#+TITLE: 曝書亭集-清-朱彝尊
#+DATE: 2016-06-11 12:25:48
#+SOURCE: github.com/kanripo/KR4f0025 master c3cb7a18                
史遷云擇其言之尢雅者柳子厚云參之太史以著其潔文
至雅潔品莫貴焉然非徒汰除俗調以爲雅刊落枝詞以爲
潔也必也才雄而識髙資深而養厚貫天人以爲學綜古今
以鑄辭乃能超然大雅粹然精潔不則空疎而已矣淺陋而
已矣自眀中葉僞文競起擬倣蹈襲浮嚻鈎棘之病紛然雜
出二三君子以清眞矯之而莫能救也迄於末年纖佻怪譎
軌則蕩然道喪文弊於斯爲極迨於今朝人稍覺悟操觚者
往往逺宗歐蘇近慕歸唐漸知雅潔之足尚然雅潔未易言
也無古人之才之識不得立言之根源而徒求工於枝葉則
貌爲歐蘇與貌爲左史其爲僞文一也秀水朱竹垞氏天才
甚髙識趣甚逺自其少時以文鳴世中年學益醇深文益髙
老入直詞舘典大制作退耕長水之上紀事纂言老而不倦
旣已著書數百卷編成文集又八十卷人皆服其文之富且
工而不知其悉本之于學也竹垞之學邃於經淹於史貫穿
於諸子百家凡天下有字之書無弗披覽墜聞逸事無弗記
憶藴蓄閎深捜羅繁富析理論事考古證今元元本本精詳
確當發前人未見之隱剖千古不決之疑其文不主一家天
然髙邁精金百鍊削膚見根辭約而義豐外淡而中腴探之
無窮味之不厭是謂眞雅眞潔譬猶綴千腋之白以爲裘釀
百花之露以爲樽其與大布之鮮魯酒之清未可同年語矣
有華丗之文有傳丗之文若汪伯玉李本寧諸公名譽雖髙
卷帙雖富未必可傳竹垞旣享當丗盛名而異日論今代之
文章亦將以竹垞爲稱首斯文之正系在焉不可得而磨滅
也竹垞之詩若詞傳播人口皆知其工置勿論論其文如此
康熙戊子仲春吳江潘耒序
康熙戊午朝議修明史
天子愼選局僚
命在廷各舉所知明年己未特開自詔之科
親試體仁閣下擢髙等五十人於是秀水竹垞朱先生由布
衣除翰林檢討充史館纂修官其後十餘年間同時被用者
多改官去或列顯要躋卿貳而先生進退迴翔仍以檢討終
老論者以爲當史局初開時得先生者數輩專其任而責其
成則有明一代之史必可成成亦必有可觀若以未盡其用
爲先生惜者余獨謂立言垂世先生固自有其不朽者在而
史局不與焉先生天資明睿器識爽朗於書無所不窺於義
無所不析蓋嘗錯綜人物而比量之其博物如張茂先多識
如虞祕監淹通經術如陸德明顔師古熟精史乗如劉知幾
劉邍父兄弟貫穿今古明體而達用如馬鄱陽鄭夾漈王浚
儀而乃濟之以班馬之才運之以歐曽之法故其爲文取材
富而用物宏論議醇而考證確先生嘗謂孔門弟子申黨薛
邦後人不當以疑似妄爲廢斥謂曲阜縣令宜用周公後東
野氏爲之謂鄭康成功存箋疏不當因程敏政一言遽罷從
祀謂王陽明事功人品炳烈千古不得指爲異學輒肆詆娸
凡此皆有關名教之大者世徒知先生文章之工而不知其
根柢六經折衷群輔雖極縱橫變化而粹然一出于正如此
其稱詩以少陵爲宗上追漢魏而汎濫於昌黎樊川句酌字
斟務歸典雅不屑隨俗波靡落宋人淺易蹊徑故其長篇短
什無體不備且無媺不臻他若商周古器漢唐金石碑版之
文以及二篆八分莫不捜其散軼溯其源流往往資以補史
傳之缺略而正其紕繆下至樂府篇章跌宕清新一埽花間
草堂之舊塡詞家至與玉田白石並稱先生亦自以無媿也
平生纂著曽兩付開雕未仕以前曰竹垞詩類文類序之者
多一時名公巨卿髙材績學之彦通籍後曰騰笑集先生自
爲序并屬余附綴數言者也晚歸梅㑹里乃合前後所作手
自刪定緫八十卷更名曝書亭集刻始于己丑秋曹通政茘
軒實捐貲倡助工未竣而先生與曹相繼下世賢孫稼翁徧
走南北乞諸親故續成兹刻斷手于甲午六月於是八十卷
裒然成全書矣余里居無事旣分任校勘稼翁復來乞序余
不才何足以序先生之文頋念中年從事問學質疑請益受
教最深又幸託中表稱兄弟自謂生平出處之跡以及入朝
歸老之歲月與先生有髣髴相似者噫自己未迄今三十六
年向之爲先生序集者惟余在耳則推原作者之意以塞賢
孫之請固後死之責也其又敢辭先生有才子名昆田字西
畯先十年卒有詩十卷稼翁遵大父治命附刻于後昔黃氏
伐檀集朱氏章齋集兩翁之傳皆因賢子今西畯則附名父
以傳比于蘇家之有叔黨覽斯編者如讀文忠集而兼得斜
川詩非快事歟康熈五十有三年歲在閼逢敦牂且月辛未
下澣海寧查愼行序
原序
秀水朱文恪公以名德著萬曆中諸子姓彬彬繼起號能文
章四十年來浙西言文獻者必首朱氏文恪公之曽孫曰彞
尊錫鬯最晚出文章之名播海内一旦出諸父之右予考唐
史若韋氏杜氏蘇氏崔氏盧氏之屬皆累丗爲公卿當時史
官至爲著宰相世系迄于宋代則有若邯鄲李氏魏郡王氏
壽春呂氏河南韓氏曁范文正韓忠獻父子兄弟其功名率
與國運相終始蓋唐宋以來其重世臣如是錫鬯少逢喪亂
棄制舉自放于山巓水涯之間獨肆力古學研究六藝之㫖
于漢唐諸儒注疏皆務窮其指歸家苦貧依人逺遊南踰五
嶺北出雲朔東泛滄海登之罘所至叢祠荒冢金石斷缺之
文莫不捜剔考證與史傳參互同異其爲文章益奇嗚呼以
文恪公之德錫鬯之才不得比于唐宋之世臣而老于布衣
僅以文章自見蓋遇不同矣是可感也錫鬯之文紆餘澄澹
蛻出風露于辯證尢精詩則捨筏登岸務尋古人不傳之意
于文句之外今之作者未能或之先也始順治戊戌予在都
下見錫鬯嶺外詩嗟異之康熙甲辰錫鬯過廣陵投予歌詩
適予客金陵不及相見丁未始遇于京師中間聚散者不一
迨今丁巳予復入京師而錫鬯又將有金陵之行回憶予始
見錫鬯詩時忽忽已二十年兩人論交且十有四年而錫鬯
與予皆非少壯人矣錫鬯過别予以所著竹垞集屬序予因
述其所有感于中者而幷道予二人離合之情以遺之錫鬯
其亦有感于予言也濟南王士禛
古今之論博學者不必工于文工文者學不博秀水朱錫鬯
幼負異才爲太傅文恪公曽孫年十七棄舉子業學古文博
極羣書旣食貧歷幕府則之豫章之粤之東甌之燕之齊之
晉凡山川碑志祠廟墓闕之文無弗觀覽故所作文考據古
今人物得失爲最工而經傳注疏亦多所發眀然丗之博學
者往往其文不工則何也老子曰當其無有室之用天下之
理以實爲體以虚爲用是故風觸于虗而聲作水激于虛而
瀾生博學者惟思自用其實故窒抑煩懣而無以運之且夫
鵾鵬之神也水不從南溟風不博扶搖九萬里則不能自運
何者水狹而風卑則其虚也無㡬何地而何以運爲然且見
聞多則私智勝又好以其偶合穿鑿傅會古今之事故其文
愈根據而愈畔于道吾觀錫鬯所論說競競然必稽于古古
人所無有弗道也又必折衷聖賢之理而載籍所未嘗明言
者每引伸觸類互推而得其說人之始視之也若夏雲之起
于空中若城市樓觀臺閣車馬之見于海惝乎不見其根本
旣而求之則皆有以得其確然之故而援古喻今使言者無
罪聞者足戒是葢所謂能以虚運其實者非邪三呉頋寧人
汪苕文博學窮物理予最愛其文有根據而錫鬯皆與爲友
虚已以下之相與切劘其學又能出新意自見此其文之日
工也夫寧都魏禧
竹垞先生以名髙入史館刻其詩文數十萬言旣爲藝苑職
志矣今年丙寅復輯其已未以來詩若文凡若干卷集成見
示且屬爲之序愼行於先生中表兄弟然名位文章相去絶
逺何足以知先生雖然亦嘗從事於文欲有所就正於先生
久矣竊謂唐之文奇宋之文雅唐文之句短宋文之句長唐
以詭卓頓挫爲工宋以文從字順爲至昌黎之文進學解自
言之矣答李翺書則爲人言之矣李漢李翰諸人又言之矣
緫蘄不蹈襲前人一語廬陵推論六藝之華則曰自能以功
業光昭於時故不一於立言而垂不腐而今乃沿襲模擬以
空疎不學之材強爲無本之枝蔓不㡬爲古人所笑乎先生
於書無所不窺捜羅遺佚爬梳考辨深得古人之意而後發
而爲文粹然一澤於大雅固非今之稱文者所敢望矣其稱
詩最早格亦稍稍變然終以有唐爲宗語不雅馴者勿道正
始之音不與人以代興之業此愼行所竊窺於先生嘗欲廣
諸同好而因舉私見以質之先生者也故辱先生之命輒書
此以進之海寧查愼行
詞原序
往壬寅夏日與錫鬯聚首湖上時画船歌扇午風滌暑各有
詩篇和答倏忽已十年矣中間離合不常錫鬯時理游屐歷
窮邊汾陰之橫吹已遥靑冢之琵琶欲咽據鞍弔古音調彌
髙而僕且蹉跌不振奔走困頓於四方不減屈吟而賈賦也
頃與錫鬯同客邗溝出示近詞一帙芊緜温麗爲周栁擅塲
時復雜以悲壯殆與秦缶燕筑相摩盪其爲閨中之逸調邪
爲塞上之羽音邪盛年綺筆造而益深固宜其無所不有也
僕髪已種種力衰思鈍望其旗纛精整鬱若荼墨爲之曳殳
却走退三舍避之已嘉善曹爾堪
原夫樂府盛於齊梁倚聲肇諸唐宋雖遞爲汎濫難目同源
而揆厥風騷緫非異轍是以門前楊栁詎無託興之風石上
菖蒲大有相思之句新歌子夜獨擅新聲舊舞前溪還誇舊
調迨夫月滿秦樓倡新詞於供奉家臨長信歎麗製于温岐
花間蘭畹盡賞才華綽板琵琶别推風格夢回雞塞難消後
主之愁腸斷人間惟有方回之句栁屯田無慙風雅李清照
寔冠閨房凡諸作者俱隸風人吾友朱十天上謫星人間達
十弄桓伊之笛姿制無雙鼓安道之琴風流第一文情欣賞
詩律羣推固已置之名山雲霞蒸蔚試令擲地金石鏗鏘矣
然而江文通之著作别緒居多庾開府之生平間關不少昔
年逺夢曽隔羊城此日思君還來雁塞李陵臺畔詩詠浮雲
太武宮前愁隨明月望昭君之青草能不傷心登秦女之白
樓可無懷古爰歷介推之地更尋尹鐸之鄉寶瑟晨彈盡是
倡家蕩婦錦裘夜獵都爲上國王孫未免有情能無所感託
深思于紅豆憂亦中來悲揺落于青衫泣將何及於是被之
小令不無惆悵之詞寫就衍波亦有綢繆之作撫箜篌而意
逺彈捍撥而魂消遂使賦稱鸚鵡更傳寸錦名文湖号鴛鴦
爭羨吹簫仙子嗟乎僕本恨人愁逢錦瑟君爲上客雅擅金
荃别逾三年時維九月若邪同汎曽聞越女之歌碣石相逢
重覓燕王之舘悵飛花于大道何處狂遊記殘曲于當壚難
忘送酒舞同鸜鵒誰憐落拓之人句是珊瑚終屬清狂之客
用爲此序聊代紅牙敢附髙文永垂黃絹吳江葉舒崇
蕃錦集原序
自嚴儀卿論詩别唐爲初盛中晚髙廷禮遂按籍分之同一
開元也或爲初或爲盛同一乾元大曆也或爲盛或爲中論
丗者因之定聲律髙下予嘗惑之近見同郡朱錫鬯集唐人
詩爲詞取而讀之不能辨其爲詩中之句又何初盛中晚聲
律髙下之殊焉乃知拘方之論不足語於賞音者也而予之
惑庶㡬可釋已乃編爲二卷爲鏤板以傳好事之君子嘉善
柯維楨
曝書亭集目録
　第一卷　賦
　　　　謁孔林賦　春蒐賦
　　　　太極圖賦　夜明木賦同澤州陳侍郎作
　　　　省方賦　湘湖賦
　　　　水木眀瑟園賦(并序)檇李賦(幷序)
　第二卷　古今詩(一)
　　旃蒙作噩
　　　　村舍二首(幷序)夏墓蕩二首
　　　　過丘生
　　　柔兆閹茂
　　　　曉入郡城　悲歌
　　　　過呉大村居　漫感
　　　　暝　平陵東
　　　強圉大淵獻
　　　　捉人行　馬草行
　　　　北邙山行　春晚過放鶴洲
　　　　雨後即事二首　野外
　　　　舟經震澤
　　　著雍困敦
　　　　董逃行　五遊篇
　　　　少年子　雀飛多
　　　　獨不見　曹三秀才(山秀)讀書馨菴同
　　　　　呉大(茝)訪之遇雨留信宿
　　　　晚　題項叟(聖謨)畫桞
　　　屠維赤奮若
　　　　春江花月夜　芳樹
　　　　擬古　靜夜思
　　　　阿那瓌二首　那呵灘
　　　　烏棲曲　劉生
　　　　當壚曲　小長干曲
　　　上章攝提格
　　　　同沈十二詠燕　夏至日爲屠母壽
　　　　夏日閒居二首同范四(路)作
　　　　放言五首　八月十五夜望月懐陳大(忱)
　　　　贈諸葛丈　懷鄭(玥)客淞江
　　　　寄家孝㢘(一是)
　　　重光單閼
　　　　春日閒居　懷朱山人(扉)
　　　　語溪道中　東飛伯勞歌
　　　　樹萱篇　休洗紅
　　　　采蓮曲　寄胡眀府(振芳)
　　　　雞鳴　讀曲歌
　　　　華山畿三首　游仙三首
　　　　臣里
　　　玄黓執徐
　　　　南湖夜聞歌者　舟次平望驛
　　　　楓橋夜泊　治平寺
　　　中峰尋(讀徹)上人不遇
　　　白紵詞二首　江亭
　　　古興二首　哭萬兒
　　　送王(翃)游粤　立秋後一夕同眭(修季)俞(亮)
　　　　朱(一是)繆(永謀)集屠(爌)齋
　　　送袁(駿)還呉門　題画四首
　　　集句題王女史画蓮
　　昭陽大荒落
　　　即席送王(廷璧)朱(士稚)同之松江
　　　遣悶　閑情八首
　　　渡黃浦　龍潭曉發
　　　嫁女詞　七夕詠牛女二首
　　　南湖即事　送林(佳璣)還莆田
　　　送十一叔游中州二首
　　　送(通門)和尚住持太白山
　　　送屠(爌)入閩　逢姜給事(埰)
　　　簡陳秀才(光縡)長安賣卜行贈呉三(統持)集
　　　　杜句　無題六首
　　　哭王處士(翃)六首
　第三卷　古今詩(二)
　　閼逢敦牂
　　　同舍人五兄登觀山頂
　　　送主(汸)遊嶺南　寄懷徐孝㢘(之瑞)
　　　贈别王山人(元慧)示弟(彞玠)
(彜)公過　七月八日夜對月
　　　　得譚七表兄(吉璁)西陵書集杜
　　　　俞(汝言)移居八首集杜
　　　　懷黃十三(伋)客閩　鸎脰湖寄周四(吉亥)
　　　　八月十三日夜泛月太湖
　　　　十七日夜月　旅興呈舍人五兄二首
　　　　寂寞行　九日同張(璵)繆(永謀)集錢(汝)
(霖)宅分賦
　　　旃蒙協洽
　　　　謁廣陵侯廟(并序)固陵懐古
　　　　蕭山道中　梅市
　　　　鑑湖　雨坐文昌閣
　　　偕謝(晉)吳(慶楨)登倪尚書衣雲閣
　　　謁大禹陵二十韻　南鎭
　　　晚過寶林山寺　遶門山
　　　舟中望柯山　蓬莱閣晚望
　　　再過倪尚書宅題池上壁
　　　若邪溪　蕺山亭子
　　　弔王義士(毓蓍)岳忠武王墓
　　　表忠觀　歸
　　　橫山蛟潭　歸次西小江行舟被捉夜宿
　　　　蔡村田舍二首　擬古折楊桞詞
　　　對月簡周(篔)繆(永謀)
　　柔兆涒灘
　　　　山陰道歌送沈十二(進)
　　　　送舍弟(彞鑒)之山陰　午日吳門觀渡
　　　　將游嶺南留别故園諸子
　　　　録别　金山登妙髙臺
　　　　秣陵　采石
　　　　小孤山　大孤山
　　　　舟中望廬山　望湖亭對月
　　　　封谿聶侯廟　灘行口号六首
　　　　䖍州懷古　南安客舍逢陸郡伯兄(丗楷)
　　　　　以滕王閣詩見示漫賦
　　　　度大庾嶺　湞陽峽
　　　　香爐峽　太廟峽
　　　羚羊峽　寄逺
　　强圉作噩
　　　元日陰　首春端州述懷寄故鄉諸子
　　　珠江午日觀渡　五羊觀
　　　篷軒落成曹方伯(溶)招飲納凉即席分韻
　　　羊城客舍同萬(泰)嚴(煒)陳(子升)薛(始亨)醉賦
　　　同陳五(子升)過光孝寺
　　　越王臺懷古　東官書所見
　　東官客舍屈五過譚羅浮之勝時因道阻不得游悵
　　　　然有懐作詩三首　贈張山人(穆)
　　　贈張五(家珍)贈髙(儼)
　　　哀莫處士(以寅)食龍目
　　　送曹方伯還里　夜泊西南驛
　　　三水道中　崧臺晚眺
　　　七星巖水月宮　入景福洞登璇璣臺
　　　由香關至玉虗觀遂轉登絶頂
　　　下扶嘯臺陟閬風崖自蓬壺徑汎舟入鐘鼓洞
　　　阻風珠江口漫成十韻
　　　送嚴(煒)之惠陽　鬱洲寒望
　第四卷　古今詩(三)
　　著雍閹茂
　　　將歸留别粤中知己　峽山飛來寺
　　　凌江道中　楊歷巖觀瀑布水
　　　雄州歌四首　席上留别陸兄(丗楷)
　　　　庾嶺三首　謁張曲江祠
　　　　晚過東山寺　題南昌鐵柱觀
　　　　登滕王閣　阻風吳城
　　　　舟次彭澤悼萬孝廉(泰)
　　　　秋浦　烏江謁西楚霸王廟
　　　　還家即事四首　雨中陳(三島)過偕飲酒樓兼
　　　　　示徐(晟)吳江顧處士(樵)扁舟過訪留
　　　　　所画山水圖幷新詩見贈集杜句酬之
　　　屠維大淵獻
　　　　喜羅浮屈五過訪　贈顔(鼎受)
　　　　送王(援)入蜀省其尊人觀察(庭)
　　　　渡錢塘　贈蔡五十一(仲光)
　　　梅市飲祁四居士(駿佳)宅同徐十五祁六分韻
　　　題祁六(班孫)東書草堂
　　　祁六坐上逢沈五　祁(理孫)席上口占
　　　祁六𬗋芝軒席上留别
　　　顯皇帝大閲圖爲吳金吾(國輔)賦(并序)
　　　飲吳生(理楨)宅　食魱魚
　　　越江詞　曹娥廟觀渡二首
　　　土城山和錢六　雜詩三首
　　　寄屈五金陵　八月十五夜集半邏錢(爾復)齋
　　　　有懐錢四(汝霖)聮句　過筏公西谿精舍懷羅浮屈
　　　　五留白下聮句　懷嚴(煒)客嶺南
　　　同曹侍郎遥和王司理(士禛)秋栁之作
　　　初秋泊錢清江　飲張司理(陛)南華館題壁
　　　梅市對雨遲朱(士稚)不至同呂(師濂)祁(理孫班孫)分
　　　　韻得泥字　留别董三(㡭)
　　上章困敦
　　　同杜(濬)俞(汝言)屈(大均)三處士放鶴洲探梅分韻
　　　送汪進士(挺)游嶺南　和曹使君憶姚州酒歌二首
　　　聞東莞查眀府舅(培繼)擢戸部書寄
　　　寄顧處士(有孝)别杜(濬)
　　　同魏周二處士集鍾(淵映)宅遲俞(汝言)不至
　　　宼至二首　壽姚太學(澣)集杜
　　　寄表弟查(容)屈五來自白下期作山陰之
　　　　遊　送屠(爌)重入閩
　　　梅市逢魏(璧)柯山
　　　送錢六(霍)朱大(士曽)同游白下
　　　同王二(猷定)登種山懷古招屈五(大均)
　　　雪中得内人信　古意二首
　　　寓山訪屈五　同宋使君(琬)游雲門山
　　　山陰送葉六(燮)還當湖
　　　山陰客舎送髙舍人還膠州
　　　送蔣翰林(超)歸金壇　萬歳通天帖歌贈王舍人(作)
(霖)
　第五卷　古今詩(四)
　　重光赤奮若
　　　元日對雪簡宋孝廉(實穎)
　　　上元南鎭逢蕭錬師　伎席贈王二
　　　山陰雨霽同楊大(春華)游郊外飲朱廿二(士稚)墓下
　　　侯山讌集　蘭亭行贈朱大(士曽)
　　　梅市訪祁七眀府(熊佳)留贈公子(誠孫)因憶亾友朱
　　　　廿二(士稚)山陰苦雨酬謝處士(孔淵)
　　　與朱二十九(驊元)約過楊大(春華)三江村居
　　　贈祁七(敷)贈沈(華)
　　　彭山即事　重經彭山
　　　南鎭春游詞　酬毛十九(奇齡)兼寄張五(杉)
　　　偕曹侍郎(溶)施學使(閏章)徐秀才(緘)姜處士(廷梧)張
　　　　處士(杉)祁公子(理孫班孫)段橋玩月分韻得三字
　　　同王處士(猷定)施學使(閏章)陸處士(圻)汎舟西湖遇
　　　　雨　觀海行贈施學使(閏章)
　　　曹侍郎席上送别顧工部(大申)還華亭鄒進士(祇謨)
　　　　還晉陵　西湖竹枝詞六首
　　　于忠肅公祠　徐吏部(旭齡)招飲西湖迴舟
　　　　即事　施學使(閏章)招集湖舫
　　　由淨慈寺登南屏山絶頂晚憩壑菴精舍
　　　吳山望浙江　湖上贈蘭陵陳生
　　　寒夜集燈公房聽韓七山人(畕)彈琴兼送屈五還羅
　　　　浮　夜過曹侍郎(溶)倦圃二首
　　玄黓攝提格
　　　眞如寺塔重建　采蓴
　　　湖上逢楊二給事(雍建)
　　　同楊二給事飲徐給事(惺)舟中二首集唐
　　　夏日西湖同曹學士(爾堪)余山人(懐)汎舟待曹侍郎
(溶)不至有感舊游愴然於懷作詩二首
　　　送曽司理(王孫)之官漢中
　　　西陵感舊　九日
　　　糲山橋觀漲　題峴山窪樽亭
　　　吳興客夜　由碧浪湖汎舟至仁王寺飯
　　　　句公房　白雀寺
　　　對酒酬周(篔)兄弟　送曹侍郎備兵大同二首
　　　將之永嘉曹侍郎餞予江上吳客韋二丈爲彈長亭
　　　　之曲幷吹笛送行歌以贈韋即送其出塞
　　　舟行酬王眀府(丗顯)七里瀨經巖子陵釣臺作
　　　　蘭溪道中懷逺　雙溪
　　　　金華道上夢游天台歌
　　　　黃龍寺　蔣廣文(薰)留飲縉雲學舍爲
　　　　　談仙都之勝
　　　　縉雲雜詩十首
　　　　　吏隱山　窪樽石
　　　　　忘歸臺　羅鷗灘
　　　　　天際樓　西巖
　　　　　惡谿　仙巖寺
　　　　　積翠亭　桂山
　　　　繇丹楓驛曉行大雪度靑雲嶺桃花隘諸山暮投麗
　　　　　水舟中三首　石門懷古寄諸大(九鼎)
　　　謁劉文成公祠　永嘉對月懷家孝㢘(一是)四
　　　　首　永嘉除日述懷
　　　大牆上蒿行　襄陽曲
　第六卷　古今詩(五)
　　昭陽單閼
　　　永嘉元日　元夕寄故鄉諸子
　　　山雪　夢中送祁六出關
　　　憶河豚二首　賦得歸鴈寄曹使君雲中
　　　舍弟(彞鑒)逺訪東甌喜而作詩
　　　永嘉雜詩二十首
　　　　松臺山　斜川
　　　　靑牛塢　春草池
　　　　　太玉洞　東山
　　　　　南亭　西射堂
　　　　　北亭　孤嶼
　　　　　謝客巖　花栁堂
　　　　　吹臺　吳橋港
　　　　　白水漈　斤竹澗
　　　　　瞿谿　華嚴山
　　　　　上戍渡　緑嶂山
　　　　雨　七夕
　　　　東甌王廟　華陽精舍贈源上人
　　　　郡東山對月有懷周四(吉彦)陳大(忱)吳二(周瑾)
　　　　秋日對酒江心寺同髙石埭(駿升)作二首
　　　雨　夜渡永嘉江入黃嶴
　　　送吳二先輩還漢陽　九月十四日夜月
　　　返照　孤嶼亭對月
　　　雨渡永嘉江夜入柟溪
　　　題廊下村主人壁　華壇望鴈宕山歌贈方十三
(朱生)朱十八(振嘉)病橘
　　　西陵後感舊　文丞相祠
　　　歸次皐亭山作
　　閼逢執徐
　　　別李(繩逺)送孫處士(黙)還黄山
　　　淮陰城下作　七夕雨
　　　黄河夜月　謁先賢仲子祠
　　　分水廟酬髙大(佑釲)守牐清源驛凡五日不得度
　　　臨清州大寜寺　曉發東光縣
　　　青縣同髙大(佑釲)雨泊
　　　董子祠　八月十五夜集天津曹武備
(斌)官舍分韻得牀字
　　　髙博士(恒懋)席上留贈公子(緝睿)二首
　　　出居庸關　土木堡
　　　宣府鎭　上谷道中
　　　苦寒行　傷歌行
　　　十月十四日夜同曹使君雲州對月
　　　十五日夜月　十六日夜席上贈陳孝廉(容)
(永)十七夜月
　　　　雲中至日　雲中客舍曹武備自津門以
　　　　　筐蟹銀魚見寄賦謝二首
　　　　贈周參政　絶塞
　　　旃蒙大荒落
　　　　長歌行　短歌行
　　　　鴈門關　觀獵
　　　　晚次崞縣　滹沱河
　　　　將次山陰墮馬傷足張眀府(施大)枉顧逆旅餉酒賦
　　　　　謝二首　留贈王沙縣(泰塤)四首
　　　　將之晉陽留别包十二(銘)
　　　　七馬坊　再度鴈門關
　　　　夢寐　捕虎詞
　　　晉祠唐太宗碑亭題壁集杜
　　　宋烈女行　眀妃曲
　　柔兆敦牂
　　　臺駘廟　送趙三(湛)還永年
　　　太原客舍同方三孝㢘(育盛)話舊二首
　　　龔(百朋)自梗陽以詩見寄漫答二首
　　　七夕立秋王方伯(顯祚)席上和毛(㑹建)
　　　客夜　聞黄鶴樓成賦寄楚中一二
　　　　知己　寄酬譚七舍人兄(吉璁)陸二
　　　　舍人弟(葇)題錢宗伯(謙益)文集後集杜
　　　題倦圃圖二十首
　　　　叢筠徑　積翠池
　　　　　　浮嵐　范湖草堂
　　　　　　靜春葊　圎谷
　　　　　　芳樹亭　谿山眞意軒
　　　　　　容與橋　漱硯泉
　　　　　　潛山　錦淙洞
　　　　　　采山樓　狷谿
　　　　　　金陀别館　聽雨齋
　　　　　　橘田　留眞館
　　　　　　澄懐閣　春水宅
　　第七卷　古今詩(六)
　　　強圉協洽
　　　　太原途中聮句四首　猛虎行
　　　陳參議(上年)署中題畫五首
　　　戲效香奩體二十六韻
　　　壽陳叟(繼新)瓊華島
　　　朱碧山銀槎歌孫少宰席上賦
　　　食半翅二首　食鐵脚二首
　　著雍涒灘
　　　人日同閻孝㢘(爾梅)紀處士(映鍾)陸處士(嘉淑)周處
　　　　士(容)集龔尚書(鼎孳)齋中得人字
　　　落日　題髙六柘塘移居圖二首
　　　中秋待月和劉(興詩)華不注
　　　自沂水至大峴山作　濰水弔韓淮陰
　　　寄錢二(枋)濟南除夕
　　屠維作噩
　　　鄒縣謁孟子廟二首　曲阜晚眺同劉中丞
　　　地軸　飲歷下亭汎舟蓮子湖作二
　　　　首　長城堡皇姑寺
　　　度駱馬湖　淮南感事
　　　秋日登胥山聮句　風懷二百韻
　　上章閹茂
　　　寄懐李(因篤)送謝(燝)入燕
　　　同紀處士(映鍾)杜太史(鎭)譚舍人兄(吉璁)集孫侍郎
(承澤)硏山齋四首　九日集刺梅園松下送譚七
　　　　舍人之官延安聮句四十韻
　　　題譚(漢)画山水送譚七舍人兄三首
　　　壽徐侍讀(元文)聮句　酬潘(耒)
　　　夀申檢討(涵昐)慈仁寺夜歸同李十九(良年)
　　　　對雪兼有結鄰之約
　　　孫少宰蟄室觀吳季子劍聮句四十韻
　　　雪􁞚　雪中過程五倉部同李十九
　　　　蔡大賦二首　壽何侍御(元英)
　第八卷　古今詩(七)
　　重光大淵獻
　　　立春日同李十九飲孫少宰蟄室有懷曹侍郎在里
　　　西山書所見　卧佛寺
　　　題退谷　來青軒
　　　鮑家寺白松歌　玉泉山下别瞻公
　　　酬彭(師度)三首　送柯大(崇樸)還里兼寄周(篔)
　　　送葉上舍(舒崇)之睢陽
　　　譚孝廉十一兄(瑄)歸自楚粤訪予維陽喜成三首兼
　　　　懐郡丞七兄(吉璁)在榆林
　　　雪霽同周儀部(襄緒)對酒康山二首
　　玄黓困敦
　　　題竹垞壁　雨度仙霞嶺三首
　　　題福州林秀才竹亭　泰安道中曉霧
　　　重陽前一日沈(暤日)鮑(夔生)載酒柯氏園亭同諸子
　　　　分賦兼感舊游成二十韻
　　　柯將軍園亭即席分韻送柯三(維楨)還嘉善
　　　送計孝㢘(東)還吳江　送陳(釴)之青浦
　　閼逢攝提格
　　　春雪二首　送龔大之淮陽
　　　汪舍人(懋麟)以丁娘子布見贈賦寄
　　　寄髙(層雲)王尚書(崇簡)招同錢(澄之)毛
(㑹建)陸(元輔)陳(祚眀)嚴(繩孫)計(東)讌集豐臺藥圃
　　　　四首　送鄭(培)南還
　　　鴛鴦湖櫂歌一百首(幷序)
　　㫋蒙單閼
　　　題畫竹二首　懷上方山二首
　　　送顧(乃西)還楓涇　嚴侍郎招同吳眀府(山濤)龔
　　　　觀察(佳育)陳處士(晉明)髙上舍(層雲)集吳氏園亭
　　　　時公子(曽𣙗)在坐　贈吳眀府(山濤)
　　　潞河遥送湯(駉)南還四首
　　　懷鄉口号八首
　第十卷　古今詩(九)
　　柔兆執徐
　　　讀葉司城(封)嵩游草賦贈
　　　春暮何少卿招同故鄉諸子集古藤花下送譚十一
　　　　孝㢘兄之舒州　題元張子正林亭秋曉圖同
　　　　髙(層雲)賦　贈鄭(簠)
　　　送顧(瀛)之沂州　壽何少卿(元英)
　　　壽劉編修(芳喆)二首
　　強圉大荒落
　　　河豚歎　送董孝廉(愷)游五臺
　　　兕觥歌　周郎中自閩回賦贈二首
　　　同里李(符)遊于滇遇碧雞山道士謂曰子前身廬山
　　　　行腳僧也後十年當仍歸廬山(符)乃画廬山行脚
　　　　圖俾予題詩二首　春浮閣
　　　題董尚書墨蹟　彭城道中詠古二首
　　　清流關　題頋夫人画蘭
　　著雍敦牂
　　　興化李先生(清)壽詩　鄭州題壁
　　　得龔(百朋)嶺南書却寄
　　　爲徐徵士題画　王尚書招同陸(元輔)鄧(漢儀)
　　　　毛(奇齡)陳(維崧)周(之道)李(良年)諸徵士讌集怡園
　　　　周覽亭閣之勝率賦六首
　　　題周恭肅公画牛二首
　　　沈烈女詩　題腰鼓圖
　　　丘漢陽壽詩二首
　　屠維協洽
　　　元日同孫(枝蔚)毛(奇齡)陳(維崧)吳(雯)汪(楫)諸徵士喬
(萊)舍人湯(右曽)上舍集曹舍人(禾)書齋遲李(良年)
　　　　潘(耒)不至即席限韻二首
　　　古意投髙舍人(士奇)酬閻(若璩)
御試省耕詩二十韻　送張大理(雲翼)省親皋蘭結
　　　　㛰作　爲姜(宸英)題畫
　　　送施(鑒范)令什邡　寄酬張五處士兄(彦之)
　　　和田郎中(雯)移居圖　題李檢討(澄中)所蔵眀月蘆
　　　　鴈圖二首　淨業寺看荷花同嚴四檢討
(繩孫)作　李檢討(澄中)惠鮮鰒魚賦謝
　　　送耿副使之官隴右　佛手柑二首
　　上章涒灘
　　　平蜀詩十三章(幷序)題李檢討(柟)梅花圖和韻
　　　刺梅園餞别陸(進)游汝陽
　　　題楊上舍(自牧)潛籟軒
　　　七月晦日　賜蕅恭紀二首
　　　送慕主事榷關杭州　題吳徵君(雯)詩卷二首
　　　送趙主事(吉士)榷關揚州
　　　贈别梅(庚)三首　奉酬相國馮夫子問病之作
　　　送十一叔還里即作豫章之遊二首
　第十一卷　古今詩(十)
　　重光作噩
　　　送陸參議(光旭)督儲江北兼訊龔方伯(佳育)金司臬
(鎭)田學使(雯)題李檢討(澄中)濯足圖
　　　夏日　瀛臺侍直紀事六首
　　　五月丙子侍宴　保和殿恭紀二十四韻
　　　題王舍人(嗣槐)西山游記三首
　　　臨淮口号　秋杪同周(篔)王(翬)李(符)龔(翔)
(麟)邵(璸)舍弟(彝玠)從子(建子)游攝山是夕包(銘)曹
(彦樞)適至際曉周覽山曲信宿乃還(翬)圖爲行看
　　　　子各紀以詩予得四首
　　　晩登燕子磯同周布衣(篔)柯舍人(崇樸)各賦三韻
　　魯太守(超)席上賦　贈徐丈
　　玄黓閹茂
　　　送徐中允(秉義)假還崑山六首
　　　送張(劭)之平遥　送孫編修(卓)使安南
　　　李檢討(澄中)紺園雜詠六首
　　　　荷陂　栁浪
　　　　緑水軒　㑹心亭
　　　　鏡香樓　松風臺
　　　上已萬栁堂讌集同諸君和相國馮夫子韻二首
　　　送陳四處士(晉眀)再入楚二首
　　　沈詹尹(荃)崔少詹(蔚林)招同湯侍讀(斌)施侍講(閏章)
　　　　潘檢討(耒)飲限燈字
　　　　送查上舍(昇)之湖口　除日　保和殿侍宴
　　昭陽大淵獻
　　　　元日　賜宴太和門　十三日　乾清宮　賜宴
　　　　是夜　賜内紵表二裏一
　　　　十五日　保和殿侍食
　　　　是日再入　保和殿侍宴
　　　　二十日　召入南書房供奉
恩賜　禁中騎馬
　　　　三十日
上自南苑回　賜所射兔
　　　　二月初二日　賜居　禁垣
駕幸五臺山恭紀三首
駕自五臺回　賜金蓮花　銀盤菇
賜紵紀事
賜御衣㡌恭紀　醍醐飯
賜鰣魚　憎蠅
　　　　憎鼠　送杜少宰(臻)視海閩粤二首
　　　　早秋西華潭　夜起
　　　　送宋僉事(犖)之官通潞四首
　　　　次韻贈沈上舍　題髙侍讀江村圖二首
　　　　題畫羅漢　題雪中垂釣圖
　　　　爲王祭酒(士禛)題画冊二首
　　　　法酒　官羊
　　　　鹿尾　梭魚
　　　除日侍宴　乾清宮夜歸賦
　第十二卷　古今詩(十一)
　　閼逢困敦
　　　元日　南書房宴歸
上復以肴果二席　賜及家人恭紀
　　　自　禁垣徙居宣武門外
　　　送張先生巡撫山東二首
　　　同黃(虞稷)周(在浚)彭(桂)飲劉學正(中柱)齋
　　　副相徐公庭中種蕉結實禹鴻臚爲作圖因題絶句
　　　　三首　題汪贊善(霦)讀書秋樹根圖
　　　同陸處士查上舍兄弟寓齋小集分韻得逢字
　　　送益都馮先生集萬栁堂次韻二首
　　　送張(逺)之桂林二首　題王叔楚墨竹爲家上舍(載)
(震)賦　送馮(遵祖)宰平陸
　　　送少詹王先生(士禛)代祀南海兼懷梁孝廉(偑蘭)屈
　　　　處士(大均)陳處士(恭尹)
　　　送周叅軍(在浚)之官太原
　　　送田少參(雯)之楚分韻得江字
　　　送曹郡丞(貞吉)之官徽州
　　　贈别孟(楷)二首　詠柿
　　　題東浦學耕圖二首　題汪檢討(楫)乗風破浪圖
　　　題侯(開國)鳳阿山房圖三首
　　　沈上舍(季友)南還詩以送之
　　　和韻題惠(周惕)紅豆書莊圖五首
　　　嘉禾篇頌張先生　簡宋觀察(犖)
　　　題陳(履端)詞稿　題洪生對酒圖
　　　再題髙學士江村圗二首
　　　爲畢(大生)題扇　雨過劉學正兼隐齋觀石鼓
　　　　文拓本聮句
　　旃蒙赤奮若
　　　秋涇行示吳秀才(周瑾)
　　　送王贊善(掞)視浙江學政二十韻
　　　社日二首　栁巷杏花歌同嚴中允(繩孫)
　　　　錢編修(中諧)作　寄胡少參(介祉)
　　　送陳舍人(大章)歸黄岡
　　　贈耿都尉二首　納臘侍衛(性德)輓詩六首
　　　送姚先生巡撫全蜀二首
　　　髙處士(兆)方處士(中德)陳上舍(治)將歸過集古藤書
　　　　屋同陸處士(嘉淑)魏上舍(坤)分韻賦長歌送别得
　　　　要字　重陽後一日雨中集長椿寺
　　　　聮句　送梁孝㢘(佩蘭)還南海
　　　古藤書屋再餞梁孝廉聮句
　　　寄周參軍(在浚)喜周(篔)至
　　　曹先生(溶)輓詩六十四韻
　　　送曽(燦)之南海　徐公(元文)小像二首
　第十三卷　古今詩(十二)
　　柔兆攝提格
　　　驄馬行送任御史(玥)視鹺長蘆
　　　送顧進士(永年)南歸　贈魏(世傚)
　　　送周二之海陽　送劉郎中守思南
　　　𬗋藤花下聮句　送張(嵋)宰淄川
　　　遲湯上舍(右曽)不至　題王給事(又旦)過嶺詩集
　　　題賈院判(鉝)畫荷二首
　　　竹爐聮句(幷序)送吳(濩)入太原三首
　　　送毛檢討(奇齡)還越　題喬侍讀侍直圖
　　　題項秀才(奎)水墨小山叢桂
　　　程侍郎江山臥遊圖　送陳上舍(曽藙)還杭州三首
　　　顧編修(藻)以橄欖見遺賦謝二首
　　　飲遂安毛檢討寓齋　題蔡修撰早朝圖
　　　周上舍(篁)夜過　鱸魚同魏(坤)作四首
　　強圉單閼
　　　寶晉齋研山聮句　懷汪進士(煜)
　　　喬侍讀(萊)一峰草堂看花歌同陸(嘉淑)周(篔)姜(宸英)
　　　　錢(金甫)孫(致彌)查(愼行)湯(右曽)陳(曽藙)賦
　　　棗花聮句　王(翬)画三首
　　　檉聮句　萬栁堂同沈秀才(蕙纕)對酒
　　　　作　畢上舍(大生)止酒經年冬夜
　　　　枉過勸之復飲賦三十韻
　　　畢子飲二十杯而腹痛復欲止酒再以詩示之
　　　送葉參議(映榴)督儲楚中
　　　表弟查二(嗣瑮)至都過古藤書屋留宿作詩二首依
　　　　韻奉酬　冬日陪徐副相(元文)姜著作
(宸英)游大房山出郊雨雪馬上作
　　　　止孤山普濟寺　入上方山
　　　　一斗泉　兜率院
　　　　望摘星陀　中院
　　　　東峪寺　西峪寺
　　　　甘池　六聘山中弔晉處士霍原
　　　　瓦井　欲尋孔水洞不果
　　　　詠古二首　寒夜集古藤書屋分賦得火
　　　　　箸　題喬侍讀小像
　　　　食采玉山藥聮句
　　　　宋僉事(犖)園亭雜詠六首
　　　　　淥波村　芰梁
　　　　釣家　和松菴
　　　　放鴨亭　緯蕭草堂
　第十四卷　古今詩(十三)
　　著雍執徐
　　　次查上舍韻送楊侍郎(雍建)還里四首
　　　任孝㢘(坪)以家釀苦酒見貽賦詩志謝效孟東野體
　　　　即送其還髙密三首
　　　送吏部侍郎張先生假還京口六首
　　　偶成　杭州水利不治者累百年矣
　　　　巡撫趙公考城河故道悉濬治之鄉人來述喜而
　　　　作詩凡二十四韻　送柯孝㢘(維楨)之蕪湖
　　　𬗋藤花下醉歌同查上舍弟(嗣瑮)賦
　　　爲錢給事(晉錫)題王給事(原祁)富春大嶺圖二首
　　　吳徵士還蒲東魏上舍還嘉善集古藤書屋話别聮
　　　　句　送楊侍御(燝)還東湖
　　　秋日萬栁堂同譚十一給事(瑄)沈秀才(蕙纕)龔主事
(翔麟)同賦三首　馮檢討招諸同年集六枳園
　　　　對菊即席分賦得顔字
　　　贈許(容)題画送徐檢討(釚)還吳江二
　　　　首
　　屠維大荒落
　　　二月自古藤書屋移寓槐市斜街賦詩四首
　　　上巳集南城祝氏園聮句
　　　奉題徐副相祝園修褉卷三首
　　　　社日登黒窯廠聮句　題画二首
　　　　朴公書來招游盤山却寄
　　　　題龔主事(翔麟)西湖雨汎圖二首
　　　　徐尚書載酒虎坊南園聮句
　　　　題倪髙士畫　苦熱聮句
　　　　曹贊善(鑑倫)移居二首
　　　　聮句十首
　　　　　椶鞵　藤枕
　　　　　竹簟　風燈
　　　　　響竹　冷布
　　　　　油紙扇　瓦歕壺
　　　　　凉篷　竹簾
　　　送蘇郡伯守杭州　送張(丗濟)之官楚中
　　　宋中丞(犖)鎭撫江西詩以寄之
　　　再簡朴公　送胡參議分守河東四首
　　　和韻送金檢討(德嘉)還黃州
　　　同諸君聖安寺餞曹檢討(宜溥)
　　　晚過崇效寺同李檢討(澄中)李中允(鎧)龎舍人(塏)曹
　　　　檢討(宜溥)賦　白馬寺
　　　輓錢進士(廷銓)寓居天寧僧舍同魏(坤)作四
　　　　首　爲魏上舍(坤)題水村圖二首
　　　九月八日天寧寺觀塔燈聮句
　　　九日雨阻天寧寺聮句
　　　同錢(光䕫)王(原)嚴(虞惇)魏(坤)查(愼行)吳(卜雄)過白雲
　　　　觀分韻二首　送髙(佑釲)之安邑和魏(坤)韻
　　　夜宿天寧寺大風和徐四處士(善)韻
　　　曉起風未止復賦　送樊眀府(咸修)之嘉興
　　　蘆塘放鴨圖爲查大弟(愼行)題二首
　　　冬夜同諸子集杜尚書齋中分韻得波字
　　　給事弟(雲)宅席上觀倒刺四首
　第十五卷　古今詩(十四)
　　上章敦牂
　　　同郭三(徵)滿井訪崙公即事二首
　　　送史館姜居(宸英)赴包山書局二首
　　　送徐處士(善)南還　送禹鴻臚之洞庭
　　　送劉進士(凡)知孟縣　送人宰順德
　　　贈張叟(弨)裂帛湖
　　　查上舍(愼行)弟將南還過寓舍話别同魏二(坤)小飲
　　　　賦六言　積雨寄賀秀才
　　　倪博士(我端)讀書城西雨中寄之二首
　　　牽牛花十二韻　同李中允(澄中)錢中允(金甫)
　　　　李諭德(鎧)重過萬栁堂有懷相國馮公二首
　　　題汪祭酒(霦)詩卷三首
　　　秋日集馮檢討齋分韻得南字
　　　題周編修(金然)雲松雪瀑圖
皇仁綏逺詩八首(幷序)爲魏上舍題水村第二圖二
　　　　首
　　　燕京郊西雜詠同諸君分賦
　　　　十八盤　髙梁河
　　　　釣臺　君子城
　　　　芙蓉殿　黃牛岡
　　　　香水院　夾山寺
　　　　罋山
　　重光協洽
　　　送吳御史(震方)還里二首
　　　雨中酬王先生(士禛)早春見過韻
　　　團谿歌寄題黃贊善(與堅)書屋
　　　九日萬栁堂同譚十一表兄(瑄)作三首
　　　秋水十韻　送蔡中允假還省親
　　　寄題張學士(英)前輩賜金園二首
　　　毛封公壽詩集唐人句十韻
　　　寄題新城王上舍(啓深)園居十二首
　　　　緑蘿書屋　嘯臺
　　　　春草池　石丈
　　　　大椿軒　小華子岡
　　　　石帆亭　三峰
　　　　雙松書塢　樵唱軒
　　　　小善卷　半偈閣
　　　題沈上舍洞庭移居圖六首
　第十六卷　古今詩(十三)
　　玄黓涒灘
　　　出都王山人(翬)画山水送别
　　白草屯　入汴過胡司臬(介祉)
　　　瓜步留贈張同知　寄陸侍御(隴其)
　　　洞霄宮題壁　江行三首
　　　冬日同鹿眀府(祐)錢廣文(瑞徵)游爛柯山二十韻
　　　鹿鳴山晚眺二首　玉山
　　　廣信　鉛山
　　　弋陽　貴溪
　　　安仁　瑞洪
　　　自贑州至南安灘行口号二首
　　昭陽作噩
　　　夜泊珠江　同屈五(大均)過五羊觀
　　　光孝寺觀貫休畫羅漢同陳(恭尹)賦
　　　嶺海將歸梁吉士(佩蘭)載酒邀同屈(大均)陳(恭尹)吳
(韋)王(準)陳(元基)梁(無技)季(煌)燕集五層樓席上分
　　　　賦得㑹字　嶺外歸舟雜詩十六首
　　　梁吉士以羅浮蝴蝶繭二枚贈行曲江道中一蝶先
　　　　出篷厎聮句成三十韻
　　　沈(霖)據石圖　秦吉了聮句
　　閼逢閹茂
　　　曉行圖　白陽山人陳(括)折枝花
　　　崐山謁宋劉處士(過)墓
　　　積雨八首　池上編籬偶成二首
　　　題畫　爲髙上舍題其尊人太常(層)
(雲)山水軸　李秀才(琪枝)墨竹
　　　送鄭(公培)入粤　招陳秀才(忱)山游之作
　　旃蒙大淵獻
　　　二月二十日　論畫和宋中丞十二首
　　　荅徐舍人(永寧)上舍(永宣)五十韻
　　　喬孝廉(崇烈)居父喪每泣則庭烏盡下禹鴻臚爲画
　　　　餉烏圖率題三首　雨舟聮句
　第十七卷　古今詩(十六)
　　柔兆困敦
　　　耳疾示王周二上舍　初夏重經龍洲道人墓三十
　　　　二韻　曝書亭偶然作九首
　　　斑魚三十韻　題汪上舍讀書圖
　　　山陰客舍題髙布衣蓴鄉釣師圖二首
　　　　頋眀府(培元)載酒邀觀三江閘
　　　　壽孟叟　贈牧上人
　　　强圉赤奮若
　　　　萬年藤杖歌贈尢檢討(侗)
　　　　寄蘭溪葛廣文　趙贊善以新詩題扇見懷賦
　　　　　答　雨過馮檢討葑水園四首
　　　　仙游茅筆歌酬徐檢討(釚)
　　　　醧舫即事二首　九月八日滄浪亭懐古二十
　　　　　四韻　九日宋中丞招集滄浪亭觀
　　　　　韓(滉)五牛圖復成二十四韻
　　　　得張舍人(䨙)皖口書却寄
　　　寄賈黄州(鉝)題禹鴻臚虢國夫人下馬圖
　　　又題　乍浦
　　　題吳上舍菜根香圖　贈繆篆顧生
　　　題崔(慤)畫鳩　漕船
　　　御風圖爲魏(坤)題扇　題蔡徵君(方炳)著書圖
　　　題李秀才(琪枝)畫梅　贈王叟(巘)二首
　　　張處士釣風圖　靑浦道中
　　　五雜組九首
　第十八卷　古今詩(十七)
　　著雍攝提格
　　　偕查孝廉入閩初發江干
　　　自漁浦挂席至富陽聮句二首
　　　挏廬雨泊　七里瀨
　　　　瀧中吟　晚次汝步乗月抵蘭溪城下
　　　　雨發東峰亭和查孝㢘
　　　　水碓聮句四十韻　篁步
　　　　常山山行　入舟
　　　　沙谿舖紀所見　自焦石塘抵鉛山湖口兩岸
　　　　　石山獰劣上無寸土尺木查孝廉作詩嘲之賦以
　　　　　解嘲　鉛山城中有古樟三每歲四
　　　　　月白鷺來巢其間伏雛乃去亦一異也
　　　　發鉛山　𬗋溪道中二首
　　　　度紫溪嶺　車盤驛題逆旅主人壁
　　　　觀造竹紙聮句五十韻
　　　　烏石村　分水關
　　　　崇安孔眀府招飲縣齋池上賦贈二首
　　　　武夷沖祐宮　宿虞道士山房
　　　　幔亭　坐竹􁆈入九曲聮句
　　　　虹橋板歌　仙蛻巖
　　　　御茶園歌　仙掌峰瀑布
　　　　天游觀萬峰亭　樟灘
　　　　建陽　延平晚宿
　　　　雨中過黯淡灘　水口
　　　　竹崎關　食茘支寄查上舍弟(嗣瑮)時
　　　　　在秦中　噉福州茘
　　　　林叟(偉)攜二子載酒過
　　　　甘泉漢瓦歌爲候官林(侗)賦
　　　　長慶寺噉茘支二首　又聮句
　　　　汪學使(薇)餉楓亭茘　林封君招飲榕菴
　　　　龔運使招飲園亭　飲張舍人(巖)齋
　　　　江瑶柱
　　　　閩中海物雜詠七首
　　　　　西施舌　香螺
　　　　　蟳　鱟魚
　　　　　花蛤　黄螺
　　　　　珠蚶　題讓竹亭修褉圖卷
　　　　飲陳孝㢘(學洙)烏石山房
　　　　題汪方伯小像三首　壽山石歌
　　　　髙(斯億)爲余畫竹以三絶句報之
　　　以蜜漬生茘支戲成一律
　第十九卷　古今詩(十八)
　　屠維單閼
　　　羅浮蝴蝶歌　又近體四首
　　　題瞻園舊雨圖二首　長水曉行
　　　荷花　七月八日張孝廉(大受)招髙
　　　　上舍(不騫)載酒過百花洲索予父子吟稿率賦
　　　李髙士(延昰)墓下作　十月二十一日喪子老友梅君
(文鼎)歸自閩中扁舟過慰攜别後所著書見示部
　　　　帙甚富予亦以經義考相質并出亡兒摭韻遺稿
　　　　觀之成詩百韻次日送之還宣城兼寄孝㢘(庚)
　　　怪鴟行　除日二首
　　上章執徐
　　　送窮日作　君平遺鏡歌爲家上舍(思贊)
　　　　賦　春日南垞雜詩七首
　　　巡撫宋公以新雕蘇詩施注見貽賦謝
　　　飲頋孝㢘(嗣立)秀野堂同周吉士(彞)賦
　　　偕陳同知(昂)畢上舍(大生)李孝㢘(大中)從孫(丕戭)登
　　　　澱山寺謁秦女祠分得合字成三十韻
　　　徐檢討(釚)紙扇讀修上人詩愛其清逸上人時訪予
　　　　放鶴洲予留吳不值却寄以詩
　　　澱湖陳氏書齋觀吳仲圭爲陶九成画竹居圖冊
　　　題納凉圖　陳君緘寄普光王寺二碑索
　　　　予游記復成三十韻兼寄錢上舍(柏齡)髙處士(不)
(騫)近來二首
　　　陸秀才(競烈)南田書屋圖
　　　送李司訓(琇)之括州　東湖曲八首
　　　題趙方伯勸農圖　南浦歸舟圖爲李上舍(宗渭)
　　　　作　西湖
　　　臨平道中是日立春　虎山橋夜泊
　第二十卷　古今詩(十九)
　　重光大荒落
　　　二月朔查山探梅集六浮閣分韻得覃字
　　　初二夜月聮句　雲溪草堂圖爲徐進士(永宣)
　　　　題二首　上已後三日顧孝㢘(之珽)招
　　　　同諸公泛舟西湖即事分韻得交字
　　　吳越武肅王祠觀表忠觀碑得潛字
　　　八日汪上舍(日祺)招同諸公夜汎五首
　　　十日周上舍(崧)招飲晨過昭慶僧舍雨霽偕諸君登
　　　　舟循孤山沿蘇公堤至定香橋尋杖策歷大小南
　　　　屛觀磨崖家人卦舟回席上賦六十韻
　　　顧十一孝廉(嗣立)載酒寓樓遂同夜泛三首
　　　偕諸君過靈隱寺雨宿松靄山房限韻二首
　　　松靄山房六詠
　　　　四松徑　山茶院
　　　　清籟居　西磵
　　　　栗園　竹筧
　　　吳氏山莊牡丹歌　三潭采蓴聮句
　　　　雨宿大仁院　石屋
　　　　南山雜詠十七首
　　　　　水樂洞　虎跑泉
　　　　　煙霞寺　風篁嶺
　　　　　過溪亭　楊梅塢
　　　　　龍井　片雲石
　　　　　薩埵石　納翠山房
　　　　　九溪　十八澗
　　　　　玉鈎橋　翁家山
　　　　　桂隖　理安寺
　　　　　冬花厂　馮孝㢘(念祖)招飲北園分韻
　　　　　即送其同周(崧)入吳
　　　酬洪(昇)題春郊浴馬圖
　　　題初白菴主小像　題丁眀府秋江垂釣圖
　　　寄樂平石眀府(爲崧)題李上舍騎牛圖
　　玄黓敦牂
　　　小宛堂　題洪上舍傳奇
　　　水帶子歌爲喬孝㢘(崇烈)賦
　　　送張(士琦)令永新　爲宋巡撫(犖)題李營丘古柏
　　　　圖　何孝廉噉茘圖
　　　觀劇四首　題家廣文(端)鄧尉尋梅圖
　　　慧慶僧房雪中聮句三首
　　　　柏　玉蘭
　　　　山茶　聮句題王處士画折枝紅豆
　　　　圖(幷序)雜詩二十首
　第二十一卷　古今詩(二十)
　　昭陽協洽
　　　盛秀才書齋觀文(嘉)水墨杏花新燕
　　　春暮看花木瀆夜過上沙連雨不止信宿還慧慶僧
　　　　寺左足病躄自慰二十韻
　　　苦熱和梅都官韻　夏日病足留慧慶寺張頋二
　　　　孝㢘孫范二上舍徐陳范汪頋五文學載酒至席
　　　　上譚藝率賦二首　初秋宋五進士(聚業)載酒過
　　　　張三孝廉(大受)潮生閣送魏二孝㢘(坤)之西江即
　　　　席分賦得九言　橋下小軒對菊效陶
　　　題喬孝廉(崇烈)書離騷
　　　題梅生(庚)詩稿
　　閼逢涒灘
　　　齋中讀書十二首　雨中從銷夏灣泛舟泊石公
　　　　山麓　林屋洞二首
　　　太湖罛船竹枝詞十首
　　　題楊(賔)浮瓠圖　題文處士(點)山水
　　　同徐吉士(昂發)陸上舍(稹)沈秀才(翼)過普賢僧房
　　　謁韓蘄王墓　眀瑟園雜詠三首
　　　八月十五夜陸上舍(稹)招同張孝㢘(大受)徐吉士(昂)
(發)頋孝㢘(嗣立)徐上舍(惇復)沈秀才(翼)玩月石湖
　　　　席上作　逢廬州守張(純修)四首
　　　同曹叟話舊三首
　　㫋蒙作噩
　　　詠白杜䳌花應
　東宮教　方乾木蓮花圖歌爲鐵夫上
　　　　人作　題黃山鐵公小像
　　　戲題汪上舍(日祺)拓盋小像二首
　　　焦山剔銘圖爲王副使(煐)作
　　　題宋中丞迎　鑾集二首
　　　七夕詞六首　曹通政(寅)自眞州寄雪花餅
　　　題朱(顯祖)梅花手卷　贈卓處士(爾堪)
　　　初冬北郭讌集分賦　飲方(覲)園亭即送其入都
　　　玉帶生歌(幷序)
　　柔兆閹茂
　　　春日讀春秋左氏傳心非胡氏夏時冠周正之說偶
　　　　憶草廬吳氏讀尚書絶句因用其韻
　　　題徐檢討(釚)豐草亭六首
　　　東禪寺林酒仙祠　憶髙徵士(不騫)三首
　　　謁泰伯廟四十韻　山塘紀事二首
　　　夏日雜興二首　題裝潢顧生(勤)卷二首
　　　得三十五弟(彞爵)杭州書
　　　寄訊龔御史(翔麟)送髙(佑釲)之江寧二首
　　　汪侍郎(霦)攜仲子(日祺)夜過二首
　第二十二卷　古今詩(二十一)
　　強圉大淵獻
　　　宿陸上舍(稹)聽雨樓　天平山謁范文正公祠
　　　由上沙登靈巖山寺有感書壁
　　　胥口　讌集張上舍(士俊)水周林同
　　　　諸君分韻得人字　石湖
　　　髙麗蓡歌賦謝納蘭院長(揆敘)
　　　過龔御史(翔麟)田居留飲即席賦
　　　初夏湖上同佟學士(法海)賈編修(國維)查編修(愼行)
(嗣瑮)汎舟學士紀之以詩遂和其韻
　　　瑪瑙寺陳閣老行舘　武林逢鄭髙州(梁)
　　　飲查編修(愼行)寓樓二首
　　　杉靑牐别佟學士(法海)
　　　曝書亭得孫學士(致彌)都下札
　　　苦旱茗飲乏水戴秀才(鍈)以所蓄天泉見惠率爾賦
　　　　詩　寄鄭秀才(元慶)
　　　更舞蛟石爲蛇蟠石紀之以詩
　　　吳甥(振武)用指頭作畫花竹翎毛草蟲山水畢肖異
　　　　而賦長歌　南垞晚步同王生(浤)
　　　過李上舍村居　五毒篇效曹通政(寅)用其首
　　　　句　送筳占楊叟還廬江
　　　雨集平山送查編修(嗣瑮)蔡舍人(㺱)方上舍(丗舉)唐
　　　　眀府(紹祖)入都二十韻
　　　紀夢作　送程秀才(元愈)還宣城
　　　歳暮送張生(星)還吳
　　著雍困敦
　　　五言賦鴨餛飩　送李上舍之濟南謁新城王
　　　　尚書　九日籬菊未放桂有餘花里
　　　　中諸子過出金華酒小飲分韻得小字
　　　潘檢討(耒)以方竹杖見贈賦謝
　　　德蔵寺詠古跡五首
　　　　雙塔　梓徑
　　　　浦花堂　松風臺
　　　　山月池　天游觀歌寄贈崇安王眀府
(梓)查二編修弟(嗣瑮)煎錫爲洗
　　　　頭盆注水扶寸江行恒自隨乃以脫贈賦五言詩
　　　　紀事　題盛叟生壙
　　　題張平山水墨眀妃出塞圖
　第二十三卷　古今詩(二十二)
　　屠維赤奮若
　　　寄查山張上舍二首　送施生重游武夷三首
　　　雨　即事二首(幷序)
　　　野老　柬友人
　　　三月十日
詔下
　青宮再建喜而賦詩　四月八日效長慶體
　　　題曹通政(寅)思仲軒詩卷
　　　爲殷秀才(譽慶)題梅孝廉(庚)春雨幽居圖
　　　題程上舍(鳴)寒梅霽雪圖
　　　眞州客舍對雨　魏諭德(學誠)調鶴圖
　　　項叟小像　五月晦曹通政(寅)招同李大
　　　　理(煦)李都運(斯佺)納凉天池水榭即席送大理還
　　　　蘇州　守風瓜步示沈秀才(翼)二首
　　　丹陽道中　蛓
　　　贈吳下張生(星)檇李
　　　查編修弟(嗣瑮)家上舍(思贊)書來許以七夕見過愆
　　　　期不至漫賦　蟋蟀二首
　　　送徐甥(焞)之豫章三首
　　　社日送燕和查編修(嗣瑮)
　　　村夜　顧孝㢘(嗣立)過訪村居即席
　　　　懷汪(泰來)郭(元釪)二徵士二首
　第二十四卷　詞(一)
　　江湖載酒集(上)
　　　　霜天曉角(早秋放鶴洲池上作)
　　　　髙陽臺(幷序)栁梢青(和沈山子西湖後游之作)
　　　　清平樂(秋夜宿燈公山房)憶王孫
　　　　又(夜泛鑑湖)生查子
　　　　醉太平(題姜開先贈歌者李郎秦樓月詞)
　　　　女冠子　望湘人
　　　　思越人　探春令
　　　　桂殿秋　更漏子(吳江秋泛)
　　　　采桑子(梧宮詠古)滿江紅(金山寺)
　　　　又(吳大帝廟)風蝶令(石城懐古)
　　　　賣花聲(雨花臺)喝火令
　　　　菩薩蠻(東筦書所)見　東坡引
　　　　酷相思(阻風湖口)好事近(效朱希眞漁父詞)
　　　　洞仙歌(吳江曉發)有有令(計甫草索贈吳僮時來)
　　　　南樓令　明月引
　　　　蝶戀花　玉樓春
　　　　殢人嬌(贈女郎細細)似娘兒
　　　　玉抱肚　梅花引(蘇小小墓)
　　　　沙塞子　惜分釵
　　　　百字令(富春道中)秋霽(嚴子陵釣臺)
　　　　祝英臺近(任城登李太白酒樓)
　　　　百字令(度居庸關)又(爲曹使君題江南春思圖)
　　　　菩薩蠻(登雲中淸朔樓)栁梢青(應州客感)
　　　　多麗(送王懐仁謫官西安經歷)上行杯
　　　　清平樂(馬邑道中)采桑子(雲州書感)
　　　　消息(度雁門關)滿庭芳(李晉王墓下作)
　　　　花發沁園春(王湛求方伯招同惲含萬姚注若周雪客諸子飲郝園)
　　　　夏初臨(天龍寺是髙歡避暑宮舊址)
　　　　晝夜樂(贈伎蠟兒)燕山亭(清明日王湛求方伯招同劉)
(津逮趙秋水毛子霞孔子威飲金粟園杏花下)
　　　　太常引(題姜夫人淑齋詩卷)
　　　　蘭陵王(過晉藩舊邸)河傳(送米𬗋來入燕)
　　　　風蝶令(送霍二還曲梁)蝶戀花(重游晉祠題壁)
　　　　釵頭鳳(逢呂二梅)畫堂春(徐溝道上作)
　　　　桃源憶故人(祁縣登樓作)太常引(寄呂二梅)
　　　　步蟾宮(代州伎有小字白狗者晨往曲中訪之不值戲投以詞)
　　　靑門飲(别晁靜憐)一斛珠(贈伎餅兒)
　　　蘇幕遮(别王千之)南樓令(倩人寄靜憐礼)
　　　醉春風(送陸集生孝㢘還華亭)
　　　最髙樓(登慈仁寺毘盧閣)金眀池(燕臺懐古和申隨叔翰林)
　　　飛雪滿羣山(燕京歳暮作)滿江紅(贈吳佩逺)
　　　鳳凰臺上憶吹簫(和梁尚書傷逝作)
　　　鎭西(送陳六謙之官安邑)意難忘
　　　八歸(丁未燕京除夕同表兄舟石家兄夏士守歳作)
　　　紅娘子(正月十三日夜同毛子霞張登子集王湛求方伯齋中)
　　　臺城路(十四夜)春從天上來(元夕)
　　　南歌子(贈伎張綺綺)虞美人(寒食太原道中)
　第二十五卷　詞(二)
　　　江湖載酒集(中)
　　　　木蘭花慢(上元)罥馬索(送崔二再游黔中兼訊李)
(斯年)沁園春(送葉元禮之眞州)
　　　　宣清(送米紫來之官建昌)賣花聲
　　　　菩薩蠻　靑玉案(臨淄道上)
　　　　轉應曲(安丘客舍對雨)栁梢靑(馬上望瑯琊山)
　　　　點絳脣(濟南九日兒子南還賦此)
　　　　六幺令(壽劉宣人編修用劉氏事)
　　　　霜天曉角(晚次東阿)塞孤(髙唐道中曉行作)
　　　　瑶花慢(寄酬陸我謀表叔)采桑子(寄贈史雲臣)
　　　　眞珠簾(寄陸郡守兄孝山)淸平樂(送沈融谷再游南雄)
　　　　瑶臺聚八仙(題錢舍人望廬集句詩)
　　　　點絳脣(九日同顧寧人陸翼王登孫氏石臺賦呈退翁少宰)
　　　　百字令(偶憶)訴衷情
　　　　邁陂塘(題其年填詞圖)角招(裂帛湖春游作)
　　　　十拍子(上已逢錢葆馚舍人賦)
　　　　玉樓春(伎席)鵲橋仙(席上贈伎張伴月)
　　　　又　步蟾宮(席上同沈六贈伎)
　　　　河傳(題譚天水小像即送其入閩)
　　　　南鄉子　一翦梅(題汪季甪舍人錦瑟詞)
　　　　水調歌頭(得曹秋岳侍郎札却寄)
　　　　又(送諸駿男赴楚撫幕)又(送鈕玉樵宰項學)
　　　　百字令(自題画像)又(和韻送曹子頋城士還南溪)
　　　　風中栁(戲題竹垞壁)長相思(紅橋尋歌者沈西)
(醉賦)又(送陳參議祺公之官廣西)
　　　　百字令(索曹次岳画竹垞圖)渡江雲(送蔣京少入楚省覲)
　　　　應天長(鄭雲直招飲虎丘酒肆)
　　　　點絳脣　河滿子
　　　　天仙子　十六字令
　　　　祝英臺近(題汪舍人少壯三好圖)
　　　　臨江仙(和成容若見寄秋夜詞)
　　　　又(寄酬李十九)又
　　　　又(人口訪汪苕文戸部往堯峰山莊不值)
　　　　西地錦(送錢爾載之河中)更漏子(送陳山農入閩)
　　　　醉花間(送王古直還西湖)浣溪沙
　　　　暗香(初夏飲何侍御㽔音古藤書屋)
　　　洞仙歌(送陳康侯入楚)減蘭(贈程叟)
　　　金縷曲(憶靜憐)
　第二十六卷　詞(三)
　　江湖載酒集(下)
　　　百字令(彭城經漢髙祖廟作)水龍吟(謁張子房祠)
　　　江南好　金縷曲(初夏)
　　　邁陂塘(答沈融谷即送其游皖口)
　　　又(用前韻題查韜荒詞集)又(題頋茂倫雪灘濯足圖圖爲松陵)
(女子沈關關所繡)又(自桃葉渡泛舟暮抵浦口雨宿村店)
(漫賦)蝶戀花(送惠硯溪歸吳)
　　　又(同繆天自再過柯翰周園亭)栁梢青(題戴上舍惟意所擬圖)
　　　摸魚子(題李武曽灌園圖)又(題徐電發楓江漁父圖)
　　　　又(寄龔蘅圃)又(贈吳天章)
　　　　又(題王咸中石塢山房圖)又(同青士重訪晉賢時書樓落成訂)
(詞綜付雕刻有懐周士季青在吳興)
　　　　蘭陵王(送宋員外牧仲視搉贑州)
　　　　浣溪沙(郊游聮句)解連環(孫愷似使旋夜話用李十九)
(韻)祝英臺近(送張見陽令江華)
　　　　又(送葉道子之官臨清衞)又(送翁武原之官黄州郡丞)
　　　　又(題丁雁水韜汝詞稿)燕山亭(七月十五夜同次友武曽融)
(谷覃九集謖園竹屋)又(燕市逢李分虎)
　　　　滿江紅(送陸雲士宰江陰)綺羅香(贈沈融谷納妾)
　　　　風入松(送沈平萬之新安)臺城路(夏日同對巖蓀友西溟其)
(年舟次見陽飲容若渌水亭)
　　　　又(遼后洗妝樓)又(送葉井叔主事還南鄂)
　　　　又(張鑑逺酌春堂席上賦)又(送畊客南還)
　　　　又(送張漢瞻還嘉定題所画望雲圖)
　　　　喜遷鶯(送丁雁水觀察䖍州)
　　　　一枝花(送沈融谷宰來賔)邁陂塘(送尤展成還吳)
　　　　又(劉學正禹峰搨石鼓文見貽賦此志謝用姜白石體)
　　　　又(送陳雲銘入楚)清平樂
　　　　解珮令(送趙秋谷聮句)生查子(曉行鄮州)
　　　　清平樂(齊河客舍)金縷曲(過外祖唐刺史廢園感舊)
(作)清平樂(鷗塘生日)
　　　　又(贈歌者陳郎)又題(吳中女子呂文安画)
　　　　金縷曲(題查浦書屋圖)滿江紅(錢唐觀潮追和曹侍郎韻)
　　　　點絳脣(題虞夫人玉映樓詞集)
　　第二十七卷　詞(四)
　　　靜志居琴趣
　　　　清平樂　四和香
　　　　生查子　搗練子
　　　　菩薩蠻　卜算子
　　　　憶少年　漁家傲
　　　　如夢令　秦樓月
　　　　朝中措　瑶花(午夢)
　　　　鵲橋仙(十一月八日)天仙子
　　　　又　南歌子
　　　　芙蓉月　眼兒媚
　　　　鵲橋仙　行香子
　　　　増字漁家傲　金縷曲
　　　　十六字令　摸魚子
　　　　婆羅門令(九日)西江月
　　　　城頭月　兩同心
　　　　臺城路　南鄉子
　　　　又　聲聲慢(七夕)
　　　　夢芙蓉　三姝媚
　　　　滿庭芳　靑玉案
　　　　南樓令　又
　　　　後庭花　減蘭
　　　　好事近　浣溪沙
　　　　卜算子　賣花聲
　　　　紅娘子　換巢鸞鳳
　　　　如夢令(七夕)采桑子(五月六日)
　　　　一葉落　無悶(雨夜)
　　　　點絳脣　風蜨令
　　　　鵲橋仙　玉䦨干
　　　　栁梢青　留春令
　　　　少年游　祝英臺近
　　　　風入松　幔卷紬
　　　　玉樓春　臨江仙
　　　　又　又
　　　　洞仙歌　又
　　　又　又
　　　又　又
　　　又　又
　　　又　又
　　　又　又
　　　又　又
　　　又　又
　　　又　怨王孫(七夕)
　　　憶少年
　第二十八卷　詞(五)
　　茶煙閣體物集(上)
　　　栁色黃(對雨)渡江雲(欲雪)
　　　　　聒龍謡(雪)春風裊娜(游絲)
　　　　　無夢令(飛花)步蟾宮(端溪觀采硯)
　　　　　埽花游(試茶)一枝春(汪舟次貽流求筆筠管蘆)
(管各一同查客賦之)瑞鶴仙(錢編修庸亭席上觀司馬)
(相如私印)天香(龍涎香)
　　　　　又(前題)十二時(雲母燈)
　　　　　點絳脣(鞦韆)釵頭鳳(蔵鈎)
　　　　　臨江仙(金指環)踏莎行(釵)
　　　　　鵲橋仙(鞵)秦樓月(吹笙)
　　　　　沁園春(額)又(鼻)
　　　　　又(耳)又(齒)
　　　　　又(肩)又(臂)
　　　　　又(掌)又(乳)
　　　　　又(膽)又(腸)
　　　　　又(背)又(膝)
　　　　　雙雙燕(别淚)笛家(題趙子固画水墨水仙)
　　　　　金縷曲(水仙花禁用湘妃漢女洛神事)又(前題)
　　　　　又(前題)又(前題)
　　　　　滿江紅(西湖荷花)綺羅香(康熈丁丑六月舍南池上紅蓮作並/頭花/賦以紀異)
　　　　　又(前題)水龍吟(白蓮)
　　　　　臨江仙引(枯荷)又(咏茄)
　　　　　惜紅衣(咏薑)摸魚子(蓴)
　　　　　迷仙引(水蓼花)滿江紅(塞上咏葦)
　　　　　醉春風(荼蘼)侍香金童(茉莉)
　　　疎影(芭蕉)臺城路(芋)
　　　栁梢青(西瓜)天香(題寫生冬瓜)
　　　　一翦梅(盆梅聮句)醉花間(題金曉珠水墨芙蓉)
　　　於中好(題蔡女羅疎篁寒雀圖)好事近(題馬湘蘭画蘭)
　　　清平樂(題水墨南瓜圖)點絳脣(敬業堂早桂)
　第二十九卷　詞(六)
　　茶煙閣體物集(下)
　　　　一枝春(梅)疎影(黃梅花)
　　　東風第一枝(杏花)紅娘子(緋桃)
　　　殢人嬌(垂絲海棠)綺羅香(玉蘭)
　　　搗練子(再過瞻園值玉蘭花放同蘅圃耕客賦)
　　　玉樓春(繡毬)洞仙歌(合昬)
　　　　減蘭(夾竹桃聮句)東風第一枝(白楊梅)
　　　　眀月櫂孤舟(枇杷)邁陂塘(曹待郎席上食檇李同右)
(吉融谷賦)洞仙歌(橄㰖)
　　　　五綵結同心(茘子)暗香(紅豆)
　　　　滿庭芳(佛手柑和嚴蓀友)霜葉飛(詠柑同魏禹平作)
　　　　秦樓月(金豆)減蘭(橙)
　　　　玉樓春(栁)減蘭(楊花)
　　　　疎影(秋柳和李十九韻)臨江仙(寒栁)
　　　　瀟瀟雨(落葉)玉女揺仙珮(白鷴)
　　　　八寶妝(舞孔雀)花犯(鴛鴦)
　　　　臺城路(鷺鷥)月華清(王阮亭侍讀書齋詠山鷓)
(侍讀詞有妾是桐花郎是桐花鳳之句故六七及之)
　　　　江城子(黄雀)琵琶仙(秋日桑乾河上見雙白燕詠)
(之)東坡引(鸊鵜)
　　　　長亭怨慢(鴈)滿庭芳(鵝)
　　　　邁陂塘(鴨)水龍吟(觀洗象作)
　　　　埽花游(駱駝)木蘭花慢(孫懋叔以山獐見貽賦)
(謝)雪獅兒(錢葆馚舍人書詠貓詞索)
(和賦得三首)又(前題)
　　　　又(前題)催雪(席上賦黄鼠)
　　　　臺城路(蟬)又(前題)
　　　　綺羅香(和宋牧仲别駕詠螢)
　　　　花心動(蜻蜓)南鄉子(蛩)
　　　　玉人歌(杭州玉泉寺池中五色魚凡千頭内一種翠藍者最可愛賦之)
　　　　又(度甓社湖)又(上谷觀伎)
　　　　憶王孫(湯公牧鄭文谿柯翰周飲酒肆)
　　　　又(春游)又(後游)
　　　　又(歌席)又(探梅)
　　　　又(題沈武功雙谿草堂)又(鏡湖秋思)
　　　　又(濟南元夕)江神子(題画竹)
　　　　春光好(春恨)長相思(歌席)
　　　　昭君怨(題画)生查子(别思)
　　　　楊栁枝(㑹稽春游)玉蝴蝶(同沈覃九再登平山)
　　　　浣溪沙(同柯寓匏春)望　又(西湖早春)
　　　　又(虎丘)又(山塘夜泊)
　　　　又(小孤山)又(天津道中)
　　　　又(夜泊無錫聞鄰舟歌者)又(惜别)
　　　　又(春閨)又(同前)
　　　　減蘭(憶别)又(鴛鴦)
　　　　又(落花)又(落葉)
　　　　采桑子(秋日度穆陵關)菩薩蠻(秋日陪劉増美中丞飲冶源)
(亭子愛其山水竹樹之勝題壁四首)
　　　　又　又
　　　　又　又(題画)
　　　　又(題孫武光山南讀書圖)卜算子(夜過髙漢思書屋)
　　　　又(泛舟横塘)又(早春閨思)
　　　　巫山一　段雲(湞江道中)又(題毛子霞小像)
　　　　好事近(飲蓮子湖)栁含煙(春游憶靑士天自)
　　　　淸平樂(春感)又(雨中夜度蕭山)
　　　　又(玉泉山寺招曽靑藜徐方虎不至)
　　　　又(維揚春暮)又(同程穆倩孫無言泛舟紅橋)
　　　　又(送李天生還關中)秦樓月(春思)
　　　　更漏子(京口晩望)阮郎歸(春閨)
　　　　河瀆神(大孤山神祠)又(妒女祠)
　　　　又(長水三姑廟)又(雨度石湖)
　　　　風蝶令(送别)賣花聲(紅橋後游寄懐柯翰周)
　　　　鷓鴣天(燕臺送陳左源還吳)又(嶧山)
　　　　又(鏡湖舟中)又(訪舊)
　　　　河傳(聽鶯)玉樓春(簾内美人)
　　　　又(燭下)又(小樓)
　　　　　又(画圖)瑞鷓鴣(春思)
　　　　　又(别思)又(感舊)
　　　　　虞美人(雲中送俞右吉之鄴下)南鄉子(舊游)
　　　　　踏莎行(中秋席上送吳孝㢘南還)
　　　　　臨江仙(客東甌懐歸)又(峽中望飛來寺)
　　　　　又(寄題澹公丹霞精舍)又(汾陽客感)
　　　　　又(胡天岫移居審山寄之)又(懐歸寄周青士繆天自)
　　　　　南樓令　又(春愁)
　　　　　蝶戀花(春暮)又(錢唐觀潮)
　　　　　又(閒適)又(詠春雨)
　　　　　漁家傲(贈别)十拍子(同李武曽潘次耕蔡竹濤)
(過玉泉山寺)天仙子(惜春)
　　　又(喬柱史壽詞)風入松(憶别)
　　　滿江紅(春日懐歸)水調歌頭(暮春山居)
　　　又(送孫無言歸黄山)滿庭芳(春暮入雲門山贈月公)
　　　歸田歡(柯翰周見過村舍夜話即歸朝歡)
　　　　沁園春(送曹子顧學士還南溪)
　第三十一卷　書
　　　與李武曽論文書　與查韜荒弟書
　　　與髙念祖論詩書　報李天生書
　　　　與顧寜人書　報汪苕文戸部書
　　　報周青士書　答孫侍郎書
　　　與越辰六書　與魏善伯書
　　　寄譚十一兄左羽書
　第三十二卷　書(二)
　　　史舘上緫裁第一書　史舘上緫裁第二書
　　　史舘上緫裁第三書　史舘上緫裁第四書
　　　史舘上緫裁第五書　史舘上緫裁第六書
　　　史舘上緫裁第七書
　第三十三卷　書(三)
　　　上山東巡撫張公書　與胡解元書
　　　報徐敬可處士書　答胡司臬書
　　　答閻徵君書　答蕭山毛檢討書
　　　寄禮部韓尚書書　答刑部王尚書論明詩書
　　　與佟太守書　寄查德尹編修書
　第三十四卷　序
　　　周易義海撮要序　周易輯聞序
　　　易璇璣序　周易集說序
　　　合訂大易集義粹言序
　　　徐氏四易序　東萊呂氏書說序
　　　雪山王氏(質)詩緫聞序
　　　聶氏三禮圖序　丘氏周禮定本序
　　　讀禮通考序　陸氏春秋三書序
　　　春秋權衡序　春秋意林序
　　　涪陵崔氏春秋本例序
　　　春秋地名考序　五經翼序
　　　授經圖序　重刊玉篇序
　　　重刊廣韻序　合刻集韻類篇序
　　　字鑑序
　第三十五卷　序(二)
　　　萬氏歷代史表序　五代史記注序
　　　元史類編序　天發神讖碑文考序
　　　杜氏編珠補序　顔魯公石柱記釋序
　　　道傳録序　張氏定歷玉衡序
　　　葬經廣義序　地理徑序
　　　感應篇集注序　葛氏印譜序
　　　丁氏印譜序　韞光樓印譜序
　　　江村銷夏録序　日下舊聞序
　　　曝書亭著録序　永嘉朱氏紀年緫辨序
　　　熊氏後漢書年表序　長安志圖序
　第三十六卷　序(三)
　　　重刊白香山詩集序　朱文公文鈔序
　　　梁谿遺稿序　信天巢遺稿序
　　　十家宮詞序　樂府補題序
　　　白蘭谷天籟集序　放膽詩序
　　　感舊集序　清風集序
　　　眀詩綜序　髙太常嗇菴遺稿序
　　　遜志齋文鈔序　王文成公文鈔序
　　　喬御史讀書劄記序　黃先生遺文序
　　　天愚山人詩集序　王築夫白田集序
　　　屠東蒙詩集序　九歌草堂詩集序
　　　荇谿詩集序
　第三十七卷　序(四)
　　　王禮部詩序　錢舍人詩序
　　　程職方詩集序　葉指揮詩序
　　　丁武選詩集序　秋水集序
　　　方編修錦官集序　王學士西征草序
　　　錢學士詩序　叢碧山房詩序
　　　嚴中允瀛臺侍直詩序
　　　徐電發南州集序　禹峰文集序
　　　裘司直詩集序
　第三十八卷　序(五)
　　　石園集序　尚書魏公刻集序
　　　王先生言逺詩序　話山集序
　　　葉李二使君合刻詩序　髙舍人詩序
　　　胡參議轉漕雜詩序　朱人逺西山詩序
　　　王鶴尹詩序　太守佟公述德詩序
　　　張君詩序　陳叟詩集序
　　　馮君詩序　髙戸部詩序
　　　沈明府不羈集序　劉德章詩序
　　　王考功遺集序　鍾廣漢遺詩序
　第三十九卷　序(六)
　　　錢教諭忘憂草序　憶雪樓詩集序
　　　張趾肇詩序　成周卜詩集序
　　　南湖居士詩序　小方壺存稿序
　　　顧俠君噉茘集序　䧿華山人詩集序
　　　劉介于詩集序　胡永叔詩序
　　　汪司城詩序　李上舍瓦缶集序
　　　王崇安詩序　楝亭詩序
　　　和鴛鴦湖櫂歌序　橡村詩序
　　　東浦詩鈔序　騰笑集序
　第四十卷　序(七)
　　　宋院判詞序　陳緯雲紅鹽詞序
　　　黒蝶齋詩餘序　蔣京少梧月詞序
　　　𬗋雲詞序　柯寓匏振雅堂詞序
　　　孟彦林詞序　魚計莊詞序
　　　水村琴趣序　羣雅集序
　　　髙侍講扈從東巡日録序
　　　劉氏族譜序　姚氏族譜序
　　　雲氏族譜序　李氏族譜序
　　　商丘宋氏家乗序　具區徐氏族譜序
　第四十一卷　序(八)
　　　送湯潛菴先生巡撫江南序
　　　送周郎中還琴山序　送汪檢討使琉球序
　　　送張檢討還郁洲山序
　　　送悔人宰石泉詩序　贈頋銘序
　　　贈筆工錢叟序　贈汪叟序
　　　黃徵君壽序　劉髙士夀序
　　　朱翁六十壽序　孫逸人壽序
　　　顧叟壽序　胡母楊太君八十壽序
　　　叔母賀太君八十壽序　蔣母沈太君七十夀序
　第四十二卷　跋(一)
　　　李氏周易集解跋　書周易本義後
　　　書林氏周易經傳集解後
　　　龍氏易集傳跋　王氏大易緝說跋
　　　跋魯齋王氏書疑　尚書纂言跋
　　　書傳㑹選跋　讀武成篇書後
　　　讀蔡仲之命篇書後　跋王氏詩疑
　　　跋毛詩李氏句解　豐氏魯詩丗學跋
　　　讀豳詩書後　呉氏周禮經傳跋
　　　錢氏冬官補亡跋　跋陸氏儀禮釋文
　　　儀禮逸經跋　讀聘禮書後
　　　跋大戴禮記　石經月令跋
　　　呂氏春秋集解跋　嚴氏春秋傳注跋
　　　六經奥論跋　石藥爾雅跋
　第四十三卷　跋(二)
　　　大唐開元禮䟦　政和五禮新儀跋
　　　書大眀集禮卷後　鄭丗子樂律全書跋
　　　書花間集後　書尊前集後
　　　樂府雅詞跋　跋典雅詞
　　　書絶妙好詞後　書沈氏古今詞譜後
　　　回溪史韻跋　禮部韻略釋疑跋
　　　書韻府羣玉後　汗簡跋
　　　類篇跋　書淳化閣帖夾雪本後
　　　題江都王氏家蔵閣帖
　　　石刻鋪敘跋　絳帖平跋
　　　隸續跋　書蘭亭續考後
　　　寶刻叢編跋　盛熈明法書考跋
　　　跋名蹟録　衎齋印譜跋
　第四十四卷　跋(三)
　　　書周髀後　靈臺祕苑跋
　　　乙巳占跋　天文鬼料竅跋
　　　書宋寶祐㑹天曆後　太平寰宇記跋
　　　宋本輿地廣記跋　桂林風土記跋
　　　續錦里耆舊傳跋　書夢華録後
　　　書成都文類後　書熙寧長安志後
　　　　跋元豐九域志　淳熙三山志跋
　　　　書新安志後　景定建康志跋
　　　　咸淳臨安志跋　夢粱録跋
　　　　至元嘉禾志跋　寰宇通志跋
　　　　跋虎丘詩集　正德重修金山寺志跋
　　　　書土官厎簿後　安南志略跋
　　　　越嶠書跋　書髙麗史後
　　　　又　書海東諸國紀後
　　　　跋吾妻鏡　跋洪遵翰苑羣書
　　　　崇文書目跋　跋中興舘閣録續録
　　　　書元祕書監志後　文淵閣書目䟦
　　　　跋重編内閣書目　南京太常寺志跋
　　　書馮尚書元飇題首善書院詩後
　　　跋綏宼紀略
　第四十五卷　跋(四)
　　　胡氏皇王大紀跋　書錢氏補漢兵志後
　　　跋後漢書　吳氏兩漢刊誤補遺跋
　　　書元趙居信蜀漢本末後
　　　唐六典跋　書孫氏唐史論斷後
　　　唐㑹要跋　五代㑹要跋
　　　莆田陳氏九朝編年備要跋
　　　眉山彭氏太平治迹統類跋
　　　宋學士院中興紀事本末跋
　　　中興通鑑跋　書李氏續通鑑長編後
　　　書宋史張浚傳後　書柯氏宋史新編後
　　　姜氏祕史跋　孝宗大紀書後
　　　眀史提綱跋　書兩朝從信録後
　第四十六卷　跋(五)
　　　商祖丁爵銘跋　商父已敦銘跋
　　　宋拓鐘鼎款識跋　周鼎銘跋
　　　周司成頌寶尊壷銘跋
　　　周延陵季子劍銘跋　南海廟二銅鼓䟦
　　　漢尚方劍銘跋　書漢鏡銘
　　　跋新莽錢范文　跋甘羅城小錢文
　　　景雲觀鐘銘跋　咸寧縣唐冶金五佛像銘贊
　　　　跋　吳大安寺鐵香鑪題名跋
　　　書錢武肅王造金塗塔事
　　　溪州銅柱記跋　續題溪州銅柱記後
　　　廣州光孝寺鐵塔記跋
　　　續書光孝寺鐵塔銘後
　　　跋晉祠鐵人胸前字　太醫院銅人腧穴圖拓本跋
　第四十七卷　跋(六)
　　　書􁆩嶁山銘後　石鼓文跋
　　　跋漢五鳳二年甎字　㑹稽山禹廟窆石題字䟦
　　　漢開母廟石闕銘跋　漢戚伯著碑跋
　　　漢魯相乙瑛請置孔廟百石卒史碑跋
　　　漢武梁祠碑跋　漢桐柏廟碑跋
　　　漢婁壽碑跋　衡方碑跋
　　　漢淳于長夏承碑跋　漢博陵太守孔彪碑跋
　　　漢析里橋郙閣頌跋　漢冀州從事張君碑跋
　　　跋蔡中郎鴻都石經殘字
　　　跋漢華山碑　溧陽長潘校官碑跋
　　　漢白石神君碑跋　漢郃陽令曹全碑跋
　　　續題曹全碑後跋　漢北海相景君碑并陰跋
　　　漢蕩陰令張遷碑跋　漢酸棗令劉熊碑跋
　　　漢泰山都尉孔宙碑跋
　　　書韓勅孔廟前後二碑幷陰足本
　　　郎中鄭固碑跋　書王純碑後
　　　跋竹邑侯相張壽殘碑
　　　金鄉守長侯君碑跋　漢丹水丞陳宣碑跋
　　　跋漢司隸校尉魯君碑
　　　執金吾丞武君碑跋　書尹宙碑後
　　　滕縣秦君碑跋
　第四十八卷　跋(七)
　　　魏封孔羨宗聖侯碑跋
　　　尚書宣示帖跋　跋吳寶鼎甎字
　　　吳天璽紀功碑跋　晉汲縣齊太公二碑跋
　　　晉平西將軍周孝侯碑跋
　　　宋搨黃庭經跋　開皇蘭亭本跋
　　　跋蘭亭殘石搨本　跋蘭亭定武本
　　　國子監石本蘭亭跋　姜氏蘭亭二本跋
　　　蘭亭神龍本跋　晉王大令保母甎志宋搨本
　　　　跋　梁始興安成二王墓碑跋
　　　茅山許長史舊舘碑跋
　　　魏魯郡太守張猛龍碑跋
　　　魏李仲璇修孔子廟碑跋
　　　北齊少林寺碑跋　字文周華嶽頌跋
　　　後周幽州刺史贈少保豆盧恩碑跋
　　　眞定府龍蔵寺隋碑跋
　　　題僞刻李衞公告西嶽文
　　　潘氏家蔵晉唐小楷冊跋
　第四十九卷　跋(八)
　　　唐太宗晉祠碑銘跋　聖教序跋
　　　髙騎都尉李君碑跋　唐郭君碑跋
　　　跋唐眀徵君碑　唐龍門奉先寺盧舍那像龕
　　　　記跋　跋石淙碑
　　　跋唐博城令祭岳詩　唐張長史郎官石記跋
　　　開元太山銘跋　唐封北岳神碑跋
　　　唐崇仁寺陀羅尼石幢記跋
　　　書唐蘇祕監小洞庭二碑後
　　　唐憫忠寺寶墖頌跋　蘇靈芝易州鐵像頌䟦
　　　唐御史臺精舍記并碑陰題名跋
　　　唐儲潭廟裴諝喜雨詩碑跋
　　　五經文字跋　平定州唐李諲妒神頌跋
　　　跋唐衢州刺史嗣江王褘石橋寺詩
　　　唐郎官石柱題名跋　跋唐岱岳觀四詩
　　　唐濮陽卞氏墓誌銘跋
　　　唐游石橋記跋　跋石橋寺五唐人詩
　　　唐濟瀆廟北海壇置祭器銘跋
　　　書唐賈竦崋岳廟詩石刻後
　　　白樂天草書春游詩拓本跋
　第五十卷　跋(九)
　　　唐國子學石經跋　榆次縣三唐碑跋
　　　九經字樣跋　書張處士瘞鶴銘辨後
　　　湖州天寜寺尊勝陀羅尼石幢跋
　　　唐阿育王寺常住田碑跋
　　　憫忠寺重蔵舍利記跋
　　　唐漳州陀羅尼石幢跋
　　　唐北嶽廟李克用題名碑跋
　　　憫忠寺葬舍利記跋　唐濟安侯廟二碑跋
　　　晉王墓二碑跋　千峰禪院碑勅跋
　　　晉義成節度使駙馬都尉史匡翰碑跋
　　　建雄節度使相里金碑跋
　　　鎭東軍牆隍廟記跋　北漢千佛樓碑跋
　第五十一卷　跋(十)
　　　宋太宗書庫碑跋　宋京兆府學石經碑跋
　　　太原縣惠眀寺碑跋　桂林府石刻元祐黨籍跋
　　　大同府普恩寺碑跋　杭州府學宋石經䟦
　　　書拓本玉帶生銘後　遼釋志愿葬舍利石匣記跋
　　　遼雲居寺二碑跋　金京兆劉處士墓碣銘跋
　　　趙吳興千字文跋　元豐閏縣令碑記跋
　　　霍山廟建文元年碑跋
　　　跋首善書院碑　北京國子監進士題名碑跋
　第五十二卷　跋(十一)
　　　陶徵士聖賢羣輔録跋
　　　唐律疏義跋　刑統賦解跋
　　　長短經跋　東宮備覽跋
　　　書玉臺新詠後　宋本六家注文選跋
　　　大唐類要跋　跋五百家昌黎集注
　　　播芳文粹跋　書晁以道撰蘇叔黨墓誌後
　　　竹友集跋　書劍南集後
　　　賴良大雅集跋　書敦交集後
　　　梅菴李氏眀正音跋　跋危氏雲林集
　　　跋草閣集　跋釣鰲集
　　　髙麗權秀才應制集跋
　　　書姚學士明山存稿後　書狷石居遺集後
　　　書曼寄軒集後　摭言足本跋
　　　書鑑誡録後　書北牎炙輠後
　　　跋劉豫事跡　書王氏墓銘舉例後
　　　跋䂬溪詩話　格齋四六跋
　　　書王司綵宮詞後　書五百羅漢名記後
　第五十三卷　跋(十二)
　　　裹鮓帖跋　書萬歲通天帖舊事
　　　跋草書千文　書黄山谷試李展筆眞蹟卷
　　　書曹太尉勛迎鑾七賦後
　　　趙子昂書十二月織圖後
　　　跋趙魏公書　鮮于伯機草書千字文跋
　　　跋陳子微書　書張子宜墨蹟冊
　　　悊皇帝御書跋　跋王陽眀先生家書
　　　題十五完人墨蹟　髙念祖先世遺墨跋
　　　鉏菜翁夢紀跋　書沈文恪公行書卷
　　　書大學士徐公述歸賦後
　　　書姜編修手書帖子後
　　　書東田詞卷後　書先太傅奏疏尺牘卷後
　　　書先文恪公覆楊通政劾羅近溪疏後
　　　書忠貞服勞録後　先君子五言詩書後
　　　題亡兒書陶靖節文　書羅浮蝴蝶卷後
　　　書戴貞女事
　第五十四卷　跋(十三)
　　　顧長康女史箴圖跋　王維伏生圖跋
　　　再題王維伏生圖　光武帝燎衣圖跋
　　　跋釣鰲圖　李龍眠九歌圖卷跋
　　　八景圖跋　題李唐長夏江寺圖
　　　題楊補之墨梅　書彞齋趙氏水仙花卷
　　　錢舜舉􁭚鼠圖跋　題趙子昂䧿華秋色圖
　　　題趙子昂水村圖　題王孤雲蒲萄庭榭小幅
　　　題江山偉觀圖　題元四學士画像
　　　書顧定之墨竹　跋李𬗋篔画卷
　　　又　黃子久浮嵐暖翠圖
　　　書王叔明画舊事　跋師子林書画冊
　　　書孫氏同㸑㑹圖後　項子京画卷跋
　　　題薛素素画冊　許旌陽移居圖跋
　　　題趙淑人宮門待漏圖
　第五十五卷　跋(十四)
　　　跋巢元方諸病源候論　書太平惠民和劑局方後
　　　本草衍義跋　書是齋百一選方後
　　　書宋本晞范子􁀧訣集解後
　　　跋濟生拔萃方　醫家四書跋
　　　大觀證類本草跋　跋張氏醫說
　　　跋孫子算經　九章算經跋
　　　五曹算經跋　跋鄱陽洪氏南朝史精語
　　　書楊太眞外傳後
　第五十六卷　考(一)
　　　孔子弟子考
　第五十七卷　考(二)
　　　孔子門人考　孟子弟子考
　第五十八卷　考(三)辨　原
　　　太極圖授受考　浙江分地考
　　　呂冢考　尚書古文辨
　　　五羖辨　原教
　　　原刑　原貞
　第五十九卷　論
　　　書論(一)書論(二)
　　　詩論(一)詩論(二)
　　　春秋論(一)春秋論(二)
　　　春秋論(三)春秋論(四)
　　　秦始皇論　韓信論
　　　揚雄論　王弼論
　　　陳壽論
　第六十卷　議　釋　說　策問
　　　孔廟禮樂議　曲阜設官議
　　　孺悲當從祀議　鄭康成不當罷從祀議
　　　經書取士議　釋圭
　　　釋齋　釋棠
　　　釋杬　名孫說二首
　　　說硯　說舟示戴生鍈
　　　說緯　康熙二十年江南鄉試策問
　　　　三首
　第六十一卷　頌　贊　箴　銘　辭　零丁　答問
　　　　　　　　募疏
御書大字蘭亭頌(幷序)
御書贊爲李都運使作(并序)退谷先生像贊
　　　謝柔則像贊　題吳處士于庭小像
　　　煙雨歸耕圖自贊　敬恱齋箴
　　　醧舫箴　南唐硯銘
　　　古林哥窯硯銘　城硯銘(幷序)
　　　　先舍人太極圖硯銘　史舘硯銘
　　　　記注硯銘　貢院硯銘
　　　　南書房硯銘　松化石硯銘
　　　　石城甎硯銘　翡翠硯銘
　　　　梁吉士水巖硯銘　靳熊封蕉葉硯銘
　　　　萬孝廉水巖硯銘　松花江石硯銘
　　　　歙硯銘　又
　　　　井田硯銘　又
　　　　方硯銘　風字硯銘
　　　　沈覃九片雲硯銘　周琴山鸜鵒硯銘
　　　　曹彞士澄泥硯銘　汪叟硯銘
　　　　大耳硯銘　䱇血邊硯銘
　　　　鳳尾硯銘付昆田　硯銘付桂孫
　　　　半月硯銘付稻孫　白石硯銘
　　　　紹泰甎硯銘(并序)徐虹亭端溪硯銘
　　　　陶硯銘　䱇血硯銘
　　　　斧硯銘　張敏求員硯銘
　　　　方端硯銘　沃村硯銘
　　　　徐七來索綯硯銘　鼉磯石硯銘
　　　　著書硯銘　珣叔硯銘
　　　　稻孫小硯銘　蜯坑硯銘
　　　　靈璧石硯山銘　求休石章銘
　　　　圖書匣銘　子母印筒銘
　　　　新莽錢范銘　梅定九造日晷見贈書之以
　　　　銘　書櫝銘(并序)
　　　筆筒銘　銅水盂銘
　　　錫書燈銘　烏絲筆格銘
　　　檀界尺銘　磬銘
　　　朱碧山鼠齧田瓜觥銘
　　　官窯花澆銘　桃核酒器銘
　　　巢孝廉手製匏尊銘　杖銘
　　　方竹杖銘　弩銘
　　　古銅銃銘　醉司命辭(幷序)
　　　零丁爲陸進士寅作　答陸修撰問
　　　重修嘉興府儒學募疏
　第六十二卷　傳(一)
　　　汪克寛傳　貝瓊傳
　　　王彞傳　趙壎傳
　　　陳基傳　髙啓傳
　　　傅恕傳　朱右傳
　　　王廉傳　朱廉傳
　第六十三卷　傳(二)
　　　戴良傳　唐肅傳
　　　錢宰傳　徐賁傳
　　　袁凱傳　孫蕡傳
　　　　王蒙傳　林鴻傳
　　　　王偁傳　孫作傳
　　　葉子奇傳　王洪傳
　　　髙棅傳　王紱傳
　　　沈度傳　劉溥傳
　第六十四卷　傳(三)
　　　王冕傳　楊維楨傳
　　　徐一夔傳　劉永之傳
　　　趙撝謙傳　荅禄與權傳
　　　文淵閣大學士錢公傳
　　　崔子忠陳洪綬合傳　李无垢傳
　第六十五卷　記(一)
　　　文水縣卜子祠堂記　大同府威逺衞重修學記
　　　衢州府西安縣重建學記
　　　重修嚴州府桐廬縣儒學記
　　　揚州府儀眞縣重修儒學記
　　　杭州洞霄宮提舉題名記
　第六十六卷　記(二)
　　　尚書杜公疆理記　包山蔡氏宗祠記
　　　履素先生祠堂記　眞賞樓記
　　　萬栁堂記　池北書庫記
　　　傳經堂記　願學堂記
　　　樂儉堂記　道珍堂記
　　　十二硯齋記　匏齋記
　　　秀野堂記　六浮閣記
　　　西陂記　五舫記
　　　倦圃圖記　看竹圖記
　　　芷閭記
　第六十七卷　記(三)
　　　天津衞稽古寺重修蔵經閣記
　　　大悲院記　雲岡石佛記
　　　應州木塔記　南泉寺新建惜字林記
　　　唐朱邪府君墓銘石蓋記
　　　游晉祠記　風峪石刻佛經記
　　　西山碧雲寺記　登嶧山記
　　　濋泉記　重建屯溪石橋記
　　　古南禪院重建方丈記
　　　白玉盌記
　第六十八卷　題名
　　　横山題名　題柯山寺壁
　　　楊歷巖題名　烏江謁項王祠題名
　　　重游晉祠褉飲題名　卦山題名記
　　　崛􁪆寺題名　蒙山訪碑題名
　　　胥山題壁　題歷下亭
　　　西山祕魔崖題名　京師西山弘教寺題壁
　　　題福州長慶寺壁　鼓山題名
　　　房山北砦題名　洞霄宮題壁
　　　靈隱寺題名　南屏題名
　　　羊石山題壁　殳山題壁
　　　包山寺題名
　第六十九卷　碑(一)
　　　東甌王廟碑　開化寺碑
　　　大同府三皇廟新建財神祠碑
　　　虸蚄廟碑　重修泰安州東嶽廟碑
　　　鄒縣重修亞聖孟子廟碑
　　　通州西倉増福神祠碑
　　　重修江都縣旌忠廟碑
　　　重修張仙祠碑
　第七十卷　碑(二)
　　　中奉大夫分守嶺北道江西右布政使賀公祠堂碑
　　　提督浙江學政翰林院檢討顔君清德碑
　　　太保孟忠毅公神道碑銘
　　　誥封朝議大夫國子監祭酒新城王公墓碑
　　　通議大夫都察院左副都御史徐公神道碑銘
　　　光禄大夫工部左侍郎顧公神道碑銘
　第七十一卷　碑(三)
　　　禮部尚書兼掌翰林院學士長洲韓公墓碑
　　　光禄大夫兵部左侍郎楊公神道碑銘
　　　光禄大夫太子太保刑部尚書李公神道碑
　第七十二卷　墓表(一)
　　　五經進士譚先生墓表
　　　貞毅先生墓表　文林郎湖廣道監察御史王
　　　　公墓表　封奉直大夫顔公墓表
　　　處士繆君墓表　前進士髙公墓表
　　　布衣周君墓表
　第七十三卷　墓表(二)
　　　靖南王墓表　德州田君墓表
　　　吏部驗封清吏司員外郎卜君墓表
　　　封文林郎韓君墓表　翰林院侍讀喬君墓表
　　　通奉大夫福建布政司使内陞汪公墓表
　　　贈中憲大夫知灤州事李公墓表
　　　錢孺人墓表　節婦陳孺人墓表
　　　節孝温孺人墓表
　第七十四卷　墓誌銘(一)
　　　王處士墓誌銘　張處士墓誌銘
　　　文林郎知桃源縣事張君墓誌銘
　　　殷先生墓誌銘　諸處士墓誌銘
　　　歸安縣儒學教諭馮君墓誌銘
　　　朱開仲墓誌銘　徐先生墓誌銘
　　　孝子長洲劉君墓誌銘
　　　文學沈君墓誌銘　䖏士文君墓誌銘
　第七十五卷　墓誌銘(二)
　　　奉政大夫提督福建學政按察司僉事山陽陸公墓
　　　　誌銘　奉政大夫吏部考功清吏司
　　　　郎中顔君墓誌銘　儒林郎戸科給事中郃陽王
　　　　君墓誌銘　掌京畿道監察御史任君墓
　　　　誌銘　知伏羌縣事蔣君墓誌銘
　　　工部主事席君墓誌銘
　第七十六卷　墓誌銘(三)
　　　孝潔姜先生墓誌銘　贈日講官起居注翰林院檢
　　　　討徵仕郎貞靖潘先生墓誌銘
　　　贈翰林院檢討徵仕郎徐先生墓誌銘
　　　小譚大夫墓誌銘　徵士徐君墓誌銘
　　　翰林院侍講尢先生墓誌銘
　　　承德郎日講官起居注右春坊右中允兼翰林院編
　　　　修嚴君墓誌銘
　第七十七卷　墓誌銘(四)
　　　朝議大夫戸科給事中降補國子監學正趙君墓誌
　　　　銘　鄉貢進士魏君墓誌銘
　　　歲貢生程君墓誌銘　嘉定張君墓誌銘
　　　歲貢生潘君墓誌銘　徐州蕭縣儒學訓導樂君墓
　　　　誌銘　文學鄭君壙誌銘
　第七十八卷　墓誌銘(五)
　　　中憲大夫知思州府事陸公墓誌銘
　　　許封君墓誌銘　知交城縣事靳君墓誌銘
　　　儒學訓導倪君墓誌銘
　　　文林郎知舒城縣事朱君墓誌銘
　　　文學昝君墓誌銘　文學曹君墓誌銘
　　　張君墓銘　髙士李君墖銘
　第七十九卷　墓誌銘(六)
　　　烈婦楊氏墓誌銘　蔣孺人墓誌銘
　　　朱孺人墓誌銘　嚴孺人墓誌銘
　　　王淑人墓誌銘　孫恭人墓誌銘
　　　馮媪冢銘　葉嫗冢銘
　第八十卷　行狀　誄　哀辭　祭文
　　　徵士李君行狀　國子監生錢君行狀
　　　亡妻馮孺人行述　故都察院右副都御史緫督
　　　　浙閩軍務朱公誄　沈武功哀辭
　　　弔李陵文(幷序)告江神文
　　　貢院誓神文　祭孫侍郎文
　　　祭納蘭侍衞文　祭劉太夫人文
　　　祭黃母周孺人文
　附録
　　葉兒樂府
　　　折桂令(正宮)又
　　　　又　又
　　　　又　天淨沙
　　　　水仙子(雙調)又
　　　　又(爲毛大可輓姬人曼殊豐臺花匠女也)
　　　　沉醉東風　又(題周編修漁隱圖)
　　　　清江引　普天樂(中呂)
　　　　又　朝天子(送分虎南還)
　　　　又　又(送融谷宰來賔)
　　　　又　落梅風(查山探梅)
　　　　又　金字經(憶辰娘作)
　　　　又　山坡羊(雙林菴)
　　　　又(飲池上)醉太平
　　　　一半兒(西溪商調)又(靈隱)
　　　　又(淨慈)又(西湖)
　　　　又(浙江)又(釣臺)
　　　　又(長山瀧)又(九峰)
　　　　又(虎丘)又(錫山)
　　　　又(金山)又(淮浦)
　　　　小桃紅(題王元章墨梅)又(送德尹還里)
　　　　又(前題)叨叨令
　　　　又　黃鶯兒
曝書亭集目録畢
　　　　　　　　　　　　　　　　　孫男(桂孫/稻孫)同校
　　　　　　　　　　　　　　　　　　曽孫男(振祖/賜書)覆校
曝書亭集卷第一
　　　　　　　　　　　　秀水　朱彞尊　錫鬯
　賦
　　　謁孔林賦
粤以屠維作噩之年我來自東至於仙源斯時也壇杏花繁
庭檜甲坼元和之犧象畢陳闕里之榛蕪盡闢旣釋菜於廟
堂旋探書於屋壁乃有百石卒史導我周行牽車魯城之北
緤馬洙水之陽即大庭之遺庫循端木之故場驕孫祔兮居
前聖子蔵兮在左自黃玉之封緘閟幽宮而密鎖隕長鯨兮
不驚懾祖龍兮逺禍除荆棘之叢生罕翔禽之飛墮雨露旣
濡遲景東隅整衣裳之肅肅正顔色之愉愉展謁方終誕尋
往蹟超白兔之深溝撫青羊之卧石爰有草也苞蓍其名守
之以龜一夲百莖我求其德洵圎且靈爰有木也題之以楷
非柏非樅靡癭靡廆歷千禩而長新貫四時而不改惟先師
之遺澤道莫著乎六經配光華于日月若迭奏之琴箏降而
後儒各事采獲中文古文之書先天後天之易目鄭衞以淫
邪誣春秋以深刻藐往哲之嘉謨恒末師之是則滔滔天下
後死其悲安得起素王於泉壤操筆削而正之我思古人恥
同汚俗或六聘而收身或三詔而逃禄或依李充之山或就
張超之谷潛戸壁于服䖍變姓名于梅福入源水兮栽桃隱
丹霞兮種竹詎如此地桑海不遷可游可息有歌有絃耳不
聞僧尼之魚板目不覩旗鼓之樓船樂土樂土速營一廛願
爲林戸躬耕墓田庶㡬近聖人之居讀聖人之書將不得爲
聖人之徒也與
　　　春蒐賦
皇帝御宇十有八年握金鏡運玉璇超百王之聖域漱六藝
之神淵德無逺而勿屆聲有濯而彌宣舞兩階之干羽靖萬
里之戈鋋雨洗炎洲之瘴波澄閩海之煙聿將秩祀衡岳厎
定巴滇猶克嚴夫武事洵無逸而有䖍乃
命僕臣乃
召司馬選烝徒以大蒐諏吉日於小雅晉鼓則百二咸陳虞
旌則東西來下車鏤象以斒斕駟飛黃而白赭風清𬗋陌之
塵天闊黃圗之野於是乎駕六駮從百官建九斿緫三單經
長楊陟上蘭遵路直從橋安歷平原之膴膴瞻秀木之丸丸
雲霏霏兮五色山磊磊兮層巒斯時也穀雨新晴暮春之序
劒乍捧乎金人觴甫浮於鶴羽亞繁杏兮山郵舒崇桃於野
圃藥苗則的的依䦨菖葉則靑青被渚粉颺鳳子之衣緑潤
桐孫之乳雉角角兮晨飛烏啞啞兮晚翥兔趯趯兮淺草之
叢鹿呦呦兮平林之塢爾乃刷霧鬛騰風鬉擊鷙鳥搏毅蟲
落驚雌駭髙雄輕裘兮不御暄景兮方融釋其一面之網射
以九和之弓三驅兮四牡一發兮五豵於焉斂綏章徹表貊
張幔城羅藻帟息蔭乎髙林容與乎秀澤數獸計鮮犒勤讚
獲大庖不盈
乾心有懌用訓儉而昭仁豈丘崇而山積調六膳而作甘飲
三漿其如液則有飛龍之舸鳴鶴之舟梁排雁齒水漲鴨頭
和迴波之妙曲詠在藻於中流沙停振鷺櫂起眠鷗白魚湧
躍黃鵠翔留勝昆明之習戰與華林之泝遊於是川后效珍
河宗輸寶山出醴泉地生朱草鐫十鼓於岐陽列三山於蓬
島
天子師湯文之裕民法軒轅之訪道省四野之耕農問百年
之耆老照華薄以春曦浹恩膏於靈沼爭擊壤兮康衢永銷
兵兮海表在昔成王繼序四征弗庭旣巡侯甸萬國咸寧曁
漢文帝邊宇肅淸猶選良家於六郡躬戎服而治兵稽春蒐
之盛禮允治丗之大經豈其賔客是燕乾豆是營惟居安而
必慮斯坐致夫太平敢擬廣成之頌用垂休美之聲
　　　太極圗賦
原夫黄牙欲發蒼精未垠一氣融結萬象胚渾馮馮翼翼烟
烟煴煴睢睢盱盱緜緜分分旣龎鴻之莫兆何聲臭之可聞
量則包夫清濁質斯合乎昭昏謂虚無而有象運妙有而無
鄰鴻靈幽紛泰貞蠢闢混成天地之先互藏陰陽之宅觀動
靜兮無端占迴游兮不隔譬水車之恒轉類果核之未坼爾
其理則貫一象實函三白麟之書莫吐赤雀之籙未銜名雖
傳乎十翼義尚晦乎周耼啓華山之妙藴藉營道之幽探种
穆祕師授之說朱陸滋異同之談至希至微無偏無側一翕
一施半白半黒外若離玦中如含薏萬物於焉化生五行之
所糾纆成能設位圖往鏡來化一氣甄三才天根啓月窟開
悟儒言於冥賾允經學之倫魁乃知聖人能備全體先知可
詔後覺大道爲事物之母
天子有簡能之學用廣運而不窮信範圍之非邈願永繪於
丹扆方金鑑之在握
　　　夜明木賦同澤州陳侍郎作
皇帝避暑於興州時維昭陽大淵獻之秋尋捺鉢之舊蹟啓
帳殿於仙陬六屯内肅千廬外周雲容容兮四合水決決兮
交流風䬃䬃兮徐來雨霏霏兮乍收爰有物焉星芒遥逗明
滅露螢之尾吐吞火雞之咮謂野燒而不延疑神燈而未輳
迺
命俞騎即而視之是爲廆木有枿無枝黝同桴炭澀若榴皮
如場之轉碌碡如繂之拽豐碑載以堅車駕之健犢入重關
度平谷選郢匠以運斤俾奄人以司局舍科上槁存堅多心
近
天顔兮咫尺位祕宇之崇深鑚不勞兮司爟燎無灼兮烘煁
等璧夜光類珠宵映方角枕而輝盈比風簾而神定四照儷
若木之華　六宮擬賔連之慶豈非
聖德之咸臨固無逺而弗鏡宜坤珍之畢效雖枯木朽株亦
疇德而瑞
聖
　　　省方賦
歲在甲子曆應上元
聖化翔洽東汜西崑九州之外郡縣重譯而至橋門嘉穀駢
穗濁河澂源於時山祇望
幸臣庶上言請欽祡以郊岱或奉符而封巒
天子思省方以設敎用求莫而監觀踐六十四民之遥迹省
七十二后之彌文吉日旣諏
德音斯布蠲六軍所過之租減四方惟正之賦推
湛恩於槐宸霈解澤於棘路神人交贊遐邇樂附願儲祉以
慶成共希光而景騖迺以九月辛卯農事備收七騶始駕百
工方休扈千官於
行所勒五營於道陬旣伯旣禱爰豫爰遊承曲瑵之璇蓋建
太常之辰旒導以金鉦瓊鈒驂以紫燕玉虯鳴葭而雲韶並
和駐䍐而星廬外周黄圖三輔靑壤千里濟鬲津以無波履
平原其如砥則有單椒秀澤之山側坎飛輪之水橋號鵲華
湖名蓮子踰歷下之舊城尋介丘之遺趾美哉左海山有岱
宗閭啓仙人之石官存大夫之松天雞鳴而躍日
宸駕至而呼嵩徹稭席蒲車之制罷泥金檢玉之封於焉訪
淮土之仙茅驗吳門之白馬渡河則神獻其賨遵海而風不
鳴瓦泛藻舟於中流息參旗於大野越南兖與南徐溯吳下
而白下
帝有恩言宣示函夏眺勝國之蒿萊封蔣陵之松檟
德無施而不徧
恩未沾者蓋寡由是展軨素王之里致齋金絲之堂陳元和
之犧象循闕里之宮牆懸車在廟遺硯在牀肅拜杏壇之上
翔步檜庭之旁洵禮隆乎三古而事冠乎百王衡律旣同秩
祀有典振旅則邇考祥斯逺覽四瀆而經五州乍六旬而還
輦
兩宮交恱萬姓齊忭粤若稽古時致太平必命掌故登封告
成或紀社首繹繹或禮云云亭亭石㙳石距之狀金匱玉匱
之形祺安禪安之樂封壇覲壇之銘莫不雲連帳殿雷動山
庭未有諮詢疾苦彰癉濁淸不警不蹕不震不驚凡髙年之
耆老尺口之童嬰婦子所集商旅所經咸得覲
天顔於咫尺瞻仙仗於郊坰至若
天縱之能溢於筆墨月璧星珠寶題靈式鸞蹤鳳藻被物成
飾轢唐帝之八分陋宋宗之飛白扁榜峩峩發舒心畫蔭之
華榱勒之貞石誠與日月雲漢共昭垂於無極者也
　　　湘湖賦
歲柔兆困敦兮是月維陽辭鑑水之一曲兮言歸故郷遵大
路于蕭山兮猶勾踐之舊疆舍予舟于城闕兮别問渡于陂
塘踐荒塗之幽辟兮山是越而湖湘圍列岫之周遭兮匯一
水于中央蓴絲荇帶齊消歇兮澄百頃之波光相兹湖之寥
闊兮溯蒼蒼之葭葦漾輕舠而如所如兮逾五里而十里鮮
澤農之耕作兮但罛師之棲止雉角角以飛鳴兮鷺娟娟而
停峙瞻牛頭與苧蘿兮信不逺而伊邇愛山川之清淑兮斯
生長夫西子洵明豔之絶倫兮直夫差之一死以餘曁爲諸
曁兮驗往牒之非是眺越王之故崢兮丁國步之迍邅會稽
不可保兮稱臣妾而播遷洊臨江而祖道兮奏哀曲于烏鳶
迨返國而渡三津兮惟八臣四友謀猷之後先旣十年而生
聚兮更敎訓之十年簡俊士之四萬兮率君子之六千誕一
舉而沼吳兮齊衣錦而師旋讎九丗而當復兮豈身恥辱而
忘焉志旣立而轉死爲霸兮胡後之人獨不然他山難久留
兮問西陵而前路夕旣濟于錢唐兮尚踟躕而迴顧徒弔古
而慨慷兮惜年歲之遲暮
　　　水木明瑟園賦(并序)
僕生平不耐作賦雖以賦通籍非稱意之作不存也康熙甲
申八月陸上舍貽書相要過上沙别業遂汎舟木瀆取道靈
巖以往抵其閭則吳趨數子在焉愛其水木明瑟取以名園
上舎延賔治具飲饌豐潔主客醉飽留七日乃還念勝引之
難再也成賦一篇先民有言人各有能有不能賦非僕之所
能也辭曰
度十畝之地葺宅一區沚有阡而可越潬分沙而不淤翦六
枳而楗藩因雙樹而闢閭嘉水木之明瑟愛徑畛之盤紆山
有穴而成岫土戴石而名岨礐兩判而得路萼四照兮盈株
園之主人則陸生稹也匪聲利是趨惟古訓是茹鼓枻而吟
帶經以鉏不隱不仕無礙無拘良辰旣撰爰遣莊奴筆疏告
吾商飇乍肅赫暑早祛葵傾芳步柰秀華芙桂英粟綻皁莢
條麤苕縛厥帚鐮刈其蕪井汲缾綆牀轉轆轤靡塵不滌靡
穢不除可以譚讌可以歌歈夫子惠顧跂屩無虞於是竹垞
一叟誕發僧廬遵彼横塘津逮岑隅風搪傘竹日漏衣袽亦
有同調數子素心相於水抽其帆陸柅其車不速而集語笑
軒渠離坐貫坐或跏或趺生也敕中廚刲兩羭誡食饌之次
第傳方法于膢朐乃羹乃瀹間以䐹腒蔌則有蒲鮓則有葅
擘翠房之鮮菂剥𬗋芡之員珠旋棊改令覆斗傾盂倒季路
之十榼慕宣尼之百觚生起避席顔色敷愉稱園雖小聊可
以娛夫子賦之可歟否歟叟曰可哉吾思魯鈍母疾而徐於
焉閉關納屨自晨及晡拂几案屏氍毹挹勺水注蟾蜍黙聳
羸肩潛捋短䰅雖有千慮終成一愚譬諸奏事四足而非馬
書券三紙而無驢爾乃舍左思之席溷投鍾繇之筆柎循蘭
陔踐椒塗躡聽雨之樓梯登升月之䆫䢓流覽帷林蕩漾方
壺心傾意寫志豁神攄留宿宿兮信信忽便便兮諸諸而曰
猗兹園之怡曠兮經夫差之故都駐我馬于髙岡兮想越來
之師沼吳傷西子之不作兮徒憑弔于交衢聆寶屧而聲銷
兮剰紅心之草鋪嗟宮牆流水之入兮驗妖夢之非誣旣上
山而下山兮復自田而之湖回瞻巖椒之夕陽兮挂霄漢之
浮圗逼茶隖之葱靑兮占稻田之豐腴耘雖資乎疆以兮穫
免發彼租符眺松皐之明秀兮步衡薄而踟躕辭八門與七
堰兮逺肥膩之姑蘇望之叢叢蓊鬱即之羅羅淸疎旣外隈
而内隩亦前渻而後沮磴希偪側丘不崎嶇澗無飲虎穴少
潜狙石梁緩度坦坦舒舒春則桃殷李縞夏則筍白櫻朱薔
一丈兮爛漫香五木兮紛敷架層䦨之曲录刺不慮夫牽挐
又有同心宿蕙並蔕新蕖未八月而剥棗先九日已囊萸野
芳斷兮復續湛露晞兮更濡訝鵁鶄之撲鹿縱烏鳥之畢逋
喈喈楚雀汎汎江鳬雀則有鷇鳬則有雛翠羽定巢而不去
文鱗在藻而忽徂非無牛宮豚柵麋罞兔罝羝藩鹿砦雉艾
雞笯螃蟹設籪鱣鮪施罛寧寛便了之僮約而免責其辛劬
彼玉山之仲瑛曁光福之良夫連峰列岫夾澗通澞豈若斯
之一丘一壑不見其隘而祗見其有餘且客獨不聞兹園經
理之初邪曩有髙士蜚遁山嵎履穿東郭面垢左徒垂蘆簾
于紙閣然篛葉于瓦壚朋慵迎兮勿送戸罷闔而不逾柏雖
生兮上槁桐已疈而无膚斯人去兮猿鶴散幸茅亭之尚在
對魚幢之咫尺而轉覺其空虚生乃取介白之遺字(吾郷徐髙/士白舊居)
(于此上舍請崑山徐吉士昂/發大書介白之亭扁縣之)縣擘窠之大書志先民之軌躅作後學
之範模豈非仁心仁術視冨貴利達買宅者攸殊今吾與諸
子飲食宴樂于此倡予和女安知後之游者覩題壁之作不
曠丗而相感誦清風之穆如重爲告曰四坐莫諠吾言不渝
諸君卜築近在郊郛吾獨寥寥栖小長蘆目極百里何山可
居相生之宅其樂只且兄分布被母御板輿婦采蘋而采蘩
子耕菑而耕畬烹泉則京挺都籃並載入市則修琴賣藥非
迂郊關一舍而近津渡扁舟可呼行不苦于趦趄䇿不藉乎
翼扶我舟弗勞我僕免痡訪翠墨而椎拓搨黄卷而流輸凡
靈威所守唐述之儲莫不籤題置笥裝界開圗爾雅釋寓齸
之屬離騷箋草木之疏僕雖耄矣耽與道俱奇文疑義猶冀
相須友直友諒爲德不孤思載家具旁生層櫨卜鄰晨夕我
與爾夫
　　　檇李賦(并序)
嘉興古之檇李也檇遵爲切許愼說文解字從木有所擣賈
思勰嫁李法臘月中以杖微打岐間正月復打之足子殆擣
之義與府治西南二十里舊有檇李城今蕪没李惟縣東
十里淨相寺有之近苦官吏需索寺僧多伐去將來慮無存
矣考之圗經俱不載因體物成篇辭曰
植物有李兮應玉衡之星精受命南國兮特以檇名産維揚
吳會之交兮載于魯春秋之經旣殊河沂之黄建兮亦不類
房陵之縹靑夙傳九標之稱允宜五沃之土自空城之蕪没
遷淨相之梵宇獲要術于齊民授靈方于老圃甎著樹以分
岐犂不耕而用拊當其温風始至法苑徐開井上勿遺螬食
林間恰有禽來價方髙乎朱仲種不譲夫顔回果熟偏蕃枝
低易拜漿均玉乳之棃品勝紅雲之柰相珍果之離核縣弱
縷而虗中異懷仁之桃杏必待嫁而分叢宜登玉盤宜沉氷
水雪素蕅而並陳配甘瓜而兩美傳諸故老一事矜奇遇入
吳之西子臙脂之匯舟移經纖指之一掐量心賞之在斯何
造物之工巧兮化千億于來兹雖彼美之云亡兮髣髴若或
覩之人情重故郷兮雖小物而増慕矧俊味之得嘗兮信土
産之有素悵圗經未之及兮迺宣豪而作賦
曝書亭集卷第一
曝書亭集卷第二
　　　　　　　　　　　　秀水　朱彝尊　錫鬯
　古今詩(一)
　　旃蒙作噩
　　　村舍二首
村舍朱生感遇作也生年十七爲贅壻避兵五兒子橋
村舍有牛宮架以曲尺木牸牯盈四三戀此共泥伏牧童驅
使行跨之上原陸日夕齊下來各自䑛其犢吾生命不辰早
歲去邦族父母謂他人安敢望拊畜吁嗟犢不如寢訛從所
欲
村舍有雞柵樹近蓬門樞曉日披其樊一雌將衆雛村嫗導
之前握粟呼朱朱當前或更却母啄子必俱吾生早離家南
北忽相踰父母謂他人衆中益羇孤吁嗟雞不若骨肉長相
須
　　　夏墓蕩二首
夏墓蕩前停釣䑳荒溝極浦易迷津夕陽滿地北風起飛遍
蘆花不見人
干戈靜處見漁師羨爾花源信所之豈意义魚艇子集殺機
不異鋭頭兒
　　　過丘生
丘生避地夏湖曲獨伴流泉結書屋茅柴酒薄留故人破甑
夜燒風折木
　　柔兆閹茂
　　　曉入郡城
輕舟乗閒入繫纜壞籬根古道横邊馬孤城閉水門星含兵
氣動月傍曉煙昏辛苦郷關路重來斷客魂
　　　悲歌
我欲悲歌誰當和者四顧無人㷀㷀曠野
　　　過吳大村居
泛舟經谷口迢遞入林端一徑野煙夕孤村返照寒榴花赤
瑪瑙竹色靑琅玕滿酌主人酒休歌行路難
　　　漫感
淮陰昔未遇旅食昌亭年薄俗愛惜費晨炊固宜焉哀哉趙
元叔日歎囊無錢男兒雖落魄寧受衆目憐相逢游俠子白
馬黄金鞭揖我入酒家飲我斗十千臨觴忽不御拔劒心茫
然
　　　暝
暝投人外宿桑柘藹陰陰獨樹歸禽少平川隱霧深松篁初
月上鐘磬夕陽沉漸覺微風起寥寥山水音
　　　平陵東
平陵東蒿艾蓬爾爲誰劫義公摐者金伐者鼓縛義公大旗
下帳前力士頭虎毛傳呼欲下五尺刀如可贖君歸賣白馬
我歸賣黄犢
　　強圉大淵獻
　　　捉人行
步出西郭門遥望北郭路里胥來捉人縣官一何怒縣官去
邊兵來中流簫鼓官船開牛羊槖駝蔽原野天風蓬勃飛塵
埃大船峩峩駐江步小船捉人更無數頽垣古巷無處逃生
死從他向前路沿江風急舟行難身牽百丈腰環環腰環環
過杭州千人舉櫂萬人謳老拳毒手爭敺逐愼勿前頭看後
頭
　　　馬草行
陰風蕭蕭邊馬鳴健兒十萬來空城角聲嗚嗚滿街道縣官
張燈徵馬草階前野老七十餘身上鞭扑無完膚里胥揚揚
出官署未明已到田家去横行叫罵呼盤飧䦨牢四顧捜雞
豚歸來輸官仍不足揮金夜就倡樓宿
　　　北邙山行
北邙山前望行路素車白馬紛朝暮誰家丘墓樹巃嵸白楊
枌檟松柏桐黄金爲鳬石爲馬魚燈熒熒照泉下古碑崩剥
無歲年後人於此犂爲田雄狐侁侁兔矍矍人聲夜哭烏聲
樂
　　　春晚過放鶴洲
問訊裴公島春來㡬度遊古牆修竹上潭水落花浮煙雨無
人境山泉放鶴洲鴟夷今不見往事問漁舟
　　　雨後即事二首
暑雨凉初過髙雲薄未歸泠泠山溜遍淅淅野風微日氣晴
虹斷霞光白鳥飛農人乍相見歡笑款柴扉
一雨平林外羣山倚杖前蛙聲浮岸草鳥影度江天鳴磬上
方寺揚帆何處船坐疑秋氣近蕭瑟感流年
　　　野外
野外疎行跡深林客到遲江湖殊後會風雨惜前期秋草飛
黄蝶浮萍漾緑池南樓夜吹笛寥落故園思
　　　舟經震澤
澤國東南逺樓船舊荷戈明霞開組練惡浪走蛟鼉横海將
軍号臨江節士歌重來巳陳跡歎息此經過
　　著雍困敦
　　　董逃行
我欲上登崆峒謁見仙人韓終兩驂白鹿雲中輕車超忽西
東駕者何人木公旁有千載玉童耳長覆髮丰茸天門閽者
蘇林復開閶闔招尋靑藍紫桂成陰淸風細雨吹襟提壺設
席盍簪蒼龍白虎交臨投壺六博無方中筵促坐芝房有美
一人淸揚輕軀暢舞洋洋宛若龍游鵠翔淸歌妙曲難忘四
坐歡樂未央曈曈日出榑桑
　　　五游篇
崑崙有鳥自名希有東覆木公西藏金母(一/解)飄風東來吹我
西征路從弱水阿母未經(二/解)雲車隆隆土鼓逄逄道逢仙人
言葬雷公(三/解)河鼓渡河天孫設食奔星馳驅不見太白(四/解)方
丈之山其髙五千羣仙往來不願升天(五/解)
　　　少年子
臂上黒彫弧腰閒金僕姑突騎五花馬射殺千年狐
　　　雀飛多
雀飛多飲啄野田裏奈何卒逢黄鷂子誰其救者彈以丸何
用報君雙玉環玉環如可得不惜黄花與爾食
　　　獨不見
靑樓百尺狹巷旁中有桂樹臨髙堂啼烏自將八九子鳴鶴
散立東西廂情人碧玉小家女快馬瑯琊大道王陽春三月
獨不見夜如何其守空牀
　　　曹三秀才(山秀)讀書馨菴同吳大(茝)訪之遇雨留信
　　　宿
故人多寂寞而子寄僧房不見長相憶因之暫裹糧野雲停
曲几凉雨滴虚廊欲問歸津渡蒹葭一水長
　　　晚
白屋生寒早蒼煙向晚陰松門淸磬逺楓岸夕陽深坐聽農
人語多諳靜者心荆扉猶未掩倚杖數歸禽
　　　題項叟(聖謨)畫柳
吾家舊宅由拳北恰與胥山樵對門巷柳蕭條今巳盡春風
猶喜畫圗存(胥山樵項/叟自號也)
　　屠維赤奮若
　　　春江花月夜
今夜江中月兼花照水濵春潮寒不起定有弄珠人
　　　芳樹
芳樹不知名當君階下生三春三月暮一雨一番晴看舞山
薌曲聽吹玉笛聲相思人不見終日遶花行
　　　擬古
東鄰有女自名碧玉問年㡬何三六未足言采柔桑不盈一
匊愧無南珠以慰心曲原田有雉艾而張羅愛而不見傷如
之何
　　　靜夜思
靜夜凉風天氣淸開軒白露滋前楹憂人佇立愁屛營仰觀
北斗懸髙城浮雲飄忽蒼煙平誰家靑樓葳𬎼鑰月寒沉沉
夜飛鵲
　　　阿那瓌二首
黄塵起䟤跋乃自渭橋過小袖織錦袍足踏深雍鞾
問客家何方揚鞭兩走馬四角白虎幡招揺來闕下
　　　那呵灘
聞歡當逺行泣下不可止大艑開江津懊惱鐵鹿子
　　　烏棲曲
天河漫漫月流光錦筵紅袖燈煇煌城頭烏棲夜擊鼓吳王
更衣西子舞
　　　同作(嘉興)王翃(介人)
　深宮烏啼天未旦城頭擊鼓明星爛吳王讌罷星已希繁
　霜落樹烏驚飛
　　　劉生
京華多俠客勇略重劉生一劒酬然諾千金問姓名歌鐘喧
北里冠蓋隘東平聞道龍城戰軍前更請纓
　　　當壚曲
吳姬春酒解當壚隨意絲繩瀉玉壺五馬漫誇秦氏女雙鬟
愁殺霍家奴
　　　小長干曲
江水東流急風波正未安郎今何處去留妾小長干
　　上章攝提格
　　　同沈十二詠燕
節物驚人往事非愁看燕子又來歸春風無限傷心地莫近
烏衣巷口飛
　　　夏至日爲屠母壽
臨髙臺將進酒君提壺我鼓缶君子且勿諠小人鼓缶歌一
言我昔從東海上親見上元夫人指爪長長鬢髮翩翩吹瑶
笙擊石鼓宴者誰有金母投士玉女爲客豪靑虯白鹿相招
邀鍾山之李綏山桃李如缾桃如斗得而食之皆老壽今日
髙堂上壽稱觴一年三百六十日三百五十九日無如此日長
　　　夏日閒居二首同范四(路)作
蘭草羅含宅蓬蒿仲蔚園桐陰初覆井瓜蔓漸踰垣歸鳥檐
前樹斜陽嶺上村無家昧生計漂泊信乾坤
草閣親魚鳥江天滿芰荷行吟多澤畔晞髮自陽阿傍水看
垂釣因風聽伐柯髙陽尋酒伴乗醉亦來過
　　　放言五首
長門賣賦司馬秦市懸書呂韋吾生恨不能早手載其金以
歸
步兵眞成老卒德祖亦是小兒功名豎子先遂詩賦壯夫不
爲
髙士南州磨鏡大夫吳市吹簫男兒不妨混迹何用匡居寂
寥
爲文思以冢葬對客寧將硯焚當年必無鍾子後丗定有揚
雲
種南山一頃豆瞻西疇三徑松耕桑若得數畝吾豈不如老
農
　　　八月十五夜望月懷陳大(忱)
明月生滄海天横一氣中遥憐今夜客相對與誰同應有良
朋過銜杯學孟公思之不得見清露小庭空
　　　贈諸葛丈
旅館張燈夜未央相逢跋扈少年場同來大道朱樓上並坐
佳人錦瑟傍白首悲歌非往日靑春把酒是他郷襄陽耆舊
今寥落乗醉還須問葛疆
　　　懷鄭(玥)客淞江
連江楓樹外煙水隔層波歲暮飢寒逼荒城雨雪多故人居
谷口策馬去山阿㡬日離居恨還應獨嘯歌
　　　寄家孝廉(一是)
懷歸當歲晏木落徧江潭作客應相憶離羣自不堪陰風連
晦朔寒日下西南早晩依同病窮愁意亦甘
　　重光單閼
　　　春日閒居
幽棲城市隔好鳥亦來翔閉戸野橋畔讀書春草堂有時攲
皁㡌終日據繩牀且貰鄰家酒狂歌盡一觴
　　　懷朱山人(扉)
別時桂樹秋相送衡門夜不見所思來春水生堂下
　　　語溪道中
小縣初成市經春罷荷戈陂塘湖水緩桑柘石門多入饌鵞
兒酒愁人阿子歌(見吳兢樂/府解題)蒲帆十八幅一半客經過
　　　東飛伯勞歌
伯勞飛來燕飛去參辰天上重相遇誰家女兒十五餘織成
湘綺三條裾迴身微步乍生塵巧笑明眸善避人鬱金爲堂
桂爲柱中庭新種相思樹陽春巳暮花漸稀可憐髙下從風
飛
　　　樹萱篇
朱明四五月萱草滿中園花花連枝發葉葉從風翻(一/解)移萱
南湖濵樹萱北庭側亮無同心人馨香詎相識(二/解)兔絲自有
枝桃葉自有根黄花特小草何用通慇懃(三/解)冶容無故懽柔
條易顚倒本是忘憂花翻成斷腸草(四/解)
　　　休洗紅
休洗紅洗多紅漸白人心初不同愛好非前日紅顔絶丗衆
所尤美女入室惡女仇
　　　采蓮曲
采蓮女兩槳橋頭去錦石清江日落時羅裙玉腕花深處采
蓮童素舸游湖中江謳越吹歌未歇朱脣玉面來相逢共道
江南可采蓮湖中蓮葉巳田田攀花風動飄香袂照水萍開
整翠鈿翠鈿香袂逢人少回看蘭澤多芳草靑鳥飛來啄紫
鱗白蘋斷處生紅蓼雲起暮流長飛花鏡裏香雙雙金翡翠
一一錦鴛鴦鴛鴦翡翠飛無數蘭橈並著輕揺櫓素藕連根
絲更柔紅蓮徹厎心偏苦誰家年少垂楊下出入風姿獨妍
雅岸上徘徊七寶鞭湖邊躑躅千金馬渌江腸斷起歌聲惆
悵方塘一望平水上輕衣吹乍濕風中細語聽難明沙棠舟
繫靑絲䋏相邀盡說江南樂白露初看翠蓋飄秋風漸見紅
衣落横塘燈火采蓮歸隔浦歌聲聽巳希雲間月出開煙樹
惟見沙明白鷺飛
　　　寄胡明府(振芳)
老去甘垂釣秋深歎轉蓬虚堂驚蟋蟀凉露滿梧桐隱吏思
梅福忘年得孔融飄零方有日淸宴㡬時同
　　　雞鳴
東方未白雞長鳴離人束帶步前楹中閨切切再三語曉寒
入室燈光清家童驅雞誤相觸腷腷膊膊飛上屋
　　　讀曲歌
素藕生池中紅荷浮水面與汝同一身本自不相見
　　　華山畿三首
華山畿弩張不發箭知子未投機
兩相望儂非弧矢星安能長對狼
奈何許安得鳳凰子迎接儂與汝
　　　游仙三首
東土非吾好西征豈憚勞何能從桂父且自學盧敖入水騎
龍竹耕煙種鴨桃不知閬風去員闕㡬重髙
八桂何時植雙鸞此日鳴然犀分水族懸鏡照山精片石臨
河見浮槎貫月行心知逢織女不待問君平
少小璇宮織當牎機九張天孫分重錦價直百千強欲渡明
河去牽牛不服箱謫來北斗下無計挹仙漿
　　　臣里
臣里東家子生來十指柔巳矜能挾瑟不自解梳頭蠟淚挑
珠鳳風簾控玉鈎日長消午夢鬭草及春游
　　玄黓執徐
　　　南湖夜聞歌者
輕舟暗度古城東惆悵霜天落塞鴻誰向夜深歌水調傷心
不待管絃終
　　　舟次平望驛
舟人爭利涉日夕更揚舲一水分平望羣山接洞庭風來潮
約約煙積雨冥冥愁聽嚴更發中宵尚未寧
　　　楓橋夜泊
初月開平林繁星羅逺戍驚禽沙上鳴漁子夜深語遥聞歌
吹聲暗入楓橋去
　　　治平寺
招提下山路一徑轉迴塘墖影開初地鐘聲落上方陰崖深
樹緑斜日亂峰黄湖上扁舟興沉吟意不忘
　　　中峰尋(讀徹)上人不遇
中峰藤蘿上亭午傳齋鐘無復憚長路因之策短筇山明石
齒齒樹暗雲容容不見支公鶴相隨塵外蹤
　　　白紵詞二首
吳王宮中夜欲闌秋江露白芙蓉殘靑娥二八羅裳單左鋌
右鋌何娑盤明星滿天月三五城頭坎坎夜擊鼓君王旣醉
不知音猶向燈前作歌舞
天横北斗夜沉沉美人並進揚淸音白紵輕衣香氣深玉釵
亂墮無人尋此時但恐君恩竭急管繁絃那能歇明燈忽滅
烏夜啼醉起更衣滿江月
　　　江亭
楊柳官亭外春來送客頻傷心車馬地淚盡復生塵
　　　古興二首
空井雙桐落葉深銅缾百丈響哀音美人不見凉風至愁對
秋雲日暮陰
羅生芳草緑汀洲少婦明妝北渚游日暮淸歌何處發蘋花
秋水木蘭舟
　　　哭萬兒
提攜猶昨日髣髴憶平生夜火銅盤淚春風竹馬聲無錢輕
藥物瀕死念聰明迢遞黄泉道沉沉慟汝行
　　　送王(翃)游粤
好去羊城道吁嗟契闊深離羣空悵望惜別重登臨零雨哀
南土晨風念北林征途祭酒客天末渡江吟煙火蠻郷少山
雲驛路陰桄榔交嶺樹孔雀擾家禽去問楊孚宅歸看陸賈
金梅花如可寄幸慰故人心
　　　立秋後一夕同眭(修季)俞(亮)朱(一是)繆(永謀)集屠(爌)齋
凉風吹細雨蕭瑟度庭陰把袂來何暮當杯夜巳深天邊同
落魄江上獨愁心誰念新亭淚飄零直至今
　　　送袁(駿)還吳門
袁郎失意歸去來彈鋏長歌空復哀天寒好向汝南臥酒盡
誰逢河朔杯逺岸楓林孤櫂入平江秋水夕陽開要離墓上
經過地知爾相思日㡬迴
　　　題畫四首
林深屐齒未曽經萬壑松濤偶坐聽我若支筇來此地便攜
酒榼上茅亭
緑蕪逺近山參差露氣暗浮松樹枝烏篷七尺屢回首看到
月明歸未遲
長林楓葉早霜催絶磴鳴泉激石迴料得山樓聽不盡絃桐
欲寫又徘徊
竹梢藤蔓淨飛沙冷翠疎林不著花羨殺幽人此髙臥更無
剥啄到山家
　　　集句題王女史畫蓮
可愛深紅間淺紅滿池荷葉動秋風縈迴謝女題詩筆一片
西飛一片東
　　昭陽大荒落
　　　即席送王(廷璧)朱(士稚)同之松江
楊柳靑靑覆板橋春江花月夜生潮停杯又是他郷別無那
相思一水遥
　　　遣悶
一雨竟十日蕭條成暮春歡娛那有地歲月漸過人煙草天
邊路風花陌上塵良游如可再尊酒莫辭頻
　　　閑情八首
邂逅重門露翠鈿娉婷不嫁惜芳年徒勞暇日窺香掾漫想
横陳得小憐洞口桃花何灼灼江南蓮葉更田田輸他三戸
人僥倖載上胭脂匯畔船(胭脂匯在檇李相/傳范蠡載西施處)
生來里是比肩名兩美須知定合并北地佳人矜絶丗西鄰
名士恱傾城何縁珠樹成連理便擬香車駕六萌不分秦臺
漏消息玉簫先有鳳凰迎
家臨大道不難知夾岸楊枝踠地垂春水白魚多比目秋風
紅豆最相思飛龍藥店虚存骨走馬章臺孰畫眉多事定情
繁主簿山南山北淚連絲
宛轉吳歌別有腔蜻蛉舟小露紅牎梅花日暮風吹樹桃葉
春深夜渡江荀令香消煙􁒛􁒛何郎燭暗影幢幢思慿謝女
題詩筆畫作輕鸞六百雙
蓮花細步上蘭階徐整同心七寶釵入室便應金作屋當壚
須得酒如淮身前容易風吹袖夢裏分明月墮懷五角六張
看過了何愁作事兩難諧
舍後方池一水流鵁鶄鸂鷘信沉浮從敎露井生桃樹更遣
中庭種若榴錦段未通千里字玉簫猶隔㡬層樓不知桑葉
城南路五馬寧能共載不
水北花南路不紆形相色授兩心輸莫須逺結千絲網且緩
平量十斛珠大婦亦憐中婦豔新人定與故人殊鴛鴦有分
成頭白肯許飛還野鴨俱
一自神珠別漢皐經春不見意徒勞門前種樹名烏臼水上
飛花盡碧桃三里霧同千里逺九重樓恨十重髙無因得似
紅襟燕恣拂簾鈎日㡬遭
　　　渡黄浦
極浦連天闕驚濤壯海門揚舲辭驛路放溜入雲根白霧魚
龍伏蒼煙日月昏樓臺朝作市雷雨暗翻盆疏鑿千年久舟
航萬里奔摩霄盤野鶴吹浪湧江豚杳渺通長島虚無出逺
村祠因黄歇起茸以陸機存上客今何在髙文不可論乗槎
應未得揺落問乾坤
　　　龍潭曉發
曉發白龍潭移舟緑楊岸篙師暗中語行客水邊飯雞鳴潮
始來月落天未旦冥冥煙霧生稍稍城鴉散乗風萬里外擊
楫中流半慷慨游子心臨江起長歎
　　　嫁女詞
唼唼重唼唼鴛鴦隨野鴨誰家可憐窈窕孃容顔精妙難意
量大姑生兒仲姑嫁小姑獨處猶無郎媒人登門敎裝束黄
者爲金白者玉阿婆嫁女重錢刀何不東家就食西家宿
　　　七夕詠牛女二首
浪傳靈匹㡬千秋天路微茫不易求今夜白榆連理樹明朝
銀浦斷腸流
瓜果中筵笑語微西樓凉月夜開扉無因得泛浮槎去親向
天孫乞巧歸
　　　南湖即事
南湖秋樹緑放櫂出迴塘簫鼓聞流水蒹葭泛夕陽心隨胡
鴈㓕目斷楚雲長惆悵佳人去慿誰詠鳳凰
　　　送林(佳璣)還莆田
髙樓置酒觴今夕愁聽驪歌送行客揺落深知羇旅情飄零
況是雲山隔林生磊落無等倫鳳雛驥子誰能馴一朝忼慨辭
郷里㡬載飢寒傍路人平生崔嵬好奇服流離恥作窮途哭
往往詩歌泣鬼神時時談笑驚流俗林生林生骨相奇昂藏
不異幷州兒看君冨貴當自有不合憔悴留天涯髙秋別我
閩中去行李蕭條慘徒御客舍淸江萬里船郷心紅葉千山
樹九里湖邊倚翠屛穀城山下俯清泠寒風江路兼山路落
日長亭更短亭嗟予分手天南逺惆悵河橋送君返逺客休
辭行路難髙堂應念還家晩
　　　送十一叔游中州二首
木葉下亭皐西風一鴈髙驅車千里道結客五陵豪河水浮
官渡關門鎭虎牢驪駒方在路尊酒意徒勞
旅館凉風起秋城畫角哀天涯方逺客祖道且深杯山色陰
中岳河流繞吹臺梁園多雨雪歲暮好歸來
　　　送(通門)和尚住持太白山
越山東望路迢迢澗口寒藤度石橋惆悵空林飛錫逺海門
秋雨浙江潮
　　　送屠(爌)入閩
故人千里去風雪上行車南浦悲長路西河歎索居江猿啼
逺近天水入空虚莫作經年別髙堂正倚閭
　　　逢姜給事(埰)
黄門先生官左掖力欲拔山氣辟易虎豹天關閉九重孤臣
血肉徒狼藉東萊蜃市易沉淪南國相逢淚滿巾靑鞵布韤
江湖外誰念當時折檻人
　　　簡陳秀才(光縡)
幾日秦嘉去應留贈婦篇盤龍明鏡好雙笑玉臺前
　　　長安賣卜行贈吳三(統持)集杜句
翻手作雲覆手雨長安布衣誰比數天涯涕淚一身遥避地
何時免愁苦男兒性命絶可憐實籍君平賣卜錢身上須繒
腹中實長安市上酒家眠酒酣拔劒肝膽露勾陳蒼蒼玄武
暮人生萬事無不有丗人那得知其故揚眉結義黄金臺亦
知窮愁安在哉可憐懷抱向人盡黄帽靑鞵歸去來寂寞江
天雲霧裏舍南舍北皆春水龎公隱時盡室去我獨何爲在
泥滓强移棲息一枝安百遍經過意未䦨復有樓臺銜暮景
也從江檻落風湍多才依舊能潦倒百壺且試開懷抱但覺
髙歌有鬼神不知明月爲誰好吾兄吾兄巢許倫路難悠悠
長傍人可憐爲人好心事終日坎壈纏其身
　　　無題六首
金谷繁華地風流石季倫量珠凡㡬斛買取墮樓人
織女牽牛匹姮娥后羿妻神人猶薄命嫁娶不須啼
夢逐山頭去身從掌上迴黃金如結屋先築避風臺
月映淩波韤風飄出水衣莫敎仙犬吠花下阮郎歸
漢臯珠易失洛浦珮難分不及閒男女肩挑六幅裙
養就芙蓉粉匀成十樣牋相思無別語只解勸歸船
　　　哭王處士(翃)六首
書信傳初到銘旌巳在途今來紛涕淚昔別念須㬰迢遞悲
長道艱難喪老儒山陽懷舊賦流恨滿江湖
逺道將歸客孤舟返舊林招魂迷楚水臥病絶吳吟夢裏羅
含鳥嚢中陸賈金猶憐別時語悽斷故人心
江海飄零日秦川喪亂餘淒涼蒿里曲生死秣陵書零雨沾
靑草髙原哭素車南山桂揺落無復子雲居
知已從今少平生負汝多人生看到此天道復如何流水笳
簫曲悲風薤露歌王猷竹林在舊徑不堪過
落日明丹旐飄風卷繐帷途窮偏作客身老獨無兒書籍今
何託人琴不可知髙山空有調回首失鍾期
相送悲長別還家慘獨行流連簡書札次第念交情自有篋
中作何難身後名泉臺應快意未必似平生
曝書亭集卷第二
曝書亭集卷第三
　　　　　　　　　　　　秀水　朱彝尊　錫鬯
　古今詩(二)
　　閼逢敦牂
　　　同舎人五兄登觀山頂
杖策荒塗外慿髙逺樹重微茫開積水縹緲見孤峰細雨春
歸鴈深山日暮鐘何年共招隱相伴入雲松
　　　送王(汸)遊嶺南
送君西去大江深回首雲煙楓樹林嶺路千山萬山外相思
孤月夢中尋
　　　寄懷徐孝廉(之瑞)
憶別吳山事隱淪相思煙草歷冬春餘杭溪水空千尺不見
雙魚白錦鱗
　　　贈別王山人(元慧)
王猷原愛竹圖畫得天眞老去貧尤甚年來妙入神與余情
不淺傾蓋日相親紈扇題敎遍屛風點更新蕭疎抽直幹蒼
翠染叢筠雨暗瀟湘夕煙浮鄠杜春枝柯紛異色水石盡堪
珍國史傳文苑君家有舍人(舍人名紱善畫竹不苟作/嘗退朝黔/國以雙縑索畫呼之不應至三年始致)
(之又月夜聞鄰人吹簫因圖尺幅與之曰/以簫材報汝其人更求別幅并前畫裂之)風流存髣髴淸切典絲綸散
直矜通籍吹簫狎比鄰一朝翻毁裂萬里㡬逡巡能事原殊
俗當時信絶倫昔賢從脫略似爾實悲辛白髮重湖海靑山
廢隱淪狂歌老藤杖醉脫小烏巾不厭經過密惟應歎息頻
物情輕一藝有識定千緡相賞知何地思歸及此辰郊扉餘
舊業雲壑息勞筋早晩扁舟就三江共采蓴
　　　示弟(彞玠)
攤書仍不學萬慮亦徒然就市非長策躬耕少薄田請纓今
日事作賦㡬時傳莫效諸兄嬾蹉跎媿昔年
(彝)公過
遲客無三逕浮杯自獨園林棲堪永日瓢飲坐忘言竹戸靑
蟲網荷風翠鳥翻更看凉月上徙倚向南軒
　　　七月八日夜對月
素月弦初直淸宵漏轉添乍堪盈手贈無復兩頭纖影動明
河鵲凉生碧海蟾玲瓏看不定試上水晶簾
　　　得譚七表兄(吉璁)西陵書集杜
鰕菜忘歸范蠡船斷腸分手各風煙更爲後會知何地自斷
此生休問天縱酒欲謀良夜醉將詩不必萬人傳江山路逺
羈離日郭外誰家負郭田
　　　俞(汝言)移居八首集杜
亂後居難定臨江卜宅新入門髙興發對酒滿壺頻爲客裁
烏帽呼兒正葛巾平生飛動意披豁對吾眞
寂寞書齋裏幽偏得自怡美花多映竹小水細通池丘壑曽
忘返招邀屢有期論文或不媿步屣過東籬
田園須暫住版築不時操落景聞寒杵牆頭過濁醪雜花分
戸映亂石閉門髙試問垂綸客吾何隨汝曹
簡易髙人意村花不埽除日長唯鳥雀客至罷琴書曬藥安
垂老鈔詩聽小胥由來意氣合歲晚莫情疎
卜宅從兹老幽居不用名倒衣還命駕髙枕笑浮生弟子貧
原憲諸公厭禰衡看君多道氣攜手日同行
隱者柴門内無村眺望賖圓荷浮小葉秋竹隱疎花帖石防
隤岸傾壺就淺沙何時一茅屋來問爾東家
牀上書連屋庭中藤刺簷看君用幽意勝槩欲相兼棗熟從
人打杯乾自可添此時同一醉與汝定無嫌
滿目悲生事終朝有厎忙丗人皆欲殺詞客未能忘回首驅
流俗過逢類楚狂吾生無倚著配爾亦茫茫
　　　懷黄十三(伋)客閩
八月霜淸木葉飛關河秋望淚沾衣寒山桂樹今揺落惆悵
王孫尚不歸
　　　鸎脰湖寄周四(吉亥)
鸎脰湖邊水臨流好結廬桑麻深杜曲雞犬擾秦餘紅葉層
層樹銀花寸寸魚耦耕兼有伴暇擬著叢書
　　　八月十三日夜汎月太湖
爲愛淸秋月中流獨扣舷艱難羣盜路寂寞五湖船白髮從
今夜靑山憶往年酒䦨愁不寐相顧意茫然
　　　十七日夜月
待月凉宵靜更深醉玉缸空城懸北斗流水入西江落葉紛
無數驚鳬起一雙髙樓思蕩婦兹夕定當牎
　　　旅興呈舎人五兄二首
舊宅烏衣巷凉秋白苧歌湖山歸路逺風雨閉門多暗壑隱
松桂深潭漂芰荷美人日遲暮芳草奈愁何
旅館三秋客端居百慮違張衡長不樂王粲竟無依夜月彈
長鋏凉風歎短衣天涯芳草盡我馬亦懷歸
　　　寂寞行
寂寞復寂寞四壁歸來竟何託男兒不肯學干時終當餓死
塡溝壑布衣甘蹈湖海濵飢來乞食行負薪不然射獵南山
下猶勝長安作貴人
　　　九日同張(璵)繆(永謀)集錢(汝霖)宅分賦
魯酒飲未醉商歌調復勞百年齊下淚九日罷登髙短髮參
軍帽重寒范叔袍舊來飛動意空羨五陵豪
　　旃蒙協洽
　　　謁廣陵侯廟(并序)
錢塘江干有廣陵侯廟其來古矣乙未三月將之越中問渡
展謁廟下按枚乗七發觀濤於廣陵之曲江丗疑廣陵國爲
今揚州府治然元季錢思復試羅刹江賦證曲江即浙江楊
廉夫韙之時号曲江處士而曽子固撰越郡趙公救災記中
有廣陵斗門合之伍子之山胥母之場疑義可析因賦絶句
紀之江月松風者思復自題其集名也
昔聞江月松風客賦證錢唐是曲江不見郊關廣陵廟靈風
長拂舊旛幢
　　　固陵懷古
越王此地受重圍置酒江亭感式微想像諸臣紛涕淚淒涼
故國久暌違天寒竹箭參差見日暮烏鳶下上飛猶羨當年
沼吳日六千君子錦衣歸
　　　蕭山道中
古樹參差暗春禽旦暮鳴東西開水市髙下築山城翠竹千
家靜淸江二月平昔賢栖隱地巖壑有同情
　　　梅市
仙吏經過處空江日夜流何年市門去千載渺難求竹暗淸
溪路沙明白石樓羇鴻與孤客歸思兩悠悠
　　　鑑湖
狂客當年歸四明經過遺跡不勝情澄湖一曲明如鏡身在
山陰道上行
　　　雨坐文昌閣
芳草辭南浦晨風寄北林佳人天路隔帝子水雲深風雨他
郷別羇愁薄暮心冬靑巳無樹忍向六陵尋
　　　偕謝(晉)吳(慶楨)登倪尚書衣雲閣(閣初成日倪公讌/漳浦黄公於此)
飛樓跨百尺畫棟長氤氲我來偕客一延佇置身髣髴雲中
君憶昔樓成時尚書歸田里北海方看尊酒開東山終爲蒼
生起自從龍馭歸鼎湖公亦仗節死京都子規燕市尋常見白
鶴遼東歲月徂十餘年間亭巳壞游客經過増感慨噫吁嘻
黄公授命大中橋魂兮欲歸不可招千門白下緫蕭瑟何况
尚書一􁍭室請君下樓歌莫哀回首髙城月東出
　　　謁大禹陵二十韻
夏后巡游地茅峰會計時雙圭開日月四載集輴欙國有防
風戮書仍宛委披貢金三品入執帛萬方隨相古洪流割欽
承帝曰咨寸陰輕尺璧昆命有元龜自授庚辰籍寧論癸甲
期清都留玉女惡浪鏁支祁荒度功攸賴平成理自宜神姦
魑魅屛典則子孫貽明德由來逺升遐亦在兹丘林無改列
弓劒祗同悲回首辭羣后傷心隔九疑鳥耘千畞徧龍負一
舟移斷草山阿井空亭嶽麓碑芒芒懷舊跡肅肅禮荒祠黄
屋神如在桐棺記有之筵誰包橘柚隧或守熊羆共訝梅梁
失因探窆石遺朅來慿弔處拜手獨陳辭
　　　南鎭
稽山形勝鬱岧嶤南鎮封壇丗代遥絶壁暗愁風雨至陰崖
深護鬼神朝雲雷古洞藏金簡燈火春祠奏玉簫千載六陵
餘劒舄帝郷魂斷不堪招
　　　晚過寶林山寺(相傳山自瑯琊東武海中/一夕飛至人民皆徙焉)
春風從何來吹彼芳樹枝客心坐惆悵日夕千里思出門異
南北獨往任所之眷言登兹山巳見西日馳羣峰趨戸外出
沒成參差置身空濛間怳忽飛來時向下聽雞犬極視窮髙
卑沉沉西林路光闇從此辭回瞻白雲合林外鐘聲遲
　　　遶門山
修途縁廣隰川暝髙煙平迢迢前山路落日西林明舍舟復
登陸慰我巖壑情斧斤山林外白石丁丁鳴危梯懸木杪幽
谷聞人聲陰晴古壁暗髙下蒼崖傾或見山火出時聞猿鳥
驚平看雷雨黒下視源潭淸微風吹素浪日夕沄沄生山田
足禾黍水石明柴荆何年此幽棲深謝丗上名無爲在城市
戚戚多所營
　　　舟中望柯山
朝光麗華薄清川蕩浮瀾檥楫臨江皐流目肆遐觀丹葩眩
重谷素雲冒曾巒我行旣遲迴顧景多所歡靑林翳巖桂香
風過崇蘭空亭邈孤髙修竹自檀欒緬懷古之人知音良巳
難
　　　蓬萊閣晚望
源水桃花樹樹春風燕子家家目斷江南歸思愁人不在天
涯
　　　再過倪尚書宅題池上壁
尚書池館古城邊卷幔山光繞座前一自鼎湖龍去後難期
華表鶴歸年石廊細雨生春草蒿里悲風起墓田枉付尼師
作精舍粥魚茶版此安禪
　　　若耶溪
若耶溪頭春水深南風北風樵采音浣紗女兒不得見清江
日暮愁人心
　　　蕺山亭子
石磴層層上憑髙四望同君王遺跡在寂寞古亭空緑水人
家外靑林島嶼中昔年生聚日辛苦舊江東
　　　弔王義士(毓蓍義士受學于都御史劉公宗周公聞南都不守/絶食義士上書于公曰愼勿爲王炎午所笑乃)
(衣儒巾藍衫投柳橋下死與義/士先後死者潘生集周生卜年)
中丞弟子舊家風杖屨相隨誓始終閉戶坐憂天下事臨危
眞與古人同短書燕市遺丞相餘恨平陵哭義公此地由來
多烈士千秋哀怨浙江東
　　　岳忠武王墓
宋室偏安日眞忘帝業艱但愁諸將在不計兩宮還鄂國英
雄士淮陰伯仲間策名先部曲薄伐自江關赤縣期全復黄
河度㡬灣龍庭生馬角雪窖視刀鐶城下盟何急師中詔巳
頒盈庭尊獄吏囊木謝朝班相狡妻兼煽和成主愈孱長城
隳道濟大勇喪成􁚝舊井銀缾失髙墳石虎閒銘功存版碣
鑄像列神姦曠丗心猶感經過淚獨潸傳聞從父老流恨滿
湖山朔騎頻來牧南枝尚可攀墓門人寂寞江樹鳥緡蠻宿
草經時緑秋花滿目斑依然潭水月終古照潺湲
　　　表忠觀
城邊碧瓦樹靈旂廟口明湖濯翠微罷聽緩歌歸夜月獨存
豐碣對閒扉錢塘白馬迴犀弩玉座靑苔上錦衣保障東南
功不細祠官異代豈相違
　　　歸
江南春事早二月巳飛花眼見芳菲盡吾生信有涯妻兒空
待米風雨獨還家自斷無長策何勞感歲華
　　　横山蛟潭
雲根鴈齒階旁覩怪石裂傳聞此山隅有蛟出自穴崖傾箭
栝門水暗玄黄血不見下山人怊悵芳菲節(山爲顧况舊居有/讀書臺下山歌云曰)
(日兮春風芳菲兮/欲歇况所作也)
　　　歸次西小江行舟被捉夜宿蔡村田舍二首
石壕逢小吏日暮捉人船斷續淸江樹冥濛細雨天一身無
倚著三命苦迍邅亟把迷津問蕭山何處邊
野老原頭立逢迎禮數増江村寒抱被茅屋夜張燈兵革愁
何極桑麻話未能爲言官道近一舍是西興
　　　擬古折楊柳辭
手折楊柳條倒樹孟津河十年來繫馬楊柳今㜑娑
　　　同作(山陰)祁班孫
　上馬不執鞭但折楊柳枝出門不垂淚但歌楊柳辭
　　　對月簡周(篔)繆(永謀)
楓林初落日秋露漸沾牎仰視明明月遥臨湛湛江游思陶
謝並客有阮何雙待發清溪櫂相要醉玉缸
　　柔兆涒灘
　　　山陰道歌送沈十二(進)
我從山陰來却憶山陰道客舍髙歌一送君江南愁思盈芳
草芳草碧迢迢離人千里遥靑山謝公屐白馬伍胥潮潮來
潮去春江路行車逺發西陵渡雲暗淸溪梅市空風吹修竹
柯亭暮迤邐鏡湖邊中流記采蓮樵風空舊跡沉釀自成川
誰家靑翰長相見何處紅妝不可憐溪風橋雲門寺流泉淙
淙石齒齒我昔愛奇未到此送君逺游從此始直上秦山望
海水
　　　送舍弟(彞鑒)之山陰
別情不可道送汝益淒其分手悵前路離居感後時山中伯
禹穴江上伍胥祠何處無芳草池塘遶夢思
　　　午日吳門觀渡
勝日銜杯罷輕舟解纜初盡傳迎伍相不比弔三閭畫舫龍
鱗見飛樓蜃市居雲濤看震盪雷雨任吹嘘別有張筵客相
邀吳市墟王孫五花馬少婦六萌車芳樹晴川外平沙夕照
餘泉聲間絲竹人影亂芙蕖爲樂時將晚當歌恨不除閭閻
成土俗天地感權輿江表遺風在承平舊事虚吾生多涕淚
髙會輒欷歔
　　　將游嶺南留別故園諸子
驪駒長路起秋塵逺客淸樽不厭頻握手相看猶未醉滿堂
明月照離人
　　　録別
飄飄山上雲決決溝中水居人語前除行子夜中起攬衣候
雞鳴束帶復隱几上堂辭嚴親入室慰妻子戚戚對弟昆依
依向鄰里臨當掩柴扉行復顧桑梓睠彼雙飛鴻徘徊不能
巳
　　　金山登妙髙臺
髙臺堪極目落景一登臨衆水金陵下孤城鐵甕深平沙依
鴈宿横笛想龍吟不見安禪叟寥寥江上心
　　　秣陵
秣陵城闕暮雲封估客帆檣落日逢萬里星霜沙塞鴈五更
風雨掖門松長江鐵鎻空千尺大道朱樓定㡬重此夕愁人
聽鼓角驚心不似景陽鐘
　　　采石
采石磯邊積雪晴横江館外暮潮生金陵美酒百斛盡明月
滿江空復情
　　　小孤山
北船乗長風南船載柔櫓篙師戒晨征渡口動津鼓霧淨開
孤峰沙明横極浦逶迤經前山日色未亭午半嶺界樓臺參
差近可覩離離金碧光窅窅神靈雨逺望空愁心沿流采芳
杜
　　　大孤山
兩孤去百里宛在中流半匪獨形勝殊氣亦變昏旦天梯鬼
斧開廟火神鴉散昭昭雲月輝歷歷明星爛空水旣澄鮮浮
光亦凌亂飄颻御泠風怳忽度銀漢未有歸與情空深逝者
歎
　　　舟中望廬山
昔予志名山夢寐五老峰今兹逺行邁舟楫欣來逢中流望
員闕隱見金芙蓉空翠非一色飛雲渺千重歷歷澗中水靑
靑崖上松所嗟限于役策杖誰相從空愁石梁在緬懷虎溪
蹤巖棲不得遂惆悵東林鐘
　　　望湖亭對月
山色匡廬近湖光彭蠡開異郷頻見月孤客乍登臺逺樹霧
中失浮雲川上來離心似黄鵠中道一徘徊
　　　封谿聶侯廟
返照封谿上停橈思惘然地傳白鹿渚人記赤烏年簫鼓迎
神曲帆檣送客船誰令戎馬日萬里入南天
　　　灘行口號六首
白鷺洲前動客愁黄公灘畔駐行舟誰開瘴嶺天邊路惟見
清江石上流
銅盤灘急水西東兩岸髙山四面風絶壁倒飛巫峽雨懸流
直下呂梁洪
黄茅峽外野人居潭影空明漾碧虚長箭短衣朝射虎鳴榔
持火夜驚魚
斷壑陰崖百丈牽斜風細雨萬山連長年三老愁無力羨殺
南來下瀨船
紅霞深樹嶺雲平兩槳戈船石罅行浦口淸猨催客淚一時
齊作斷腸聲
羊腸鳥道㡬千盤設險寧惟十八灘見說一灘髙一丈直從
天上望南安
　　　䖍州懷古
横浦樓船靜西風草樹彫城荒百戰在地入九江遥豪傑爭
先後山陵慘寂寥鬱孤臺下水流恨自南朝
　　　南安客舍逢陸郡伯兄(丗楷)以滕王閣詩見示漫賦
憶昨君從柘湖至揚舲爭發吳趨市京口相逢借問君檥舟
揚子江心寺晴雲縹緲散碧空歘忽破波生長風孤舟如巨
魚鼓鬛洪濤中川原迢遞不可極布帆飄忽隨西東我從鹿
渚超長薄君到洪都更棲泊逺望開襟彼一時憑髙獨上滕
王閣兹樓崛起天下雄珠簾繡柱垂文虹當年王師此髙宴
一時詞賦推羣公留題眞蹟不可見煙雲過眼須㬰變古來
文采光燄長千載王郎信堪羨君家兄弟才難伍甫里聲名
動江左揮毫落紙氣凌雲坐令長才失千古我亦天南萬里
行白衣揺櫓度江城閒雲潭影徒回首南浦西山空復情大
庾城邊日將酉下馬逢君復攜手座上新開北海樽客中飲
我蘭陵酒酒䦨相示絶妙辭九莖勝食齋房芝曲終定有湘
娥怨讀罷如聞帝子悲當前勝地不得上使我沉吟一惆悵
舟楫重過定㡬時雲山滿目知無恙明發梅花嶺外看長從
驛使報平安側身天地多知已且莫頻歌行路難
　　　度大庾嶺
雄關直上嶺雲孤驛路梅花歲月徂丞相祠堂虚寂寞越王
城闕緫荒蕪自來北至無鴻鴈從此南飛有鷓鴣郷國不堪
重佇望亂山落日滿長途
　　　湞陽峽
吳山多逶迤粤山獨嶄嵓壁立千仞餘洞壑俯穹嵌子午見
日月朝夕鳴松杉天風一以至蕭瑟吹江帆懸崖答長嘯空
翠濕征衫側聞飛仙度逺見浮雲銜何當斸靈藥坐惜無長
鑱
　　　香爐峽
何年香爐峽擅此香爐名匡廬與會稽秀色同削成篁徑散
彩翠溪流澹澄明靑雲結車蓋白日懸霓旌孤舟泛容與百
丈紛縱横人影如沙蟲林林川上行夕陽下長坂猨鳥盡哀
鳴征途渺何極惻惻使心驚
　　　大廟峽
連山何迢迢迢迢夕陽外我行曽㡬時虚舟入靑靄崖傾斷
車箱廟古陰松檜遥見靈旗翻微風響淸籟川光與天容上
下如衣帶纍纍白石明窅窅浮雲晦日夕故郷心山川渺吳
會
　　　羚羊峽
泠泠髙峽水際曉煙光微一聞征橈發宿鳥皆驚飛浦樹旣
迢迢山雲亦依依谿迴修竹靜日出行人稀雙崖信奇峻屹
立如重圍猨猱相叫嘯水石湛淸輝遂令游子心萬里亦忘
歸林棲如可得願息漢陰機
　　　寄逺
南風日夕度江潭旅夢還家路未諳寄語寒衣休憶逺更無
霜雪到天南
　　強圉作噩
　　　元日陰
黯黕窮陰合蕭條歲序遷故郷應雨雪絶域尚烽煙更憶髙
堂上頻思逺信傳辛盤空自好誰爲介樽前
　　　首春端州述懷寄故郷諸子
客舍千山外春城萬里心草靑仍一度雲暗結重陰往事隨
蓬轉謀生愈陸沉承歡違菽水兄弟渺商參負米情空在離
鴻思不禁此邦非樂土何處好懷音枉作窮途哭虚勞澤畔
吟蒼梧晴峽逺桂水暮流深夢斷梅鋗嶺嚢空陸賈金楓林
悲落月苔石憶同岑燕笑應如昨沉吟獨至今北歸徒躑躅
南望益蕭森瓊樹佳人隔梅花驛使臨短書知可報珍重問
江潯
　　　珠江午日觀渡
蠻歌撫節下空江畫舸朱旗得㡬雙想像戈船猶漢日忽驚
風土異郷邦芙蓉逺水迷花渡琥珀深杯覆酒缸近市靑樓
經亂盡知無紅粉出當牎
　　　五羊觀
中天臺殿倚南溟玉珮雲衣散百靈瘴雨不開煙樹黒驚濤
直下海門靑騎羊舊說朝仙馭銜穀何年降楚庭歎息遺墟
今寂寞髙林空度羽人經
　　　篷軒落成曹方伯(溶)招飲納凉即席分韻
卷幔溪光夕開軒露氣澄參差交月樹升降護風燈幕府容
疎放蠻天罷鬱蒸南園多勝友況挹酒如澠
　　　羊城客舍同萬(泰)嚴(煒)陳(子升)薛(始亨)醉賦
客舎所居堂勝侶時相求興來攜手一展眺怳如孫楚之酒
樓樓頭取酒恣驩謔逺勝十千宴平樂海寺鐘聲風末聞江
城帆影樽前落夕陽飄忽晴滿林須臾急雨來庭陰蠻天五
月不知暑座客相看寒巳深我本蘆中人易下新亭淚莫辭
魯酒薄拚作髙陽醉出亦復苦愁入亦復苦愁黄河之淸不
可俟何用長懷千載憂陳拾遺嚴夫子羅浮四明兩道士意
氣寧從杯酒生文章本是千秋事況今生涯羇旅中時危得
不悲途窮丈夫三十不自立一身漂泊隨秋蓬雖未白頭成
老翁當前有酒且痛飲明朝岐路仍西東
　　　同陳五(子升)過光孝寺
浩劫虞翻宅沙門大士居寒煙萬井外春樹六朝餘是日風
旛動諸天夕照虚更尋濠上樂偶坐一觀魚
　　　越王臺懷古
君不見越山髙髙越臺古複道逶迤接南武北望山頭徧白
雲西臨城下環珠浦由來形勝盡髙丘萬里天南此壯游驚
濤暗向扶胥落佳氣晴連鬱水浮憶昔中原逐秦鹿五軍失
利屠睢戮番君一出王衡山戸將從征入函谷天敎霸象開
南溟宵分東井聚五星龍川縣令起嶺表被書移檄馳邊庭
聲言三關盜兵至一時按法誅秦吏萬人旣築湞陽城千里
還開雒王地漢帝當年爲剖符陸生燕喜出西都冠裳魋結
須臾變文錦蒲桃絶丗無番禺之交一都會因山築臺落天
外百丈迴盤信壯觀三時朔望長升拜自古羈縻稱外藩誰
令市鐵禁關門不見鮫魚重入貢旋看黄屋自言尊漢使陳
觴更行樂紫貝明犀雙孔雀重來錦石巳成山歸去黄金遂
盈槖一從蒟醬啓唐蒙越騎校尉甘泉中是誰僇殺棄繻者
江淮巴蜀紛來攻伏波下瀨軍三面樓船戈船齊敎戰合浦
珠崖隸海隅山薑扶荔移深殿尉佗城圯夕陽原建德園荒
秋樹根虚傳避暑游宮闕㡬見浮杯出石門木棉花開山雨
積鷓鴣啼處蠻煙碧舊井潛移郭璞城離宮半入虞翻宅人
事消沉洵可哀千秋朝漢餘髙臺漢家遺蹟不可問吁嗟乎
歌風柏梁安在哉
　　　東官書所見
浦樹重重暗郊扉戸戸關長年揺櫓至少婦采珠還金齒屐
一尺素馨花兩鬟摸魚歌未闋凉月出雲間
　　　東官客舍屈五過譚羅浮之勝時因道阻不得游悵
　　　然有懷作詩三首
枉作名山約兹來不易逢雨捎千徑竹苔冷萬年松錦鳥靑
丘下霞書石室封向來獨往地惆悵閟仙蹤
傳道朱明洞堪留白石樵鸞凰曽可御蛇虎爲誰驕細草香
金澗寒雲束鐵橋梅花清夢斷彼美罷相要
勾漏來仙令神靈得鮑姑丹砂不死藥竹葉辟兵符白日飛
蝙蝠紅雲泣鷓鴣何能振衣去敢復計窮途
　　　過朱十夜話(番禺)屈大均
　黄木灣頭月扶胥渡口舟日方逾北至火已漸西流過雨
　收紅豆連波狎白鷗夫君若蕿草一見即忘憂
　　　贈張山人(穆)
鐵橋山人逸興長草堂卜築東溪傍彈棊擊劒有奇術飲酒
賦詩多樂方逢人豈憚霸陵尉畫馬不數江都王莫道雄心
今老去猶能結客少年塲
　　　贈張五(家珍)
可歎張公子流離自妙年身孤百戰後門掩萬山前易下窮
途淚難耕負郭田平陵松柏在餘恨滿南天
　　　贈髙(儼)
髙生老畫師往往賦新詩能事繇來重狂歌和者誰飲知犀
首好情識虎頭癡不向銅鞮去尋常倒接䍦
　　　哀莫處士(以寅)
濃花細雨落前簷憶別江樓暮卷簾今日天涯同調盡白楊
荒草哭陶潛
　　　食龍目
龍目原奇樹嘉名自海區何年賦旁挺得與側生俱黄擬支
郎眼圎分漢女珠㡬人曽嗜此昌歜未應殊
　　　送曹方伯還里
惆悵紅亭酒登艫奈別何秋風空日夜岐路渺關河重以歸
與歎因之勞者歌還憑長短笛吹出感恩多
　　　夜泊西南驛
生煙平楚夕隱隱見西南獵火寒歸騎津亭暗落帆往來仍
嶺外憔悴即江潭縱有還家夢愁多巳不堪
　　　三水道中
浦樹髙原盡人家負郭稀夕陽明斷塔風色上征衣老馬長
途伏飢鷹側翅飛寒江日西下不送北船歸
　　　崧臺晩眺
傑閣臨江試獨過側身天地一悲歌蒼梧風起愁雲暮髙峽
晴開落照多緑草炎洲巢翠羽金鞭沙市走明駝平蠻更憶
當年事諸將誰同馬伏波
　　　七星巖水月宮
晨策遵北渚初暾麗陽崖淒淸曽颸發鬱述素雲霾横術越
故蹊交林冠髙齋蒼煙秀松果白石崇基階以兹淸曠地結
念澄中懷瑶琴雖無音山水調長諧何必答歗歌魚鳥即朋
儕懷新意猶眷撫往迹誠乖即事非浮歡眞樂亮難偕
　　　入景福洞登璇璣臺
紺宇陟旣窮靈域探未竭援蘿巡傾崖窺巖辨修碣滅跡超
重深拂衣避硉矹入窞驚坎習出泉自蒙發洩雲晴未歸石
火寒不伐吹萬聆天風明兩見日月芳塵凝花堂象緯逼金
闕陰澗待息心陽阿足晞髮歲晏當來游毋令蕙草歇
　　　由香關至玉虚觀遂轉登絶頂
山行不辭勞況非道路長石門攲層阿沙草敷陽岡仄徑旣
窈窕連峰復靑蒼登髙睞千里矯首凌八荒飛鳥遺之音埃
風吹我裳覽彼終南詩有紀亦有堂亭亭翠旗列宛宛朱鳳
翔忘憂豈在邇爲樂誠多方何當啓閶闔髙舉朝紫皇
　　　下扶嘯臺陟閬風崖自蓬壺徑汎舟入鐘鼓洞
髙寒肆冥捜幽異愜心賞窮梯背樵蘇密徑面篠簜睇後路
旣迴瞻前渚彌枉緬辭蘇門嘯重作剡溪訪泉石匪自今亭
臺巳成曩其鏜異短聞無射中奇響偉兹造化功流形信无
妄津逮興故超神淵道斯廣懷哉謝人寰歸與授吾黨
　　　阻風珠江口漫成十韻
疾風江上起舟楫盡停橈靜聽千林折驚傳百丈嚻飛鳴連
鴈落髙下斷蓬飄急鼓峒人伐殘虹颶母驕土嚢愁岌嶪板
屋歎漂揺望入孤城近眞成一水遥空倉寒聚雀深樹晝聞
鴞長短誰家笛東西背郭樵驅馳嗟異域揺落感今朝惆悵
王孫路懷歸不自聊
　　　送嚴(煒)之惠陽
相期且樂酒相見輒悲歌相送有如此相思知若何晴川疎
樹逺落日亂山多别後豐湖月聞鐘應獨過
　　　鬱洲寒望
一丘迴枉渚獨往失斜曛到地無南雪連天有朔雲貪泉懷
刺史蠻語問參軍漸聽寒潮落昏鐘隔浦聞
曝書亭集卷第三
曝書亭集卷第四
　　　　　　　　　　　　秀水　朱彝尊　錫鬯
　古今詩(三)
　　著雍閹茂
　　　將歸留别粤中知已
請君膝上琴彈我游子吟哀絃激危柱離思難爲音賔御皆
煩紆何況居者心于役旣有年歸哉方自今不辭路悠長眷
此朋盍簪山川一以隔邈若商與參行邁日靡靡憂心亦欽
欽汎舟滄浪天驅車遏雲岑中誠何用寫執手情靡任
　　　峽山飛來寺
花宮蕭瑟暮雲間絶磴藤蘿迥莫攀一自髙風留帝子至今
修竹滿空山澄潭犀去沉金鎖古洞猨歸帶玉環此夕登艫
渾不寐更敎沿月弄潺湲
　　　凌江道中
逺客千行淚離程一葉舟生憎江上水不肯向東流
　　　楊歷巖觀瀑布水
瞻塗越修畛遵渚拂芸苕駕言陶嘉月采隱滌氛嚻舍車循
曲汜捫葛升陵喬柔荑挺英蕊灌木蔚豐條仰沾潺湲沫俯
聆載道飇逝者如斯夫洊至非崇朝靜觀羣化遷始悟萬象
超一鼓丘中琴清響流山椒鳴鳥聲相求潛虯德彌劭願言
縶白駒於焉久逍遥
　　　雄州歌四首
雄州滿目瘴雲霾風物當年亦可懷大庾梅花連小庾正階
流水入斜階
緑榕萬樹鷓鴣天水市山橋阿那邊蜑雨蠻煙空日夜南來
車馬北來船
湞江西下墨江流來鴈孤亭春復秋十部棃園歌吹盡行人
虚說小揚州
山頭風急雨淒淒篁竹荒茅一望迷縱有歸人歸未得空勞
夜夜子規啼
　　　席上留别陸兄(丗楷)
但秉中宵燭重爲旅客吟驪駒即長道絲竹本哀音越嶠停
雲逺秦關落日陰無勞岐路别酒坐巳霑襟
　　　庾嶺三首
不隨野雀棲不挹斜階流顧兹非我郷胡然久滯留侵星陟
長阜亭午次崇丘丸丸靑松偃鬱鬱玄雲浮有渰自東來畢
景忽西遒征夫念獨宿徒御方相尤
相尤夫何爲獨宿在車下往矣歲聿除來思月惟夏大儀互
迴游芳華兩徂謝迴車感長途如歲匪遥夜我馬旣巳瘏征
夫夲靡暇曰旦候雞鳴嚴程起夙駕
夙駕踰秦嶺連岡勢逶迤一爲愁霖唱慨彼東山詩沾我征
衣裳素絲以爲緇不愁裳衣濕所嗟徒御飢薄寒忽中人不
異三秋期言旋雖云樂翻使我心悲
　　　謁張曲江祠
峻坂盤神樹陰崖鑿鬼工芳塵羽扇冷春燕玉堂空不覩關
門險誰開造化功經過遺像肅千載嶺雲東
　　　晚過東山寺
飛閣流丹蝕層巒積翠多松間明月在惆悵下山歌
　　　題南昌鐵柱觀
丹甍縹緲麗層城鐵柱縱横鍊紫清陰洞蛟龍晴有氣虚堂
神鬼晝無聲游人自愛登髙賦仙吏仍兼濟物情雷雨忽愁
天外至江湖元在地中行
　　　登膝王閣
峻閣峙洪都凌虚落照孤縈迴窮島嶼波浪接荆吳舊地君
王賞分封禮數殊霓旌千騎入玉佩㡬行趨水汎魚龍宅花
濃蛺蝶圗星霜歌舞換俯仰物華徂蹟以三王重名將百代
俱雄文思往事髙興亦吾徒䦨檻看如昨登臨信可娛西山
開積雨南浦散平蕪作賦秦公子行吟楚大夫由來憑眺地
襟帶有江湖
　　　阻風吳城
客路愁何極淸樽幸未空匡廬長在望不厭石尤風
　　　舟次彭澤悼萬孝廉(泰)
涕淚千秋在田園萬事非悲風彭澤柳宿草首陽薇但有靑
蠅弔虚傳白鶴歸秣陵書不逺何處覿音徽
　　　秋浦
秋浦沙寒鷺浴敬亭山暝雲流何處吹來片雨回風正濕鄰
舟
　　　烏江謁西楚霸王廟
山前松柏憤王宮遺恨當年尚不窮忽見諸軍盡垓下愁聽
父老說江東美人罷舞餘春草駿馬悲鳴自朔風萬歲來游
還此地千秋霸業有誰同
　　　還家即事四首
回首辭江海驚心念物華漸看郷樹近彌覺旅程賖避地虚
留井無田學種瓜重爲廡下客慙媿說還家
逺客朱顔改髙堂白髮新長貧謀半菽㡬日且兼珍遂有耕
田計無勞陟岵頻南陔蘭可采眷戀及良辰
卜築仍無地來歸轉自憐癡兒猶昨日病婦巳連年扇有蒲
葵攬牀移莞蒻眠濁醪供取醉不向酒壚前
至此猶餘悸於焉暫息機不辭新蠟屐重理舊鶉衣鬼笑劉
龍拙車看袁紹非生還良巳幸長鋏㡬人歸(有感介人/履安也)
　　　雨中陳(三島)過偕飲酒樓兼示徐(晟)
吳門十日風雨惡決明花開忽復落游人登髙愁未巳客子
入門慘不樂陳生疎放良可喜雨中過我臨頓里却話平生
同調人吹篪擊筑皆知已皋橋橋西多酒樓妖姬十五樓上
頭百錢一斗飲未足半醉典我靑羔裘坐中臨觴忽不語南
州孺子髙陽侶同是東西南北人明朝酒盡歸何處
　　　吳江顧處士(樵)扁舟過訪留所畫山水圗幷新詩見
　　　贈集杜句酬之
君不見東吳顧文學前者途中一相見同心不減骨肉親素
知賤子甘貧賤故國平居有所思數篇今見古人詩飄零巳
是滄浪客酒後嘗稱老畫師畫師不是無心學合沓髙名動
寥廓漫勞車馬駐江干數問舟航留製作春山無伴獨相求
請君一來開我愁乗興遣畫滄洲趣舟楫渺然從此去乃知
變化不可窮意匠慘澹經營中陰崖却承霜雪榦山木盡亞
洪濤風尤工逺勢古莫比雲白山靑萬餘里虚無只少對瀟
湘天下何曽有山水浴鳬飛鷺晚悠悠琴瑟几杖柴門幽嗚
呼何時眼前突兀見此屋獨立縹緲之飛樓
　　屠維大淵獻
　　　喜羅浮屈五過訪
春風蝴蝶飛緑草南園遍知是麻姑五色裙羅浮山下曽相
見開門一笑逢故人逺來問我桃花津若非緑玉杖定跨黄
麒麟不然出入京雒一萬里何爲布素無緇塵相知樂莫樂
不用金箱圖五岳況今天地多戰爭赤城華頂風煙驚山陰
道士不得見四明狂客誰相迎由拳城南春可惜竹石如山
水千尺從此扁舟范蠡湖長歌來往裴休宅
　　　贈顔(鼎受)
桐郷顔氏子才大最能詩往作靑齊客論交游俠兒星流赭
白馬日射黄金羈不惜歸來困簞瓢樂可知
　　　送王(援)入蜀省其尊人觀察(庭)
向晚東城下驪歌不可聽寧親逺行邁送客出郊坰去馬黄
金絡離筵碧玉缾山花開古驛河柳遍長亭絶域春零雨浮
槎夜挂星連天秦棧樹如日楚江萍巳見投三峽曽傳役五
丁飛雲横太白丹嶂落空靑蜀道難如此瞿塘險未經猿聲
流暗壑鳥路入晴冥好醉臨邛酒重題劒閣銘還憑梁上月
夢想對儀形
　　　渡錢塘
渡口乗潮漾北風輕舟如馬泝江東明朝又是山陰道身在
千巖萬壑中
　　　贈蔡五十一(仲光)
十里湘湖水迴流入女牆君家湖水上時有落花香海月生
江寺風琴響石堂更聞多古調識曲漢中郎
　　　梅市飲祁四居士(駿佳)宅同徐十五祁六分韻
舊里仙人市遥峰玉女巖牎中交浦樹檻外落風帆藥圃穿
籬逺沙泉近海鹹紺園留過客黄獨斸長鑱榻下同徐穉林
中對阮咸坐來殘暑退凉思入楓杉
　　　題祁六(班孫)東書草堂
愛汝谿堂靜開尊乍卷帷江花平岸發山鳥過庭飛東海賦
垂釣西山懷采薇一爲歌白雪髙調和應稀
　　　祁六坐上逢沈五(沈五配祁夫/人湘君善詩)
東陽年少沈休文五載相思兩地分今日謝家羣從在靑綾
障外更逢君
　　　祁(理孫)席上口占
公子華筵醉㡬迴玉簫金管夜重催他郷信美不歸去一飲
須傾一百杯
　　　　祁六紫芝軒席上留别
長路何年别幽居此地偏石林芝草秀蘭澤荷花鮮上客且
安坐主人猶未眠不知髙館裏絲竹是離筵
　　　顯皇帝大閱圗爲吳金吾(國輔)賦(并序)
萬曆初太師張文忠公(居正)秉國勸駕大閱時兵部尚書吳
公(兊)實典禁旅俾圗以傳子孫錦衣都督同知(國輔)尚書曽
孫也出以觀客圗長三丈餘内自宮闕外至陵寢極于沙漠
止焉繇是萊陽宋(琬)作賦南昌王(猷定)作記而(彝尊)作詩以述
之
神廟垂衣日江陵緫百官揆文先奮武慮亂本居安殿上蕭
何履朝中貢禹冠孫通明禮樂方叔莅師干駕馭英雄在超
騰士馬驩車徒看翼翼禁旅尚桓桓畫史眞能事披圗得鉅
觀丹靑榮顧愷宮室擬胡寛歷歷開城闕髙髙疊井榦虚無
凌倒影縹緲結重欒太液波還靜長楊露未乾妝樓原自鏁
圓殿不禁寒仙仗移平樂霓旌擁上蘭忽驚千騎並旋訝六
營團作氣陳金鼓前驅建玉鑾輕雲承翠蓋麗日表朱竿遂
列堂堂陣爰升將將壇小侯班四姓大閱用三單紫燕雙絲
絡花騘七寶鞍呈能羣角觝敎射集星弁觶飲籌無算鐃歌
曲漸䦨行知塵冉冉歸想佩珊珊逺勢工尢極平原繪更難
蕭疎連板屋迢遞出峰巒百里生毫末諸陵望鬱盤薊門無
􁧕火函谷有泥丸元老謀猶壯諸孫手澤完錦題探篋笥湘
簟展琅玕對此成希覯因之感萬端雨煙飛蜀錦霜雪皎齊
紈賦愧王延壽謡同梁伯鸞儀章長在目珍重歲時看
　　　飲吳生(理楨)宅
吳郎愛客解千齡勸飲靑絲挈玉缾落日兒童齊拍手過江
三日幾曽醒
　　　食魱魚
白小休論小奇珍信可珍炎天來積雪入饌緫如銀稻蟹時
方早蓴鱸思莫頻不知江海上㡬處罷垂綸
　　　越江詞
山圍江郭水平沙過雨輕舟泛若邪一自西施采蓮後越中
生女盡如花
　　　題越江詞後(上虞)錢霍
　翩翩公子剡川游五月山陰鏡裏舟自向花前歌妙曲若
　邪溪女盡風流
　　　曹娥廟觀渡二首
問渡要津吏沿流信楫師江空鳴社鼓風細颯靈旗遂入曹
娥廟同觀漢代碑浮江千載恨猶有弄潮兒
小小邪溪女潛來事禱祈罷歌河女坐不上越航歸(晉書夏統/傳曹娥沉)
(後國人哀其孝義/爲歌河女之章)斜日明金闕凉風到錦幃還持白團扇揺動五
銖衣
　　　土城山和錢六
江花江草滿江關浣女淸歌日暮還曲罷彩雲猶未散春風
吹上土城山
　　　原作(上虞)錢霍
　西施明豔丗間希此地曽經換舞衣春色不隨流水盡暮
　山猶見彩雲飛
　　　雜詩三首
滔滔東流水中有西上魚素鬐揚洪濤騰決勢有餘雲霧生
晦冥川岳助吹嘘白龍未變服胡然愁豫且亮無圗南志終
返北溟居
鶢鶋本大鳥海處揚波濤何意天風來吹之入魯郊鏘鏘鐘
鼓鳴昂首思扶揺靑雲鎩其翮烈風焚其巢先時方笑言後
至斯號咷
騏驥服鹽車獼猴騎土牛於心徒欲速爲計苦不周白洋旣
覆粟太行亦傾輈擇術昧先㡬焉能獲所求
　　　寄屈五金陵
新從白蓮社舊事紫陽君貽我羣仙詠全勝十賚文風濤楊
子渡松柏蔣陵雲共有山棲志題書報爾聞
　　　同作(嘉興)周篔(青士)
　昭景元名族宗雷愛道流聞依靈谷住最近孝陵秋倚閣
　三松樹(風香閣存/陵樹三株)浮江一葉舟匡山多勝侶何日虎谿游
　　　又(秀水)徐善(敬可)
　傳說靈均裔經秋尚未還卜居那有地緤馬定何山五岳
　朝羣帝孤舟下百蠻遂令哀郢曲流轉到人間
　　　又(秀水)朱彞鑒(千里)
　三閭文采後之子繼清標少日矜奇服空門賦大招軍容
　屯朔騎風物話南朝庾信傷心地江關入望遥
　　　八月十五夜集半邏錢(爾復)齋有懷錢四(汝霖錢四本/姓何)
舊識何顒宅嘉興李繩逺斯年溪亭雜樹交秋花低結子彞尊寒竹
暗抽梢屢下南州榻嘉興李良年武曾彌慚左顧庖山缾攜㰂酒
海鹽錢爾復子湘野蔌出杬肴樂飲傾三爵嘉興李符分虎賔筵賦載
呶風多沉北斗繩逺雲密自西郊肅肅離鴻下彝尊栖栖獨鶴
巢空堂驚蟋蟀良年凉牖落蠨蛸待月虚髙詠爾復停杯試
解嘲小山棲隱處符悵望隔衡茅繩逺
　　　過筏公西谿精舎懷羅浮屈五留白下
爲愛精廬好海寧朱一是近修還從勝侶探嘉興屠爌闇伯連山藏磵
戸屠焯昭仲百頃漾風潭嘉興李鏡明逺暇日同看竹嘉興周篔靑士終
朝罷采藍嘉興繆永謀天自汀洲縈曲岸嘉興鄭玥隨始空翠入層嵐嘉興
沈進山子靜聽蓮花漏彞尊幽尋燕子龕李繩逺林泉訪支遁李良年
晨夕過劉惔李符慧業知相似一是玄言試共叅爌香雲浮貝葉
焯松火照金函鏡坐起頻移榻篔遲留此盍簪永謀漫須觀露
槿玥且與薦霜柑進髙興雖云洽彞尊離懷緫不堪繩逺同心
方逺道良年輟櫂復停驂符澤畔吟應數一是淹中臥未甘爌
飄零曽薊北焯棲泊又江南鏡赤羽紛傳檄篔靑鞵孰荷擔
永謀石城秋草積玥瓜步夕陽含進佳訊憑誰寄彞尊端居祗
自慙繩逺西飛有孤鶴良年天末望蘇耽符
　　　懷嚴(煒)客嶺南
老去嚴夫子辭家久不回升沉安可問時命轉堪哀尚有髙
堂在曽無驛使來遥憐望郷處日上越王臺
　　　同曹侍郎遥和王司理(士禛)秋柳之作
回首秦川落照殘西風逺影對㠝岏城頭霜月從今白笛裏
關山祗自寒亡國尚憐吳苑在行人只向灞陵看春來巳是
傷心樹猶記靑靑送玉鞍
　　　同賦(檇李)曹溶
　灞陵原上百花殘隄樹無枝感萬端攀折竟隨賔御盡蕭
　疎轉覺道途寒月斜樓角藏烏起霜落河橋駐馬看正值
　使臣歸去日西風别酒望長安
　　　初秋泊錢清江
錢清江口水平堤雲木參覃磴不齊川靜未聞鴻鴈度雨昏
時有鷓鴣啼逃名梅尉來吳市避地梁生入會稽枉自含情
臨北渚秋風嫋嫋草萋萋
　　　飲張司理(陛)南華館題壁
南園載酒勸君歌凉月紛紛照薜蘿鏡水連天八百里張星
依舊在明河
　　　梅市對雨遲朱(士稚)不至同呂(師濂)祁(理孫班孫)分韻
　　　得泥字
溪亭蕭瑟水雲低積雨千山極望迷落葉漸看沙徑滿寒烏
偏傍女牆啼重來賔客仍羇旅此去郷關亦鼓鼙何事懷人
坐惆悵且拚今日醉如泥
　　　留别董三(㡭)
離堂翦燭重燒燭深夜他郷說故郷作客蕭條官舎下逢君
歌哭酒壚傍明朝分手仍南北後會相期各渺茫長路烽煙
驚海甸亂山風雨暗河梁
　　上章困敦
　　　同杜(濬)俞(汝言)屈(大均)三處士放鶴洲探梅分韻
徑轉叢篁曲谿迴石磴斜爲園傳故相(唐相裴/休别業)勝事復吾家
晚日吹山雨陰雲覆浦沙春風三百樹猶有未開花
　　　送汪進士(挺)游嶺南
獻歲發吳閶縁流抵建康北風吹五兩㡬日上潯陽榕葉山
城暗梅花驛路長回思舊游地飛夢到君傍
　　　和曹使君憶姚州酒歌二首
姚州白酒白於泉醉客何論三百錢十月糟牀初滿注莫敎
焚却子猷船
曹娥江口晚潮低兩槳春船入會稽最憶黄冠攲倒日夕陽
山色鑑湖西
　　　聞東莞查明府舅(培繼)擢戸部書寄
飛來雙燕子逺自羅浮山爲報神明宰靑春万里還風煙辭
粤嶠車馬下秦關從此相思夢無煩到百蠻
　　　寄顧處士(有孝)
東吳顧文學念爾亦窮途留客還雞黍傾心及釣屠江城三
歲别書札一行無何日能相訪扁舟范蠡湖
　　　别杜(濬)
石城烽火後孤客轉浮沉乞食來吳市爲園失漢陰襄陽耆
舊傳荆楚歲時心還復扁舟去淒其洛下吟
　　　同魏周二處士集鍾(淵映)宅遲俞(汝言)不至
城隅急雨漲溪沙酒坐銅盤燭影斜有約南樓懷謝監起看
江水落江花
(附)簡朱十(秀水)項奎(東井)
　昨日南樓讌懷人到燭斜風前吟未足江水落江花
　　　寇至二首
百里寒山下萑苻逺近齊探丸分赤白放溜各東西都尉金
爭摸蚩尤霧忽迷今宵聞野哭應有萬行啼
我友遭維縶空留舊竹林徒聞鞭甯越猶未釋陳琳黄犢誠
難賣靑氈詎可尋垂堂原有誡端不爲千金(里中王秀才汸爲寇執至/營中家貧無金可贖遭害)
　　　壽姚太學(澣)集杜
五十白頭翁經書滿腹中畏人成小築把釣待秋風黄卷眞
如律淸樽幸不空看君多道氣恥與萬人同
　　　寄表弟查(容)
查容倜儻無與儔頻年題詩黄鶴樓一朝攜家忽西下挂席
逺返荆門舟平生與予未相識相逢意氣何相投往時寒食
一百五鬭雞要我東城遊東城春寒吹細雨留我南軒長夜
語坐中陳(光縡)吳(統持)十數公一時傾倒相矜許呼僮將炙
襄陽兒喚婢監㕑大堤女盤中尚進武昌魚甕頭更出宜城
醑别來㡬月不相聞聞道新詩更軼羣九日登髙還落帽三
秋對酒定論文由拳城西白日短寒風淒淒雪纂纂舟楫傳
君數往來音書未得通情款妻子猶從廡下居朋簪尚遣堂
中滿年來我亦善留賔千金散盡空一身不知生産縁何事
仍復饑寒傍路人只今交道非疇昔論心那得同金石空手
徒令壯士慚因人逺道非長策勸君有錢須愛惜楊朱岐路
見不悲阮籍窮途慟何益
　　　屈五來自白下期作山陰之游
楚調聞髙唱吳航下舊京凉秋八九月招我固陵城射的仙
人去籠鵝道士迎明湖凡幾曲攜手鏡中行
　　　同作(番禺)屈大均
　最恨秦淮柳長條復短條西風吹落葉一夜别南朝范蠡
　湖邊客相將蕩畫橈言尋大禹穴直渡浙江潮
　　　送屠(爌)重入閩
閩嶠曽游地仙歌聽未終花源凡㡬曲身入幔亭中
　　　梅市逢魏(璧)
前年逢君射襄城山樓置酒懽平生淳于一石飲未醉孟公
四坐人皆驚今年逢君梅福市潦倒麁疎已無比寒暑推移
六七年眼前貧賤猶如此悲君失意成老翁況復奔走隨西
東攬鏡不知頭盡白逢人先說耳初聾山陰祁生賢地主好
奇往往相傾許豈無上客朱(用調)與姜(廷梧)齊向髙堂飯雞
黍哀絲急管何其多酒酣坐起舞婆娑魏生魏生奈爾何百
年強半成蹉跎天生汝才豈牖下何爲抱膝徒悲歌
　　　柯山
柯亭山下路修竹暮紛紛衆壑千尋暗雙崖一徑分沙光明
草樹日氣冷江雲更憶中郎笛寥寥不可聞
　　　送錢六(霍)朱大(士曽)同游白下
髙詠方從月下聞佳書猶未換鵝羣一朝並馬金陵去閒殺
羊欣白練裙
　　　同王二(猷定)登種山懷古招屈五(大均)
翠磴盤雲外蒼山出水隈樓從飛翼上峰引臥龍迴相宅先
謀士成功倚霸才扁舟一以去髙鳥至今哀授命誰能爾知
㡬不易哉古碑猶宿草春殿㡬寒灰流覽窮髙下川涂足溯
洄車書王會地雲物怪游臺郷路迷吳苑賔朋得楚材淸言
同謝許妙道解宗雷不分征衣薄寧愁落日催成連能就我
急爲抱琴來
　　　雪中得内人信
河橋風雪斷歸航逺信沉吟祗自傷不道比來相憶苦虚煩
錦字十三行
　　　古意二首
凉秋八九月游子當逺行寫心未及竟轅馬顧我鳴我車駕
君馬我馬駕君車徘徊四野中執手且斯須何用問遺君約
指于闐玉上有龍子蟠下有鴛鴦宿繚以五色絲靑紅與碧
緑願君一分手思我贈君時潛淵與皎日信誓終不移
嚴冬十二月飛來雙白鵠錦字盤中詩中央周四角君書我
當報我書君當開徘徊一室中庶以喻中懷何用問遺君却
月裁胷前縫以七孔鍼著以同功緜靑紅與碧緑五色絲相
連願君一置腹思我寄君情轆轤與車轂輾轉何時平
　　　寓山訪屈五
草緑南園積雨餘溪橋宛轉石門虚山頭白鶴遥相待知有
仙人射的居
　　　同宋使君(琬)游雲門山
頻年客會稽愛兹山水幽咫尺雲門寺經旬不出游朝霞開
霽色喜見風雨收使君髙興發要我登輕舟輕舟出遥汀人
語荅淸泠流連石帆下遂至樵風涇北船吹以南南船吹以
北欲問仙人居迢迢不可得仙人張射侯乃在雲中弋一鶴
西飛來拾矢淸谿側鶴飛猶在沙回流泛若邪可憐誰家女
顔色如荷花新妝映碧水一笑浣溪紗如雲匪我思但弄邪
溪月裊裊緑蘿煙照見淸輝發際曉衝薄寒更衣度林樾鬱
金蘭陵酒酌以鸕鷀杯一飲動一石不覺玉山頽扶我上馬
行有似乘船迴便蠟阮孚屐來登任公臺昔賢多奇懷眷此
滄洲釣至今臺下泉清風滿雲嶠蕭蕭翠竹陰隱隱哀猨嘯
猨嘯溪風生動影揺空明時從翠微半一聽鐘鼓鳴鐘聲來
何遲及此夕陽時山尋子敬宅塔訪辨才基明當凌絶頂更
讀秦皇碑
　　　山陰送葉六(燮)還當湖
畫舸乗風一葉輕紅亭相送客相迎最憐小史如初日不勸
離筵到五更
　　　山陰客舎送髙舍人還膠州
公子翩翩狐白裘向予長揖返膠州西陵松柏閶門柳繫馬
春風何處樓
　　　送蔣翰林(超)歸金壇
自聽驪駒唱彌令客思牽相逢纔破月惜别巳殘年紅葉山
中屐(翰林游雲門賦/紅葉詩三十首)金沙渡口船遥憑千里夢飛度玉堂邊
　　　萬歲通天帖歌贈王舍人(作霖)
千金購墨妙摹自萬歲通天年自從靖康亂人間始覩眞蹟
傳百年以來藏項氏年時記得曽開視雖無烏衣四七人尚
有金輪十三字若非薛稷鍾紹京安能運腕如天成銀鈎蠆
尾細豪髮懸針垂露紛縱横表上中書勅開宴九賔咸列武
成殿題扇書裙恍再逢看朱成碧誰能辨由來神物難久留
昨日之日忽我遒留題巳入他人室想像空深異代愁王郎
生長山陰縣弱年通籍金閨彦贈我盈盈尺素書君家勝蹟
重相見出門澒洞風塵多願置懷中字不磨試將射的仙人
鶴籠作山陰道士鵞

曝書亭集卷第四
曝書亭集卷第五
　　　　　　　　　　　　秀水　朱彞尊　錫鬯
　古今詩(四)
　　重光赤奮若
　　　元日對雪簡宋孝廉(實穎)
令節他郷㑹春盤上客偏亂雲迷禹穴獨鶴語堯年坐下山
陰雪無愁射的玄明朝江口望定有孝廉船
　　　上元南鎭逢蕭錬師
夏后藏書日時巡到海陬周王經野地作鎭表揚州秩祀由
來重神功未易酬河山維十道封爵視諸侯碧瓦雲旗繞香
煙石鼎浮笙簫陳里社巫覡醉春秋勝序羣賢至先生靜者
流眞形圖五岳遐想結三洲絳縣年須數黄庭義可求終期
御風去長袖挹浮丘
　　　伎席贈王二
松樓竹館映淸輝半醉重窺玉女扉我欲傳杯杯不放落花
如雪滿春衣
　　　山陰雨霽同楊大(春華)游郊外飲朱廿二(士稚)墓下
簞醪河邊閒杖藜道逢酒伴相招攜醉向南鄰抱被宿際曉
不聽天雞啼醒來忽驚海日出披衣却步無東西殘流小草
水決決舍南舍北猶春泥揚雲不曉事要我登㑹稽香爐乍
見紫煙起石簣尚有陰雲低坐我石橋上影落橋下溪笑看
屐齒折未得凌丹梯敝車羸馬寒食下感念同游涙盈把新
鬼今從故鬼鄰百年誰是長年者我今持杯一勸君有酒且
對劉伶墳從敎浣女溪頭曲幷入山陽笛裏聞
　　　侯山讌集(山係晉孔/愉所居)
侯山山上放龜臺百尺紅亭鏡裏開試向花源齊列坐何如
蘭渚逺浮杯巡檐浦樹迎人出卷幔洲禽拂席迴我欲臨風
歌一曲起行松月重徘徊
　　　蘭亭行贈朱大(士曽)
右軍三十三修禊蘭亭中一書蘭亭序夭矯宛若天門龍我
今生年與之同秋蛇春蚓百不工朅來山陰道栁靑桃復紅
車如雞栖馬如狗空使林泉落吾手朝來蠟屐思入山雨急
風顚重回首吾宗䫇也書絶倫頻過論書仍論文臨池就我
一題扇丗上俗學徒紛紛持觴勸君且傾倒晴日今年去年
少曲水東流不待人春風吹徧蘭亭草
　　　梅市訪祁七明府(熊佳)留贈公子(誠孫)因憶亡友朱
　　　廿二(士稚)
出郭試尋梅福市臨流不減仲長園白花結實垂垂綻紅藥
當階故故翻公子風流能愛客君家兄弟數開樽重憐舊日
同游少腸斷空山聽曉猨
　　　山陰苦雨酬謝處士(孔淵)
坐見天公笑何時后土乾游人三月罷煙樹六陵攢苦雨同
張協佳書報謝安濠梁有髙興春水更宜看
　　　與朱二十九(驊元)約過楊大(春華)三江村居
獨樹原頭盡三江牐口深聞君理舟楫許我共招尋美醖千
花露生魚一寸鍼鼉峰如可望試作水仙吟
　　　贈祁七(敷)
曹娥江上草初齊謝傅堂前日未西碧樹紅泉應有待春來
絲竹正堪攜
　　　贈沈(華)
沈生好畫兼好詩昨朝和我春游詞臨風一曲歌未巳惱殺
城南輕薄兒城南游女明珠佩靑翰舟中時並載生也經營
意匠新纖纖貎岀當風帶明眸皓腕倚芳叢修短穠纖思不
同飛燕忽敎辭漢殿西施不見入吳宮尤長花鳥工没骨染
草縈沙細如髪蝴蝶麻姑五色裙蟠桃漢帝千年核新製齊
紈更可憐明朝催送下江船煩君畫作相思樹出入懷中敢
棄捐
　　　彭山即事
誰家三婦艷新妝靜鎖葳𬎼春日長一出浣紗行石上飛來
無數紫鴛鴦
　　　重經彭山
猶憶淸江舊板橋門前曲水細通潮垂楊不是傷心樹那得
長條更短條
　　　南鎭春游詞
黄衫白帢染緇塵惆悵花時巳暮春緫向越王城下住扁舟
須負五湖人
　　　同作(蕭山)毛奇齡
　春船初發白蘋開十里横塘晚未回南鎭祠前北風起夏
　王陵上雨飛來
　　　酬毛十九(奇齡)兼寄張五(杉)
逝矣三春日蕭然百尺巖知君南浦上朝夕望征帆湖水蓴
絲熟櫻桃鳦鳥銜歸期今巳近好遣報張杉
　　　偕曹侍郎(溶)施學使(閏章)徐秀才(緘)姜處士(廷梧)張
　　　處士(杉)祁公子(理孫班孫)段橋玩月分韻得三字
漠漠孤雲合蒼蒼半嶺含江山攜謝朓風月助劉惔臥栁維
舟數驚烏繞樹三還同牛渚夜髙詠信無慙
　　　同王處士(猷定)施學使(閏章)陸處士(圻)汎舟西湖遇
　　　雨
東風吹落日西下北髙峰欲往南屛路中流聽梵鐘迴船沙
岸火驟雨石門松不覺碧雲暮凉煙生幾重
　　　觀海行贈施學使(閏章)
吾生空好游五岳未登一玉女靑童笑向人問君婚嫁何時
畢朅來四月西湖邊興盡却返山陰船餘杭春酒亦不惡醉
來只向壚頭眠宛陵施夫子貽我觀海篇吴歈㑹吟不足聽
髙張齊瑟絙朱絃我歌且謡未終曲風雨秦松振崖谷天雞
叫罷榑桑枝羣飛海水揺空緑東臨傑閣觀蓬萊瀛洲草暖
浮煙開丹田玉闕了可覩空中照曜金銀臺齊三士魯兩生
由來此地才華盛我欲從公問姓名更尋徐市尋仙去親向
蓬萊采藥行
　　　曹侍郎席上送别顧工部(大申)還華亭鄒進士(祇謨)
　　　還晋陵(二子將有/入都之役)
古寺登髙盡平湖向晚晴琴書方燕息車騎更逢迎置酒從
曹植同游倦馬卿壺觴無算爵絲竹漸飛聲近地多佳客中
筵忽送行蒼茫浮水國迢遞計王程顧愷名元重鄒陽賦莫
輕曳裾當日異畫壁一時傾皎月衣裳好微風羽扇淸潮迴
黄歇浦江入呂蒙城聞有南征士横行北府兵(時有/兵警)河橋分
手處前路若爲情
　　　西湖竹枝詞六首
西子湖平鏡面揩雷峰倒影象金釵雲鬟妝就石新婦香草
爲裙筍作鞵
山到㜑留城下平橋從慶忌塔前横郎家側近水仙廟可識
水仙王姓名
西曲誰家窈窕孃獨開小店松毛場何年偷得江陵様織就
女兒黄竹箱
岳王祠外舞臺偏半在湖塘半在田怕值油車蘇小小勸郎
騎馬不如船
養魚莊說養魚肥放鶴亭看放鶴歸妾在鳳凰山下住生來
不見鳳凰飛
湖面蓴絲寸寸長爲郎情好作羮湯朝雲吹散峰頭雨日出
團團雞子黃
　　　同作(秀水)朱彞鑒(千里)
　段家橋邊湖日陰石新婦下湖水深自從蘇小西陵去松
　柏青靑直到今
　　　于忠肅公祠
昔在狼山下軍書犯近坰六師輕朔漠萬騎失雷霆土木塵
長滿龍蛇歲不寧豆田沙浩浩黍谷路冥冥濟丗須元老長
材緫四溟從容持國計指顧悉兵形瑕呂安羣議劉琨表外
廷嗣王仍曆數髙廟有神靈旣罷金繒款無煩白馬刑北轅
旋翠輦南内啓朱扃命巳甘刀鑊功眞溢鼎銘春秋隆代祀
俎豆肅維馨一自軺車至難期􁧕火停遺墟愁戰伐大樹日
飄零碧草空祠長黄鸝過客聽霜鐘沉曉月風牖繞明星卞
壼誰修墓巫陽數降庭讖還思雨帝碑欲墮江亭逺水澄湖
碧流雲暗壑靑千年華表鶴哀怨此重經
　　　徐吏部(旭齡)招飲西湖迴舟即事
吳姬纖手抱雲和花下迴船燭下歌此夕縁流思並載愁人
無那月明多
　　　施學使(閏章)招集湖舫
朝騎靑騘馬揺鞭似飛燕道逢尺一書要我出芳甸是時孟
夏初澹蕩南風遍天公忽大笑向下生雷電吾黨三五人類
古之狂狷脫我尋山屐登艫接髙宴作使平頭奴行㕑具豐
膳雙絲白玉缾勸飲嘉魴薦向暝更移舟浮嵐夜頻變平湖
靜無波皎如一疋練怳忽葑田中明滅金牛見左持鸚鵡杯右
把琉璃研一笑問主人何似宣城縣試畫敬亭雲貽予白團扇
　　　由淨慈寺登南屏山絶頂晚憩壑菴精舍
南山色蒼翠宛若屏風張下視湖水深十里浮淸光是時溪
雨止霽色開秋陽吳娃蕩兩槳送客上方塘靜聽煙寺鐘忽
落翠微傍緑蘿挂絶壁紫葛懸層岡層岡何盤盤松林蔭巖
日公等皆好游我意雅相匹入洞窺乳泉登崖采蜂蜜失道
蒼耳中蒙茸久方岀出谷齊下山遂叩中林關山僧顧我笑
拍手磐石間簷前桂樹白鏡裏荷花殷攀荷坐更遲拂石影
相並愛此精舍閒留連日將暝日暝未足愁浮雲蔽崇丘雷
聲驚客聽急櫂迴孤舟
　　　吴山望浙江
一峰髙岀萬松寒磴道虗疑十八盤近海魚龍吹宿霧中天
日月轉浮瀾風帆岸壓明珠舶仙樹花濃白石壇舊是錦衣
行樂地江山眞作霸圖看
　　　湖上贈蘭陵陳生
西泠橋下水淸擬惠山流笑問蘭陵客能來釀酒不
　　　寒夜集燈公房聽韓七山人(畕)彈琴兼送屈五還羅
　　　浮
韓生燕市來夜向招提宿本是悲歌撃筑人援琴爲鼓淸商
曲安絃操縵夜三更良久徘徊不出聲坐使閒心逺方聞逸
響生商風泠泠七絃遍天馬空山忽不見石上爭流三峽泉
平沙亂落瀟湘鴈聞道清商固最悲不如清角更淒其一彈
試奏思歸引再轉重愁雙燕離此時晨鐘猶未撞月露霜華
滿深巷四座無言歎息頻篝燈欲滅風升降羅浮道士思幡
然忽憶朱明舊洞天種得梅花几幾樹泥成丹竈巳千年雲
山吿歸從此始四百三十二峰裏入海能馴海客鷗攜琴便
駕琴髙鯉
　　　夜過曹侍郎(溶)倦圃二首
水泛鴟夷宅沙沉檇李亭昏鐘藏古寺修竹亂明星轉信披
衣慣仍看上馬醒山翁餘興在舉手笑重經
初筵月已上半醉榻頻移罷奏飛龍引長謡猛虎詞(時以虎齧/城樂府見)
(示)朱絃清廟瑟若木鄧林枝正喜羊何在明當共和之(時周子/篔李子)
(兆潢適/在郡)
　　玄黓攝提格
　　　眞如寺塔重建
舊湧仁王塔今開帝釋宮蜂臺重攬勝龍藏古稱雄歷歷時
堪紀髙髙望未窮地猶丞相宅石是上軍功戰火臨城日飛
塵浩劫中魚羊乗乙酉象馬失西東匠訝胡寛巧圖看郭恕
工(宣和畫譜郭忠恕/有雪山佛刹圖)經營還故蹟髣髴像新豐點墨遺千界梯
雲上半空燈前招怖鴿舄下數歸鴻不有危標建安知寶境
崇火珠將月滿金冶與天通盤峻宜承露幡吹定繞風留題
存片碣髙詠後羣公白髪愁韋誕炎飇靜祝融伽藍如可記
應比洛陽同
　　　采蓴
湖水清無厎蓴絲滑可憐相要三五客采采莫迴船坐恐葑
田合生憎荇帶牽祗應櫻筍配羶膩豈容前
　　　同作　周篔
　細蔓垂垂弱輕舟箇箇添參差方未巳采摘定無嫌入饌
　銀絲滑行㕑翠釜黏爲憐滋味别更下水晶鹽
　　　又　朱彞鑒
　四月湖流闊三潭塔影低最嫌絲滑膩易脫掌東西逺水
　旋敎濯歸舟亦可攜(家兄貯以瓦/盆攜歸長水)當筵嗤小陸羊酪詎堪齊
　　　又(秀水)鍾淵映(廣漢)
　絲蓴先夏摘何苦待秋風入掌螆蛦溜縁流藻荇同魚苗
　盛水滑雉尾落盤空一笑辭傖父何勞蒜果筒
　　　湖上逢楊二給事(雍建)
零雨三年别晨風萬里遥川涂思往日舟楫復今朝碧草湖
邊寺靑騘渡口橋東山有絲竹知爾定相邀
　　　同楊二給事飲徐給事(惺)舟中二首(集唐)
仙侶同舟晚更移嬌歌急管雜靑絲相逢苦覺人情好百罰
深杯亦不辭
風吹洲渚錦帆開絲管啁啾空翠來此曲祗應天上有須成
一醉習池迴
　　　夏日西湖同曹學士(爾堪)余山人(懷)汎舟待曹侍郎
(溶)不至有感舊游愴然於懷作詩二首
翠壑南屛下微風細草薫山雷焚斷塔沙柳拂晴雲白舫朝
朝度清歌處處聞芙蓉如可采相約望夫君
回首憐生事驚心念物華同攜今日酒忽對去年花驟雨翻
靑蓋圓珠溜白沙坐看雲色暝餘濕到山家
　　　送曽司理(王孫)之官漢中
韓信臺前冷戰雲漢王城北罷懸軍三秦父老還相語國士
無雙屬使君
　　　西陵感舊
鄴下劉文學陳留蔡議郎後身那再託同調轉堪傷白首憐
金谷靑山棄北邙思歸應有夢未許訴巫陽
　　　九日
九日烏程縣天寒菊自花逺山初過鴈淺渚舊平沙歎逝黄
壚隔登髙白帢斜重憐故郷侶載酒問誰家
　　　糲山橋觀漲
重陽連夜雨初日汎層波不上濠梁望安知秋水多淹留攀
橘柚想像駕黿鼉北渚漫愁思佳期奈别何
　　　題峴山窪樽亭
醉殺烏程酒天寒不放船從敎騎馬去日日峴山眠
　　　吳興客夜
東武亭邊樹栖烏夜半啼江淸楓葉下天闊鴈行齊不寐仍
杯酒勞生此杖藜誰家采蔆調髣髴度前溪
　　　由碧浪湖汎舟至仁王寺飯句公房
我愛仁王寺來從碧浪湖到門千樹合登閣一峰孤仙梵迷
髙下香雲忽有無坐愁風雨至還與飯秋菰
　　　白雀寺
竹徑何年寺松門百丈巖野雲平石磴江日冷楓杉水落靑
蓮湧花飛白雀銜五湖看在望生計有蒲帆
　　　對酒酬周(篔)兄弟
去作西陵别來從下若還慇懃杯酒在試說道塲山
　　　送曹侍郎備兵大同二首
司農論議朝端重副相聲名輦下聞豈意尚煩西顧策翻敎
暫領朔方軍河邊逺道人千里天外郷書鴈幾羣到日關城
春色早李陵臺畔柳紛紛
關榆蕭瑟二庭空堠火平安九塞通往日連師驚朔漠只今
市馬互西東黄河天上三城戍畫角霜前萬里風知有馮唐
論將帥不令魏尚久雲中
　　　將之永嘉曹侍郎餞予江上吳客韋二丈爲彈長亭
　　　之曲并吹笛送行歌以贈韋即送其岀塞
韋郎舊隸羽林籍曽向營門敎吹笛不聽吳中白雪音定呼
鄴下黄䰅客平原相見轉相親置酒誇君坐上賔下若尊罍
朝未罄東山絲竹夜還陳閒來坐我花閒奏玉洞飛泉嚮巖
溜古調多傳關馬詞新聲似出康王授問我東行到海壖日
斜江上慘離筵還將北鴈南飛曲催送錢塘楚客船船人攂
鼓津頭泊紅葉千山冨春郭忽作邊秋岀塞聲江楓岸栁紛
紛落哀絃促管不堪聽賔御聞之亦涕零挂席逺移嚴子瀨
看山直上謝公亭聞君欲問雲中戍雪消飲馬長城去廣武
營邊折栁時黄瓜阜上題書處司農舊是岀羣才此日征西
幕府開試向尊前歌一曲梅花飛徧李陵臺
　　　舟行酬王明府(丗顯)
君從漢陽來飲我宜城酒酒盡沙頭津吏迎乗潮直泝錢塘
口憶别西陵各惘然東山零雨巳三年一朝逺作瀛壖吏千
里重浮夏口船君家兄弟文章在(謂孝廉/士乾)夙昔聲名遍湖海
此去題詩孤嶼亭白雲靑草遥相待我欲看山到永嘉不辭
蠟屐向天涯謝公正有同舟興相與揚帆采石華
　　　七里瀨經嚴子陵釣臺作(宋謝叅軍翶有/西臺痛哭記)
七里嚴陵瀨平生眺覽初江山誰痛哭天地此扶輿竹暗翻
朱鳥灘淸數白魚扁舟如可就吾亦釣臺居
　　　蘭溪道中懷逺
近郭開門一水居别來消息近何如銀絲細鱠蘭江鯉不見
佳人錦字書
　　　雙溪
小店雙溪口官橋百尺長登盤魚赤尾入市棗靑筐菽乳成
絲細薑牙配豉良不知前路去何處石爲羊
　　　金華道上夢遊天台歌
吾聞天台山髙一萬八千丈石梁逺挂藤蘿上飛流直下天
際來散作哀湍衆山響燭龍銜日海風飄猶是天雞夜半潮
積雨自懸華頂月明霞長建赤城標我向金華問客程蘭谿
谿水百尺淸金光瑶草不可拾夢中忽遇皇初平手攜緑玉
杖引我天台行天台山深斷行路亂石如羊紛可數忽作哀
猨四面啼靑林緑篠那相顧我欲吹簫駕孔鸞璿臺十二碧
雲端入林未愁苔徑滑到面但覺松風寒松門之西轉淸曠
桂樹蒼蒼石壇上雲鬟玉洞展雙扉二女明妝儼相向粲然
啓玉齒對客前致詞昨朝東風來吹我芳樹枝山桃花紅亦
巳落問君采藥來何遲曲房置酒張髙宴芝草胡麻迭相勸
不記仙源路易迷樽前只道長相見覺來霜月滿城樓怳忽
天台自昔遊仍憐獨客東南去不似雙溪西北流
　　　黄龍寺
黄龍隘口黄龍寺法鼓空林十里聞故老尚談元緫管成功
實倚耿將軍蕭條象馬金輪地寂寞山河鐵劵文古往今來
意無限仙壇瑶草㡬斜曛
　　　蔣廣文(薫)留飲縉雲學舍爲談仙都之勝
軒后丹砂就乘龍上紫清不知滄海畔亦有鼎湖名故人家
住梅溪上渡口扁舟日來往一别柴門巳二年看山忽作仙
都長要予松下飯胡麻言自仙都道士家時有仙童來海市
或看玉女載河車一朝風雨靑天注馬跡龍􁐦不知處蓮花
一片天上來從風飄落東陽去東陽游女弄潺湲素舸縁流
濯足還笑拾飛花看不足當歌明月岀雲間廣文先生居四
壁靑山無數堂階側采藥曽迷阮客蹤窪樽舊是陽冰宅君
去仙都訪道書金龍玉簡定何如他時儻入神仙窟攜手同
騎白鯉魚
　　　縉雲雜詩十首
　　　　吏隱山
隱吏昔山棲留題有眞跡將尋好奇人結茅看靑壁
　　　　窪樽石
不用青荷葉何須白玉杯窪樽山上石醉客有千迴
　　　　忘歸臺
連山積翠深白石空林廣落景不逢人長歌自來往
　　　　羅鷗灘
灘上羣鷗鳥還應日日來來時看野老百過莫相猜
　　　　天際樓(蔣廣文薫/讀書處)
髙樓上浮雲故人曽此住何處問歸舟惟見雲中樹
　　　　西巖
朝聞谷口猨暝宿崖上月夜久天風吹西巖桂花發
　　　　惡谿
惡谿無行舟髙下惟亂石谿中玳瑁魚可以薦嘉客
　　　　仙巖寺
咫尺仙巖寺雲峰望轉親夕陽鐘磬發猶有未歸人
　　　　積翠亭
孤亭雲木暝衆壑哀猨嘯空翠濕衣裳夕陽忽來照
　　　　桂山
蒼蒼桂之樹樹下幽人語山中正可留惆悵王孫去
　　　繇丹楓驛曉行大雪度靑雲嶺桃花隘諸山暮投麗
　　　水舟中三首
曉發丹楓驛微茫出逺郊月斜吹積雪風急燒黄茅斷嶺羊
腸折寒沙虎跡交軍麾猶未靖何處得安巢
隘口屯師日功臣汗馬勞(耿再成破石/末宜孫於此)空山無赤幟廢壘但黄
蒿亂插緐花盡千盤細路髙繇來設險地未必盡神皐
峻嶺行還岀愁人跡轉孤飢寒催暮日風雪遍窮途土銼須
同燎金刀可剰沽莫辭舟楫小今夜宿江湖
　　　石門懷古寄諸大(九鼎)
石門山中瀑布水奔流直下靑雲裏晴日遥看細雨飄中林
近見微風起謝公當日此山悽晞髪陽阿路不迷巳遣連巖
移密竹還營髙館對迴谿昔賢勝跡今游眺佳處猶能領其
要我亦沉冥山水人振衣便可稱同調芳塵瑶席巳無存惟
見苕嶤雙石門不攜江海同車客何處相期知者論
　　　謁劉文成公祠
草昧經綸日英雄戰鬬年眞人淮泗起王氣斗牛躔命丗生
良弼卑棲役大賢一官齊簿尉千里正戈鋋記室依袁紹飛
書謝魯連神鷹思飽掣威鳳必髙鶱漢祖除秦法周王卜
渭畋廟堂才不易束帛禮宜先遂有君臣契能令帷幄專南
征頻克敵北伐旋摧堅王㑹收三統軍謀岀萬全河山分帶
礪冠蓋儼神仙未辟留侯穀長辭范蠡船麒麟當日畫竹帛
後時編一自丘陵改重愁歲月遷隆中猶故宅緜上少封田
舊俗還祠廟清歌入管絃黄金遺像蝕鐵券㡬人傳古瓦鼯
鼪落荒庭檜柏圓蛛絲虚寢罥鳥跡斷碑眠想像陰符策沉
吟寶劒篇前賢餘事業後死尚迍邅去去辭枌梓栖栖到海
壖空林多雨雪哀角滿山川玉帳無遺術蒼生久倒懸憑留
一黄石相待穀城邊
　　　永嘉對月懷家孝廉(一是)四首
姢姢東城月濯濯中園露修堞乍升輝廣墀巳流素感物成
憂端翹思念情故心賞竟莫同歗歌有遐慕
昔我濟江時别子澄湖陰申以款曲言謂可超重深軒車來
何晚離緒故難任不因道路修惠以瑶華音
瑶華尚阻修何以展嘉覿甌越非殊郷方舟冀來適新蒲紛
紫茸春草齊碧色徒令芳醑陳庶㡬煩慮釋
芳醑無長筵煩慮何由捐我思一何篤有若明膏煎兼山義
有託涉川道未愆安得飛鴻翼報子池上篇
　　　永嘉除日述懷
不作牽裾别飄然到海隅謀生眞鹵莽中歲益艱虞郷里輕
孫楚衣冠厭魯儒微名翻詆挫暇日少歡愉處賤無奇策因
人逺禍樞同舟邀楚客(王眀府/丗顯)聽曲賞巴歈岸轉羣峰出潮
迴衆壑趨江聲漁浦靜樹色釣臺殊祠宇浮空翠松林儼畫
圖羈懷方浩蕩前路巳崎嶇草宿侵寒兔林栖逐夜烏微茫
辭建德縹緲望仙都水訝溪流惡山將棧道紆僕夫行木末
風雪灑天衢老鶴侵晨語窮猨入暮呼轉思臨嵲屼誰分久
泥塗柔櫓輕帆下靑田麗水區哀禽爭叫嘯孤嶼忽須臾洵
美東甌地由來謝客娛詩篇留汗漫旅食慰飢劬強禁樽中
酒難憑肘後符朋簪方克萃禮法未應拘生意窺籠鳥流年
過隙駒笑看風土别驚見物華徂紅綻官梅萼靑分櫪馬芻
深杯期夜酌細菜出春㕑坐久親孤燭更深判百觚逺書勞
日夜歸夢越江湖正憶髙堂在知攜兩弟俱屢空無長物相
視必長吁菽水承顔好辛盤令節須艱難存病婦燈火索鄰
逋書籍愁捻賣衣裳定有無女長工翦綵男大學投壺倚著
憂他日沉吟媿壯夫虞翻仍去越張翰未歸吴詎有追風驃
恒隨汎渚鳬達生兼止託齊物任榮枯述作安時論鶯花盡
友于莫將郷國淚頻灑阮公途
　　　大牆上蒿行
髙秋何多悲風草木黄落盡依于土壤我悲夫轉蓬從風髙
下亦復南北西東人生在六合間渺若蜉蝣之羽促迫日暮
寧保厥躬何不恣君中心所欲右挾矢左抨弓追脫兔落輕
鴻胹熊蹯炙鹿茸開我中堂坐我友朋援琴倚瑟鼓鼓考鐘
胡爲自苦乃爾十囊五囊之錢千倉万箱之粟細而鹽豉蒜
果量籌握算戚戚思慮終成老翁上有蒼蒼者天下有薄薄
之地日往月來寒往暑來人生安得久長視不如坐堅車張
髙蓋貴且快意乗我廏馬岀入翶翔黄金爲絡靑絲爲韁魯
之乗駽周之訾黄燕之駃騠唐成驌驦雖自謂神且駿曽不
如臣馬良呼韓娥進趙倡歌陽阿引淸商暢飛暢舞二八成
行輕軀宛轉長袖低昂目迎心蕩躡屣鳴璫晋之南威楚之
陽文吳之夷光稱名前代亦自謂美而豔夫何可方歲月疾
如馳爲歡能幾時升沉分定窮達天爲獲我所求亦復何思
古來達者飲不辭豐刑酒誥徒箴規劉伶畢卓眞吾師但當
一月二十九日醉忍使一年三百五日成齊期
　　　襄陽曲
襄陽近大隄君當愼行旅笑客襄陽兒憐錢大隄女
曝書亭集卷第五
曝書亭集卷第六
　　　　　　　　　　　　秀水　朱彞尊　錫鬯
　古今詩(五)
　　昭陽單閼
　　　永嘉元日
官舎紅梅放繁花一樹春誰憐元日㑹無復故郷人
　　　元夕寄故郷諸子
戍鼓動髙城靑燈曖虚壁爲報故園人天涯此元夕
　　　山雪
山雪消猶未江梅凍巳殘龍蛇翻逺蟄鳥雀凜相看短服裝
緜少深杯入手乾今宵聞擊柝轉憶北城寒
　　　夢中送祁六出關
酌酒一杯歌一篇沙頭落葉何紛然朔方此去幾時返南浦
送君眞可憐遼海月明霜滿野陰山風動草連天紅顔白髮
雙愁汝欲寄音書何處傳
　　　憶河豚二首
正月河豚美嘗時下箸貪未應居海曲翻遣憶江南野老匙
眞滑西施乳更甘還持春酒榼爛醉與朋簪
下若槎頭鱠松江巨口鱸嘉魚吾所欲美味爾終輸一食輕
生慣頻年入饌無故郷弛海禁應得飽春㕑
　　　賦得歸鴈寄曹使君雲中
萬里南來鴈歸飛又一羣三江重汎汎二月正紛紛顧影愁
官燭懷書望浦雲關門他夜月應得故人聞
　　　舍弟(彝鑒)逺訪東甌喜而作詩
急難逢令弟訪我自江東頓喜羇愁豁兼聞道里通晴江空
翠裏春草亂山中知汝南來日西陵定遇風
　　　題朱十江東見弟詩後(錢唐)諸九鼎(駿男)
　有客傳朱十江東見弟詩長城四十字孰敢近偏師
　　　永嘉雜詩二十首
　　　　松臺山
蒼蒼山上松颯颯松根雨松子落空山朝來不知處
　　　　斜川
九曲斜川水分流到海濵金釵河上月留照浣紗人
　　　　靑牛塢
我行白鹿城曉入靑牛塢長嘯不逢人松門已亭午
　　　　春草池
謝公去巳久空餘池上樓春風園栁色朝夕使人愁
　　　　太玉洞
亭亭五粒松華蓋神君宅風吹寸草生依然緑袍色
　　　　東山
判向花前醉何難典緼袍江南春可樂策馬自蘭皋
　　　　南亭
薄雲雨初霽返照南亭夕如逢秋水生我亦西歸客
　　　　西射堂
已見官梅落還聞谷鳥啼愁人芳草色緑徧射堂西
　　　　北亭
日落空水深潮迴春岸白時有看山人江南望江北
　　　　孤嶼
孤嶼題詩處中川激亂流相看風色暮未可䌫輕舟
　　　　謝客巖
朝看白雲飛暮看白雲宿聞有山阿人曽歌白雲曲
　　　　花栁塘
山雪初消盡春塘亂水喧州人還幾日相見樂游原
　　　　吹臺
仙人留吹臺近在南山麓上有半死桐下有孤生竹
　　　　吳橋港
聞說吳橋港荷花百里開當年王内史五月櫂船迴
　　　　白水漈
雲峰斷人行活活風泉落知有山桃花靑春發紅萼
　　　　斤竹澗
谷口啼清猨巖花泫深露美人兮不來風篁自朝暮
　　　　瞿谿
鳥驚山月落樹靜谿風緩法鼓響空林巳有山僧飯
　　　　華嚴山
聞昔華嚴寺頻經逸少過洮河流石研未若此中多
　　　　上戍渡
月露下檣烏天風靜江樹何處夜歸人歷歷沙中語
　　　　緑嶂山
谿山百里陰霜葉鳴瑟瑟試鼓丘中琴定有幽人出
　　　雨
城晚吹煙霧風迴渡水雲入林初漠漠潤礎旋紛紛響愛靑
荷葉凉思白練裠西堂有官燭更遣夜深聞

逺客淸樽夕虚堂玉露秋關山頻北望河漢巳西流葉落他
郷樹砧催故國樓今宵看織女未必詣牽牛
　　　東甌王廟
九牧維揚外三江霸越餘(王勾踐之後同長沙王呉芮/率百越師從漢祖入關滅楚)入關從漢約
遵海裂秦墟豪俊宜如此艱難氣不除策功􁆎項藉分壤接
無諸迹異尊黄屋忠能奉簡書長沙堪伯仲百濮定何如萬
古開王㑹孤城指帝車(永嘉城象北/斗號斗城)靈旂存髣髴過客盡欷歔
殿瓦年頻坼霜林日漸疎躨跜山鬼立苔蘚石堂虚側想風
雲㑹乗時草昧初逺塗今日暮下拜獨躊躇
　　　華陽精舍贈源上人
支公櫪上馬謝客郡東山繋馬林亭外看山日暮還瑶華猶
未折桂樹尚堪攀試醉陶潛酒狂歌白石間
　　　郡東山對月有懷周四(吉亥)陳大(枕)吴二(周瑾)
白露侵亭幔凉煙滿桂叢如何秋色裏不與故人同蕭颯聞
風葉飛揚見羽蟲南樓滅明燭佇望海雲東
　　　秋日對酒江心寺同髙石埭(駿升)作二首
謝監尋山日江童擊汰迎寒潮天外落秋草渡頭生歷覽窮
孤嶼逍遥倚化城行㕑深樹裏乳酒正須傾
驟雨連山暗回風病葉飛入林初緩帶改席忽沾衣客醉從
髙枕川長得斷磯扁舟憐范蠡鰕菜久忘歸
　　　雨
斷續江天雨涼風滿戸庭轉添秋草緑更洗暮山靑積霧猶
沉樹明河早見星南亭有歸客朝夕待揚舲
　　　夜渡永嘉江入黃嶴
絶岸蒼茫水窮山斷續風雨歸沉黒蜧川暝失丹楓華髮垂
垂短悲歌處處同最憐中澤裏深夜有哀鴻
　　　送吳二先輩還漢陽
漢南歸思遶晴川湓浦西風送客船莫上武昌門外望斷腸
楊栁似當年
　　　九月十四日夜月
坐惜如珪月懷人歷九秋關山仍逺道西北有髙樓苦憶前
溪别應添少婦愁淸輝憐玉臂獨自下簾鈎
　　　返照
返照開寒峽江城入翠微明霞飛不落獨鳥去還歸是處聞
吹角髙樓尚曝衣山家多畏虎應各掩柴扉
　　　孤嶼亭對月
皎月空江滿寒雲萬里收纖毫瞻顧兔怳忽動潛虯望逺髙
樓笛行歌半夜舟南征有鴻鴈相傍宿沙頭
　　　雨渡永嘉江夜入柟溪
落日下崦嵫飛雨自崇墉駕言出北郭汎舟横東江近岫旣
凌緬遥岑亦濛籠葱靑水竹交乃有樵逕通潛虯寒載蟄海
鷗夕來雙顧望雲葉開張星昏已中荒岡響哀狖枉渚遵輕
鴻故郷日以逺川路靡克終寄言薜蘿客歲宴期來同
　　　題廊下村主人壁
江城獨客一千里海月愁人十上絃夢裏還家無長物天涯
歸思逼殘年飢寒僮僕今何有雨雪關山劇可憐珍重主人
投轄飲幾回把酒意茫然
　　　華壇望鴈宕山歌贈方十三(朱生)朱十八(振嘉)
我昔逢羽人迢迢歷滄海貽我神山鴈宕圖玉笈金箱至今
在夢想忘歸亭上游琪花瑶草幾春秋崩流一萬丈濯足大
龍湫邇來作客荒山道欲往層崖事幽討方君遇我顔色親
朱子更覺人情好攬環結珮山澤間樂酒今夕須歡顔登華
壇之絶頂眺鴈宕之迴巒雲容容兮欲雨水嘈嘈兮下山遥
岑出没不可以悉數但見哀禽離獸日暝而俱還君不見宗
少文當年意興眞軼羣名山臥遊不得見眼前圖畫空紛紛
君不見謝康樂跡近名山逺城郭咫尺丹梯竟未登江南江
北徒丘壑我今得偕二子從遥看一百二髙峰彈琴坐待天
邊月攜手同行石上松荆榛極天路參錯惆悵平生逺游諾
安得仙人相贈九節筇招爾雲中兩黄鶴
　　　病橘
病橘何年植巡簷許數過他郷淹歲月此樹漸婆娑滿院飛
蟲繞空庭落日多向來懷袖意華實竟蹉跎
　　　西陵後感舊
潘安曽對酒吳質數論文舊史悲難續斯人意不羣一爲江
海别遽作死生分淒斷山陽笛那堪歲歲聞
　　　文丞相祠
尚憶文丞相當年此誓師計成猶轉戰事去祗題詩竹柏空
祠屋牲牢尚歲時鴟夷他日恨異代有同悲(謂永嘉諸生/鄒維則也)
　　　歸次臯亭山作
去年雨雪桃花嶺此日煙波檇李船相值臯亭山上月離家
一十二迴圎滄江游子愁心劇白髮髙堂望眼穿行李自憐
垂槖返田園生計轉茫然
　　閼逢執徐
　　　别李(繩逺)
鴻鴈歲北向鷓鴣日南征棄置父母邦各事萬里行我游踰
上谷君去適昆明迢迢異郷縣邈若參辰星登艫即長道祖
席依修坰俯視溝水流仰見浮雲平居人有餘戚況乃衢路
情昔賢重離别努力期修名忠信苟不渝川陸猶戸庭日遄
月斯邁暑往寒再更但令長相思何慮不合幷
　　　送孫處士(默)還黄山
蕪城客散亂烏啼别業黃山路不迷後夜相思秋色逺月明
三十二峰西
　　　淮陰城下作
岸栁行將徧郊扉日漸昏淮陰十萬戸誰解飯王孫
　　　七夕雨
七夕他郷雨孤舟下相城戍樓連樹黒漁火隔河明且展輕
衾臥難沽濁酒傾故園兒女在相憶定含情
　　　黄河夜月
落月黄河曲先秋白露寒牽牛何皎皎桂樹此團團直北程
難計天南淚不乾居人掩閨夕知已夢長安
　　　謁先賢仲子祠
光岳鍾靑帝明禋配素王丗家猶不泯俎豆儼成行力飬嗟
何及長貧更可傷如聞琴瑟在千載感升堂
　　　分水廟酬髙大(佑釲)
落月西風動戍樓津亭官栁繫輕舟行人莫唱思歸調汶水
南來已北流
　　　守牐淸源驛凡五日不得度
淸源驛路接幽燕日日沙頭但繋船五兩南風空自好無由
吹送衞河邊
　　　臨淸州大寧寺
西北浮雲過雨晴香臺落日散髙城逺煙歸鳥忽雙下法鼓
空林時一鳴江海幾人懸夢寐詩書無地問柴荆勞生擾擾
成何事目極關山萬里情
　　　曉發東光縣
際曉投前路衝寒祗緼袍關河仍鼓角舟楫巳風濤落月金
樞動疎煙土銼髙謀生宜有策筋力爾徒勞
　　　靑縣同髙大(佑釲)雨泊
黄河秋潦急羣盗正紛紛去逺驚秋半愁多語夜分空城寒
更雨哀角斷還聞正值南飛鴈嗷嗷度海雲
　　　董子祠
漢日江都相荒祠舊水濵玉杯存俎豆靑簡重天人夕鳥窺
園下秋花裛露新淒涼不遇賦千載一沾巾
　　　八月十五夜集天津曹武備(斌)官舍分韻得牀字
北里商歌倚笛牀層城秋色轉蒼涼關河西望猶千里(時余將/適雲中)
烏鵲南飛更幾行冷露自零叢桂樹深杯無那鬱金香習池
不改山翁興倒載還同舊葛疆
　　　髙博士(恒懋)席上留贈公子(緝睿)二首
列席先投轄升堂喜盍簪飄零忘薊北風物盡江南滄酒瓷
甖滿張棃白露甘留連如意舞更與阿戎談
西陸淸秋候東山舊宅開壺觴兼日夕文詠許追陪且爲看
花起還愁上馬回春風倚歸櫂賭墅定重來
　　　岀居庸關
居庸關上子規啼飲馬流泉落日低雨雪自飛千嶂外榆林
祇隔數峰西
　　　土木堡
平蕪一簣狼山下九月驅車白霧昏到眼關河成故迹傷心
土木但空屯元戎苦戰翻迴蹕諸將論功首奪門早遣金繒
和社稷祠官誰奉裕陵園
　　　宣府鎭
髙城西北控燕都吹角淸秋落日孤尚憶武皇巡玉塞親從
鎭國剖金符宮槐御栁今蕭瑟虎圈鷹坊舊有無邊事百年
虚想像誰誇天險塞飛狐
　　　上谷道中
急雪千山下渾河萬里流揺鞭逢漢使走馬入雲州
　　　苦寒行
九州皆可歷何爲雲中居聽我歌苦寒泣下沾衣裾(一/解)寒風
利如刀雪花大如席重裘如束水安問絺與綌(二/解)白日無光
晶驚沙但茫茫舍我四方事土室獨摧藏(三/解)白登自言髙乃
是太古雪漚洟自言深腹堅不可裂(四/解)斧冰持作糜餔糜糜
巳冰展轉長宵中晨夙不得興(五/解)攬衣未及帶手龜血出漉
嚴霜割我面哽咽不得哭(六/解)男兒可憐蟲出門思故郷寧飮
吳市酒不樂邯鄲倡(七/解)
　　　傷歌行
北風其凉雨雪如擣栖栖素冠行彼周道(一/解)蟹則有筐蟬則
有緌父喪不葬誰憐我爲(二/解)瞻彼桓山有革其羽載鳴載揚
忽失其侶(三/解)力行雖疾不如奮飛逺望雖髙不如早歸(四/解)凡
百君子庶幾心惻翳桑之餓可以報德(五/解)
　　　十月十四日夜同曹使君雲州對月
發軌自徂暑息鞅及玄冥迢迢沙際月皎皎雲中明臯禽警
朔吹别葉辭苦莖靑霜降北陸參井緬縱横主人託嘉藻休
澣寡所營悟彼行役艱曲宴奏中誠清樽湛瑶席兔首亦以
烹但言音塵闕豈意良覿幷謙謙君子柄習坎美不盈澄輝
矢相照慰我殷憂情
　　　十五日夜月
重陰積邊亭風候異揚粤騈筵集親懿復此亭上月析析靜
衰林斐斐滿層闕清砧無緩響素雲屢興没客情易爲懷庶
用慰寂蔑哀鴈逝不居流芳久云歇天道互虧盈物理信昭
昧詩人戒太康職思永無忽霜露日夜零故郷渺難越悽愴
游子心獨坐待明發
　　　十六日夜席上贈陳孝廉(容永孝㢘/戍邊)
晷運方代序感此成鬱陶良友縶白駒芳酒永今宵團圞東
城月萬象仍光昭誰言容輝減彌覺神理超哀笛奮層樓餘
響薄風霄悲哉逺征士氣轖不得驕沖魄㑹有宜盛滿誰能
要伯陽之流沙箕子去商郊苟懷艱貞節道德豈不劭申章
託微諷撫景荅長謡
　　　十七夜月
磊磊列宿明晼晼塞日晚盍簪數晨夕吾道豈云逺飛光上
層軒薄雲冒崇巘迢迢界斜漢惻惻引朔管圎靈乍警闕素
魄巳辭滿淸輝寧有渝潛德期日損幽人貞素履君子利往
蹇擇術雖殊塗心賞得所款感目旣多顔懷郷匪異撰申旦
陳苦言庶令勞者纂
　　　甲辰冬月朱十訪我塞上賦對月詩奉荅三首
(司里)曹溶(㓗躬)
　昔我登羅浮靈雲翼飛軒炎光扇四序曄曄神芝顔有美
　儼相從盛作游覽言芳蘭麗重墀列植皆翩􁭧洗爵命清
　醑鱠鯉出丹淵選日駕輕檝跌蕩珠江前矢口吐嘉藻衆
　賔稱我賢聿來鴈門棲轉瞬八九年寒燠旣殊軌苦志何
　由宣燦燦金張徒凌忽若浮煙賴有同心士風雨仍勿愆
　樂莫故交樂遂賦明月篇
　月岀照城闉兵甲何洋洋連山寓餘里緜亘不可詳列營
　慘清角羽纛隨風翔束芻徵近郊飛駮蔚千行獵火耀繁
　星毳服禦嚴霜章甫謬司憲飭躬戒無荒蓬菅閉重闥民
　俗偕吉康方厪索處憂之子凌大江弗效兒女仁忼慨溢
　中腸曠觀幽與并回睇思故郷旦夕事游燕孤抱成匹雙
　何意塵土區逍遥奉圭璋
　圭璋愼中闕黽勉循昔經暫當展清輝釋憤於邊庭深雪
　蔽層阪修柏含靑英匡丗羡髙度緇塵詎能攖短褐濟三
　冬園葵待晨烹曲房翦茅茨靜見游鴻征文籍繞四座持
　酒忻共傾開懷玩流景哀樂全其貞悠悠道路間乃得親
　友生恒嶽有磐石足以喻精誠環顧王化周冀方息交兵
　卷組及良時無爲耽令名
　　　雲中至日
去歲山川縉雲嶺今年雨雪白登臺可憐日至長爲客何意
天涯數舉杯城晚角聲通鴈塞關寒馬色上龍堆故園望斷
江村裏愁說梅花細細開
　　　雲中客舍曹武備自津門以筐蟹銀魚見寄賦謝二
　　　首
千里三沽使傾筐異味傳霜螯初入手臘月更須憐重馬愁
關吏香秔憶野田江郷好風物罷酒數歸年
水族殊郷至明燈夜不孤雪花寒意減玉盌近看無反厭流
匙滑宜將剰酒沽遥憐垂釣客白首向江湖
　　　贈周叅政
周君北地推風雅幾載栖遲白門下四壁蕭然竟罷官知君
亦是悠悠者匹馬西來訪故人相逢師友更情親自言溽暑
辭堂邑不覺辛盤換早春春晴風日官齋迥翰墨于今數公
等畫品眞同顧愷工隷書逺見鍾繇並貽我梅邊索句圖江
南春思到平蕪蒼苔濁酒尋常得冷蕊疎枝何處無紇干山
髙凍飛雀健歩移來緫蕭索不見黄須細細開惟愁白雪紛
紛落蘇武城邊送别遲桑乾河上已流澌遥將南浦離人曲
迸入西征横笛詞憐君此去壺關道盍簪到處逢迎好澤潞
三時芳樹多江風五月歸帆早滄洲萬里憶田廬流水柴門
今尚虚卜鄰儻就移家約來共梅花溪上居
　　　絶塞
絶塞衝寒起妖星逼歲除幾時離畢昴三見改蟾蜍我友官
中禁憂時獨上書(謂楊給事雍建時上/疏言彗星見宜修省)由來天道逺垂象果何
如
　　旃蒙大荒落
　　　長歌行
糾糾葛屨行彼中逵豈無轅馬登髙則危(一/解)姬姜誨淫吉士
悼之赫赫王侯竊鈎笑之(二/解)羔羊之革可以禦冬狐貉雖温
君子固窮(三/解)誰謂松柏微霜萎而誰謂風雨雞鳴巳而(四/解)芻
蕘者謀先民所度志士立言豈必好爵(五/解)陟彼北山俯視崇
丘千秋萬歲孰知我憂(六/解)
　　　短歌行
飲酒當醉拔劒當歌人生相知樂豈在多(一/解)相彼中林枝葉
猗儺嚴霜一至焜黃奈何(二/解)飄飄寒風不知所届豈曰無衣
將子于邁(三/解)鳴鹿在囿載食其蒿男兒墮地惜無錢刀(四/解)明
星在天雨雪在野我思故人泣數行下(五/解)今夕不飲來日大
難今者不樂來朝永歎(六/解)
　　　和朱十短歌行(嘉興)鄭玥(隨始)
　北風烈烈雨雪載塗我思禦冬旨蓄則無(一/解)濯濯江湖曷
　取其魚緜緜逺道曷策其車(二/解)僕夫夙駕攬子之袪子無
　先路俟我城隅(三/解)尊有甘酒不在百觚俎有嘉肴不在兩
　羭(四/解)子有苑囿當推我居我有錢刀當念子需(五/解)蜉蝣迫
　暮傳語􁓷蛄今者不樂斯焉巳夫(六/解)
　　　鴈門關
南登鴈門道騁望勾注巓山岡鬱參錯石棧紛鈎連度嶺風
漸微入關寒未捐層冰如玉龍寓丈來蜿蜒飛光一相射我
馬忽不前抗迹懷古人千載誠多賢郅都守長城烽火靜居
延劉琨發廣莫吟嘯扶風篇偉哉廣與牧勇略天下傳時來
英雄奮事去陵谷遷數子不可期勞歌爲誰宣嗷嗷中澤鴻
聆我慷慨言
　　　觀獵
白狼堆近雪嵯峨風卷黄雲入塞多盡道打圍春更好夕陽
飛騎兔毛河
　　　晚次崞縣
百戰樓煩地三春尚朔風雪飛寒食後城閉夕陽中行役身
將老艱難歲不同流移嗟鴈戸生計各西東
　　　滹沱河
滹沱河上流澌急騎馬春冰滑可憐百尺浮橋空斷板孤城
哀角動荒煙愁顔送老飢寒日絶塞因人雨雪邊轉憶江郷
多樂事花濃齊放五湖船
　　　將次山陰墮馬傷足張明府(施大)枉顧逆旅餉酒賦
　　　謝二首
可怪乗船客今朝墮馬來半人宣武笑長路步兵哀地主逢
傾蓋天涯獨愛才淹留憐逆旅相餉竹根杯
果見軒車至倉皇啓夕扉亦知寛禮數強起著裳衣涕淚餘
生在泥塗萬事非遐方堅臥轍猶得藉光輝
　　　留贈王沙縣(泰塤)四首(文端公家屏孫)
黃閣先朝重清門絶塞存東山遺别墅丙舍有諸孫吳楚游
能徧詩書道自尊憑將飛蓋夕聮騎問詞源
墮馬愁方劇欣逢岀戸迎人扶妨折足家逺竟全生翦韭當
三月浮杯及二更熟知舟楫趣款款話南征
先臣典禮日相國去官初各建留侯策同傳賈傅書(文端公以爭/建儲去國至)
(先文恪掌大宗伯事/章凡三十上得允)聽歌增忼愾話舊各欷歔俯仰悲身丗相看
計盡疎
范甑萊蕪返王鳬葉縣歸飢寒仍不免子姓復何依挂壁蠲
租詔張羅款客扉由來被褐士萬慮與時違
　　　將之晉陽留别包十二(銘)
客程冰雪阻蕭關蕙草芳時各未還此去尚同千里月相思
知隔幾重山
　　　七馬坊
積潦黄蒿外連岡黒霧中轉愁人馬滑眞覺道塗窮陶穴遺
深井沙陀没故宮離程渺天末九月斷征鴻
　　　再度鴈門關(時聞舍弟/彞鑒病卒)
鴈門關北鴈初飛萬里征人淚濕衣回首秋風行巳斷天南
消息到應稀
　　　夢寐
夢寐看兒女沉吟泣數行他時嘗獨立永日見相將去動憐
渠小歸應共我長雲山千萬里誰道不思郷
　　　捕虎詞
黃桑彎弧棘作弩村民少長齊捕虎南山有鹿北有獐何爲
䭾我檻下羊靑天杲杲白日岀橫行大道終罹殃君不見靈
丘捕虎虎盡死太原城中狼入市
　　　晉祠唐太宗碑亭題壁(集杜)
歩屧深林晚春池賞不稀文章千古事社稷一戎衣野日荒
荒白悲風稍稍飛無由覩雄略寥落壯心違
　　　宋烈女行
紅羅持作帕素練持作巾何必合衾幬始爲同心人宋氏有
女典生長蔚州之野西崖之山年紀十五餘許配千字村村
民蘭州厮大義結夫婦忽登泰山籙人夀不得久女方曬穀
聞之聲悲哀長跪吿父母兒當從黄泉下信誓旦旦不可乖
父母向女言尊章爾未事愼勿捐形軀相保親父子各各還
室中涕淚終不止月正三十日其日二十三白日從東來奄
忽墮西南闔門夜無人女向空庭坐攬我素練巾接彼紅羅
帕徘徊寢室旁自挂中門下父母啓視哽咽不得言觀者四
方至歎息日暮還童童㟝嶁側乃有松柏林誰言寸草荄乃
有松柏心
　　　明妃曲
上林消息斷歸鴻記抱琵琶岀漢宮紅頰近來憔悴盡春風
更遜畫圖中
　　柔兆敦牂
　　　臺駘廟
鳯鳥書官後鴻荒障澤年神功開白壤帝系岀金天分野捫
參次山川奠禹先按圖移岸谷紀逺昧星躔亂水汾洮别諸
姬沈姒聮唐風誰始祀魯史至今傳簫鼓横流散風沙急溜
穿勢曽吞北漢潤亦被西邊璧馬黄河並雲旗玉井旋軒裳
存想像憑弔一茫然
　　　送趙三(湛)還永年
離堂卜夜且成歡酒盡休歌行路難四十逢時猶未晚看君
騎馬入長安
　　　太原客舍同方三孝廉(育盛)話舊二首
逺戍崔亭伯還家管幼安千金裘馬盡十載道塗寒華髮同
雙鬢悲歌感萬端平生蕭瑟意長鋏爲誰彈
舊業東山下曽經賭墅過飄揺秋雨後零落戰塲多避地從
人問誅茅奈老何烏衣雙燕子留恨滿關河
　　　龔(百朋)自梗陽以詩見寄漫答二首
傳聞花縣客不異幔亭居(閩中張君汝瑚令/清源龔子館焉)旅興吟紅藥賔筵鱠
白魚仲宣懷土日司馬倦游初咫尺横汾隔難尋下澤車
道重論交地書題把臂前相憐煩縞紵永好有詩篇多難休
儒服他郷澀酒錢但期陽羡隱見日話歸田
　　　七夕立秋王方伯(顯祚)席上和毛(㑹建)
暑退林初暝尊開露漸滋客中憐夜集天上果秋期片葉辭
風下長河卷幔垂莫敎凉月盡同和謝莊詩
　　　客夜
陽曲城頭烏夜啼明燈深巷緑牎低從敎趙女工瑶瑟不遣
愁人醉似泥
　　　聞黄鶴樓成賦寄楚中一二知已
平生未鼓湘江柁萬里投詩黄鶴樓壯觀百年今在眼異時
獨上迥含愁碧牎下湧樊山月紅葉斜連鄂渚秋爲報故人
多釀酒飛帆眞作漢南遊
　　　寄酬譚七舍人兄(吉璁)陸二舍人弟(葇)
客久憐書札郷遥感歲時空淹雞鹿塞逺隔鳳凰池九月茱
茰㑹頻年雨雪詩朝回逢陸弟爲報日相思
　　　題錢宗伯(謙益)文集後(集社)
海内文章伯周南太史公衣裳判白露門巷落靑楓興與煙
霞㑹人今岀處同白頭無籍在愁坐正書空
　　　題倦圃圖二十首
　　　　叢筠徑
柴門面湖水深徑聞人語月岀翠煙開相送乗舟去
　　　　積翠池
流水石橋東修篁蔽空曲獨吟橋上行縹緲衣帶緑
　　　　浮嵐
宿鷺拳沙石虚牕啓夕煙東西望南北蓮葉緫田田
　　　　范湖草堂
松石閉門中芳菲蕙草叢春船迴夜月鰕菜幾時同
　　　　靜春葊
晴戸罥晴絲風花爛紅藥緬懷風中琴兼此花下酌
　　　　圎谷
山牆髙下築中見林扉開相邀入空谷偶坐心悠哉
　　　　芳樹亭
獨石攲長臥空亭夜不扃春風平仲色相見幾回青
　　　　谿山眞意軒
逺樹聞疎鐘夕陽上喬木相對忽忘言賞心在幽獨
　　　　容與橋
淸淺水石間文魚散花嶼催客引流觴山橋更延佇
　　　　漱研泉
主人南粤歸獨載端溪石晝日三摩娑此意人不識
　　　　潛山
積雪開半林洩雲有膚寸㑹此靜者心潛藏本無悶
　　　　錦淙洞
霜林吹石溜清響偏亭臯夜半愁風雨不知山月髙
　　　　采山樓
髙樓坐銷憂檇李亭西路夕照望千家春浮倚雙樹
　　　　狷谿
我本狂歌子却愛狷谿水滔滔天下人誰能洗其耳
　　　　金陀别館
舊識談經地巖扉靜不開秋深叢桂發金粟禮如來
　　　　聽雨齋
風吹石蘭花柔荑雨中長淸夢入空山亂落紅泉響
　　　　橘田
瀟灑衡門下陽坡縱所如靑霜猶未降先報右軍書
　　　　留眞館
平生金石心一室千秋慮我亦問奇來徘徊不能去
　　　　澄懷閣
欲覽城南勝宜登池上樓煙波長在望不放五湖舟
　　　　春水宅
逺水浮橋直方塘入戸低東風楊栁樹吹緑草堂西
曝書亭集卷第六
曝書亭集卷第七
　　　　　　　　　　　　秀水　朱彞尊　錫鬯
　古今詩(六)
　　強圉協洽
　　　太原途中聮句四首
㳙㳙難老泉分流晋祠側曲周王顯祚湛求中有長生蘋冬夏同
一色彞尊
三過朝陽洞一宿羽人居彞尊萬籟夜俱寂想見天地初顯祚
髙歡避暑宮聞在龍山下顯祚馬蹄不敢踏慮有香姜瓦彞尊
一百二十六石柱刻作經彞尊㑹須抉風峪移置水邊亭顯祚
　　　猛虎行
班班南山虎黄金環兩目獐鹿非不甘妄意食人肉(一/解)朝亦
伏林間暮亦伏林間將軍不敢射何況惡少年(二/解)東海殺黄
公山嵎逐馮婦牛哀導我前左飛踞我後(三/解)下士捉虎尾上
士持虎頭雄豪安可常寢處託王侯(四/解)
　　　陳參議(上年)署中題畫五首
香醪小榼載吳船隔岸桃花湧石泉此樂江郷常在眼披圖
那不數歸年
密樹雲根一徑開水亭風檻足淹洄最憐略彴前谿好可惜
無人載酒來
岸柳山松壓翠微笆籬宛轉護柴扉主人且莫攤書坐看弄
漁舟箇箇歸
招提絶頂掩松關茅屋巖阿竹樹環恍憶昔游長至日滿衣
風雪括蒼山
水檻風亭八九椽叢筠秀木緫堪憐炎天引我江湖興懊惱
黄騘白玉鞭
　　　戲效香奩體二十六韻
渌水橋横度紅樓壁暗鏨軒牎開了鳥洞壑隱空嵌絶丗歌
難得同生感至諴裁通心叩叩愛執手摻摻㔩葉垂么鳳釵
梁綴小􁔆(禾中女子有以纎/蛤簇蝶綴鬢花者)緗桃簪後放碧草鬬來芟淺黒鴉
頭韤微黄杏子衫粉融研麝和香潤避梅黬點筆能成陣聽
詩便發凡聦明箋様改放誕酒籌監舊譜修簫史繁聲擘阮
咸目因留客送語以解圍儳捕雀容貓戲移花信鳥鵮繍䦨
鶯睍睆坐久燕詀諵鈿鏡清於水妝階白勝瑊住須金作屋
行即錦爲帆鬱鬱亭前栁靑靑牐口杉回船同别鵠去馬逐
驚颿角枕千行淚蛾睂衆女讒車輪腸内轉石闕口中銜積
思凝瓊樹輕郵達􁈙函犀文擣寒玉兔穎齧秋毚益智忘留
贈當歸費逺緘神光渚離合夢雨峽嶄嵒虎阜東西寺烏山
上下巖當年並游地悔不姓名劖
　　　壽陳叟(繼新)
城東小徑舊升堂五載京華鬢巳蒼誰肯艱難全李燮未容
名姓隱韓康風帘花市春游健雲碓靑精午飯香閭史佳辰
須盡醉細論煙水送歸艎
　　　瓊華島
艮嶽移花石離宮枕玉河年年御溝葉相送麴塵波(島石相傳/金人自汴)
(移/此)
　　　朱碧山銀槎歌孫少宰席上賦
髙堂宴客客未醉主人愛客期開顔羽觴玉爵詎足算勸我
鑿落重三鍰槎枒老樹幾千歲霜皮崩剥枝柯刪陰崖自遭
鬼斧劈積雨暗齧苔紋斑尋源之使出想像髙踞兩膝頂秃
鬝觀其傲岸意獨得髣髴歸自明河灣流傳河畔逢織女
所恨尚少雙煙鬟刳中郷衡入其腹未解刀削何由彎傳之
四座叫奇絶有如白鳥飛翾翾細看款識刻至正問誰爲此
朱碧山良工名盛心益苦顧兹毋乃經營艱主人博搜金石
文向我更話天曆間丹丘先生愛奇古命製芝菌如初攀當
時虞揭相獻酢是物亦得流人寰自從闖賊躙燕市大掠金
帛仍西還紛紛入肆尋鍛冶否亦道半委榛菅聞之不覺三
歎息可憐雙觶今成鰥吾郷藝事多絶倫奇巧不數古輸班
張銅黄錫近乃出未若此老技最嫺殊方促坐但酩酊莫遣
酒醒懷郷關
　　　食半翅二首
賦物憐窮鳥營飛日幾迴逺依黄鼠穴低搶白龍堆不用深
弓射恒愁短翼摧年年隨凍雀重馬紇干來
味合添雛筍羮宜配凍醪登盤人未識入肆價須髙且緩思
鴞炙全勝食雉膏莫愁嘗易盡讒鼎戒貪饕
　　　食鐵脚二首
本與黄頭似羣傳鐵脚名網羅謀盡取膏火遽先烹凍免㕑
人割貧貪市價輕物微憐最苦化蛤也爲羮
捕自愁雲外來從凍雪初體輕鶬鴰並骨脆鶺鴒如羮臛嘗
兼得膢朐法未書故郷無爾輩只鱠玉鱸魚
　　著雍涒灘
　　　人日同閻孝廉(爾梅)紀處士(映鍾)陸處士(嘉淑)周處士
(容)集龔尚書(鼎孳)齋中得人字
汾東代北三千里惆悵花前四度春江左文章公等在燕臺
風物客愁新牋題薛訪誇車子(時命三歌/童行酒)歌許荆卿和酒人
不是尚書期我數天涯淒斷此佳辰
　　　落日
落日銜西嶺驚沙卷北風今年春巳半猶有未歸鴻
　　　題髙六柘塘移居圖二首
伍貟吹簫市韓信垂釣臺昔賢曽混跡之子亦多才落月揺
郷樹清淮上酒杯誅茅三徑在髙詠日悠哉
草緑連隋苑花飛憶楚州人閒從散帙客至許登樓自卜羅
含宅頻移范蠡舟看君圖畫意轉益故郷愁
　　　中秋待月和劉(興詩)
髙館清秋㑹愁陰悵望中當歌延夕漏卷幔䬃天風玉葉翻
雲細金波落酒紅殊方寒思早甘作鹿皮翁
　　　華不注
仙梵開初地春秋識舊名靑蓮齊吐萼石筍獨抽萌泉憶邊
庭實居連許殿卿淒涼懷舊意驅馬入荒城
　　　自沂水至大峴山作
征衣莫浣淚痕斑五載辭家尚未還目送燕鴻南去盡計程
翻度穆陵關
　　　濰水弔韓淮陰
淮陰師十萬曽此擊龍且廢壘人猶識囊沙水漸淤生慚諸
將伍史並列侯書千載烏江廟君臣反不如(烏江項王廟以/范増龍且配食)
　　　寄錢二(枋)
我登魯連臺君入淮陰市不知千黃金何人酬國士
　　　濟南除夕
五載論除夕依然滯異郷逃名成白髮歸計復靑陽櫪馬喧
何事燈花喜太忙故園遺弟姝相憶或停觴
　　屠維作噩
　　　鄒縣謁孟子廟二首
井地連滕壤詩書近孔門丗儒多横議夫子獨知言楊墨歸
斯受齊梁道自尊巖巖留氣象千載肅心魂
壞道殘碑臥祠官異代䖍爵班公一位里紀母三遷叢木冬
春冷風燈卒史懸空令布衣士瞻拜獨淒然
　　　曲阜晚眺同劉中丞
徑轉通油幕林深護石苔夕陽新雨過春杏舊壇開入廟車
猶在看碑日幾迴東城寒食近不上鬪雞臺
　　　和朱十韻(宛平)劉芳躅(增美)
　孔庭釋菜後攜客步莓苔犧象湯孫徹金絲魯殿開牲碑
　工拓就蓍草馬馱囬媿少春秋癖言旋罷講臺
　　　地軸
地軸連年震沂州接莒州春農千里旱野哭萬家愁鴻鴈驚
難定蛟龍鬬未休更聞城郭外蜃氣接層樓
　　　飲歷下亭泛舟蓮子湖作二首
濟水來王屋源泉處處淸自從湖口入不復地中行柳岸鳴
蟬急荷風浴鳥輕江南歸思緩髣髴櫂歌聲
海右亭仍在城隅路不賖竹深池館靜山轉柁樓斜小隊千
行栁行㕑五色瓜未愁霑席兩歸櫂豁晴霞
　　　長城堡皇姑寺(皇姑正統間尼曽入/大内諫止土木之行)
十室長城堡皇姑迹未湮偶然朝鳳闕不惜撼龍鱗北伐回
轅後中宮感夢頻荒祠巫覡在猶見舞冬春
　　　度駱馬湖
自從前度黄河決董口塡淤駱馬過夫柳至今喧里巷客帆
終覺厭風波東南民力愁先竭西北源泉棄尚多安得歲星
長守越年年輓粟上盤渦
　　　淮南感事
城樓髙見碧湖懸淮堰將傾近百年比歲凶荒耕未得向來
修築計誰先預愁四瀆江河合直恐三吴財賦捐開濟何人
輸上策升虚急誦楚宮篇
　　　秋日登胥山
秋水日以駛彞尊輕船泛淸澄周篔靑士流沿轉紆曲沈傳弓武功櫂
急黏菰蔆彞尊仄峰尚阻樹篔近寺俄飛棱傳弓窅窅梵磬出
彞尊鱗鱗波雲興篔流目訝突兀傳弓賞心闚崚嶒彞尊舟維臥
栁渡篔道失寒瓜塍傳弓誰言㟝嶁微彞尊曲磴縁百層篔碣殘
蘚欲剥傳弓祠古藤交縆彞尊緬懷大夫節篔千秋痛塡膺傳弓
覆楚豈大義彞尊忠孝不兩能篔飲泣蘆中䱷傳弓悲歌河上
朋彞尊當其恥巳雪篔屬鏤非所矜傳弓慨此空山中彞尊遺跡
猶可徵篔刃截兩白石傳弓指點由孤僧彞尊其旁臥石劒篔霜
色長侵陵傳弓皜如鋪練帶彞尊亘若横丹秤篔又如常山蛇
傳弓首尾相爲應彞尊觀其氣怒激篔毋乃神式憑傳弓尚想鞭
荆尸彞尊壯士心摧崩篔至今祠下水傳弓猶作胥江稱彞尊吾
徒久于役篔逺攬岱與恒傳弓顧兹百里内彞尊屐齒游未曽篔
故郷洵足慕傳弓髙興偶此乗彞尊寄言同心客篔暇日期重
登傳弓
　　　風懷二百韻
樂府傳西曲佳人自北方問年愁豕誤降日叶蛇祥巧笑元
名壽妍娥合喚嫦次三蔣侯姝第一漢宮嫱鐵撥嫻諸調雲
璈按八琅琴能師賀若字解辨凡將弱絮吟偏敏蠻牋擘最
強居連朱雀巷里是碧雞坊偶作新巢燕何心敝笱魴連江
馳羽檄盡室隱村艡綰髻辭髙閣推篷倚峭檣蛾眉新出繭
鶯舌漸抽簧慧比馮雙禮嬌同左蕙芳歡悰翻震蕩密坐益
徬徨板屋叢叢樹溪田稜稜薑垂簾遮雁戸下榻礙蠭房痁
鬼同時逐祅神各自禳亂離無樂土漂轉又横塘皁散千條
莢紅飄一丈薔重關于盼盼虚牖李當當鳳子裙纖褶鴉頭
韤淺幫倦猶停午睡暇便踏春陽雨濕鞦韆索泥融碌碡場
罥絲捎蠛蠓拒斧折螳蜋側徑循莎薦微行避麥䵃浣紗宜
在石挑菜每登㽘蘿蔦情方狎萑苻勢忽猖探丸搜保社結
侶竄茅篁廡改梁鴻賃機仍織女襄疎櫺安鏡檻斜桷頓書
倉路豈三橋阻屛還六扇傏弓弓聽點屐了了見縫裳夙擬
韓童配新來卓女孀縞衣添綽約星靨婉清揚芸帙恒留篋
蘭膏慣射芒長筵分潑散複帳捉迷藏匳貯芙蓉粉萁煎豆
蔻湯洧盤潛浴宓鄰壁暗闚匡苑裏囏由鹿藩邊喻觸羊末
因通叩叩祗自覺倀倀孟里經三徙樊樓又一廂漸於牙尺
近莫避竈觚煬題筆銀鈎在當牎繡袂颺有時還邂逅何苦
太周防令節矜元夕珍亭溢看塲閙蛾爭入市響屧獨循廊
棖觸釵先溜簷昏燭未將徑思乗窘歩梯巳上初桄(大智度論/譬如縁梯)
(徙一初/桄而上)莫綰同心結停斟冰齒漿月難中夜墮羅枉北山張氷
下人能語雲中雀待翔靑綾催製被黄竹喚成箱玉詫何年
種珠看滿斛量綵幡揺婀娜漆管韻清鏘白鵠來簫史斑騅
駕陸郎徒然隨畫艦不分上華堂紫葛牽駝架青泥濕馬柳
枇杷攢瑣瑣櫸栁蔭牂牂金屋深如此璇宮思未央朝霞凝
逺岫春渚得歸艎古渡迎桃葉長堤送窅孃翠微晴歷歷緑
漲逺汪汪日影中峰塔潮音大士洋尋幽雖約伴過涉乃須
卬澹墨衫何薄輕紈扇屢障心憐明艷絶目奈冶游狂䌫解
青絲䋏茵鋪白篾篖回波吟栲栳鳴櫓入菰蔣竹筍重重籜
茶牙段段槍甘葅翻舊譜活火試頭綱榼易傾鸚鵡裘拚典
驌驦曉酲消芳蔗寒具析餦餭巳共吳船凭兼邀漢珮纕瘦
應憐骨出嫌勿避形相樓下兜衾臥䦨邊拭涙妝便思蛩負
含嬌由半醉喚起或三商連理縁枝葉于飛任頡頏燒燈看
傀儡岀隊舞跳踉但致千金笑何妨百戲償偶然閒院落隨
意發縑緗竹葉符敎佩留藤醬與嘗硯明鸜鵒眼香黦鷓鴣
肪日以娑拖永時乗嬿婉良本來通碧漢原不限紅牆天定
從人欲兵傳迫海疆爲園依錦里相宅夾淸漳奪織機中素
看舂石上粱茗爐寒說餅芋火夜然穅唐突邀行酒勾留信
裹糧比肩吳下陸偷嫁汝南王畫舫連晨夕歌臺雜雨暘旋
姢能妙舞謇姐本名倡記曲由來擅催歸且未遑風占花信
改暑待露華瀼蓄意敎丸藥含辛爲吮瘡賦情憐宋玉經
義問毛萇芍藥將離草蘼蕪贈逺香潮平江截葦亭古岸多
樟鏡水明於鏡湘湖曲似湘加餐稠疊語濃墨十三行約指
連環脫茸緜袙複裝急如蟲近火躁甚蟹將糠理櫂迴靑翰
驂駒驟玉瓖寧期共命鳥遽化逆毛鶬寄恨遺卷髮題緘屬
小臧憤奚殊蔡琰悔嫁失王昌作事逢張角無成種董蓈流
年憎禄命美疢中膀胱手自調羮臛衣還借裲襠口脂匀面
罷眉語背人剛力弱横陳易行遲小膽恾留仙裙盡皺墮馬
鬢交鬤不寐扉重闢巡簷戸暗搪風微翻蝙蝠燭至歇蛩螿
霧漸迷三里星仍隔五潢輕帆先下霅岐路誤投杭九日登
髙閣崇朝舍上庠者回成偪側此去太愴惶亂水逾浮玉連
峰度栝蒼惡溪憎詘屈盤嶼苦低昂地軸何能縮天台詎易
望重過花貼勝相見紡停軖射雉須登隴求魚别有枋笆籬
六枳近練浦一舟盪烏臼遮村屋靑蘋冒野湟洛靈潛拾翠
蠶妾未登桑驟喜佳期定寧愁下女儅䋣英經夜合珍木入
宵炕(爾雅守宮槐/葉晝聶宵炕)啓牖冰紗緑開奩粉拂黄話纔分款曲見乃
道勝常即事憐聦慧那敎别慨慷朅來要漢艾塊獨泛沙棠
送逺歌三疊銷魂賦一章兜鞵投暗室卷箔指昏亢命續同
功縷杯餘九節菖截筒包益智消食餉㯽榔膠合黏鸞鳥丸
堅抱蛣蜣歡難今夜足憂且暫時忘本擬成翁嫗無端失比
伉睫邊惟有淚心上豈無􁀱鍼管徐抽綫䦨灰淺涷㡆毫尖
渲畫筆肘後付香囊訣絶分溝水纒緜解佩璜但思篙櫓折
莫繋䯀騘韁帷帳辭秦淑音塵感謝莊豈無同宿鴈終類失
羣麞衞黰頻開匼秦衣忍用样炕蒸郷夢短雪卷朔風雱絶
塞縁蠮螉叢祠弔虸蚄刀環歸未得軌革兆難彰客乍來金
鳳書猶報白狼百憂成結轖一病在膏肓峽裏瑶姬逺風前
少女殃款冬殊紫蔓厄閏等黄楊定苦遭謡諑憑誰解迭逿
榽先爲檀斫李果代桃僵口似銜碑闕腸同割劒鋩返魂無
術士團土少媧皇翦紙招南國輸錢葬北邙春秋鶊蟀換來
往鷽鳩搶油壁香車路紅心宿草岡崔徽風貎在蘇小墓門
荒側想營齋奠無聊檢笥筐方花餘莞蒻文瓦失香姜扇憾
芳姿遣環悲奈女亡玉簫迷處所錦瑟最淒涼束竹攢心曲
棲塵眯眼眶轉添詞悵悵莫制淚浪浪幔卷紬空疊鈴淋雨
正鉠情深繁主簿癡絶顧長康永逝文悽戾冥通事渺茫感
甄遺故物怕見合歡牀
　　上章閹茂
　　　寄懷李(因篤)
鴈門北上忽西還未得相逢一解顔傳道全家依渭曲幾時
匹馬出潼關樽前舊事憑誰說篋裏新詩待爾刪三載齊東
留滯日愁看李白讀書山
　　　送謝(燝)入燕
記昔别君時太原風雨梁公祠五年不一見顔色朅來濟上
樽重持勞人相顧徒草草白髮靑燈且傾倒歷下亭前栁滿
汀塵沙又走長安道人生聚散絶可憐吾將歸種梅溪田夏
蓋山南湖水北扁舟期我知何年
　　　同紀處士(映鍾)杜太史(鎭)譚舍人兄(吉璁)集孫侍郎(承)
(澤)研山齋四首
勝序愁初豁髙齋近許過圖書留客少花藥閉門多興每耽
丘壑衣從挂薜蘿千秋論述作岀處本同科
啓事東曹後名山歲月深論交半縫掖眞樂在抽簪遽有忘
年約虚陪作者林寥寥知己語一一感人心
野趣行無次林棲坐不辭書看金薤岀杯喜竹根持戸牖分
今古朋游隔歲時齊東回首望最憶虎頭癡(謂顧子/炎武也)
改席塵逾逺看花徑轉幽猶存漢金石不廢晉陽秋客已呼
沉醉誰當續後游六街分手緩歸騎夕陽流
　　　九日集刺梅園松下送譚七舍人之官延安四十韻
秋氣薄林木南海程可則周量蕭條鴻鴈天他郷仍令節彞尊髙㑹
敞離筵客盡東南美華亭髙層雲二鮑情因去住懸黃花分漢苑長洲
申穟菽斾緑酒自吳船繋馬斜陽裏嘉興李良年武曽班荆古樹前枝
撐寒雪厚山陰沈胤笵康臣榦走老龍纏空翠垂垂落江都汪懋麟季甪層
陰的的圎旅懷長戀此嘉興譚吉璁舟石幽興豈徒然歲月風塵換
可則川涂夢寐牽相逢曽幾日彞尊回首憶當年慷慨荆軻筑層雲
飛揚祖逖鞭一官乗絶障穟雙闕動行旃入雒名元重良年臨關
汝最賢蒲桃隨馬至胤笵鸚鵡得人憐地險榆爲塞懋麟原荒
鹵作田由來秦上郡吉璁逺接漢居延百戰山河舊可則單車騎
吹闐自應思魏尚彞尊那復羨張騫美政知無敵層雲雄文孰與
傳龍山爭繾綣穟鳳閣尚留連勝事歸圖畫良年長歌當管絃
江淹魂已黯胤笵顧愷技誰先銀燭焼林黒懋麟金盤浥露鮮霜
螯充海族吉璁香橘摘江煙麴米封鱗細可則茰房壓鬢偏幾忘
身是客彞尊恰笑口流涎俊味還稠疊層雲深杯莫棄捐劇談逾
衮衮穟屢舞各僊僊聚散時難定良年交親志肯遷彈冠新得
路胤笵簪筆舊隨肩作吏今行矣懋麟專城敢任焉瘡痍何術起
吉璁井邑幾家全不問金如粟可則寧論酒是泉徵書黃霸續彞尊
擁傳馬卿旋但遣心期在層雲無愁後㑹愆河流千尺練穟月
挂九秋弦坐久頻催漏良年衣輕更著緜祇縁詩録别胤笵遂使
夜忘眠長短靑門栁懋麟崢嶸華嶽蓮來朝一揮手吉璁惆悵
隔幽燕可則
　　　題譚(漢)畫山水送譚七舍人兄三首
舍人佐郡出京華馬後圖書載五車欲上恒山最髙頂自馴
白鹿飯松花
大漠霜流磧草枯郫筒蘆酒急須沽雲中西去黃河曲未必
山川似畫圖
桑乾九月未成橋想像關榆葉盡凋曽向鴈門三度宿人家
歷歷在山椒
　　　壽徐侍讀(元文)
紫籞雲霄迥彞尊金門雨露偏羣公爭獻納李良年之子信才賢
甲第烏衣盛彞尊家聲鳳沼沿堂看遺笏在良年經憶過庭傳
儒雅矜當代彞尊飛騰數妙年九重書第一良年三策對無前
饌岀仙㕑美彞尊袍分獸錦鮮上陽芸是閣良年中禁木爲天
苑栁晴相映彞尊宮鶯歲屢遷星軺馳漢節良年驛路入秦川
得士皆殊絶彞尊難兄(編修/乾學)更接聮遥聞臚唱日良年正值使車
旋兩到須迴轍彞尊雙丁足比肩把文同謝舅良年(謂顧子/炎武)染翰
失張顛賔至交珠履彞尊朝回並玉鞭連枝眞不易良年初度
乃居先南斗神仙籙彞尊西清侍從員黒頭誰得似良年青眼
獨依然歷下尋山屐彞尊江干載酒船因人慙入洛良年結客
重投燕不謂迎縫掖彞尊翻敎起晝眠茱茰猶結佩良年醽醁
此開筵琖進崑山玉花明祕省甎彞尊豳歌應可續良年比調
有新篇彞尊
　　　酬潘(耒)
燕京秋九月雨雪紛湝湝初晴出戸去延望西山崖薄衣先
苦寒炙背返荆柴晚聞僮僕語有客叩吾齋新詩題紈扇留
贈岀中懷臨風百過誦音響一何佳泠泠朱絃瑟調必宮商
諧壯哉四方志獨櫂浮江淮傷禽戢羽翼鳴鹿求其儕河東
衞先生(簡討/旣齊)埽室道南街希音辨元始望古窮津涯同聲一
相應衆說誠可排爾雅及三倉豪髮未嘗乖伊余去郷國萬
里敝靑鞵媿乏洛生詠徒觀泰山祡戛玉聞琳瑯披雲豁塵
霾譬彼同岑草所惜在根荄願貞歲寒期簦笠行相偕
　　　贈朱十(呉江)潘　耒(次耕)
　天台拔羣峰東壁輝列宿南州盛衣冠之子爲領袖傑然
　雲霄姿大厦資結構匏瓜悲天懸井渫惻寒甃間為蘇門
嘯善作伶倫奏大雅還初元風騷獨馳驟峨峨春明門英
　賢畢來輳髙齋埽晴雪玉山驚邂逅聞游泰岱還應宿天
門岫日輪湧榑桑幾時割昬晝僕本同岑人折麻欣有舊
才非士龍奇齒是公明幼偶然弔燕昭金臺暫停留方辦
　五嶽裝青精煮糧糗何日相提攜蓮峰掇三秀
　　　壽申檢討(涵昐)
東山零雨别不見忽三年再作京華客重逢獻壽筵歲星方
朔並午夜望舒圓滿把黄花酒豳歌九月篇
　　　慈仁寺夜歸同李十九(良年)對雪兼有結鄰之約
暝色辭沙界蓬門更埽除數錢燈下酒入饌雪前魚逺作比
鄰約相連水竹居扁舟當此夜夾往意何如
　　　孫少宰蟄室觀吳季子劒四十韻
窮冬蟄室寒重扃晝飛雪嘉興李良年武曽役車雖巳休客子逺
相挈彞尊蕭然主人意示我太古鐵吳江潘耒次耕黯淡四座光
糢糊百夫血上海蔡湘竹濤精氣所結聚入手詎敢褻良年摩挲讀
遺銘千春字不涅彞尊始知延陵佩曽挂徐君碣耒金碧爭毫
芒雨風助嗚咽湘歲久蠟就頽中作黍米缺良年段冶難爲良靑
白氣先竭彞尊首廣信參分身重裁七鋝耒丸丸初莖長衍
衍漸後設湘制類銅虎符質並蒼水玦良年其文雜蟲魚其
體蔓瓜􁇦彞尊蜿蜒蛟螭纒錯落星宿列耒當其鑄始成見
者皆骨裂湘洪鐘無聲拂堅玉應手切良年拭用華土良淬以
江水洌彝尊一充君子服遂使雌雄别耒神靈相護持鬼物盡
蹩􁋧湘試宜借諸離相必經歐薛良年適楚羞湛盧制越定
姑蔑彞尊神物不虚歸抗首想前哲耒紛紜春秋季推刃相
篡竊湘何爲藐千乗脫屣意不屑良年逺繼讓王風近慕子
臧節彞尊投分寄縞帶達音在樂闋耒寸心義所要存没傷
中訣湘留贈物則微髙誼泉壤徹良年古樹風蕭蕭下爲狐兔
穴彞尊何期陵谷變土花未云齧耒依然出人閒百代共傳
閱湘題字勘孔碑裝炭談越絶良年接末驚窮猨干霄飲雌蜺
彞尊雄思崆峒倚利想犀兕截耒是物洵希有寧許膜眼别
湘博物賴張華造書辨臣頡良年豈爲馮生彈聊效莊叟吷
彞尊感我壯士懷慨慷中腸熱耒持之祓不祥可以當桃茢
湘
　　　雪牎
寒威凌夾牎夜色不可揜彞尊初疑弦月駐載驚鄰燭燄蔡湘
漏鼓凍欲沉荒雞號已漸彞尊攬衣訝手皸岀戸怯風颭湘
朔氣何稜稜同雲猶淰淰彞尊飢鷹距未撃啅雀羽齊斂湘
老樹壓更髙遥岑明復睒彞尊灑壑遏冰泉浮空露仄厂湘
僧閒梵未放磴滑樵愈險彞尊怳若玉井峰蓮花冠郊陜湘
中田從射兔北園宜載獫彞尊銼冷生濕煙草枯覆叢蔪湘
近須爐火圍逺愛酒旗閃彞尊就市沽芳馨傳杯㵼瀲灧湘
元叔囊垂空平仲豆猶掩彞尊旅思話歸吳扁舟懷入剡湘
束薪硯初炙棐几翰斯染彞尊形兼洛陽臥跡異昌黎貶湘
撒鹽擬詎工授簡賦何諂彞尊郢曲有和歌殊郷聊自慊湘
　　　雪中過程五倉部同李十九蔡大賦二首
長安風雪後歌舞閉門重客子誰能記倉曹獨許逢牎寒留
炙硯日暝坐聞鐘更約尋香閣西山對曉峰
令子趨庭早深杯勸客揮愛看如意舞判倒接䍦歸易酒行
無算吳鹽撒漸稀憑將紅燭淚試作鳳凰飛
　　　壽何侍御(元英)
東閣寒梅放西山霽色澄騷人日初度朋酒歲相仍頌魯期
難老歌豳信有徴名先柱下史官亞殿中丞禮自猶龍擅謡
聽避馬曽城南瞻斗極薊北凜霜棱敢諫虞箴在籌時國寶
增文宜蠲瑣細弊力埽榛艿水旱謀誠切徴輸法可承廟廊
需至理駔􁸵必深懲疇昔雙龍闕逶迤四牡乗桂林銜羽節
勾漏問丹秤嶺外收區冊舟中慕李􁊅含香持國計聚米佐
軍興允矣資喉舌良哉寄股肱人倫誰比似意氣益飛騰八
顧三君並千金一諾憑聮詩過沈范愛客邁春陵勝日交珠
履髙齋冒紫藤對門深徑轉開閣小山層畫得滄洲趣書傳
草聖能連蜷師衛蠆妙麗奪曹蠅籖帙縱横列爐煙逺近蒸
庭閒看玉樹道重比朱繩謬喜枌榆託相親色笑恒一行來
獻兕萬里此籯縢月尚今年滿觴同舊里稱頌椒春序近懷
核舞筵登靑眼人人識朱顔歲歲凝不辭五雲裏長對九枝
燈
曝書亭集卷第七
曝書亭集卷第八
　　　　　　　　　　　　秀水　朱彞尊　錫鬯
　古今詩(七)
　　重光大淵獻
　　　立春日同李十九飲孫少宰蟄室有懷曹侍郎在里
七度辛盤㑹他郷歲歲殊未知今夕讌得與故人俱舞鶴喧
庭榭飛花灑畫圖因懷鉏菜叟萬里隔春蕪
　　　西山書所見
斜陽猶未鎻松筠雪後風清石路塵莫笑游人今歲早馬頭
山店已燒春
　　　同作(上海)蔡湘(竹濤)
　中官墳墓碧雲齊樵客東風飲恨啼故向黄茅遺㸑火亂
　山燒過夕陽西
　　　臥佛寺
路入晴雲北山攲臥佛前津梁疲巳甚土木意能傳夜續林
中磬春流枕外泉長安車馬客輸爾只髙眠
　　　題退谷
退翁愛退谷未老先抽簪行藥亂峰路築亭雙樹林閒中春
酒榼靜裏山泉音滿目市朝貴何人期此心
　　　來靑軒
天書稠疊此山亭往事猶傳翠輦經莫倚危欄頻北望十三
陵樹幾曽靑
　　　鮑家寺白松歌
鮑家寺中九白松扶疎宛似桂之樹密葉陰連古殿寒霜皮
晝偃盤根互我來繋馬風泠然入門四顧喜欲顚巢攲迥見
鸛鶴坐榦老不數蛟龍纒長廊飯僧僧未至松子松花飄滿
地半嶺平銜夕照曛雙林逺勝春浮翠其餘四株皆可娛矯
矯離立空牆隅枝柯雖殊無異色知是歲寒霜雪俱山僧怪
我摩挱久茗盌簾前一招手此樹今來二百年問余歲月能
知否
　　　同作　蔡湘
　巖下石門苔蘚重早春巳發花茸茸晚風吹墮一黄鶴棲
　在月明何處松
　　　玉泉山下别瞻公
石橋風泠泠夕曛斷崖口回指翠微深山僧此分手
　　　贈歌者陳(憐)二首
樂府新傳夜度孃吳衫白紵越羅裳愁看玉面燈前岀笑問
銀鈎若箇藏
千鍾巳分醉如泥授色留賔曲轉低想像天河猶未落長鳴
不聽汝南雞
　　　贈冒(嘉穗)二首
我昔齊東住君來歷下遊客亭無奈别樽酒未言愁暑雨城
西寺髙林棗外樓醉歌今始得同調日相求
盡說移居好投詩給事莊松筠深不見丘壑興何長夜燭攤
書坐春醪並馬嘗追隨吾更數知愛接輿狂
　　　何侍御(元英)招同髙上舎(層雲士奇)繆處士(永謀)趙
　　　舍人(隨)鄭舍人(宣)飲刺梅園松下四首
禁煙髙詠遍龍潭未得同游祗自慚小榼春風攜最好又騎
騘馬到城南
客來隨意但圍棊細草空園席屢移憶過松陰三度醉未如
此㑹恰花時
吾家池上雙槐好此樹連蜷想像間最喜諸公盡吳語一時
把酒話郷關
離筵九日記曽開送客西征上郡隈正向樽前論往事不知
天外一書來(庚戌九日集此送譚七郡/丞兄是日適得榆林來札)
　　　周郡丞(令樹)遷太原守詩以送之兼懷傅處士(山)
五馬西歸日銅符領晋陽川臨溹涫近山轉崛􁪆長童子爭
驂篠邦人尚詠棠憑君尋傅叟暇即過松莊
　　　將出都門曹舍人(貞吉)黄舍人(仍緒)沈舍人(胤范)喬
　　　舍人(萊)曹舍人(禾)汪舍人(懋麟)招同髙上舍(層雲)李
　　　秀才(良年)賦詩贈行口占留別
鳳池才子各翩翩攜客城南醵酒錢滿眼鶯花無奈别河梁
愁思復今年
　　　和程(邃)龍尾硯歌爲方侍御(亨咸)作即送其入粤(硯/有)
(辛卯米芾四字印/舊藏黄公道周家)
龍眠柱史饒硯癖篋藏龍尾開深窪雀臺古瓦詎比數石末
未許靑州誇黝如純漆久欲脫粹若水玉堅新　中央私印
尚可識流傳乃自元章家騷人生年記辛卯初度肇錫名何
嘉十桴彚開見八八兩已相背無狐邪當其片石始入手重
之豈易黃金車雲峰糢糊潑急雨雪繭夭矯騰修蛇東都淪
後内庫發重寶散失同紛麻赤瑚玉英半缺折物理所貴韜
其華流傳迄今六百載山骨完好無纖瑕黃公昔年在漳浦
以此注易緯蒼牙嗚呼聚散勢所必精靈呵護靡幽遐房融
有硯譯梵字遺蹟尚爾矜僧伽平公巨璞本光滑少陵野老
猶咨嗟況兹貞質丗鮮兩宜爲有識羣髙奢前歸大滌後龎
谷顚人地下應唅呀黃海布衣嗜奇最吟成古調敺淫哇盤
空硬語難驟讀詩膽直欲淩劉叉謂余吾歌子當和荅云四
座且莫譁我昔南游度大庾羚羊峽口戈船划手披煙液入
巖穴碅磳磈硊圍周遮石紋藴秀各異狀就中最美數靑花
有時精氣凝作眼碧者鸜鵒黄者鴉火輪奔處界微白宛似
蕉葉抽春芽其餘瑣細盡當辨黃龍翠羽兼丹砂爭如此石
鐵色古稜角漸去成碨䃁柱史聞之忽狂叫便欲五嶺探雲
霞隋隄三月送君去栁絲藤蔓何毿㲚黯然消魂萬里别長
言不覺肆滂葩
　　　賦得官栁送人自濟入燕
官路垂楊栁春風處處靑遥憐煙雨色何限短長亭送子燕
臺去還從歷下經七橋明月夜繋䌫有荷汀
　　　紅橋
春蕪小雨滿城隈茅屋疎籬兩岸開行到紅橋轉深曲緑楊
如薺酒船來
　　　題何氏書樓
屢醉齊東酒曽開薊北書林泉尋舊好瀟灑勝吾廬簾額仍
通燕堂拗亦有魚蘭成擅詞賦宜作小園居
　　　旱
水潦江淮久今年復旱荒翻風無石燕蔽野有飛蝗桎梏懲
屠釣橧巢迫死亡虚煩乗傳使曽發海陵倉
　　　送越孝廉(闓)入楚兼作廬山之游
蕪城相見惜蹉跎又送雲帆楚澤過九疊屛風何處好三湘
芳草至今多尋山應得逢匡俗作賦還看壓景瑳準擬歸來
秋月滿樽前同聽大堤歌
　　　逢周侍郎(亮工)二首
悵别西湖曲重逢又十年艱難增旅話傾倒共詩篇春逺仍
題扇江寒未放船甘棠留召伯聽取舊歌絃(侍郎曽觀/察揚州)
阿戎頻問訊(公子/在浚)燕晋兩鄉俱道巳甘三黜家從泛五湖登
臨山屐在存没酒人殊(感王猷定胡/介諸舊游也)白髮明燈裏飛揚不可無
　　　酬彭(師度)三首
燕郊春雨灑塵輕我唱驪駒子送行回憶酒人天外隔不知
舟楫下蕪城
艾家橋北論交日回首星霜十九年祗向天涯相送老新詩
讀罷一淒然
竹西酒市接平山燈下妖姬十八鬟留取霜紈調錦瑟紅橋
一曲送君還
　　　送柯大(崇樸)還里兼寄周(篔)
渡淮三月滯江都送爾歸尋舊酒徒十幅蒲帆郷樹杪夜船
聽雨到南湖
　　　送葉上舍(舒崇)之睢陽
昔游同鼓山陰櫂我年方壯君尚少紅妝隔座送藏􁡂君醉
宵眠我狂叫江湖轉眼遽離羣東尋百越西三雲幾回落拓
來燕市秋草金臺共夕曛君今三十猶貧賤吳楚山川逺游
遍天涯聚散二十年郷里何曽一相見酒人燕市愛君詩置
酒邀君必我期城東城西夜漏午呼僮襆被恒相隨謂當同
醉椒花酒夜雨新年翦新韭豈意驪駒忽在門贈行不待春
楊柳黃塵千里盧溝橋朔雲慘淡風蕭條短衣匹馬睢陽去
正值梁園雨雪飄平臺滿目皆狐兔對雪相如可重賦若見
當壚勸酒人也應憶我長安路
　　　譚孝廉十一兄(瑄)歸自楚粤訪予維揚喜成三首兼
　　　懷郡丞七兄(吉璁)在榆林
郷園十載隔相對緫殊方髪短愁先鑷杯深喜益狂寒梅探
庾嶺秋草下涔陽未暇歸三徑明燈話射堂
栁岸舟同汎蕪城草乍班望衡曽九面夢雨得雙鬟車騎將
休汝榆林欲度關雕蟲何足尚辛苦羨名山
十月邊城路曽傳上郡鴻弟兄三歲别夢寐幾人同望逺平
山隔懷歸舊業空回思童穉日誰料各西東
　　　雪霽同周儀部(襄緒)對酒康山二首
一簣城隅出千家雪後匀江湖談往事絲竹老斯人(謂對/山也)不
厭尋幽晚惟應對酒頻寒梅意蕭瑟想見武功春
樽前横蜀嶺舄下起吳歌繋馬從星使憑軒覽漕河雪深花
尚發風急鴈翻多有約江春到行㕑次第過
　　玄黓困敦
　　　題竹垞壁
買斷竹垞將四載園林新筍未經嘗今來散帙時初夏忽見
抽梢喜欲狂背市有人酤濁酒南鄰許我借匡牀江村臥穩
眞堪樂愁說燕雲射獵場
　　　雨度仙霞嶺三首
縹緲江郎石朝來竟不分客愁偏暑雨祠古但寒雲小市兵
戈盡飛泉下上聞泥塗雖自苦暫喜逺人羣
岸缺人猶度橋迴徑轉偏古苔縁樹上密竹聚峰圎白袷晴
還濕靑鞵暮屢穿笑看茅屋近編筏渡溪煙
仙霞髙不極半嶺一雲平倚杖驚吾老攀崖羨客行經心蒼
蘚滑照眼白花明回首楓林暮先秋葉自鳴
　　　題福州林秀才竹亭
道南移宅後蕭瑟草堂貲尚有孤亭在堪歌伐木詩翠兼梧
下竹黃坼圃中葵最愛凉風滿無煩羽扇持
　　　泰安道中曉霧
苦霧滴成雨平林翳作峰不知巖際寺恰送馬頭鐘汶水巳
爭渡泰山猶未逢忽驚初日躍逺近碧芙蓉
　　　重陽前一日沈(暭日)鮑(夔生)載酒柯氏園亭同諸子
　　　分賦兼感舊游成二十韻
水竹通三徑星霜隔幾年悲歌同調續秋色異郷先葉落交
簷樹雲寒欲雨天解鞍嘶騎擁載酒麴車連席嚮西南上杯
行少長前從容寛禮數傾倒迭詩篇楚舞何相似秦風亦有
焉吟看吳㑹並交取性情便二子眞同好相期幸未愆臨池
良不厭舍坐屢敎遷破帽垂垂落疎簾處處懸籬花平綴錦
沙鴈小如拳薄暝爭投轄提壺更數錢風燈升降影茅屋去
來煙衰藉囊茰早宵因說餠延塵埃驚老大身丗益迍邅尚
憶班荆地曽開送別筵舊游惟沈(岸登)鄭(培)逺夢各山川榆
塞横汾曲(譚七郡丞兄/吉璁潘二耒)𧖟叢桂竹偏(髙層雲/李良年)中郎遺㸑笛(蔡湘)
歎逝轉悽然
　　　柯將軍園亭即席分韻送柯三(維楨)還嘉善
匹馬嵩陽返曽探玉女崖征衣猶雨雪歸櫂復江淮客有悲
歌獨文傳别賦皆葛疆池上月後夜不勝懷
　　　送計孝廉(東)還吳江
三年歸計緫蹉跎日見輕舟下潞河君去登髙誰對酒空憐
秋色異郷多
　　　送陳(釴)之靑浦
憶同九日登髙讌益信陳琳最善文易水自來長送客詞人
且免學從軍帆飛薛澱連郷樹鶴下華亭劃海雲吾老思歸
猶未得天涯歲月緫離羣
　　　送汪戸部(琬)還長洲
殊方動惜故人違聽唱驪歌涙暗揮白下乍傳星使返江東
忽見步兵歸苕華徑曲藏書屋蓮葉舟輕上釣磯不獨文章
今日少誰能未老念荷衣
　　　送陳叟南歸
軍都關口朔雲凝羨爾臨行匹馬登歸向髙陽逢舊侣銜杯
試話十三陵
　　昭陽赤奮若
　　　人日謁景皇陵
重湖裂帛巳流澌岸柳三眠又一時尚有寢園開夕照每逢
人日撫殘碑童童獨樹栖禽少冉冉長途下馬誰回首昌平
山近逺裕陵松柏緫淒其
　　　同劉侍郎(芳躅)入大房山時劉編修(芳喆)養疴山中
　　　八首
羣峰迴合靜飛塵野杏山桃各自春不共南陽劉子驥花源
一望巳迷津
丹梯直上與天連鐵鎻垂垂百尺懸安得山中十日雨石門
一道迸飛泉
帝城回望隔峰霞蘭若松門自歳華剰有紅羅宫監在香臺
猶禮九蓮花
上方層閣少經過猶有樵人樹杪歌試乞山僧老藤杖天風
扶上摘星陀
解道劉伶善閉關田衣竹杖此躋攀長安車馬紛無數誰肯
髙居六聘山
春風依舊野棠紅麥飯僧㕑餉客同不用三車頻問法白頭
試話玉熙宮
定公八十猨猱捷峻嶺何曽策杖遊邀我逺登龍虎峪翠巖
天半結飛樓
羊何此日和歌成夢草池塘句更清刻取谿亭雙櫟樹千春
長識謝公名
　　　過何侍御丹臺書屋二首
一飯長安地先生許數來牎虚同畫舫徑盡岀丹臺風幔宜
斜卷庭花獨早開但令施枕簟日日此銜杯
宛在山茨下層陰羃小亭花移大房茜石帖太湖靑筆斷何
妨續琴歌亦可聽閒來須賭墅一爲寫黃庭
　　　送喬舍人(萊)還寶應
今秋甲子雨不絶小池殘暑風淒淒棧車難行痩馬滑終朝
兀坐愁雲低有客上書臨欲去折簡招我斜街西房山香醪
貯一石浮以斛角暹羅犀定州瓷盌白如雪津門紫蠏團霜
臍坐中曹(舍人/禾)汪(舍人/懋麟)意氣古杜詩韓筆名相躋草堂圗畫凡
幾幅酒酣並起爭留題龍竿寺旁射陂曲中分一水名柘溪
君家嚴君(侍御/可聘)此游息翠煙繚繞含晴霓王官谷深城府隔
武陵花發時人迷只今八十尚健飯過橋不用扶靑藜郵籖
此去秋未晚籬邊圓菊黄花齊連江峭帆檻外落一雙老鶴
階前栖衡門啓後綵衣入定使眼膜開金箆桓山四鳥雖折
翼(時舍人/有兄喪)循陔庶免心酸嘶兼珍之膳娛永日靜觀節物移
暄萋嗟余旅食尚淹滯懷郷未得瞻秦稽送君沉吟數長路
寸心千里隨輪蹄維揚稉稻美自昔邇來厥土仍塗泥灣頭
淸水聞更決上流未築歸仁隄千村廬舍緫昏墊可知鴈戸
猶悲啼漕船萬斛輓不上荒岡斷岸何繇梯太倉紅粟漸巳
貴曷歸長水親鉏犂期君歲暮白田上班草城南手重攜
　　　和韻送徐編修(乾學)還崑山
潞河臨發動晨颸惜别重歌折栁辭前席定來宣室召蹇驢
仍借杜陵騎秋深準續登髙約月出應懷對酒時賔從玉山
知不少相思定寄草堂詩
　　　藍秀才見示劉松年風雪運糧圖
潞河十月櫓聲絶連檣如薺啼飢烏層簷炙背苦岑寂有客
示我運糧圖遥峰隱隱露積雪村原髙下紛盤紆千年老樹
風怒黒寒葉盡脫無纖枯人家左右僅茅屋傍有水碓臨山
㕑秕穅旣揚力輸稅安有甔石存桑樞大車檻檻四黄犢疾
馳下坂尋修塗嗟爾農人歲巳暮婦子不得相歡愉披圖恍
見南渡日北征甲士連戈殳當年諸將猶四出轉粟未乏軍
中需同仇大義動畎畝輸將豈畏胥吏呼始知繪事非漫與
堪與無逸豳風俱古來工執藝事諫斯人畫院良所無嗚呼
斯人畫院良所無不見宋之君臣定和議笙歌晨夕游西湖
　　　席上贈陸生三首
江東陸弟擅風流負笈今爲萬里游畫取燕臺山近逺黄雲
白雪一時愁
芳筵鮭菜故郷同刻燭藏鈎漏未終閉戸須爲十日飲銜杯
最愛百分空
風雪寒凝老樹枝蟹螯深夜且同持前身定是周邦彦醉裏
能歌片玉詞
　　　夢硯歌爲汪舍人(懋麟)作
我怪汪舍人臥疴嬾朝叅眼前冨貴非所好惟於載籍偏沉
酣無錢可糴太倉米僮僕入市心懷慚舍人舒膝方晝寢如
蟲食蓼翻知甘忽然夢入無人區廣庭巨室何㽎㽎中羅石
硯十有二一一就視煙雲含鼉磯苦堅龍尾滑洮河水玉徒䆾
䆱詎若羚羊峽中質靑花白葉波渟涵良璞得一亦已足十
二盡取毋乃貪覺來伏枕賦長句中心惆悵眞難堪爲語舍
人且莫貪髙要峽路吾能諳昔年著屐入巖穴親斲山骨施
斧鏨黄金盡散要不惜一百八石巖前擔自從輕舟發大庾
篷牕一日摩挱三榜人潛窺竊其九餘歸見者爭來撏眼看
美好盡巳去何況夢寐侈空譚舍人翻然釋惆悵留余濁酒
開新壜紞如漏鼓猶未起起時月落天西南
　　　龔尚書輓詩八首
坤維初震後元老忽淪亡(九日地震越/三日公没)已定春帆計翻敎夜壑
藏把杯人未散戀闕意堪傷盛德今徂謝悲看大鳥翔
西掖存封事南天返使車位仍三獨坐職半六尚書典禮眞
無忝論文盡不如最憐羣弟子入揖共欷歔
九日龍潭讌招尋自此休(公每歳九日讌客/賦詩於黑龍潭)遲歸因酒債垂死
及山游(九月七日公扶/病遊萬壽寺)别袂何曽把(時余赴/通州)詩篇緫未酬重來
淸淚迸風急繐帷秋
京華留滯久恒苦出無車記憶惟公切過從聽我疎頓忘何
日別急簡舊時書剰有雷塘句臨岐禊飲初(辛亥上巳余從京師/至揚州公以詩贈行)
墨自臨池妙詩先過嶺工換鵞何太苦刻燭未敎終匹練題
長遍聮篇思轉雄要知作者意肯與古人同
别有新詞麗樽前賦物華歌翻舊桃葉笛按小梅花檀板栁
三變金荃温八叉江南腸斷句回首向誰誇(公最賞余阻/風湖口詞)
含玉遺孤在招魂上客存天邊丁令鶴夢裏謝公墩笳吹將
歸路田廬何處村應同鍾太傅丙舍寄諸孫
巳輟靑門餞空憐白馬留九京應萬里百口但孤舟逝矣名
須易傷哉涕莫收寄聲縫掖賤休作帝京游
　　　送龔孝廉(宜生)掌敎涿州
圖經雄涿鹿壁沼亞橋門錦里仙人水樓桑帝子村詩傳頤
盡解官冷道彌尊不逺房山麓相期泛竹根
　　　九言題田員外(雯)秋汎圖
田郎與我相識今十年新詩日下萬舌爭流傳黄塵撲面三
伏火雲熱每誦子作令我心爽然開軒示我秋汎圖五丈鴨
頭畫岀宛似吳中船大通橋北官舍最湫隘箕筥斗斛囊橐
羣喧闐他人對此束縛不得去田郎掉頭一笑浮輕漣疎花
蒙籠兩岸渡頭發蹇驢䠥躠百丈風中牽五里十里長亭
短亭出千絲萬絲楊枝栁枝眠當其快意何啻天上坐酒杯
入手興至吟尤顚慶豐牐口自有此渠水未知經過誰子曽
洄沿倉曹題柱名姓不可數似子飛揚跌宕眞無前長安酒
人一時賦長句我亦對客點筆銀光牋篷牎寂寞不妨添畫
我從子日日髙詠秋水篇
　　　寄懸公
竹外繩橋渡口鐘别來消息五春冬南湖虚有煮茶約下若
幾曽歸櫂逢去鴈書成難問訊愁猿路險怯過從衰年願得
精廬近須卜横山第一峰
曝書亭集卷第八
曝書亭集卷第九
　　　　　　　　　　　　秀水朱彞尊　錫鬯
　古今詩(八)
　　閼逢攝提格
　　　春雪二首
臘去初無雪春來盡日飄披離侵柳陌取次及花朝入夜飛
何急因風卷未消攜錢思縱飲不用酒旗招
客久催蒼鬢師行冷鐵衣漸看迴鴈近只共早梅飛關塞愁
無極郷園信轉稀空憐兒女在遥計放船歸
　　　送龔大之淮陽
潞河遲日送征驂禁雪初晴柳尚舍一路靑山到淮浦照人
明月已江南
　　　汪舍人(懋麟)以丁娘子布見贈賦寄
丁娘子爾何人織成細布光如銀舍人笥中剛一疋贈我爲
衣禦冬日感君戀戀情莫踰重之不異貂襜䄖攜歸量幅二
尺闊未數星紈與荃葛曬却渾如飛瀑懸看來只訝神雲活
爲想鳴梭傍碧牕摻摻女手定無雙浣時應值湔裙水漂處
除非濯錦江長安城中盛衣馬此物沉思六街寡裁作輕衫
春更宜期君再醉天壇下天壇三月踏靑時領邊短鬢風吹
絲試尋油壁香車路追逐紅褌錦髻兒
　　　寄髙(層雲)
萬里歸舟興有餘蜀薑召客鱠鱸魚酒邊可憶朱齡石深夜
明燈勘羽書
　　　王尚書(崇簡)招同錢(澄之)毛(會建)陸(元輔)陳(祚明)嚴
(繩孫)計(車)讌集豐臺藥圃四首
上苑尋幽少東山載酒行發函初病起出郭始心淸一老風
流獨羣賢少長幷甘從布衣飲真得古人情
水淺孤村外亭開萬柳中流觴過上巳卷幔巳南風旅話江
湖别幽期出處同接䍦拚共倒舉手對山公
山田圍輞水左右出豐臺是日孤亭坐繁花四面開蟻浮傾
更滿蝶舞去翻來即事多髙詠天涯不易哉
麗草攅緗蕊晴風卷絳雲井華宜近汲衣桁忽斜曛興自抽
簪發人因賭墅分重過知不厭歸騎且紛紛
　　　送鄭(培)南還
長安似爾客最久自别舊郷今八年五里亭邊傾薊酒一帆
風末挂吳船承顔正好趨庭日生計須謀負郭田莫以故人
歸未遂卜居不與竹垞連
　　　鴛鴦湖櫂歌一百首(有序)
甲寅歲暮旅食潞河言歸未遂爰憶土風成絶句百首語無
詮次以其多言舟楫之事題曰鴛鴦湖櫂歌聊比竹枝浪淘
沙之調冀同里諸君子見而和之云爾
蟹舍漁村兩岸平蔆花十里櫂歌聲儂家放鶴洲前水夜半
眞如塔火明(宋朱希真避地嘉禾放鶴洲其園亭遺址也/余伯貴陽守治别業於上眞如塔峙其西)
沙頭宿鷺傍船棲柳外驚烏隔岸啼爲愛秋來好明月湖東
不住住湖西
春城處處起吳歌夾岸疎簾影翠蛾一葉舟穿妝閣厎傾脂
河畔落花多(傾脂河在楞嚴寺東/人家多跨水爲閣)
寶帶河連錦帶斜精嚴寺古黯金沙牆陰一逕游人少開遍
年年梓樹花(寶帶錦帶俱水名/精嚴寺多梓樹)
西埏里接韭谿流一簣缾山古木秋慣是爭枝烏未宿夜深
啼上月波樓(西埏里載干寶搜神記在嘉興縣治西韭谿之水經其下/缾山宋時酒務月波秀州酒名載張能臣天下名酒記樓)
(係令狐挺所建宋人/集題詠詩詞甚多)
　　　和韻(嘉興)譚吉璁(舟石)
　蘇小墳前水北流苕花梧葉滿園秋月華不與髙城隔飛
　上星湖第一樓
檇李亭荒蔓草存金陀坊冷寺鐘昏湖天夜上髙樓望月出
東南白苧村(檇李亭址在金銘寺北宋岳珂爲勸農使居/金陀坊著金陀粹編寺南有樓名湖天海月)
　　　和韻　譚吉璁
　胥江不逺小山存猶有遺祠翠木昏挂席西風乗興去白
　蓮秋水夕陽村
百尺紅樓四面牎石梁一道鎖晴江自從湖有鴛鴦目水鳥
飛來定自雙
　　　和韻　譚吉璁
　水市花船一樣牎龍淵學繍一條江憑誰移箇龍淵塔學
　繍村邊也作雙
倅廨偏宜置酒過亭前花月至今多不知三影吟成後可載
兜娘此地歌(陸游入蜀日記倅廨花月亭/有小碑乃/張先雲破月/來花弄影樂章云得句於此亭也張子野云往歲吴興守)
(滕子京席上見小伎兜/娘後十年再見於京口)
女牆官柳遍啼鴉小閣臨風卷幔斜笑指孩兒橋下水雨晴
漂出滿城花(孩兒橋在天寧寺東石䦨盡/刻作孩兒載魯應龍括異志)
檣燕檣烏繞楫師樹頭樹厎挽船絲村邊處處圍桑葉水上
家家飬鴨兒(樂府阿子歌注嘉興/人飬鴨兒作此歌)
桃花新水湧吳艚十五漁娃櫓自操網得錢塘一雙鯉不知
魚腹有瓜刀(錢塘杜子恭就人借瓜刀其主求之曰當即相還耳旣/而刀主行至嘉興有魚躍入船中破魚腹得瓜刀見搜)
(神後/記)
穆湖蓮葉小於錢臥栁雖多不礙船兩岸新苗纔過雨夕陽
溝水響谿田
　　　和韻　譚吉璁
　春來河蜆不論錢竹扇茶爐載滿船沽得梅花三白酒輕
　衫醉卧𬗋荷田
金衣楚雀白􁈦雞不住裴公島上啼白馬未嘶雲屋外紅船
先度板橋西(裴島即放鶴洲/相傳裴休别業)
隄外湖光隄内池露荷珠綴夜凉時阿誰月厎修簫譜更按
東堂舊日詞(毛滂在秀州賦月波樓中秋詞云露荷珠綴照見/鴛鴦睡月厎修簫譜樂府調名東堂滂集名也)
鴨餛飩小漉微鹽雪後壚頭酒價廉聽說河魨新入市蔞蒿
荻筍急須拈(方回題竹杖詩跳上岸頭/須記取秀州門外鴨餛飩)
城北城南盡水郷紅薇徑外是回塘千家曉閣紗牕拓二月
東風蕙草香
　　　和韻　譚吉璁
　江村復禮舊名郷竹作笆籬石作塘到處十家三酒店春
　波繋纜岸花香
西水驛前津鼓聲原田角角野雞鳴薹心菜甲桃花里未到
天明櫂入城(西水驛在城西桃花/里人多種菜爲業)
　　　和韻　譚吉璁
　棟子花疎過雨聲紮山看火樹頭鳴鄰船兩槳買桑葉南
　抵餘城北渚城
姑惡飛鳴觸曉煙紅蠶四月巳三眠白花滿把蒸成露紫葚
盈筐不取錢(姑惡鳥名蠶月最多野薔薇開白花田家/籬落間處處有之蒸成香露可以澤髪)
村中桑斧響初停溪上叢麻色漸靑郡閣南風纔幾日荷花
開滿鏡香亭(府城西北有麻溪鏡香/亭在慈恩寺南今廢)
徐園靑李核何纖未比僧廬味更甜聽說西施曽一掐至今
顆顆爪痕添(徐園李核小如豆絲懸其中僧廬謂/淨相寺産檇李每顆有西施爪痕)
藉袈橋上水松牌白石登登鴈齒階曽記小時明月夜踏歌
連臂竹鄰街(竹鄰里元陳秀民所/居藉袈橋在其東北)
谷水由來岀小湖渚城辟塞緫春蕪戰場吳楚看猶在折㦸
沙中定有無(水經注引吳記谷水岀吳小湖逕由拳縣渚城在今城北/十五里水經注又云浙江又東逕柴辟南舊吳楚戰地備)
(候於此故/謂之辟塞)
金魚院外即通津轉粟千艘壓水濵年少女牆隨意望縫衣
恰對柁樓人(輿地紀勝金魚院/在嘉興縣西北)
懷家亭館相家湖雪艇風䦨近巳蕪猶有白蘋香十里生來
黃蜆蛤蜊麁(懷恱居相湖南闢栁莊有水/亭名雪艇湖中産蜆甚肥)
學繍女兒行水潯遥看三塔小如鍼並頭菡萏雙飛翼記取
挑絲色淺深(城西學繡里俗傳西子入吳刺/繍於此三塔龍淵寺前塔也)
梅花小閣兩重階屈戍屛風六扇排不及張銅爐在地三冬
長煖牡丹鞵(里有張鳴岐製銅/爲薫爐聞於時)
鶴湖東去水茫茫一面風涇接魏塘看取松江布帆至鱸魚
切玉勸郎嘗(鶴湖在魏塘淸/風涇即白牛涇)
蓮花細歩散香塵金粟山門禮佛頻一種少年齊目斷不知
誰是比肩人(金粟寺在海鹽西南林坤誠齋雜記海鹽陸東美妻有/容止夫婦相重寸步不離時號比肩人孫權封其里)
織成錦衾碧間紅繚以吳緜四五通錦上鴛鴦三十六雙棲
夜夜水紋中(里出/善錦)
　　　和韻　譚吉璁
巷西古塔畫䦨紅閣老㕔門一徑通猶記北樓驂篠地薔
　薇一丈曉庭中
天寧佛閣早春開鳥語風鈴次第催怪道回船濕羅韤嚴將
軍墓踏靑來(天寧寺在秀水縣治/東北後有嚴助墓)
　　　和韻(秀水)陳忱(用亶)
　東林禪宇白蓮開魚版纔停午復催坐久雙谿明夕照布
　帆一半鵡湖來
長水風荷葉葉香斜塘慣宿野鴛鴦郎舟愛向斜塘去妾意
終憐長水長(長水秦時所/鑿斜塘地名)
踠地垂楊絮未飄蘭舟上巳祓除遥射襄城北南風起直到
吳江第四橋(城北王江涇有射襄橋俗譌/爲壽香橋即射襄城故址)
宣公橋南畫鼓撾酒船風幔拄鴉叉碧山銀盌勸郎醉櫂入
南湖秋月斜(陸宣公橋在城東朱碧山元時嘉禾銀工宋聞人滋/南湖草堂記檇李澤國也東南皆陂湖而南湖尤大)
木樨花落擣成泥霜後新橙配作韲猶恐夜深妨酒渴敎添
玉乳禦兒棃(禦兒玉乳棃/見漢書注)
畫睂墨是沈珪丸水滴蟾蜍硯未乾休恨圖經山色少與郎
終日逺峰看(沈珪禾人善製墨諺云沈珪對膠十年如石載何薳春渚/紀聞郡城四望無山宋鄭毅夫月波樓詩野色更無山隔)
(斷是/也)
　　　和韻　譚吉璁
　碧瓦珠光火一丸緑楊絲挂綵幡乾泥孩緃說鄜延好不
　及曹王廟上看
三姑廟南豆葉黄馬王塘北稻花香秋衣薄處宜思妾春酒
熟時須餉郎(三姑事見括異志今長/水有廟馬王塘在其北)
小婦春風樓下眠與論家計最堪憐勸移百福坊南住多買
千金圩上田(石門有春風樓錢塘應才爲嘉興學正婢曰/陸小蓮百福坊人貝瓊元末避地干金圩)
小舫中流播燕梢一螺靑水練塘坳隨郎盡日鹽官去莫漫
將儂半邏抛(燕梢小船名長水東有練浦一螺青浦水/名劉長卿詩半邏鶯滿樹今譌爲半路)
鎗金硯匣衍波牋日坐春風小閣前鏤管簪花書小字把郎
詩學魯訔編(鎗去聲斜塘楊匯髹工鎗金鎗銀法以黒漆爲地鍼刻山/水樹石花竹翎毛亭臺屋宇人物調雌黃韶粉以金銀箔)
(傅之見陶宗儀輟耕録杜/詩編年自禾人魯訔始)
雨近黃梅動浹旬舟回顧渚鬬茶新問郎紫筍誰家焙莫是
前溪讀曲人
秋燈無燄剪刀停冷露濃濃桂樹青怕解羅衣種鸎粟月明
如水浸中庭(禾中産鸎粟相傳八月十五夜/俾女郎解衣播種則花倍䋣)
繍綫圖存陸晃遥唐家花鳥棘鍼描只愁玉面無人畫須是
傳神盛子昭(陸晃禾人有繡綫圖載宣和畫譜唐希雅及孫宿皆/善畫花鳥墨作棘鍼子昭魏塘人嘗畫崔鶯鶯像)
去郭西南桂樹林五畝之園一半陰笑插枝頭最深蕊兩鬟
如粟辟寒金(城西屠氏園有桂二本垂蔭逾/畝每歲兩樹迭開金蕊一枝)
榆錢陣陣麥纖纖野菜花黃蜨易黏記送郎船溪水曲平蕪
一點甑山尖(甑山在桐郷今/爲錢大理貢墓)
比翼鴛鴦舉櫂迴雙飛蝴蝶遇風開生憎湖上鸕鷀鳥百遍
魚梁曬翅來(鸕鷀湖在海/鹽縣西南)
龍香小柄琵琶彎切玉􁫧瓏約指環試按花深深一曲海棠
開後望郞還(南宋太學服􁊅齋上舍鄭文秀州人妻孫氏寄秦樓月詞/一時傳播酒樓伎館皆歌之載吉杭雜記花深深海棠開)
(後詞中語也琵字/唐人多作仄音讀)
酒市茶寮緫看場金風亭子入春凉俊游改作烏篷小蔡十
郎橋低不妨(晏殊類要嘉興縣有金風亭/蔡十郎橋載至元嘉禾志)
落花三月葬西施寂寞城隅范蠡祠水厎盡傳螺五色湖邊
空挂網千絲(城西南金銘寺有范蠡祠舊并/塑西子像湖中産螺皆五色)
蘇小墓前秋草平蘇小墓上秋瓜生同心綰結不知處日暮
野塘空水聲(唐徐凝嘉興逢寒食詩惟有縣前蘇小墓王/禹偁詩縣前蘇小有荒墳今縣南有賢倡巷)
　　　和韻　譚吉璁
　參旗横照郡樓平塔火初沉漁火生郭外城中十三寺一
　時落月盡鐘聲
風檣水檻盡飛花一曲春波瀲灩斜北斗䦨干郎記取七星
橋下是兒家(春波七星/二橋名)
天星湖口好花枝便過三春采未遲蝴蜨雙飛如可遂敎郎
乞夢冷仙祠(天星湖在嘉興縣治東湖北有/協律郎冷謙祠禱夢者有奇驗)
江樓人日酒初濃一一紅妝水面逢不待上元燈火夜徐王
廟下鼓鼕鼕(徐王廟在府城東北每歳人/日穀日挐舟擊鼓士女往觀)
河頭時有浣衣人處處春流漾白蘋橋下輕舟來徃疾南經
娛老北蹲賔(娛老橋在城南蹲/賔橋在府治西)
芳草城隅緑映衫鳳池坊北好抽帆徐恬舊宅芹泥煖過雨
斜陽燕子銜(鳯池坊婁機故宅今郡學之/前徐恬宅見陸廣微吳地記)
秋涇極望水平隄歷歷杉青古閘西夜半嘔啞柔櫓撥亭前
燈火落帆齊(秋涇橋在城北杉/青閘名落帆亭名)
　　　和韻　譚吉璁
　靑􁈦白鷺浴湖隄飛向羅潭廟口西竹傘椶鞵塵不到秋
　風且看稻花齊
屋上鳩鳴穀雨開橫塘游女蕩舟回桃花落後蠶齊浴竹筍
抽時燕便來(横塘在城東俗名/筍之早者曰燕來)
漏澤寺西估客多樓前官道後官河正值喧闐日中市楊花
小伎抱筝過(呉船女郎入市/唱曲號唱楊花)
五月新絲滿市㕓繰車鳴徹斗門邊沿流直下羔羊堰雙櫓
迎來販客船(羔羊堰在石門縣/斗門在石門北)
魚梁沙淺鷺爭淘處處村田響桔槔一夜城西苕水下酒船
直並小樓髙
　　　和韻　譚吉璁
　槐葉靑時和冷淘槐葉濃時轉桔槹槐葉黄時香稻熟登
　場禾稼比牆髙
九里橋西落照銜櫻桃初熟鳥爭鵮須知美酒烏程到遥見
新塍一片帆(宋曽魯公監秀州新/塍酒稅今作新城誤)
馬場漁漵幾沙汀宿雨初消樹更靑最好南園叢桂發畫橈
長泊煮茶亭(彪湖一名馬場湖宋潘師旦以南塢漁漵水十一處㑹於春/波門外建㑹景亭南園余叔宜春令别業有桂樹四本髙俱)
(五丈蘇子瞻煮/茶亭在水北)
靑粉牆低望裏遥紅泥亭子栁千條郎船但逐東流水西麗
橋來北麗橋
伍胥山頭花滿林石佛寺下水深深妾似胥山長在眼郎如
石佛本無心(胥山在城東十八/里石佛寺唐刹)
花船新造水中央曉發當湖泝漢塘聽盡鐘聲十八里平林
小市入新坊(甪里東爲漢魏二塘德藏寺鐘初成工戒以勿撃俟行百里/撃之工行至新坊十八里遽撃之由是不能逺聞載括異志)
蒲山草與薺山齊澉浦潮來乍浦西白沃廟南看白馬巫言
風雨夜長嘶(蒲山菜薺山俱在平/湖白沃廟祀漢史君)
緑煙初洗兔華秋片片魚雲靜不流山月池邊看未足移船
買酒弄珠樓(山月池在平湖德藏/寺城東有弄珠樓)
鸚鵡湖流碧幾灣白龍湫水落陳山游人秦小孃祠過社鼓
聲邊酔酒還(鸚鵡湖即柘湖陳山上有白龍湫見括異志/秦小孃晉時人祠在平湖縣東南二十里)
阿儂家住秦溪頭日長愛櫂横湖舟霑雲寺東花巳放義婦
堰南春可遊(横湖霑雲寺俱在半邏東義婦堰漢許昇妻呂榮/冢死黃巾之難糜府君斂錢葬之今譌爲吕蒙冢)
巫子峰晴返景開傳聞秦女葬山隈閒聽野老沙中語曽有
毛民海上來(樂資九州志鹽官縣有/秦駐山始皇逕此美人死葬於山下/山之東海口有巫子山水經注光熙元年有毛民三人集於)
(縣蓋汎/於風也)
横浦東連白塔雲下方鐘鼓落潮聞結成海氣樓相似煮就
吳鹽雪不分(白塔山在海中/鹽官亦有蜃市)
勸郎莫飲黃支犀勸郎莫聽花冠雞聞琴橋東海月上烏夜
村邊烏未啼(聞琴橋在海鹽城東/烏夜村何準宅舊址)
　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　和韻　譚吉璁
　三條玉帶兩條犀爭訪金雞夢白雞髙冡纍纍羊虎盡塘
　南塘北亂烏啼
鷹窠絶頂海風晴烏兔秋殘夜並生鐵鎻石塘三百里驚濤
齧盡寄奴城(鷹窠頂在澉浦山椒每十月朔日月並出海中晉安帝/隆安五年孫恩犯海鹽劉裕拒之築城於海鹽故治)
招寶塘傾水淺深㑹骸山古冡銷沉都縁丗上錢神貴地下
劉伶改姓金(招寶塘在海鹽西南/九州要記古有金牛入山臯伯通兄弟/鑿山取牛山崩二人同死穴中因曰㑹骸山郡有劉伶墓土人)
(避錢鏐諱改/呼金伶墓)
曲律崑山最後時海鹽髙調敎坊知至今十棒元宵鼓絶倒
棃園弟子師
春絹秋羅軟勝緜折枝花小樣爭傳舟移濮九娘橋宿夜半
鳴梭攪客眠(濮院元濮樂閒所/居濮九孃橋在焉)
郎牽百丈上官塘客倚篷牎晩飯香黃口近前休賣眼船頭
已入語兒郷
輕船三板過南亭蠶女提籠兩岸經曲罷殘陽人不見陰陰
桑柘石門靑(崇德古南亭石門春/秋時吳壘石以拒越)
　　　和韻　譚吉璁
　宅西狷石舊名亭曽侍先人說五經夢想故園猶在眼椶
　櫚一樹假山靑
走馬岡長夕照中塘連沙渚路西東不知吳㑹誰分地生遍
茱萸一色紅(走馬岡在石門永新郷地有官窯相傳呉越分疆處語兒/中涇一名沙渚塘吳㑹分地紀書名見太平御覽吳茱萸)
(禾郡/土産)
移家只合甓川居釀就新漿雪不如留客最憐郷味好屠墳
秋鳥馬嘷魚(閩人卓成大元末僑居甓川馬嘷城殆/即水經注所云馬睪城也魚可爲腊)
郎家湖北妾湖南兩槳縁流路舊諳却似釣鼇磯畔鷺往來
凉月影毿毿(釣鼇磯在南湖中/龔太守勉所築)
野王臺廢只空墩翁子墳荒有墓門舍宅尚傳裴相國移家
曽住趙王孫(白蓮寺隔水有顧野王讀書臺址朱買臣墓在甪里街/北眞如寺相傳裴休宅趙王孫謂孟堅也居廣陳里)
秋晚東林落木疎白蓮僧寺水中居昏鐘不隔漁莊火古殿
猶存日本書(白蓮寺即東林施水院漁莊在其/北寺壁有日本國人題名二處)
蘄王戰艦巳無蹤婁相髙墳啓舊封曽見朋游南渡日北山
堂外九株松(縣東三十里一冢甚髙傳是婁機墓中有石室/爲盜所發北山草堂沈氏宅其石壘自南宋)
仲圭舊里足淹徊曲徑横橋一水隈小榼春風誰酹酒佛香
長和墓門梅(呉鎮墓在嘉善/縣治北梅花菴)
懷蘇亭子草成蹊六鶴空堂舊蹟迷惟有清香樓上月夜深
長照子城西(懷蘇亭在府治六鶴堂宋知州鄧根建府廨有清香/樓見異聞緫録子城載閒牎括異志今目爲子牆脚)
稗花楓葉宋坡湖路轉潮鳴山翠無百里鹽田相望白至今
人說小長蘆(宋坡湖即賁湖吳郡記海濵廣斥鹽田相望/檇李舊號小長蘆見周必大吴郡諸山録)
桑邊禾黍水重圍時有秋蟲上客衣三過堂東開夕照滿村
黃葉一僧歸(三過堂蘇子曕遺跡/黃葉菴釋智舷所築)
百花莊口水沄沄中是吾家太傅墳當暑黃鸝鳴灌木經冬
紅葉映斜曛(百花荘在城北十五里/先文恪公賜塋在焉)
鴨觜小船淺水通荻花門巷蕭蕭風荆南豫北鬬新釀不比
吾郷淸若空(淸若空亦秀州酒/名見武林遺事)
秋水尋常没釣磯秋林隨意敞柴扉八月田中黃雀啅九月
盤中黃雀肥(黄雀味甚腴/産陶莊馬疃)
　　　和韻　譚吉璁
　菜花涇上半漁磯簷蔔林中盡竹扉寒水看同春水闊髙
　田比似下田肥
江市魚同海市鮮南湖蔆勝北湖偏四更枕上歌聲起泊遍
冬瓜堰外船(唐張祜曽領嘉/興冬瓜堰稅)
妾家城南望虎墩郎家城北白牛村白牛不見郎騎至望虎
何由過郭門(陳舜俞居秀州嘗跨白/牛往來自號白牛居士)
百步橋南解纜初香醪五木隔年儲不須合路尋魚鮓但向
分湖問蟹胥(去郡城東北三里有百步橋馬永卿嬾眞子蘇秀道中有/地名五木岀佳酒陸游日記合路賣鮓者甚衆一統志分)
(湖産/蟹)
石尤風急駐蘇灣逢著鄰船販橘還祗道夜過平望驛不知
朝發洞庭山(蘇灣近吳江境上/陳舜俞墓在焉)
父老禾興舊館前香秔熟後話豐年樓頭沽酒樓外泊半是
江淮販米船(望雲門北舊有禾興館唐李澣嘉興屯田政績記/嘉禾一穰江淮爲之康嘉禾一歉江淮爲之儉)
茅屋東谿興可乗竹籬隨意挂魚􁉞三冬雪壓千年樹四月
花繁百尺藤(東谿從叔/子蓉别業)
舎南舎北遶春流花外初鶯囀未休畢竟林塘輸甪里愛攜
賔客醉山樓(山樓從叔子葆所居四/方賔客至者必集於此)
谿上梅花舍後開市南新酒醱新醅尋山近有殳基宅看雪
遥登顧況臺(余近移家長水之梅谿殳山在其西横山/在其南皆可望見顧況讀書臺在横山頂)
　　　和韻　譚吉璁
　木樨開後菊花開黄雀霜螯載酒醅九日登髙東塔寺風
　沙終勝赫連臺
歸人萬里望丘爲白酒黃壺瓠作巵來往櫂歌無不可西溪
東泖任吾之(丘爲郡人王維送之詩云五湖三畞宅萬里一歸人里中黄元/吉冶錫爲壺極精緻近日郷人多用匏樽西溪在府城西三里)
(鮑恂所居東/泖在平湖)
檻邊花外盡重湖到處杯觴興不孤安得家家尋畫手谿堂
遍寫讀書圖(黄子久有由/拳讀書圖)
　　　和韻　譚吉璁
櫂歌欸乃勝西湖風景尊前調不孤只少松陵朱處士屏
風八尺寫新圖
　　旃蒙單閼
　　　題畫竹二首
疎筠个个倚風輕忽憶郷園宿雨晴三畞宅西桐樹北此時
新筍又應生
雪禽未染唐希雅怪石須添趙大年興發欲尋潭柘寺春流
決決響山泉(燕京無竹惟潭/柘寺東院一林)
　　　懷上方山二首
不到上方三歲久茅茨長想結山隈盡移細石敎泉下亂插
繁花把徑開倦客春深歸未得故人書寄約重來水筒雲碓
安排易只欠江南遶屋梅
百丈霞梯澗戸扃層崖依舊入天靑花源未有秦人住屐齒
曽同謝客經殷地昏鐘催夜月過橋春水續寒汀精藍近結
支纖侶準擬松根煮茯苓
　　　送顧(乃西)還楓涇
客游五載莫淒然元夕天涯我十年爲羡王孫歸去路岸花
江草送吳船
　　　嚴侍郎招同吳明府(山濤)龔觀察(佳育)陳處士(晉明)
　　　髙上舍(層雲)集吳氏園亭時公子(曽𣙗)在坐
八騶曉岀郭門東避暑閒園河朔同山簡賔寮攜沼上謝家
裠屐滿亭中微凉髙栁虚檐日過雨新苗隔岸風四坐傳杯
那不酔主人先巳百分空
　　　贈吴明府(山濤)
詩人吾愛塞翁好風格西陵别擅場嗜酒肯淹千里駕罷官
爲起七歌堂雲山畫出無前輩暑雨燈殘話故郷甪里菜畦
猶未賣歸時休只戀餘杭
　　　潞河遥送湯(駉)南還四首
惜别無從倒玉壺俶裝遥發短亭孤荆髙舊侶分攜盡燕市
何人送酒徒
靑齊南下即扁舟一片雲帆故國樓此去向平婚娶了明年
五岳試同遊
生計歸時且掩門還憐舊業巳無存全家欲傍西溪住最愛
梅花第幾村
竹垞三徑也蕭然歸夢天涯又隔年儻肯結鄰長水市開門
同對小池蓮
　　　懷郷口號八首
醧舫西偏盡竹梧紫微山石儘敎鋪兒孫郷里堪娛日不用
千金買佛奴(醧舫余齋名元濮樂閒以中/統鈔一千錠買歌兒汪佛奴)
先人舊宅北門棲舍後斜陽塔影低門逕傷心難再問夢魂
猶繞舊沙隄
碧漪坊裏譚公宅鴨脚淸陰半畞餘最憶兒時好兄弟樹根
同讀五車書(五經進士譚公宅在府治東北碧漪坊舟石郡丞左羽孝廉孝/山太守次友典籍及亡兄舍人夏士皆讀書於是余亦與焉庭)
(有鴨脚/樹三本)
舊日園林半巳荒惟餘曲水繞芳塘少年最憶春游好曽向
顔家看海棠(顔家園海棠花/最盛今巳摧折)
墨林遺宅道南存詞客留題尚在門天籟圖書今巳盡紫茄
白莧種諸孫(項處士元抃有天籟閣蓄古書畫甲天下其/閣下有皇甫子循屠緯眞諸公題詩尚存)
舊游俞繆日過從三李銜杯興最濃明月緑牎期沈約白鹽
赤米問周顒(憶右吉天自斯年武/曽分虎山子青士也)
司農泉石向來耽徐穉同遊飲必酣夢想谿山眞意好戛天
修竹水亭南(曹侍郎秋岳倦圃有谿山/眞意軒徐穉指敬可也)
方外能詩數復公結茅初地虎谿同詞人寂寞宜過此一舸
月明湖水東(復公字文可住𥘉/地菴詩格最老)
曝書亭集卷第九
曝書亭集卷第十
　　　　　　　　　　　　秀水　朱彞尊　錫鬯
　古今詩(九)
　　柔兆執徐
　　　讀葉司城(封)嵩游草賦贈
客居通潞春復冬有如飢鳥仍投籠平生夢寐在五岳垂老
未覩嵩陽峰峰頭玉女定笑我那不控鶴鞭癡龍瓊漿勿飲
良可惜白髮滿鏡徒愁容葉君昔年宰登封莓苔洗字尋石
淙霞梯髙髙八百丈筍鞵踏遍靑芙蓉廬巖瀑飛一匹布鐵
梁峽偃千年松仙人十六時相逢閒吹鵞管向明月有時髻
插三花穠漸川俞叟與君往來熟言君愛奇恒未足開筵爲
蒸玉面貍行藥曽騎雪色鹿測景還登測景臺逍遥宛在逍
遥谷偶然長嘯百里聞每遇殘碑三日讀不見囊中金石編
何殊集古歐陽録崇文門西車轂撃十里黃塵眯人目下馬
尋君道名姓一笑情親爲鄉曲投我嵩陽詠百篇勝聽哀絲
與豪竹近來海内工詩格新城王君最雄獨一見君詩許絶
倫同調由來賞心速君今司城名籍甚栗果少年齊足跼入
門㕔事半栽花插架圖書尚連屋作吏如君良不俗閒從巷
北期王君更許髙齋醉􁘜醁金箱圖畫恣臥遊豈必盧鴻草
堂宿
　　　春暮何少卿招同故鄉諸子集古藤花下送譚十一
　　　孝亷兄之舒州
古藤二本髙刺檐毿㲚亂挂驪龍􁐦主人築堂二十載客到
盡卷堂中簾肥香徐來翠陰動晴絲欲墮朱光炎今年經過
物候早三月巳見繁花黏河豚未罷直沽市牡丹定録房山
尖春風不飲最可惜急收筆架移書籖相期郷黨十數子同
時走送譚孝廉一觴一詠少長集脫略禮法無纖嫌懸燈直
敎猛燭並有酒但向深杯添移時留髠盡送客三人密坐清
宵嚴北城漏鼓聽漸數下弦殘月光磨鎌捉臥瓮人選新格
主猶鯨吸賔魚噞人生離多合亦易有淚肯對花前沾舒州
地勝山水兼孤城皖口跳波漸芙蓉之池泛永日訟庭無事
恒虚恬鱘魚凝脂切黃玉翠螺如畫圍蒼蒹乃知下第去亦
得絶勝六街衣馬塵容黔
　　　題元張子正林亭秋曉圖同髙(層雲)賦
一峰畫品最緻密逾三百載流傳稀今人摹仿目未睹但取
率略屛紆威殘山剰水不數點豈惟神異貌亦非當時藝事
許入室華亭張中稱庶幾即如此圖乃學井西王生筆林亭
曉色開熹微焜黃老緑下掩百竿竹是誰竹下結屋關荆扉
橋無一人行樹無一鳥飛斜川折溜凡幾轉古寺突兀樓松
圍凉雲濛濛不可極懸泉直下春林霏人家磧歷更髙處水
榭八九相因依武陵桃花笑卑濕兹山避地堪茹薇當知作
者意獨得能使留題數子傳聲徽客中三伏正苦熱對此羽
扇都停揮安得天風扶我縹緲度絶磴與君攜手同振千仞
岡頭衣
　　　贈鄭(簠)
金陵鄭簠隱作醫八分入妙堪吾師朅來賣藥長安市諸公
衮衮多莫知伊余聞名二十載今始邂逅嗟何遲自從鴻都
石經後工者疎密無定姿任城學官闕里廟羅列不少漢人
碑簠也幽尋遍摹搨羲娥星宿摭無遺郃陽酸棗法尤備心
之所慕手輒追黃初以來尚行草此道不絶真如絲開元君
臣雖具體邊幅漸整趨肥癡寥寥知解八百禩盡失古法成
今斯邇來孟津數王鐸流傳恨少無人披太原傅山最奇崛
魚頏鷹跱勢不羈臨清周之恒委曲也得宜勾吴顧苓粤譚
漢曁歙程䆳名相持未若簠也下筆兼經奇緜如煙雲飛欲
去屹如柱礎立不移或如鳥驚墮羽翮或如龍怒撐之而箕
張昴萃各異狀屛幛大小從所施平山堂成蜀岡湧百里照
耀連雲榱工師斲扁一丈六衆賔歎息相瞠眙須㬰望見簠
來至井水一斗研隃糜由來能事在獨得筆縱字大隨手爲
觀者但妒不敢訾五加皮酒浮千鴟我聞此事足快意目雖
未覩心已怡安得留之數晨夕醉時竊柎醒肩隨盧溝橋北
風巳厲子今南去生凌澌驪駒在路留未得歲聿其暮云誰
思鍾山草堂定好在放溜且任吴中兒華陽瘞鶴字刻露鄧
尉遺樹花參差無錫城邊見嚴四示我長歌一和之
　　　送顧(瀛)之沂州
官亭把袂惜離居南指臨沂歲未除行過蒙陰山葉響馬頭
靑壤雪消初
　　　夀何少卿(元英)
冷卿宴客巳無錢猶有南牀許醉眠淸鏡㸔來容四十練裙
書秃管三千日邊初度春尤近雪後今宵月最圎弟子麴車
來不少相留判飲到新年
　　　壽劉編修(芳喆)二首
金錢衮衮考堂輸今日通階昨日殊誰似編修甘寂寞七年
不向集賢趨
人日梅花一月前騷人初度棗弧懸蕭然賦雪攜羣從絶勝
徵歌玳瑁筵
　　強圉大荒落
　　　河豚歌
天津之水連北溟七十二沽漩迴汀漁師乗春漾極浦䑰䑠
葉葉輕於萍河豚此時舉網得活東小大同賦形賣不直錢
棄可惜堆置更比凡魚腥南人見之莞爾笑是物足勝通侯
鯖葦蒲束取十百輩馬䭾車載兼手拎晨興主人食指動忽
覩兩縛陳吾庭客來疾呼莫莫莫亟當投卑煩丁寧食熊者
肥食鼃痩豆令人重榆則瞑彼猶無傷此獨甚犯之不異衝
鈴釘主人語客且安坐吾言物理君試聽人生一死各有候
韭英棗華木葉零即如飲啄亦分定鼎腹豈必堅關扃雖云
甘脆腐腸藥不聞茹藿長延齡兹魚信毒種乃别膢朐有法
食有經或如燕子尾涎涎或如束帶腰黃鞓今之饋者皆不
爾安用荷鍤薶丘冥抉精刮膜漉出血如鼈去醜魚乙丁磨
刀霍霍切作片井華水沃雙銅缾薑芽調辛橄欖醡荻筍抽
白蔞蒿靑日長風和竈觚淨纖塵不到晴牎櫺重羅之麪生
醤和凝視滓汁仍淸泠吾生年命匪在卯奚爲舌縮箸蠲停
西施乳滑恣敎齧索郎酒釅未願醒入脣美味縱快意累客
坐久心方寧起看牆東杏花放橫參七點昏中星
　　　送董孝廉(愷)游五臺
軍都關外朔雲屯過盡龍堆入鴈門一路金光瑶草色青天
直上五峰尊
　　　兕觥歌(觥爲許文穆公餞趙太/史定宇物爲何少卿賦)
覆玉盌屛香螺徹銀鑿落金叵羅黃支之犀塵盡辟主人持
觥客前席請看觥上銘爲君陳夙昔定陵沖年資相臣元老
奪情衆怒嗔朝陽一鳳午門伏折檻寧辭逆鱗觸歸時餞者
滿都亭珍重臨岐許文穆神羊一角詎有雙流傳旣久歸婁
江張公以之遺弟子敢諫吾公趙公似更兼愛客無倦容平
原十日恒過從朝衣典盡且不顧快意但寫鳬花濃我浮此
觥亦巳數尊前豈惜狂歌重吾公邇年徙卿寺西掖南牀誰
鶚視漢殿今無白獸尊滿飲黃流莫輕寘
　　　周郎中自閩回賦贈二首
萬里孤臣去三年别館囚遥憐天北望不異海西頭曲罷紅
薔老園荒紫蓼秋空堂今夜燭誰分話離愁
入夜羝同宿經秋鴈不飛歸迎雙眼淚去陷幾重圍攬鏡顔
都改趨庭計巳非辛勤完節意冬月尚絺衣
　　　同里李(符)游於滇遇碧雞山道士謂曰子前身廬山
　　　行脚僧也後十年當仍歸廬山(符)乃畫廬山行脚圖
　　　俾予題詩二首
畫裏分明廬岳僧雲峰有約十年登江湖到處勾留住看爾
入山能不能
桃郷一望水挼藍擬結鄰居共釣潭休信碧雞狂道士閒抛
老屋在花南
　　　春浮閣
春浮本佛樹之子愛逃禪小閣道南市清流牐口泉攤書官
栁近對酒女牆偏盡笑張思曼能牽岸上船
　　　題董尚書墨蹟
三真六草董尚書北米東邢總不如試誦容臺好詩句一縑
肯換百硨磲
　　　彭城道中詠古二首
舊社枌榆改寒雲芒碭收山風吹野火飛度斬蛇溝
博浪飛椎後圯橋進履年無人知偶語況有素書傳
　　　淸流關
淸流關厜㕒設險古來尚細路縁秋毫石角竦殊狀舍我一
兩車拄此九節杖初行井臼中俄出松果上回睇衆山卑連
峰走頽浪入關少礓礫客意始蕭放平岡響楓葉斷壁偃花
當南滁暑未銷西澗水新漲眺逺懷昔人儒衣謁戎帳君臣
旣深契一言判興喪偏師越死地於此蹶上將遺跡雖巳湮
過者心所嚮山髙而水淸獨立但怊悵
　　　題顧夫人畫蘭
眉樓人去筆牀空往事西州說謝公猶有秦淮芳草色輕紈
匀染夕陽紅(蘭名見金/漳趙氏譜)
　　著雍敦牂
　　　興化李先生(清)壽詩
丗事有屈必有伸吾思遜國忠節臣詔書張目不肯草何得
復作叩頭人一時史筆授曲學壯夫氣短懦夫嗔褎忠之典
歲久闕草野論議徒紛綸棗園先生家海漘早成進士官於
鄞掖垣竹埤歷八舎抗疏豈憚批龍鳞曽聞過江上封事神
人觀聽交歡忻方黃鐵練名盡易榜祠木末金川新電光石
火雖暫照猶勝霿霧霾窮塵傳之百丗終不湮先生用意良
苦辛邇來閉戸三十載著書更比當年勤東京舊事孟元老
北盟新編徐夢莘藏之名山自怡恱使者徵索推蒲輪先生
穩臥南溪濵白蕉之衫紫荷巾三詔六聘催未起衡門但與
沙鷗親年今八十能抱真齒兒髮秀目緑筋立譚古昔猶齗
齗玉堂才子念明發四月正及懸弧辰袖懷蟠桃五寸核目
送海鶴千里津棗園池水風漣淪闌藥四照花如茵五加皮
酒粥面厚鳴薑鱠鯉羅兼珍烏衣不改王謝里一門羣從稱
觴頻古來傳經藉遺老耆儒往往上夀臻不見張蒼伏勝曁
轅固博士江翁杜子春
　　　鄚州題壁
積水漁村渡新凉酒斾風河間多姹女若箇數錢工
　　　得龔(百朋)嶺南書却寄
別鴈橫汾信去留何時漂轉入端州天邊消息初踰嶺戰後
江山獨上樓草檄硯開鸜鵒潤歸帆雲暝鷓鴣愁回憐十載
相逢地晋府街東並馬遊
　　　爲徐徵士題畫
買斷西濛港湖田二頃餘應同尹都尉暇便著農書
　　　王尚書招同陸(元輔)鄧(漢儀)毛(奇齡)陳(維崧)周(之道)
　　　李(良年)諸徵士讌集怡園周覽亭閣之勝率賦六首
北斗依城近南陔選地偏綵衣逢暇日珠履託羣賢山擁牆
初亞林疎徑屢穿身隨沙際鶴飲啄到平泉
石自吳人壘梯懸漢棧牢白榆星歷歷蒼蘚路髙髙宛得棲
林趣渾忘歩屧勞下山無定所隨意各分曹
澗白泉𥘉徙籬金菊未枯夕曛含略彴亂石點樗蒲密坐千
人許迷途八陣俱不因㸑煙細何處覓行㕑
風磴雙亭外疎藤蔓十尋龍蛇寒自蟄鳥雀暮長吟待結千
花墜應同萬柳深隔林催未起獨坐想濃陰
屨滿西南戸堂臨上下洄落成凡幾日勝引喜先陪監史新
圖格壺觴舊醱醅謝公能賭墅㑹見捷書來
小閣簷端起虚牎樹杪憑忽驚黃屋近更繞翠微層九日今
年悔諸公逸興能尚書期可再雪後轉須登
　　　題周恭肅公畫牛二首
白川畫龍兼畫牛遶村急雨菰蒲秋百年紙墨黯無色雲氣
溟濛猶未收
牧童横笛吹不得背面却看溪上山記得濫溪西去路荻花
楓葉淺沙灣
　　　沈烈女詩
吳趨沈氏女許嫁黃小同墨車雖未迎媒妁言已通黃童抱
羸疾十九年命終沈女得凶問淚落如泉江布緫箭笄髽喪
服治衣工上樓不下樓顦顇緜春冬含辛桂枝蠧食苦蓼葉
蟲父母勸之嫁女恚經樓中須臾救復活自誓永不雙獨居
三十年兵革俄乗墉全家盡逃匿女仍守樓牎結我裳與衣
輟彼飧與饔一笑歸黃壚之死何從容層層虎丘塔下臨松
柏桐兩家謀合葬龜筮咸相從小字書新銘白石沙磨礱雙
飛化蝴蜨並蔕生芙蓉春水鴨頭緑秋草雞冠紅花船恣來
往愛泊山西東吾願游冶女視此馬鬛封
　　　題腰鼓圖
細腰急捧鼓參撾水調兼歌穆護沙料得翻身誇絶技只嫌
插鬢少葵花
　　　丘漢陽壽詩二首
自從江漢櫂歸舟雲壑棲遲三十秋占得釣磯臨海嶼至今
八十轉風流
圖經七十二福地其二乃在東楚間先生林居盋池近長年
不改芙蓉顔
　　屠維協洽
　　　元日同孫(枝蔚)毛(奇齡)陳(維崧)吳(雯)汪(楫)諸徵士喬
(萊)舍人湯(右曽)上舍集曹舍人(禾)書齋遲李(良年)潘
(耒)不至即席限韻二首
勝引期元日虚齋束五經客來衣半白杯至眼俱靑密坐更
番改淸詩次第聆燭花髙不落嘶騎且迴停
樂極修簫譜觴行羆酒監同聲歌郢曲異味轉吳帆東閣花
須放西山翠可鑱還期共潘李並馬試春衫
　　　古意投髙舎人(士奇)
奕奕九成臺泠泠五絃琴威鳳刷其羽歌舞樂帝心朝儀靈
沼上夕息髙梧陰覽輝千仞餘求友及遐深爰居本海處亦
復辭煙潯東門一戾止游目嘉樹林和風動閶闔百鳥啁啾
吟獨無笙簧舌臆對難爲音主人軫物微飼花若黃金食之
非不甘愧莫報以琛寄言鸞凰侣釋此歸飛禽
　　　酬閻(若璩)
烈火燔帝竹秦鏡忽以淪番番濟南叟後死髦而勤腹笥傳
少女齒落餘空齦掌故穎川來何繇聽其真所怪張歐陽疑
義嘿不申金絲魯宮響科斗蟠輪囷俄遭巫蠱發竹簡迹久
湮梅生千載後一一紛羅陳其餘航頭字捃摭亦有因譬若
完衣裳安用重補紉文從義艱晦體殊絶蹤塵孔書旣咸在
謨誥恒鮮新何不正今譌去險歸温純此義誠難知疑者頗
相循閻生幷州彦徙宅淸淮漘昨年應詔至旅食春明春小
心對縫掖餘勇刺古人示我一編書其言狂且醇諸家援王
吳百氏捜墨荀幽室決窔奥希音辨韶鈞雖爲見者駭猶勝
徒呫呻吾生嬾述作老矣潛悲辛君非漢井丹經義何紛綸
況有紈扇詠贈我情彌親客子寓招提不出動盈旬春冰玉
河裂草暖波粼粼紅杏舒繁條翠嵐壓重闉相期出郭游西
山恣迴巡並馬騁劇談九皇八八民醒即坐松石醉即臥花
茵
御試省耕詩二十韻
長樂虯鐘啓端門羽仗排良辰元巳近暄景暮春佳
帝念勤民切羣情望幸皆蘋風吹近逺蘭澤洗氛霾銜尾
中流鷁拳毛内廏騧農輿霑雨露俞騎束鞞靫沙柳津亭岸
山松驛路牌西疇一以望東作此時偕于耜分原上提筐饁
水涯杏花殷似火菖葉小於釵巷靜餳簫市煙澄土銼柴倉
庚飛習習布穀語喈喈樂事紆
乾顧豐年協
睿懷歌時成夏諺行處即堯階帳殿開黃屋人家遶翠厓定
知先稼穡力爲減徭差吉日宣王禱空同軒后齋星躔齊北
拱聲敎巳南諧曲渚宜浮洛芳尊迥勝淮
宸游多悅豫振旅入天街
　　　送張大理(雲翼)省親皐蘭結婚作
纔投縞紵慰臨岐别酒翻慳雪後持聽棘暫辭歸覲日絃桐
爲譜述昏詩咸陽紫鳳秦臺迥京兆靑螺漢殿知此去心懸
清禁月重逢應及柳如絲
　　　爲姜(宸英)題畫
潞水秋風上短槎日湖南望水雲賖空敎
天子知名字不賦長楊賦白華
　　　送施(鑒范)令什邡
早綰銅章去嚴程莫滯留連雲仍舊棧到日恰髙秋訟向泉
邊聽書從鳥外郵母嫌山郭小漢將此封侯
　　　寄酬張五處士兄(彦之)
五茸多冨室算緡苦煩挐兄也雖屢空家居能晏如糠籺恒
不飽寄詩饒鴈魚何哉兔園冊不鈔貨殖書
　　　和田郎中(雯)移居韻
道南道北書一車田郎與我齊移家月俸雖分五斗粟相呼
野性同麏麚濁醪盈杯注淶水暖湯濯足歌彭衙風簾無額
星炯碎短牆縱葺仍夭斜牎前喜有兩棗樹凝想滿眼他時
花誦子山薑詩句爽有若暝坐翻金鴉盤空硬語和未穩月
黒漏鼓鼕鼕撾布衾不睡我亦爾牽牛獨處嗤㚿媧
　　　題李檢討(澄中)所藏明月蘆鴈圖二首
吾家水閣傍江斜風荻侵簷一丈花連鴈低飛渾不見祇聽
拍拍響圓沙
逺岸風微宿雨殘天邊忽湧爛銀盤盧河橋畔秋容好比似
南湖一曲看
　　　淨業寺看荷花同嚴四檢討(繩孫)作
香刹縁隄轉官橋信水流緑雲千萬頃不見采蓮舟
　　　李檢討(澄中)惠鮮鰒魚賦謝
海岱惟靑州水族不可算有魚其名鰒託命白石矸孔如螺
者九體具蚌之半浮沉信潮汐岀没昧昏旦湲湲逐崩濤汩
汩臨駭岸漁師三五輩利刃挟新鍛迎寒解衣褌燎薪雜石
炭俄而投衝波若勇士赴難滑苔裹獷殻自恃兩堅悍彼石
陷死地嗟汝豈得竄殺機伺巧發一割乃中斷黨附安可常
徒令見者歎是物昔所珍不數鵠鴞胖彦回三十枚曽鄙萬
錢換李君家諸城古臺琅邪畔封書敕官奴郷味來歲晏荒
途犯風雪羸馬走顛汗以之貽故人腥涎尚未澣疑有蠙珠
存無復朽索貫饌法失嚴龜食經忘馬琬庖㕑異羮臛南北
互譏噆於焉出新意滓汁藉糟灌雜雜筠筐排一一桂火煅
雖殊馬甲脆足勝羊胃爛觀頤匪自飬比鄰呼酒伴饞扠了
陶盤不食真鈍漢
　　　送耿副使之官隴右
雙旌曉發動征塵猶見黃花驛路新樹屛莫辭朱圉逺封侯
須與玉關鄰魚龍積水褰帷近馬鹿晴山繞幕春到日西堂
留牘少尺書須寄倦游人
　　　佛手柑二首
柰女環初脫金仙露最甘萬重來水市一笑啓筠籃味豈踰
淮變香仍隔歲含回思珠海住千樹嶺雲南
宛是祇林得宜從漢殿傳浮江螺女外置驛橘官先白截鵞
肪嫩黃堆兔琖圓尚嫌香氣逺分傍枕函邊
　　上章涒灘
　　　平蜀詩十三章(并序)
(臣)伏見
皇上即阼以來仁聲溥洽凡在海外重譯來格邇者巴蜀負
固蕞爾叛寇神人交憤六師所向何堅不摧
皇上先之以德化未即咸劉乃凶渠旣殞餘孽罔悛
天威赫怒爰命虎臣五道分軍罙入其阻日未浹旬保寧成
都千里厎定正月丁巳捷書上聞誕集文武臣工宣于闕下
僉曰蜀宼之不靖於今六稔
皇上休飬民力湛靜不絿金鏡在握朗照萬里之逺山川險
易瞭若掌中
廟算恢宏指授方略以師則武以時則利以將相則和調用
能不日成功
聖武布昭逺邁隆古(臣)以布衣被蒙
恩澤拔置史舘粤稽曩昔劉闢旣擒韓愈進元和聖德詩明
之平蜀劉基亦作頌以獻(臣)雖蒙滯躬逢盛際於以頌揚丕
烈其何敢後乃拜手稽首而獻詩曰
皇帝聖哲靡逺勿瞻南諧北燮西𬒳東漸蠢爾不庭憑阻滇
黔爰踞巴蜀以逞戈銛
皇帝曰咨元戎是敕欲宣武功誕敷文德宼衆來挑我堅壘
壁匪久其師恤民之力
民力旣恤士氣孔揚我車我牛我倉我箱芻茭菽粟在巘在
岡萬夫豫附萬馬騰驤
魁渠肆殄梟謀日阻
帝曰可哉命整雲旅分鑣以馳揚旌負羽或搤其吭或擊其
膂
赫赫奮威師度七盤旣下葭萌入閬中關桓桓勇略鳥道鈎
援緜井旣收遂復錦官
如彼東瀛用注螢爝如彼衝風用卷秋蘀昧雉斯經窮獸乃
縛徹其幟竿淸我堠柝
蜀之黃髮植杖以遨蜀之黃口聮臂而謡壺則有漿簞則有
醪或徯于野或迓于郊
迺疆迺理榿林棘路爾宅爾田輕爾徭賦巴貢其牋賨輸其
布棧谷梯山千里褰泝
㨗書夜奏徹於
宸聦午門斯啓宣示臣工小大稽首蹈舞攸同庭燎晢晢光
如日中
我出我師正月初吉至於益部曽不旬日矯矯虎臣殆罕其
匹
帝心是嘉首用遷秩
人亦有言師克在和惟此成功
廟算實多貳者勿族降者勿苛
皇仁之溥四國是吪
井絡旣平坤垠式奠蒙詔牂牁載歸赤縣
皇帝神武俾脩組練亦有昆池於焉習戰
聖有恒訓儆戒無虞凡百有位職思其居勿謂外寧官守或
渝小臣作詩以贊訏謨
　　　題李檢討(柟)梅花圖和韻
樂飲髙齋勝都亭不易哉客從元夕暇花擬故園開未雨莓
苔潤衝寒雀豹來若爲方法便分乞小牎栽
　　　刺梅園餞别陸(進)游汝陽
刺梅園裏靑松樹笑我頻來竟白頭避暑暫辭褦襶客停杯
又起别離愁村煙斷續陽人聚山色東西郟縣樓餘事機雲
時唱和莫忘日下置輕郵
　　　題湯上舍(自牧)潛籟軒
香草芹城外幽居虎峪隈緇塵吹不到白鳥有時來萬籟入
門寂羣花繞屋開家僮聞剥啄知得異書回
　　　七月晦日　賜藕恭紀二首
宸遊西苑念詞曹踏藕連船岀鷺濤白蒻金門敎遍及靑泥
玉井訝新淘欲添素節秋迎閏(是歲閏/八月)看漉花甎日漸髙賜
果自來聞曲禮不圖　異數小臣叨
分載箯輿路未賖冰條玉筍淨無瑕蒸來須實麞牙稻雪後
寧論虎掌瓜故事繙書前代少歸田對客異時誇餘根試傍
柯亭種驗取薫風紅白花
　　　送慕主事榷關杭州
江漲橋邊路星隨使者來須知持國計端藉軼倫才書幌晴
湖卷茶檣夜火開西谿春信早誰並詠官梅
　　　題吳徵君(雯)詩卷二首
藉甚吳郎大雅材賦詩不上柏梁臺翻飛却似橫汾鴈幾度
秋風上苑來
三晋風騷雜僞真遺山殁後更無人把君行卷誰堪並除是
番禺屈大均
　　　送趙主事(吉士)榷關揚州
珠簾十里江都市鐵鹿連船估客檣持節自來星使重算緡
須比水衡強橋邊揚子仍開驛栁外平山舊有堂到及梅花
官閣綻好攜賔從促飛觴
　　　贈别梅(庚)三首
宛陵才子數都官似爾清詩和者難猶記春游潭柘寺下方
點筆到層欄
東田西曲我曽居擬向茅山讀道書此意沉吟三歲久送君
南去轉躊躇
谿山重疊細泉分畫手由來最軼羣輸與田郎團扇好秋牕
看寫敬亭雲(謂學使/雯也)
　　　奉酬相國馮夫子問病之作
月閏延秋序樽空病酒徒黃楊生易厄烏几凭逾孤夫子勝
龍樹奉錢資藥爐淸風兼有作宛使蟄蟲蘇
　　　送十一叔還里即作豫章之遊二首
沙隄棘寺路依然再到京華四十年客裏鬢絲驚並老愁中
藥裹迭相憐觥籌尚記投賔轄薑蔗都無負郭田此去南湖
仍暫住未容髙枕竹林眠
大江西上緫風湍猶勝驚沙老據鞍擬共故人登快閣便浮
小艇泝層灘竹雞格磔雲根語蘭草葱靑鏡裏看南道逢迎
應不少莫輕留滯等長安
曝書亭集卷第十
曝書亭集卷第十一
　　　　　　　　　　　　秀水　朱彞尊　錫鬯
　古今詩(十)
　　重光作噩
　　　送陸參議(光旭)督儲江北兼訊龔方伯(佳育)金司臬
(鎮)田學使(雯)
春盤細菜散觥籌暇許招尋醉肯留遲日最難花下别輕塵
恰向雨餘收熟知官閣三山近預想燈船五月遊驂竹黃童
應笑語石城岳牧緫風流
　　　題李檢討(澄中)濯足圖
我昔左海遊曽爲東武客夕陽一騎人不知馬耳晴峰照金
碧夢想靑蓮五朶開雩泉百折流瀠洄當時濯足若逢爾筍
鞵桐帽忘歸來攜手日上超然臺
　　　夏日　瀛臺侍直紀事六首
暗水三橋岀明星萬戸開玉堂鈴索動宣喚入　瀛臺
宿葦多於薺涼沙白似冰朧朧深樹裏忽露九枝燈
麗草雲根潤風花舄下香蓬萊今始到真在水中央
太液新蓮菂金盤曲宴𥘉
君恩念蠲渴先賜馬相如
螭首濡毫罷蛾眉散直歸爐煙香未歇荷氣復侵衣
紫籞千花露金塘萬柳條牽􁉞容左史徐度赤闌橋
　　　五月丙子侍宴　保和殿恭紀二十四韻
柱下隨周史琴邊聽舜歌
廟謨神策勝荒服逺人過葱嶺車書接條支部落多郵籤幾
重譯貢使百明駝黃帕開封速花甎視日趖九賔齊脫劒一
士許鳴珂乍槖螭頭筆還衣鳳尾羅逶迤縁幔閣踧踖步鑾
坡天半聞
淸蹕塵中隔絳河班聮小侯近禮異叔孫苛粔籹官庖岀葡
萄塞馬馱壺冰淘紫苣山葉裹瓊禾割肉容臣朔傾心到尉
佗上雲留麗曲深雍舞蠻鞾喜溢
龍顔甚衰慚鶴髮何見知真特達矢報尚蹉跎懷核披香案
分酮太液波自然蠲暍暑直覺去沉疴煙淨髙城栁風傳别
殿荷景猶長北至序正秩南訛
帝治原無外
皇居信有那萬方皆屬國六詔敢横戈洱海兵將洗苴蘭石
可磨宣功宜作頌
聖德邁元和
　　　題王舍人(嗣槐)西山游記三首
三年索米住長安咫尺雲峰欲上難讀罷髙文但西笑開簾
試隔女牆看
盧師說法巳千霜石上松猶四尺強我亦曾尋二龍子夕陰
點筆在莓牆
上方絶磴最嶄巖花藥春叢靜不芟六聘山中三日住輸君
秉燭入空嵌
　　　臨淮口號
鮮鯽臨淮美傳聞尺半強祇供津吏索不放老夫嘗
　　　秋杪同周(篔)王(翬)李(符)龔(翔麟)邵(璸)舍弟(彞玠)從子
(建子)游攝山是夕包(銘)曹(彦樞)適至際曉周覽山曲
　　　信宿乃還(翬)圖爲行看子各紀以詩予得四首
一峰立如繖衆峰韜陰霞有時衆峰露一一靑蓮花我來秋
巳深白露零蒼葭同調五六人志在窮幽遐出郭屏傔從取
徑入㟏岈髙墳何王墓但有麟辟邪犬吠疎籬根鳥棲枯樹
椏每因靑谿曲遂使略彴斜山僧逺迎客拄杖披袈裟坐我
靑豆房汲泉烹紫茶
槭槭霜葉鳴皎皎霜月白豈期深山中乃有不速客將無御
風行吹落大小翮手持竹如意並坐萬古石舉杯斟酌之酒
戸笑連擘東林鐘魚聲相荅永今夕
凌晨取微徑栗杖叩精廬病葉脫鴨脚斜門束林箊秋盡澗
泉涸㕉窟徙潛狙谿橋凡屢渡徑草多未除西上天開巖縱
觀石壁書大江流舄下日午風舒舒急槳撶盧舟有若逆水
魚不知躋絶頂蒼茫復何如
山游逾信宿未能極深窈我僕迎路隅揭步岀叢篠比丘指
雙松紀年千歲少何人植此樹毋乃明僧紹摩挲捨宅碑風
迹尚未杳王郎妙山水能事擅江表試畫偕游朋煙液信昏
曉經營殫意匠改月庶能了
　　　晚登燕子磯同周布衣(篔)柯舍人(崇樸)各賦三韻
舞燕寒不岀危磯淨無塵夕陽射亭柱逺渚移釣䑳應從長
蘆畔指點登髙人
　　　魯太守(超)席上賦
海内詞流幾派分盡誇皇甫士安文(太守作今/詞選序)正愁縞帶交
期晚蚤有瑶華驛使聞歸路亭臯飛木葉放船薛澱冷湖雲
十年夢寐西堂燭今日題襟得共君
　　　贈徐丈
石帆先生海嶽姿盛年解組棲山茨耕漁軒竹長千个上下
崦梅開幾枝有客問年書亥字閉門轟飲過申時只今介雅
多新句好續金蘭舊日詩
　　玄黓閹茂
　　　送徐中允(秉義)假還崑山六首
紫陌春啨匹馬歸清江南下一帆飛人生半百且適意未見
朝衫勝芰衣
經義紛綸致異同誰能閉戸軟塵中著書終讓名山好輸與
周南太史公
舊侶荆髙對酒頻香螺畫榼五冬春獨醒客去無堅坐臥甕
憑誰捉醉人
石湖居士范成大金粟山人顧阿瑛歸向東吳無箇事留賔
題徧草堂名
爛漫㕑煙煮野蔬菘根秋末韭春初到家一事差堪惜不食
松江巨口魚(中允性/不食魚)
渌波碧草望中遥劉井柯亭轉寂寥他日歸帆下吳苑先攜
竹杖訪平橋
　　　送張(劭)之平遥
彼汾沮洳吾舊遊送爾匹馬逾徐溝人行芳草碧於水日岀
杏花紅滿樓榼中酒味苦桑落簾外鳥聲黃栗留客居適意
逺亦得揺筆賦詩何所求
　　　送孫編修(卓)使安南
詞臣銜
命自螭拗親捧　天書出漢郊萬里驂鸞經北戸百夫騎象
迓南交蕉花紅壓桄榔杖蘭葉靑連翡翠巢知有淸文冰雪
並能令瘴雨洗黃茅
　　　李檢討(澄中)紺園雜詠六首
　　　　荷陂
風過蓮葉香日岀釣船去不聞雞犬聲但有鵁鶄語
　　　　柳浪
斷岸緑楊齊濃陰覆水低東風吹太急扶起過橋西
　　　　緑水軒
軒中獨木几檻外獨木橋際夜沙月明蘆荻風蕭蕭
　　　　㑹心亭
雜卉秋尚開淺莎晴可坐於此獨寤言浮榮等糠莝
　　　　鏡香樓
吾里鏡香亭君家鏡香樓滿池鴛鴦浴四面芙蓉秋
　　　　松風臺
山月無片雲夜半松風起欲寫入瑶琴風聲吹不巳
　　　上巳萬柳堂讌集同諸君和相國馮夫子韻二首
不到閒園巳隔年緑楊髙映女牆連無妨並馬橫橋渡更許
深杯曲水傳徑仄易侵蘋葉小日晴況有杏花妍舞雩幸忝
從游列澹沲春光過禁煙
小徑升堂步屧偕隄沙遥築避塵霾歌翻驟雨新荷好地比
崇山峻嶺佳露井有華滋藥甲春衣無桁挂松釵永和㑹後
斯游最褉飲蓬池未許儕
　　　送陳四處士(晉明)再入楚二首
燕山雪後送君行茸帽駝裘馬上輕一片晴川萬楊柳春風
重入武昌城
官清幕府足棲遲漢上題襟定有詩鑿井便爲王粲宅行歌
隨處葛疆池
　　　沈詹尹(荃)崔少詹(蔚林)招同湯侍讀(斌)施侍講(閏章)
　　　潘檢討(耒)飲限燈字
九月秋陽氣尚蒸晚來欲雨薄寒増黃花插帽經三宿白苧
裁衣試幾層小鳥飛翻簷外樹微風升降酒邊燈相期偶值
趨　朝暇起問鼕鼕鼓未曽
　　　同作(時重陽/後三日)潘　耒
　西峰鎮日翠崚增儤直無因得共登九陌年華銀箭水千
　秋心事玉壺冰惟因緑酒親元亮莫遣黃花笑季鷹却憶
升平多故事醉騎官馬簇紅燈
　　　送查上舍(昇)之湖口
爾去彭湖口香爐對客牎潮痕灌嬰井果否應潯江
　　　除日　保和殿侍宴
珮結緋魚後樽開白獸先呈能勾樂隊密坐潤爐煙紫路頻
除夕靑燈異往年誰當頌椒㑹猶侍
聖人前
　　昭陽大淵獻
　　　元日　賜宴太和門
垂衣逢盛際輯玉盡來庭白醖三光酒靑歸一葉蓂新年
恩較渥昨日醉初醒九奏鈞天曲風飄次第聽
　　　十三日　乾清宮　賜宴
詔許　宮門入人隨　陛㦸移江梅低壓帽火樹密交枝旣
醉盈觴酒無疆萬壽詩夢游真不到今夕奉恩私
　　　是夜　賜内紵表二裏一
元老傳
天語殊恩及侍臣禮優加束紡價重抵雙銀笑荅妻孥問爭
尋剪尺頻光風今歲早春服最宜人
　　　十五日　保和殿侍食
露草詩歌雅雲天易象需不圖大酺樂獨許小臣俱注盌茶
膏滑堆盤菜甲殊歲除曽幾日四度飫　堯㕑
　　　是日再入　保和殿侍宴
乍　賜晨餐出仍容午宴陪一夫馳秉翟七校下傳杯妙舞
娑盤歇華鐘取次催分明衣上月攜自九霄回
　　　二十日　召入南書房供奉
本作漁樵侶翻聮侍從臣迂疎人事減出入
主恩頻短袂紅塵少晴牎緑字匀願爲温室樹相映上林春
恩賜　禁中騎馬
魚鑰千門啓龍樓一道通趨翔人不易行歩馬偏工鞭拂宮
鴉影衣香苑栁風薄遊思賤日足繭萬山中
　　　三十日
上自南苑回　賜所射兔
壹發歌文囿三驅入漢郊乍肥淺草窟宜入早春庖　賜向
燈前岀歸從馬後捎食經繙未得方法試燔炰
　　　二月初二日　賜居　禁垣
講直華光殿居移履道坊經營倚將作宛轉繞宮牆對酒非
無月攤書亦有牀承
恩還自哂報國祗文章
駕幸五臺山恭紀三首
圖經曽識五臺名想見雲從　帳殿生節物乍分春恰半登
臨最好雪初晴林香紫鴿翻風上月黒金蓮照地明定有山
靈呼萬歳不徒龍象下方迎
花宮髙下繞臺懷鐵鏁層層鴈齒階代郡雲山連朔郡北街
星斗劃南街千夫試轉清凉石二月如燔泰岱祡望秩百王
曽不到天敎
宸藻首磨崖
紫府仙居岳鎮同削成大古想神功地傳竺法蘭棲處山入
勾龍爽畫中曲磴溪流頻度馬晴雲舄下數歸鴻省方豈爲
尋沙界特采天花壽
兩宮
駕自五臺回　賜金蓮花
紫府蕃神草金花近
御牀獻非縁鹿女
恩許載牙箱一束叨
殊數千金補禁方丁寧須什襲或恐夜生光
　　　銀盤菇
細菌多無算銀盤大一圍未殊榆肉脆更較樹雞肥
御墨題猶濕嘉蔬物豈微流傳文舘記盛事景龍稀
賜紵紀事
上闌初日映簾犀
天語聽傳紫閣西織自珠宮加熨貼擎來黃紙驗封題折枝
花訝臨風並掉尾鯨看戲水齊端綺入春
恩再洽稱詩彌媿在梁鵜
賜御衣帽恭紀
鶴紋初啓尚衣封藤帽朱絲自　九重日角乍辭宮様穩冰
紈不散
御香濃玉堂掌故傳他日淸鏡衰顔話舊蹤回憶滄江六年
事笋皮荷葉釣船縫
　　　醍醐飯
絶品醍醐飯人間緫不知素餐臣節媿推食
主心慈九糳長腰米兼金六寸匙靑精徒自滑較此駐顔遲
賜鰣魚
京口鰣魚尺半肥黃梅小雨水平磯無煩越網千絲結早見
燕山一騎飛翠釡鳴薑纔　敕進玉河穿栁旋攜歸郷園縱
與長干近四月吳船販尚稀
　　　憎蠅
曉夢晨光裏羣飛戸尚扄慣能移白黒非止慕羶腥曲几思
投筆輕巾屢拂屏北牎眠未穩孤坐憶江亭
　　　憎鼠
尺二田間鼠何來廣厦中䰅看縛筆易聲比數錢工未肯腸
三易須知技五窮銜蟬如可聘滅燭臥宵終
　　　送杜少宰(臻)視海閩粤二首
漢將樓船逺受降重臣疆理到南邦山程伐嶺復見嶺水驛
下瀧還上瀧榕葉淸陰交露輞梅花疎影入吟牎不知五色
羅浮雀玉節前頭日幾雙
暫輟山公啓事書周巡閩海自扶胥廿年巳失魚鹽利百戰
猶存蕩析餘鴈戸沙邊尋舊宅鮫人渡口趁新墟
恩言却似平淮後相度來宣走傳車
　　　早秋西華潭
殘暑秋逾熾凉風午乍催微波蓮葉卷新雨豆花開宛轉通
橋影清泠傍水隈夕陽山更好金碧湧樓臺
　　　夜起
銀浦懸宮月金風動井榦魚雲吹不去虯箭滴初殘木落南
樓早山連北口寒秋來無别夢夜夜望回　鑾
　　　送宋僉事(犖)之官通潞四首
十里鶯花露輞前慶豐牐水得漁船莫嫌一出春明逺猶是
城東尺五天
中盤曽聽佛樓鐘按部重登紫蓋峰料得使君吟興發塞門
百道走紅龍
漁陽松繖寶坻魚浭酒吳船味不如更憶昔年移栁在濃陰
輸爾晝簾餘
白馬銀鞍紫絡纓引弓曽傍　屬車行爲郎未老單車出射
虎重過右北平
　　　次韻贈沈上舍
沈郎詩格珊瑚鈎曽題八詠之髙樓著書應過習鑿齒論事
不數賈長頭橋門鼓篋又三載社酒治聾須幾秋愛子齋居
花滿眼疎簾清簟坐銷愁
　　　題髙侍讀江村圖二首
菊磵疎寮舊跡存畫圖髣髴見江村雙橋儘許通舟楫他日
柳陰來叩門
杜甫南鄰有朱老吾將徙宅問東家水邊沙際閒田闊添種
鴨桃千樹花
　　　題畫羅漢
梅生小十六羅漢筆力逺勝盧楞伽我題此幅更奇絶人影
痩於枯木查
　　　題雪中垂釣圖
九十九淀畿南水五三六點塞北鴻雪花溟濛濕柳絮人影
瑟縮枯蓮蓬易酒淶酒村罋白東家西家爐火紅此時堅坐
不歸去一笑無乃天隨翁
　　　爲王祭酒(士稹)題畫冊二首
滸山濼口水糢糊穉柳夭桃何處無他日雪堂留客逕不難
疏鑿擬西湖
寒江窠石早梅舒此地仙居也不如但恐瀑泉侵案濕小牎
催徙讀殘書
　　　法酒
敕自宮門下香從内庫來緑瓷雙罋滿黃紙一封開燈火將
除夜屠蘇最後杯沉吟
主恩重入手且先催
　　　官羊
考牧傳周雅炰羔憶楚騷肥應速諸父痩敢讓聮曹家祭占
丁巳毛牀鉸圈牢賜生臣必畜詎忍授屠刀(少牢饋食禮日用丁/巳齊民要術養羊法)
(三月毛牀動則鉸之五月毛/牀將落鉸取之八月又鉸之)
　　　鹿尾
東丹王子畫移刺楚材詩(鹿尾漿始/見楚材集)凥截漿尤美肴蒸味最
奇須停射工脯不數果園貍燒尾聞唐日今朝宴亦宜
　　　梭魚
雉兔關東最梭魚味更良刺方靑鯽少鱠比玉鱸香
賜岀春初早攜歸尺半長罟師題字在(魚鱗有字識獲/時係十月十日)寧分小
臣嘗
　　　除日侍宴　乾清宮夜歸賦
千門除日巳春融兩度椒盤侍　禁中坐聽鈞天仙樂後起
看珠斗上闌東歸鞍笑逐三騣馬守歲歡迎五尺童不是雲
漿浮鑿落衰顔那傍燭花紅
曝書亭集卷第十一
曝書亭集卷第十二
　　　　　　　　　　　　秀水　朱彞尊　錫鬯
　古今詩(十一)
　　閼逢困敦
　　　元日　南書房宴歸
上復以肴果二席　賜及家人恭紀
纔承　曲讌侍仙闈又撤瓊筵到北扉歲酒更番移席勸
主恩一念感心微比鄰漏下驚窺戸兒女燈前笑攬衣閒向
金坡說遺事全家賜食古來稀
　　　自　禁垣徙居宣武門外
詔許攜家具書難定客蹤誰憐春夢斷猶聽隔城鐘
　　　送張先生巡撫山東二首
十二河山大小東中丞持節鎭繁雄循良久數張京兆副相
依然漢上公井稅蠲來靑帝壤屬車迎及素王宮䧿華秋
色看逾好秀澤單椒儼畫中
泰雲堂上酒曽酣種竹開亭徑舊諳山湧髙城雙㦸外池分
新水七橋南要知政簡無留牘可許朋來賦盍簪準擬春風
陪杖屨重游細酌濋泉甘(濋泉予客濟/南時所鑿)
　　　同黄(虞稷)周(在浚)彭(桂)飲劉學正(中柱)齋
國子先生屋數椽晴牎齊拓衍波牋詩題史籀岐陽鼓書載
氾光湖水船百罰深杯初度夜十年舊雨一燈前不嫌臥甕
人來數日日牀頭醵酒錢
　　　副相徐公庭中種蕉結實禹鴻臚爲作圖因題絶句
　　　三首
己愛淸陰護緑紗更看秋蕊綻靈芽豐宜門外園官老能得
㡬人逢此花
日南曽記一叢叢合薦冰盤茘子紅誰料塵沙燕市滿露珠
凉綴小亭中
十年靑簡待封題官燭長分太乙藜正值閒庭花放日便應
焚稾　禁園西(故事國史編成於/西苑蕉園焚稾)
　　　題汪贊善(霦)讀書秋樹根圖
千官仗下列蛾睂東馬嚴徐獻賦時安有斯人坐雲壑披圖
真笑虎頭癡
　　　同陸處士查上舍兄弟寓齋小集分韻得逢字
金水橋南楊栁西華潭外芙蓉衰年杯興未減隔歲詞人又
逢爾汝何甥謝舅飛揚季虎頭龍夕曛戀客未落留聽西林
暮鐘
　　　送益都馮先生集萬栁堂次韻二首
十里沙堤萬樹楊秋容猶未點新霜小車稷下將歸日上巳
城東舊醉郷坐立部歌聽緫好田園樂事話方長千秋祖帳
贏疎傅録别樽前有和章
白頭許　賜冶源閒靑史難將諫録刪此去耕漁尋舊侣且
憑絲竹解離顔開簾浴鳥階前水過雨斜陽檻外山他日從
游期莫定強留嘶騎玉河灣
　　　送張(逺)之桂林二首
濯枝新雨玉河隄送客遥尋五筦西自是驂鸞逐仙侶緇塵
不上錦障泥
星郵南指伏波巖路轉衡山九面帆吟到相思江更好緑榕
樹厎紫蕉衫
　　　題王叔楚墨竹爲家上舍(載震)賦
畫家畫竹專用墨李波文同巳難得後來能事吳仲圭横斜
曲直無端倪誰爲此圖王叔楚意象豈必全師古竹枝大者
一尺強其餘瑣細抽風篁山泉泠泠走石罅可惜無人坐銷
夏潛江主人購得之索我點筆題新詩吾家長水一茅屋北
垞南垞都是竹每憶園林燒筍時不戀樹雞及榆肉海陵曹
岳爲我畫作圖藥爐茗椀書籤㕑年來松菊成榛蕪對此臨
風一惆悵歸與歸與范蠡湖
　　送馮(遵祖)宰平陸
著書獨有五亭好作吏無如三晉閒醉裏襄陵官甕酒到來
厎柱郭門山耕餘讓畔田千頃吟對浮查水一灣白鴈年年
度汾曲相思煙月㡬彎環
　　　送少詹王先生(士禛)代祀南海兼懷梁孝廉(佩蘭)屈
　　　處士(大均)陳處士(恭尹)
今年
天子省方岳　詔祀四瀆封五山　屬車先行上日觀使者
分命辭星班先生　儲端乍遷秩誕持龍節臨百蠻維南有
海祝融宅沐浴日月神所寰吾昔踰嶺謁祠下嘔啞門啓金
獸鐶木棉陰濃畫壁冷銅鼓雨漬苔花斑糢糊穹碑蝕歲月
夾侍祕怪殊䰅鬟鱟帆歘忽颶母惡珠宮貝闕罕得扳(布還/反)
先生到日陳祝冊扶胥渡口黄木灣雙崖斷若靑玉玦小海
大海波漩澴綾袍織成孔雀翠綵旗飄颭芙蓉殷神絃安歌
合竽瑟巫覡屢舞揺花鬘牲肥酒香百靈恱旋艫奮櫂渡無
艱乾坤端倪盡軒豁鱷魚逺徙除陰姦五羊仙城六榕寺劉
王花塢恣迴環況有尉佗臺畔樓晴䦨百尺眺髙閒人家兩
岸種紅豆芳草一叢飛白鷴茘支洲邊少黄葉菖蒲澗曲多
靑菅江蕉成林乳滴滴山烏挾子鳴􁠓􁠓珠孃揺櫓蜑子唱
小舫亦足開襟顔先生賦才媕羣雅得句豈獨驚愚孱古來
時巡必望秩書有帝典頌有般䖮蛉毛筆鸜鵒硯輶軒所采
誰能刪郵籖雖越一萬里計程七月當來還河冰未合日南
至蘆溝橋水流琤潺四牡光華送行邁車前騶唱難牽攀
最愁執手河梁人歸時穩臥柴荆關南園舊友儻無恙尺書
報我吳㑹間
　　　送周叅軍(在浚)之官太原
曩客晉陽城逢君舘香界羣公方愛士列席邀旅話君時一
縫掖血氣自矜邁髙坐噉彘肩勇若舞陽噲百壺恣傾倒寸
心無蠆介此㑹二十年平生意所快川涂屢漂泊第宅改湫
隘謀生術愈疎汲古心匪懈詩圖審正變樂章别流派博稽
皇象碑耽讀向平卦以兹河漢才金門足遷拜一官趨幕府
諾仕吁可怪衣垢馬足塵氣短酒壚債所幸山水區轍跡舊
曽届琤琮難老泉分流注蒲稗中有長生蘋葱靑儼圖畫峪
藏千佛經遺蹟久未壞吾初見之喜力欲抉幽砦徙置叔虞
祠琳瑯等金薤事惟慮始難謀以蓄疑敗(風峪洞中有北齊天/保時刻佛經石柱一)
(百二十六予客太原謀于王方伯顯祚曹副使溶將/啓而徙於晉祠築亭貯之有方使君持不可乃止)好奇君過我試
往破天械築亭古柏交移石秋陽曬廣搨九萬牋流轉都市
賣即事良可傳居卑莫深喟行春狐突山翫月鮑昭廨適意
亦由人愼勿形䄂瘵
　　　送田少叅(雯)之楚分韻得江字
前年白下君送我臨當解䌫拔栁樁勞勞亭子惜分袂津吏
伐鼓聲逢逢今年燕市我送君西山積雪連崆㟅夕陽欲落
猶未落返景倒射紅油牎人生㑹難别苦易君又乗傳熊渠
邦川涂迢遞四千里計程渉濟河淮江翻飛蒼鴈且莫致攬
環結珮何時雙深杯當前宜縱飲滿貯獸火傾羊羫坐中曹
(貞吉)謝(重輝)鬬奇句掉險類舞都盧橦譬諸宮商迭相奏竽
瑟椌楬紛琤摐君亦録别留新詩偏師一出長城降古來文
人志開濟豈必翰墨驚冥憃邇者七澤罷兵革燒畬買犢齊
耕䎫芻茭米粟待輸輓筥籔稯秅爭牽扛有時淸暇集參佐
赤闌湖口浮艂艭雄風颯然蘋末至怒濤直指臺根撞武昌
魚泔十千尾宜城酒醖二百缸維藩樹屛昔所重快意不在
張牙幢吾今謫官一無事思從楚客搴蘭茳題襟漢上許酬
和他日抽帆偃畫杠
　　　送曹郡丞(貞吉)之官徽州
勝絶新安郡髙秋擁傳行江流清見厎山色翠當楹萬壑雲
爲海三都石作城漆林分井社松蓋辨陰晴墨愛麋丸漬茶
先穀雨烹由來風土美見說訟庭清之子齊東彦才華鄴下
并詞源白石叟詩法玉谿生鳳沼趨晨久鸞臺典籍榮後來
薪愈積老去驥長鳴豈厭承明岀遥思廏吏迎名山謝康樂
隱吏許宣平晚飯桃花米春㕑竹筍萌麥光題素紙龍尾滌
金坑暇有懷人作知同惜别情十年呼薊酒雙調譜秦筝忽
漫登長道沉吟數去程跡猶淹旅食心巳定歸耕七里嚴陵
瀬千秋黟帥營相尋試酬和編筏采紅蘅
　　　贈别孟(楷)二首
老夫臥穩謝浮名羅雀閒門少送迎一事近來差快意篋中
詩得孟雲卿
碧山學士王聖與鑑曲詩人陸務觀五百淸詞纔過眼最愁
花外送歸鞍
　　　詠柿
纍纍八稜柿託根西山陽一株一畞陰蟲鳥莫敢藏烏稗秋
迸實赤葉新翻霜團酥釀甘露冰齒流寒漿回憶三伏時毒
熱難周防永日無片雲焦煙起連岡行人經樹厎豈異冰壑
凉此時儻結子瓜果安足方奈何風淒其摘來始盈筐嗟爾
生非時難誇受命強況值蟹膏肥配爾慮見殃憧憧往來人
掉臂不一嘗空煩黄口兒燈火市道傍南鄰煨芋栗北舍鳴
椒薑炎涼迭相代歛退分所當幸有林居人愛之終勿忘
　　　題東浦學耕圖二首
上書空敝黒貂歸賣賦年來計漸非爭似爲農東浦畔醉吟
獨速舞蓑衣
老我靑緺嬾束腰薄田枕水傍灣橋明年準擬全家返也買
烏犍種楚苗
　　　題汪檢討(楫)乗風破浪圖
汪君才地何崢嶸直與東馬嚴徐幷一朝銜
命使絶域瀕行封事上　九閎乞降
御筆示海外永使荒服輸其誠僉曰不可
帝曰可濃墨大字揺光晶
天子臨軒賜顔色容臺諫院那得爭琅函錦題國門出車前
騶唱揚三旌麒麟之袍繍織成青絲絡馬雙鞶纓被以重罽
紅猩猩南浮江淮達閩越長風五月沙雨晴天妃廟前釃酒
行柁樓語笑潮已生梅花洋東天水黒但見日月星辰明一
夫危檣赤脚撐捷如山木騰鼯鼪百夫仰望目盡瞠峭帆風
飽弓在檠又如張翼􁀳鳥征有時吟嘯訝缾笙千人同舟一
心力不比吳越交相傾巨魚長似金背鯨揚鬐前導莫敢攖
滿空霜禽飛且鳴黄衣蝶翅方鸝庚昏波忽拔虎蛟穴靜夜
或睒驪龍睛潮雞報曉鼉報更三日竟指中山城中山君長
搓手迎道旁張樂聲瑽琤傾城士女堵牆立筍皮笠重蕉衫
輕叢筠夾岸煙梢平佛桑花開白紫赬日長使館坐無事圍
棊隔院聞楸枰銀光砑紙百幅呈詩篇或與沙門賡愛君臨
池用筆精草書不減張伯英八分逺過梁昇卿宣尼新宮碑
一丈髙文摹勒傍兩楹更聞島中田少耕賔筵日日羅香秔
佳酥之魚翠釡烹香螺勸酒黏緑餳糢糊深椀山藷羮遐陬
風土正不惡亦有花藥同揚荆歸艎仍以鍼計程往還七見
蟾蜍盈君來詣　闕因陳情請假讀禮旋書棚却金復荷
主恩賜投牒翻來遷秩榮憶昨送君秋氣淸纔逾一暑入
帝京金門咫尺我顛蹶君乃萬里來蓬瀛披圖雪浪看尚驚
眼花欲眩心怦怦耳中髣髴波濤聲粉精墨妙誰經營恍疑
博望星槎横我歌長句揮散卓靑雲敢附千秋名
　　　題侯(開國)鳳阿山房圖三首
四先生里讀書莊􁐦也經營興不忘張筆孫詩陸經義孰居
南北孰中央(謂張上舎雲章孫孝/廉致彌陸徵君元輔)
吾家亦有三畞宅千个篔簹兩樹桐輸與勾吳歸客健滿頭
白髪　帝城中
練江風物最牽懷藥布筠筒市滿街他日堂成須報我便拖
竹杖覓吴鞵
　　　沈上舍(季友)南還詩以送之
有客辭我行席帽白羅祫自言不得意歸當荷松鍤小園柘
湖漘流水似淸霅離黄舞花梢靜緑照簾柙靑蒼風筠竿紫
茜露藥甲都籃茶具列月波酒槽壓恒許二仲尋寧嫌三徑
狹年豐鰕蜆賤市逺漁樵洽櫂歌夜尚聞香稻曉仍臿暇便
操土風先民有遺劄(上舍輯/檇李詩)樂郊續私語雅製洵不乏憶昨
擔簦來燕臺雪飛恰髙詠篋中詩得句奇且法燈火擁上元
酒人齊賞狎陽春詎寡和轟飲恣深呷雅材一百五珠槃藉
爾歃駢詞妙徐庾經義析鄒夾謂當摶扶揺靑雲在俄霎豈
意威鳳姿先鳴讓鵯鵊新霜危葉墮逺渚羈鴻唼別筵逾九
日寒水響五牐竹節鞭乍持茰房鬢猶插倦游憐歸人有若
劒離匣改歲誓言旋比鄰數鵝鴨
　　　和韻題惠(周惕)紅豆書莊圖五首
離離紅豆映空亭裊裊牽牛上短屏最愛舍南風幔卷髙城
不隔逺山靑
粥魚茶板近松門夕照雙浮塔影存一入畫圖看便好城居
僻似沈尤村
全家擬泛酒城東巳分生涯釣叟同他日招邀葑田北一帆
風飽似張弓
羣雅之材一百五說詩匡鼎未應過老夫也擬刪箋注點墨
研朱奈嬾何
吳船歸及早梅春淨洗東華裋褐塵我亦潞沙旋放溜來尋
北郭十詩人
　　　嘉禾篇頌張先生
康熙二十三年冬
天子將登日觀峰十行　詔下軫三農薄徭放稅寛租庸南
徐夫子小隊從天廏　賜馬繍纏鬉先時水旱頻吿凶北達
河泲東濰灉晨炊不舉夜不舂夫子下車憂􁊿􁊿請發倉粟
救鞠訩郷師爲粥吏佐饔飢者得食皆歡悰有如鴈唼魚噞
喁土鼓賽社聲鼕鼕服田力穡不敢慵麰麥旣登種稑穜泠
風時至甘雨濃生我嘉穀黒白彤一莖乃見抽三穁露苗珠
綴花惺忪照以澹月凉溶溶下有溝水鳴琤淙耕夫饁婦齊
動容襁負稚子行蟨蛩百年野老訝未逢載筐及筥包以
來吿節使獻　九重般般者獸宛宛龍連理之木蟠枝松玉
芝紫脫靑芙蓉未若兹禾和氣鍾靈苗驛驛芒茸茸八月其
穫崇如墉輸之　天庾惟正供我聞樂事舒心胸大賢美政
孰比蹤不貪爲寶民吏宗
主聖臣良時乃雍五風十雨殊乾封
　　　簡宋觀察(犖)
今年燕臺數雨雪雪晴九陌吹回風欲鳴不鳴曷旦鳥得過
且過寒號蟲茸裘已敝庫尚典濁酒苦貴樽長空故人念我
儻分贈薊門白炭盤山菘
　　　題陳(履端)詞稾
尺書頻寄慰衰遲裠屐風流又一時珠玉連篇歌乍闋幺絃
别譜小山詞
　　　題洪生對酒圖
酒庫京坊六度開近無月奉市官醅荆髙舊侶多零落賴爾
南鄰日往來
　　　再題髙學士江村圖二首
荒茅結屋短牆垣不似金坡學士園只合年年借儂住漁竿
漁網插溪門
勾吳嚴四畫難得比似菰村境復殊想像江郷宜有此蛤蜊
菰葉賀家湖
　　　爲畢(大生)題扇
今年十月尚暄和雨後流泉響玉河竹扇未應收画篋絮衣
猶可著香羅籬根細菊冬逾媚砌下吟蟲夜轉多那得滄洲
載新酒亭前捉卧甕人過
　　　雨過劉學正兼隱齋觀石鼓文拓本
今秋最多雨陸嘉淑昧谷藏烏蟾彞尊枉書丙丁帖魏坤果符甲
子占劉中柱夙興愁霞赬朱載震餘溜消突黔查慎行折簡四門至
嘉淑卜晝得所忺彞尊各各衝塗泥坤紛紛汚鞾襜中柱入門老
莎滑載震遶屋細菊黏慎行焜黄巳摵摵嘉淑晚翠方􁙯􁙯彞尊
濕徑乍一取坤油雲俄重淹中柱側耳聽淅瀝載震深坐防濡霑
愼行際此霾雺幷嘉淑猶未霰雪兼彞尊臘釀淸五加坤獸火紅
半杴中柱安肅菜翦甲載震直沽蟹撐箝慎行海物羅瑣碎嘉淑
山果咀酸甜彞尊捉卧甕人醉坤覬不速客添中柱中筵樂方畢
載震主人發經奩愼行獵碣自陳倉嘉淑甲乙分排籖彞尊其辭
儷雅頌坤其法妙鈎銛中柱選徒悉左右載震體物窮游潛愼行
秀弓旣云調嘉淑麋豕罔不殲彞尊君子爰逌樂坤籩豆充炰
燖中柱詩疑吉甫作載震書命臣籀僉愼行車攻與吉日嘉淑比擬
意交厭彞尊奈何馬鄭徒坤紛綸起詖譣中柱年殊成宣狩載震
譜異姬嬴鋟愼行缺畫費咿嚘嘉淑密義煩顧瞻彞尊修藤蔓毶
㲚坤勁草萌勾尖中柱簪花女姚冶載震帶甲士凝嚴愼行作龍
之而鱗嘉淑掀玃于思􁐦彞尊往在岐陽時坤曠野孰窺覘中柱
受辛相夜杵載震𫾣火磨霜鎌愼行宣和忽移致嘉淑皇慶乃覆
苫彞尊切磋留太學坤愛惜蓋深檐中柱鈎金縱剜剔載震節
角仍安恬愼行詛楚文久泐嘉淑亡秦碑或熸彞尊藉兹典刑存
坤一字直一縑中柱述書誦古賦載震改席褰疎簾愼行車轄投
亦得嘉淑接䍦倒奚嫌彞尊吏暇笑兼隱坤官冷慵趨炎中柱
有酒傾玉缾載震無酒指靑帘愼行六街鼓鼕鼕嘉淑兩頭月
纖纖彞尊欲行復被肘坤燭至還提槧中柱謂客毋庸歸載震
險韻尚可拈愼行
　　旃蒙赤奮若
　　　秋涇行示吳秀才(周瑾)
秋涇水上有落帆短亭子渡頭横跨百尺橋蟹舎漁村合成
市吳郎門對涇水流花南有堂北有樓吾來襆被過信宿三
日五日常淹留泔魚倒臘甕量酒傾新篘君詩老蒼賦温麗
有才如此翻不第蘆簾紙閣歷歲年穉子蓬頭婦椎髻婦爲
吾妹子吾甥薄田涇上麁可耕埽除肯作一室計汗漫寧爲
千里行相憐童穉情親早旅食京華吾潦倒昨者有客來武
陽傳說容顔君不老人生六十猶未衰樽前只合開懷抱何
況騷人届初度燈火上元時最好歌長歌書草書知君發函
伸紙還軒渠吾今妻子返里閭明年歸乘觳觫車君還秋涇
定何日相期近結比鄰居
　　　送王贊善(掞)視浙江學政二十韻
京國沙隄舊婁江甲第臨丗家唐宰相經術漢儒林早射匡
時策先鳴正始音才華王轢謝詩筆沈兼任偶岀辭温樹重
來翫薜禽瑶山開四照丹地拔千尋　朶殿新篸管　儲端
每獻箴詢謀公望最眷顧
主恩深持節巡江介觀風采㑹吟色絲能辨石㸑火定收琴
洞壑包三九(道書洞天福地在/浙江共二十有七)圖書足古今湖光仙櫂疊嵐翠
㦸門侵紫筍茶敎瀹烏巾酒待斟詞塲輸藻鏡交誼重苔岑
十載逢靑眼相於愜素心别筵愁衮衮嘶騎去駸駸苑雪花
猶積官橋栁未陰懷歸貪倚著投分忘升沉送送情何極勞
勞思不禁還期承蓋處郷曲共題襟
　　　社日二首
㡬日社公雨芹泥香滿汀生憎飛燕至不放海東靑(海東靑畏/燕子見歐)
(陽原/功詞)
藥甲何曽碧花枝亦未紅治聾有方法只恨酒錢空
　　　柳巷杏花歌同嚴中允(繩孫)錢編修(中諧)作
頻年住　帝里一山一水何曽經有若蝸負殻又若鳥翦翎
疾風揚沙卷花去眼看春事如流星邇來罷官居肆意尋郊
坰朝從潞河還犯卯酒未醒(晨過宋使君/犖留飲漫堂)雙橋東偏柳巷北小
寒食後微雨零偕行者二子各各駐輿丁杏梢含苞猶未白
栁條踠地今漸靑晴絲冉冉香細細卑枝嬝嬝髙婷婷村童
灌畦愛看客轆轤井架雙銅缾種花此地巳難得那不更縛
香茅亭江郷爾時春愈好西神山下泉泠泠閶門游人連臂
出筠車十里塡支硎只如南湖亦不惡桑鳩穀犬聲可聽紫
荷花草雜坐臥燕來竹筍生竛竮人生還家貧亦足何苦晨
夕勞其形吾儕田廬況不逺峭帆柔櫓淩迴汀都籃兼攜茶
酒具悶拓小眼紅牎櫺吳歈越吟相繼和五日十日恣留停
念此令人反惆悵夕陽四顧塵冥冥
　　　寄胡少參(介祉)
使君麗句過西崑賦格詩圖許細論轉粟年年先社燕抽帆
處處市河豚吟看上客題襟滿書想髙齋插架存辜負連船
載滄酒故人未得下津門
　　　送陳舎人(大章)歸黄岡
君姿玉山並君詩白雪髙豈意采風人力不及楚騷策馬去
京國却佩腰間刀深雍虎文鞾短後茶色袍但愁别須臾何
用心鬰陶素業在黄岡潮田滿江臯烏犍三百尾種秫持作
醪暇捜耆舊文筆秃猩猩毛少年能著書北事亦足豪何時
涉夏澳共爾浮金舠
　　　贈耿都尉二首
承　恩驂乘入明光　賜第仍居履道坊日昃尚趨　三殿
直月正恒捧
萬年觴長楸走馬先歸埒小苑飛花近拂牆自有囊中餐玉
訣無煩菊水餉南陽
萸房竹葉勸深杯月厎簫聲次第催才子不妨如意舞酒徒
拚倒接䍦迴開簾最愛亭前瀑改席宜登樹杪臺笑問琴山
一靑鶴可能天際忽飛來(謂周郎中/襄緒也)
　　　納臘侍衞(性德)輓詩六首
驟聽黄雞唱驚隨白馬來百年嗟輟瑟五日尚銜杯泉下知
安往人間信可哀退朝憐相國封篋忍重開
通籍題氊筆承　恩改鶡冠射烏天一笑走馬路千盤禁直
昏鐘入廊餐午箭殘傷心倚閭望東第少歸鞍
出塞同都護論功過貳師華堂屬纊日絶域受降時悽惻傳
天語艱難定月氏斂魂猶未散消息九京知
屈指論交地星終十二年斯人不可作知已更誰憐翠漸深
門栁紅仍膩渚蓮舊游存益少悽斷小亭前
主客披圖得雲煙過眼諳吟花成絶筆聽雨罷深譚画裏韶
顔在樽前綺語耽憑將腸斷句流轉到江南
别悔從前易途傷此日窮迴腸歌哭外搔首寂寥中迹埽孤
生竹枝摧半死桐自今觀物化不詆釋門空
　　　送姚先生巡撫全蜀二首
漢庭折檻舊知名節使疇咨副相行曲讌午辭珠鏡殿單車
春莅錦官城山川想像　王師入父老扶攜益部迎井絡坤
維資重鎭遥將籌策贊昇平
清時文軌萬方同將作經營五柞宮雅雨黎風吟木客芋田
芸鼓輟巴童亟須元老經綸及不使遐陬杼軸空
天眷自來西顧切昌言早爲達　宸聦
　　　髙處士(兆)方處士(中德)陳上舍(治)將歸過集古藤書
　　　屋同陸處士(嘉淑)魏上舎(坤)分韻賦長歌送别得要
　　　字
我攜家具海波寺九月未槁靑藤苗夕陽倒景射檉栁此時
孤坐不自聊故人遠别齊過我謂言分手當來朝或還東江
陸瑁宅或渡南浦江淹橋龍眠一叟幡然回斧柯無恙山中
樵金臺酒伴難悉數隨意牽拂相招要林衣滿地席帽脫畫
不絶筆書能超吳船恰到麴車響甕頭乍坼輕塵揺匏樽屢
空鴈壺覆豈必柴汝官哥窯南中風物試細論歸值稻米蒸
長腰披緜黄雀切玉鱠差勝北地肥羊燒我今巳解腰下組
羸馬且免晨趨朝夜如何其判促膝秋牎須盡燭一條人生
合幷苦不易後㑹久速誰能料明年吾亦掉頭去石田茅屋
恣逍遥儻能訪我長水曲相留浮白還炊彫
　　　重九後一日雨中集長椿寺
九日倏巳過姜宸英濕雲漫四郊森森長雨垂彞尊颯颯虚檐捎
病葉戀冷枝梁佩蘭驚烏盤空巢晨興踐夙約陸嘉淑攬袂皆貧
交勝引雙樹林魏坤宛若深山坳藤綰三秋蛇張雲章槐舞千歲蛟
赭柿迸露實朱載震金英坼霜苞紅的的吳萸陳曽藙碧叢叢秦
芁瓦溝竄鼯鼪湯右曽戸網除蠨蛸蘚深贔屓伏查愼行篆古蒲
牢哮粥魚晝浩浩俞兆曽牆雞午嘐嘐光景歘明晦宸英眺覽窮
橧樔新酎緑滿斚彞尊晚菘黄充庖豈意靑豆房佩蘭俄頃羅
嘉肴鳴薑賸紫蟹嘉淑題餻餘彩貓子鵝新韭配坤鮮鯽枯
荷包巳見雉膏登雲章況有兔首炰分曹玉鈎射載震角力骰
盤抛急觴易沉頓曽藙緩帶便爬􁕒一飲動一石右曽載號或載
呶同聲倡者和愼行含意漆在膠五言乍妥怗兆曽十手爭傳鈔
雖乏韶濩音宸英肯使下里殽合幷洵匪易彞尊顧我中心怓
歸帆艤䑰䑠佩蘭别騎籠鞦鞘邐迤陟荒岡嘉淑邪許搴長筊
免泣卞和璞坤且誅宋玉茅草縛不借履雲章泉酌呺然匏㯽
榔蕉椰茘載震都蔗菱菰茭雞頭祖竹萌曽藙翠羽官梅梢熟
知江郷樂右曽莫厭潮田磽招隱丘中琴愼行勵志賁上爻豈必
馬足塵兆曽逐逐營斗筲宸英
　　　送梁孝亷(佩蘭)還南海
合昏花開暑雨微故人留君解驂騑(謂納臘侍/衛性德也)合昏花謝故人
死燕市酒徒看漸稀秋林卷蘀百卉腓籬根細菊圓如璣北
風蕭蕭南鴈飛蟄蟲窮鳥相因依此時欲别不忍别馬行踡
跼循郊圻把杯勸君君莫揮執手語君君莫違男兒貧賤亦
常事故郷得歸姑且歸吾今捐珮也當去免使同學翻攢譏
逺遊汗漫計亦得他年訪爾白板扉舊交陳(恭尹)屈(大均)況
無恙相與散策探林霏盡脫苛禮消塵機龍瀧下上濯我足
石樓小大振我衣乳蕉子黄茘子緋馬甲柱脆紅螺肥榕陰
一畞竹十圍南園可以恣酬和詩卷無人論是非
　　　古藤書屋再餞梁孝亷
露蘀倦未飄雲鴻逺相引彞尊星埃感蓬勃物候變淒緊湯右曾
慅慅八達衢有客駕脩軫查愼行僕夫在郊坰稌黍被隰畛梁
佩蘭柅車浮淪瀾舎櫂度嶾嶙彞尊雷殷風息颶海大魚見鰵
右曽峽猨有時歸南雪終不霣愼行九十月之交六千里而近
佩蘭懷居興雖洽判袂情詎忍彞尊置酒靑藤陰入門走蛇蚓
右曽颼颼凉颸動灩灩纖月隱愼行山杯深窪匏野蔌脆嚼菌
佩蘭迎寒笳卷葉戒夜鼓鳴　彞尊譚鋒摧趫雄詩械破詰窘
右曽毫毛秋兔脫墨光古香吮愼行臨當黯然别且復莞爾哂
佩蘭炎瘴舊所便眠食勗惟謹彞尊行逢早梅墊到及蟄蟲蠢
右曽前期久莫忘郷夢今始準愼行穆如淸風篇袖以示均尹
佩蘭(謂屈大均/陳恭尹也)
　　　寄周參軍(在浚)
初聞歇馬臺駘廟近說看花狐突山愛客易傾冬醖美著書
難得晝簾閒加餐道逺彌相憶倦旅秋深尚未還風峪石經
無恙否何時徙置剔苔斑
　　　喜周(篔)至
耆舊西吳大雅材白頭纔一到金臺最愁馬上乗船似不道
天邊犯雪來酒盞四年方得共燭花昨夜記曽開郊扉晚計
何時遂十里殳山日往迴
　　　曹先生(溶)輓詩六十四韻
狥禄經時别加餐萬里敎報書人未返凶問客來䜈竟輟椅
桐瑟虚藏稷黍苞腸迴眞似結語咽不禁倄投分懷衿契忘
年比漆膠縱横才不丗經緯學能包壯日膺　乾顧亨衢協
泰交皇華在原隰騘馬避鞭鞘卿月靑霄上台星紫極梢
主恩中外重物議愛憎殽嶺外資分轄雲中藉建鐃軍興還
轉餉戰勝屢登轈未覩勲書策翻令祝代庖清時卧安石奇
計老居鄛種樹鄰初地爲園傍樂郊金陀坊最曲錦帶水難
淆曲解偷聲譜扉從問字𫾣說詩窮五際布易得三爻東馬
文無敵南狐史共鈔近游師束晳髙論折尸佼昔歲投荒徼
芳筵恣叫呶晴牎蟲蠟翦晩飯鷓鴣炰飲罷題連軸譚深坐
轉胞硯憐鸜鵒潤筆肯䖮蛉抛小市船撐蜑輕衣杼織鮫茘
支團火繖蘭茁挂風髾蝶翅仙裠曳柑香佛手抓潮來雞喔
喔日出鳥咬咬震瓦長鳴颶奔雷易激颮離愁珠海闊歸計
石田磽魚最憐鸎脰泉常激虎跑避兵居共井穫稻澤分樔
舫爲蓴絲泊㕑看芡實鉋閒尋百法寺悶解五湖筊楓岸拈
紅葉茶槍試緑筲探梅熨斗柄射鴨竹弓弰䌫繋蘇堤逺壚
逢卓女姣過頭齊杖栗婪尾數浮瓟山後津仍逮樽前意更
㤊池清移塞栁花翠繞秦艽擁被陶爲穴炊粱釡擽䈰白榆
貪食耳黄鼠厭充肴糖躁三沽蟹餻黏九日貓渾河流苦急
磧石面多䫜獵騎掀茸帽筝人疊舞䘯停軒聽賽鼓並轡指
飛髇畫壁重重拭苔碑處處　迎寒吹􁐲篥欲雪卷旍旓我
去重游薊公歸亦渡洨往來頻聚散契闊少讙譊小草無端
出冥鴻忽見罺盡嫌中散癖難免北山嘲反敎猱升木那容
鵲定巢身猶依　鳳闕官久罷　螭坳闃寂門羅雀淹留迹
繋匏正思耕作耦何意影同泡磨滅頻年札淒涼一束茭賦
成栖舍鵩夢斷入懷蛟遺草知盈篋懸車定覆䍖空牀吟蟋
蟀暗牖網蠨蛸籖帙無由借人琴自此掊茫茫千古恨惙惙
寸心怓愧後兼金賻惟將漬酒􁠟平生知已淚亟欲反衡茅
　　　送曽(燦)之南海
白髮遊燕舊酒人椶鞵重踏六街塵來辜鄧尉尋山約到及
長安臥雪旬鴈厎雲帆郷樹繞馬頭星驛嶺梅春南園詞客
多無恙暇日爭扶大雅輪
　　　徐公(元文)小像二首
緇塵十丈罨東華快馬明駝觳觫車誰似先生銷夏處水亭
風幔俯雲沙
一編靑竹萬蟫魚東馬南狐緫不如官燭兩條人半臂笑他
紅杏宋尚書
曝書亭集卷第十二
曝書亭集卷第十三
　　　　　　　　　　　　秀水　朱彞尊　錫鬯
　古今詩(十二)
　　柔兆攝提格
　　　騘馬行送任御史(玥)視鹺長蘆
春明門東騘馬嘶奚官新鑿碧玉蹄紫茸鞦鞘錦障泥使者
衣繡行長隄寒花露草煙萋萋千樹萬樹楊柳低津門此去
三百里來朝定指西沽西長蘆鹽筴通靑齊君今乗騘按左
海章綬不殊還㑹稽我歌騘馬行君騎騘馬去明年策馬來
春明應記今朝送行處
　　　送顧進士(永年)南歸
曲江游讌罷轉眼一年春此日書驢劵仍同下第人
　　　贈魏(丗傚)
每憶金精天外峰易堂書卷閟春冬竹林舊侶嗟零落喜見
靑雲阮仲容
　　　送周二之海陽
簷花對酒五蟾蜍此去郵籖萬里餘湖水東西仙令宅帆檣
來往海人墟炎洲雨過香蕉子夜枕潮迴徙鱷魚後㑹竹林
期莫定相思天末意何如
　　　送劉郎中守思南
劉郎别我玉河灣笑綰銅符領百蠻千騎上頭殊不惡峒花
犵鳥滿溪山
　　　紫藤花下作
首夏花信終月閏又開朔彞尊濕雲來逺岑密雨溜斜桷周篔
雖違登覽興且喜氛垢濯彞尊軸簾納餘淸叩戸尠重較篔
甌香碾新團滴古濡散卓彞尊虚齋憺無事晚霽意蕭邈篔
髙蘿何年植老榦惜崩剥彞尊杪春發新條靑翠纔一搦篔
有如茘含苞又若鳥破㲉彞尊籠陰忽蓋瓦落格漸成幄篔
五髻瓔珞垂羣玉玲瓏琢彞尊榮悴迭後先土膏異豐确篔
幽賞人未齊暖游蜂巳覺彞尊將尋絛鈴護毋使雀豹啄篔
寫生畫史爲配饌食經學彞尊故郷南湖南風景别燕涿篔
濃陰壓兩岸虺蔓埽船角彞尊鷗鳬雜坐臥鰕蜆恣撈捉篔
何爲久滯淫來往昧鳩鷽彞尊酒罷花亦殘擁衾歸夢數篔
　　　送張(嵋)宰淄川
般陽城下記曽過負郭分流左阜河相送履鳬仙令去恣聽
驂篠短童歌簾衣晝靜花應滿書帶春來草最多暇坐西堂
官燭夜吟情可憶舊羊何
徃事沉吟十九年潞沙津鼓解連船河豚荻筍丁沽市海燕
芹泥趵突泉岐路東西頻逺隔故人意氣劇相憐靑藤絡格
繁花紫涼月紛紛話别筵
　　　遲湯上舍(右曽)不至
檉葉緑如繖藤花紫滿簷望君君不至惆悵下㕔簾
　　　題王給事(又旦)過嶺詩集
郃陽王郎媕羣雅掖垣退食吟最工關西作者僂指數比於
二李(檢討因篤/明府念兹)誰趫雄昨年使車踰嶺表笙歌鹿鳴聽乍終
滿城象犀緫不顧迎潮直渡東官東循州洞天福地兩羅浮
近與泉源通晴峰四百三十二一一捧出靑蓮蓬砂牀泥融
坐啞虎竹葉篆古書秋蟲千年鹿跑草淺淺五色雀舞花濛
濛盤游飯罷石樓去羣仙或請銘新宮偕行況有屈道士(大均)
留題肯使莓牆空此郷寶玉人所羡珠圎貝紫珊瑚紅王郎
歸裝乏長物僅束詩卷藏髹筒解船下瀧指湖口餘興復入
匡山中僧房五百恣登歷短筇輕屐隨樵童三條石梁貫員
闕一匹瀑布拖長虹王郎得句轉淸越墨花漬壁磨鉛銅攜
來都亭曽㡬日傳抄奚啻十數公要知能事久服習矢人之
矢弓人弓邇來詩格乖正始學宋體製嗤唐風江西宗派各
流别吾先無取黄涪翁比聞王郎意亦爾助我張目振凡聾
覽兹過嶺集百過豈有瘢垢堪芟礱往時屈道士游越山行
水汎酬和同自從判袂廣武北十載夢寐懸江楓沖虚觀前
斗壇在可有鄧嶽留葛洪投詩王郎并寄屈惜無萬里南飛
鴻
　　　題賈院判(鉝)畫荷二首
亭亭紅豔立淸波殺粉調鉛不在多却笑崔徐思憔悴鷺鷥
汀畔寫枯荷
黄塵六月倦鳴鞭苦憶中吳鴨觜船夢入篷牎聽夜雨半江
風葉枕函邊
　　　竹爐聮句(并序)
錫山聽松菴僧人性海製竹火爐王舍人過而愛之爲作山
水横幅并題以詩歲久爐壞盛太常因而更製流傳都下羣
公多爲吟詠圖旣失詩猶散見於西涯篁墩諸老集中梁汾
典籍仿其遺式製爐恒歎息舊圖不可復得及來京師忽見
之容若侍衞所容若遂以贈焉未㡬容若逝矣丙寅之秋梁
汾攜爐及卷過予海波寺寓適西溟靑士愷似三子亦至坐
青藤下燒爐試武􁆎茶相與聮句成四十韻明年梁汾將歸
用書於冊以示好事之君子
西神峰連延龍角汍泉歕孫致彌桑苧次水經第較中泠遜姜
宸英山僧寡營役谷飲遂夙願朱彞尊跏趺長松根風來耳垂鬗
周篔都籃選茶具一一細莎頓(張祜慧山詩/重街夾細莎)顧貞觀舍彼陶冶工截
竹等辮韏致彌附以紅泥團其修僅扶寸宸英坎上離于中下
乃利用㢲彞尊微飃颼颼入活火燄燄焌篔初聆檜雨喧漸
見魚眼睔貞觀紫筍舒萌尖乍點湯色嫩致彌王郎穿竹過愛
接支許論宸英解帶磐石間素瓷迭相勸彞尊欣然愜所遇
伸紙隨染渲篔𪷟𪷟巖亭瀑歷歷水田畈貞觀短短茅覆屋
茸茸荻抽虇致彌橋攲乃有路門闢或無楗宸英林壑雖未深
埃壒頗巳逺彞尊流傳盛新詠羣雅足彞憲篔或爲篆籀隸
若盉鬲敦鬳貞觀或爲眞行草若繇靖羲獻致彌穆如淸風
作舉一可當萬宸英嗚呼百年來精廬窟貙䝡彞尊曩時所
珍物零落委荆蔓篔吾家纑塘側想兹恒繾綣貞觀形模授
巧匠髙下仿遺楥致彌所惜七尺圖慮爲塵土坌宸英開篋
逢故人輟贈得右劵彞尊羊脂鏤躞玉獸錦束腰絭篔譬諸
延平津劒合始無恨貞觀俄驚鄰笛悲永歎壑舟遁致彌蕭
條黄公壚歌哭與俗溷宸英是物覩者希五都絶市販彞尊
今年吳船來載自潞沙堰篔徙置靑藤陰旅話破幽悶貞觀
質比蓮芍䡖形嗤石鼎鈍致彌小勺分宫時頭綱試甌建宸英
忽憶秋水生乗此風力健彞尊逝將挂席歸耦耕師下潠篔
毋令石牀空兼使夜鶴怨貞觀
　　　送吳(濩)入太原三首
孃子關西木葉殘煙霜回首井陘寒馬頭不改團團月絶壁
韓詩拂蘚看
并州山繞崛􁪆蒼桐葉祠前柏幾行蘋号長生水難老憑君
杪入篋中方
周郎(在浚)近在蓮花幕點筆題詩興不孤暇日經過煩問訊
硬黃曽搨石經無
　　　送毛檢討(奇齡)還越
一舸全家去層闉别袂分孤生倚知已衰老感離羣曉雨千
門散新泉五牐聞花光晴澹沱峰翠逺氤氲祖席愁帆影回
塘蹙水紋語多兼往事觴罷判斜曛少日偕簦笠遺書索典
墳扇邀王内史舞起謝將軍夢筆橋頭月捫蘿磴口雲徵歌
依趙瑟漬墨灑羊裙午㸑柯亭竹秋眠蕙帳蚊俄驚鄰笛弄
頓使酒船焚失路栖淮浦逃名適汝濆易穿東郭履慚勒北
山文燒尾同華讌傳甘並紫帉四聲研沈陸六義續河汾䦨
藥園官送朝衫小婦熏香匳詞悵悵錦瑟淚紛紛爲折章臺
栁翻辭祕省芸空林憶猨鶴舊社返榆枌到及湘蒓美閒看
越鳥耘明箋存笥滿麴米注牀醺宰相陶弘景神仙鄭巨君
行藏應自料不用問靈氛
　　　題喬侍讀侍直圖
朶殿簪毫入千門露未晞臣心勤夙夜
天意愼㡬微(愼㡬微本房/御書扁也)細細香生幄曈曈日滿衣非君諳掌
故奏事直前稀
　　　題項秀才(奎)水墨小山叢桂
少年席研項生同每到秋行桂樹叢今日天涯展圖畫忽驚
身是白頭翁
　　　程侍郎江山臥遊圖
啓禎之際南北派書有董米畫崔陳靑溪先生起奪席二者
並妙稱絶倫一水一石弗漫與尺幅價值雙烏銀今觀此圖著
色老筆與黄鶴山樵親蒼茫又類井西作林霏晻靄泉洄淪
近來仿古求貎似叠石紬碎添苔匀先生畫意不畫象驅使
二子窮其神雲霞石淙開四面一一鼠尾丁頭皴山根木閣
看最好安得買斷居河漘四門博士重手澤請我跋尾歲在
寅其冬偷兒鑿我壁室無泉布牀無茵惟存文史五千卷手
摩插架擨􁤆頻此圖幾失幸不失留置愛玩緜冬春朝來灑
墨賦長句書報博士遲無嗔
　　　送陳上舍(曽藙)還杭州三首
門外驪駒莫便催紅䦨亭子上行杯誰能北地三年住不憶
西湖一舸迴
貓頭新筍長林扉雉尾香蓴礙釣磯船到水仙祠下泊更無
塵涴藕苗衣
官閣垂楊水寺燈城隅處處結魚􁉞舊游白髮㡬人在應笑
歸遲張季鷹
　　　顧編修(藻)以橄欖見遺賦謝二首
疊果靑於棗嵇含狀最工紅鹽齊落子翠竹逺開筒愛惜敎
頻數歡娱忘屢空要知君子意獨許歲寒同
絶勝餘甘樹來從茘子村玉盤盛最好靑箬裹猶温酒後酸
漿别茶中俊味存清香留改歲試配煮河豚
　　　飲遂安毛檢討寓齋
城隅燒尾宴曽同六載重來就菊叢珍重故人今夕㑹招尋
猶念一漁翁
　　　題蔡修撰早朝圖
遮莫鼕鼕畫鼓頻披帷風定燭如銀繡墪只許貍奴臥辛苦
妝臺攏髻人
　　　周上舍(篁)夜過
浭酒凍春碧萊雞蒸栗黄醉眠無不可西舍有繩牀
　　　鱸魚同魏(坤)作四首
水面􁉞排赤馬船纖鱗巨口笑爭牽吳孃不怕香裙濕切作
銀花鱠可憐
微霜一夜泖湖東楊栁絲黄兩岸風不信輕舟往來疾筠籃
驗取四鰓紅
已脫朝衫分卜耕劇憐鄉味算歸程秋風彈指今年誤輸與
江東老歩兵
翠網千絲白玉跳蜀薑鏤切韭新苗背篷圎笠平生慣準擬
抽帆第四橋
　　強圉單閼
　　　寶晋齋研山
有石産京峴近在龍目灣周篔外史火正後愛好怡情顔彞尊
棱分巖穴岫垢洗黃朱斑篔俄看千仞峰勢拔方寸間彞尊亭
亭華蓋倚隱隱卻月彎篔岡巒各殊狀一一相迴環彞尊其
下陷深窪髣髴龍所寰篔有時風雨至大小靑來還彞尊玩
物不在多對此形神嫻篔以之易園廬勝絶臨江關彞尊觀
其賦詩意猶自心偏慳篔年深異顯晦幸未委榛菅彞尊君
家藏四葉冷光古益黫篔且以娱寂寞豈復論銖鍰彞尊舉
丗重黄白孰營几上山篔好語玉蟾蜍勿用清淚􁈈彞尊
(附)米海嶽研山歌爲朱竹垞翰林賦
(濟南)王士禛
海嶽研山不可見人間空說研山圖研山之圖亦遭燬雲
　煙過眼徒嗟吁宣和艮嶽巳塵劫矧乃片石輕錙銖永嘉
　流落㡬百載昭陵玉匣今亦無詎知神物有呵護星芒夜
　隕三天都太平宰相盛文物寶此何啻千璠璵(石初藏許文/穆家後歸朱)
(文/恪)古藤書屋花未放主人愛客招吾徒眼中突兀忽見此
乍疑几席羅衡巫壺中九華那足擬仇池枉用誇􁐦蘇三
茅地肺互鈎帶二華雲氣相縈紆蛟龍屈蟠待雷雨仙靈
髣髴迴軿車華蓋一峰獨秀拔宛插玉笏翹犀株翠巒玉
筍左右列脽尻股脚相攲扶上洞下洞閟曲折潛通小有
　涵空虚龍池幽窈驗雨候頗疑中有驪龍珠峰獨者蜀屬
　者嶧上泉有埒下有澞座客摩挱三歎息蒼然古色生睂
　須海嶽之菴書畫舫幾伴此老浮江湖巧偷豪奪歷千劫
　閱盡春秋如蟪蛄翰林好事過顚米日餐蛾緑忘飢劬滄
　江夜夜虹貫月莫令光怪驚菰蘆
　　　懷汪進士(煜)
人日梅花落懷君過嶺時安牀紅豆厎日日坐相思
　　　喬侍讀(萊)一峰草堂看花歌同陸(嘉淑)周(篔)姜(宸英)
　　　錢(金甫)孫(致彌)查(愼行)湯(右曽)陳(曽藙)賦
疾風經旬不出戸獨客嬾過三眠蠶今朝風定塵壒減女牆
翠湧西山嵐修門池館綴金碧鏁柵未許停羸驂主人新拓
百弓地中園卉木吾舊諳夭桃濃杏雖已落海棠乍坼丁香
含初疑徑闢過者少早有勝侶齊幽探新松四尺挂席帽炙
具一束攜荆籃絲頭毯展午陰直婪尾杯泛冬醪甘今年春
較去年晩花信十猶餘二三長紅小白枝尚亞雄蜂雌蝶飛
相參酒䦨回憶壯年事於此晨夕朋盍簪燒瓷罋頭臥畢卓
蠟板曲子歌何戡滿墀明月露濯濯繞屋垂栁絲毿毿十餘
年來五易主魚牀潦盡成枯潭茅亭崩剥泥暗裂有若燕子
留空龕仙源重過豈易得惜花老去心逾貪韶光三月忽已
盡牡丹將吐房山南緑囊紅襆水精域鹿女微笑貍奴酣相
期雙屐著謝客更借一鶴騎盧躭諸君偕游恐不遂試與二
老評花擔(謂周陸/二子)
　　　同作(嘉興)周篔(青士)
　九十日春不可駐玉河穉柳靑漸濃官溝滌穢難墊足何
　處得看林壑重客言侍讀新築好紫丁香結千枝穠辛齋
　竹垞吾老友不嫌策騎參支筇查生(愼行)叩扉湯生(右曽)
　起顧我一笑偕過從是日天朗惠風細晴絲冉冉煙茸茸
　莎亭擁腫攲四柱花氣逺接檐前峰縛樹老藤更夭矯如
　割左耳奔乖龍縹囊欲坼尚未坼已見小尾游黄蜂主人
　朝回趿草履揖我得覯冰雪容食單藉地任箕踞脫略禮
　法便疎慵騰觚凍醪賸百末飣盤雜果儲三冬吾家長水
　塘一曲白鵝繡鴨紛游溶油菜花香蠶豆熟貓頭筍迸芹
　泥䯳殳基山東審山北麴塵波暖浮方􁟯撫琴久已謝宗
　炳鑿穴今復輸臺佟自從騎驢入燕市魴鯉去沼鷴閉籠
　得閒曠論厠坐末一洗膠固從來胸銀絲切鱠韭登俎更
　留午飯餐冬舂何當淸暑復來集醉看夜合花惺忪
　　　棗花聮句
棗花香細細亂結春風䦨孫致彌旣免纖手摘寧邀上客看周篔
燕郊得千樹吾將老園官彞尊
　　　王(翬)畫三首
王郎手摹一峰畫宛似張顚作草書鼠尾皴山鴉點樹只今
能事有誰如
帝城日日足風霾眯眼黄塵漲六街對此溪山最清絶便思
衝雨踏椶鞵
王翬老去畫尤工橫幅吳裝仿惠崇曽記北髙峰上望村村
風景似圖中
　　　檉聮句
有木生庭隅入夏翠陰發周篔卑枝易妨㡌密蔭恰承韤孫致彌
重露一以晞微風久不歇彞尊皮乾皵殷赭花瑣補秃缺篔色
籠澹泞天影漏惺忪月致彌遮門肖水松驗雨促耕垡彝尊莖
小舞蝶翻脂香行蟻窟篔其身異樅柏其産徧揚越致彌豈
惟敵雪霜兼可蠲宛暍彞尊疢疾崽子除桮槃匠人劂篔是
物錫嘉名肇詩皇矣曰致彌爾雅配蟲魚圗經繪苗髪彞尊
過從每淹留愛護勿翦伐篔森森埽庭蔓淺淺露鸎骨致彌
清談自亭午離坐到日没彞尊雖非郊野居且免土蓬勃篔
況有易釀沽把琖恣百罰致彌箕踞獨樹根狂哉酒檮杌彞尊
　　　萬柳堂同沈秀才(蕙纕)對酒作
亭徹沙逾擁橋攲路轉迴自從疎傅去懶逐葛疆來穉柳春
重徙新荷暑未開故人留旅話仍勸竹根杯
　　　畢上舍(大生)止酒經年冬夜枉過勸之復飲賦三十
　　　韻
畢生本酒徒系沿鮦陽卓長筵慣分曹專與大戸較傾壺滿
觥船鬬力出捲握選格抛牙骰射覆探雀㲉勇哉氣如虎可
奪力士矟初愁鼓鼟鼟俄至雞喔喔一朝忽不飲客勸輒驚
逴人或強之坐竦身等山嶽甘令涴衫袖不復顧謡諑自從
斷酒來月改十晦朔問之何以然其志在困學僧寮止容膝
居若蝸負殻一盂黃韲酸一燈靑豆爆當其夜分倦欲睡乃
翻覺漆鬢添初星丹顔損舊渥入秋試不利泣抱楚和璞羣
飲徒揶揄背面肆評駮獨醒亦何苦羌不如醉濁北地釀法
多滄易通薊涿兹非禁酒國況弛官務榷胡然守枯槁血脈
久淫濯生來恒鬱鬱我見尤懪懪是夕風最寒冰簪挂斜桷
西市買山麋東市買海鰒此時浮一琖亦足忘蹇剥生也聞
我言相視忽而嚗有如魚含鈎又如鶴受鋜紅文螺曲房黄
支犀斛角沛然決江河豈能塞一墣詰朝客來尋仍向罋邊
捉
　　　畢子飲二十杯而腹痛復欲止酒再以詩示之
我歌勸生飲生醉我亦眠繩牀一牆隔聞若呻吟然殘燈撥
餘燄夜半衣重褰問之臥攲側欲語哽在咽手摩腹與肚抱
痛靑兩顴歷鹿車轂轉往來梭腸穿良久始起坐絮被遮寒
肩荅云我禄薄福過災則延緘之苦不易一夕敗終年飲啄
各分定造物信有權譬諸再嫁婦羞澀塗脂鉛譬諸黄面僧
破齋烹肥鮮旁人笑且侮瑟縮難自前麴糵伐性斧自此仍
棄捐主人忽大噱物理生未研八尺士皮肉以腰分地天藏
府應音律經絡貫源泉江河漳漯流夫豈可涸焉古聖作醪
醴服之斯寓全後來止酒徒託辭匪眞詮奈何屏杯杓委腹
爲枯田數升下㗋嚨反若湯沸煎陷河湧越嶲谷水淪由拳
此如囊裹漿暴下乃得痊及其潤旣燥百骸自安便金平水
靜順豈復重崩騫來朝生且住剰有叉頭錢再爲生解酲清
聖濁亦賢不聞朔風號雪虐層冰堅地爐擁終日與我常周
旋
　　　送葉參議(映榴)督儲楚中
國家歲漕粟千里連舳艫上給　宮府用下充軍國需以之
實　天庾寧曰此緩圗先生冨才術文與東馬俱道山槖筆
入粉署含香趨單車采秦風奉席盛羣儒
天子眷南顧特借司轉輸荆襄漢沔間土沃田膏腴歲或一
不登天下皆饑吁吾賢開濟策足使民困蘇暇日登南樓俯
瞰赤欄湖武昌栁百萬翠色兼蘅蕪臨風興不淺髙詠無時
無歲晏一相送欲别愁須臾南魚北有鴈冀慰心煩紆
　　　表弟查二(嗣瑮)至都過古藤書屋留宿作詩二首依
　　　韻奉酬
鹽官人到逼殘年贈我吳興十兩緜肌粟頓消生暖後鬢絲
相視入愁邊醉拚把琖循環飲倦便安牀曲尺眠玉桂國中
來厎事開春同縛送窮船
别時花藥發春壇五載離居感百端一泝武溪行僰道兩浮
炎海狎珠官蠻中土俗諳王範篋裏雲山奪范寛此夜劇談
髙燭換北風頻送漏聲寒
　　　冬日陪徐副相(元文)姜著作(宸英)游大房山出郊雨
　　　雪馬上作
蓬勃東華塵窈窕西山容二者各有宜強之心不從徐公脫
朝簿姜子淹旅蹤期我大房游捫葛攀長松兹山我舊歷不
憚寒飇衝車中三升榼馬後九節筇誰能先花時蠟屐乗清
冬雨霰雖載塗相顧多歡悰雪色妙渲染一峰殊一峰明當
踏霽日遍覽金芙蓉
　　　止孤山普濟寺
曉辭盧溝河暮踰韓姞砦荒榛取綫路亂塔湧香界峰迴削
峘岋水涸失涔派啞啞飢烏集簌簌病葉敗返景寒易收陰
厓暝逾怪俄而樵歌歇近寺響僧唄言投水晶域棲止得所
屆山缾温凍釀冬窖出秋菜坐久霜月髙起行猶未憊逍遥
青松陰於心豈不快
　　　入上方山
山心夜不寐凍雀喧前牎香㕑卯飯熟傑閣晨鐘撞柅車束
櫪馬各雇輿丁雙彎環柳棬椅夾以棗木杠舍村入坡陀百
折循崆㟅萬古此積石山農絶耕䎫短松走長根老樹撐空
腔徑盡縁仄磴險過梯雲杠置身縹緲間若掉都盧橦層軒
坐僧榻喘定心猶􁑔
　　　一斗泉
昔尋一斗泉俯睨千花塔壯歲不知疲三日行兩帀重來筋
力倦十五換僧臘已拚百骸困猶幸半踵納崖傾旋曲蝸石
扁鏤文蛤雨暘迭晦明龍虎互乖合忽焉松門在茅屋向斜
搭短綆汲澄泓微風吹颯沓精廬憺忘歸惜未攜酒榼向下
招游朋仰視笑不荅
　　　兜率院
幽燕古奥室兜率居中巖花宮七十二下上東西嵌六時響
魚鼓四面圍筠杉沙泉細流續石壁遺經劖欲探乳穴勝改
著短後衫其中路窈糾其外雲封緘百千羊須珠往往乖龍
銜所嗟脚力弱畏此髙嶄嶄山僧飯我腹朴野言多儳嗣歲
期重過同把黄獨鑱
　　　望摘星陀
梯頭歷上方崖内平侹侹其西叢木杪樵路乃荒迥蜿蜒衆
山伏崱屴一峰挺誰燒陰陽炭鑄出火風鼎旣絶鸛鵲棲兼
少麋鹿　何年運鬼工於此置屋並遥想層雲巓六月亦清
冷況當密雪零夙宵斷杯酩天逼寒棱棱星壓光炯炯自非
鐵頭陀安敢居絶頂(鐡頭陀金時/髙僧居此山)
　　　中院
天開寺中院舊在沙河南應公昔來棲曽立水磑三河流今
巳徙亂石堆枯潭孤碣當麥壠頽基迷蘿龕同游各下馬考
古性所耽劃苔讀遺文其體國俗參紀年稱虎兒草昧典未
諳采之入舊聞亦足資客談攅筆抄乍終日隱西峰嵐添我
蒙茸裘寒色齊回驂
　　　東峪寺
孤山指􁛛題馬力苦顚跋蕘夫云一舍五十里始達不知深
山中地志誰所括亭午入東峪僕飢主亦渴寺門依白楊風
葉滿頭脫牆西五墩古階下一水活竹爐拾墜巢茗盌收棄
盋蕭然此時意百累皆可割修塗驗短景揮手謝禪闥回聽
星星鐘流響在林末
　　　西峪寺
層層金仙塔宛宛白帶山西峪在其下梵刻扃重關經始齊
隋代斷手金元間千春閟不發爲計誠陰姦九經勒咸陽響
搨流人寰乃知慈氏隘未若儒者嫻土花塡石闕鉛汁灌戸
􁁧有時野火燎豈得恃堅頑我瞻雲居寺磴險不可攀翠微
未及上已足舒心顔
　　　甘池
涿水魚重脣甘池魚一目㳙㳙六七竇羅注滿陂谷淺漾苔
衣斑深含荇帶緑淸泠下浴鳥逺近來飲犢河北將軍祠膢
臘走巫祝不知何名姓遺像猶在屋秋晴秔稻香日至麰麥
熟匪因水泉利何以具饘粥東度白石橋沙行背山麓村醅
解留人風幔靑半幅
　　　六聘山中弔晉處士霍原
昔有霍處士居涿西山陽弟子半千人大小開黌堂六聘節
愈堅義不干侯王無端豆田謡乃受彭祖殃紛紜永嘉末鐵
騎摟武郷伏尸岀藏戸繫之如驅羊殺機本倚伏善人安可
戕我來後千載覽古心衋傷祠墓久摧没末由酹椒漿緤馬
白楊樹旋馬黄茅岡
　　　瓦井
瓦井社北東中田卵塔七叢叢蒺藜中髙下如卓筆傍有石
鐘幢各志歲月日比丘守司徒榮禄大夫秩當時崇國師此
輩盡驕佚非惟混釋儒兼亦亂名實奈何茶毗後公然肆刊
述粤漢兩燕王改葬蹟遂失樂毅及霍原遺冢莫可悉彼亡
兹乃存物理信難必
　　　欲尋孔水洞不果
晚投故砦宿晨别羽士家欲尋孔水洞村路迷三叉傳聞蹟
最勝自昔圖經誇怒衝䃕确石晴響霹靂車層層落暗穴湛
湛渟深窪每當三春時流出夭桃花仙鼠舞白日文鱗漾銀
沙我思窮其源惜哉無古槎僕痡促歸數未得探幽遐立馬
長店岡心仍戀峰霞
　　　詠古二首
漢皇將將屈羣雄心許淮陰國士風不分後來輸絳灌名髙
一十八元功
海内詞章有定稱南來庾信北徐陵誰知著作修文殿物論
翻歸祖孝徵
　　　寒夜集古藤書屋分賦得火箸
我昔誦茶經其具得火筴圎直無葱臺修長過銅錜是物最
末微尋常付竈妾偶爲桑苧詮詎録香山帖自來京城居七
度脫林葉窮陰朔風號聚沙眯樓堞南人氣柔脆土炕意不
愜墐戸類蟄蟲曲身苦跧摺握火置甎爐聊以熨胸脅燕俗
饒栗薪市者病逺涉虚傳紅螺産罕致白炭　爆急燎竄須
煙騰淚棲睫箸也誠要需取用便指捻制以偶勝奇力惟同
乃協岀入炎燄中身手洵趫捷有若赴敵場擒馘恣所挾峙
立必雙聳倒臥亦並接須臾不相離無以異鶼鰈留之載都
籃配以紙黏箑持喻同心人歲寒入吟篋
　　　題喬侍讀小像
宛轉溪橋浴野鳬城隅瀟灑得重湖少年背面休相笑憔悴
何曽似左徒
　　　食采玉山藥
窮冬旨蓄盡客至我心痗彞尊打門門者譍擔僕走汗背查愼行
周遭解村綯磊落倒傖帒浦越喬土藷二尺強愛惜煩點對呉卜雄
冰須截柔膩井渫洗麁穢朱昆田未許缾盆藏亟勒釡鬵漑查嗣瑮
酸鹹百無功水火兩不悖彞尊炎炎力通透勃勃氣洸潰愼行
中筵出佐酒扶寸陶盤内越喬紋皴蛇跗斷衣滑兔褐退卜雄
軟嚼便牛飼饞扠鬬烏喙昆田是物種實繁厥産徧陽昧嗣瑮
其葉不足憐其花不可佩彞尊孔林殷而瘦禹穴白而僓愼行
或如佛手擘或如龍卵碎越喬方經炎帝收藥録桐君載卜雄
詎若采玉本品格壓儔輩昆田水芋山慈姑味劣逺難配嗣瑮
　　　宋僉事(犖)園亭雜詠六首
　　　　淥波村
照碧堂前水分流䆉稏村築場移碌碡繫艇到籬門
　　　　芰梁
背郭十畞園滿陂種水栗浴鳥游淸泠人語忽飛出
　　　　釣家
芙蓉以爲裳女蘿以爲帶釣魚師得魚沽酒夕陽外
　　　　和松菴
微風起中林調我松下琴黯黯太古色泠泠太古音
　　　　放鴨亭
渚荇抽新碧園桃吐小紅莎亭長日坐不引竹枝弓
　　　　緯蕭草堂
草堂何所營志蟹譜漁具夜分汀火紅點點岀深樹
曝書亭集卷第十三
曝書亭集卷第十四
　　　　　　　　　　　　秀水　朱彞尊　錫鬯
　古今詩(十三)
　　著雍執徐
　　　次查上舎韻送楊侍郎(雍建)還里四首
吾愛吾鄉少司馬乞歸躬養太夫人　聖朝孝治容將母元
老功成合引身篋裏詩篇行處有道傍歎息見來親計程一
舸鹽官水到及陔蘭滿眼春
夜舫朋箋晝賭棊昔游嶺表共栖遲頻過韋幔傳經地尚記
潘輿置酒期南北㡬回分手路升沉相對滿頭絲今朝遇我
歡心劇不異蠻天捧檄時
横浦先生舊里居爲園郭外儘堪娛人家戸戸通舟楫藥草
村村盡畫圗坐久春禽啼滿樹朋來臘釀勸傾壺更饒入饌
江魚美添買臨平半頃湖
僂指東華九載過罷官歸計尚蹉跎最憐老友怱怱别不惜
衰顔夜夜酡酒倒三缾猶恨少夢隨千里自今多早春也擬
輕帆下更嬾金臺獨放歌
　　　任孝廉(坪)以家釀苦酒見貽賦詩志謝效孟東野體
　　　即送其還髙密三首
步兵游竹林左徒吟江潭思古憔悴人舍酒何所耽東海任
公子遺家醖一甔味苦炎上作色􁇠封中涵一酌我顔赭再
酌我身酣三爵矧多又醉枕南牎南自哂同蓼蟲食苦翻知
甘
竹苦四味齊蓮苦寸心撥瓜苦斯有敦草苦亦可捋周原美
堇荼越女采蕺葛以蒿漬冬醅香味勝百末自來頌酒人豈
爲甘旨奪
於越百花露味重杯慵銜維揚五加皮飲之漸作鹹詎若膠
西釀可以解淸饞君今馬首東讀書歸舊巖暇看糟牀注飲
略手自芟儻遺一尺書方法試我緘
　　　送吏部侍郎張先生假旋京口六首
衮衮諸公歲九遷先生何事賦歸田不愁關吏饞如虎一葉
官河放溜船
便門東去栁依依一路垂絲埽石磯靑眼年年長送客幾人
生擁八騶歸
汶濟分流照畫舲中丞問俗向來經山東父老應傳語雙鬢
依然舊日青
清淮泛濫濁河淤鴈戸飄揺少定居厝火積薪曽上策至今
太息雒陽書
眞州柁轉即金山曉挂蒲帆十幅還緫是當年釣游地詩牌
細拂蘚衣斑
墓田丙舍鍾繇帖京口谿山米芾居十丈紅塵吹不到江樓
日日倚南徐
　　　偶成
三月東風何太狂塵沙黯黯天茫茫主人十日不出戸空園
花落無丁香老年逢春須愛惜悔不走馬看花忙無事獨坐
宣武坊吾家茅屋長水旁舎南有池舍北塘荷花草紫油菜
黄鱸魚上鈎四寸強矮貓筍肥錦䙀脫新蠶豆熟靑莢長客
何爲不歸故郷好約比鄰沈十二(進)薔薇架厎醉壺觴
　　　杭州水利不治者累百年矣巡撫趙公考城河故道
　　　悉濬治之郷人來述喜而作詩凡二十四韻
武林古澤國十八澗九溪當年宋宮闕溝水流東西陳迹漸
已湮深谷皆成蹊民居日湫隘編竹兼芘莉猛火一燎原悲
燄百室迷塗徹大小屋繘井愁難躋女丁配夫壬相顧但愴
悽吏治狥目前孰能防禍梯中丞溢丗才利器剸水犀下車
命丞倅故道資考稽率錢具畚鍤曽不煩鉏犂經始厎吿成
歲序尚未暌坐令闤闠間無異蘇白隄紅䦨鴈齒列赤石羊
肝刲嘔啞小航船蹀躞快馬蹄停鞭市蓮藕倚檻來鳬鷖柳
陰穀犬鳴露脚莎雞啼祝融迴其馭婦子方安栖乃知濟時
策不在拯顚隮公之治水術豈獨過白圭泉清原隰平名與
召伯齊我家由拳城閭巷多蒿藜願公袪墨吏如決濁水泥
上以荅
天子下以寧羣黎
　　　送柯孝廉(維楨)之蕪湖
劉蕡下第原風漢王粲依人復逺游舊屐尚存尋赤鑄殘書
又抱去盧溝春槽酒熟沙門店夜柵檣平估客舟儻得黄金
休易散歸時須築小丹丘
　　　紫藤花下醉歌同查上舍弟(嗣瑮)賦
客舍紫藤長數尋镺蔓年多半枯槁往歲丰茸莖太密花事
去春翻草草今年二月呼園丁三百銅錢費除埽雖然芟後
花較遲漸見含苞同蕨腦檐牙朽株換棚格井牀新汲傳栲
栳　􁮚低垂香細細游絲不動日杲杲鈎簾忽驚啅雀去仰
面生憎土蠭抱越州老酒吳船來小榼偏提恣傾倒頭銜久
矣脫朝簿那問鼕鼕鼓昏早惜哉筋力日巳疲惟有花前不
知老停杯還憶故郷路亂水穿沙入裴島千章古木藤纒身
飄落䋣英滿衫襖明年期爾横漲橋(上舍/所居)柔櫓嘔啞撥萍藻
緑陰共聽黄栗留醉臥橛頭船更好
　　　爲錢給事(晉錫)題王給事(原祁)冨春大嶺圖二首
記得山城水閣添畫眉聲裏晝垂簾還憑同省王郎筆暖翠
浮嵐五尺縑
冨春江上雨溟濛兩岸花開躑躅紅髣髴舊游如畫裏一帆
曽轉釣壇東
　　　吳徵士還蒲東魏上舍還嘉善集古藤書屋話别聮
　　　句
握手古藤下秋深旅愁積歸來西溪傍猶及種春麥吳雯我
亦袖輕鞭明發辭紫陌倦鳥不同飛各自張旅翮魏坤二子
澹雅才肯爲時俗役英辭迭相應如以桐叩石陸嘉淑柳塘水
潨潨蒲坂山驛驛改歲君到時古藤花滿格查愼行大防一斗
泉釀酒冰雪白酒熟君不來落花良可惜彞尊
　　　送楊侍御(燝)還東湖
一謫金門住五年羡君容易早歸田他時願結香山社八口
先浮潞水船秋鳥炙來郷味好月波釀就禁方傳桃枝況有
仙人母同注眞靈位業篇
　　　秋日萬柳堂同譚十一給事(瑄)沈秀才(蕙纕)龔主事
(翔麟)同賦三首
亂水秋無路箯輿入壞垣粉銷題壁字菭浸插籬門蟲網捎
衣桁魚牀齧樹根頻來曽不厭觴詠舊游存
撲棗過頭杖裝緜短後衫沙平攜小榼徑逺罷長鑱古塔疎
林出遥峰夕照銜蕩舟無不可只少布爲帆
積潦沉官栁迴流限女牆白鷗來款款黄蝶舞倀倀郷曲情
無改行歌醉不妨城南咫尺地想見野雲堂
　　　馮檢討招諸同年集六枳園對菊即席分賦得顔字
可怪南鄰馮檢討酒錢肯爲謫官慳盡除簾額虚牎白亂插
籬根細菊斑新雨不來那在眼故人相對且開顔近年同脫
趨　朝籍漏鼓頻催獨後還
　　　贈許(容)
今之官印古璽節漢制斗檢封略同周秦以來鑄私印往往
撥蠟銷金銅㑹稽王冕易以石細切花乳桃皮紅靑田山根
凍玉斸稷下里石舊穴空羊求休嫩大松老其餘麁惡不可
礱往時長洲文博士刻石頗有松雪風墨林天籟閣書画以
别眞僞鈐始終吾生好奇頗嗜此硨磲犀象羅笥中徐貞木
亡鄭埴夭尚有程邃留江東故人衰病逺莫致縱饒玉石何
人攻如皐許容近過我手出圖譜重錦蒙古文離離雜鍾鼎
爾雅一一詮魚蟲乃知六書得其故大小繆篆能兼通相斯
史籀各具體左蟠右屈何妍工合肥尚書(龔端/毅公)最賞擎紛紛
朝士傾詩筒吁嗟萬里十年别一官不達翻途窮低眉強隨
抱關吏失足幾陷鮫人宮重來歎息舊游盡酒錢燕市何由
充容今髮白我耳聾瓜牛舍近地百弓日長莫學打睡翁相
邀硬筆寫獵碣夫豈不如薛尚功
　　　題畫送徐檢討(釚)還吳江二首
三髙祠下水溟濛紅蓼花香一笛風驚起沙鷗定相笑黒頭
未稱作漁翁
不貪臺閣送行詩索我尊前折柳詞合喚蔆舟付蔆女更吹
漁笛敎漁兒
　　屠維大荒落
　　　二月自古藤書屋移寓槐市斜街賦詩四首
觳觫車輕簸兩輪殘書秃管雜勞薪移居絶似村夫子寫入
圖中儘笑人
莎衫桐帽海椶鞵隨分琴書占小齋老去逢春心倍惜爲貪
花市住斜街
阿鏐秋去又春殘逺信封題萬里難不道衰翁無倚著藤花
又讓别人看
屠門菜市費羸驂地僻長稀過客譚一事新來差勝舊昊天
寺近井泉甘
　　　上巳集南城祝氏園聮句
六年人海中禊飲恒不果尚書忽相期折簡起疎惰彞尊並
轡城南隅地僻少塵堁入門愛團瓢登閣見馺娑崑山徐乾學原一
山横雉堞上水洩龍湫左隄栁金乍含䦨藥紅未妥崑山徐元文公肅
雖乏三徑幽恣攜十榼可北酒雜薊滄南烹屏蒜蓏彞尊日
遲宜賭弈場闊縱飛笴吟或叉手吟坐便鐺脚坐乾學初筵
已脫略帶緩頭不裹旣醉席屢移三影照碧沱元文夕曛苦
催人馬鳴車炙輠莫愁風揚沙定有雨潑火彞尊
　　　奉題徐副相祝園修褉卷三首
右軍但草蘭亭序不及羣賢祓禊詩輸與先生鼠須筆春風
一一寫烏絲
一時裙屐最風流擘紙花前點筆收我若當年參末坐便應
罰酒似羊劉
滴珠方勝杵頭新瘦本看來妙入神眞跡祗愁容易賺莫將
缸面酒留人
　　　社日登黒窑厰聮句
隗臺久蕪没薊丘不可梯濟南王士禛貽上雖有千里目將何共攀
躋徐乾學原一佳辰趁新社膏雨融凍畦彞尊早抽紅藥萌漸
見碧草萋姜宸英層坡簇五騎兩壺提一奚澤州陳廷敬子端陟彼
積土岡同駐削玉蹄士禛安房隱曲几藉地分疎荑乾學泉樽
酌用匏飯黍先以雞彞尊旣瀝甘蔗漿復堆苦蕒韲宸英微酣
恣坦步遐覽窮端倪廷敬南有松柏林其北桃李蹊士禛亭午
風華香疑是麝脫臍乾學居人半陶旊門竇皆衡圭彞尊濃薫
樹杪煙濁漉水中泥宸英童娃亦姢勞面目成　黧廷敬何時
得頮濯勝眼刮神篦士禛不見九陌塵奔車日冥迷乾學吾儕
處其中形殊境則齊彞尊相期泛裂帛瑩拂湖上隄宸英子
爲逸少序我續興公題廷敬
　　　題画二首
宣和舊譜識徐熙猶記都官畫裏詩三月江南看不足(宛陵/句也)
湖塘花鴨影參差
數株枯柳倚苔磯話别沙頭客未歸多事錢唐戴文進釣師
渲染著紅衣
　　　朴公書來招游盤山却寄
三盤勝地稱絶衆嶺何峰最尊别後時勞夢寐書來興轉飛
翻青松十里巖磴紅杏千株寺門好雇犢車一兩軟塵碾到
山根
　　　題龔主事(翔麟)西湖雨汎圖二首
茶檣酒幔靜無鄰鏡面平波碾濕銀回憶少年歌舞誤烏篷
不作獨吟人
蓴絲蔆葉浸魚天十里湖山思悄然疎雨夜眠聽亦好莫因
月黒便回船
　　　徐尚書載酒虎坊南園聮句
夜市燈熒熒晨衙鼓紞紞試瞻十二衢何人事游覽姜宸英吾
黨脫朝簿甘與丗味淡初疑諫果食漸似都蔗噉彞尊駕言
適丘園塵慮益澹澉取徑衣乍褰入門首先顉陳廷敬循廊無
坦步引縆得危攬髙下屋四隅其中乃習坎徐乾學穿池注嶔
嵌搆草當蕰菼非無鶴在沙亦有魚聚槮宸英移情欣鳥音
房山潑墨太糢糊那似倪迂意匠殊一片湖光幾株樹分明
秋色小長蘆
　　　苦熱聮句
苦熱今年甚幽州亦藴蒸朱茂晭久無甘雨降惟見火雲升姜
宸英際夜焦煙合經天杲日恒張逺髙林枯白帶淺沜露丹稜
王原最怕衝灰洞何須堰戾陵徐善河流金口膩山翠畫眉層
彞尊黒蜧潜難見商羊舞莫憑萬斯同新畬荒稷黍遺種慮
蟊螣朱儼雩隊分行綴祠官典故徵譚瑄力難驅旱魃咒乃試
番僧查愼行童女雙丫髻旂竿五色繒李澄中新妝朱箔卷雜戲
緑衣能魏坤虹霓羣情望塵埃萬目瞪黄虞稷疾雷無影響長轂
但輷輘釋淨憲銷夏愁無策聮吟喜得朋龔翔麟盡諳微徑入不
待小僮譍湯右曽席帽人人脫亭欄處處凭鄭覲衮劇談多野趣
苛禮必深懲錢光夔旅跡頻年共郷心觸緒増宸英小航思劃槳
精舍憶擔簦茂晭白剥烏頭芡靑牽紫角蔆原夕風嘶麥蚻横
港没魚鷹右曽竹樹濃於畫笆籬密似􁉞千家花滿屋六月
稻交塍彞尊自失江村樂翻憐毒暑仍善黃沙隨扇集白汗
比漿凝逺易漬牀牀簟空支院院棚擔稀珠市果價倍玉河
冰愼行槁落含香蕊攣拳裊格藤斯同暗窺蛛網縮乾坼燕
泥崩翔麟戸撤垂簾額缾添汲井繩儼慵尋温水浴只想冷
硎登瑄三葛衣猶重雙絲履不勝撥書嫌走蠧懸拂倦驅蠅
坤秪覺娑拖便誰甘褦襶稱覲衮到門防客刺無地曲吾肱
彞尊亟買泉澆圃同貪草藉艿宸英酒拚河朔飲茶愛武夷
秤澄中返照斜初斂微凉暮可乘原分曹爭射覆四座百觚
騰愼行
　　　曹賛善(鑑倫)移居二首
家具先生有㡬車朝來移傍古城窪澄泥小硯題詩處開遍
茙葵一丈花
後園虚閣壓城濠濺瀑跳波牐口牢正欲凭䦨看洗象玉河
新水一時髙
　　　椶鞵聮句
五兩來江市千毛結海椶彞尊澤蒲材較賤楚筍製徒工魏坤
健許踏層碧疎難入軟紅坤老夫還稱此桐帽伴山中彞尊
　　　藤枕
翦就蠻藤細方花織淺深坤香兼沉水木凉勝辟寒金彞尊只
合靑奴配何曾白汗侵坤一函容茉莉短髪不須簪彞尊
　　　竹簟
六尺蘄春簟繩牀臥最便彞尊紋同麴塵水滑比砑光箋坤攤
飯宜三伏看棊判一年彞尊物微休棄置歸載潞沙船坤
　　　風燈
暑愛當風坐移燈趁晚凉坤紗綳扶寸闊燭減一分長彞尊紫
鳳垂垂結飛蛾面面障坤更宜單舸去留照露荷香彞尊
　　　響竹
巧劃千絲竹仍留一尺筒彞尊勁捎椶拂畔密置筍㕑中坤揺
翅潛形速先聲逐隊空彞尊莫因餘點墨觸損畫屏風坤
　　　冷布
秋月漚池罷炎風入市初坤暗牎塵繭換方格畫屛餘彞尊
賤豈妍娥織凉宜倦客居坤應逢麻紙笑三葛更麁疎彞尊
　　　油紙扇
本自錢唐製猶存蜀府名彞尊雖殊白羽潔却比素紈䡖坤蓬
勃塵難汚淸凉風易生彞尊翻嗤王内史題字費眞行坤
　　　瓦歕壺
舊製惟煎錫新來器上陶坤最愁芳草歇頻課短僮操彞尊
病葉分疎雨珍珠迸小槽坤連筒雖自苦不比漢陰勞彞尊
　　　凉篷
平鋪一面席髙岀四邊牆查愼行雨似撐船聽風疑露頂凉坤
片陰停卓午仄景入斜陽彞尊忽憶臨溪宅松毛透屋香愼行
　　　竹簾
吳船初解縛燕市喜重編彞尊一綫條條直雙釘戸戸懸愼行
鈎時敎燕去疎處恐蠅穿坤布幔旋催換秋風又一年彞尊
　　　送蘇郡伯守杭州
新凉纔報上林秋五馬雙旌發薊丘方鎭表存唐國史(郡伯尊/人鎭撫)
(閩/中)左符秩等漢諸侯江湖水氣城陰合吳越山光㦸外收自
是前身蘇玉局黃州領郡又杭州
　　　送張(丗濟)之官楚中
酌春堂上勸觥船僂指分攜又八年偶寄一官江漢去風流
少府勝藍田
　　　宋中丞(犖)鎭撫江西詩以寄之
䧿華秋色濟陽行送别燕郊空復情十月乍遷吳子苑六幢
今指豫章城樽移南浦仙舟近㡢卷西堂幕府淸宰相史家
書丗系代興誰得似先生
　　　再簡朴公
謝家木屐無完齒陶令籃輿怕朔風黃葉滿山來未得幽尋
也待杏花紅
　　　送胡參議分守河東四首
周北張南夾巷居傳鈔互借一瓻書使君好事誰能及馬後
巾箱載滿車
朔風千里動幽燕欲醉壚頭費酒錢君到襄陵官醖熟可能
遺我蒲萄煎
天際河流㦸外黄桃花春水漲魚梁銜杯不改陵州樂鱠取
銀鱗尺半長
歷井捫參儼畫圖到來官閣一塵無十年漢上題襟客不數
詩人鄭鷓鴣(時鄭上舍/培偕行)
　　　和韻送金檢討(德嘉)還黃州
謫居人海我未還君亦捐佩蛾眉班忽攜紅藤杖七尺歸臥
黄篾樓三間鳊肥筍香酒戸大月明風熟漁舟閒有時横江
逐孤鶴一聲長笛開心顔
　　　同諸君聖安寺餞曹檢討(宜溥)
載酒入古寺柳林東湖頭將以送逺人豈惟恣讌遊精廬金
源舊香乳塗白牛二帝一宸妃遺像堂中留更聞王萬石辭
榮返故丘傾城岀祖餞於此聚行輈古來離别地草木常先
秋火雷焚怪柏霜葉鳴老楸雖乏斷碣存陳迹尚可求曹子
酒大戸十榼飲不休一朝忽言去無以申綢繆列席庭槐陰
日午風修修窪匏截竹節主客互勸酬未知臨岐語逺合古
人不坐久林鵶集斜照忽巳流並馬歸道南明發期登舟一
帆挂楚澤百尺臥竹樓川涂日以邈何以寫我愁夢爲黄衣
蝶飛繞崢嶸洲
　　　晚過崇效寺同李檢討(澄中)李中允(鎧)龎舍人(塏)曹
　　　檢討(宜溥)賦
繚垣途轉曲入寺淖初乾尚有殘僧在同尋斷碣看白花秋
細細紅棗晩攅攅更上荒臺望遥山五髻盤
　　　白馬寺
仁壽千年寺今存半畝宮菭鐘横道北瓦塔限牆東客至愁
噑犬僧寒似蟄蟲夕陽留未去雙樹鳥呼風
　　　輓錢進士(廷銓)
曲江讌後放歸艎豈謂才人禄命妨差勝孤魂追及第最憐
無子奉髙堂門前載麴車難得夢裏生池草未荒不待山陽
聞笛罷西風老淚寄千行
　　　寓居天寧僧舍同魏(坤)作四首
靑豆房容借經旬且閉關日邊連右輔樹杪豁西山六井泉
相似千花塔易攀不應朝市客翻羡旅人閑
萬古光林寺相傳拓跋宮著書非柱下留客即淹中味坼園
蔬甲香攜市酒筒波濤人海闊安坐作漁翁
到此栖遲慣都無應接勞借書僮入市莝薦馬騰槽塔射層
層火松鳴夜夜濤惟嫌重九㑹風雨罷登髙
故人分月米言自玉田來黄雀兼郷味金瀾勸客杯(徐尚書/所遺也)醉
便尋茗盌行即遶香臺要踏西峰雪狂歌未擬回
　　　爲魏上舍(坤)題水村圖二首
鷗波亭子趙王孫曽爲錢郎畫水村過眼雲煙難再覩披圖
髣髴筆蹤存
斜插魚標颺酒旗栁陰小犬吠笆籬歸田最是分湖好我亦
相期作釣師
　　　九月八日天寧寺觀塔燈聮句
秋風鳴枯槐斜日薄西崦徐善並馬入寺門客衣罥稀蘞朱茂晭
于焉展嘉覿一笑輟鉛槧髙佑釲巡廊禮紺塔卓立大且儼彞尊
陳丹和暗粉古色剰渲染魏坤蹟仍開皇舊函并舍利埯查愼行
一十三重檐檐檐風鐸颭善蟠楹蛟躨跜負礎鬼瘠貶茂晭飛
梯截階級白石奪琬琰佑釲鎔金范爲燈設砌架成厂彞尊纍
纍仄蜂房歷歷覆蟹厴坤怖鴿棲未安一夫突走險愼行綆
缶牽膏油豆火發星燄善初如螢尾炫忽若獸目睒茂晭或如
爐杴炭或如竈炊栝佑釲須臾環扶䦨散作四百點彞尊虚堂
鑒纖毫老樹失掩冉坤氛煙看直上樓閣時一閃愼行置身圓
鏡中交光不可掩善鼓鐘聲逺聞來者紛禳　茂晭提攜及
童嬰羅拜雜寺閹佑釲營營各有挾邀福毋乃諂彞尊禮義
苟不愆寸心又何慊坤玩物隨所遭誰能束崖檢愼行宵分
梵放歇漏轉人散漸善茗盌坐屢遷松關啓還扂茂晭衰年
疲倚徙禪榻擁衾簟佑釲弦月隨側輪濕雲俄淰淰彞尊驟
驚山雨來昏夢豁囈魘坤晨興矚林端餘爝尚未歛愼行
　　　九日雨阻天寧寺聮句
仁王塔祗樹林客九日期登臨彞尊風蕭蕭雨淫淫泥滑滑
愁人心愼行馬毛縮魚潦深行躑躅坐沉吟坤日月逝衰遲侵
去者昔來者今善别苦易思難任尊有酒且酌斟佑釲脫我
帽披我襟折黄花試共簪茂晭
　　　同錢(光夔)王(原)嚴(虞惇)魏(坤)查(愼行)吳(卜雄)過白雲
　　　觀分韻二首
愛見晴山岀郊西萬木疎偶尋樵子徑因訪羽人居活脫存
遺像蒼凉感廢墟惟餘綵旛字髣髴鶴頭書
丗祖興元日眞人獨召丘片言能止殺萬里不虚游羽蛻長
春觀池枯太液流誰裁釋老傳乃與帝師儔
　　　送髙(佑釲)之安邑和魏(坤)韻
驪駒九日郭門催問子西征幾月來最好河東苦桑落懷人
一倍引深杯
　　　夜宿天寧寺大風和徐四處士(善)韻
檻外開皇塔三千六百鈴天風吹不定一夜枕函聽砌咽寒
蟲語牎揺獨樹形故人眠未穩吟傍佛燈靑
　　　曉起風未止復賦
巳湧髙城日猶號昨夜風六年凋佛樹乙字數邊鴻催粥桐
魚響薫衣桂火籠薄寒須摒擋仍作鹿皮翁
　　　送樊明府(咸修)之嘉興
仙鳬南發指江關到及梅花點地斑倚郭千家齊傍水登樓
百里更無山郊坰近日園亭少旱潦頻年稼穡艱憑仗賢侯
妙爲政不難風景舊時還
　　　蘆塘放鴨圖爲查大弟(愼行)題二首
横漲橋東宿雨殘盡驅鴨鴨出紅䦨蘆花兩岸冷如雪十里
秋容倚槳看
鴨頭老緑鴨脚黄十十五五沿斜塘不勞蜀郡滕昌祐勾染
一枝紅拒霜
　　　冬夜同諸子集杜尚書齋中分韻得波字
司空愛客埽東第十里杜曲齊來過揚眉且作吳下語婪尾
笑卷樽中波吾老謫官久當去人生良㑹安能多街頭鼕鼕
漏鼓急不醉奈此明燈何
　　　給事弟(雲)宅席上觀倒刺四首
雪後風燈燄燄寒雲韶舊部走伶官一雙手技從容入勝舞
銀貂小契丹
洞庭橘酒注雙缾老去繁絃不厭聽爲語參軍休打鶻衝筵
喚岀李靑靑
杯槃暢舞踏紅綃髙下冰瓷燭一條不是羊家張靜婉如何
貼地轉纖腰
琵琶鐵撥自西涼十四筝絃三足牀街鼓鼕鼕催不去更翻
一曲玉娥郎
曝書亭集卷第十四
曝書亭集卷第十五
　　　　　　　　　　　　秀水　朱彞尊　錫鬯
　古今詩(十四)
　　上章敦牂
　　　同郭三(徵)滿井訪崙公即事二首
郊行方澤外路轉古城窪小雨乍潑火輕風無聚沙靑蓮過
橋寺紅杏隔牆花一笑逺公在催停觳觫車
故人方外侶(謂周處/士篔也)往往說支纖帝里衝風雪僧㕑共米鹽招
魂迷去路挂壁有殘縑不待山陽笛同游淚各霑
　　　送史館姜君(宸英)赴包山書局二首
白蠟明經亦可憐強吟詩卷放歸船吿身許領郎官軸不藉
題名鴈塔前
莫釐峰下著書臺十道圖經一室開破臘梅花遶淸夢勝騎
官馬踏霜埃
　　　送徐處士(善)南還
玉河新柳巳堪攀二月交亭送客還十度洞庭游未足今番
眞住石公山
　　　送禹鴻臚之洞庭
謫官擬就洞庭居此意沉吟六載餘君去西峰先相宅小樓
容架滿船書
　　　送劉進士(凡)知孟縣
百里雷封古孟州銅章岀宰最風流一灣淸濟通王屋千樹
穠花繞縣樓别後酒鎗攜伴去到來詩卷許吾酬三年報最
尋常事腰折眉摧不用愁
　　　送人宰順德
銅章再綰岀都亭天末郎官映一星南海潮連沙嶼白西樵
山壓縣樓靑題詩定遍􁈝簩竹判牘憑移孔翠屛此地不難
先奏最因風爲報逺人聽
　　　贈張叟(弨)
筍籜爲冠大布裠愛從金石拓遺文吾生癖似劉原父當代
楊南仲是君
　　　裂帛湖
裂帛湖流兩岸平柳陰風煖燕飛輕年光冷笑長安客開遍
山桃不岀城
　　　查上舎(愼行)弟將南還過寓舍話别同魏二(坤)小飲
　　　賦六言
江郎南浦欲别小謝西陵未來(謂嗣瑮/弟也)細草巴溝乍緑堅冰
潞水寧開骰翻李郃新格酒㵼烏巾舊醅款語且留十日看
花同上豐臺
　　　積雨寄賀秀才
堂坳階面蔟靑莎鳩婦呼來又出窠說與江南賀梅子今年
暑雨者邊多
　　　倪博士(我端)讀書城西雨中寄之二首
黒龍潭口水雲腥黄紙無勞畫丙丁料得林扉昏掩處髙荷
大芋枕邊聽
雨氣西山黯未開更聞小暑一聲雷不煩走馬衝泥苦便可
乘船入市回
　　　牽牛花十二韻
小草無心蔓疎籬到處延凉分銀漢水曉映碧羅天絆地三
秋早含苞七夕先風吹長裊裊露洗更姢姢冷翠蕉林外新
黄豆葉邊日髙翻自斂夜久愈生妍月影銷衣後蟲聲攪夢
前捎溝香驛路墮雨滴􁉞船螢火黏常濕蛛絲密易縁子多
抛藥臼根不費花錢舊入桐君錄宜篸織女鈿憑誰描竹尾
幽思轉翛然
　　　同李中允(澄中)錢中允(金甫)李諭德(鎧)重過萬柳堂
　　　有懷相國馮公二首
岸柳經秋臥簷花過雨摧應門人巳換並馬客重來板屋分
熊檻莎亭擾雉媒昔年觴詠日不記暮笳催
樹改平泉譜堂仍右相名路迴逢石坐心怯過橋行稚子喧
棊局園官却酒鎗惟餘沙面水猶似冶源清
　　　題汪祭酒(霦)詩卷三首
金馬紛紛著作家緇塵日日走箯車誰如國子先生暇吟到
棠棃日影斜
西陵十子流派别南宋諸公體製殊絶似韋郎浣花集奇章
麗則近來無
庭闈眷戀賦歸難酒伴相逢強自寛只合宅西添小閣秋山
且當故園看(祭酒詩卷中有記得年時重/九日全家登閣看秋山之句)
　　　秋日集馮檢討齋分韻得南字
畢卓能轟飲康駢愛劇譚長筵遮硯北小徑闢花南榼釅三
升酒齏香二寸柑餘酣留未去采菊入茶籃
　　　題周編修(金然)雲松雪瀑圖(編修與予有結/鄰洞庭山之約)
越縑八尺誰所畫雪瀑亂灑長松梢中有科頭人獨坐盤石
坳注目一疋練舀泉一勺瓟斯人豈宜在巖壑或者避俗憎
喧譊我生山水性夙嗜十年誤把田園抛移家欲果洞庭約
擬先縛屋三重茅毛公壇髙踏月上靈威洞古探書鈔楊梅
滿村鶴頂賤橘柚落樹筠籠包兹山從無蛇虎雉但有魚蟹
鰕登庖雨前茶牙舌比雀籬下竹筍頭如貓閒房恣意任選
擇樂土不用分肥磽先生方充記言史朶殿直入穿雲旓曰
歸正恐歸未得磨錢枉費占羲爻耕田定須沮溺耦開徑可
少求羊交終當乞取鑑湖曲庶免怨鶴驚猨嘲
皇仁綏逺詩八首(并序)
(臣)聞柔逺人則四方歸有常德而六師整舞兩階之干羽至
諴感神受百禄於共球敷奏其勇周官分職合方訓方懷方
王會開圖比服要服荒服唐著歸忠之傳漢歌樂德之詩矧
夫百王之所未臣重譯於焉來附于疆于理無貳無虞宜有
頌聲用揚盛美欽惟我
皇上軼堯包舜揚武覲文陟禹迹而方行合軒符而在握泰
階協正被四表以光華上治咸和躋八紘於仁夀建中立極
無外恢圖天地之大德曰生靡一物不懷
帝德神人之所助者順允率土莫非王臣畫謀造化之先制
勝霄旻之上乃喀爾喀雖修職貢反側靡常與厄魯特妄搆
兵端阨窮巳甚
皇上湛恩溥博克全仁濡義育之中
睿慮周詳不遺曲成範圍之内謂外藩之豫附必親定其機
宜緫七萃於黄圖勒五營於紫徼硎水潮河以北照耀戈鋋
空同祝栗之間扶攜老幼百重陛㦸瞻帳殿而傾心千列周
廬覲
天顔而稽首
宸衷用豫
聖度誠弘載揚正正之旗徐布堂堂之陣有爵有階有秩推
亡固存
賜衣賜讌賜金式歌且舞申以河山之誓親同禁衞之軍而
又
躬莅營門特宣誥誡用賞用罰是訓是行永爲不侵不叛之
臣無異實畞實籍之地於是揚葭啓路緫駟
回鑾百千萬人皆感
恩而泣下四十九部益慕義而歡騰蒼龍揺斾斾之旂朱鷺
疊淵淵之鼓歲旱而雨師灑道日長而風伯淸塵曜乾文闡
坤珍調玉燭輝金鏡旣膺　寶籙宜薦　鴻稱惟
至德之彌謙而覃厚者多益萬年有道千古未聞(臣)幸際
昌辰式觀　醲化自慚弇陋仰沐　崇深恭賦短章奉揚
駿烈
紫禁開魚鑰青郊建羽旄受降資
廟略載筆忝詞曹塞拓漁陽逺山盤虎北髙羣臣歸燕息轉
念
聖躬勞
鴈路縁沙磧魚雲接幔城鳴　鑾七校從吹笛六軍行俗本
通鞮譯人今息戰爭紛紛攜老穉遥望　屬車迎
納款陳千帳班　朝式九圍不圖瞻
日角轉自懾
天威重馬馱金槖茸裘換錦衣早知　恩賚渥慕義久先歸
錫宴原殊禮官庖岀尚方自來鹽穀少初得旨甘嘗位近周
靑馬詩呈漢白狼逺人何以報齊奉萬年觴
羽衞三千士龍媒十二閑載旌平似水布陣屹如山膽巳寒
蕃部懽仍啓
聖顔始知師以律悔恃七旗孱
繼絶弘新典疏榮表外藩河山申信誓謨訓有　恩言入視
金吾仗來隨白虎旛自今同尉候不敢更懷諼
鳳蓋將旋日重攜所部來感深翻泣涕送逺愈徘徊星野瞻
箕足　雲旓戴斗魁　神功一萬禩　駐蹕起層臺
左闕千門曉南風五月薫崇牙鐃吹曲　仙仗羽林軍行健
同　天德鳴謙集
帝勲小臣逢盛際獻頌愧無文
　　　爲魏上舍題水村第二圖二首
江郷最好是分湖紫蟹紅鰕雪色鱸眯眼塵沙歸未得倩人
重寫水村圖
録蘋不礙板橋樁紅葉空堆老樹腔異日相過任風雨抽帆
直到讀書牎
　　　燕京郊西雜詠同諸君分賦
　　　　十八盤
香山十八盤盤盤種松柏惟見獨行僧稀逢采樵客
　　　　髙梁河
髙梁寒食時昔年盛游冶隔水百重花長堤兩走馬
　　　　釣臺
鯈魚千百頭湖水二三尺有時溪雲生不見釣臺石
　　　　君子城
吾笑石季龍爾何知好士羅致山城中哀哉數君子
　　　　芙蓉殿
雕宮委礓礫暗粉剥莓菭想見明昌日芙蓉殿脚開
　　　　黄牛岡
亂石侵花當奔沙擁樹根黄牛岡上月横笛過前村
　　　　香水院
壞磴接雲根流泉來樹厎宛轉入僧㕑淙淙鳴不巳
　　　　夾山寺
禪枝啼谷鳥忍草護松關偶入樵人徑桃花又一山
　　　　罋山
石罋久已徙青山仍舊名去都無一舎巳覺旅塵淸
　　重光協洽
　　　送吳御史(震方)還里二首
去年兮上書拜手兮靑蒲今春兮未暮乗白駒兮下通潞酌
酒兮臨風攬子袪兮城東申之兮款曲客無爲兮怱怱泛牐
河兮千里不如子之車兮莫或敢柅望江關兮兩旗不如子
之馬兮莫或敢維囊無一物兮旋故土將津吏兮無怒
瞻衡宇兮欣欣數郷樹兮歷歷慰慈母兮倚閭御輕軒兮布
席妾埽蠶兮臂筐童呼牛兮腰笛麥秋兮梅暑煙舟兮雨屐
罷逺遊兮屈平師近遊兮束晳逝將歸兮由拳樂與子兮晨
夕
　　　雨中酬王先生(士禛)早春見過韻
架插圖書即是家忍令丘壑廢京華故人積雨能來否堂下
羅生十様花
(附)正月上旬過朱竹垞太史齋中諸花盛開賦絶句
(濟南)王士禛
　馬塍曽說野人家每先(去/聲)東皇管物華今歲長安霜雪少
　試燈風裏見唐花
　　　團谿歌寄題黄贊善(與堅)書屋
團谿水繞舍北流團溪花發牆東稠先生歸去著書便日坐
團溪溪上樓
　　　九日萬柳堂同譚十一表兄(瑄)作三首
百尺金臺近可攀城西積翠冷孱顔自縁筋力新來倦九日
聊尋一簣山
鵁鶄撲鹿起晴沙路轉平岡日已斜較是今年籬菊晚秋深
猶膩水葓花
改席疎林脫帽多半酣猶望麴車過休嘲酒戸年來減勸客
還能卷白波
　　　秋水十韻
郭外湖新漲天邊暑乍歸牽􁉞移荻岸繋纜到柴扉橋影中
流小人煙極浦稀家家采蔆角處處落蓮衣渡口迷村店潮
痕驗釣磯魚標林際短蟹火夜深微柳近浮萍埽楓兼斷葦
飛避矰鴻鴈下侵壟稻粱肥夢穩扁舟在郷遥舊雨非殷勤
報鷗鳥伴我共忘機
　　　送蔡中允假還省親
記聽句臚巳十年詞頭草罷擘宮箋不知才子循陔後鎻院
何人下水船
　　　寄題張學士(英)前輩賜金園二首
金海橋西小苑灣偶辭　賜第放船還仙居絶勝閭丘逺割
取龍眠一半山
越溪漁客東歸後千載無人乞鑑湖輸與先生賜金換
君恩歲歲荅魚租
　　　毛封公壽詩集唐人句十韻
自知清淨好名利本來疎嗜酒晋山簡通經漢仲舒髙齋徵
學問敎子但詩書庭養沖天鶴香消蠧字魚寧知武陵趣還
傍釣臺居散帙至棲鳥鳴榔聞夜漁古苔生迮地時菊覆清
渠洞有仙人籙門停長者車桐江秋信早勾漏藥成初自有
延年術何人更得如
　　　寄題新城王上舍(啓深)園居十二首
　　　　緑蘿書屋
女蘿靑裊裊壓君一丈牆有時風卷幔瑣碎凉月光留照牀
上書籤帙生微黃
　　　　嘯臺
山月出漸髙山泉鳴不已登臺一舒嘯四面林風起公子鸞
鶴羣形神兩無累
　　　　春草池
春水旣已緑春栁亦已靑此時池上草日暖飛蜻蜓游絲墮
復起牆外花冥冥
　　　　石丈
種橘號作奴種花呼作后山礬以爲兄海棠以爲友羅置石
丈前丈應開笑口
　　　　大椿軒
大椿本無樹取以名其軒不隨蕿草彫長愛藻景暄因思漆
園叟十九皆寓言
　　　　小華子岡
小水波淪漣小山石偃仄月明攜客上竹樹風不息比似輞
川圖但著淺絳色
　　　　石帆亭
我昔鏡湖曲曽對石帆山婀娜層雲外迢迢不可攀何如一
片影移置戸庭間
　　　　三峰
一峰竦中央兩峰旁夾侍共此一簣山各具千仞勢要知主
人心方蓬有遐寄
　　　　雙松書塢
我願身爲鶴巢君庭際松淸風吹我衣明月照我容與君歲
寒約寤語緜春冬
　　　　樵唱軒
樵風逺更聞樵唱行無次郭東郭西樵審音非一致寫入丘
中琴泠泠有餘思
　　　　小善卷
洞戸雖言小翻勝陽羡里初無鹽米堆惟有木石几不知經
㡬年石髓滴爲水
　　　　半偈閣
小梯上横閣勝境同精廬宴坐維摩椅纖塵都埽除觀心黙
無語想見天地初
　　　題沈上舍洞庭移居圖六首
沈郎歸興及秋風擬學煙波笠澤翁不戀湖莊收紫茜愛他
千樹洞庭紅
銷夏灣頭五月凉堂成面面納湖光楊梅綫紫枇杷白買斷
閒園自在嘗
才微歲晚畏譏彈井社年來欲住難只合全家太湖去免敎
小吏侮郷官
洞府曽傳第九天況聞􁬙裏足良田煩君竢我鮎魚口並載
吳江赤馬船
濕銀三萬六千頃兩點青螺髻子濃生怕東山鵞鴨鬧輕帆
徑度莫釐峰
橘田薑棱散租符西舍東鄰興不孤他日相逢王潑墨也礬
生絹索横圖
曝書亭集卷第十五
曝書亭集卷第十六
　　　　　　　　　　　　秀水　朱彞尊　錫鬯
　古今詩(十五)
　　玄黓涒灘
　　　出都王山人(翬)畫山水送别
王郎五載一相逢寫出雲巒别思重髣髴攝山風月夜秋牎
同聽六朝松
　　　白草屯
白草屯空似戰場昬鴉點點入斜陽舟依茅屋三間泊風動
棗花四月香去國不禁頻徙倚得歸寧復倦津梁叢祠何處
喧村社有厎紛紛士女忙
　　　入汴過胡司臬(介祉)
吳船千里載冬醅避暑長筵日日開却喜訟庭留牘少時看
官馬惜書來
　　　瓜步留贈張同知
柴車一出白頭還過嬾偏宜應接閒猶有故人能好事隔江
留看六朝山
　　　寄陸侍御(隴其)
主恩先後逐臣還羡爾幽棲泖一灣想得著書風幔厎桂花
如霰落秋山
　　　洞霄宮題壁
天柱峰髙倚晩晴琳宮消歇斷碑横砂牀竹下搜難得臥聽
山禽擣藥聲
　　　江行三首
潮落江平宿冨陽船頭新月下微霜曉看烏臼紅千樹樹杪
半山鴨脚黄
絶壁苔紋鼠尾皴灘光晝靜白鎔銀分明江上孤篷客黄鶴
山樵畫裏人
環溪亭下水流東野碓飛輪到面風返景松巖紅未斂隔江
人語漆林中
　　　冬日同鹿明府(祐)錢廣文(瑞徴)游爛柯山二十韻
道書詮洞天靑霞居第八流傳負薪翁披榛入坱圠中有兩
靑童棊聲暗相戛俄驚斧柯爛逝節等奔鶻此事知有無特
書在琳札我來太末墟十月方納秸曉出通仙門縁溪碎石
滑拂林風騷騷鳴碓水㳐㳐明府政不煩廣文俗能拔於焉
齊喚渡次第柅車轄飛梁忽在望相視笑且呾靈境兹最奇
造物亦太黠疑經百蟲焚或受五丁揠連蜷虹霓偃垢膩神
鬼刮傾崖穿一綫斷塔盤秃鬝丹楓露巳彫瑶草霜未殺剜
苔讀遺碑汲井恣拭刷昔賢鬬茶地昧者莫之察日斜洗行
㕑得食鳥嘎嘎徘徊雙松陰惆悵别香刹
　　　鹿鳴山晚眺二首
一簣山平逺雙林逕暗通不愁筋力倦且喜笑言同藉草荒
岡上疏泉碎石中新晴尤可戀移席憤王宮
近郭兹山好禪扉鎭日扃江光寒轉白峰色逺逾靑亟種千
松樹宜添一草亭他時放歸櫂歌鳥試重聽
　　　玉山
三衢山歷盡橋影跨通波十室居城少千家負郭多啓顔津
市酒隨意榜人歌且免書驢劵郵籤次第過
　　　廣信
信州風物好倦旅亦開顔灘響層層石林疎面面山狎鷗飛
不去放犢飲初還夜火浮橋外連船當戸􁁧
　　　鉛山
不逺江城路舟師指點遲穴山巢鸛鵲編竹坐鸕鷀晚飯惟
三板朝酲藉一瓻鵝湖酬和地百丗起人思
　　　弋陽
城小斜依壁門開近面江陂仍仙令跡歌換楚人腔辣闒山
無樹崢嶸石滿瀧多情甎塔影十里逐蓬牎
　　　貴溪
亭榭均干越封圻析上饒連山齊覆釡獨石忽成橋想見黄
梅發何曽碧樹彫降丘誰宅此雞犬已寥寥
　　　安仁
畫角衝寒動明星際曉行水迴沙市曲山到郭門平野碓啞
啞轉漁榔沓沓鳴誰與分百里洵美得嘉名
　　　瑞洪
餘干江路永回首失嶄喦市酒難爲醉􁉞魚乍解饞(自玉山/至安仁)
(捕魚多用烏鬼魚皆/無味至此始用􁉞)湖寛舟愈小峰逺日初銜漸識宮亭近分
風及布帆
　　　自贑州至南安灘行口號二首
鬱孤臺下水嘈嘈南去輕舟未易操灘響逆流三百六篙師
那得萬張篙
且挂風帆溯急流船人勸客莫深愁只應預想歸程樂柔櫓
嘔啞下吉州
　　昭陽作噩
　　　夜泊珠江
潮湧牛欄(城門/名)外舟停蜑戸旁月髙人不寐隔浦是歌堂
　　　同屈五(大均)過五羊觀
仙人騎五羊墮地化爲石石今在琳觀仙人去無跡屈生嗜
奇古偶坐蔭松柏摩挲汴京碑不覺日西夕(觀有建中/靖國碑)
　　　光孝寺觀貫休畫羅漢同陳(恭尹)賦
貫休手寫一十六羅漢其二乃在南海訶子林昔游眞蹟未
得見念之三十五載縈人心白頭重作嶺南客故人期我虞
翻宅僧廊亂後花木猶瓏璁蕹菜春生滿池碧循廊轉入精
廬深一幅居然挂東壁古綃尚白石轉靑恰於石罅安疎櫺
一僧俛首力寫經自準以下秪半形芬陀利花貝多葉椶櫚
筆管毛猩猩不知金天之西何處得石硯毋乃昆吾玉切新
出硎一僧却立侍巾缾靜如沙鷺翹凉汀牎燈不翦信明滅
桫欏樹厎風泠泠牎前千歲老猨拱雙臂平扠兩肩聳筍鞵
桐帽木葉衣想見霜濃寒到踵精誠能令感金石何況羣生
知怖恐禪月師流傳三絶畫書詩詩編巨岳集書有姜體逺
本周之史籀秦相斯未若畫品更崛奇即如此幅逺出意匠
表或疑入定眞容髣髴親見之不然調鉛殺粉能爾爲訶林
僧神物藉汝能丗守不見宣和舊譜遺蹟久云亡豫章西山
雲堂院中亦何有我欲賺汝去莫飲我缸面酒我欲奪汝歸
玉鴉叉不在手丗間豈少珊瑚鐵網珍珠船自今貯之伏梁
闇檻庶可全
　　　嶺海將歸梁吉士(佩蘭)載酒邀同屈(大均)陳(恭尹)吳
(韋)王(準)陳(元基)梁(無技)季(煌)燕集五層樓席上分賦
　　　得㑹字
飛樓壓髙城人天納萬籟登臨信可娛矧與羣彦㑹吉士澹
蕩人偕行屛軒蓋論交半簦笠雜坐緩巾帶樽中酒如泉海
大魚作鱠款款話别悰迢迢念歸斾於焉感昔游兹樓在晻
靄凝思躡丹梯興發不可奈惟時建雄藩自比夜郎大邸中
鑿園池巧匠恣雕繪水亭擬舟梁山木徙樅檜長姣羅美人
管庫斂文貝因之設厲禁游者必鉗釱一閉金獸鐶廿年委
榛薈修蛇穴其中妖鳥叫其外雖免劫火焚終遭颶風害人
事戒滿盈天意惡侈忲六師一以移漢將齊下瀨劉王舊花
塢金粉盡淘汰今來縱游觀足以動深嘅觴罷復凭䦨逺目
豁矇　祝融方司南尉陀臺占兊萬井鬱參差百谷互陽昧
人影數沙蟲林梢亞蓬艾我非雲中君何縁出塵壒少陵有
遺詩將老斯游最
　　　嶺外歸舟雜詩十六首
黄木灣西廟鼓撾春潮漾漾没蒲芽翻嫌二月歸程早一路
攀枝未作花
蠻江豆􁤥一叢叢牡蠣牆圍半畞宮貪看河頭采珠女輕帆
不趁酒旗風
枕外潮雞報二更朧朧月厎暗潮生客心最喜舟師健貪趁
朝霞半日晴
船頭釃酒佛山過七尺烏篷疾似梭行到西南舊時驛驚心
榕樹已無多
三水城樓照落霞漁村處處見撈鰕夜來欸乃聽新曲不是
漁家是笛家
飛來寺脚束江濤徑入雙林磴轉髙怪道褰簾蝴蝶至軍持
新插紫山桃
櫂郎郷里面都黔撐盡筠篙秃指尖水飯乾魚烏欖豉生來
不食廣州鹽
紫楝花香映水牎舟從大廟出奔瀧晚來欲雨猶未雨峽裏
鷓鴣啼一雙
新開花縣壓層巒羣盗停探赤白丸不是郃陽王給事(又旦)
湞陽行旅至今難
山坳一水忽分流兩岸多停楚客舟夜半東風齊笑語月明
打鼓上連州
彈子磯髙髙插天篷牎未許客安眠尋常一色四更月獨有
此山啼杜鵑
曲江門外趁新墟采石英州畫不如買得六峰懷袖裏攜歸
好伴玉蟾蜍
修仁渡接始興江半挂魔幢半佛幢記得三楓舊曽泊更無
風雨打船牎
澹公山水入奇懷陸守頻營繡佛齋白社風流今巳盡更誰
說法上丹崖(丹崖精舍表兄陸侯世楷守南雄日爲澹歸禪師建師/姓金氏諱堡中崇禎庚辰進士牧臨清州亂後隱於浮)
(屠後卒/於平湖)
靑簩竹尾鳳毛纖銀箸灘頭石角尖五里一瀧成十里虚勞
估客記郵籤
雄州郭外萬人家小店臨流大道斜纔是野薔薇落後白花
開遍苦丁茶
　　　梁吉士以羅浮蝴蝶繭二枚贈行曲江道中一蝶先
　　　岀篷厎聮句成三十韻
故人贈我行方物當所選彞尊笥發詫駢羅中有蝴蝶繭沈
名蓀兩兩折枝挂一一槁葉卷昆田動揺槌懸風妥貼纊綴冕
彞尊厥包同米囊其文比竹篆名蓀末如蟬翼輕齊女鬢垂
鬋昆田詩朋爭愛惜寘之黄篾􁅞彞尊薄寒巾密覆遲日牎
始展名蓀隔籠頻摩挱並棹迭窺覸昆田形隨秋燕蟄候早
春蛹蝡彞尊我夢爲莊周栩栩興匪淺名蓀俄然一繭破有
若子初娩昆田停橈疾招呼急走忘足跣彞尊斒斕五采錯
的皪九光㬎名蓀層層金泥塗屑屑雲母碾昆田絲絲春江
濯幅幅朝霞翦彞尊孔鸞一毛截瑇瑁片甲輭名蓀眉過粉
蛾長翅類仙鼠扁昆田縓纁變周官繪繡備虞典彞尊曽聞
朱明洞大者如輪轉名蓀悠揚千花叢下上百丈巘昆田或
云麻姑裙裂之在蒼蘚彞尊或云葛翁衣貯之在丹甗名蓀
紛綸辭各異無乃傳者舛昆田夢想四百峰有約末由踐彞尊
未逢采雀靈徒說啞虎善名蓀名山應見笑竦誚豈能免昆田
覩兹鳳凰子髣髴列仙遣彞尊入山夫何難歸與面有靦名蓀
明當放汝還華首恣游衍昆田
　　　沈(霖)據石圖
差山髙士隱織簾千金一致醫方兼餐花黒蛺蝶衣潤丸藥
碧梧桐子黏無絃之琴石上臥有洌者水沙中潛張生(逺)傳
寫陸生(嘉淑)讚題罷玉蟾蜍涙霑
　　　秦吉了聮句
珍禽産邕管自呼秦吉了武進邵長蘅子湘翛翛羽儀澤炯炯眸
子瞭彞尊丹咮漫多智黄距一何蹻長蘅尾輸山鷓長形陋幺
鳳小商丘宋犖牧仲批肉花冠攲垂耳蠟光皎彞尊好語鎭間關
餘音或繚繞犖雖殊鴂舌蠻偶類雉鳴鷕彞尊宣和譜乃遺
爾雅釋未表屢奮躍不停獨立聲忽悄犖羈栖恣飲啄簾幕
信昬曉寄身在籠中結思仍木杪長蘅稟質洵云微即物嘅
詎少所以韓退之作賦感二鳥彞尊
　　閼逢閹茂
　　　曉行圗
樹杪星星塔火收月殘衣上冷霜浮郎當風鐸穿林去莫是
曉行人姓劉(宋劉一止賦曉行詞/得名人號爲劉䁱行)
　　　白陽山人陳(括)折枝花
餅桃花仿吳公器風牡丹摹崔子西雨點露團猶在眼惜無
好鳥盡情啼
　　　崑山謁宋劉處士(過)墓
荒榛斷碣小山陲詞客當年亦可悲蘆葉汀洲繫船夜彘肩
風雨渡江時槖中靑兕千金散馬後焦桐一輛隨辛苦東吳
顧文學(湄)邀人歲歲此題詩
　　　積雨八首
自從甲子春來雨四月從無三日晴薄暮東風吹轉急泊舟
小水看潮生
水木陰陰夏尚寒桑枝風戾㡬曽乾莫愁著屐衝泥逺小舫
撐過繡鴨灘
没盡荷花紫草田茭池新水芋陂連畏寒不獨衰翁甚年少
冬衣未拆緜
貓頭筍夾白版扉麂眼籬綻黄薔薇緑陰門巷午風起吹遍
楊花緫不飛
烏篷夜拄釣船坊曉起水添三尺強欲覓園花查上舍(嗣瑮)
但愁横漲板橋妨
荷葉新抽一丈莖柴門䞟漲到磯平黄鸝粉蝶不相見唯聽
鵓鳩逐婦聲
芍藥酴醿不到缾園荒六枳戸常扃吳𧖟巳是三眠候桑葉
依然陌上靑
楝花信後猶凝紫梅子枝頭尚未黄枉費祈晴丙丁帖殺風
雨至轉顛狂
　　　池上編籬偶成二首
槐沜茭池水一窪好編六枳作籬笆客來與乞平安竹老去
思栽頃刻花農丈人唯知避俗村夫子更嬾移家試添隔岸
香茅屋眼見南垞勝北垞
清時特地許閒身厎用湫嚻傍市塵著録九經堪送老擁書
萬卷不言貧爲農也解量晴雨置酒渾忘是主賔寄語巖栖
譚給事(瑄)何妨近作耦耕人
　　　題畫
第四橋頭楓葉丹詩翁露頂不知寒停車鎭日樹根坐閒看
鷺鷥飛過灘
　　　爲髙上舎題其尊人太常(層雲)山水軸
太常三絶畫書詩尺幅溪山付虎兒斷楮零綃何處覓秋牎
惆悵卷還時
　　　李秀才(琪枝)墨竹
小閣爐香洗硯初數竿墨竹最淸疎前身定是梅花衲仍占
春波橋外居
　　　送鄭(公培)入粤
入閩閩有灘度嶺嶺有關勸君舍仙霞勸君踰常山一帆餘
干漾三板茶磨盤曲江水沄沄大廟峽攢攢秋深髙涼郡郡
守(鄭君/梁)當之官英英玉堂彦㦸舍有餘閒好賢若緇衣爲子
具舘餐況有王大令(原)儒雅足盤桓蕉椰實堪飽橄欖漿不
酸一丈孔雀尾雙丫公孫蘭靑靑􁈝簩竹恒覆屋數間此郷
洵可樂何時方來還暇過五羊城越臺尤壯觀番番三老友
(謂梁陳/屈三子)爲我報平安
　　　招陳秀才(忱)山游之作
洗藥殳基井讀書顧況臺溪行十里近風便一帆開野飯香
新栗山園露早梅相邀好兄弟及此共深杯
　　旃蒙大淵獻
　　　二月二十日
灣頭新栁碧遥遥猶記停舟舊板橋一自花時葬西子年年
風雨是今朝
　　　論畫和宋中丞十二首
阿儂舊住韭溪北天籟閣中曽數過記得千金紈扇冊童時
一日㡬摩挲(項氏家藏千金帖有三一爲唐雙鈎萬歳通天帖/一爲淳化閣帖初拓本一爲唐宋人畫紈扇居多)
界畫樓臺膽未豩棘鍼花鳥亦難嫺昔賢往往妙游戲不了
樹枝没骨山
狡儈紛紛僞亂眞巧匀楮墨傅灰塵誰知神物歸藏弆千載
依然色斬新
談藝何人公道存每因憎愛昧昭昏不應唐沈同時在吳偉
翻呼畫狀元
隱君趙左僧珂雪每替容臺應接忙涇渭淄澠終有别漫因
題字槩收藏(董文敏疲于應酬每倩趙文/度及雪公代筆親爲書款)
胥山樵叟畫亦殊得錢多寡分精麁少年身後休嗤點不見
長江萬里圖(項叟聖謨子京之孫自号胥山樵曹侍郎溶領/藩東粤叟作長江萬里圖送行深得古人筆法)
崔(子忠)陳(洪綬)人物最瓌奇仕女天然窈窕姿弟子描摹失師
法盡調鉛粉畫東施
王五(崇節)谿山擅平逺周郎(之恒)窠石亦淸眞兩君人物兼臻
妙未許南人笑北人(王宛平人/周臨清人)
巨幅鸞凰細草蟲長留風露濕花叢時人罕覩藕漁筆止說
王郎(武)惲老(壽平)工(王長洲人/惲武進人)
先子韶年寫雲壑當時心折董尚書後來舍弟亦能畫可惜
都無片紙儲(先母唐孺人董文敏之甥也文敏見先人畫謂人曰/不出十年可以亂吾眞矣舍弟彞鑒能詩畫早卒)
白下錢唐畫作林殘山剰水樹無陰若令此輩流傳逺不合
良工苦用心
退翁(孫侍郎/承澤)倦叟(曹侍/郎溶)嗟淪没吴客雌黄詎可憑妙鑒誰能别
苗髪一時難得兩中丞(謂宋公暨閩/撫卞公也)
　　　荅徐舍人(永寧)上舎(永宣)五十韻
罷官臥荒村戸外可羅雀秋風攪庭梧意況劇蕭索凌晨屋
山頭爭噪兩乾鵲須臾名刺來有客款門􁌸披衣出迎客矯
若雲中鶴南州名父子文采何照灼往偕副都公同聽淸禁
鑰神羊冠獨峩虎僕毫載槖正色立朝端吐論謇而諤但爲
鳳回翔不事鸇擊搏循陔請終養忠孝兩無怍俄焉梁木壞
吾黨失矩矱僉云令嗣賢翰墨麗金雘兹焉接丰采心路快
一瀹索文表墓道於義無可卻昔人重碑版論文不論爵後
來丗俗愚但取官顯爍縱然頭銜長往往詞冗弱鉅公即能
之亦復多僞託誰歟辨眞贋止解速鐫鑿遂令賢達人罕載
金石略稽古墓銘工昌黎最淩逴栁李揚餘波屹立鼎鎗脚
穆修衍流派十子表東洛文公成公後軌範漸刊落(姑蘇王止/仲作墓銘)
(舉例於唐取三家韓柳暨李習之於汴宋取十家歐陽永叔尹師魯曽子固蘇/子瞻王介甫陳無巳黄魯直晁无咎陳了翁於南渡取二家朱仲晦呂伯恭也)
黄鐘屏弗考細響賞牛鐸凡聾互標榜羊豹聮一鞟舉丗逐
聲聞孰肯叩寂寞君家好兄弟蓄意勤且恪别來再致書邀
我踐宿諾各賦詩一章體製極雄博纏緜思無盡繹繹絲在
篗參差瓊樹枝爛漫棠棣萼神鷹乍脫韝天馬初缷絡書蹤
逼褚薛句法壓盧駱珍物貽頻仍一一刮眼膜香秔包緑蒲
岕片裹靑箬駝毼軟勝緜翠織暖逾貉異錦掉鯨魚明燈綴
珠箔愧乏英瓊瑶何以報金錯緬惟副都公九京不可作吾
衰筆力短兼苦文思涸盛美豈勝書經月稾乃削雖非黄絹
辭陳言務埽掠以之勒豐碑觀者或摹拓采摭入琬琰異日
上史閣庶㡬身後名藉以慰冥漠春山采茶候風煙想一壑
當浮太湖船直抵洮滆泊一登君子堂歡言共絃酌
　　　喬孝廉(崇烈)居父喪每泣則庭烏盡下禹鴻臚爲畫
　　　餉烏圖率題三首
烏烏啞啞東西樹子得食兮哺其父于思于思涙如注惜烏
尚有反哺時塊獨㷀㷀守丘墓
烏烏啞啞樹東西迴翔下上不得棲飢來肯啄庭中泥日食
孝子一溢米堊廬共爾長悲啼
烏烏啞啞尾畢逋誰其傳寫禹鴻臚張徐王趙丗所無天哀
孝子降黄玉留此作配雌雄圖
　　　雨舟聮句
山行未淹旬曰歸歲巳晏吳江徐釚電發晨發􁬙東西疾風吹四
面彝尊俄頃雲溟濛急雨雜飛霰釚寒木聲怒號衝波勢撇
旋彞尊舟師劃柔櫓迸力與水戰釚有如士先登賈勇色不
變彞尊重湖乍超越小舫乃利便釚回看滸山橋亭亭樹葱
蒨彞尊沿流泝木瀆峰頂豁僧院釚鈴傳越來溪屧響吳别
殿彞尊陳跡且莫悲執友情所眷釚將尋二棄堂(葉寶應燮營/别業横塘二)
(棄其齋/名也)庶幾共游衍彞尊詎期冬潦收水淺石盡見釚舟膠
不能前我躁子煩悁彞尊聮吟倚篷牎翦燭炙冰硯釚安得
胥口潮盤椒及家宴彞尊

曝書亭集卷第十六
曝書亭集卷第十七
　　　　　　　　　　　秀水　朱彞尊　錫鬯
　古今詩(十六)
　　柔兆困敦
　　　耳疾示王周二上舍
我齒未七十恒苦兩耳充患此已三年入秋輒内訌始焉輪
濕濕旣乃氣爞爞牀下駭鬬牛門前失吠狨有如兩豆塞難
使五藥攻因之日靜坐物理究初終是非始聽聞裦貶將安
窮屬恒第自苦察察爾何功讒柄變白黒治道淆汚隆君
子天地閉小人地天通丗事付一聵葆我以太沖免慴喪匕
雷免驚攧鷂風人勞我則逸美疢丁我躬相法十七家不容
麥者豐況若封丸泥寧非冨家翁比鄰有二子相憐病適同
褎如顧我笑子論詎發蒙耳者心之候其穴名聽宮其神字
幽田其用在司空子今勤著書不異五經筒有時議紛綸講
席相磨礱說詩匡丞相解經戴侍中無人爲畫字子將焉折
衷主人作而歎何術返我聦客云古方法社酒能治聾來朝
海燕歸陌上賽社公伐鼓聲淵淵割肉飽蓬蓬吾儕試往祈
泥飲等暍虹按節舞麗姢安歌走明童三人共顧曲其樂也
融融
　　　初夏重經龍洲道人墓三十二韻
亭亭馬鞍山産石光瑩瑩其東勢䃕礐竹柏翠相映劉生昔
栖遲於焉日吟詠生耽巖壑幽死愛水木淨要知賢達心義
不陷俗穽一棺抱山阿勝夾兩婢媵傾崖屏荆榛老樹絶鴞
鸋旣鮮蕘豎侵亦免菜畦蝗乃知斯丘樂匪藉靑烏訂我思
南渡後思陵失其政謀夫多去國魏公執兵柄幕府盛賔僚
子弟談性命棄師累十萬三敗無一勝肆將功罪淆第許心
術正猛將反先誅豈惟一檜横哀哉小朝廷自此和議定金
繒括脂膏臣妾費辭令忍忘君父讎寧計蒼生病過也大布
衣慨慷本天性好游或渡江嗜酒數中聖議論辛陳間恥與
餘子並歌詩存十卷卷卷氣雄勁靜夜思中原往往血淚迸
厥後詣闕書何減諍臣諍庶㡬國士風合古之儒行我來百
丗下適墓必生敬三年兩經過凉燠感時興番番玉山叟(顧/湄)
文史廣援證思復東齋祠暇日便眺聽奠以椒桂漿闢此鼯
鼪徑誰與能好事率錢表名姓遺文并雕鎪足以播遥夐
　　　曝書亭偶然作九首
拓得園基一百弓閒來樹厎逐雞蟲埽除蝗菜下鸎粟亟命
畦丁修水筒
垞南宜得翠筠看上番移來近百竿昨夜疾風吹拔木老夫
差喜竹平安
蜻蜓翅丹蝴蝶黄白露滿園秋草長靜聽桑斧斫叢棘忽露
一株巖桂香
蒲萄煎濃注酒缾酒䦨荷葉香滿汀新凉枕簟不妨設時有
北風吹我亭
槿花本與佛桑同也向籬邊吐白紅試待來年根盡活編成
著色短屏風
雨裏芭蕉風外楊水中菡萏岸篔簹衰翁愛植易生物不願
七年栽豫章
移橙種橘計蹉跎一箇茅亭草蔓多輸與城隅譚給事花時
處處有行窩
縮版誅茅事偶然修門見說此亭偏須知庾信園雖小詩賦
江關獨易傳
平泉花木逺爭移金谷繁華盛詠詩淪落栖遲杜陵叟何人
尚寄草堂貲
　　　斑魚三十韻
吾衰薄滋味意不在粱肉第苦藜莧羮精力易消縮以兹盤
中饌往往供水族持螯疑蟛蜞握鱣近蜪蝮可怪黿脂垂生
憎鱟尾矗所欲庶其魚又無取乾鱐河豚昔最嗜恒用井華
漉塵逺烹於庭血去抉其目刈楚然豆萁務候湯火熟瓊乳
捋西施但恨不盈匊誰能罷饞扠對此食指搐自從十年來
不敢恣口腹酖毒安可懷災生慮薄禄斑魚乃具體秋深出
洄洑小大雖云殊一氣同化育其形亦彭亨其性齊忿慉此
時釣魚師香餌素所畜籊籊三竹竿編􁆈坐跧伏垂綸韌且
弱沉鈎曲而複有時十數輩戢戢歸罜䍡安砧剖瓜刀汲水
浮柹木於焉敕中㕑愼勿覆我餗排泥剔其羽起肝淘以麴
法使甘不噮瑩白類新沐和之以蟹胥其汁轉濃郁旣異齒
鏌鋣兼免愁慘黷因思膳夫經珍未窮水陸設鱠姜侯曽思
鱸張翰獨俊味恥自饕有客至不速亟須問前村侑以酒一
斛
　　　題汪上舍讀書圖
朝看牧豕助邊儲暮見爲郎擁傳車勸爾須抛兔園冊丗間
風漢乃耽書
　　　山陰客舍題髙布衣蓴郷釣師圖二首
蛤蜊菰葉横塘曲細雨斜風西塞山爭似蓴郷好秋色輕舟
容與水雲間
愛餐花港雞頭芡更采湘湖雉尾蓴踏浪縁流無不可只休
驚起浣紗人
　　　顧明府(培元)載酒邀觀三江閘
一舍三江閘輕舟度㡬灣蕭疎何限樹平逺不多山小管聲
聲急深杯戸戸豩賢侯有髙興未許夕陽還
　　　夀孟叟
最愛鑑湖好秋山百里靑君家秋山下遶屋泉泠泠黄菊樹
百本翠濤開㡬缾玉顔長可駐不藉蕊珠經
　　　贈牧上人
我客柘湖曲上人來叩關欲浮清淮浦直渡黄河灣霽雪亂
塔寺夕陽平坡山五茸春草緑一舸望南還
　　強圉赤奮若
　　　萬年藤杖歌贈尤檢討(侗)
我有天台萬年藤持贈吳下遂初翁想當李明柏碩迹未到
此藤久巳生山中偶然拾自金庭宮攜歸曉夜但拂拭重之
不異長生桐翁昔史舘文最雄南狐東馬卓有前賢風即如
詩篇也壓蕭范陸長城笑把偏師攻歐陽黄九柳秦七新詞
往往傳歌童翁今歸來雙耳聦曆頭六十更二十顔貌却如
四十同況有才子籍早通兼珍之膳潔且豐人生快意亦已
足豈必入海求方蓬西堂日煖花滿櫳楊梅漸紫櫻桃紅翁
來期我花下酌清晨扶杖葑門東繭紙戢戢抽詩筒看翁游
覽興未窮水循練瀆山穹窿長松樹厎芝草叢四方上下與
翁逐杖兮杖兮藉汝功
　　　寄蘭溪葛廣文
飛茭挽粟各喧闐散吏何如葛稚川百斛金華新酒熟醉尋
桐柏觀中眠
　　　趙贊善以新詩題扇見懷賦荅
儲端鎻院各收身同是承明放逐臣逺憶音塵千里月來尋
鰕菜五湖春閒敎花厎安棊局笑比紅兒狎酒人縱說卜居
猶未定㡬曽憔悴等靈均
(附)原作(益都)趙執信
　江村水樹澹秋煙不見幽人思悄然往接簪裾三殿側近
　聮蹤跡五湖前老爲鶯脰漁翁長閒上鴟􁆎估客船各有
　彈文留日下他時誰作舊聞傳(竹垞在長安/著日下舊聞)
　　　雨過馮檢討葑水園四首
蘭成小園在束晳近游頻夾巷千花續編籬六枳匀葉低斜
曳杖石礙曲勾身正值黄梅雨蹣􁚂著屐人
又見衡門改新看小閣添海榴横濕戸楚雀近窺簾曲直分
沙溜參差露塔尖重過轉瀟灑村郭意能兼
髙柳微風末新荷驟雨中竹扉經歲别茶月一尊同盡得齊
民術何殊避俗翁茭田知可拓小舫後時通
我亦歸田久開門近水灣縱移花百本并少屋三間對此増
惆悵何縁數往還煩君暇相過看積一房山
　　　仙游茅筆歌酬徐檢討(釚)
君不用鐵梳梳秋兔毫亦不用束靑羊毛别搜凡材逞妙技
鼠䰅虎僕非爾曹吾聞仙游郭外山最髙仙人九鯉雲中遨
紫鱗三百二十四白蝦蟆吠黄雞號有時懸厓忽題科斗字
是豈不律人間操茅田深深野火燒未盡樵夫蕘豎赤脚騰
磽嶅拔茅連茹縛作將指節六寸之體兼頭凥桃枝竹罷火
熨帖鹿角菜免膏煎熬誰與智者剏此物將毋九何一范授
以刻髓之蘆刀垂虹亭長嗜奇癖一牀載得還吳艚分我一
管已足豪當其運腕大稱意筆頭公喜長堅牢人生知已隨
所遭良工對之但駭遌足使李展汗走屠希逃
　　　醧舫即事二首
破牎風雨濕書籤睡起明星忽在簷最喜蛛絲捎竹尾牽牛
花翠曉來添
秋老梧桐葉葉黄夜來風雨太顚狂分明了鳥牎深閉一片
何縁墮筆牀
　　　九月八日滄浪亭懷古二十四韻
滄浪有遺亭勝蹟今始到疎籬六枳楗小徑一僧導古牆聳
寺樓暗水接官漕怪石長差肩平林或妨帽因而詣北碕歷
歷見房奥石枰雖無存(宋毛珝滄浪亭詩濯纓人去水空寒事屬明/時欲問難日暮客歸園舘閉鷺鷥飛上石棊)
(盤自注子美故/物惟石枰存)草菴猶可造中丞我老友山水敦夙好於焉翦
榛艿復此濬潭隩暇日攜賔僚曽不擁牌纛春留露輞駐暑
便接䍦倒畬田課耕稼浦禽恣啄菢游觀民胥恱豈弟神所
勞湖州謫司馬賦才本雄驁詩逼梅歐陽文亦師訓誥賢相
所舘甥孔壬生嫉媢舉事偶不愼衆口逞狂譟故紙錢區區
乃誣名士盗兹事近千年識者尚憤懊哲人貴自勝林泉遂
遐蹈南陽招不去止用尺書報雜花修竹間風月任嘲傲斯
人洵可懷曠丗我心悼朅來謁祠屋思以渚蘋芼落景溪橋
還商飇逺吹澇
　　　九日宋中丞招集滄浪亭觀韓(滉)五牛圗復成二十
　　　四韻
中丞埽亭舘邀我百花洲遂度宛轉橋罷遶屈曲流縁溪尋
石磴九日升崇丘層層樓堞敞面面禾黍稠編籬釘圎菊密
坐軒牎幽同調二三子清言答綢繆樂飲貴適意豈必量觥
籌邦人許看客風帽盈牆頭移時官馬至畫卷載其尤示客
五牛圖眞氣豁我眸晋公諳燮理體物固能優郭椒丁櫟輩
飲降各自由宣和購遺蹟已詫不可求何期白石爛此圗翻
得留鷗波趙王孫重之若琳球再三跋卷尾小字工銀鈎畫
巳經千春尚足藏千秋吾聞五羖言飬民如飬牛善牧臥其
背穩駕百斛舟驅使但排促安用施鞅輶昧者費三箠剔嬲
恒不休吾公務廉靜化理臻六州里仁知斯宅不處古所羞
逝將歌碩鼠樂郊可遨遊
　　　得張舍人(霔)皖口書却寄
六年不見張右史忽誦秦游一卷詩韓孟元劉無定格尤蕭
范陸有餘師歸逢灤鯽堆盤日到及江花夾岸時試計合并
何地好須憑來鴈慰相思
　　　寄賈黃州(鉝)
近聞南紀賈黃州到日題詩滿竹樓晝永淸香凝列㦸月明
赤壁愛停舟棘針花鳥眞無敵水墨雲山不易求别後相思
意何限可能尺幅寄輕郵
　　　題禹鴻臚虢國夫人下馬圗
貌岀風姿勝太眞無勞粉翠費千緡如何南内淋鈴雨不憶
當街下馬人
　　　又題
當風帶緩舞衣寛無復宮門驟曉鞍一事差贏杜陵叟畫圖
恣得近前看
　　　乍浦
乍浦逼瀛壖孤城小於甕居民八九家僅足逭飢凍邇來弛
海禁伐木運堂棟排空駕橧巢近水壓茭葑陶旊器本窳橘
柚包匪貢偶然資貿遷是豈足民用因而估舶多僻地乃喧
閧増竈遂成郛葺牆巧羃空囝隨郎罷載行歌雜囉嗊我行
湯山椒比丘治蔬供爲言弘正間紺塔翔鐵鳳苦海迷津人
逺望得無恐願乞長者文勝蹟復營綜我口黙不言我心有
餘痛昔者嘉靖中狡倭肆狂縱實瞻寶相輪一針亂帆送㡬
曽弓仗放但操兵刃弄離亂凡㡬年室家始同夢坐起謝上
人吾文未足重於時櫂舟還特爲令長諷(謂知縣事/王君瑋也)此事不
果行吾機偶先洞
　　　題吳上舍菜根香圖
齊東老圃吾不如走馬却返長山居誓辭肥肉大酒社手握
鶴頭鴉觜鉏園官日日送菜把野客時時誇菊葅閒來插架
散籤帙惟有秦餘種樹書
　　　贈繆篆顧生
秦碑換棗木傳刻或失眞詎若漢摹印小大皆可珍鑄金用
撥蠟琢玉同運斤其文雖參差離合各有倫後人昧遺製惟
取字畫匀鐘鼎雜款識古法漸以湮顧生習繆篆頗見精力
勤博采諸家體覽者多所欣一藝期至工必也醇乎醇請君
薄流俗專一師古人
　　　題崔(慤)畫鳩
我愛臨濠崔子中輕綃畫出鷽鳩工枝頭淡染春晴色不著
山花一點紅
　　　漕船
國家歲轉漕每船六百石官艙計所儲爲斛千二百其初由
海運險越虎蛟脊波濤恒簸蕩日月互跳擲所以造舟時不
復算尋尺入明改從河水次盡置驛不見眞州估浮江販豆
麥縮之僅得半滿載未爲窄安用萬斛寛邪許百夫役過牐
逆上魚迎風退飛鷁臘開徂暑到久而蟲鼠咋惟以便輓丁
夫婦得汎宅南去挾枲絲北來收果核誰爲迂緩圗因循匪
朝夕吾聞琴瑟敝絃者必更易國計在鼎司何時建良策
　　　御風圖爲魏(坤)題扇
渡海天王太崛奇出關老子苦驅馳未如拔地乗風好萬里
雲山恣所之
　　　題蔡徵君(方炳)著書圗
先生忠孝門早歲力埋照逃名名愈隨祗縁筆舌妙中年巾
柴車起應鶴書召人多留嚻塵君乃返蓬藋立意在千秋肯
貽北隴笑淵源訂伊雒圗書衍周邵其言明且清削繁領其
要今已七十餘行不藉藜篠請觀息關圖鈎膝但坐嘯淙淙
石罅泉丸丸松頂嶠山宜題六聘洞可亞三詔著書早晚成
先以語同調
　　　題李秀才(琪枝)畫梅
平生冷笑林君復活剥江爲兩句詩畫到影疎香暗處始知
一字可稱師
　　　贈王叟(巘)二首
近來山水尚元人南渡諸公法漸淪惟有王郎嗜奇古將無
馬逺是前身
畫家平逺最難工三板輕船片席風不數當年宋員外瀟湘
煙雨滿圗中
　　　張處士釣風圗
漁師蟹舍近西泠露葦風楊岸岸靑我亦年來撐釣艇秋花
却少研頭缾
　　　靑浦道中
不識三髙士松門第幾峰潮回黃歇浦草滿陸機茸細雨春
歸鴈深山日暮鐘坐看城郭近猶是水雲濃
　　　五雜組九首
五雜組刺繡文往復還金車輪不得巳見貴人
五雜組染布帛往復還度阡陌不得已逢熱客
五雜組神鬼面往復還翻飛燕不得已交情變
五雜組霜林葉往復還圍棊劫不得已零丁帖
五雜組鳳尾羅往復還機中梭不得已勞者歌
五雜組裳衣袴往復還錢刀布不得已付質庫
五雜組車中果往復還江上舸不得已杭城火
五雜組徐州土往復還眞州估不得已宿淮浦
五雜組裝潢手往復還媒妁口不得已飲甘酒
曝書亭集卷第十七
曝書亭集卷第十八
　　　　　　　　　　　　秀水　朱彞尊　錫鬯
　古今詩(十七)
　　著雍攝提格
　　　偕查孝廉入閩初發江干
淸江自西來海水逆流合我帆挂東風遥指冨春塔
　　　自漁浦挂席至冨陽二首
艑郎唱櫓雨初消查愼行突起東風送客􁊁百里晴山低似屋
彞尊一江新水健於潮(舟人謂江暴漲/時海潮不得上)得攜老伴無拘束愼行縱
是貧游未寂寥況有月波春罋在彞尊隔船不乏酒人招愼
行
江山小船急浪衝彞尊疾若鷙鳥凌霜冬愼行灣環忽轉赤
亭岸彞尊俄頃不見南髙峰愼行鰣魚岀網白尾尾彞尊烏
桕夾路靑茸茸愼行井西道人畫不得彞尊暖翠浮嵐如此
濃愼行
　　　桐廬雨泊
桐江生薄寒急雨晚淋漉炊煙起山家化作雲覆屋居人寂
無喧一氣沉嶺腹白鷺忽飛翻讓我沙際宿
　　　七里瀨
七里瀨急鳴哀湍嚴陵於此留釣壇兩崖怪石靑攅攅雨來
欲上不得上竹篙撐過鸕鷀灘
　　　瀧中吟
瀧中行不知逺雨初消雲乍卷藥苗長蒲葉短一夫牽船九
折坂䌫逾急舟逾緩前峰合後峰開一曲轉一曲迴密樹重
重暗飛泉處處來人家三五居瀧裏半是樵夫半漁子叉白
魚捕烏鬼釣車釣輪滿沙觜黃白花開照瀧水未必他郷能
有此瀧中吟子歌不足我嗣音
　　　晚次汝步乗月抵蘭溪城下
松科萬樹落花天擘岸江風晩䬃然直到蘭溪看明月浮橋
不鎻待吟船
　　　雨發東峰亭和查孝廉
巖巖東峰亭其下百尺潭我來凡五泊未果游精藍兹晨復
前路解纜亭西南溪雲散成雨水木紛參覃平生嬾馳騖進
拙退所甘惟有利涉心翻較估客貪一帆飽風力並坐篷厎
譚夫君有髙唱令我歎息三
　　　水碓四十韻
百灘趨漸江昏旦鳴不息彝尊大波恣奔放小波迴汨􁭫查愼行
居人擅水利審曲引使直彞尊其長走蛟蛇其廣納溝淢愼行
遏防激之怒徑隘流轉急彞尊夫豈水性然適來遭勢逼愼行
于焉扼其吭壘石添橛杙彞尊椽茅架小屋度地隨偃仄愼行
斵木爲巨輪當衝立樞極彞尊旁安三十輻輻輻輳斤墨愼行
龜文交兩兆鼈甲支九肋彞尊括張等虞機璇運就圜則愼行
江心鏡欲躍海厎月半蝕彞尊滅頂泅人騰升陑壯士踣愼行
凥髙首或下後湧前乃匿彞尊團團牛旋磨匝匝鴉翻翼愼行
棗軸貫中央有如蓍在扐彞尊循環觸牙動揚者必先抑愼行
石臼質本頑甘爲杵所賊彞尊昂然馬騰槽俛若鶴啄食愼行
砯砰應關棙次第符漏刻彞尊擣紙十萬箋取禾三百億愼行
穅秕除未盡藤竹需孔急彞尊一爲機事牽焉得休汝力愼行
先王昔制器取象配卦德彞尊舟楫涉大川耒耜徂畛域愼行
養生務佃漁分壤別動植彞尊鄰歌荅舂相作苦爰稼穡愼行
俾習四體勤羣黎無懈忒彞尊後丗技巧繁淫奇難忖測愼行
桔槹轆轤作便利成典式彞尊紛紛鑿渾沌二逞胸臆愼行
能令蠢者靈通者忽以塞彞尊即此水碓論用意略可識愼行
居然役造化安坐無怍色彞尊乃知天生民若苗之有螣愼行
夜來山雨驟䞟漲澷澤國彞尊沙崩岸漂沉有械施不得愼行
物成久則毁兹理復何惑彞尊逸豫安可貪民勞宜率職愼行
　　　篁步(去衢州二十/里地産柑橘)
江皐有篁步地似果園坊漸逺魚鰕市眞成橘柚郷株株當
暑緑顆顆入秋黄輸與村夫子經冬自在嘗
　　　常山山行
常山玉山相去百里許山行十人九商賈肩輿步擔走不休
四月温風汗如雨勸客何不安坐湖口船船容萬斛穩晝眠
苔云此間苦亦樂且免關吏横索錢
　　　入舟
水窮甫登山山盡復入舟漸老惜筋力得安且同偷查愼行舠
子(船/名)五尺狹三槳劃兩頭來朝放溜去勝坐靑竹兜彞尊
　　　沙谿舖紀所見
十丈椶繩夜截流朝來漁子掌中收不知方法何從得三寸
白魚齊上鈎(玉山村人施數十鈎於椶繩/之上曉起收之鈞必有魚)
　　　自焦石塘抵鉛山河口兩岸石山獰劣上無寸土尺
　　　木查孝廉作詩嘲之賦以解嘲
鉛山山肩排二赴湖口鶻圇象覆釜巨石堅不剖躋攀斷
僧蹊左右絶林藪豈惟質鈍悶兼亦狀麁醜畫師皴法窮相
對俱束手道書紀名山藏之大小酉每因洞壑深必使列仙
守兹爲百靈棄動植無一有乃知造化心下視等芻狗宜取
見者憎獻嘲自我友吾試爲解嘲賦形良亦偶美石多自殘
斧斤或先受髙者礱作碑下者窪作臼汝以頑得全庸庸福
反厚喻物材不材此理本莊叟
　　　鉛山城中有古樟三每歲四月白鷺來巢其間伏雛
　　　乃去亦一異也
縣樓髙樹半空腔宿鷺飛來什佰雙說與画師翻舊譜不須
横幅寫秋江
　　　發鉛山
昨憎山石鈍今愛山石靈譬若漢宮女去尹來者邢譬若秦
地水汲渭汰者涇何期百里内巒壑殊姿形古樟百圍緑幽
桂十丈靑東西喚野渡長短羅溪亭沄沄舄下水浴鳥梳其
翎人語山響荅忽焉　淸泠巖花名莫辨一一抽釵葶我欲
躡飛梁深入紫翠屏僕夫不解事舍車邑外坰前塗定勝
絶明發宜侵星
　　　紫溪道中二首
筍皮蓋屋類團焦留客依然酒斾招只恐夜來風雨至杖藜
扶過紫溪橋
新添十畝種荷田也向山根吐細泉料得村娃無櫂曲秋來
不用采香船
　　　度紫溪嶺
征夫就炊煙我亦治草具一飯免飢劬亭午復前路隔溪辨
微徑千年樹根渡不知身漸髙下視千年樹我行方霽心我
僕已窘步登頓力苦疲巖椒且小駐開襟納凉風植杖一反
顧却指來處村茫茫墮雲霧
　　　車盤驛題逆旅主人壁
曲澗層層響叢篁个个齊前山行更好不信鷓鴣啼
　　　觀造竹紙五十韻
信州入建州篁竹冗於篠彞尊居人取作紙用穉不用老查愼行
遑惜簫笛材縁坡一例倒彞尊束縛沉淸淵殺靑特存縞愼行
五行遞相賊伐性力揉矯彞尊岀諸鼎鑊中復受杵臼擣愼行
不辭身糜爛素質終自保彞尊汲井加汰淘盈箱費旋攪愼行
層層細簾揭燄燄活火　彞尊舍麁乃得精去濕忽就燥愼行
擘來風舒舒暴之日杲杲彞尊箬籠走南北適用各言好愼行
𬗟維邃古初書契始蒼皡彞尊自從史記煩方策布豐鎬愼行
中經祖龍燔孰敢撲原燎彞尊漆簡及韋編殘灰跡同埽愼行
當時禍得脫賴爾生不早彞尊漢代崇師儒家各一經抱愼行
截緝蒲柳姿刀削詎云巧彞尊如何刱物智乃出寺人造愼行
麻頭魚網布棄物收豈少彞尊後來逾爭奇新製越意表愼行
山苗割藤芨水澨采苔藻彞尊桑根斧以斯蠶繭機不絞愼行
澄心光緻緻鏡面波皛皛彞尊砑宜金粉膏繪作龍鸞爪愼行
桃花注輕紅松花染深縹彞尊鴉靑密香色一一隨浣澡愼行
十様益部箋萬番傳癖稾彞尊紛然輸舘閣逖矣來海島愼行
要爲日用需若黍稷粱稻彞尊惜哉俗暴殄塗抹太草草愼行
俗詩鼃蟈鳴俗書蛇蚓繞彞尊俗學調必俳俗文說多勦愼行
流傳人有集刷印方未了彞尊積穢堆土苴餘殃毒棃棗愼行
或汙瓜牛涎或供蠧魚飽彞尊或爲肉馬踏或被飢鼠齩愼行
黏牎信兒童覆瓿付翁媪彞尊遭逢幸不幸所繫豈纖杪愼行
平生嗜奇古卷帙事研討彞尊祕笈藉爾鈔籯金匪我寶愼行
響搨溯籀斯斷碑拓洪趙彝尊提攜白刺史著録庶可考愼行
由拳法失傳將樂槽苦小彞尊楚産肌理疎晉産膚澤槁愼行
物情相倍蓰美惡心洞曉彞尊非無雲霞膩愛此霜雪皎愼行
小疊熨帖平捆載赴逵道彞尊預恐壓歸裝又滋征榷擾愼行
　　　烏石村
烏石村深一水灣家家吠蛤閉柴關此時惜少洋州筆恣寫
風篁十里山
　　　分水關
關門一道石參差三戸人家兩戍旗此去都籃休便棄頭綱
正及貢茶時
　　　崇安孔明府招飲縣齋池上賦贈二首
宛轉橋當戸玲瓏竹引泉官齋如此少地主況能賢白鳥巢
琴閣紅鱗動酒船盡驅胥史往淸話得纏緜
一縣皆山水尤奇是幔亭從君乞小艇導我入迴汀羽蛻黄
心木苔皴白石銘遺文當不少歸日補圖經
　　　武夷沖祐宮
武夷君異哉丗所傳或云錢　之二子或云是魏王子騫當
時結侶髙宴幔亭前此挹衣袖彼拍肩坎鈴鼓急管絃賔雲
妙曲左右仙一從彩雲散虹橋斷絶上無縁琳宮建何時傳
是天寶年後王因之禱水旱金龍玉簡投深淵我來謁祠下
取徑芝朮田入門髙樹雄且妍藤蔓曲似蛟龍纏殿古石罅
仙鼠穿陳丹暗粉蝸吐涎十二栗主配君像中間名字或已
湮乾魚祭後祀典歇但有村翁膢臘率社錢縛草爲輪翦紙
爲船不知仙人倏而來子忽而逝雲車風馬電作鞭胡用是
物東西懸長廊曲曲通迴旋旁有道士舘房房戸户相錯連
甘蕉緑揺漾修竹靑便娟竹雞聲中摘茶葉石榴樹厎交茶
煙吾思此地洵勝絶道書名之曰洞天阿誰屈置一十六何
山可以居其先昔年禹平水土名山川至今岳瀆垂虞編不
聞議者糾其偏若兹次第逞胸臆毋乃僞託非眞詮試質武
夷君吾言然不然
　　　宿虞道士山房
老樹藏雲壑閒房割洞天茶烘丹竈火鹿飲鑑池泉藥酒供
人醉繩牀借客眠山深風候早四月已聞蟬
　　　幔亭
白石留遺板紅雲失舊裀要知幔亭會亦是避秦人
　　　坐竹􁆈入九曲
連峰六六收蒼霾查愼行雨餘滑澾碎石街彞尊挈我栗杖
椶毛鞵愼行蘭湯渡口上竹􁆈彞尊篙工指點一曲涯愼行題
名幾處爭磨崖彞尊娉婷玉女峰最佳愼行野花簇髻松
搖釵彞尊當年武夷集神媧愼行歌絃鼓板金管龤彞尊髙
張雅奏無淫哇愼行子禽小娥定爾儕彞尊羣仙一散後㑹乖
愼行黃心老木委蛻薶彞尊爾獨對鏡留形骸愼行千尋鐵障
鎔頑鍇彞尊大藏小藏肩背挨愼行山魈一脚帝所差彞尊洞
門石扇呀然䦱愼行壑舟力負何劥㔞彞尊其中瑰木如積
稭愼行又類羽鏃抽鞞靫彞尊水光汃汃聲湝湝愼行冥冥微
徑不可階彞尊欲往金井迷鬼芆愼行深潭龍臥波溛瀤彞尊
誰歟釣者貪鮞鮭愼行茶園新芽茁舊荄彞尊僧籃道笈采
摘皆愼行可惜不逢紅粉娃彞尊題詩古巖平不㰪愼行精廬
小於負㱿蝸彞尊豈若大隱屏之厓愼行祠宇百丗人模楷
彞尊大書照耀銀泥牌愼行學達性天　聖德諧彞尊屹然
天柱髙崴㠢愼行勢如拱揖趨庭堦彞尊須臾路迴仙掌排
愼行神皐下上車輫　彞尊竹窠桃磵雜樹槐愼行龜浮獺
控形䐯催彞尊白雲葊前雙眼揩愼行俯視九曲瀠靑緺彞尊
星村村落尤可懷愼行新苗活水通荆柴彞尊穀犬跳聒雞
膠喈愼行況無蛇虎猨猱豺彞尊何時買地營茅齋愼行耕
䎫漁弋與子偕彞尊
　　　虹橋板歌(板爲崇安潘秀/才在東所贈)
虹橋板可望不可即絶壁深藏太古色日炙不黄雨淋不黒
洪流不漂土不蝕百蟲將軍焚不得吾欲梯長林梢恐墮鸛
鶴巢吾欲駕澄潭拗恐拔千歲蛟鼪鼯倒懸蝙蝠墜惟有怪
鳥獨立時爬抓潘郎嗜奇每置靑玉案鋸贈一條長尺半爲
言曩者避兵接筍峰一夕急雨飛寒空雨狂更起攧鷂風虹
橋板自天半落斜拖下壓黃冠宮爾時靑童白叟悚息不出
戸亟持此板歸山中吾聞兹言吁可怪石泐金銷此不壞旣
非桐與橿又非楩楠𣏌梓楓豫章縠紋水波蹙中央沈思是
物豈無用何況獲自仙居洵堪重當時宣和好古祕殿無爾
曹吾今藏弆足以豪試令刻作黃神越章印山行蛇虎應潛
逃
　　　仙蛻巖
魚家姊妹趙家兒雜坐歌師間板師莫唱人間可哀曲山阿
遺蛻也堪悲
　　　御茶園歌
御茶園在武夷第四曲元於此刱焙局安茶槽五亭參差一
井洌中央臺殿結構牢每當啓蟄百夫山下喊(事見武/夷志)樅金
伐鼓聲喧嘈歲簽二百五十戸須知一路皆驛騷山靈丁此
亦太苦又豈有意貪牲醪封題貢入紫檀殿角盤癭枕怯薛
操小團硬餅擣爲雪牛潼馬乳傾成膏君臣第取一時快詎
知山農摘此田不毛先春一聞省帖下樵丁蕘豎紛逋逃入
明官場始盡革厚利特許民搜掏殘碑斷臼滿林麓西皐茅
屋連東皐自來物性各有殊佳者必先占地髙雲窩竹窠擅
絶品其居大抵皆巖嶅兹園卑下乃在隰安得奇茗生周遭
但令廢置無足惜留待過客閒游遨古人試茶昧方法椎鈐
羅磨何其勞誤疑爽味碾乃出眞氣巳耗若醴餔其糟沙溪
松黃建蠟面楚蜀投以薑鹽熬雜之沉腦尤可憾陸羽見此
笑且咷前丁後蔡雖著録未免得失存譏襃我今攜鎗石上
坐箬籠一一解繩縚冰芽雨甲恣品第務與粟粒分錙毫
　　　仙掌峰瀑布
仰瞻兮山陘懸瀑布兮翠屏忽循兮山後泉涓涓兮鳴石竇
石竇兮中開激衝風兮轟豗一丘兮一憩忘吾道兮邅迴菖
蒲葅兮烏麻飯靑松陰兮白日緩思移家兮駐顔年七十兮
未晚
　　　天游觀萬峰亭
大山相排連小山補其闕羣峰罕異向危亭乃孤揭適當地
敞閒不在勢突兀虚明徹戸牖豁達埽煙㶿盪空激飇輪照
夜湧日軏有時霧著巾忽焉雲觸韤憑欄恣眺聽靈境信超
越儼同喬嶽尊逺邇盡朝謁紛紛揚旌旜穆穆秉圭笏又疑
三海圖神物互出沒足或蹺䕫魑背或負蛩蟨前平訝象耕
後陷類狐搰隱屏翕而張接筍斷不蹶長松偃薺菜細竹披
苗髮溪流乍隱見祠屋半彫歇巋然此獨存坐久興逾發雖
云冠山椒何異在巖窟石房一道士淸癯老鶴骨延我崎嶇
丘靜埽苔徑滑苦無靑精飯力爲煮葵蕨髙田歲未荒四月
草先垡分種及胡麻安碓響深樾相對生隱心欲歸恨倉卒
何當裹餱糧留住一百月
　　　樟灘
建溪饒驚潨樟灘最巉險顚波勢欲下亂石故磨颭窪坳碾
作渦刻露圭就琰我衰憂患多過此容色斂篙師凝睛立尺
水巧迴閃鏗然矢投壺狎恰不誤點輕舟恣一擲縱若鳥脫
罨以兹推物理遇境適夷險人或發禍機忌者思盡掩揚瀾
沸平地鑿空架崖厂由來人背噂未必鬼神貶濟盈軌易濡
忠信幸無忝習坎入坎凶旣出夫何玷浮海桴可乘舟楫況
刳剡
　　　建陽
徽公舊是建陽居竹樹淸疎畫不如講席至今留未改人情
大抵好相於得觀雲谷山頭水恣讀麻沙里下書此意殘年
仍莫遂扁舟欲去轉躊躇
　　　延平晚宿
兩兩浮橋趁浦斜居人分占白鷗沙瓜瓤豆莢迎船賣只欠
南郷澤瀉花(建寧産澤瀉花可噉昨/過未及買南郷橋名)
　　　雨中過黯淡灘
灘光黯淡雨連坑一笑船師勸客行三疊跳波兩揺手櫂歌
十里下延平
　　　水口
岸闊灘平漾白沙船人出險鼓停撾爲貪放溜風頭坐不覺
蜻蜓上槳牙
　　　竹崎關
溪漁樹厎輸稅關吏津頭算緡縱有僧樓藥院日長吟眺何
人
　　　食茘支寄查上舍弟(嗣瑮)時在秦中
茘子漿酸價未髙風前試解絳羅袍當筵忽憶西征客馬乳
涼州也自豪
　　　噉福州茘
噉茘如噉蔗佳境須漸入必待藍紅江緑熟始嘗何異渴人
禁之飲米汁粤洲火山四月丹也勝盧橘楊梅酸我來福州
日北至投我只合齊堆盤端明譜中三十有二品大槩綃衣
雪作衽粤人誇粤閩誇閩次第胸中我能審
　　　林叟(偉)攜二子載酒過
釀比官醪釅肴看水族分老年思舊雨深話到斜曛契獨存
僑札交須合紀羣不妨留秉燭作賦共誅蟁
　　　甘泉漢瓦歌爲候官林(侗)賦
西京無書家但有急就凡將篇其後闕里闢乃得五鳳二年
甎滕公石室閉巳久文體倜詭乖自然芝英鶴頭書歲逺俱
沉堙孰能抉淵奥冥索崔張先候官林侗媕蒼雅袖中忽岀
甘泉瓦長生未央字當中逸態横生恣塗寫定州漢廟不足
珍銅雀香姜盡流亞吾聞甘泉本是祖龍之所遺武帝因而
恢拓之非無益壽延壽字今巳蕩盡蠲錙釐金銅仙人去渭
水椽桷自毁化作龍鱗而當知是瓦定有鬼神護不然安得
團圞如鏡勿使纖毫虧伊誰擅此隸法古毋乃史邈丞相斯
下至元封人物能爾爲侗也耽奇莫與並手搨硬黃墨一挺
裝池作冊索客題重之不異焦山鼎吾生亦好金石文南踰
五嶺西三雲手披叢篁斬榛棘殘碑斷碣搜秋墳攜歸蓬屋
少香芸壁魚散走飢鼠嚙蟲涎粉蛀徒紛紛侗子侗子眞好
事殿闕遺墟靡不至短衣匹馬尋昭陵陪葬諸臣表銜位旁
及降王一十四右先咄毖左什毖殿以那順范頭利舊史缺
漏新史刪侗也爲之考其次試入儲藏蘭話堂長物何論僉
一笥君家嚴君政不苛至今秦地猶謳歌年過八十尚健飯
丹砂不餌朱顔酡兼珍之養樂事多長生瓦兆本爲此請君
一日三摩挲
　　　長慶寺噉茘支二首
長慶古僧寺獨公新道場重來疑夢寐六月轉淸凉老喻苦
瓜苦(曩客廣州訪獨禪師於海幢寺饌進苦/瓜子不食師言居士少年不耐苦也)渴思香茘香七星空
有井不用汲寒漿
魚網船船漉(土人伐茘子木/浸水以漉魚網)樵柯歲歲殘連根移上苑重馬走
麁官再至雙林少(寺中茘子舊有五/百株今只百餘)他時一飽難山僧㑹客意
臨别更堆盤
　　　又聮句
熱客辭三伏精廬訪一龕園開小暑後徑盡側生南彞尊僧
臘嗟頻改禪房亦舊諳茶瓜宜屏却梯閣緩登探石門呉震方幼超
劇喜靑猿捷先除石貝貪(茘蠧/也)層層堆玉案各各滿筠籃查
愼行露比三霄冷漿同十酒甘倒嚢元止渴勿藥定祛痰彞尊
譜就全勝畫評時恣倚擔瀘川知不敵珠海較無慚震方鎔蠟
思封蔕磨鉛欲代甔載歸郷曲好終賽一筒柑愼行
　　　汪學使(薇)餉楓亭茘
香茘誇奇絶楓亭古驛中色雖殊挂緑品巳壓輕紅一種生
偏側千房味不同重煩故人意分減及衰翁
　　　林封君招飲榕菴
細泉危石響崢潺避暑筵開接款顔祖竹杖多供客借佛桑
花放許吾攀入門愛坐千年樹對酒平臨一朶山珍重主人
投轄意留看七塔夜燈還
　　　龔運使招飲園亭
烏衣子弟列通官逸興東山老謝安六月開筵花事好百分
勸客酒杯寛閒輸沼上鯈魚樂醉任堦前海鶴看已是晚凉
收羽扇更排髙棟俯層欄
　　　飲張舍人(巖)齋
門才風貌阮何間官簿重題右史班三伏尚能留客坐一瓻
相勸借書還濃陰古壁垂镺蔓驟雨新苔滑小山我醉已拚
逃席去更煩香甕出屏彎
　　　江瑶柱
異味傳方域嘉名注食經連江誰布網獨漉忽登鉶遞自三
山速風來五月腥羚羊羸見角蟙䘃斂同形銳比盆花鍤圎
同鈿帶鞓(粤呼爲/角帶子)探腸先去甲刮膜止存丁淨洗膏猶沃新
烹火莫停冰檐初挂鐸雪菌乍抽釘白嚼河豚乳紅餐茘子
㕔誰言分鼎足試倚竈觚聽
　　　閩中海物雜詠七首
　　　　西施舌(一名沙蛤俗/呼西施舌)
呉人輸一錢思覩西子頰何如得網中宵分齧其舌
　　　　香螺
鰒魚雖言美祗供漢賊餐(莽操俱/嗜此)詎若香螺潔日上先生盤
　　　　蟳(閩小記一/名蝤蛑)
緑蒲包海蟳味勝蟹胥滑一笑過江人嘔心爲蜞蚏
　　　　鱟魚(腹下有十一足雌雄/常相負取之輒作雙)
尾插茨菇葉臍攢螃蟹箝南庖驚束手非止北人嫌
　　　　花蛤
略識味似螯寧知化非雀誰加水族恩特與繡衣著
　　　　黄螺
肉縮等蝸角涎腥過蠣房憐渠一破㱿也有九迴腸
　　　　珠蚶
海物多充庖珠蚶亦配酒取禍自有胎不在深閉口
　　　題讓竹亭修禊圗卷
今年禊飲負花時讓竹亭前到恨遲比似永和應更勝坐無
一客不成詩
　　　飲陳孝廉(學洙)烏石山房
旅舘苦毒熱若鳥困樊􁏤忽聆折簡招柅車道山阿此身離
沃焦冰雪投岷峩主人頗善病賔至移藥籮預儲楚筍鞵易
客深雍鞾巖壑不在僻位置因坡陀層欄萬井上三面雲遮
羅俄看魚鱗收一峰靑一螺日永風舒舒卷㡢吹漸多亭幽
倚翠壁曲磴交荆莎㳙㳙細泉流　石注陽坡誰滋徑寸泥
乃吐雙莖荷木桃綴華實扶茘撈鮮波瀏覽隨所欣樂飲日
巳趖旣無形骸拘且免監史苛杯䦨見題句小陸此寤歌髣
髴書策存(陳子出雅/坪之門)豈忍輕堊磨吾䣊物外心從兹數娑拖
肯於三伏時禮法繩愆訛作詩繼小陸觀者任諧訶
　　　題汪方伯小像三首
滮湖小别五年餘消息頻傳過嶺書一笑相逢還看画故人
瀟灑只如初
薇堂綳子岀花前野老來逢湯餅筵料得牽衣添阿囝肯容
郎罷賦林泉
乳毛五鬛拂龍鱗瘦石多成雨點皴此景并爲君占取更留
何地屬閒人
　　　壽山石歌
無諸城北山靑嶄近郊一舍無楓杉中間韞石美如玉南渡
以後長封緘(方輿勝覽於福州/土産首載壽山石)是誰巧搰蛙蚓窟中田忽發蛟
龍函剖之斑璘具五色他山之石皆卑凡我昔南游翫塘市
對此不覺潛妗㰹是時楊老善雕琢(楊字/玉璿)紐壓羊馬麏䴥麙
兼金易置白藤笈不使花乳求休攙今來賈索尚三倍未免
瑕漬同梅黬其初産自稷下里後乃深入芙蓉巖菁華巳竭
采未歇惜也大洞成空嵌非無桃紅艾葉緑安得好手來鐫
劖桂孫見之不忍釋裹以黄葛白蕉衫伏波車中載薏苡徒
令昧者生譏讒況今關吏猛于虎江漲橋近須抽帆巳忍輸
錢爲頑石愼勿輕露條冰銜(近凡朝士過關/者苛索必數倍)
　　　髙(斯億)爲余畫竹以三絶句報之
故人有才子(斯億爲老友/雲客之子)爲我埽叢筠長帽眉山老看來足
亂眞
細似楊无咎疎於顧定之淸風愛相對赤日最髙時
舊種南垞竹圗中勝百分歸裝無長物得此即封君
　　　以蜜漬生茘支戲成一律
省得紅塵一騎忙輕郵試驗指迷方亟敎爐火煎鉛液更犯
巢蜂割蜜房沃水預愁擔僕困開筵試共酒人嘗到家翻惹
兒童笑那不圎籠寄海航
曝書亭集卷第十八
曝書亭集卷第十九
　　　　　　　　　　　　秀水　朱彞尊　錫鬯
　古今詩(十八)
　　屠維單閼
　　　羅浮蝴蝶歌
爾雅釋蟲名蝴蝶置不録之蟲豈無知小大各有族小者撻
末産江東大者乃在朱明曜眞之天巖洞中當其物化初天
與形不同蠻雲華首紫海日榑桑紅游禽五色詎敢啄滿身
香霧花濛濛仙之人子拍手笑愛爾翩翩特姢妙或云葛翁
衣或云麻姑裙二者傳說徒紛紛入秋倦飛絲乍罥葉厎風
搖滿山繭垂虹亭長手拄即栗條去年踰嶺尋鐵橋歸來雪
灘纔缷馱分我蝶繭剛一箇留之十旬鳳子生曲腰短足相
搪撐竪雙眉張兩翅輕於呉綃薄於紙對神光之陸離駭賦
質之倜詭我思此蝶放之四百三十二峰前餐英嚼蕊恣歡
妍何難大似車輪然我今縱之出簾柙可惜不諳飼花法雲
母扇丹霞衣嗟爾萬里安得歸文章枉使負奇色不及灰黄
粉墨野蛾髙下東西飛
　　　又近體四首
攜來桕葉綴莎蟲(蝶繭多懸/烏桕葉厎)物候初温五月風(蝶以五月/朔破繭出)幺鳳
忽然看倒挂仙蠶深恨不同功粉香弄玉匀塗後裙色麻姑
想像中離合神光終莫定畫圖誰信小滕工(蛺蝶圖滕王元/嬰子湛然所画)
藤笈初開且試飛槳牙牆角見應稀輕狂忍把霜紈撲愛惜
須加繡幕圍萬里風花香入夢六朝金粉畫成衣呉娘正要
湘裙様分付流黄第一機(宋樂府有九張/機自一至九)
籬邊野外舞春駒認得羅浮種獨殊衆裏自應呼鳳子生來
只解抱花䰅鉛華水淨分初日金縷衣輕颺五銖比似吳人
看西子未貪市上一錢輸(孟子疏西施至呉市/觀者各輸錢一文)
猶記歸裝嶺外齎炎天二月展金泥衰年再見眞難得異物
初生也不齊偶落人間休悵望但留花厎莫東西寄聲爲報
垂虹長好配新蛾與並栖(虹亭笥中/尚存三繭)
　　　題瞻園舊雨圗二首
壯年蹤跡任西東老去諸餘念漸空醉地至今猶戀惜大功
坊厎小園中
花南孔雀翠屏張共倚新聲八寶裝誰向井邊歌舊曲淳熙
半隸幾斜陽(園有井䦨刻/淳煕年字)
　　　長水曉行
月暗千重樹風微一葉舟殘星髙太白重露滴牽牛菽乳新
漿熟魚標小市收不知葭菼岸吠蛤爾何求
　　　荷花
梁間巢燕幾曽來竈下貍奴去不回猶有荷花憐舊雨年年
一爲主人開
　　　七月八日張孝廉(大受)招髙上舍(不騫)載酒過百花
　　　洲索予父子吟稾率賦
七夕已過猶藴蒸㕑船逺發太湖棱攜來瓜果嚼復嚼盡此
壺餐能不能舊日詩篇忘甲子老年書法誤丁朋煩君并向
狂兒索病劇知渠起未曽
　　　李髙士(延昰)墓下作
慷慨松江别淒涼桂水還擔花嘗郭外賣藥遍人間野史何
由續遺書尚未刪空餘懷舊淚一灑柘湖灣
　　　十月二十一日喪子老友梅君(文鼎)歸自閩中扁舟
　　　過慰攜别後所著書見示部帙甚冨余亦以經義考
　　　相質并出亡兒摭韻遺稾觀之成詩百韻次日送之
　　　還宣城兼寄孝廉(庚)
老夫初失子痛若遭鞭刑騷騷理喪具裂布帷兩楹本爲共
命鳥卒然翦其翎天乎獨何罪此禍丁我躬(姑弘/切)有叟裼裘
來扶杖叩我扃袖中出誄辭書之鵠紋綾旣以悼逝者且用
慰頽齡申言賢聖阨難免造化憎西河授詩義不聞子在黌
尼父成春秋不聞鯉趨庭遺恨古則爾所以尚達生叟言我
瞿然旋收淚一升延之西牎坐試話暌離情與叟别八霜蹤
跡如蓬萍或淹津門居或栖皖口城北書鴈翮蒼南書魚尾
赬兹從閩江至始獲遂合并靑猨長五尺一袱書手拎持籌
計長歷制器窺圎靈削木驗日晷繪圗準方程我思古帝治
七政齊璣衡下及周女士咸知列宿名束楚抱衾裯觀象乃
宵征畢雨箕風揚武人解辨形後丗祕其術張眼同晦盲瑣
瑣靈臺郎曷能測穹冥下學理帖括怠棄夏小正百翻兔園
冊足致公孤卿昏昏軫蓋中莫辨一點星居然燮陰陽上應
中台明三才昧其一庶績何由凝叟書析微茫該洽純粹精
惜乎時不用歲月老笠簦我亦志述作𬗟懷三代英流俗是
末師立心壞先型埽除詩書序區别羲文經客或立異義黨
附紛譏評恨不漢晉儒驅納咸陽坑以兹經義廢勦說徒相
承於焉考史籍旁綜墓碑銘下及稗官說也復掇華菁百川
趨四瀆導之入滄溟百穀播三農穫之聚坻京先民可不死
身後留名稱書成五鳳子來集軒牎櫺蓮有並蔕實蘭有同
心莖按之瑞應圖僉謂斯祥禎況記洗兒初熱湯盆中盛有
文在其背曰壽似可徵云何凶短折我心滋不平兒兮洵聦
慧閭䣊誇寧馨九齡善學書楷法工撥鐙十五嫻詞賦下筆
人皆驚視不眩邪色聽不惑姦聲淸心薄嗜慾生産絶勿營
性亦勤著書席研希留停請看所排韻力欲闢榛艿凉花帶
風露哀玉明瓏玲又如食俊味盡洗官庖腥比於回溪諷獵
史尤縱横(宋日郷人錢諷/篹回溪史韻)憶當病少間黏紙連門屏儲書八萬
卷剔蠧捎乾螢陳言委時夫秀句羅元兢良由深意苦甘使
定命傾先猶木支厦俄而綆脫缾恒幹不久留所惜目未瞑
吾家太傅公淸德踰冰凌王父守滇郡得歸賴贈行(先祖知/楚雄府)
(事聞曽祖妣何太夫人訃奔喪囊/無貫錢廵按御史贈行乃得歸)先人失舊業恥爲塵垢攖負郭
無遺田八口一豆羮雖嘗役婢僕五丗罷笞搒人言積善家降
殃顧匪輕念此腸九迴孤憤氣塡膺俗傳老婦祭不修禍所
嬰我貧無黄羊何以媚竈陘或者童男女讒口上告天(他經/切竈)
(神有鉶童/驕孫六女)又聞道士言夜必守三彭我嬾動堅臥尸蟲釋拘
囹或者請于帝奪我才子年(奴京/切)魂筮掌巫陽鬼律著女靑
寧期意所嚮務俾才者懲將無太山籙明神未式憑第假鬼
伯權好惡初無恒修短雖有定我心終怦怦叟也驗歷數消
息可立成試爲窮九厄因之推八紘山何戴斷鼇地何震死
鯨楓何以膠折栗何以芽萌蓂莢何以落桐葉何以増律何
吹黍轉鐘何應霜鳴此何亡也忽彼何勃焉興鄰里皆多男
我何獨孤惸叟宜指我迷喚我夢魘醒荅云萬品殊二氣互
陶蒸舒慘物不齊五曹算未能呼童開瓷葅飲叟酒一觥冬
舂煮麄飯寒燭燒短檠卓午詎忍去徘徊曝書亭呉船闊三
板送之還宛陵我詩儻垂和兼語猶子庚
　　　怪鴟行
曩時怪鴟吟嘯池上柳喪我南村詩人李十九五年不聞汝
惡聲東鄰西舍賀太平今秋胡然忽而至見之不異眼中刺
吾家阿鏐衾枕間歎息鴟來命將逝初猶逺林深處夜半鳴
旣乃横飛不待日晦盲揺頭鼓翼坐屋角後咷先笑窺檐楹
始知是物本爲鬼伯使如倀導虎山蹊行訓狐賊人梟食母
汝與同輩尤陰獰喚人魂魄亦何苦況擇善者戕其生嗚呼
吾子今死矣欲不遷怒及汝非人情聞之周官建有庭氏翨
氏硩蔟氏射以救日之弓救月矢必覆其巢攻其翅先王有
害務盡除豈若今人昧兹理吾將斷竹續竹彈以丸毋俾惡
鳥來林端月辰二六星四七方書去汝夫何難
　　　除日二首
感念亡兒苦難收淚兩行夢中猶定省歲杪益淒涼秃筆堪
成冢遺書尚滿牀多情酒壚伴作賦比山陽(上舍顧仲清咸三文/學金介復俊民戴鍈)
(淑章李宣景/濂俱有輓章)
典祀先人臘蕭然魚菽存薦時煩寡婦拜後止童孫老分歡
娯少閒將甲子論知無頌花客未暝闔蓬門
　　上章執徐
　　　送窮日作
吾家五窮鬼四丗推不去今晨縛車船送往河隄住水萍風
中絮散作千百身勿使天壤間乃有石季倫
　　　君平遺鏡歌爲家上舍(思賛)賦
古銅一片漢所治冷光溶漾符月儀其背有文繚繞之由中
及外皆銘詩文或中斷字横施讀之百過猶囁唲聱牙齟齒
摧髯而良久始獲通其辭乃是君平之所持惜乎未覩書年
支成都卜肆新雨時若榴花分槎上枝手挽織女機中絲以
之自鑒鸞鶴姿軸簾布卦營神蓍百錢挂杖足自怡酒家戸
戸招靑旗從游弟子侯芭師暇日長定肩相隨識此奇字當
解頤千年土蝕苔髬髵繡成碧緑丹黄緇阿誰磨刮無纖疵
吾宗子仲性愛奇裹以重錦導長緌大笑俗尚蟠蛟螭開奩
一照冰雪肌木魅却走山精馳吾聞仙人鏡四規澂心定志
有所思方來之事罔弗知是物度亦神所司愼莫使近粉漿
胰華山精舍春日遲長廊急溜鳴堦墀落梅滿地藥甲滋主
人勸飲墨玉卮相與考古恣遨嬉古來金石各有宜其人巳
往文在兹金尤易鑠質易虧昔賢嗜好情不移錢志小大印
官私家有款識宋傳貽七鐘九卣廿鼎彞鐙槃刀尺別等差
何哉鏡銘獨見遺嘯堂舊篆曽取斯挂一漏百人交嗤吾今
對此興不衰思搨繭紙研隃糜亟令巧匠爲裝池鏡兮鏡兮
爾勿悲神物遇合信有期
　　　春日南垞雜詩七首
入春風雨太連緜著屐扶筇越陌阡郷里兒童莫嘲笑巳過
七十杖朝年(七十杖于/朝本祭義)
睡起三商未覺遲春衣盡典謾嗟咨諸公衮衮黄河岸正值
桃花水上時
十年手種池南樹今歲纔分花白紅尚有舊游三叟在(謂繆/泳鄭)
(玥錢/枋)不知更醉㡬春風
舍外靑鳩解喚晴籬根玉版漸抽萌無兒可遣修雞柵客至
生憎腷膊鳴
瓜頭水緑樹根流早有活東池上游只少故人攜酒榼醉來
新月送行舟(懷徐/上舍)
社公小雨不黏沙瞥見迎風燕子斜料是東家巢巳定但來
花厎啄芹芽
移種盆松六尺強欲當車蓋蔽斜陽不知黛色成陰日此地
何人結草堂
　　　巡撫宋公以新雕蘇詩施注見貽賦謝
元祐罪人編年詩(東坡自寫背面像/題曰元祐罪人)誰其注者施元之中丞訪
得嘉泰本上客爲補由儀辭梅谿舊箋付醬瓿傅穉遺楷傳
漕司(嘉泰本刻之淮東倉漕司/呉興傅穉漢孺所書也)衰齡撥書反覆讀笑比黠鼠􁊕薑
時
　　　飲顧孝亷(嗣立)秀野堂同周吉士(彞)賦
秀野堂深曲徑通巡檐始信畫圗工(王給事/原祁寫)小山窠石屋髙下
淸露戎葵花白紅巳許糟丘成酒伴不妨蠧簡借郵筒入秋
準踐登艫約吟遍江橋兩岸楓
　　　偕陳同知(昂)畢上舍(大生)李孝廉(大中)從孫(丕戭)登澱
　　　山寺謁秦女祠分得合字成三十韻
二百里澱湖夙與團泖合兹丘峙其隅麽眇等蠃蛤想當在
中流川氣互蓊匌漁商恒惴恐波浪恣􁥛磕愛此一簣山表
以千花塔風帆走四面烏鵲遶三帀傳聞秦女神於焉沉錦
蹹大姑鶴背騎仲姑蟾背踏季也鞭靑虯履用五絲靸力能
役鬼工地戸信捭闔忽怳靈旗翻飛雨響修颯物換改桑田
祠宇儼蘭閤月檐揺綵幡煙帳熏紫蠟至今千歲蛟不犯靑
苔榻其西鑿井泉與湖暗呵欱綆缾都棄寘猶幸䦨未塌循
徑入寺門虚廊屏嚻雜土灰掩法王無復辨魚鴿一童啓荒
扉一老補敗衲旣免禮數煩且喜朋簪盍巖幽足眺聽舄下
乃潜廅言是龍子蟠黒雲時出納何年湧山根若頤咯噬嗑
鴨脚樹兩株不知㡬僧臘柯條神所護孰敢肆摧拉試驗縦
横陰誰與量玉鉿南有修竹林冷翠壓簾䈳疎籬野薔薇緑
刺見斜搭坐久山鳥鳴惜哉少酒榼何處星星鐘隔浦逺相
荅
　　　徐檢討(釚)紙扇讀修上人詩愛其淸逸上人時訪余
　　　放鶴洲余留呉不值却寄以詩
少年上人足佳句淸似玉壺一段冰絶倒垂虹舊亭長來尋
放鶴老詩朋迂辛短李許誰和癩可瘦權知不能何日扁舟
攜白簏聮吟竹屋夜牎燈
　　　澱湖陳氏書齋觀呉仲圭爲陶九成畫竹居圗冊
吾郷梅花衲画竹如箭稾但留煙雨叢不必定姢好一叟南
村來林泉互幽討爲寫徑尺圖籬落皆意造兩書至正年其
體近章草題句十一翁一一盡遺老我友澱湖漘竹居等鄰
保眞蹟儲篋中啓示藉文繅孟夏風始薰新篁小亭抱髣髴
秋聲聞可以除熱惱(道人述松雪詩有歸/聽秋聲之句故及之)
　　　題納凉圗
愛伴雲根坐還留羽扇揮休添一星燭便惹麥蛾飛
　　　陳君緘寄普光王寺二碑索余游記復成三十韻兼
　　　寄錢上舍(柏齡)髙處士(不騫)
我聞千佛名載在三車書惟兹普光王梵夾乃忽諸(佛說無普/光王經唐)
(中宗時僧伽建寺請名普照王寺中宗以照字是天后/諱乃改爲普光王寺親書其額賜焉兹寺蓋襲其名)流傳南渡日有僧
棲山岨危榜兆吉夢初地開精廬要知法王子信者意所如
偶然占髙座即事傳方輿當其始經營入定走魅魖結成多
寶塔倒景浴修渠莊嚴水晶域瀟灑靑豆居有若爛銀盤中
湧翠芙蕖過者停畫橈淸辭琢雕璵(四明呉文英過/此題滿江紅詞)陳迹歲三
百鼓簫歇巫胥花宮縱蕪沒臨眺興有餘波潮息廣澤禾麥
交平畬導水固有術泄之以尾閭忽念淮泗衝濁河苦塡淤
諠諠禱璧馬折柳沉薪樗
至尊日焦勞羣公但躊躇千艘未得轉何以實倉儲芻蕘效
末喻西北水易疏沽有七十二可以通沮洳淀有九十九可
以興耰鉏俾之納㥎秷亦得收蒲魚　天庾旣以充河患不
待祛焉用萬斛舟牐口紛牽挐誰能急先務草莽徒欷歔良
辰且游衍藻景方舒徐悔不抽帆檣悉留心相於左拍髙生
肩右攬錢叟袪誅茅此山麓耦耕睎溺沮
　　　近來二首
近來文人愛標榜不慮旁觀嘲笑工但架廬陵屋下屋瓣香
誰解就南豐
近來論詩專序爵不及歸田七品官直待書坊有陳起江湖
諸集庶齊刊
　　　陸秀才(競烈)南田書屋圗
近郭一丘一壑到門有橋有船主人著書檐下不入城市經
年
　　　送李司訓(琇)之括州
我聞括州洞天福地有其四近在縉雲麗水靑田間廣文先
生此去主郡學芙蕖面面峰迴環毋嫌籤程逺毋憚行旅囏
揚帆七里瀨舍櫂雙溪灣我昔逢雨雪冰膠磴滑不易攀子
今乗淸秋一日可以超重關惡溪亦不惡終年水潺潺隘口
亦不隘終日車班班靑衿胄子載酒至往往剥啄鳴樞􁁧龍
泉碧盌蛛絲斑香菇菉筍飯赤䅼全家志在潔白養三簠之
禄足以怡慈顔況聞此地僻且閒有腰免使陶潛彎熱官何
如冷官好宴坐但看門前山新詩相憶肯相寄老夫爲子方
便刪(鬪詞方便刪/元微之句也)
　　　東湖曲八首
弄珠樓外月輪明九派寒潮一夜生怪道漁榔爭入市白鰕
靑鯽滿東城
十里湖光一葉舟五層塔火浴中流曉來寺寺霜鐘急驚起
啼烏掠渡頭
呉娃蕩槳濕輕紈西浦菱歌聽未殘路入板橋舟去逺游人
尚擁赤䦨干
博陸祠東畫舫開兩頭簫管勸交杯城門緩鎻銅魚鑰坐待
三更月出迴
黄雀披綿出葦苕花雞剖腹露紅椒不煩蘆瀝晶鹽糝米汁
船娘手自調
鱸郷蟹舍說豐年秔稻當湖熟最先一雨新晴纔幾日家家
門外送租船
化城香刹裊幡竿五髻如來石作壇乍浦南風潮兩信新黄
柚子滿堆盤
夾岸笆籬麂眼麁近船花草錦茵鋪湖邊漸少閒田地隄上
宜添賣酒壚
　　　題趙方伯勸農圖
三農播百穀原隰各有宜匪特因地利又必循天時民生務
在勤豈可惰四肢耘耨一不力苗莠豆爲萁炎暑尤可憐秧
馬苦蹲跠晨螾夕飛蟁一一噆頑肌及其登場圃手足盡皴
胝磨礱且簸揚然後供一炊云何不愛惜等之荑稗爲盈倉
飽雀鼠百斛飯僧尼國奢當示儉先務宜在兹我
后省耕斂蠲租起瘡痍作繪耕織圗　賜予先保釐公復篹
質言(勸農/書也)鏤版下有司逺邇七十城戸誦比書詩齊民諳要
術風俗公所移吾衰受一􁍭僻在長水湄披圗媿善頌對此
豁雙眉
　　　南浦歸舟圖爲李上舍(宗渭)作
巳别東湖夜月將挐南浦歸舟好占日色風色直泝饒州信
州
　　　西湖
十三亭子景平分銀牓昭回天漢文破除水墨馬一角(馬逺/有水)
(墨西湖十景冊画不滿幅人稱爲馬一/角姚雲東詩宋家内院馬一角是也)界畫金碧王孤雲裏湖外湖
煙樹接斷竹續竹山泉聞承　恩父老衣黄絹芸鼓鼟鼟報
夕曛
　　　臨平道中是日立春
老矣孤蹤尚棲泊小除日近始來還且沽市中缸面酒臥看
雪後礬頭山谿雨移時泥滑滑舟人上岸腰環環安平泉源
一叢樹早有春鳥鳴其間
　　　虎山橋夜泊
薛家車子十四白傅歌童一雙風定虎山橋水月明蠡殻船
牎
曝書亭集卷第十九
曝書亭集卷第二十
　　　　　　　　　　　秀水　朱彞尊　錫鬯
　古今詩(十九)
　　重光大荒落
　　　二月朔查山探梅集六浮閣分韻得覃字
查山一卷石太湖匯西南梅花幾百萬亂插如蓍簪我來微
雨後盡坼霜苞含横披谷錦繡倒映天蔚藍髙臨銅官井下
者菖蒲潭麂眼編疎籬鹿胎糝空㟏卑枝或壓帽瘦蔕恒飄
􁡋粉蜨羽翻飛白龍須䰐鬖曩時李先輩丘壑性所耽過
之不能去思結小圓菴點筆寫爲圗買山付虚談淸河有一
老於此開徑三詩壘黄篾樓生壙金粟龕偶占絶勝地戸戸
圍重嵐漁洋峙厥左層波激㴥㴂其右浮者六一一同眠蠶
所憾漵浦隔未得窮幽探徒羨漁子艇揚帆捉蠃蚶張郎敬
愛客託契來僑郯園蔬進香飯家釀發新坩蟛鮞列瑣細橙
橘分酸甘主賔迭相勸力飲忘身酣是夕陰復晴淨洗雪曇
曇花光暝逾蒸四坐聞馣􁡈牽吟共􁡂韻語笑呉越參酬和
繼沈范少長齊羅聃禮從野人野嗜比貪夫貪昴參横醉後
各各猶研覃回憶平生游斯集樂且湛擬留信宿居懶上白
竹籃
　　　初二夜月聮句
二月哉生明華亭髙不騫查客曆象古無易長洲顧嗣協迂客云何期
未届呉江徐釚電發忽露一鈎白嘉定張大受日容纖纖玦兩頭彜尊遠
逺眉半額長洲顧紹敏嗣宗驟剖老蜯胎呉縣徐葆光亮直乍吐妖蟇
魄秀水朱甫田襲逺拉折金臂環崑山徐昂發大臨屈曲玉牙尺長洲顧
嗣立俠君仄痕浸湖波長洲張士俊籲三初輝澹林隙長洲鄭鉽季雅趁霞
射東􁬙長洲蔣深樹存逐景度西磧嘉定張士琦天申偃蹇桂樹枝不騫
踡跼仙人跡嗣恊帀看越鳥將釚喘笑呉牛亦大受於焉拓風簾
彞尊恰喜映瑶席紹敏玲瓏閣外梅葆光淨若曳霜帛甫田暗水
流其間昂發積素影活碧嗣立廣寒八万戸士俊料愛惜花客鉽
預使千里光深冷沁凍蛟脊士琦亟催簫譜修不騫恣把缾泥
坼嗣協或舉深杯邀釚或持紺法測大受維衡運疾遲彞尊猶
人命通厄紹敏先時天不違葆光翕者􁆦焉闢甫田勝引樂自今
昂發庶徵考疇昔嗣立多燿由政平士俊䆮和驗寒革鉽金樞落
不知深爛醉參横夕士琦
　　　雲溪草堂圗爲徐進士(永宣)題二首
蔆葉荷花蓼草磯鶴巢深樹客來稀主人且莫貪髙臥合試
新凉柳汁衣
江城過雨不開雲百里洮湖一曲分比似玉河隄上望柯亭
劉井緫輸君
　　　上已後三日顧孝廉(之珽)招同諸公泛舟西湖即事
　　　分韻得交字
獨櫂花陰入重湖柳色交斷橋亭蓋瓦曲院水通坳楚雀簧
猶澀江蓮葉尚包
宸游留翠墨車馬隘春郊
　　　呉越武肅王祠觀表忠觀碑得潛字
一王三節返龍德半飛潛尚有豐碑在能摹活筆鋟花開仍
陌上廟古逼城尖霸業餘陳迹思繙舊史添(予注歐陽子/五代史未就)
　　　八日汪上舍(日祺)招同諸公夜泛五首
靑騘斜日盡迴鞭錦瑟中流罷合絃誰似汪郎苦留客夜深
猶放緫宜船
湘湖遺老(毛叟/奇齡)舊淸狂白髮相逢筍蕨郷巳分今宵共沉頓
不妨跋扈少年場
西泠橋外柳娟娟宿霧迷濛月一弦陌上花鈿如可拾安知
老子定無縁
蠟燈何處送歸艎一道萍開燕尾香寄語紅牎休度曲隔船
回顧有周郎
湖心亭子靜無塵更上層樓算酒巡好趁三潭凉月色白銀
盤裏采香蓴
　　　十日周上舍(崧)招飲晨過昭慶僧舍雨霽偕諸君登
　　　舟循孤山沿蘇公隄至定香橋尋杖策歷大小南屏
　　　觀磨崖家人卦舟回席上賦六十韻
山行有前期晨起風雨惡周郎衝泥過促赴開沽約車從酒
庫來航近寺門泊同調六七人畢來踐宿諾俄頃濕雲收周
遭露巖㠋紞如津鼓動解我靑絲䋏隄縁水仙祠柁轉巢居
閣已枯宅邊梅何況墓上鶴(徐集孫謁林和靖墓詩髙/風留塑鶴殘雨暗荒碑)舎之度西
泠椒壁乍圬堊長廊面積水華搆織新箔云何丹粉外團焦
用綯索得毋法堯階茅茨罷翦削循此􁒂上洄尋復步蘅薄
雙樹繚檐楹層樓敞櫨欂倒影碧重巒殘英紅一萼抽梭白
魚跳拂鏡翠羽掠十亭此爲最奇豈縁棧壑同游興未䦨我
心亦有託思訪磨崖書剔蘚試摹拓篙師檥舟誤失道墮蕭
藿俄聞南屏鐘扶杖強趠䟑到院風滿林松栝雜楊柞客過
僧不迎去疾走矍矍此輩廢耕畬安坐享齋鑊何不勒歸農
驅使荷銚鎛夕曛斷塔明仰見飛鳥靃起行十畞間柔桑巳
沃若修修緑筠竿濕粉脫鮮籜曲木横爲橋中以石塡廓苔
磴側未安賴有藤婁絡頽齡苦足繭十步九引却賈勇始一
登履險漸寛綽石經早淪亡餘者日銷鑠家人卦六爻何年
此鏨鑿曩偕鉏菜翁(曹侍/郎溶)相攜共盤礴彈指四十春重過感
今昨流傳迂叟題所喜未闕落威鳳臆騰騫乖龍爪拏攫亟
宜響搨回悔失攜竹膜字仿婁機箋手學蔡邕摸坐久暝色
催出谷下危彴平湖水悠悠逺岫山漠漠喚渡無緩聲舉醻
有逸爵㕑勅江庖烹盤飣海物錯紛綸算觥籌稠疊進羮臛
吾衰僅兩齒笑比牛軟嚼於禮去煩苛旣醉忘嗢噱邇來數
近游今日樂上樂雖殊梓澤敘合繼蘭渚作於焉迭觴詠詩
排硬語各且當柅我車入市趁櫻酪主人洵好奇語客君且
莫兹游縱可娯所見但塗雘詎足契眞情要必逺城郭須爲
裹飯交選勝窮寂寞兩峰躡晨梯九鎻開夜鑰行逢鹿銜花
臥聽禽擣藥暇看樵子棊雄對仙人博子言我獨哂其奈筋
力弱後游儻可陪閉戸養腰脚
　　　顧十一孝亷(嗣立)載酒寓樓遂同夜泛三首
近郭新晴穀雨故人載酒僧樓商略今宵月色一艘小舫中
流
白鷺鷥拳一足緑楊柳散千條誰唱彎彎月子赤䦨于第四
橋
蘇學士隄芳草水仙王廟寒泉正好當頭明月莫縁半醉迴
船
　　　偕諸君過靈隱寺雨宿松靄山房限韻二首
湖雲乍合山雨微平岡細路風吹衣過橋㡬處甎塔湧到寺
一道巖泉飛斬新白花蕊照眼依舊靑竹園開扉攀蘿捫葛
信公等我與僧彌暫息機
正喜餘霞射東谷何期簷溜滴階頻且貪是夕翦燈話判作
來朝著屐人慧逺酒邊能發興周顒肉罷詎生嗔貓頭之筍
一飽足況有靑靑鴨脚芹
　　　松靄山房六詠
　　　　四松徑
松子落五粒松釵横十尋我來凡幾宿夜夜警皐禽
　　　　山茶院
一十四春風一百五寒食自開雪中花至今好顔色
　　　　淸籟居
一夜雨鳴樹不知雲㡬重推牎看曉色對面北髙峰
　　　　西磵
山僧斸茯苓洗此西磵水宛轉流樹根㳙㳙鳴不巳
　　　　栗園
布葉密如櫟結實小於榛時有芻尼至翻飛不露身
　　　　竹筧
流泉半嶺來續以靑竹管穿過白花籬忽注僧㕑滿
　　　呉氏山莊牡丹歌
牡丹三本異凡骨紫嚢紅襆爭暄新山家種此有方法陳根
淨洗無纖塵徐量淺土壓深墢旋摘芹芽除苔茵要令植物
生意足不因得地長於人我來恰值穀雨後愛三百朶濃香
匀朱竿卓立張翠㡢游蜂舞蜨皆逡巡日長貍奴慣癡坐有
時抱子來侁侁分明横幅趙昌畫對此豁眼開心神廬陵譜
就種漸夥或自曹亳移呉闉夭紅淺白僅盈尺安得有此一
丈身我思來朝未必風不起亟呼酒伴澆以罋頭春
　　　三潭采蓴聮句
明湖一鏡平際曉光汃汃彝尊三月抽香蓴纖纖裹柔茁馮念祖
呉儂戀郷味少小能識察顧嗣立擬荷錢未圎比荇帶尤滑周敬
差遜雉尾長頗類蠶絲軋呉陳琰燕釵股夭斜鳬葵莖澡刷周崧
入掌溜螆蛦逆毛掩鶬鴰馬翌賛當其采摘時得一走七八彝尊
㡬畨誡漁童百過迴櫓窡念祖匪直手拮据更在眼明黠嗣立貯
之老瓦盆戢戢小魚頡敬亟須下鹽豉曽不費椒榝陳琰即此
足解酲饞扠恣交戛崧却笑張季鷹苦待秋風刮翌賛
　　　雨宿大仁院
徑轉雙林下牎分半壁隈築牆防虎穴登閣儼蠭臺宿鳥翻
風去驚雷觸石迴明當凌絶頂導我一僧來
　　　石屋
大仁院北巖窪中若廬旅傾崖滴石䯝白日掠仙鼠鑿佛大
小軀莓苔色黯沮置身井谷中窺天可倚杵剔蘚辨留題各
自命儔侶試觀咸淳書筆縱字尤巨白鴈雖未來邊烽巳先
舉奈何平章賈志不在疆圉貪領狎客游子弟共容與嫉惡
性所同見者費熏煮不覩眉山翁拂石埽雞距愛惜爭摩挲
響搨硬黄楮洞門石扇開幽探少樺炬慮拔千歲蛟嶷然不
敢語山南殷其靁驟雨沒沙渚偶坐賛公房夕陽滿平楚
　　　南山雜詠十七首
　　　　水樂洞
蒼山入夏寒一泉自温谷其流浸蘭蕙其音喻琴筑砉然石
扇開飛出白蝙蝠
　　　　虎跑泉
山泉可用汲酌以長頸匏虎跡久已湮深穴猶窙窌松陰轉
三面未肯回鞦鞘
　　　　煙霞寺
澀磴上招提不知㡬十級入㕑筧泉枯過雨佛身濕石乳滴
空嵌髣髴龍象泣
　　　　風篁嶺
斷崖横一嶺穉竹何姢娟時有山禽拂新粉墮我前欲尋巖
下寺揮我風中絃
　　　　過溪亭
一亭四無鄰棟壞柱巳折山僧慣迎賔不忍過溪別偶語莎
草間夕曛信明滅
　　　　楊梅塢
我行楊梅塢惜是孟夏初是時果未熟但見柯葉舒思包緑
荷飯五月來精廬
　　　　龍井
一泓渟山坳過者不敢唾雖然龍窟宅亦許鬬茶坐起摹襄
陽碑惜爲僧所涴
　　　　片雲石
峰頭石縹緲豈異一片雲有時風雨過獨立雲中君安得五
丁手移置長水濆
　　　　薩埵石
朅來給孤園玩此薩埵石石上生莓苔千年暈濃碧不見飤
虎人且鋪苮草席
　　　　納翠山房
溪迴凡㡬折早已滌塵慮靜看三樹松深陰且箕踞客去鶴
飛來客來鶴飛去
　　　　九溪
尋遍十五寺九溪鳴淙淙下無一寸魚上有百尺松縁流思
濯足奈此菖蒲茸
　　　　十八澗
暮經南山南曲澗一十八山橋往而復山路坱兮圠夕曛漸
催人延首望香刹
　　　　玉鈎橋
句曲一道士愛住山之幽褰裳慮深涉賣彼白玉鈎築橋訪
詩侶兹事宜千秋
　　　　翁家山
岧岧翁家山松花滿深塢村民髙下居少長齊捕虎但誇弓
弩強不識耕䎫苦
　　　　桂隖
桂樹花不實何年種山椒良由山中人歲暮不自聊殷勤與
我期秋日來逍遥
　　　　理安寺
三家村裏人靜獨木橋邊路叉竹響驚回鼬鼠泉香流出松
花
　　　　冬花厂
我愛僧房亂石堆短籬笆護妙香臺不貪夏果楊梅熟恣看
冬花盧橘開
　　　馮孝廉(念祖)招飲北園分韻即送其同周(崧)入呉
故人襆被下呉淞且復官泥坼酒封主客不知何者是登臨
未覺老夫慵池邊灌木陰千尺郭外晴山翠幾重有約谿亭
宜避暑迴船試共采芙蓉
　　　酬洪(昇)
金臺酒坐擘紅箋雲散星離又十年海内詩家洪玉父禁中
樂府柳屯田梧桐夜雨詞淒絶薏苡明珠謗偶然白髮相逢
豈容易津頭且䌫下河船
　　　題春郊浴馬圖
兩頭纖纖騂角弓半白半黒浮雲騘酒壚未醉莫歸去最好
春郊楊柳風
　　　題初白菴主小像
玉臺舊鏡巳塵昏何處驚看雪鬢痕頗似琅山查長老新凉
可有副衣存(查龍圗寓居常州琅山寺躬事薪水給衆人稱爲長老嘗與/程宿留旅舍盜取其衣呼宿曰衣有副乎當奉假盜聞之棄)
(去菴主近泊葑門外/爲盜所劫故及之)
　　　題丁明府秋江垂釣圖
秋原子蕭條秋雨兮漂揺西風悴子梧葉南山落子豆苗園
無棗子纂纂田有莠子驕驕之子子移家寄情子雲壑爰理
子釣綸蔽之以漁箔衣獨速子靑蓑笠夭斜子黄箬一艘子
雖小亦足子載書采風子媕雅暇得酒兮烹魚信斯圗兮可
樂惜榛蕪子西湖之居
　　　寄樂平石明府(爲崧)
天開彭蠡瀦南邦石墨峰連羊角雙近說循聲過朔郡(明府/舊宰)
(靈/丘)定知詩派壓西江書簾茗莢香聞竈夜閣琴絲月滿牎望
眼側身非一度相思聊復采蘭茳
　　　題李上舍騎牛圗
騎牛恣所適不在郭椒與丁櫟試看圖中人岀郊穩踏芳草
春春風暖拂堤上柳柳外靑旗定應有可惜偏提不在手南
鄰朱老儻見尋勸爾沙頭一壺酒
　　玄黓敦牂
　　　小宛堂
小宛堂階梅兩枝疎花點點映淸池分明馬逺圖中見只少
楊家妹子詩
　　　題洪上舎傳奇
十日黄梅雨未消破牎殘燭影芭蕉還君曲譜難終讀莫付
尊前沈阿翹
　　　水帶子歌爲喬孝廉(崇烈)賦
水帶子環外虚其中九州以内制器不及此得非來自日本
東刮磨者匠髹者工惟智創物變乃通置之兩腋下絡頸雙
靑緵中流踏浪如御風過涉不愁滅頂凶勝壺千金樽五石
溺人一笑可以生我躬喬生手攜是物訪我梅㑹里自言來
自射陂水黄梅時雨水稽天甓社湖流人罷市無朝無暮慮
覆舟且喜今朝得到此挂之駝鈎壁上懸與論往事増淒然
初聞淮南減水垻開設
天子謂是一垻一口決俄而僉謀滋異同爾考直前奏事眞
剴切迄今黄流泛濫軫
帝情鴈戸豈得安其生桃花春水縱不發河隄使者毋遽誇
平成吁嗟乎河伯不仁亦無害準備家家蓄水帶
　　　送張(士琦)令永新
春草烏斯道長洲陸子餘由來循吏傳頻見永新書送爾之
官去牽絲製錦初秋山日蒼翠詩卷共淸疎
　　　爲宋巡撫(犖)題李營丘古柏圗
毘陵董啞子不畫山畫水淮陰龔髙士不畫人畫鬼乃知負
絶藝落筆恒自矜獨立萬古意恥與時爭能試觀營丘畫中
柏宛似靑牛道士井邊植一株足敵一百株數尺看成數千
尺樹根有泉亦有石樹旁有草亦有棘當時畫柏不畫松檜
葉樅身更奇特商丘副相寶之久是日從容岀娛客滿堂觀
者齊動色濃香亟就棐几熏韋偃畢宏畫不得此樹不知凡
㡬年童童有若車蓋然吟窩東北池西偏玉鴉叉挂逾淸妍
期我體物賦長篇往年文康公晩作
孝陵輔君臣相恱邁曩古和調文武致太平　賜予圗書出
内府郭熙范寛眞蹟存猶載香㕑舊時譜公今鑒賞多逾精
暗中以手摸絹可辨宋元明閒來論詩兼論畫過庭才子迭
品評三呉開府近一紀盡收江表詩人作弟子只如􁐦也亦
是詩中豪(家石泉明/府載震)惜我和歌今老矣
　　　何孝廉噉茘圗
呉中才子過閩中扶茘園開曲曲通小榼都籃餐不盡惜無
人爲擘輕紅
　　　觀劇四首
四照亭開桂樹叢夜凉風細蠟燈紅人間亦有霓裳曲絶倒
呉趨老樂工
三徑秋花裛露新重攜酒伴過城闉只應夜夜西江月留照
筵前舊舞人
燭下淸歌楊叛兒手中團扇謝芳姿勝他幅幅纏頭錦賺得
張郎拜月詞(謂孝廉/大受也)
歷歷羊燈樹杪樓恣修簫譜散觥籌龍鍾莫怪尊前客弟子
棃園也白頭
　　　題家廣文(端)鄧尉尋梅圖
村村梅厎閙壺餐莫笑先生苜蓿盤桃李漫山都不戀冷香
合讓冷官看
　　　慧慶僧房雪中聮句三首
　　　　柏
寺門柏二株華亭髙不騫槎客老榦等鐵石我來七月留彞尊蒼
翠陰日夕今晨啓牎牖武進徐永宣學人忽訝冷光射漫天雲萬
里到地雪一尺不騫庶物齊癡肥彞尊此樹獨寒瘠疊葉剰鏤
靑永宣交枝巧剔白盤坳挺鴉叉不騫瑟縮偃蛟脊根封雪窖
銀彞尊身曳全匹帛夫豈本性然永宣偶爲造化役空廊立
移時不騫目眩肌瘮􁟍牀頭倒餘醖彞尊相對且酣適扁舟
泛未能永宣悵望逺行客不騫(是日汪份張大受汪鈞/公車北上欲送未果)
　　　　玉蘭
雪後玉蘭樹彞尊二本何匀停居然華林闢不騫卑鉢羅滿
庭雖無裂鼻香永宣照眼光瓏玲重重傅璚粉彝尊寸寸排
銀釘有時風吹墮不騫素影逾娉婷交枝露綫霤永宣千苞
壓繩欞色殽辛夷紫彝尊體變珊瑚靑因憶虎丘北不騫斜柯
倚巖扃歲久呺其腹永宣吐萼猶豐馨此時更奇絶彝尊乗興
思開舲惟愁凍塗滑不騫況復密霰零不如雙樹厎永宣淡
坐憐忪惺彞尊
　　　　山茶
海紅亦嘉樹永宣恰與小牎對十月巳試花不騫娟娟良可
愛孤根託招提彞尊冷豔免簪珮曉起雪漸深永宣我心始
焉痗旣慮苞蘖摧不騫兼恐顔色退孰知歲寒姿彝尊凜冽
性所耐譬蒙縞素衣永宣嫣然逞餘態画師貪此景不騫往
往入圖繪或描江梅並彞尊或取水仙配分明黄趙筆永宣
只少鶉雀隊寫生貌遜眞不騫比調朔繼晦芳菲正有時彝尊
改歲游可再永宣
　　　聮句題王處士畫折枝紅豆圖(幷序)
東禪寺紅豆一本結爲連理枝髙至三丈花時沈啓南文徵
仲唐子畏湯子重諸君恒修文酒之㑹後爲疾風所拔王處
士武以水墨渲染作圖妙奪天眞適有餉束筍者并繪之樹
厎圗今歸張孝廉挂之橋下小軒孝廉屬題興到聮句兼憶
亡友惠吉士周惕成十二韻康熙壬午涂月秀水朱彝尊錫
鬯識
呉赤烏年寺嘉定張大受日容相思子一叢葉參雙塔外華亭髙不騫
查客花豔八門東照影淸溪水(寺舊有/淸溪堂)彞尊題詩白石翁甌香茶
竈熟崐山徐昂發大臨徑轉麴車通結實收新雨大受調禽付短童
經行消晝日不騫開謝㡬春風惠子居相近彞尊王郎畫最
工偶然濡淡墨昂發率爾變輕紅破萼夭桃似大受披圗束筍
同巳無枯樹在不騫長恨舊壚空賴有淋漓筆彞尊能移造
化功祗應懸素壁昂發吟賞小軒中大受
　　　雜詩二十首
淮陰一登壇風雲色寥闊嚢沙齊遂破立幟趙斯拔羽也縱
英雄氣盡豈得活大統歸赤帝鴻溝因罷割何哉雲夢游一
旦眞王奪始焉將百萬目中無布越旣與噲等伍國士巳羞
殺寧知論元功後乃及蟲達
焚香戸庭中逐臭者在外彼自海畔行於我尚無害所嗟蘭
蕙鉏盈要服蕭艾荀揚丗所賤孔孟乃飢退無鹽入齊宮明
妃去漢塞物理固自殊時運寧有待愛者終莫憎憎者不復
愛
含沙難匿影貝錦無停機一爲讒言中聽者弗復疑我欲指
天陳畏見南有箕小雅七十四感彼靑蠅詩
芳蘭生當門託根豈能久嘉禾徑寸苗拔萃讓莨莠蛾眉一
入宮謡諑但言醜匪畏妒人工所憎二五耦
雕陵有飛鵲定巢上林枝不愁風雨漂寧慮矰繳施雄鳩特
佻巧側目從旁窺一朝逐鵲墮公然來居之揺頭鼓翼鳴喚
婦餔其兒身無鳳凰德飲啄鳳凰池非所據而據終爲百鳥
嗤
紅亦不復花白亦不復花堂前雙梅樹但有枝杈枒春風吹
戸外好鳥鳴鄰家嗟我寂寞人故里同天涯
淮王升天日對帝稱寡人始焉帝心眷旣乃帝怒嗔謫歸小
山中桂樹枝輪囷居然盜帝書意欲垂千春河間禮最古楚
元詩亦醇區區服食方咄汝非其倫九師招不至且與雞犬
親
夷羿射十日其九落髙穹如何此神術廼以授逢蒙支左與
詘右於技無不通一朝突反射人鮮克有終嗚呼在三義有
若日在中六經各有師不及斷梡工昔賢服心喪期與生我
同薄者無不薄奚事鳴鼓攻
秋蓬本在下吹嘘送上天回風崇朝至過我門梁邊假令一
者來何妨暫周旋奈何舍我去轉向斜徑穿不如楊柳花相
近猶纏緜凉燠有定候冰炭毋乃偏
昔有池仲魚移居城門下城門設重關際夜上銀鎖旣無穿
窬患兼有擊柝邏自謂智慮周乃藏殺身禍烈燄巳具揚撲
滅勢不果吁嗟骨用朽前事資驗左處丗多危機衝波少安
柁桑海詎難乾𣏌天亦可墮宋鄭四國災咸秦三月火達人
殷逺憂朝市足恒裹逍遥十畝間爲樂無不可
華山有卜鳥自名寒號蟲翻飛必自卑毛羽恒不豐物微免
弋獲幸得過凜冬一朝條風至自詡時命通洗頭玉女盆鼓
翼白羊峯謂鳳不如我聽者誰汝容鳳兮翔千仞覽輝下梧
桐一鳴音節節再鳴聲嗈嗈雖言德之衰物理豈終窮
千佛各有經翻譯滿禪闥山花木葉文䌓重苦難括自從達
磨來一葦當津筏聦明主妙悟指授在呵喝不讀一字書猊
坐立可奪奈何君子儒語録效緇褐讀古喻玩物斯言太拘
閡聖人述六藝反正亂可撥豈惟身獨善言動必迂闊張口
雲霧中昏曀何由豁庶㡬經濟才宼虐乃能遏
有酒斯鼓缶吹壎必和篪同調定見憐一心不相離古人重
久要隙末非所宜谷風思小怨大德反棄遺新交不如故君
子當三思請看蘇子卿豈絶李騫期
蘇秦六國印主父五鼎食積金巳成穴多方猶采獲人夀無
百年子豈神仙籍蜉蝣語蟪蛄我今日將夕春秋爾易邁不
樂良可惜
衡必錙銖爭錢必子母權佳李鑚及核曲防遏其泉不屑一
毛拔而況千金捐舉丗皆楊朱方思墨翟賢
飛蟲揚其羽乃爲蛛網得白鹿游上林難免射工食君子愼
所趨毋以貪自賊不見冥冥鴻寧受弋者弋
佛法西域來道里實遼逺其徒祗比丘馬馱經數卷至晉始
有尼入梁俗莫挽此輩僧易狎爲態亦婉娩一入冨家門内
言出於梱挾伴湖山游積金寺塔建精舍累百區有司豈能
限宣淫靑豆房飽食香積飯因之壞風俗詎可偕息偃婦人
有婦功蠶織乃其本如何水田衣娑拖出祇苑跪拜學男兒
對客不自忖誰修鳳樓識絶此毋往返
先王設庠序專以明人倫校官爲人師必先順乎親入貲稱
博士母也情所欣雖有禄三簠莫具膳兼珍九品流未入自
詡爲王臣板輿道豈逺忍自柅其輪彼心誠泰然我見翻愴
辛
東京厚風俗士行本學校必先親其親使民知則傚於時重
喪紀期功相荅效至或自解官居憂立名敎奈何今之人母
死不作孝舍爾苴絰製有靦酒肉貌首丘死者狐首山死者
豹鮮民之不奔曷月掩泉窖誰哉生厲階仕路巧騰踔
男兒一墮地弧矢射四方家有驥千里豈戀苗藿場威鳳鳴
啾啾千仞肆翶翔覽輝一以下百鳥生儀光圈牢有養物毛
鬛分柔剛留以施刀俎逸欲終見殃駛景洵易馳安樂不可
常奈何當盛年白晝處帷房
曝書亭集卷第二十
曝書亭集卷第二十一
　　　　　　　　　　　　秀水　朱彝尊　錫鬯
　古今詩(二十)
　　昭陽協洽
　　　盛秀才書齋觀文(嘉)水墨杏花新燕
宣和譜花鳥獨有燕子畫者少後來小屏山多寫白燕棃花
間大都畫粉不畫墨又或畫雙不畫隻呉中才子文休承藝
事三絶人共稱冰紋之繭恣留額新燕圗來剛一尺其餘盡
寫石田詩不許觀者旁題辭梅湖盛生雅好事少長羣賢並
邀致晴軒挂壁縱客看歎息滿堂聲不寘圖中烏衣甫岀巢
杏林過雨含香苞拂羽試飛力尚怯風前未遽踏花梢自來
寫生手往往守窠臼惟有石田眞軼倫同時絶品數唐寅兩
君畫意不畫似嘉也此圖亦逼眞吾衰應酬詩嬾作(去/聲)只愛
看畫題長句坐中妙繪六七公那不臨摹遺我茅堂中摇頭
鼓翼尾涎涎令我日日長相見
　　　春暮看花木瀆夜過上沙連雨不止信宿還慧慶僧
　　　寺左足病躄自慰二十韻
春游抵木瀆對酒愛晚晴際夜泛上沙俄頃風雨生屋東西
溝水㶁㶁階除鳴繩牀承漏瓦三徙仍攲傾淫潦晝不已疾
雷暮砰訇有蚓蟠靑泥有菌抽黄莖置身雲光中濕氣易滿
盈老夫留信宿臥起足疾嬰其左頓成躄其右安得􁒉推牎
覽朝霞散作魚尾赬言辭主人去淨域返水精兼旬罷看花
累月不入城父母生我來日月斯邁征紅塵早插脚重繭萬
里程雖經侍班聮曽不伺公卿旣嬾著朝鞾兼恥邪徑行一
從罷官後誰復驅使令不妨日蹣􁚂堅坐無所營吾自著吾
書吾自怡吾情不有習鑿齒足蹇春秋成
　　　苦熱和梅都官韻
于垤鸛不鳴涉波豕潛逃不有膚寸雲焉得陰雨膏徒封蜥
蜴甕未毨鳥獸毛旣乏招凉珠詎有含風袍良苗日以槁莫
抽分寸毫夏畦病莫治秋乃亡其曹老翁愁旅食疾首虚爬
搔廣厦尚苦熱何況層樓髙
　　　夏日病足留慧慶寺張顧二孝亷孫范二上舍徐陳
　　　范汪顧五文學載酒至席上譚藝率賦二首
一人半爾習鑿齒三樂具焉榮啓期老矣關心無俗事相於
把酒判深卮風多盡卷桔槹水旱甚將枯蔗芋陂已辦衝泥
油竹傘當筵頻起祝雲師
近聞
天子幸捺鉢　闕下諸司務暫休吾意最憐雙樹好諸公合
近五湖游形模楊陸詩焉用服習曽王筆自遒五相一漁
朝野别不知何者果千秋
　　　初秋宋五進士(聚業)載酒過張三孝亷(大受)潮生閣
　　　送魏二孝廉(坤)之西江即席分賦得九言
今年六月不雨至七月小軒橋下恒苦水氣腥昨宵髙荷大
芋聽枕畔歷頭檢點白露今朝零武塘魏二舍我豫章去鴨
觜小艇蚤繫菰蒲汀此時攬袪欲别不忍别卻喜南園酒載
雙玉缾匠門羣從同調三五客長歌短詠摇筆無留停此時
秋之爲氣感宋玉碧梧桐猶未落蘼蕪靑潮生閣梯從一初
桄上八牎盡拓四面風泠泠灌嬰城中本吾舊游地中有古
井浪動連宫亭珠簾画棟亦有帝子閣目極西山南浦無潛
形人生快意豈必致通顯文章一技可以垂千齡桓山石椁
縱使九泉錮詎若閉關頌酒生劉伶他時寫取水村圖第七
容我拄杖剥啄叩門扃
　　　橋下小軒對菊效陶
商風拂昧谷翳日浮雲移晩節菊有芳不隨蕭艾萎黄白愛
並列朱紫或間之雖乏有晥實沃沃呈其姿主人治席硯弟
子前摛辭抗論孔壁書兼詠伐檀詩吾亦扶杖至逍遥循階
墀良久發淸謳妙舞堂中施三爵客多又一觴我同持人生
如噩夢境適且自怡今者若不樂將爲四座嗤
　　　題喬孝亷(崇烈)書離騷
伯時圗九歌和仲書九辨昔賢愛楚辭重之若笙典舍人工
楷書法在去肥輭三眞六草間用意帶章篆年來日臨池眞
蹟滿巾衍離騷思所寄一寫一百卷吾思屈子才妙語恣抽
演美人與芳草發興義微顯靈修美始合改路忽他踐藝蘭
磐石阿終憾託根淺一旦化爲茅遂爲蕘豎翦冶容非不工
其奈出辭謇揚蛾衆女前謡諑詎能免水流豈復回石爛不
可轉斯人父沉湘心事爾能闡想當懷伯庸以兹費藤繭紙
長三過讀令我亟稱善冷笑書洛神取義毋乃舛
　　　題梅生(庚)詩稾
吾門著録多梅生文載道昨朝寄來詩彌覺風格老淸琴一
髙張　鼓罷勿考羣雅百五篇足以豁懷抱
　　閼逢涒灘
　　　齋中讀書十二首
周官掌三易以通天下志卦名或不齊旅占本一致豈有先
後天􁍳離異方位斯言僞且堅足以亂神智演爲方圎圖申
以河洛義儀象卦已陳相錯六十四圗中迭相生十六三十二
請問安樂翁正名名焉寄
太極非有象一元氣渾淪陰陽至精數義由道士伸列圗自
下上三五理具陳(陳子昂詩太極生天地三元更廢興至精亮/斯在三五誰能徵義見道家洞眞元妙經)番番希
夷叟以此勒貞珉元公一丁倒遂爲席上珍(陳摶無極圗倒易/即爲周子太極圗)後
來費朱陸往復辭紛綸仲尼不可作誰與别僞眞
書名達四方掌之周外史曷言乎書名毋乃小序是馬鄭注
漆經大義已及此古文雖未見序先暢厥旨云何宋諸儒深
文共排毁(書序非孔子作/其說始林之奇)吾聞國史言序書自孔子哀哉秦火
後未亡亦僅爾苟屬聖人言亦當存其似不見小戴文禮家
以取士何獨詩書序攻者後先起
九疇一五行洪範義先具伯鯀一汨陳維帝乃震怒啓賢能
繼禹天罰行有扈桑門易地風其說本舛互奈何洛下儒侮
聖不知懼用三革其二變一成百牾旣與洪範殊寧免彞倫
斁百丗而可欺君子亦有惡
孔門善說詩子云商起予流傳大小毛授受大小序縱有齊
魯韓見之色斯阻夾漈一後生攻以烈火炬先儒誤聽信鑿
枘生齟齬微言忽中絶大義不復舉聞人左丘明著書秦相
呂其言雖近誣其事頗足取國僑賦褰裳晉爲退師旅木瓜
美齊桓情豈係男女詩敎厚人倫誨淫何獨許可怪上蔡師
(魯齋王氏爲/上蔡書院師)爲力亦太鉅芟棄鄭衛篇竄改雅頌所(王氏擅刪鄭/衛諸篇又退)
(召南野有死麕入王風而以譚/大夫衛武公詩改入國風)誰爲辨異同復遵箋傳語
男女一相恱情迫莫自持不聞桑中契先以定情詩國史明
得失輶軒别醇疵如何歷鄭衛專録淫人辭雞鳴風雨夜奔
者亦可危執袪遵大路豈不畏人知丘中有麻麥兩雄共一
雌雙雙李樹下寧免相詬訾立言詎可訓說者宜再思無邪
尼父敎用告童子師
詩亡王迹熄百國有春秋魯叟乃筆削寶書肆旁搜晉乗楚
檮杌鄭志亦見收斯爲天子事邦國合九州大書王正月恐
疑於孟陬胡氏逞私智謂以夏冠周豈其一布衣斧鉞威諸
侯美惡同其辭此言尤謬悠當其在講幄君臣意綢繆經義
月經進諷諫同轉輈是時十將存可復二帝讎奈何戒黷武
惟知安是偷得毋檜所薦知已士當酬流傳誤後學乖舛難
悉糾曷不廢其書述事準左丘
素王六經外論語其緫龜紀者六十四義取春秋辭同門有
不善一一具書之由求予亢寮言失不可追揆諸朋友義情
得狥其私寧形弟子短但以尊先師試觀孟子徒克丑亦若
斯後儒不曉事吹毛務求疵倡論輟從祀平反者爲誰不若
郷愿人非刺無可施瞽宗祀此輩衆口庶不訾吾思屋上烏
愛由丈人推云何七十子一眚罷其祠何年復舊典俎豆勅
有司
漢士守一經其義或駮蹖眞儒起北海卓哉鄭司農博綜六
藝㫖叩之等木鐘於時内外學罔不羅心胸用以釋儀象明
堂曁辟雍初非尚怪異專一譚魚龍(緯書河圗/魚龍最怪)至於五帝名
亦惟祀典從德業旣日尊弟子爭扳逢黄巾拜車下後儒翻
不容一朝輟栗主俎豆何由供嗟彼黎丘鬼(謂王/通也)乃以祀瞽
宗
秦延君說書敷文太支蔓堯典僅一篇爲言且三萬博士賣
騎驢亦費三紙劵吾思吉人辭終與躁人逺辭苟足以達其
義自繾綣勿狥買菜求第抒心所願不見陸士衡才多反爲
患
詩篇雖小技其源本經史必也萬卷儲始足供驅使別材非
關學嚴叟不曉事顧令空疎人著録多弟子開口效楊陸唐
音緫不齒吾觀趙宋來諸家匪一體東都導其源南渡逸其
軌紛紛流派别往往近麁鄙羣公皆賢豪豈盡昧厥㫖良由
陳言衆蹈襲乃深恥云何今也愚惟踐形迹似譬諸艻蔗甘
舍漿噉渣滓斯言勿用笑庶無乖義始
羣雅日凋謝後起靡有涯奇觚累白人各自名其家吾衰尚
有志道古閑詖邪有明三百禩攬秀披春華靑田與靑丘二
美洵無瑕吾郷數程貝雙珠握靈蛇自從永宣來其辭正且
葩洎乎嘉靖季七子言何夸鈎金縱可揀莫披黄河沙一咻
衆楚和是後尤卑哇先公聞鴃舌頓生亡國嗟(先太傅初聞袁中/郎鍾伯敬論詩歎)
(曰安得此亡國/之音慘然不懌)吾欲返正始助我者誰邪
　　　雨中從銷夏灣汎舟泊石公山麓
縹緲峰頭雨飛來銷夏灣舟停給孤寺路轉石公山吹浪神
黿老迎人吠犬豩七檣帆百幅最樂是魚蠻
　　　林屋洞二首
洞天傳第九林屋是呉根地戸眞官守塗泥太古存雜花春
瑣細仙鼠晝飛翻二客思深入嚢衣換犢褌(謂馮孝亷念祖/胡上舍期眞)
出谷衣爭曝盤坳炬巳灰仙居無路到石扇幾時開題壁思
前事(洞口有亡友/周篔題名)窮源誡後來不如神景觀松下且徘徊(時攜/沈生)
(翼徐生惇復/息道院中)
　　　太湖罛船竹枝詞十首
村外村連灘外灘舟居翻比陸居安平江魚艇瓜皮小誰信
罛船萬斛寛
具區萬頃匯三州點點靑螺水上浮到得石尤風四面罛船
打鼓發中流
黄梅白雨太湖棱錦鬛銀刀牽滿􁉞盼取湖東販船至量魚
論斗不論秤
幾日湖心䞟趠風朝霞初斂雨濛濛小姑腕露金跳脫帆脚
能收白浪中
灣頭茱茰紅十分湖中鷺鷥白一羣儂船縱入采蔆隊不濕
靑靑荷葉裙
十歲癡兒兩髻梳漁娃不放柁樓居新年判費金三鎰聘取
村夫子說書
櫂郎野飯飽靑菰自唱呉歈入太湖但得罛船爲贅壻千金
不羨陸家姑
東溟大艑也嵯峩滅渡橋頭銜尾過一様風波湖海别黄魚
爭比白魚多
船頭腥氣漉魚籃船尾女兒十二三染就纖纖紅指爪新霜
愛擘洞庭柑
莫釐峰下鳳舟回望見髙帆六道開傳語羽林郎莫射漁翁
元爲進鮮來
　　　題楊(賔)浮瓠圗
柳條邊子不知幾千里有懷二人子游子戾止松花江子不
可方思浮以五石之瓠子勝一葦之杭之嗟丗兮嶮巇投吾
足子安施仰瞻兮厜㕒憚赤豹子文貍遐眺子崇期車或殆
子馬隤遵陸匪安子溯流匪危竹杖乍釋兮羽扇斯麾我覽
四方子孰是周才若濟巨川其􁐦也哉
　　　題文處士(點)山水
去年金侃亡今年文點逝誰修遺民傳念彼宰相系舊游章
君存早結僑札契示我水墨蹤巖壑最淸麗髣髴黄鶴樵浮
嵐轉澄霽僧樓架木杪想見舊所憩下有宛轉橋得非寒山
澨陶陶永夕話歎息何由繼竺塢瑟旣輟山陽壚已閉對此
神黙傷寸心實悽戾題詩卷還君藏之永勿替君自挂君圗
吾亦制吾淚
　　　同徐吉士(昂發)陸上舍(稹)沈秀才(翼)過普賢僧房
茶塢山根寺經營景定年尚存行在牒未改梵王筵竹覆空
池冷松排老樹圎天平知不逺留酌白雲泉
　　　謁韓蘄王墓
蘄王墓近古梧宮暨六夫人祔葬同尚有石羝眠宿草更無
宰木動悲風朝端彈事憑汪藻身後碑文付趙雄輸與喪師
張魏國史家具狀得徽公
　　　明瑟園雜詠三首
黒雲墮地晚風號賴得山棲置屋牢不特髙梧新乳落吹殘
皁莢認瓜刀
石橋夜夜雨傾盆茶塢雲多不露根檢點牛宮與豚柵莫敎
新漲入蓬門
竹外秋葵黄淺淺池南夏木緑陰陰日斜愛客絃桐至翻恨
山蟬處處吟
　　　八月十五夜陸上舍(稹)招同張孝廉(大受)徐吉士(昂)
(發)顧孝廉(嗣立)徐上舍(惇復)沈秀才(翼)翫月石湖席
　　　上作
海湧東西寺笙歌鬧梵臺陸郎呼小艇且喜石湖來七十二
橋月流光上酒杯浦禽鳴不去勸客莫先回
　　　逢廬州守張(純修)四首
瓜州東廨徹離筵並坐空江赤馬船君去我歸京口牐春鶊
秋蟀十三年
潭柘山游舊侶稀每逢鄰笛一沾衣懷君千騎廬江郡日對
東南孔雀飛
伍胥門外泊齋舲話舊纏緜客共聽幾度相逢秋水曲黄花
籬落白蓮涇
四百南朝寺錯連借君一榻坐蕭然龕中彌勒應微笑太守
輸他布帒錢
　　　同曹叟話舊三首
斜街深樹早凉生樹厎娑拖伴我行猶記書堂酒醒後月中
吹笛到天明
長定花時鬭酒籌周郎三爵足風流縱然紅藕紅薔在(二人皆/周郎中)
(侍兒叟授曲/女弟子也)誰復孀居燕子樓
㦸府沙隄路渺茫十年蹤跡寄滄浪白頭再過僧廬坐共話
中山獵後狼
　　旃蒙作噩
　　　詠白杜鵑花應
東宮敎
銀牓璇題一道通仙花移植冠芳叢色殊李白宣城見狀比
嵇含嶺外工照水影齊紅躑躅卷簾香動玉玲瓏梯航萬里
來何幸采入瑶山
睿藻中
　　　方乾木蓮花圖歌爲鐵夫上人作
少日誦九歌芙蓉搴木末得非三閭大夫本寓言豈有江花
樹頭掇壯年草木多識之乃知黄心之樹産自西北陲毋丘
道士曽作画醉吟先生亦有詩傳聞雖久虚増羨膩粉輕紅
幾人見黄山山後鐵頭陀示我生綃圖一卷葉如靑桂身靑
楊花開朶朶靑蓮香天都方乾染初就拒霜不數滕昌祐我
思此圖更百年定有好事爭流傳老夫爲題詩一篇卷還頭
陀須愛惜愼勿輕汚飛蠅點墨瓜牛涎
　　　題黄山鐵公小像
鐵公黄海至曽占最髙峰山後一茅屋階前萬壑松禪心離
怖畏詩卷閱春冬不信巖居樂君看冰雪容
　　　戲題汪上舍　拓盋小像二首
丗無乞食僧天女隨其後莫是摩登伽巧把阿難咒
歡喜阿羅漢精藍舍衞城山僧少拘束恣意蹋花行
　　　焦山剔銘圖爲王副使(煐)作
華陽眞逸昔瘞鶴井穴乃在焦山根銘文不省誰氏作紀年
第有干支存審視要非唐後勒昔年曽與張弨論兹山不與
浮玉伍其地僻左稀攀援旋渦轉湍奔溜急沐日浴月驚濤
翻峰坳集海舶浪齧藏江豚銘辭汨沒露日少誰抉地戸開
天門丈人守靈威眞官降趙尊若非神人護遺蹟安可捫蘆
臺王君信好事躬自荷鍤操犢褌剜苔剔蘚竟深入先以前
趾次尻臀手摸其文無闕失一紙價已當瑶琨西江道士爲
傳寫衣袂尚帶寒潮痕惜哉轅馬且北去山游未遂栝與温
何年金石共搜討疑義相析窮其源
　　　題宋中丞迎　鑾集二首
魚水君臣古不如玉音問荅(宋胡忠/簡公撰)駐乗輿近來官閣無留
牘更　勅香㕑挍祕書
西陂水比石湖清雲漢天章照夜明且莫平泉疏草木試看
馬乳後園生
　　　七夕詞六首
箕南斗北火西流萬里明河一夕收難得纖纖兩頭月夜凉
猶挂曝衣樓
照面微虧半月輪經年别緒暫相親奔龍控鶴縁何事天路
翻多褦襶人
中庭兒女上駝鈎夏果秋瓜列案頭若使天孫有餘巧只應
先乞自癡牛
淸淺河流次第看橋成猶費立津盤來朝試彈林梢鵲驗取
修翎乾未乾
舊事虚傳摩㬋羅家家秋思問誰多兒童免戴靑荷葉借我
連筒卷白波
馬乳蒲萄哈蜜瓜呉儂一倍鬬䌓華街頭不復簪楸葉但買
山塘苿莉花
　　　曹通政(寅)自眞州寄雪花餅
舊穀芽揉末重羅麪屑塵粉量雲母細糝和雪餻匀一笑開
盤槅何愁冰齒齦轉思方法祕夜冷說呉均
　　　題朱(顯祖)梅花手卷
空裏疎花淡更香珊瑚水厎尺難量只應翠羽三更月臥看
横枝如許長
　　　贈卓處士(爾堪)
忠貞公後族蟬聮一代遺民藉爾傳辛苦遼陽存過所(其先/丗入)
(關過所/尚存)篝燈重話革除年
　　　初冬北郭讌集分賦
詩朋期不違勝引情乍愜潦看楚澤收簷與蜀岡接欒欒斂
餘花燮燮下凉葉短景猶戀人深杯轉稠疊
　　　飲方(覲)園亭即送其入都
隋苑頻移柳呉歌罷采蔆平山窺戸入逺水出郊澄劵尾驢
三紙霜羣鴈一繩金臺行在望樂劇許同登(時義興儲子/執禮同行)
　　　玉帶生歌(并序)
玉帶生文信國所遺硯也予見之呉下旣摹其銘而裝池之
且爲之歌曰
玉帶生吾語汝汝産自端州汝來自横浦幸免事降表僉名
謝道淸亦不識大都承旨趙孟頫能令信公喜辟汝置幕府
當年文墨賔代汝一一數參軍誰謝皋羽寮佐誰鄧中甫弟
子誰王炎午獨汝形軀短小風貌樸古步不能趨口不能語
旣無鸜之鵒之活眼睛兼少犀紋彪紋好睂嫵賴有忠信存
波濤孰敢侮是時丞相氣尚豪可憐一舟之外無尺土共汝
草檄飛書意良苦四十四字銘厥背愛汝心堅剛不吐自從
轉戰屢喪師天之所壞不可支驚心柴市日慷慨且誦臨終
詩疾風蓬勃揚沙時傳有十義士表以石塔藏公尸生也亡
命何所之或云西臺上晞髮一叟涕漣洏手擊竹如意生時
亦相隨冬靑成陰陵骨朽百年蹤跡人莫知㑹稽張思亷逢
生賦長句抱遺老人閣筆看七客寮中敢㕭怒吾今遇汝滄
浪亭漆匣初開紫衣露海桑陵谷又經三百秋以手摩挱尚
如故洗汝池上之寒泉漂汝林端之霏霧俾汝長留天地間
墨花恣灑鵝毛素
　　柔兆閹茂
　　　春日讀春秋左氏傳心非胡氏夏時冠周正之說偶
　　　憶草廬呉氏讀尚書絶句(原詩前漢今文古後晉古文/今若論伏勝功遺像當鑄金)因用
　　　其韻
魯史王正月羣疑積至今丘明一周字直可抵千金
　　　題徐檢討(釚)豐草亭六首
靑竹槍籬白竹門西濛不異舊時村暮年庾信文章老只合
江關賦小園
蓄意誅茅縛作亭中央四角緫虚櫺客來不用愁鰕菜漁弟
漁兄滿洞庭
一簣平山一曲池貓頭生筍菟抽絲新來長得金光草試問
主人知不知
春泥就燥雨初晴百草千花一夜生爲報亭中宜對酒不成
送客反留行
暇日娑拖一杖支養生方法講多時不應尚戀閒釵釧棗木
流傳本事詩(檢討方鏤板/行續本事詩)
登盤黄雀箭頭魚誰道天隨子不如近日欲傳糖蟹法更來
笠澤借叢書
　　　東禪寺林酒仙祠(仙長洲林氏子幼失水至嘉興爲比丘祥符五年/卒于寺僧居簡北磵集爲作銘龔明之中/吳紀)
(聞述其事仙遺詩有門/前緑樹無啼鳥之句)
獨破珠林戒惟貪米汁甘醉鄉仍此地古佛與同龕北磵遺
銘在中呉舊事諳門前留緑樹過客每停驂
　　　憶髙徵士(不騫)三首
苦憶蓴郷一釣師捉將官裏去多時匠門自閉潮生閣􁒛寞
張爲主客詩(潮生閣在張孝廉大受園中徵/士至呉長泊橋下主客時酬唱)
西華東望禁垣重鞾厎霜花曉更濃料得簪毫趨　朶殿驚
心怕後丑時鐘
薊丘風雪最夭斜何處停車問酒家此日聮吟遺一老僧房
獨對海紅花
　　　謁泰伯廟四十韻
沮漆尋源合江蠻相土弘古公遺哲嗣内傳有明徵肇迹貽
謀逺先幾脫屣能帝心惟季度祖武得昌繩句曲誅茅始衡
山采藥曽屈伸等龍蠖游息喻鷦鵬三讓聲何忝羣黎愛莫
懲稻田占樂歲(泰伯圍/田城内)瓜􁇦啓新塍洌井深堪汲髙墉近可乗
謳歌頓洋溢獄訟省侵陵化被仁風厚經傳至德稱(宋徐僑請/更論語名)
(魯/經)玉輿初弗顧黄屋詎難勝(陸雲碑獄訟載歸謳歌屢請能/舍玉輿之貴永襲皮冠之迹)自鎬宗
盟重維南庶績凝命圭還作伯端委豈無朋節孰千秋並名
將萬代矜(苻子太伯將讓國語其傅曰王欲吾嗣一國之事/吾其羞之吾聞至人不貴一代而萬丗以之貴)丗家倫序定人
表上中應(漢書古今人表泰伯/仲雍均居第二等)地紀呉甄胄(見陸廣微/吴地記)祠沿漢永興
到門帆葉缷(陸龜蒙詩讓王/門外開帆葉)倚郭殿檐層行潦蘋長薦平墟墓
未崩友于同一廟(皮日休詩一廟/爭祠兩讓君)棲止必雙憑熟食均籩豆文
身判股肱獨存冠黼􁇥不散髮鬅鬙(史記索隱引丗本文雍是熟食/故字熟哉攷文身被髮止雍一)
(人)遜位翻追王浮家乃誕登典儀咸秩久齋宿有司恒芭舞
經春演靈旗練日升官橋行坦坦(近廟有/至德橋)社鼓奏鼟鼟霸業
諸孫歇豐碑異代増斗牛含氣象烏兔信環縆議禮邦人懈
彌文俗吏憎漸疎胞與翟下遣簿兼丞畫繪添奇鬼(潘凱記祠/兩廡下土)
(妖木魅詭形罔象編/氓匄福膜拜乞靈)牲醪減舊秤但令巫史祝罕覩蕙肴蒸斷礎
方花溼空廊蔓草艿靑蟲晴挂樹蒼鼠暗窺燈邇者
鳴鑾至恭惟嘉惠承爲章倬雲漢題扁照枛棱過客爭趨謁
其誰免戰兢杏梁浮震澤栗主配延陵墜典勤分掌(同時范文/正程明道)
(宗忠簡諸祠降/御書扁額)恩言盡服膺法施民矢報終古潔鉶㽅
　　　山塘紀事二首
寒食山塘路游人隊隊偕桁楊充辠隸簫鼓導神牌紅粉齊
當牖銀花有墮釵殷勤短主簿端笏立阼(類篇叢/租切)階(呉俗迎城隍/神至虎丘道)
(士以王珣地主𫀆笏/立阼階延至厲壇)
神來官道擁祝祭厲壇仍活脫靑袍引縱横繡􁏢乗巫風書
具訓奢俗禮宜懲手版紛紛集吾憐張季鷹(呉俗土穀神城内外/各十多以手版迎城)
(隍張翰祠葑/門外亦與焉)
　　　夏日雜興二首
五月新苗緑上衣農人占雨候荆扉黒雲合處斜光露無賴
蜻蜓千百飛
桐陰細細白花攢吾愛吾廬暑亦寒縱少圍棊消永日也應
騎馬勝麁官
　　　題裝潢顧生(勤)卷二首
梅邊亭子竹邊風添種梁園一捻紅不獨裝池稱絶藝画圖
兼似虎頭工
過眼雲煙記未曽香㕑爭藉理籤幐殘山剰水成完幅想像
張龍樹不能
　　　得三十五弟(彞爵)杭州書
司訓吾家弟封書忽見招紅荷花十里開到定香橋
　　　寄訊龔御史(翔麟)
江橋卜築意麁安聞道田居十畝寛不使車塵喧戸外儘容
山色到簷端燈前緑酒雙魚洗雪後紅衣一釣竿料得
時巡春有信種花應許上樓看(近年毎逢/車駕/巡幸一至杭州)
　　　送髙(佑釲)之江寧二首
塵衫破㡌獨支筇重向金陵寄客蹤試上風香層閣望至今
猶剰㡬株松
靑衿文字國門編暇話姚翁結客年(翁字北若/念祖友壻)快意黄金隨手
盡秦淮一道擁燈船
　　　汪侍郎(霦)攜仲子(日祺)夜過二首
解䌫童兒塔(侍郎從/海寧至)抽帆長水村劇談無夜禁密坐覺冬温雀
鮓披緜重魚頭漉酒渾回思燕市飲凋謝幾人存
十載疎芳訊崇朝去考堂楚歌休懭悢呉語自淸狂舊雨西
牎在空林朔吹長阿戎飛動意離席倒詩囊
曝書亭集卷第二十一
曝書亭集卷第二十二
　　　　　　　　　　　　秀水　朱彞尊　錫鬯
　古今詩(二十一)
　　強圉大淵獻
　　　宿陸上舍(稹)聽雨樓
客鬢已星星小樓聽夜雨昨日海棠花飄落知幾許早有私
蝦蟇聒聒草根語
　　　天平山謁范文正公祠
范公祠屋此山中石筍抽萌萬笏同遺像依然窮塞主義田
不改舊家風歸來散絹三千匹沒後題碑四五通近覩
天書銀牓在年年秋色照丹楓(康熈四十四年/御書濟時良相/扁懸諸/南檐祠有老楓三十本)
　　　由上沙登靈巖山寺有感書壁
溪橋煙柳曉參覃瑩拂纔過三月三人自雨中來雨外路從
山北轉山南遺民老結蓮花社開士髙居燕子龕茶板粥魚
消歇後空餘井谷上方甘
　　　胥口
胥口如繩直呉船比屋髙往來陵雨雪歌笑涉波濤淺碧揺
新柳夭紅露小桃近年浮宅慣未覺此身勞
　　　讌集張上舍(士俊)水周林同諸君分韻得人字
岸上牽船思曼水中築室靈均客來何者是客客去此中有
人
　　　石湖
吳下長爲客舟行不計程過橋湖水闊隔岸野雲生寒食誰
温酒深村亦賣餳農人占甲子最喜上方晴
　　　髙麗蓡歌賦謝納蘭院長(揆敘)
若稽古帝伊耆穿九井御六螭百榖旣播雨露滋蒸民乃粒
無阻飢維帝念人夀之不永稽首再拜就泰壹小子而問之
小子前致辭養生固有道曷不施赭鞭鞭百草嘗其平毒審
其寒燠(烏皓/切)别君臣異溼燥或冬而萌或夏而槁豐者茀蔓者
抱鼎用飪臼用擣㕮咀三百六十五味著爲本草經授諸醫
師俾讎討山娟娟兮樹濛濛爰有紫衣童子歌宵中瑶光之
宿帝車尾散爲仙卉三椏五葉各一叢人銜鬼蓋海腴名不
同是爲士地精肩股各具體有時黄口兒土中啼不已髙髙
羊頭岡深深虎穴厎立苗團𬗋雲結子墮紅米晉上黨趙邯
鄲逺而新羅百濟根結蟠我昔於髙麗圗經曽覽觀胥餘啓
宇後朝鮮丗丗稱外藩森羅三千七百鳥四至八到提封寛
域中生蓡類羊角其上椴樹淸陰攅春州産尤嘉堅白少垢
瘢聞諸遼陽土木搰地先以熱湯野爐煮何異都蔗去汁方
登盤此邦之人日炙風戾乾元氣不損形神完珍藥豈易得
恒愁致者難納蘭學士相於久憶别重逢歲在酉三面山臨
一面江(學士游韜/光句也)誦君淸詩不去口今春　鳳艦復時巡扈從
依然八十一車後朝來帳殿喜合并憫我形枯貌黧醜分我
神草凡百莖投之几案鏗有聲五加一把安足道愛玩不異
懷中瓊服之洗憂恚定心氣益神智還精髓失笑頗類西域
之駱駝口不能嚼左右齹老眼秤星渾不辨刀圭約略付銼
􁐝作詩報學士奇觚急就有媿盧仝馬異劉叉何
　　　過龔御史(翔麟)田居留飲即席賦
蘭臺有柱史敢諫名不虗奮舌彈將相收身還里閭性不愛
肥膩築室田中居田中何所有活水淸不淤竹依上番種瓜
撰辰日鉏十枝五枝花一寸二寸魚籬下舴艋舟門前觳觫
車雖然在城市俗務已漸疎交謫無孺人著録付小胥曉督
芸鼓芸宵從漁父漁我來適孟夏乍見蓮葉舒蘆藩打槳入
直前上階除是日新雨後決決鳴溝渠一孫扶藜杖(桂孫)二
客停筍輿(查編修嗣瑮/家上舍思賛)主人略禮法小摘園中蔬山庖逺羶腥
俊味頗有餘日長語雜亂要勿及除書學稼旣有懷老農豈
不如淸詩唐宋間流傳相歎譽幽棲洵可樂奇服遂厥初試
觀褦襶子有若窮相驢團圞日旋磨進退皆牽挐對此淡蕩
人物外心相於躬耕許我耦願言期溺沮
　　　初夏湖上同佟學士(法海)賈編修(國維)查編修(愼行)
(嗣瑮)汎舟學士紀之以詩遂和其韻
新晴最可娛天朗片雲孤蓴膩魚王墖鶯嬌柳浪湖水亭施
步障風幔結流蘇今夜弄明月千金此一壺
　　　瑪瑙寺陳閣老行舘
寶勝湖邊刹峰連葛嶺靑過橋　行殿近散直小車停野飯
移㕑速山泉入筧聽只愁　宣喚至容易别巖扃
　　　武林逢鄭髙州(梁)
髙涼太守鬢成絲靑眼看人似舊時桐樹半生無改色蟹螯
一手尚堅持後來領袖歸才子老去雲煙勝畫師别久重逢
轉傾倒七言三復曉行詩(太守右體不仁左手猶能作畫其曉行詩云/野水無橋牽馬渡曉星如月照人行賦景最)
(工公子性/有才名)
　　　飲查編修(愼行)寓樓二首
顚毛初白與僧同(編修取蘇學士僧臥一菴初/白頭之句自号初白菴主人)逐隊仍趨　朶殿東
恰喜行㕑櫻筍熟繫鞵且對一漁翁(唐學士繫/鞵坐玉堂)
髙館江湖左右開三缾㰂酒倒官醅十年舊事篝燈話此夜
方舟泊釣臺(戊寅四月同/編修入閩)
　　　杉靑牐别佟學士(法海)
跁跒題紈扇灣洄住綵舲合并曽幾日相送落帆亭
　　　曝書亭得孫學士(致彌)都下札
杖藜還藉短童扶暇覓筠牀雀糞洿典籍曝餘翻散亂田園
歸後轉荒蕪病蔬幾見連筒灌薄酒生憎入市沽差喜故人
遥記憶八行書肯報潛夫
　　　苦旱茗飲乏水戴秀才(鍈)以所蓄天泉見惠率爾賦
　　　詩
浮玉山矐兩目荆溪橋斷百瀆吾家長水口夏至不沒狗村
農鳴鉦踏水車有如赴壑之修蛇靑天無雲赤日午相與結
隊撈魚鰕忽焉長水涸水車無聲泥上閣東皐種禾禾漸焦
南山種豆枯豆苗紫茄黄瓜半灰朽安得舊井寒泉澆朝來
約童子越阡度陌汲湖水昨行五里今十里斯時老夫出亦
愁入亦愁躁類楚沐猴喘似吳耕牛旣不能喝三江五湖倏
倒流又不能使龍跳蛟舞拔老湫升斗之水何從求戴生前
一言家有泉兩罋須㬰擔僕來打門遽相送樂莫樂且先嘗
何減三危之露九醖漿竹火爐氷瓷盌鷹觜長雀舌短飲罷
北牎眠月輪又新滿仰面問金波那不麗天畢雨滂沱何辜
今之人忍令秃髮女妭市也來㜑娑(生自柘湖還言/半妭見乍浦)
　　　寄鄭秀才(元慶)
鄭生五亭住四面白蘋香竹樹旱無恙湖田低不妨圗書宜
後定天氣欲新凉近得苕溪集(南渡劉一/止詩文)期君讀草堂
　　　更舞蛟石爲蛇蟠石紀之以詩(并序)
府治東徐少卿祠有苔石奇古土人目曰舞蛟傳是花石綱
所遺然至元嘉禾志明柳琰鄒衡趙瀛三志均不載未析所
從來按元慈谿黄玠弁山小隱吟録有爲濮樂閒司令作蛇
蟠石歌樂閒家濮院意明初産入官後好事者移置此地爾
妄擬李白更九子山例書之禾録
石以舞蛟名未若蛇蟠古試誦弁山吟圗經猶可補
　　　吳甥(振武)用指頭作畫花竹翎毛草蟲山水畢肖異
　　　而賦長歌
軒皇曽列素女圖虞帝欲觀古人像禹鑄神姦貢牧金康模
酗酒豐侯相周官設色之工五畫繪由來有專尚彼時蒙恬
筆未製安得中山管城様不知渲染用何物藻火山龍授師
匠指頭作畫舊譜希巧者未述知者刱吾家賢甥罷官久玉
桂國中少倚仗林泉髙致頗軼倫往往得錢埽屏幛入春放
溜始歸來啜粟承歡北堂養田園松菊縱荒蕪且免折腰走
俗狀蕭晨訪我梅㑹里小艇恰乗新水漲開顔並對竹垞竹
一技尤精難比伉先施淡墨後濃墨食指兼需巨擘將有時
爪痕抽藥苗有時指節成花當雪禽不數唐希雅風蝶何殊
秦友諒少焉滌硯寫山水茅屋苔磯雅淸曠斯須湧出八九
峰瀑布飛流樹穿浪釘頭鼠尾信手皴程奕屠希見惆悵漆
園以指喻非指天地一指巧相況覯爾新圗捫指成使我衰
年一神王移家思避消夏灣歲旱湖田定無恙角里棃容客
至嘗毛公壇許人扶上橙黄橘録及是時十幅蒲帆趨所向
甥能從我賦近游共醉山家隔年釀
　　　南垞晩步同王生(浤)
荷風剛罷浴蘭畹巳新凉髙樹下歸鳥小牎明夕陽蛇牀秋
草徧魚尾暮霞長老圃論生計纔收一稜薑
　　　過李上舍村居
偕行十畝桑外並坐千年樹根猗玕子無惡客武夷君有曽
孫(元結自号猗玕子以不飲酒者/爲惡客上舍六十巳得曽孫)
　　　五毒篇效曹通政(寅)用其首句
南蟲毒頭北蟲尾以類名䖵緫爲虫五者潛行疾如鬼誰與
點筆繪作圗一一獰劣殊形模五月五日張戸樞嗚呼之蟲
螫人遇所觸謀及乃心禍斯酷丗間無如倮蟲毒
　　　送筳占楊叟還廬江
桐帽椶鞵氷雪容山茨歸臥棗香濃瓊茅欲就靈氛卜知近
浮槎第幾峰
　　　雨集平山送查編修(嗣瑮)蔡舍人(㺱)方上舍(丗舉)唐
　　　明府(紹祖)入都二十韻
金飇斂行潦絳葉鳴凜秋曉雨原上來枯桑落荒溝筠車北
岡路徑盡知所投平山表遺迹經始歐九修手移新堂柳綆
汲洌井流至今䦨檻曲詩版存王劉吾來堂未建再至乃登
樓未知百年内紺塔能復不一蕭(暘)二卞子(恒􁌒/澍)載酒羅庶
羞征鴻適來賔鳴鹿迭相求翩翩羣雅才簦笠偕燕游江光
湧平楚草色連遥洲淮南十一郡千里極望收同人齊所願
于野獲良謀查蔡金閨彥方唐才士尤將從畿南驛直抵山
後州豈曰無裳衣客子在道周感彼蟋蟀唱役車何時休燕
南趙北際愼勿久滯留且復飲沉頓率意成狂謳
　　　紀夢作
北山叟卜南山宅言歸北山人不識山家黒犬兩耳黄獨木
橋邊吠行客柴門之下水淙淙枳籬以外花茸茸偶然鞭犬
失靑竹化作羊須一白龍
　　　送程秀才(元愈)還宣城(梅孝廉庚/女壻也)
花飛春水都官句山抹微雲女壻詩送子羊頭車一兩滿林
柿葉正紅時
　　　歲暮送張生(星)還吳
四野同雲淰淰寒只應小住共春盤懷歸潘岳眞多事遺挂
重思面壁看
　　著雍困敦
　　　五言賦鴨餛飩
禾俗養鴨兒樂府歌阿子一雄挾五雌累百唼長水方春鷇
將岀生意不可止要術啄菢宜帀月雛定起淺夫計欲速火
攻迭運徙半體形已呈忽焉混沌死他邦盡棄擲吾黨獨見
喜(郷人目/曰喜彈)鉶童屑椒桂竈妾洗毛髓色淆黄白斑候斂漿汁滓
鴨簽哂東京鴨㔅屏南史旣免治刀砧兼弗齼牙齒以之号
餛飩莫審所自始得非飲食人桐江方萬里記取秀州門竹
杖扶入市(萬里竹杖詩跳上岸來須/記取秀州門外鴨餛飩)至今七十坊(至元嘉禾志/載坊苍七十)饌法傳
伍氏物微愛憎殊留賔姑舍是二子下箸貪(桐城方丗舉/嘉與李宗渭)謂足
勝羊豕作詩賞逸味虚谷同一揆不知天地間何者眞好美
試問㕑煙生曽否動食指
　　　送李上舍之濟南謁新城王尚書
海右惟濟南具饒山水趣側坎趵突泉單椒華不注匯爲蓮
子湖七橋從坦步尚書宅新城道重東山傅絲竹匪所耽騷
雅乃先務林端有嘯臺池北但書庫著録幾千人片言等墳
素李生辭菰蘆髙山動遐慕譬諸驥騄姿孫陽宜一顧莫因
籤程迂直趨九河渡送行吟短章心飛蠶尾樹(蠶尾山房尚/書著書室也)
　　　九日籬菊未放桂有餘花里中諸子過出金華酒小
　　　飲分韻得小字
叢桂落餘花雙缾出淸醥我客不速來毋論户大小冷笑登
髙人牽拂風林杪
　　　潘檢討(耒)以方竹杖見贈賦謝
天台方竹杖絶勝萬年藤九節仙人斸兼程衲子能免尋籃
轝坐且喜石橋登準擬池南岸晨朝相菊塍
　　　德藏寺咏古跡五首
　　　　雙塔
寺門雙塔並夕照挂林西影落東湖曲參差終不齊
　　　　梓徑
入寺一徑分文梓昔無數想見獨吟人赤脚踏紅雨(趙王孫孟/堅有詩)
　　　　浦花堂
百里魯公浦風荷岸岸香金沙誰布地傳是道宣房
　　　　松風臺
松樹已無榦松風舊有臺華亭初不逺定有鶴飛來
　　　　山月池
海山一片月終古照池水當年人定鐘聲聞十八里(事見魯應/龍閒牎括)
(異/志)
　　　天游觀歌寄贈崇安王明府(梓)
昔我登武􁆎勝絶天游觀諸峰羅舄下一亭表天半水紋斷
續流石骨陰陽判藥罏茗盌不外求谷鳥林猨迭相喚老夫
髙尋豁兩眸坐久嬾下崎嶇丘夕陽滿樹嵐翠浮白雲忽起
山之幽須臾逢逢漲巖壑仰視昴車井鉞參旗收怳如置我
不繫之虚舟蓬萊方丈海外州天雞乍唱旭日旦依舊列岫
仍環周囬思此地神物怪疑詎可測願爲道士驂駕白鹿騎
靑牛年今八十行歎復坐愁安得九節竹杖扶我重上仙掌
之峰頭閒吹鐵篴弄明月乾魚麤飯長勾留郃陽王子今為
宰詩思潘江文陸海仙才自合治仙山一鶴一琴恒並載櫂
歌九曲和元音逸韻淸鏘音欸乃書院琳官次第新陳丹暗
粉更番改晝簾暇日考圗經祠禄題名舊章在騷人初度先
春期玉梅早發珊瑚枝邑人躋堂齊介睂頌侯戩榖無不宜
三漿十酒斟滿巵亦有鼓板兼歌師當筵漫奏賔雲曲明府
自有白雪陽春辭
　　　查二編修弟(嗣瑮)煎錫爲洗頭盆注水扶寸江行恒
　　　自隨乃以脫贈賦五言詩紀事
查仲華山頂曽窺玉女牎洗頭無俗具注水愛深缸巧匠工
煎錫騷人利涉江塵容許三沐贈我載歸艭
　　　題盛叟生壙
宜山居士抱詩癖老傍南湖度幽宅莫嫌丙舍少兒孫且免
他時賣松柏
　　　題張平山水墨明妃出塞圗
畫師徧寫春風面殺粉研朱緫未嫻似此澹描翻絶丗按圖
誰復詆平山
曝書亭集卷第二十二
曝書亭集卷第二十三
　　　　　　　　　　　　秀水　朱彞尊　錫鬯
　古今詩(二十二)
　　屠維赤奮若
　　　寄查山張上舍二首
昔訪查山麓梅花香滿頭筠車三日坐日日醉層樓八載負
前諾今年春可游老夫無那嬾風雨返孤舟
傳說幽栖好經營與舊殊立碑先墓側注水小山嵎路近通
香海帆輕截太湖不知熨斗柄更插幾千株
　　　送施生重游武􁆎三首
止止菴深舊下帷焙茶擣紙逺如期春山一路無啼鳥澗水
聲中到武􁆎
度嶺虹橋架壑舟無妨仙侣暇重游修琴載酒途非逺誰道
山中不可留
隱屏峰後石蒼黔百丈傳聞挂水簾好事畊漁曽不到圖經
藉爾後游添(吳人徐逹左洪武中游武􁆎繪九曲之/勝不及水簾洞畊漁子達左自号也)
　　　雨
曉雨仍鳴瓦春陰未浴蠶乍看抽菜甲翻覺斂花莟窮鳥窺
檐入枯魚得米泔仳離愁雁戸泥滑市西南
　　　即事二首(并序)
入春菽麥未熟饑民載塗告于太守諗諸比鄰各率私錢爲
粥以食餓者日萬餘人俄而謗書滿紙無由自白乃有落瓜
里民就食經月以農務告歸持瓣香踵門稱謝紀之以詩
惻隱人心共何期物論殊螳蜋齊挾斧薏苡乃成珠捷捷謀
宵雅申申詈左徒角張逢五六作事哂今吾
世事翻成覆人言僞亂眞不圗落瓜里乃有翳桑人布榖迎
新雨收蠶及暮春要知升斗水也足潤赬鱗
　　　野老
學易村夫子勞勞方寸心卜錢求漢鑄新得火珠林
　　　柬友人
吾圗吾書筦鑰則無與子忘形點勘墨朱期我故人無失其故
乾餱以愆將子無怒勿躬勿親聆我詆諆人或迋汝胡詛我爲
子毋居居子毋究究雖有新知人惟求奮(爾雅/注毛傳居居懐惡不相親/比之貌孫炎曰究究窮極人之惡)
　　　三月十日
詔下
　靑宮再建喜而賦詩
震驚由地奮巽命自天申復覩重光日毋煩四老人堂懸銀
牓舊笥出紵衣新媿逺靑雲路難揚蹈舞塵
　　　四月八日效長慶體
今年孟夏行冬令夜尚南風曉北風露頂劇憐黃面佛披裘
仍作鹿皮翁榆錢栁絮愁飄損且喜餘花婪尾紅
　　　題曹通政(寅)思仲軒詩卷
蕪城鮑眀逺古調李騫期眷念同懷子因題思仲詩春塘宜
入夢柔木易生枝更放過牆竹濃陰使院垂(公弟居此植杜仲一/本子庭故以名軒)
　　　爲殷秀才(譽慶)題梅孝廉(庚)春雨幽居圗
飛梁苔滑滑平楚風修修如何仙源水不有桃花流
　　　題程上舍(鳴)寒梅霽雪圗
自寫苔枝竹外雪晴半樹梅花此地不携小酌明朝風起如何
　　　眞州客舍對雨
夏日北風起殷雷聞再三黒雲奔萬馬俄頃徧天南驟雨散
銀竹乖龍囬碧潭何來雙白鳥猶自舞毿毿
　　　魏諭德(學誠)調鶴圗
蔚州才子嗣清塵藻鑒持衡識曲眞畫裏歸裝無長物一雙
舞鶴比長人
　　　項叟小像
花開一百五日月眀二十四橋君家大好山水偏愛蒲團寂
寥
　　　五月晦曹通政(寅)招同李大理(煦)李都運(斯佺)納凉
　　　天池水榭即席送大理還蘇州
天池南有樓天池北有樓納言北樓下招我池上游軒牎拓
四面地潔無瘢疣解衣挂短桁舍坐臨清流緑楊萬千絲花
鴨六七頭徐聞水車響少待魚􁉞収須㬰二李至各各情綢
繆小胥揺大扇四座風修修蘭肴屏肥膩苦露獲所求古來
避暑飲豈必量觥籌東園久不雨老樹焦煙浮靑蟲髙下墮
吐絲若綴旒斯時墨雲升或躍在淵虯因之鳴垤鸛且免喘
吳牛有渰雖不作氣已如凉秋大理起避席叠櫂還武丘主
人不忍別小舫尾中洲峭帆十八幅破浪同飛鰍榜人有常
程歧路難久留分手文山祠日暝囬孤舟
　　　守風瓜步示沈秀才(翼)二首
連檣水沉鐵鹿四面風吹石尤東澤曽留綺語請看月上瓜
洲
朝霞欲雨不雨歸路愁水愁風長江廣輪尋尺此事何關釣
翁
　　　丹陽道中
丹陽三里城兩槳一舟行雞犬家家靜菰蒲岸岸生過橋斜
照斂出郭小車鳴不比瓜洲渡波潮信宿驚
　　　蛓
化益作將軍百蟲各率職周官去䵷黽庶蠱攻必力苟或害
田功惡其傷稼穡食苗心曰螟食苗葉曰􁇞食苗根曰蟊食
苗節曰蠈秉卑炎火焚田祖首罰殛嗟蛓本末微坏戸易潛
匿花兒匠太慵埽除失記憶主人五畝園曝書亭在北樹之
桃李梅三面少柴棘履道坦且幽穿徑曲而仄薫風來自南
緑陰淨如拭睍睆黃鳥音􁇇翻翠禽翼藻景愛靜觀悠然意
獨得不意蟄者蘇鬭生累千皕縹碧黃朱斑文采假縁飾依
倚族類繁黨附蛅蟴䘃誦詩三百人其名或未識上樹少卻
行縁裳無懼色一毛散空際中者立受厄小兒女至頑敢怒
不敢即傳聞官蝦蟇嘘氣出胸臆之蟲在林梢蠢動自顚踣
又聞小花鷹飛掠來海國慣伺之蟲嘗不避弋人弋二者均
莫致俾爾横暴極桑柘以飤蠶村姑有定則賦芧自狙公朝
暮稟部勒豈若是物貪葉葉乃盡蝕有若人秃鬝又如鳥希
革歧枝結棼絲遺矢類深墨大哉造化工生物固不測巨或
肆饕餮小亦具凶德荀卿原性惡斯言信剛直歲序迭環周
時運互通塞商飇一以凉流毒自然息
　　　贈吳下張生(星)
一道蓮涇直到門粥魚茶版共晨昬郎官石柱書無敵甘白
先生里尚存五載匡廬曽結社全家曇壤近成村看君用筆
形交讓足比西京繆篆痕
　　　檇李
佳果先秋熟來禽也不如瑤光珠斗散青簡素王書瘦地翻
宜嫁柔條亦易舒最防黃霧塞務使緑隂疎暑暍漿偏潤風
吹粉未除豐肌須小摘纎核乃中虚銷夏吾郷好分甘佛寺
初曽留西子掐當食轉憐渠
　　　查編修弟(嗣瑮)家上舍(思贊)書來許以七夕見過愆
　　　期不至漫賦
星期逾七夕露坐判三更河漢夜無影梧桐秋有聲愁嫌樺
燭短凉覺苧衣輕可是烏巾酒連船載不成
　　　蟋蟀二首
暑退陰蟲健無端處處吟起看河射角坐久院横參易入羇
人耳潛驚嬾婦心物微甘在野何用苦追尋
已被村童拾寧容古礎藏呈能矜小勇作氣恃方剛寸草心
挑戰千錢注看塲冷盆宫様巧制器自宣皇
　　　送徐甥(焞)之豫章三首
涪翁詩派授諸甥中有師川調更淸我亦南州矜宅相雁池
賦雪早知名(西江詩派山/谷甥居其四)
繡鴨灘頭水滿磯豫章西去一帆飛心傷慈母停鍼綫臨發
誰縫九月衣
南浦停舟霧雨迷登臨兩度倦留題風流輸爾秋屏閣簾幙
看山盡捲西
　　　社日送燕和查編修(嗣瑮)
好去炎州燕髙秋別翠櫺舊巢非不戀社鼓最愁聽寄訊誰
書札翻飛幾驛亭自今諸怯薛恣放海東青
　　　村夜
山昬月未眀木落霜初降何處夜歸人一犬吠深巷
　　　顧孝廉(嗣立)過訪村居即席懷汪(泰來)郭(元釪)二徵
　　　士二首
鑑曲歸狂客髙陽命酒徒披緜黄雀膩入手紫螯麁道逺資
雙屐(孝廉將/逾庾嶺)宵長判百觚新詩喜同調端可傲江河
歙郡汪文學江都郭秀才圭璋宜特達時命乃邅迥喪子憐
東野留賔少上台合并愁未得與子且銜杯
曝書亭集卷第二十三
曝書亭集卷第二十四
　　　　　　　　　　　　秀水　朱彞尊　錫鬯
　詞
　　江湖載酒集(上)
　　　霜天曉角(早秋放鶴洲池上作)
靑桐垂乳容易凝珠露一縷金風飄落添㡬點豆花雨　簾
戸翦燈語草蟲飛不去坐愛水亭香氣是藕葉最多處
　　　髙陽臺(并序)
吳江葉元禮少日過流虹橋有女子在樓上見而慕之竟至
病死氣方絶適元禮復過其門女之母以女臨終之言告葉
葉入哭女目始暝友人爲作傳余記以詞
橋影流虹湖光映雪翠簾不卷春深一寸横波斷腸人在樓
陰游絲不繫羊車住倩何人傳語靑禽最難禁倚徧雕䦨夢
徧羅衾　重來巳是朝雲散悵明珠佩冷紫玉煙沈前度桃
花依然開滿江潯鍾情怕到相思路盼長隄草盡紅心動愁
吟碧落黄泉兩處誰尋
　　　柳梢靑(和沈山子西湖後游之作)
障羞羅扇花時猶記者邊曽見曲录䦨干玲瓏牎戸也都尋
徧　兩峰依舊靑靑但不比睂梢平逺第一難忘重來崔護
去年人面
　　　原作(嘉興)沈　進(山子)
　十二重樓是誰珠箔雙掩銀鈎桃葉春潮楊花暮雨一段
　閒愁　飛來沙際輕鷗芳草外春風舊游團扇歌殘羅衣
　試罷人上蘭舟
　　　淸平樂(秋夜宿燈公山房)
秋林風絳鍾乳霜初降應有愁猿來聽講吠犬寥寥深巷
明星無數茅檐披衣轉覺寒添不是山中無酒何妨一醉陶
潛
　　　憶王孫
黄蘆紅蓼白蘋洲一水東西南北流舊日秋孃尚在不石橋
頭柳外斜陽花外樓
　　　又(夜泛鑑湖)
天邊新月兩頭纖鏡裏晴山萬點尖小櫂烏篷不用簾夜厭
厭漸覺微風衣上添
　　　生查子
雙眉澹逺山一髻簮寒玉鉛粉幾曽施最好新妝束　江月
去茫茫不照春船宿空有酒如泉難聽琵琶曲
　　　醉太平(題姜開先贈歌者李郎秦樓月詞)
支郎眼黃何郎粉香尊前一曲迴腸愛秦樓月凉　公羊穀
梁(鄭清之送新薑詩公羊穀梁並出一人/之手其姓則姜蓋四字反切皆姜字)鄱昜括蒼詞人試數諸姜算
堯章擅塲(梅山姜特/立括蒼人)
　　　附原作秦樓月詞(㑹稽)姜啓
　天下李一般柯葉分仙李分仙李東西南祖故家苗裔
　漢時有个延年李唐時有个龜年李龜年李雀九堂前岐
　王宅裏
　　　女冠子
鶯篁軟語小店槐陰無暑索寒漿一笑千金值雙蛾半額長
　愛他黄竹子織就女兒箱那得銀釭下卷衣裳
　　　望湘人
愛蘭風兩岸梅月半牆浣紗溪上曽住步障教移燭花漸灺
依約斜窺簾戸虎僕毫尖麋丸墨淡倩題詩句記恁時卓女
含情比我相如詞賦　愁思孤帆朝暮奈雙魚消息未傳幽
素到香徑重尋祗有碧桃千樹晚緜撲柳晴絲卷燕儘自飛
來飛去渾不見人面重門虚憶畫中睂嫵
　　　思越人
小門關深徑轉昔年曽醉秦樓笑撚畫裙靑案厎敎擡纖手
藏鈎　臨行指我相尋路鏡湖一曲西去繞遍湖塘烏桕樹
知他門掩何處
　　　探春令
萑苻夜火那年屋角伴人驚走對銀灣脈􁀧含情久不道是
相逢驟　露華如雨凝髙柳滴單衣凉透到歸來始悔輕分
手巳許我攜羅袖
　　　桂殿秋
思往事渡江干青蛾低映越山看共眠一舸聽秋雨小簟輕
衾各自寒
　　　更漏子(呉江秋泛)
橛頭船菱葉港十里冷楓門巷江八測柳千條赤䦨第四橋
　煮鱸香聽鴨語莫恨舟師催去空翠淡夕陽孤飛帆度石
湖
　　　采桑子(梧宫咏古)
何年越客千絲網網住西施看殺吳兒貯館娃宫得幾時
離筵白紵歌纔罷抛了西施逺去黃池冷笑夫夫眞箇癡
　　　滿江紅(金山寺)
巨石孤根作(去/聲)弄出寒潮嗚咽映焦山逺樹蒜山晴雪水品
中泠誰載取鐘聲兩岸何曽歇試層層路轉妙髙臺簾齊揭
　哀笛響風鳴葉樓船靜沙沉鐵望揚州一片海雲明滅浪
裏江豚空自舞天邊塞鴈飛相接把題詩張祜問山僧猶能
說
　　　又(吳大帝廟)
玉座苔衣拜遺像紫髥如乍想當日周郎陸弟一時聲價乞
食肯從張子布舉杯但屬甘興霸看尋常談笑敵曹劉分區
夏　南北限長江跨樓櫓動降旗許歎六朝割據後來誰亞
原廟尚存龍虎地春秋未輟雞豚社剰山圍衰草女牆空寒
潮打
　　　風蝶令(石城懷古)
靑蓋三杯酒黄旗一片帆空餘神讖斷碑鑱借問横江鐵鎖
是誰監　花雨髙臺冷臙脂辱井緘夕陽留與蔣山銜猶戀
風香閣畔舊松杉
　　　賣花聲(雨花臺)
衰柳白門灣潮打城還小長干接大長干歌板酒旗零落盡
剰有漁竿　秋草六朝寒花雨空壇更無人處一憑䦨燕子
斜陽來又去如此江山
　　　喝火令
豆􁤥熏香匼㯽榔潤小脣丫蘭斜插暈妝新輸與金錢多少
看取浣紗人　無意曽窺宋多愁易感甄畫樓蠻蠟射南鄰
那不當牎那不卷簾頻那不收燈時候月厎踏芳塵
　　　菩薩蠻(東筦書所見)
佛桑花謝蕉心重牆陰浪蹙沙文擁何處采珠還素馨添兩
鬟　生香藏肘後瑣細兼紅豆一唱摸魚聲都來月下聽
　　　東坡引
纖羅輕似葛遥山横似抺樽前祗見銀河闊何人花厎活
雲鬟愁軃玉釵休拔更纖手檀槽撥月斜聽到歌聲滑六幺
花十八六幺花十八
　　　酷相思(阻風湖口)
社鼓神鴉天外樹見渺沙江流去向晚來石尤君莫渡大姑
也留人住小姑也留人住　杜宇催歸朝復暮轉把歸期誤
儘燈火孤篷愁幾許風急也聲聲雨風定也聲聲雨
　　　好事近(效朱希眞漁父詞)
新月下瓜洲重露漸成涓滴船尾漁燈紅逗映蕭蕭蘆荻
偶然鼓枻度金山夜久梵鐘寂一縷潮痕催送報隔江風笛
　　　前題　李符
　辟塞舊時灣留得橛頭船小數徧生涯安穩只浮家去好
　鴛鴦湖水儘寛閒容我翠綸釣蕩入菰蘆不見有何人尋到
　　　洞仙歌(吳江曉發)
澄湖淡月響漁榔無數一霎通波撥柔櫓過垂虹亭畔語鴨
橋邊籬根綻點點牽牛花吐　紅樓思此際謝女檀郎幾處
殘燈在牎户隨分且攲眠枕上吳歌聲未了夢輕重作(去/聲)也
儘勝鞭絲亂山中聽風鐸郎當馬頭衝霧
　　　有有令(計甫草索贈吳僮時來)
樽前須記記取小名兒時來方見你年便周三五看秀靨依
然媚是天生付與騷人苦吟不足添他憔悴　南北相攜萬
里且緩作五湖歸計鎭日牋裁藤角洗硯收龍尾鈔詩更㑹
人意問伊故里可有个延年女弟
　　　南樓令
春水到門長春蕪繞徑香好花枝未隔東牆來往花陰仙犬
熟已無意吠劉郎　舊事費迴腸支機片石旁便金梭投也
何妨暗悔當時眞箇錯無一語但形相
　　　明月引
小紅樓上有紅妝是蕭娘是韋娘聞說他家慣自畫睂長扇
又逺遮簾又下暗塵起紫騮嘶向夕陽　夕陽夕陽斷人腸
柳半塘花半牆數也數也數不盡塘上鴛鴦偏我相思人到
獨眠牀若遣个人偷嫁我拚兩漿打春潮送故郷
　　　蝶戀花
碧浪湖寛天水接郭外晴嵐佛髻三雲疊纔見黄花開穩貼
一船也有悠揚蝶　何處飛來江上楫妹是桃根姊定名桃
葉賦就閒情添口業砑羅却羨湘裙褶
　　　玉樓春
舊游聽說臨卭路壚畔燒春誇卓女不同新寡更風流斷續
巫山朝暮雨　遥峰眉様應如故只有琴心難寄與從前翻
恨是相逢剛道勝常看又去
　　　殢人嬌(贈女郎細細)
絶小脣朱無多眉翠算舞腰楚宮有幾犀心一綫柳條通體
比燕燕蟲蟲也還纖媚　易露簾前最宜懷裏借片石迷藏
花厎一分難減千絲得繫待社日歸來與伊相對(用東方生/細君語也)
　　　似孃兒
鏡約緫難諧十年事雨絶雲乖苧蘿未嫁西施日蘭橈曾並
畫樓曽共香徑曽偕　明白逗春懷纖纖步引上重階小屏
風對鴛鴦浴無言半晌替他整髻翻溜金釵
　　　玉抱肚
橋頭官渡沙頭煙樹放歸船碧浪湖中短篷同聽疎雨恨參
差朔鴈何苦又慘澹江天叫秋暮城隅漸近隱隱梵鼓臨當
去重(去/聲)分付　少别經年相逢地單衫佇立知誰畫睂嫵好
春兒過了都無緒好夢兒作(去/聲)成都無據限仙源百尺紅牆
翠禽小小不度斷魂難訴　從今憶舊事淒涼尚堪賦但只
怕你朱顔在也非故水又遥山又阻便成都染就牋十様也
寫不盡相思苦
　　　梅花引(蘇小小墓)
小溪澄小橋横小小墳前松柏聲碧雲停碧雲停凝想往時
香車油壁輕　溪流飛徧紅襟鳥橋頭生徧紅心草雨初晴
雨初晴寒食落花靑騘不忍行
　　　沙塞子
白頭無賴到西泠浮小艇愛問南屏依舊是風荷十里浴鳥
沙汀　酒徒一半已凋零重過處酒幔猶靑有多少酒罏舊
事訴與誰聽
　　　惜分釵
雲鬟膩眉峰細小脣秀靨天然媚比紅兒更風姿一捻何人得
似腰支師師　李波妹桃根姊横波微露千金意玉交巵乍
同持漏鼓無聲未是歸時遲遲
　　　百字令(冨春道中)
柁樓侵曉望樟亭木末霧收川淨誰把錢塘犀弩射衝落驚
濤千頃霸業孫郎髙風嚴子畢竟論誰勝西臺寂寞更何人
埽巖磴　最愛躑躅花繁畫睂啼處髙下穿紅影十載重來
頭已白愁對淸江如鏡沙際鸕鷀門前烏桕引我移家興罛
師漁父結鄰儘許相並
　　　秋霽(嚴子陵釣臺)
七里灘光見擁樹歸雲石壁銜照漁火猶存羊裘未敝只合
此中垂釣客星曽老算來無過煙波好況有个偕隱市門仙
女定姢妙　當此更想去國叅軍白楊悲風應化朱鳥翠微
深鸕鷀飛處半林茅屋掩秋草歷歷柁樓人影小水逺山逺
君看滿眼江山幾人流涕把莓苔埽(子陵梅福女壻叅軍謂謝皋羽/西臺慟哭記有化爲朱鳥兮將)
(安居/之歌)
　　　祝英臺近(任城登李太白酒樓)
女牆低官柳暮俯首眺齊魯冷綴苔錢斷碣眠方礎最憐酒
釅花濃好春閒度更誰解金魚換取　啓塵戸遥見十里帆
檣催人動津鼓翠杓多情容我醉方去待他明月髙時臨風
歌處也未許此翁千古
　　　百字令(度居庸關)
崇墉積翠望關門一線似懸檐溜瘦馬登登愁徑滑何況新
霜時候画鼓無聲朱旗卷盡惟剰蕭蕭柳薄寒漸甚征袍明
日添又　誰放十萬黄巾丸泥不閉直入車箱口十二園陵
風雨暗響徧哀鴻離獸舊事驚心長塗望眼寂寞閑亭堠當
年鎖鑰董龍眞是雞狗
　　　又(爲曹使君題江南春思圖)
平林縹緲望江南春色依依堪戀二水三山愁未了猶有參
差宫殿十四樓空斜陽細柳繫馬誰家院傷心王謝舊來惟
剰雙燕　最憶一曲秦淮浮橋斷板卷飛花如霰目極寒雲
千萬里吹起驚沙人面記取扁舟挂帆歸去料得長相見新
愁幾許六朝芳草吟徧
　　　菩薩蠻(登雲中清朔樓)
夕陽一半樽前落月明又上䦨干角邊馬盡歸心郷思深不
深　小樓家萬里也有愁人倚望斷尺書傳雁飛秋滿天
　　　柳梢靑(應州客感)
金鳳城偏沙攅細草柳擘晴緜九十春來連宵鴈厎㡬日花
前　禁他塞北風煙虚想像湖南扣舷夢裏頻歸愁邊易醉
不似當年
　　　多麗(送王懷仁謫官西安經歷)
滿長亭落葉西風殘日綰靑絲勸斟别酒一杯知共何夕且
踟蹰路岐執手莫愁他急管横笛五斗猶分雙鳬自在此行
千里更須努力到㕔事藥囊丹竈淸晝甚閒適爭誇道參軍
未老幕府長揖　有髙捧金人露掌削成玉女峰色好淸秋
樂游原上逺勝沙南戰雲黒北斗秦城西京漢苑登樓王粲
幾殊昔灞橋外也應尋徧風雪定相憶看來歲芳樹隴頭寄
我消息
　　　上行杯
朝雨渭城歌罷柳煙深杏花開乍細草無邊靑滿野　又早
夕陽西下南浦送君斟玉斝駐馬珍重意莫辭把
　　　淸平樂(馬邑道中)
客何爲者日日風塵惹燕子春來秋又社萬事不如歸也
家書字字行行秋深只道還郷不信行人更逺黄沙白草茫
茫
　　　采桑子(雲州書感)
去年一丈天山雪凍鵲枝頭暢好春游到得春來祗是愁
炎風匹馬黄塵裏又盼淸秋凉月南樓到得秋來緫是愁
　　　消息(度雁門關)
千里重關憑誰踏徧雁銜蘆處亂水滹沱層霄冰雪鳥道連
勾注畫角吹愁黄沙拂面猶有行人來去問長塗斜陽痩馬
又穿入離亭樹　猨臂將軍鴉兒節度說盡英雄難據竊國
眞王論功醉尉丗事都如許有限春衣無多山店酹酒徒成
虚語垂楊老東風不管雨絲煙絮
　　　滿庭芳(李晉王墓下作)
獨眼龍飛鴉兒軍至百戰眞是英雄沙陀去後席卷定河東
多少義兒子將千人敵一一論功爭誇道生來亞子信不媿
而翁　前驅嚢矢日三垂岡上置酒臨風歎緑衣天下回首
成空冷落珠襦散盡殘碑斷不辨魚蟲西林外哀湍斜照法
鼓影堂中
　　　同作　曹溶
殿宿莓苔岡平贔屭虚寢遥控簾鈎義兒成隊左右列松
　楸誰放沙陀雁影盤仙李飛入并州收京闕赤心家丗長
　拱𬗋宸樓　英雄誇亞子提刀百戰囊矢前騶漸司香遺
　廟薶玉荒丘事去棠棃漫落滹沱化淚點長流金鳬出伶
官天下麥飯一時休
　　　花發沁園春(王湛求方伯招同惲含萬姚注若周雪/客諸子飲郝園)
蠟屐山遥浮觴溪逺愛他三徑幽獨斜陽滿地苔色侵階人
影一庭空緑名花杜曲開未了秋林書屋最好是竹裏行厨
敎添沙際棊局　近識風流地主把葡萄深杯百罰金谷接
䍦倒矣絳炬燒殘仰見月華如燭髙城漏促還問取勝游須
續休嘲我馬上乗船玉鞭歸也相逐
　　　夏初臨(天龍寺是髙歡避暑宮舊址)
賀六渾來主三軍隊壺關王氣曽分人說當年離宮築向雲
根燒煙一片氤氲想香姜古瓦猶存琵琶何處聽殘勅勒銷
盡英魂　霜鷹自去靑雀空飛畫樓十二冰井無痕春風裊
娜依然芳草羅裙驅馬斜陽到鳴鐘佛火黄昏伴殘僧千山
萬山凉月松門
　　　晝夜樂(贈伎蠟兒)
花䰅未受金鈴護被游蜂銜將去縱輸蜜勺濃甜也儘不辛
不苦自是嫌他無味誤翠濤開甕頭香聚纔得近儂脣把春
情黏住　冰絃打就繁絲縷愛泠泠風前語同心燭下貪歡
惜别淚珠難數砑就紅牋私印少撥蟲魚小名添注積多少
相思一丸書寄與(三晉釀酒多以蠟封甕口/秦漢銅章皆撥蠟鑄就)
　　　燕山亭(清明日王湛求方伯招同劉津逮趙秋水毛子霞/孔子威飲金粟園杏花下)
鐘鼓新晴立馬斜陽滿樹臙脂透深映短牆曲護危䦨更綴
數行風柳燕外游絲惹多少粉香紅溜依舊正一笑花前去
年時候　況值寒食佳辰問挑菜何人鬭雞曽否春衫試罷
玉笛吹殘須盡百壺淸酒剛得黄昏又疎影月明如晝搔首
想來歲故園渡口
　　　太常引(題姜夫人淑齋詩卷)
三眞六草寫朝雲幾股玉釵分髣髴衛夫人問何似當年右
軍　鬱金堂上靑綾帳外小字訝初聞門掩謝池春定書遍
雙鬟練裙
　　　蘭陵王(過晉藩舊邸)
馬蹄捷遥望參差雉堞斜陽外芳草斷垣朱邸猶存舊城闕
平臺歌吹絶禁得黄鸝調舌妝樓畔煙柳數株時見柔條路
人拆　閒尋老翁說記帶指黄河圭翦桐葉霓旌千騎春山
列任桂樹招隱鴈池斟酒回眸琴瑟看盡滅問誰是豪傑
明月最悽切聽短笛飄零哀角嗚咽葳𬎼不閉牎紗裂有藥
鼎霜碓畫廊塵屧罘罳深鎖兔苑冷一片雪
　　　河傳(送米𬗋來入燕)
南陌歸客𬗋騮驕水驛山椒路遥落花如雨煙外飄河橋折
殘楊柳條　别酒西堂官燭短紅玉盌醉也休辭滿漏聲催
且徘徊一杯勸君更一杯
　　　風蝶令(送霍二還曲梁)
南浦山無數東城月乍懸離堂箏語燭花偏愁殺斜飛金雁
十三絃　漳水流殘雪叢臺散曉煙酒家疎雨杏花天繫馬
紅樓深處阿誰邊
　　　蝶戀花(重游晉祠題壁)
十里浮嵐山近逺小雨初收最喜春沙軟又是天涯芳草徧
年年汾水看歸鴈　繫馬靑松猶在眼勝地重來暗記韶華
變依舊紛紛凉月滿照人獨上溪橋畔
　　　釵頭鳳(逢呂二梅)
紅亭右淸溪口門前緫是春楊柳當壚語遮人住玉鞭墮也
酒錢抛與數數數　横波溜深杯又意中盟誓卿知否同心
苣相思樹雙飛蝴蝶鎭長一處許許許
　　　畫堂春(徐溝道上作)
東城朝日亂啼鴉雨晴芳草天涯輕塵初碾一痕沙何處香
車　春水靑羅帶緩春山碧玉篸斜春風依舊小桃花花外
誰家
　　　桃源憶故人(祁縣登樓作)
髙樓百尺誰家院靜鎻葳𬎼春晚可惜鰕䰅簾卷只是無人
盼　登樓搔首斜陽滿風起落花如霰可惜鵝兒酒煖只是
無人勸
　　　太常引(寄呂二梅)
美人曽寄翠琅玕無計報靑鸞日暮碧雲寒却似隔千山萬
山　㡬回明月一聲玉笛消息隴頭難小鳳綰雙鬟又何處
春風畫欄
　　　步蟾宫(代州伎有小字白狗者晨往曲中訪之不值戲投/以詞)
疎簾日影纔鋪地却早被金鈴喚起朝雲一片出巫山盼不
到黄牛峽裏　仙源乍入重門閉任閒殺桃花春水劉郎去
了阮郎歸算只有相如伴你
　　　靑門引(别晁靜憐)
賦别江淹多情杜牧朝來逺送一杯千里廣武城邊鴈門關
外行徧板橋沙市且與同今夕玉山頽羅裙重倚月斜箏柱
淚消蠟照風鳴牎紙　盼取桑乾河水悵不斷柔情瀠迴難
似巫峽雲歸章臺柳暗應記曽分瓜字縱有相思句怕飛來
塞鴻迢遞自今嬴得春游詩卷頻題黄四(靜憐/行四)
　　　一斛珠(贈伎餅兒)
肌香冰雪生成命薄愁重疊近人三五圎時月弱似春緜瑩
比玉盤潔　温柔休把紅綾涅翻來覆去轉心熱多少垂涎
恁時節風韻他年留待夜深說(束晳餅賦弱似春緜白如秋練又云/行人垂涎於下風唐聞喜宴賜進士)
(紅綾餅各一枚吳筠餅說燮燮曉/風淒淒夜冷臣當此景惟能說餅)
　　　蘇幕遮(别王千之)
朔雲垂霜鴈過上苑秋深一帶寒煙鎻數盡歸期猶未果無
事長安空把征衫涴　折黄花傾白墮又是驪歌送客旗亭
左我淚别君君别我莫灑臨岐留作相思可
　　　南樓令(倩人寄靜憐札)
瓦市塞雲凉封書逺寄將小樓前一樹垂楊縹緲試聽樓上
曲催短拍玉娥郎　雙袖越羅香人同錦瑟長愛秋花慣插
釵梁行四曲中人定識只莫問謝三娘(謝三娘不識四/字宋時謡也)
　　　醉春風(送陸集生孝廉還華亭)
文采機雲後當代論耆舊横汾千里自西來驟驟驟把袂中
秋銜杯幾日送歸重九　素業淸江口丙舍今存否蓴鱸忽
動故園情又又又痩馬秋塵亂山落日板橋疎柳
　　　最髙樓(登慈仁寺毘盧閣)
登珠閣落日在檐楹鐘鼓報新晴玉騘嘶罷飛塵起皁鵰沒
處冷雲平且銷憂千里目異郷情　望不盡軍都關一面流
不盡桑乾河一綫南北路短長亭寒沙莫辨蘆花白秋霜未
脆柳條靑步踟躕松陰轉月華生
　　　金明池(燕臺懷古和申隨叔翰林)
西苑妝樓南城獵騎幾處笳吹蘆葉孤鳥外生煙夕照對千
里萬里積雪更誰來擊筑髙陽但滿眼花豹明駝相接剰野
火樓桑秋塵石鼓陌上行人空說　戰鬭漁陽何曽歇笑古
往今來浪傳豪傑緑頭鴨悲吟乍了白翎雀醉歌還闋數燕
雲十六神州有多少園陵頽垣斷碣正石馬嘶殘金仙淚盡
古水荒溝寒月
　　　飛雪滿羣山(燕京歲暮作)
椎髻鴻妻蓬頭霸子故園消息誰傳雪花如手同雲萬里幾
回搔首茫然黒貂裘敝矣況兼東郭先生履穿一點孤燭兩
行鄉淚惟有影相憐　豈不念飛帆歸浙水歎舊游零落無
異天邊竹林長笛鴒原宿草又誰勸酒壚前薄游成久客惹
霜鬢愁添去年更無人問長安市上空醉眠
　　　滿江紅(贈吳佩逺)
蕪沒田園都不戀五湖鰕菜長只是簫吹市上劒歌天外千
里曽經龍戰地頻年偶住雞鳴埭正昭王臺畔酒人稀逢君
在　窮巷隔無車蓋當暑靜弛巾帶向招提偶坐儘還瀟灑
作賦最須憐趙壹(時吳江趙山子在坐/有贈吳子詩甚工)鼓刀應許同朱亥問
白頭如雪幾時歸銜杯再
　　　鳳凰臺上憶吹簫(和梁尚書傷逝作)
寶鏡塵昏綵雲天遠燕飛不到釵頭悵花封錦誥書拆銀鈎
多少吟牋筆陣鉛華謝一夕都收傷心是啼蛄弔月長簟驚
秋　今休他生未卜問碧落茫茫何處堪留剰無情哀鴈偏
度妝樓只有安仁能誄看遺挂那忍回眸持籌慣凝思五曹
難算新愁
　　　鎭西(送陳六謙之官安邑)
雪晴鳷鵲正酸風交射河橋外鴈壺重瀉沉吟者計郵籤此
去娘子關西春光滿野琴堂到時元夜　蘭燭灺玉鈎山翠
繞晝簾靜也料哦松合多亭榭堪游冶笑丞哉何負紙尾交
箝龍蛇恣寫須添墨池官舍
　　　意難忘
金犢香車問秃襟小袖上苑誰家粉匀全露頸雲膩細飄花
柳陰重石橋斜春水浸芹芽想薄寒曽傾酮酪臉暈潮霞
髙城容易天涯有氍毹氈帳自在藏他錦韉馱叱撥紅燭理
琵琶須記取畫蟬紗展挂玉鴉叉更敎添一羣蕃馬細草平
沙
　　　八歸(丁未燕京除夕同表兄舟石家兄夏士守歲作)
爐存炭獸香浮樽蟻天涯又記除日尋思四十明朝是轉覺
客懷難遣歲去堪惜旅館亂山殘雪夜幸款語相逢兹夕試
屈指二十年來幾度在鄉國　南粤東甌西晉而今漂泊漫
索長安杯炙何甥謝舅周郎陸弟舊事淒涼空憶且呼童秉
燭好把新詞共題壁笑諸兄興還不淺爛醉狂歌看余鬢翻
白
　　　紅娘子(正月十三日夜同毛子霞張登子集王湛求方伯齋中)
桑落甘如蔗齊向樽中瀉北斗春迴西堂燭膩沉沉此夜喚
薛家車子近前歌勝名倡謇姐纔把鄉愁缷又早春愁惹
遶陌香塵横汾花月東風臺榭莫匆匆上馬且銜杯任鈿車
歸也(是日/立春)
　　　臺城路(十四夜)
層城已下葳𬎼鎖華堂更浮春酌水浸銀屏花移火樹人花
瑤天笙鶴微風繡幕看蛺蝶翻飛鳳凰飄落八尺輕容美人
無數卷珠箔　銅盤翠煙籠霧有水葓掩映画䦨紅藥明月
難留春宵易曉只合人生行樂箏琶間作任笑舞燈前緑牎
齊拓問夜何其拚醉歸似昨
　　　春從天上來(元夕)
好月初升見翠霧霏霏霜色稜稜博山香滿不夜珠澄連夕
有酒如澠況星橋開鎖細翦就湘綺吳綾碧瓏玲有氷荷卷
葉馬乳垂藤　江郷故人堪憶歎雁後花前幾度愁凝錦字
應挑𬗋姑空卜歸夢万里難憑想年來憔悴抛雲髻緑髮鬅
鬙曲䦨凭向小牎深處一點篝燈
　　　南歌子(贈伎張綺綺)
酒釅金船勸衣香石葉熏猶恐未消魂喚伊歌一曲月中聞
(時伎宋玉環/吹笙和之)
　　　虞美人(寒食太原道中)
去年寒食橫汾曲曉雨平蕪緑今年寒食尚橫汾又聽餳簫
吹入杏花村　古今多少橫汾客飲馬臺駘澤并州雖好不
如歸輸與一雙新燕舊巢飛
曝書亭集卷第二十四
曝書亭集卷第二十五
　　　　　　　　　　　　秀水　朱彞尊　錫鬯
　詞(二)
　　江湖載酒集(中)
　　　木蘭花慢(上元)
今年風月好正雪霽鳳城時把魚鑰都開鈿車溢巷火樹交
枝參差閙蛾歌後聽笛家齊和落梅詞翠幌低懸　􁮚紅樓
不閉葳𬎼　蛾睂簾卷再休垂衆裏被人窺乍含羞一晌眼
波又擲鬟影相隨腰肢風前轉側却憑肩回睇似沉思料是
金釵溜也不知兜上鞵兒
　　　罥馬索(送崔二再游黔中兼訊李斯年)
玉騘嘶須把靑絲罥他住燕歌易酒莫辭今夕離亭聚浮雲
一望緑波千里滿目銷魂江淹賦計落花時節黄陵楚竹湘
煙響柔櫓行旅羅施天末木瓜金筑且伴叅軍作蠻語亂
水孤舟逢人少惟有冷猨昏雨南尋李白問訊何如爲報頻
年相思苦道故人别來詩卷緫是人間斷腸句
　　　沁園春(送葉元禮之眞州)
游子何之迤邐雷塘二十四橋正梅花如雪煙籠寒水垂楊
拂地雨漲春條江左文章竹西歌吹麗句爭傳勝六朝褰簾
處報玉騘到也紅袖齊招　當年瓜步停橈有桃葉桃根送
晚潮悵荆雲隔浦難邀夢雨秦樓按曲曽聽吹簫舊事堪尋
長牋得寄便欲從君訪翠翹沉吟久怕重來不見見又魂消
　　　宣淸(送米紫來之官建昌)
别酒初酲曉月猶懸天街鼕鼕畫鼓滿汀洲柳惲白蘋灑船
牎孫楚零雨昌邑城邊宮亭湖畔南州樂土且攜將法曹詩
風流香令同賦(紫來以司/李改補)記九疊芙蓉五峰瀑布當年曽望
處想㕔事花陰疎簾乍卷向畫中看小米雲山無數載鳴琴
臨流喚渡任優閒寄情毫素長安布衣判留滯經春盼仙鳬
一雙飛度
　　　賣花聲
背郭鵲山村客舍雲根落花時節正銷魂又是東風吹雨過
燈火黄昏　獨自引淸樽郷思誰論聲聲滴滴夜深聞夢到
江南煙水闊小艇柴門
　　　菩薩蠻
夕陰秋逺樓邊笛笛邊樓逺秋陰夕磯斷緑楊垂垂楊緑斷
磯　霧深疑細雨雨細疑深霧門掩乍黃昬昬黄乍掩門
　　　靑玉案(臨淄道上)
淸秋滿目臨淄水一半是牛山淚此地從來多古意王侯無
數殘碑破冢禾黍西風裏　靑州從事須沉醉稷下雄談且
休矣回首吳關二千里分明記得先生彈鋏也說歸來是
　　　轉應曲(安丘客舍對雨)
秋雨秋雨一半回風吹去晩凉依舊庭隅此夜愁人睡無無
睡無睡紅蠟也飄秋淚
　　　柳梢靑(馬上望瑯琊山)
遵海南耶我行山路朝儛非耶遥望秦臺東觀出日即此山
耶　崖光一綫雲耶靑未了松耶柏耶獨鳥來時連峰斷處
雙髻人耶
　　　點絳脣(濟南九日兒子南還賦此)
開徧黄花年年九日他郷度䦨風長雨那有登髙處　西北
南東祗送歸人去呼兒語暫同緑醑誦我悲秋句
　　　六幺令(壽劉宣人編修用劉氏事)
張南周北(繪)正金華歸沐(孝綽)靑藜然徧(向)詩膽如天誰得
似(又)五字長城堪羨(長卿)海内觥觥(翊)雒中雅雅(釋宏演)洵
美升堂彦(楨)公非公是才華兄弟齊擅(敞攽)試擬天半朱
霞(訏)雲中白鶴(歆)未比文心逺(勰)自有寒山叢桂在(安)那問
仙源深淺(遴之)乗月登樓(琨)閉關頌酒(伶)初度書皇覽(劭)荆
州相倚依然舊日王粲(表)
　　　霜天曉角(晩次東阿)
鞭影匆匆又銅城驛東過雨碧羅天淨纔八月響初鴻　微
風何寺鐘夕曛嵐翠重十里魚山斷處留一抺棗林紅
　　　塞孤(髙唐道中曉行作)
五更風一翦蘆簾啓挂壁燈飄紅穗仰視昴車星瑣碎穿曲
巷嘶輕騎松門掩木魚聲草火濕秋螢尾愛㳙㳙響橋下流
水　莫辨斷塔稜亂結啼鴉隊月影潛消衣袂幾處炊煙茅
店起葭露白籬花翠日巳上最髙樓霞又散無邊綺未輸他
斗帳人睡
　　　瑶花慢(寄酬陸我謀表叔)
由拳城北童穉情親記數陪帬屐兵戈轉眼三十霜一水兼
葭人隔沙隄盡改算往事都成陳迹剰白雞夢後荒墩朱雀
橋邊斜日　寸心忽憶離居荷千里題書似親顔色齊紈皎
潔詩句好髣髴玉溪風格一彈三歎勝鼓却朱絃瑶瑟但相
逢蒼雁赬鱗報我春鶊秋蟀
　　　采桑子(寄贈史雲臣)
梅谿樂府眞同調把袂偏遲曽寄相思載酒江湖杜牧之
緇塵不到横塘路穩臥山茨醉詠新詞春雨棃花燕子時
　　　眞珠簾(寄陸郡守兄孝山)
離居消息沉雙鯉料因是地闊天長難寄見說訟庭閒但逍
遥文史小小谿亭移岸北摇白羽風蓮秋水猶記聽子規落
月夜䦨同醉　嶺表十四年來伴參軍蠻語也應憔悴不見
璽書増老穎川循吏且飲修仁江上水莫便作匆匆歸計差
喜有西牎翦燭故園兄弟(謂次友/融谷也)
　　　淸平樂(送沈融谷再游南雄)
京華嬾住又向雄州去匹馬遥尋桃葉渡穩送輕帆柔櫓
朔雲南雪冬春鴈書欲寄無因共惜行人路逺不知身是行
人
　　　瑶臺聚八仙(題錢舍人望廬集句詩)
苦憶丁香花發後潞水歸計初諧秋帆一葉放溜直渡淸淮
蟹舍蓴郷能幾日又誰知樂事全乖暗塵埋紬兒卷幔燕也
分釵　堪憐此日騎省寫哀思不住緫爲情差人巳驂鸞尚
敎營奠營齋靑天碧海夜夜算明月何從更墮懷燈前淚滴
秋風長簟暮雨空階(皮日休詩五更看月是情差元稹遣悲懷/詩今日俸錢過十萬與君營奠復營齋)
　　　點絳脣(九日同顧寧人陸翼王登孫民石臺賦呈退/翁少宰)
花徑登臺舊時此地重陽讌天涯相見最喜翁猶健　望極
疎林瑟瑟金風翦憑䦨徧夕陽一片送盡南飛雁
　　　百字令(偶憶)
横街南巷記鈿車小小翠簾徐揭緑酒分曹人散後心事低
徊潛說蓮子湖頭枇杷花下綰就同心結明珠未斛朔風千
里催别　同是淪落天涯靑靑柳色爭忍先攀折紅浪香温
圍夜王墮我懷中明月暮雨空歸秋河不動虯箭丁丁咽十
年一夢鬢絲今巳如雪
　　　訴衷情
記得鈎簾深夜起小庭中人不語豆葉響秋蟲月厎粉光融
弓弓鎻蓮雙瓣紅滿衣風
　　　邁陂塘(題其年塡詞圗)
擅詞塲飛揚跋扈前身可是靑兕風煙一壑家陽羨最好竹
山郷里攜硯几坐罨畫溪陰裊裊珠藤翠人生快意但紫筍
烹泉銀箏侑酒此外緫閒事　空中語想出空中姝麗圗來
菱角雙髻樂章琴趣三千調作者古今能幾團扇厎也直得
樽前記曲呼娘子旗亭藥市聽江北江南歌塵到處柳下井
華水
　　　角招(裂帛湖春游作)
冷波濯城西路曉來燕子齊掠龍舟今寂寞臥柳斷橋緫被
藤縛山雲漠漠漸作(去/聲)弄春陰如幄小雨濃煙披薄知他花
外誰家尚依然亭閣　佳約好春過却輕寒正怯肯把紗牎
拓海棠開又落碧草溟濛東風還作麴塵猶昨偏濕了秋千
紅索料是羞登牆角試吹動賣餳簫應窺著
　　　十拍子(上巳逢錢葆馚舍人賦)
曉陌重逢嘶騎秋帆記送歸船纔到燕臺寒食下恰值蘭亭
禊飲年和風淡泞天　燕羽齊侵小院柳絲乍擘晴緜試傍
玉河堤畔去定有紅裙水上湔須攜酒十千
　　　玉樓春(伎席)
蟲蟲本愛穿花徑改席迴廊翻道冷歌時小扇拍猶嫌醉裏
香肩憑未肯　情知並坐無由並且喜眉梢逺相映待他月
上燭斜時壓住影兒應不省
　　　鵲橋仙(席上贈伎張伴月)
吳歌白紵吳衫白紵只愛呉中梳裹十年四度到京華纔一
霎樽前同坐　秋娘聲價泰娘聲價風韻當年須過迢迢明
月碧羅天誰伴取張星一箇
　　　又
横汾淸濟十年舊事祗恨玉鞭歸暮碧桃先自笑春風全不
待社公新雨　章臺穉柳漢南移種憐取柔條最苦游絲無
力強夭斜萬一把飛花黏住
　　　步蟾宮(席上同沈六贈伎)
越羅垂地湘裙匝淺露著鞵幫紅狹尋常巳是不分明況一
點紗籠殘蠟　玲瓏骰子抛時霎遥勸酒觥船纔壓月髙先
自下階行又何處爲雲巫峽
　　　前題(平湖)沈岸登(覃九)
　雪花未淨侵階滑奈小小鴉頭羅韤惱人三五月朦朧數
　不定風鬟十八　歌䦨纔把觥籌撒聽去也一聲愁煞樽
　前相對且無言又那得相思書札
　　　河傳(題譚天水小像即送其入閩)
嶺外傾蓋日招尋一別愁深至今木棉花厎榕樹陰獨吟江
潭憔悴心　忽漫相逢燕市酒嗟未久萬里仍分手度吳關
到閩山艱難知他别後顔
　　　南鄉子
拜客庭陰眼波容易逗人心縱得相逢無一語臨去鬢滑落
花黏不住
　　　一翦梅(題汪季甪舍人錦瑟詞)
錦瑟新詞鳳閣成嬴得才名不減詩名風流異代許誰并是
柳耆卿是史邦卿　閒悶閒愁讀罷生吾亦多情那得無情
問何人解按銀箏說與君聽先與吾聽
　　　水調歌頭(得曹秋岳侍郎札却寄)
朔鴈度紅峴秋樹冷金臺故人憐我久滯隔歲一書來楓橘
山亭應滿薑蔗湖田無恙别業古城隈范蠡祠東月恰照小
門開　八行發三過讀轉徘徊栖栖南北何事瘦馬倦黄埃
行處藤鞵竹傘坐處蓴羮葛麫儘可共銜杯只此辦歸計歲
暮草堂回
　　　又(送諸駿男赴楚撫幕)
雲幕近開府鄂渚舊名邦游人此去萬里風動碧油幢上馬
能横大槊下馬能書露布筆陣鼎應扛記室古來有意氣爾
無雙　瀟瀟雨聽木葉泝空江平沙歷歷斷鴈楚火照船牎
赤壁山前故壘鸚鵡洲邊秋色千古怒濤撞不淺南樓興誰
共倒深缸
　　　又(送鈕玉樵宰項城)
吾最愛姜史君亦厭辛劉經過燕市多暇歌酒互相酬自向
金門索米君亦牽絲作吏臨别始添愁檀板按新曲此事尚
能不　雷封好項子國古陳留江南風景宛似煙月北揚州
也有疎簾淸簟也許樽前家宴隨意發淸謳三十六赬鯉莫
忘寄輕郵
　　　百字令(自題畫像)
菰蘆深處歎斯人枯槁豈非窮士賸有虚名身後策小技文
章而已四十無聞一丘欲臥漂泊今如此田園何在白頭亂
髮垂耳　空自南走羊城西窮雁塞更東浮淄水一刺懷中
磨滅盡回首風塵燕市草屩撈鰕短衣射虎足了平生事滔
滔天下不知知已誰是
　　　又(和韻送曹子顧學士還南溪)
十年相別又相逢攜手旗亭同入試話長安歌酒伴客久鄉
音翻澀正好歸帆溪南如畫紅葉新霜濕衡門深閉三冬且
學龍蟄　猶剰百八株桑一千頭橘酒債還堪給萬里山川
歸腹笥不用巾箱收拾三影新詞八叉麗句箏鴈參差立衍
波題就白藤閒織書笈
　　　同作(平湖)沈岸登
　征帆江北又江南一曲萸灣深入鴈齒紅橋深栁巷聽唱
　新詞猶澀瓜步寒潮蒜山晚渡幾點霜鷗溼重陽過了拂
　雲石燕初蟄　試問姹女罏頭酒錢細數誰把金魚給别
　後南溪溪畔路賦罷蠻牋爭拾老圃觀梅輕舟載鶴勝向
　花甎立十洲五岳畫圗看滿瓊笈
　　　風中柳(戲題竹垞壁)
有竹千竿寧使食時無肉也不須更移珍木北垞也竹南垞
也竹護吾廬㡬叢寒玉　晩來月上對影描他横幅賦新詞
竹山竹屋郫筒一束筍鞵三伏竹夫人醉郷同宿(竹山蔣捷詞/名竹屋髙觀)
(國詞/名也)
　　　長相思(紅橋尋歌者沈西)
石橋西板橋西遥指平山日未西舟來蓮葉西　人東西水
東西十里歌聲起竹西西施更在西
　　　蝶戀花(揚州早春同沈覃九賦)
十里雷塘歌吹逺柳巷人家蘸水鵝黄淺游子春衣都未換
鈿車早巳東城徧　妝冷罷遮蟬雀扇最恨微風不放珠簾
卷斜露翠蛾剛半面心飛玉燕釵頭顫
　　　同作　沈岸登
是處梅花香近逺點點苔枝漏泄春光淺歎息年華看又
換踏歌聲按揚州徧　睡起雲屏山六扇羅帳無人一任
東風卷細馬馱來橋滿面凭䦨小語聽猶顫
　　　思佳客
杜牧秋霜染鬢多樽前無奈𬗋雲何春風澹澹三城夜暮雨
瀟瀟一曲歌　眉解語眼横波更看柔弱舞雙鞾黄姑悔不
憐須女枉自含情盼隔河
　　　東風齊著力(延平道中)
百雉城開雙龍津合鐵鎻浮梁千家斷續三面水雲郷繫䌫
沙邊且住纖絺軟五月猶凉休催去泠風閣上置酒何妨
巨石擁中央舟一葉過時險甚瞿塘竹雞啼罷飛雨暗叢篁
處處水輪山碓炊煙動菰米偏香灘聲急斷磯靑樹又挂殘
陽
　　　江城子(飲道山亭)
城隅一徑躡層冥坐孤亭啓疎櫺螺女江昏風急鯉魚腥懊
惱鷓鴣啼不住煙雨外茘支靑　蒼苔乍洗讀遺銘問山靈
㡬人經喚取深杯石上挹湘醽最好紅山橋外月先爲我岀
遥汀
　　　南鄉子(游鼓山題靈源洞壁相傳五代時有髙僧喝/水水移他處遂涸)
披霧曉同游竹杖籃輿各自由翠磴紅亭三十里淹留行到
松門路轉幽　僧飯雨初收風末鐘聲樹杪樓多事山僧曽
喝水橋頭只少飛泉一道流
　　　點絳脣(歸次浦城寄酬髙雲客)
幾日銜杯回眸咫尺榕城阻齊紈垂露不寫離情苦　南浦
橋邊緫是銷魂樹山無數澀灘柔櫓惆悵歸時路
　　　尉遲杯(七夕懷靜憐)
吳綾白偏愛縫雙袖鴉翎黒多應北里新妝怕墮尋常標格
微風簾額看露葉中庭盡秋色記鱗鱗月厎疎雲曽照勾䦨
吹笛　一自細馬䭾歸剰羅帕當時别淚偷拭最恨初鴻銜
蘆塞上不遞愁人消息枉飛度河橋山驛想柳外髙樓長如
昔更何年並坐穿鍼六度淒凉今夕
　　　西谿子
那日樽前同坐剛值上元燈火引杯深賭葉子抛骰子醉裏
交呼小字舊事暗沉吟到而今
　　　一翦梅
子夜琴心調乍翻放誕文君多病文園柔腸繫處酒杯濃骰
子廵抛射覆更畨　紅蠟連燒花燼繁斜對雙蛾暗蹴雙鴛
不應草草放他歸去便如期來便空言
　　　百字令(元夕和陳山農韻)
落梅歌斷笑六街春靜者番燈夕猶有蟬紗蘭燭膩山水米
家眞蹟樂府偷聲故人相見鳳紙題還濕深杯莫放迴腸更
話疇昔　年少金鴈箏邊銅駝巷口酒力輕寒敵醉倚紅妝
呼小字忘了天涯爲客折柳章臺沉珠漢曲嬾問閒消息三
分明月二分偏照頭白
　　　擊梧桐(送曽道扶歸里)
風雪寒如許偏灑就宣武門西歸路況是殘年也問何事幾
日留君不住離歌斷續離亭長短目送離人此去瘦馬河橋
外想除夕守歲題詩何處　江上梅花津頭柳色一葉扁舟
淮浦絶勝陶彭澤腰未折早返柴桑衡宇惆悵孤蹤留滯竹
垞歸夢有小園獨樹待明年南湖秋月與子同賦
　　　秦樓月
風蕭蕭夕陽古岸盧溝橋盧溝橋沙迴小市柳折長條　誰
家紅袖揚輕綃暮塵十里車遥遥車遥遥銀燈翠被何處今
宵
　　　百字令(酬陳緯雲)
過江人物數君家伯氏辭華無敵比歲才名驚小謝聽說尤
工詩律二陸三張雙丁兩到聲動長安陌新詞贈我居然黄
九秦七　可歎岐路西東浮雲零雨别思同蕭瑟此日髙陽
逢舊侣一半酒人非昔碣石離鴻香山落葉風雪重游歷池
塘夢裏試尋髥也消息
　　　輥繡毬(歲除同兒子對雪懷郷里作)
寒雀斂層檐正萬里同雲催暮去年曽記梅花溪上童孫喧
笑紛紛團就玉獅鹽虎　回首亂山如許對孤燭異郷同住
遥憐千里老妻無恙竹垞門掩多應壓徧小園髙樹
　　　解珮令(自題詞集)
十年磨劒五陵結客把平生涕淚都飄盡老去塡詞一半是
空中傳恨㡬曽圍燕釵蟬鬢　不師秦七不師黄九倚新聲
玉田差近落拓江湖且分付歌筵紅粉料封侯白頭無分
　　　摸魚子(送魏禹平還魏塘)
一身藏萬人海裏姓名慵注官簿秋深門巷堪羅雀只共酒
徒爲伍君又去認百疊寒山似綫郷關路冰霜最苦盼到得
江南平波斷岸猶及冷楓舞　竹林伴依舊攀嵇交呂笛家
琴調簫譜燕臺縱有㝷春約忍負鏡邊睂嫵君且住算我便
歸遲定不過䦨暑髙荷大芋待縛个茅亭能來夜話同聽紙
牎雨
　　　金縷曲(寄譚七郡丞兄在榆林)
一别三重九歎年來燕臺寂寞酒人非舊遥望秦川邊沙逺
客淚徒盈襟袖想塞下秋來風候白草黄榆天無際問圗書
何處消閒晝泉一勺秫千畞　同心最苦離居久藉雲鴻題
書萬里往來亭堠悔不短衣從兄去獵馬千羣關口便作使
秦娥行酒酒後狂呼雙耳熱更彎弧射碎轅門柳窮塞主可
能否
　　　同賦　沈岸登
　朔鴈驚飛起憶前年酒壚擊筑和歌燕市一自盧溝橋頭
　別滿眼斜陽流水悵去路雲山無際強欲㝷君惟有夢奈
　夢魂不度三千里君憶我定相似　虚慚蹤跡天涯寄但
　逢迎五陵裘馬有誰知已翻羨一官乗邊障苦愛賔朋文
　史況蘆酒郫筒堪醉燕頷書生還未老拚從軍共作封侯
　計帶圍減且休矣
　　　又(寄李武曽在貴竹)
誰共金臺醉記年時酒徒跋扈盡呼朱李上巳浮杯悤悤别
雲散風流天際報一一平安書寄鄴下雙丁齊入座有多才
繡虎稱前輩交唱和令公喜　離羣最易添憔悴況而今相
如賦賤鷫鸘都敝老去沉吟無長策仰屋著書而已但疑義
須尋吾子秋錦堂前凋錦樹問灌園何日歸長水倚閭望幾
年矣
　　　又(答朱十)李良年
　尚憶靑門醉正鞦韆翠裙入望帝城桃李君向揚州吾湘
　漢身與沙鷗無際感此日瓊枝先寄别後眠餐應似昔奈
　浮雲聚散傷同輩緘未拆雜悲喜　頻年淚滴芳蘭悴況
　天涯歲華易改錦韉俱敝退谷僧坊留題處舊事淒涼何
　巳若天意定憐才子潘耒查容無恙在伴竹垞老去同煙
　水楚江柳又靑矣
　　　又(同周鄮山陳胤倩飲嚴太僕齋中醉賦)
滿目悲秋賦悵征塗衣裘盡典酒錢難數賴有城西嚴太僕
肯與荆髙爲伍拚痛飲忘形爾汝客罷長齋如泥慣更孟公
投轄多豪舉觴百罰氣如虎　天涯幾得良宵聚憶連年東
西吳越後先齊魯主便不留賔也宿何況留賔不去任醉尉
頻訶歸路我困欲眠公莫笑聽街頭遮莫鼕鼕鼓還坐起爲
公舞
　　　又(送陳參議祺公之官廣西)
鴈塞分襟驟七年來關河迢遞合幷難偶草草殘春相逢乍
通潞亭邊攜手恨不見李生良久(天生/也)待踐深秋雞黍約奈
怱怱畫鷁津門口萬里别一杯酒　丹砂此去鄰勾漏泝蠻
江人家兩岸緑榕紅豆才子從軍繇來事況是黄金懸肘擁
千騎弓刀前後聽取連營長短笛譜武溪一曲南征又嶺外
嶺柳州柳
　　　百字令(索曹次岳畫竹垞圗)
杜陵老矣共丹靑曹霸白頭漂泊花柳春殘都未見厎事燕
南棲託略彴長堤嘔啞柔櫓只憶江榔樂吾廬何處斜陽芳
草村落　況有蔗芋閒田竹梧舊徑客至堪杯酌試画三楹
茅屋矮隨意圖書簾幙峽石東西横山近逺密樹遮雲壑明
年歸去小樓添向牆角
　　　渡江雲(送蔣京少入楚省覲)
鼕鼕街鼓歇驚沙紛卷白日淡幽州望疎林郭外翦翦酸風
觱栗響籬頭三杯兩琖旗亭酒怎把人留看一霎鞭絲茸帽
驅馬度盧溝　離愁萬重煙樹千疊雲山縱相思夢有尋不
到淸江古渡黄鶴空樓趨庭正值椒花讌醉春盤儘許風流
能記憶買田陽羨人不
　　　應天長(鄭雲真招飲虎丘酒肆)
三山曉徑七塔夜燈曽同閩嶠游屐零雨斷蓬别後迢迢夢
魂隔西丘寺一片石愛緑樹濃陰攲側風林杪未斂斜陽猶
照蟬翼六載一相逢杯酒纔持那知是離席不見赤䦨橋
下催人有蘭鷁荆髙侶燕市北肯忘了江郷秋色紅蓮飯玉
破鱸魚須待歸客
　　　點絳脣
小院疎簾酒邊最憶年時事箇人纖麗合喚輕輕字　墮葉
飄花再見渾無計蘭燈翳那回微醉悔不香肩倚(向子諲有席/上贈輕輕詞)
　　　河滿子
羊侃姬名靜婉謝娘婢喚芳姿最憶紅牎來去慣塗妝綰髻
多時簾厎頻揺扇子掌中曽拓鞵兒　萬里猶傳消息三年
偶誤歸期碧玉無端偷嫁了空餘方寸相思輸與廬江小吏
黄蜂粉蝶雄雌
　　　天仙子
鴉翅雙盤垂秀領翠羅衣薄風難定全身都被月華窺天上
影波厎映却似曉妝前後鏡
　　　十六字令
䌓一樹丁香花壓䦨心憐惜不向鬢邊看
　　　祝英臺近(題汪舍人少壯三好圗)
楮先生劉白墮此外也無个減字偷聲雙調儘敎和囑他小
小蟲蟲輕輕燕燕都不許兩眉春鎻　且深坐假若閒却芳
年行樂甚時可暗悔從前所好未曽果料難老眼鈔書迴腸
度曲但餘醖不妨留我
　　　臨江仙(和成容若見寄秋夜詞)
倦柳愁荷陂十里一絲鴈絡晴空酸雞漸逼小亭中魚雲難
掩月豆葉易吟風　才子年來相憶數經秋離思安窮新詞
題就蜀牋紅雪兒催未付先寄玉河東
　　　又(寄酬李十九)
問訊謫仙今好在年來酒債都消園花閒付僰童澆題詩過
水寺種秫隔溪橋　白髮自憐歸未得生涯老漸蕭條尺書
虚負故人招秋風茅屋破梧葉㡬囬飄
　　　又
藥甲齊開更斂柳緜欲起還沉一春閒望費愁吟酒旗風著
力花事雨驚心　巷窄猧兒不吠樓髙燕子難尋熏爐小篆
疊重衾緑陰猶未滿庭院已深深
　　　又(人日訪汪苕文戸部往堯峰山莊不值)
苦憶苕華書屋别來幾度相招衝泥江郭不辭遥堯峰春最
好人日酒先挑　想見靑鞵踏處梅花開徧煙條東風溪上
雪初消落帆光福市吹笛虎山橋
　　　西地錦(送錢爾載之河中)
到此轉愁君去且踟蹰岐路遥山一抹初鴻㡬點又疎疎秋
雨　鸛雀樓頭凝竚定懷人題句他郷歲月故園燈火話兩
家兒女
　　　更漏子(送陳山農入閩)
鹿谿南閩嶠路記我舊曽游處灘黯淡石㠝岏兩邊都是山
　渡螺江尋小艇萴艻宜登絶頂長慶寺足栖遲須留噉茘
支
　　　醉花間(送王古直還西湖)
愁君去送君去君去西湖住小閣鏡中懸是月初生處　羅
裙芳草渡一一鳴柔櫓扶上七香車長定門前遇
　　　浣溪沙
七澤三湘道路重纖腰來自楚王宮玉簮無力鬢雲鬆妙
舞定過張靜婉小名未記陸龜蒙惱人臨别始相逢
　　　暗香(初夏飲何侍御𬎼音古藤書屋)
石䦨一半讓酒人占取斜陽深院密葉層檐幾日輕風勝刀
翦靜對芳陰百尺宛似泊南湖南岸只少却柔櫓嘔啞遥指
點小橋畔　相見意款款任一詠一觴少長交勸繁英落徧
凉月紛紛夜零亂多少長安旅話算郷里同游應罕催漏鼓
浮鑿落醉還不管
　　　洞仙歌(送陳康侯入楚)
雪晴池舘悵離筵難又輸與游人閙煙九憶横汾策馬通潞
挐舟都不似此度怱怱分手　遥山何限隔行盡窮沙盼到
靑靑武昌柳後夜苦懷人一紙相思報碣石輕鴻能否算耆
舊襄陽未應稀知漢上題襟共誰樽酒(燕人目正月十九日爲/煙九游人爭往白雲觀)
　　　減蘭(贈程叟)
韓畕逝矣短布單衣逢弟子返照僧樓白髮蕭蕭話舊遊
琴箋細譜流水髙山多樂府他日江關我亦塡詞付汝彈
　　　金縷曲(憶靜憐)
塞土臙脂紫女牆深榆飄似莢柳多於薺身作紅襟雙語燕
飛入碧牎紗裏看挂鏡親盤鴉髻象篾鰕䰅都不卷惹犀梳
粉拂餘香膩匀面了埽眉未　玉娥遺曲康陵製換新聲箏
調銀甲笙調銀字蝴蝶團圞花厎住分薄西風驚起夢不到
緑陰靑子白鴈横天來又去盼蕭娘一紙書難寄五湖約十
年事
曝書亭集卷第二十五
曝書亭集卷第二十六
　　　　　　　　　　　　秀水　朱彞尊　錫鬯
　詞(三)
　　江湖載酒集(下)
　　　百字令(彭城經漢髙祖廟作)
歌風亭長剰三楹遺廟斷垣摧棟芒碭雲霾銷巳盡惟見馬
頭山擁逐鹿人亡斬蛇溝冷一片閒丘隴綵幡斜挂緑楊絲
裏飄動　贏得割據羣雄六朝五季各自誇龍種魂魄千秋
還此地人彘野雞誰共社古枌榆村遥巫覡孰管神迎送行
人憑弔看來終勝劉仲
　　　水龍吟(謁張子房祠)
當年博浪金椎惜乎不中秦皇帝咸陽大索下邳亡命全身
非易縱漢當興使韓成在肯臣劉季算論功三傑封留萬戸
都未是平生意　遺廟彭城舊里有蒼苔斷碑横地千盤驛
路滿山楓葉一灣河水滄海人歸圯橋石杳古牆空閉悵蕭
蕭白髮經過擥涕向斜陽裏
　　　江南好
江南好舊事試重論平厎畫船桃葉渡小樓疎雨杏花村何
處不消魂
　　　同作(無錫)嚴繩孫(蓀友)
　江南好最好石頭城細雨溼囬磯燕小暖風扶上紙鳶輕
　遮莫近淸明
　　　金縷曲(初夏)
誰在紗牎語是梁間雙燕多愁惜春歸去早有田田靑荷葉
占斷板橋西路聽半部新添蛙鼓小白蔫紅都不見但愔愔
門巷吹香絮緑陰重已如許　花源豈是重來誤尚依然倚
杏雕䦨笑桃朱戸隔院秋千看盡拆過了幾番疎雨知永日
簸錢何處午夢初回人定倦料無心肯到閒庭宇空搔首獨
延佇
　　　邁陂塘(答沈融谷即送其游皖口)
記分襟秋河射角相逢今已春序草芽香徑看猶淺早有落
梅無數桃葉渡指鴈齒橋西舊是中山墅留君且住喚紅友
傳杯靑猨翦燭伴我夜深語　勞生事白髮蕭閒未許軟塵
翻又催去鍾山照眼靑靑在雲壑笑人何苦攜手步那得共
春潮皖口揚舲度沉吟歸路算二頃湖田一絲釣艇肯負緑
蓑雨
　　　又(用前韻題查韜荒詞集)
對層檐沉沉春酌驚心屢換時序浮萍蹤跡如相避飛夢天
涯難數芳草渡尋不到斷橋曲港龍山墅白門此住望塔火
林梢江樓鴈厎莫共小牎語　新詞好沈鮑同時矜許朗吟
且漫攜去别裁懊惱迴腸曲轉覺良工心苦邀笛步試喚取
雙鬟綽板樽前度迢迢紫路計秋水鱸香歸期未晚同聽豆
花雨
　　　又(題顧茂倫雪灘濯足圖圗爲松陵女子沈關關所繡)
更無須調鉛吮粉神針繡出天巧江村自是科頭慣不用雨
巾風帽木葉少向獨樹疎陰添个漁童小三髙絶倒笑淺菊
莎邊閒鷗磯畔千載有同調　蓬門在深徑客來頻埽東籬
頗厭枯槁香山詩卷牛腰重六十平頭未老貧也好那似我
黄塵六月長安道秋風舉櫂問斜日鱸香卜鄰定許歸計已
先料
　　　又(自桃葉渡泛舟暮抵浦口雨宿村店漫賦)
憶歸時白門楊柳吹花糝滿香徑重來化作靑萍子宛似客
游無定呼小艇擬有分桃根桃葉行相並雲廊藻井枉費却
臨流紅䦨千百不見玉人凭　西郊路十里柔波如鏡石城
髙下殘景江豚多事頻吹浪只怕落潮風猛斜又整信一葉
舟輕幾幅蒲帆逞人家煙暝傍急雨長蘆昏鐘古岸漁火隔
牎冷
　　　蝶戀花(送惠硯溪歸吳)
人柳初眠嘶别騎婪尾杯乾送客還吳市春水一灣雙塔寺
中庭盡種相思子　俊侶銅駝游倦矣我亦扁舟早晚成歸
計試喚紅兒來樹厎翻香小令樽前記
　　　又(冋繆天自再過柯翰周園亭)
壓水藤牆攲石塢猶記霜深短櫂經過處獨木小橋秋葉舞
倦紅不埽門前路　勝侶重攜穿竹語添結茅亭心許沙鷗
住日暝澄煙吹不去夜凉滴作髙梧露
　　　柳梢靑(題戴上舍惟意所擬圗)
一道淸谿露花開到紅板橋西不借鞵輕無絃琴矮沒骨山
低　石屏詩句堪題休閒了秋容滿堤坐裏吟邊三升畫榼
兩个黄鸝
　　　摸魚子(題李武曾灌園圗)
護笆籬幾層茅屋爲園期占三畝蘆簾紙閣安排易更要藥
壚茶臼溪雨後須記取上番移竹春栽柳扁舟計就算夜韭
辰瓜白鹽赤米一飯儘餬口　髙堂健笑御潘輿永晝好花
隨意簪首疏泉帖石閒行處種樹僰童都有悵别久對圖畫
沉吟轉覺難分手客來尋否判踏葉門邊繫船渚尾喚我作
(去/聲)鄰叟
　　　又(題徐電發楓江漁父圗)
怪煙波釣徒鄉里罟師如許靑鬢浮家尚載閒書卷那得身
名全隱看一瞬把文賦詩篇樂府都經進披圗暗哂怕白水
撈鰕紅䦨鬭鴨與爾便無分　扁舟在蓑笠綸竿未損攪人
此日方寸淸江幾曲楓林下多少鱸魚荻筍歸夢準挂十幅
蒲帆第四橋能認缾中宿醖算八測塘邊三髙祠下讓我醉
眠穩
　　　同賦(宜興)陳維崧(其年)
　問何人生綃滑笏皴來寂歷如許孤篷幾扇西風厎滴盡
　五湖疎雨垂弱縷儘水蔓江葓信意牽他住寄聲魴鱮緫
　來固欣然去還可喜知我是鷗鷺　行藏事不是如今纔
　悟浮名休再相誤人間多少金貂客輸却緑蓑漁父誰喚
　渡早萬木酣霜紅到消魂處林林楓樹又遥襯蘆花揺晴
　織暝閙了半汀絮
　　　又(寄龔蘅圃)
玉玲瓏閣前松石經過朱夏曽撫主人直待秋期近金粟滿
庭香雨新樂府早和徧薲洲笛譜篔房句(謂靑士/分虎也)竹垞小住
笑我若歸時留君爛醉十日不敎去　西堂冷孔翠應凋錦
羽鹿麑髙下騰距紅泥亭子方池外深徑共誰延佇歲旣暮
想皖口鱘魚又好霑犀箸粉雲風絮定吹到山樓叢梅凍雀
把醆舊吟處
　　　又(贈吳天章)
愛蓮洋無多行卷才華直恁明秀紛紛日下柴車至逸藻吳
郎希有李十九慣把汝詩篇三載藏懷袖今秋邂逅便訪我
城東凉波殘月曉度玉河柳　交期合不在時時握手傾心
偶共杯酒六街聽倦鼕鼕鼓頗厭征衣塵垢殘雪後待驅馬
盧溝轉入孤山口蒼厓若臼伴翠竹黄梅香林守歲淸興爾
能否
　　　又(題王咸中石塢山房圖)
最撩人東華塵土騎驢蹩躠還往酒徒幸有王郎在更喜鈍
翁無恙傾宿釀話黛色堯峰燈下吳音兩淸詩迭唱畫十里
山容茅堂石塢隱隱露薇帳　南歸好髣髴髙居仙掌栖貧
儘自蕭放解蘭焚芰非吾事只是海懷霞想春水漲趁三月
桃花也擬浮輕舫拖條竹杖約燒筍林香焙茶風細來問五
湖長
　　　又(同靑士重訪晉賢時書樓落成訂詞綜付雕刻有/懷周士季靑在吳興)
小舟紆梧桐鄉裏重來花巳三度主人一笑還開徑樹蕙滋
蘭無數留客住訝二仲依然未改當年侶别裁樂府譜漁笛
薲洲從今不按舊日草堂句　東園好百尺髙樓容與緑牎
多少雲霧騰觚飛爵須吾輩禮法由來無取相爾汝但只隔
賢兄令弟添離緒來朝喚渡認酒幔春橋茶檣夜柵便訪五
亭去
　　　蘭陵王(送宋貟外牧仲視榷贑州)
禁街六嘶騎河橋一簇而今去嶺北天南忍對離樽便催促
雙旌行太速薄暝應投涿鹿吟鞭倚苑雪剛殘且喜輕塵未
吹麴　登艫九江曲算港截彭郎山問匡俗層層翠浪峰迴
複過十八灘水萬疊煙樹滿園蘭草無數竹照㕔事都緑
川陸舊游熟奈上下龍雲無計追逐故人巳分歸茅屋念翦
燭深夜後期難卜楓林落月定憶我夢斷續
　　　浣溪沙(郊游聮句)
出郭尋春春已䦨宜興陳維崧其年東風吹面不成寒無錫秦松齡留仙
靑村㡬曲到西山無錫嚴繩孫蓀友　並馬未須愁路逺慈谿姜宸英西溟
看花且莫放杯閒彞尊人生别易㑹常難長白成德容若
　　　解連環(孫愷似使旋夜話用李十九韻)
一燈凉雨話丸都逺岫隔江葱楚曽未滿三月王程訝天角
使星錦韉來去箏笛賔筵聽按徧黄裙樂部問香秔酒釅七
夕醉眠莞蒻何處　郵籤定能記否但西東指點玉羊金虎
看摒擋藤笈陳編拂蠧字蟫魚載歸䦨暑多少詞人邀鏡面
留題方絮待細論箕子流風漏聲報五
　　　祝英臺近(送張見陽令汀華)
錦鞍韉潭柘寺小榼載浮蟻纔及春游詩罷各分袂者回聽
雨荷邊團茵柳外奈一曲驪歌催起　幾千里試看裊裊雙
鳬銅章綰仙吏九面衡山二十四灘水定知後夜相思寒亭
煖谷吟不了晚紅餘翠
　　　又(送葉道子之官臨淸衛)
繡纏鬉珠勒馬金印且懸肘勝作書生牎燭對紅豆計程㡬
日郵籤玉鞭花外早繁杏香飄吟袖　訪晜友只在春草南
池無煩夢魂又小榼三升太白酒樓酒相邀露冕投壺東方
千騎緫一色春旗楊柳
　　　又(送翁武原之官黄州郡丞)
嶽蓮雲關樹雨衣潤缷孤舘記得班荆通潞短亭畔自來南
浦多愁西風易别把新鴈一繩吹斷　再相見却喜小郡黄
州銅符許分綰盡說官閒蝴蝶繞書幔最憐白露横江靑山
如畫須夜夜緑樽敎滿
　　　又(題丁雁水韜汝詞稾)
史梅谿姜石帚澀體夢牎叟不事形摹秦七與黄九試論北
宋南唐偷聲比調誰得似玉昆金友　章江口慣自家宴樽
前箏人記紅豆一束朋箋豈意入吾手只合䦨藥香時筒荷
卷處次第付笛牀歌袖
　　　燕山亭(七月十五夜同次友武曽融谷覃九集謖園竹/屋)
新雨横街竹屋晩凉曲徑憐初埽深淺素瓷雪藕調氷添撲
半竿紅棗抹麗叢香問甚日吳船攜到秋早漾一片明河兔
華圎了　何用擫笛彈絲有骰子玲瓏玉舟催倒檐牙罥網
燈蕊捎蛾坐久露濃風小除却樽前數詞客㡬人同調諧笑
渾不計過申犯卯
　　　前題(平湖)陸　葇(次友)
　垂了簾衣宛在米家書畫船牎坐楸局未停玉子聲聲聽
　得賣花車過樹杪凉生吹幾葉絮雲低墮燈火暈粉莉娟
　筠翠捎香妥　纔度天上秋期對月徑風筵又陳瓜果南
　槽紅友内様靑瓷今宵錦茵拚涴嘶騎頻催便醉也欲留
　無那歸可料寫入竹溪有我
　　　前題(嘉興)李良年(武曽)
　燕月微黄纔到竹間淡著江南影箔卷半牎露點凉波書
　屋短於煙艇厎問靑旗笑臘釀秋㕑猶賸紅凝鬬古色甌
　香汝哥官定　還記舊雨梅邊又一葉飄梧者番淸景吳
　根夢去蟹籪魚牀西風暗吹笭箵旅話今宵都忘了五湖
　歸興更靜便挑盡燭花也肯
　　　百字令(燕市逢李分虎)
竹垞春雨悵早梅未放扁舟先發别後聞君浮皖口渺渺波
潮天末燕市經過相逢一笑逆旅征衫脫郷園無恙怱怱燈
影中說　正好靑兕多才銅駝結伴按金荃新闋跋扈飛揚
須爲爾忘却星星華髮座有能詩髙三十五勸飲杯中物酒
䦨起舞滿身都是明月(髙適行三十/五指畟園也)
　　　滿江紅(送陸雲士宰江陰)
仙令行時正柿葉翻紅滿村易州酒菊英汎汎細注離樽恰
值蠲租新　詔下先敎鳬舄指南雲問橋東靑竹馬騎來凡
幾羣　君山翠堆縣門香灣白流樹根任垂簾淸晝譜曲黄
昏十里秋花舂桂粒一痕春水上河豚判明年小舫練江頭
吟對君
　　　綺羅香(贈沈融谷納妾)
十斛量珠千絲結網枉說傾城難致選得閒房略與柘西相
似書乍報翠羽枝邊人巳在玉梅檐厎問攜來百福香匳銀
鈎多少衞娘字　龍吟新曲傳徧想出鴛鴦浴處靑銅無膩
此日雙頭只有粉蓮堪擬但點染一鏡春山漫商量五湖秋
水也須勝半萼燈花夜寒偎繡被(融谷水龍吟詠白蓮有待浮萍/開處靑銅無膩伴鴛鴦浴之句)
　　　風入松(送沈平萬之新安)
蕭疎煙柳玉河潭殘月猶含離人報道城東發趂新凉卯酒
初酣代馬頻嘶別路吳緜須換征衫　歙州風物舊曽諳此
去停驂烏丸素紙留題好繞淸溪𬗋筍黃柑心逐一繩飛雁
秋深直到江南
　　　臺城路(夏日同對巖蓀友西溟其年舟次見陽飲容/若渌水亭)
一灣裂帛湖流逺沙提恰環門徑岸劃靑秧橋連皁莢慣得
游騘相並林淵錦鏡愛壓水虚亭翠螺遥映幾日温風藕花
開徧鷺鷥頂不知何者是客醉眠無不可有厎心性砑粉
長牋翻香小曲比似江南風景看來也勝只少片夭斜樹頭
帆影分我魚磯淺莎吟到暝
　　　又(遼后洗妝樓)
層䦨不厭波光冷明霞逺捎魚尾細草含茸圎荷倚蓋猶與
舞衫相似揉藍片水曽簇蝶湔紅影蛾描翠錦石秋花當時
穩貼皁羅髻　春城幾番士女縱嬉游元夕沙界煙寺黄面
瞿曇白頭宮監也說千年遺事回心院子問殿脚香泥可留
蕭字懷古深情焚椒尋蠧紙
　　　前題(長白)納蘭性德(容若)
　六宮佳麗誰曽見層臺尚臨芳渚露脚斜飛虹腰欲斷荷
　葉未收殘雨添妝何處試問取雕籠雪衣分付一鏡空濛
　鴛鴦拂破白蘋去　相傳内家結束有帕裝孤穩鞾縫
　古冷豔全消蒼苔玉匣翻岀十睂遺譜人間朝暮看臙粉
　亭西幾堆塵土只有花鈴綰風深夜語
　　　又(送葉井叔主事還南鄂)
新霜未染香山葉黄花已開秋圃側帽風前嚢萸酒畔不分
故人先去怱怱里語忍别了吳儂竟歸樊楚一色魚天車湖
爭似鶴湖住　蒲萄滿江緑漲愛翻鴉落雪門對南浦訪舊
襄陽題襟漢上芳草知誰同賦相思最苦夢鴈影飛邊月明
多處楊柳靑靑武昌何限樹
　　　又(張鑑逺酌春堂席上賦)
重門不改當年徑依然小山横疊盧橘濃陰黄梅疎影正好
酌春時節筠車乍歇仗酒伴仍逢昔游能說點筆淋漓瓜牛
涎冷久磨滅　烏衣羣從少長況周郎陸弟裙屐齊列金叵
羅深玉屏風煖一曲紫雲歌徹樊川癡絶只可惜而今鬢絲
如雪暝色髙城初筵無奈别
　　　又(送畊客南還)
花南老屋花無數茅堂在花深處薑蔗閒塍竹梧小徑吾亦
板橋西住天涯倦旅忍負了芳辰又過殘暑厎事秋風罷官
不去送人去　江鄉舊時伴侶有山中猨鶴沙上鷗鷺黄雀
披緜玉鱸堆雪誰並船牎同煮離居最苦判茸帽衝霜也尋
歸路得及春游紫荷田醉舞
　　　又(送張漢瞻還嘉定題所畫望雲圖)
秋來已是驚蕭瑟驪歌又聽燕館墜葉飄花飛蓬斷梗長倚
浮萍爲伴雲揺雨散問厎事怱怱便書驢劵試驗新圗應愁
穿了望雲眼　百川灌河時節輕帆消幾日放溜江岸賣履
迎船牽􁉞喚渡一笑倚閭人健寒齏薄飯須勝似銅街酒籌
茶盌改歲相期洞庭游未晩
　　　喜遷鶯(送丁雁水觀察䖍州)
紅亭且住話十川天末舊游江路柳外吟韉酒邊征鐸行到
冶城瓜步一點峭帆風順遥指落霞南浦倚髙閣埽千年殘
粉更題新句　津鼓又幾日三板輕船水驛無重數螺子山
南晴雷灘石飛作滿衣凉雨露冕行春多暇肯訪薜蘿人否
(謂冰/叔也)莫惆悵盼月華金掌載同鵷序
　　　一枝花(送沈融谷宰來賔)
露脚飄籬柱翠濕牽牛花吐一繩新鴈厎幾行樹天末郵籤
數了還重數行徧衡湘路六槳衝煙烏蠻山在何處　蜑戸
兼龍戸多向竹棚頭住琴堂吟不盡茘支雨晝便垂簾待夜
月修簫譜瘴鄉休道苦須勝似泉明折腰彭澤晨暮
　　　同作　嚴繩孫
　緑鬢銅章吏藉甚東陽才子柘西傳樂府滿燕市合喚羅
　裙鵞管調銀字忽漫牽絲去亂水荒山迢迢六七千里
　木槲濃陰厎淸簟疎簾㕔事憑題翡翠硯白藤紙酒伴無
　人蠻盌誰同醉記取雙江外第一是梅邊莫忘小驛花使
　　　又(海鹽)彭孫遹(駿孫)
　小縣雷江口面面雞桐蛇栁微風香繡滿拂腰綬白象雙
　趺也画城門否官閣簾垂晝黒蝶癡肥應憐八咏人瘦
　莫怨分襟驟且盡離亭尊酒明霞拖淡墨鴈飛候料得天
　南嘹唳聲希有多少連雲岫算兩地相思仙鳬甚日來又
　　　又(安丘)曹貞吉(升六)
　絶逺賔江路亂水輕舟頻渡瀟湘行欲盡瘴雲苦千樹桄
　榔月黒鵑啼處到日淸秋好蜑户鮫人滿城隅看笑舞
　椰子傾甘露照影紅蕉初吐推琴小拄笏訟庭暮龍目香
　中早暗送年華去吟情應不減問寫就蠻牋重寄昭王臺
否
　　　又(秀水)朱昆田(文盎)
　小雨沙頭店風埽濕雲齊斂殘星猶挂樹四三點已是離
　人怎得離愁減萬里關河險過亂石重灘尖峰漸露如劒
　　蠻女銅釵燄比似西睂南臉山童爭喝馬翠旗颭幾笏
　書齋定有新詞豔茘子輕紅染更椰白蕉黃漫憶柘湖蔆
　芡
　　　邁陂塘(送尤展成還吳)
話當年法曹姓字雲屏御墨曽染遂初堂下柴車促老矣摛
文三殿燒尾宴喜四載柯亭鎭日長相見緇塵偶倦暫摒擋
書籤丁寧才子紅藥守吟院　扁舟好輸與風流賀監紅亭
十里交餞蛤蜊菰葉横塘路葉葉酒旗吹徧帆一點趁落木
空江澹抹山平逺八門七堰喚記曲桃根炙笙菱角憐取舊
題扇
　　　又(劉學正禹峰搨石鼓文見貽賦此志謝用姜白石/體)
問陳倉舊時獵碣槖駝燕市誰輦漏痕已失塡金字猶剰雨
苔冰蘚松陰轉訝鎭日橋門靜鎖人未見劉郎放卷慣著手
摩挲巡檐步屧百過幾曽倦　閒無事翠餅烏丸敎碾硬黄
繭紙摹徧遺余籀法眞奇古屈曲珊瑚枝軟興不淺覓巧匠
裝池付與屏六扇紅絲小硯把馬鄭紛綸周秦先後商略異
同辨
　　　又(送陳雲銘入楚)
數才名鷹揚河朔新來草檄能否萍蓬蹤跡何曽定只是北
燕南楚王粲賦道四望山川信美非吾土晴川密樹問厎事
隨人一帆夏口又指漢陽渡　金臺畔漸少銅駝俊侶憑誰
共按簫譜蓴鱸稻蟹郷亭夢卜了歸期仍誤君此去料我亦
無心更戀塵中組驪歌且住便解纜今朝登艫後日不逺直
沽路
　　　淸平樂
濕雲籠霧曉色看成暮空裏雪花風約住十月薊門飛雨
曆頭簡到殘年客懷轉覺淒然滿地巳無黄葉一林惟有蒼
煙
　　　解珮令(送趙秋谷聮句)
城頭畫鼓馬頭紅樹最無憀酒邊人去彞尊聽徧陽關也未
抵者番别苦嘉善魏坤禹平一程風一程凉雨彞尊　斷橋横浦
淺沙深塢翠彎環好山無數海寧查愼行夏重缷了朝衫換獨
速莎衣醉舞坤勝東華滿鞾塵土彞尊
　　　生查子(曉行鄮州)
密樹引長堤重露微涓墜惟聽浦禽喧漸入行人隊　隱隱
望髙城路出髙城外初日未侵衣先閃寒鴉背
　　　淸平樂(齊河客舍)
阿儂憊矣際曉還慵起今日郵籤翻百二猶是未晴天氣
茅檐土銼人家酸風苦雨天涯回憶故園梅蕊不知多少飛
花
　　　金縷曲(過外祖唐刺史廢園感舊作)
歷歷猶能記小門開苔峰檻外板橋花厎潮落蟛蜞爬沙徧
嫋嫋筠竿扶起自兵後曲池平矣倦柳衰荷都卷盡況鴛鴦
翠鬛紅魚尾渾不辨釣游地　土酥隴麥看無際剰牆東午
風茶板冷雲蕭寺去是黄童來白叟感慨那禁對此但滿眼
西州淸淚斷陌踟蹰歸騎晚斂殘霞樓角孤城閉誰㑹我恁
時意
　　　清平樂(鷗塘生日)
平安書到卜宅鷗塘早我亦安排歸計了沮溺耦耕也好
今年初度長安明年定是鄉關漁弟樵兄對酒雞頭蔆角堆
盤
　　　又(贈歌者陳郎)
偷聲減字且洗衰翁耳惱亂多情人欲死只有臨川曲子
陳郎巧囀歌喉尊前倍覺風流一霎塗妝綰髻十三十四丫
頭
　　　又(題吳中女子呂文安畫)
深閨暇日偶仿王郎筆小字親題無氣力殺粉調鉛第一
圎珠斛得誰家香車逺隔天涯陌上依然柳色門前何處桃
花
　　　金縷曲(題查浦書屋圖)
馬疃村南渡趂輕帆雙峰寺外逺煙平楚横漲橋邊鵝鴨閙
認得苔磯蔬圃有點點遥岑遮戸只恨牆東書屋少慣迎賔
榻下莎㕔住秋香滿小山樹　年來穩向花甎步乍歸來雞
栖豚柵幾曽添補笑指頭銜氷様冷誰把草堂貲助看画裏
皋禽翔舞曲院層臺終斷手算迴廊是我題詩處拚舊雨伴
今雨
　　　滿江紅(錢唐觀潮追和曹侍郎韻)
曹侍郎錢唐觀潮一闋最爲崛奇今見雕本改竄可惜已康
熙丙子秋涉江追和其韻并附原詞于後不作三舍退避者
欲存其眞也
羅刹江空設險有海門雙闕日未午樟亭一望樹多於髮乍
見雲濤銀屋湧俄驚池軸轟雷發算陰陽呼吸本天然分吳
越　遺廟古餘霜雪殘碑在無年月訝揚波重水後先奇絶
齊向屬盧鋒下死英魂毅魄難消歇趁髙秋白馬素車來同
弭節(枚乗七發弭/節伍子之山)
　　　原作　曹溶
　浪湧蓬萊髙飛撼宋家宫闕誰盪激靈胥一怒惹冠衝髮
　點點征帆都卸了海門急鼓聲初發似萬羣風馬驟銀鞍
　爭超越　江妃笑堆成雪鮫人舞圎如月正危樓湍轉晩
　來愁絶城上吳山遮不住亂濤穿到嚴灘歇是英雄未死
　報讎心秋時節
　　　點絳脣(題虞夫人玉映樓詞集)
玉映樓空鏡臺留得傷心句比肩人去誰忍修簫譜　門柳
風前依舊飄金縷廉纖雨返魂何處莫是秋千路
(附)原詞(海鹽/閨秀)虞兆淑(蓉城)
梅綻芳菲垂楊煙外低金縷韶華小住生怕廉纖雨繡
　戸淒涼蝴蝶雙飛去愁如許夢魂無據還在秋千路
曝書亭集卷第二十六
曝書亭集卷第二十七
　　　　　　　　　　　　秀水　朱彞尊　錫鬯
　詞(四)
　　靜志居琴趣
　　　淸平樂
齊心耦意下九同嬉戲兩翅蟬雲梳未起一十二三年紀
春愁不上眉山日長慵倚雕䦨走近薔薇架厎生擒蝴蝶花
間
　　　四和香
小小春情先漏泄愛綰同心結喚作(去/聲)莫愁愁不絶須未是
愁時節　纔學避人簾半揭也解秋波瞥篆縷難燒心字滅
且拜了初三月
　　　生查子
刺繡在深閨緫是愁滋味方便借人看不把簾垂地　弱線
手頻挑碧緑靑紅異若遣繡鴛鴦但繡鴛鴦睡
　　　搗練子
煙嫋嫋雨緜緜花外東風冷杜䳌獨上小樓人不見斷腸春
色又今年
　　　菩薩蠻
低鬟十八雲初約春衫翦就輕容薄彈作墨痕飛折枝花滿
衣　羅裙百子褶翠似新荷葉小立斂風纔移時吹又開
　　　卜算子
殘夢遶屏山小篆消香霧鎭日簾櫳一片垂燕語人無語
庭草巳含煙門柳將飄絮聽遍棃花昨夜風今夜黃昏雨
　　　憶少年
飛花時節垂楊巷陌東風庭院重簾尚如昔但窺簾人逺
葉厎歌鶯梁上燕一聲聲伴人幽怨相思了無益悔當初相
見
　　　同作(華亭)錢芳標(葆馚)
　小屏殘燭小牎殘雨小樓殘夢銖衣已煙散只蘅蕪香重
　　錦瑟華年愁裏送便淒涼也無人共傷心白團扇畫秦
　娥簫鳳
　　　漁家傲
淡墨輕衫染趁時落花芳草步遲遲行過石橋風漸起香不
已衆中早被游人記　桂火初温玉酒巵柳陰殘照柁樓移
一面船牎相並倚看渌水當時巳露千金意
　　　如夢令
横塘斜日照扉松釵柳帶依依猶記石橋下録陰小舫催歸
花飛花飛獨自水上湔衣
　　　秦樓月
春眠足畫樓十二屏山六屏山六柔波不斷逺峰難續　庭
前種盡相思木機中織就相思曲相思曲看朱成碧視丹如
録
　　　朝中措
蘭橈並載岀橫塘山寺踏春陽細草弓弓韤印微風葉葉衣
香一灣流水半竿斜日同上歸艎贏得渡頭人說秋娘合
配冬郎
　　　瑶花(午夢)
日長院宇鍼繡慵拈況倚䦨無緒翡帷翠幄看盡展忘却東
風簾戸芳魂揺漾漸聽不分明鶯語逗紅蕉葉厎微凉幾點
緑天疎雨　畫屏遮徧遥山知一縷巫雲吹墮何處愁春未
醒定化作鳳子尋香留住相思人並料此際驚回最苦亟丁
寧池上楊花莫便枕邊飛去
　　　鵲橋仙(十一月八日)
一箱書卷一盤茶磨移住早梅花下全家剛上五湖舟恰添
了箇人如畫　月弦新直霜花乍緊蘭槳中流徐打寒威不
到小蓬牎漸坐近越羅裙衩
　　　天仙子
小櫂若邪乗曉入苧蘿人巳當風立好春不雨但濃陰鉛水
急溪紗濕麗草雲根香暗拾
　　　又
小閣春寒煙乍禁爐香先潤鴛鴦錦低帷纔悔殺明燈花影
浸牎櫺滲斜月一條剛到枕
　　　南歌子
忍淚潛窺鏡催歸嬾下階臨去不勝懷爲郎迴一盼強兜鞵
　　　芙蓉月
蠻府輟櫂時梅熟處日日䦨風吹雨無心好夢早被行雲勾
住難道今番是夢夢裏分明說與留不得翠衾凉珠淚飄殘
蜜炬　啼䳌滿山樹謝多情小鳥勸儂歸去秋期過了夜月
寒生南浦執手枯荷池上宛種玉亭東路貪夢好問柔魂可
曽飛度
　　　眼兒媚
那年私語小牎邊明月未曽圎含羞㡬度已抛人逺忽近人
前　無情最是寒江水催送渡頭船一聲歸去臨行又坐乍
起翻眠
　　　鵲橋仙
辛夷花落海棠風起朝雨一番新過貍奴去後繡塾温且伴
我日長閒坐　笑言也得欠伸也得行處丹鞵婀娜簸錢鬭
草已都輸問持厎今宵償我
　　　行香子
蠶月桑津䡖浪魚鱗好風光最易愁人相逢休便閒却殘春
待播船迴游騘去又因循　歌罷梁塵舞散花茵下樓梯簾
外逡巡有縁並坐不在橫陳話夜䦨時人如月月如銀
　　　増字漁家傲
百蝶仙裙風易裊藕覆低垂淺露驚鴻爪元夕初過寒尚峭
呼别櫂雪花點點䡖帆杪　别院羊燈收未了髙揭珠簾特
地留人照衆裏偏他迴避早猜不到羅幃昨夜曽雙笑
　　金縷曲
枕上閒商略記全家元夜看燈小樓簾幙暗裏橫梯聽點屐
知是潛回香閣險把个玉淸追著徑仄春衣風漸逼惹釵横
翠鳳都驚落三里霧旋迷却　星橋路返塡河鵲算天孫已
嫁經年夜情難度走近合歡牀上坐誰料香含紅萼又兩暑
三霜分索緑葉淸陰看緫好也不須頻悔當時錯且莫負曉
雲約
　　　十六字令
尋簾外無端墮玉簪籠燈去休待落花深
　　　摸魚子
粉牆靑虯檐百尺一條天色催暮洛妃偶值無人見相送韤
塵微步敎且住攜玉手潛行莫惹冰苔仆芳心暗訴認香霧
鬟邊好風衣上分付斷魂語　雙栖燕歲歲花時飛度阿誰
花厎催去十年鏡裏樊川雪空裊茶煙千縷離夢苦渾不省
鎖香金篋歸何處小池枯樹算只有當時一丸冷月猶照夜
深路
　　　婆羅門令(九日)
渠去日一帆春水儂到日也一帆秋水怪道相逢翻不是相
期地無一語只當相逢未　霜風緊霜葉脆上危梯九日層樓
倚樓頭縱得潛攜手催去也怨鸚鵡紅觜别時眞惜住也無
計此恨緜緜詎已每遇登髙會便灑登髙淚
　　　西江月
傍玉何曾暑熱惜香最恨眠遲殘燈未殺影迷離一點紗籠
紅蕊　小雨初過庭樹新凉漸近羅幃殷勤臨别爲披衣軟
語蟲飛聲裏
　　　城頭月
别離偏比相逢易衆裏休迴避喚坐回身料是秋波難制盈
盈淚　酒䦨空有相憐意欲住愁無計漏鼓三通月厎燈前
沒箇商量地
　　　兩同心
認丹鞵響下畫樓遲犀梳掠倩人猶未螺黛淺俟我乎而看
不足一日千迴眼轉迷離　比肩縱得相隨夢雨難期密意
寫折枝朶朶柔魂遞續命絲絲雒神賦小字中央只有儂知
　　　臺城路
晨紅纔射南牎影犀帷被誰驚起啅雀爭枝寒梅吐萼攪得
雪花都墜暗香簮未早濕了當風畫羅衣袂簡點熏籠辟邪
爐火陷灰細　昨宵回憶並坐問何曽酒釅宿酲如是橄欖
漿酸蛤蜊湯俊猶道不消殘醉曲屏斜倚看舊埽睂峰漸低
穹翠半枕瞢騰到日髙翻睡
　　　南鄉子
明日别離人未戀今宵月似銀只願五更風又雨飛到暮啼
殺杜䳌催不去
　　　又
斗帳杏梁西不許花蚊見並棲分與羅衾香繚繞遮了一翦
微風紈扇小
　　　聲聲慢(七夕)
桐陰重碧豆葉輕黄溪沙過雨無泥盡卷纖雲一鈎凉月樓
西尋思昔游歷歷記迴廊纖手曽攜好風度愛吹衣香細點
屐聲低　誰道離多會少比露蛩秋蟀只解凝啼恨别江淹
舊時南浦都迷輸他雙星歲歲料紅牆銀漢難躋孤夢逺尚
牽人横閣小梯
　　　夢芙蓉
日長深院裏見微吟紅豆學書靑李鼠䰅散卓曽付埽睂翠
録紗風不起爐煙都篆心字密締星期許支機石畔來往絳
河水　誰料分飛萬里霧露芙蓉恨别成秋蔕桃蹊重到仙
犬遽迎吠澀塵凝滿砌夕陽空自垂地舊日迴廊剰枇杷一
樹花下小門閉
　　　三姝媚
灣頭登小艓慣風生衣香水湔裙褶待到重門縱敎攜玉腕
尚羞紅頰月姊窺儂也勸飲深杯稠疊織女機邊一綫秋河
夜凉人涉　早是含情迎接怕峽雨他山易霑桃葉第一相
思是牀東韤剗暗塵潛躡舊事淒涼化夢裏雙飛蝴蝶剰有
輕綃十幅曾圍秀靨
　　　滿庭芳
雨蓋飄荷霜枝釘菊滿庭芳草萋萋莫愁催送香徑手重攜
疊取鴛鴦繡被屏山近已分雙棲金簪拔暗除了鳥不用繞
唐梯　低帷聽細語五湖心事釵卜難稽得霧深三里花隔
千溪只是仙源無路添惆悵殘月荒雞繩河曉黄姑織女依
舊水東西
　　　靑玉案
灣頭分手盈盈步潛約到西湖住蘇小門前芳草渡依稀曽
記小樓深巷儘是銷魂處　到來忽下前溪路月黒頻催送
柔櫓及至前溪人又去游絲落絮春來無定緫被東風誤
　　　南樓令
疎雨過輕塵圎莎結翠茵惹紅襟乳燕來頻乍煖乍寒花事
了留不住塞垣春　歸夢苦難眞别離情更親恨天涯芳信
無因欲話去年今日事能㡬箇去年人
　　　又
垂柳板橋低嬌鶯著意啼正門前春水初齊記取鴉頭羅韤
小曽送上窅娘堤　花厎惜分攜苔錢舊徑迷燕巢空落盡
芹泥惟有天邊眉月在猶自挂小樓西
　　　後庭花
低鬟斂盡雲攲側粉香都拭生憎桂帳秋蚊入敎郎輕擘
紅藤細織暹羅席方花盈尺冷波一任鴛鴦拍殘夢無力
　　　減蘭
犀梳在手逋髮未撩匀面後眉語心知引過閒房歩歩隨
頽香煖玉牽拂腰巾帶重束一段歸雲誰驗蛇醫臂上痕
　　　好事近
往事記山陰風雪鏡湖殘臘燕尾香緘小字十三行封答
中央四角百回看三歲袖中納一自淩波去後悵神光難合
　　　浣溪沙
桑葉陰陰淺水灣更無人處竹迴環飛來一片望夫山　勸
客且留今日住催歸深悔那時還斷腸朝雨賦陽關
　　　卜算子
留贈鏡湖紗浣女機中織裁作輕衫穩稱身更染蒲萄色
松葉頗黎碧勸飲春纖執本向人前欲避嫌禁不住心憐惜
　　　賣花聲
相見罷凭䦨並坐重關熏爐初徙鏡臺寛子石琢成蓮葉小
敎試麋丸　畫扇翠峰攅一面霜紈别來詩句㡬曽閒雜體
江淹三十首都寫伊看
　　　紅娘子
袖薄吹香過髮重縈鬟軃壓衆風流傾城色笑趁時梳裹慣
新詩詠罷少人知一篇篇敎和　别淚看頻墮密約何曽果
七夕星河中秋院落上元燈火悔當時花月可憐宵鎭相逢
閒坐
　　　換巢鸞鳳
桐扣亭前記春花落盡纔返吟鞭鴨頭凝練浦鵝眼屑榆錢
蘭期空約月初弦待來不來紅橋小船蓬山近又風引翠鬟
不見　飛燕書乍展哽咽淚痕猶自芳牋染玉鏡妝臺靑蓮
硯匣定自沉吟千徧解道臨行更開封背人一縷香雲翦知
他别後鳳釵攏鬢深淺
　　　如夢令(七夕)
記摘小園瓜李七夕年時花厎騃女嫁癡牛嫁到良宵十四
彈指彈指好事巳成虚事
　　　采桑子(五月六日)
攜來九子同心糉蒲酒猶濃夜帳輕容續命絲長鍼再縫
須知後會渾無據難道相逢十二巫峯峽雨輕迴第四重
　　　一葉落
淚眼注臨當去此時欲住巳難住下樓復上樓樓頭風吹雨
風吹雨草草離人語
　　　無悶(雨夜)
密雨垂絲細細晚風約盡浮萍池水乍一霎黄昏小門深閉
作(去/聲)弄新凉天氣怕早有井梧飄階砌正楚筠簟冷香篝簡
點舊時鴛被　無計纔獨眠更坐起恁說愁邊滋味翠蛾别
久逺信莫致縱有夢魂能記尋不到長安三千里料此夜一
點孤燈知他睡也不睡
　　　點絳脣
萬里將行翦燈重伴西樓語逺書欲附細把郵籤數　風雨
江頭不許離人去離人去斷腸歸路秋草眞娘墓
　　　風蜨令
秋雨疎偏響秋蟲夜迸啼空牀取次薄衾攜未到酒醒時候
巳淒淒　塞鴈横天逺江雲擁樹低一灣楊柳板橋西料得
燈昏獨上小樓梯
　　　鵲橋仙
靑鸞有翼飛鴻無數消息何曽輕到瑶琴塵滿十三徽止記
得思歸一調　此時便去梁間燕子定笑畫眉人老天涯況
是少歸期又匹馬亂山殘照
　　　玉䦨干
玉䦨干外秋蛩語一架豆花淸露蘭湯浴罷納新凉攜纖手
夜深爾汝　緑牎人逺紗空護網暗塵蛛絲無數舊時梁燕
也驚心一回來却又飛去
　　　柳梢靑
回雁書遲燒燈時候尚促歸期獸錦梭抛鮫珠淚盡也忒相
思　彩雲天逺瑶姬便不管人間别離約指輕彄熏香小像
都悔還伊
　　　留春令
鍼樓殘燭鏡臺剰粉醉眠曽許長記羅幬夢回初響㡬點催
花雨　别淚連絲繁主簿賸定情詩句一樣霜天月仍圎只
不照淩波歩
　　　少年游
淸溪一曲板橋斜楊柳暗藏鴉舊事巫山朝雲賦罷夢裏是
生涯　而今追憶曽游地無數斷腸花塘上鴛鴦梁間燕子
飛去入誰家
　　　祝英臺近
紫簫停錦瑟逺寂寞舊歌扇萍葉空池臥柳埽還倦便令鳳
紙頻書芹泥長潤招不到别巢秋燕　露華泫猶剰插䰅金
鈴殘菊四三點階面靑苔不雨也生徧縱餘一縷香塵韤羅
曽印奈都被西風吹卷
　　　風入松
朝雲不改舊時顔飛下屏山嚴城乍報三通鼓何繇得遮夢
重還露葉猶聞響屧風簾莫礙垂鬟　簮花小字篋中看别
思迴環穿鍼縱有他生約悵迢迢路斷銀灣錦瑟空成追憶
玉簫定在人間
　　　幔卷紬
桃葉舟回楓林客去西渚波千疊見十里橫塘幾陣凉颸獨
上小樓柔腸斷絶春信鶯花秋期河漢緫是愁時節悵碧海
靑天夜色蒼凉歸去明月　淒淒切切相思苦夢雨何曽歇
恁不似當年絳脣含笑而今賸有啼痕淚頰洛浦川長靑谿
路斷曉露風燈滅但寄語江淹有个人兒莫便輕别
　　　玉樓春
殘霞散盡魚天錦臥柳門前萍葉浸画梁塵暝燕空歸露井
風多蛩未寢　悲秋楚客今逾甚那有閒情拚夜飲屏山凝
睇已無存何況玉鎪金帶枕
　　　臨江仙
寒水籬根二尺莫愁艇子能容纖纖細步到房櫳靑蛾匀黛
淺粉拂掠雲鬆　憶食憶眠憶坐好春長定相逢侍兒一一
小名重卷衣孫秀秀滅燭許冬冬
　　　又
昨日苦留今日住來朝再住無因畫樓欲下㡬逡巡殘燈三
兩燄别淚一雙人　料得離居多少恨歸期數徧冬春長愁
不獨繭眉顰口中生石闕腹内轉車輪
　　　又
白鷺飛邊舟一箇縈迴㡬曲芳洲晚凉重過曝衣樓籠燈迎
竹外揺櫓到沙頭　煙水空存桃葉渡依然蘭月如鈎十年
霜鬢不禁秋可憐新蝶夢猶戀舊蚊幬
　　　洞仙歌
書牀鏡檻記相連斜桷慣見修蛾逺山學倩靑腰授簡素女
開圗纔凝盼一綫靈犀先覺　新來窺宋玉不用登牆近在
蛛絲畫屏角見了乍驚迴點屐聲頻分明覩翠帷低擢旋手
揭流蘇近前看又何處迷藏者般難捉
　　　又
謝娘春曉借貧家螺黛順拗花枝與伊戴傍妝臺見了已慰
相思原不分雲母船牎同載　叢祠燈火下暗祝心期衆裏
分明並儂拜盡說比肩人目送登艫香漸辢晚風羅帶信柔
櫓嘔啞撥魚衣分燕尾溪流赤欄橋外
　　　又
津亭回首望髙城天逺何況城中玉人面數郵籤萬里嶺路
千重行不得懊惱鷓鴣啼徧　鬱孤臺畔水解送歸人三板
輕船疾於箭指點莫愁村樹下門前怪别後雙蛾較淺若不
是臨風暗相思肯猶把留題舊時團扇
　　　又
仲冬二七算良期須果(仲冬二七是良期秀/州精嚴寺鬼詩也)若再沉吟甚時可況
熏爐漸冷牎燭都灰難道又各自抱衾閒坐　銀灣橋巳就
冉冉行雲明月懷中半霄墮歸去忒怱怱軟語丁寧第一怕
韤羅塵涴料消息靑鸞定應知也莫說今畨不曽眞个(詹玉/詞不)
(曽眞个/已銷魂)
　　　又
别離改月便懨懨成病鎭日相思夢難醒喚連船渡口晚飯
蘆中相見了不用藥爐丹鼎　雙銀蓮葉琖滿貯椒花同向
燈前醉司命昵枕未三更蘭夜如年奈猶憾亂鴉初景起折
贈黄梅鏡奩邊但流睇無言斷魂誰省(東京夢華録十二月二十四日/備酒果送神以糟塗竈門/謂)
(之醉/司命)
　　　又
東風幾日覺春寒猶甚纖手偷攜笑誰禁對初三微月看到
團圞鋪地水處處韤羅凉浸　周郎三爵後顧曲無心爭忍
厭厭夜深飲只合並頭眠有限春宵切莫負煖香鴛錦最難
得相逢上元時且過了收燈放船由恁
　　　又
佳期四五問黄昏來否說與低帷月明後怕重門不鎻仙犬
窺人愁未穩花影怱怱分手　雞缸三兩琖力薄春醪何事
卿卿便中酒翻喚養娘眠厎事誰知燈一點尚懸紅豆恨咫
尺繩河隔三橋全不管黄姑夜深來又(雞缸成窰/小酒杯也)
　　　又
城頭畫角報横江艫舳催上扁舟五湖曲怪芻尼噪罷蟢子
飛來重攜手也算天從人欲　紅牆開窔奥轉入迴廊小小
牎紗拓金屋隨意楚臺雲抱玉挨香冰雪淨素肌新浴便歸
觸簾旌侍兒醒只認是新凉拂檐蝙蝠
　　　又
韶光最好甚睂峰長聚相勸乗船漾南浦盼海棠簮後插到
荼蘼同夢裏又是楝花風雨　橋東芳草岸勝樂游原勾隊
爭看小蠻舞雀舫曳疎簾蛛網浮杯但日日鸞簫吹度聽唱
徧靑春驀山溪待拆了歌臺放伊歸去
　　　又
三竿日出愛調妝人近鳬藻熏爐正香潤看櫻桃小注桂葉
輕描圖畫裏只少耳邊朱暈　金簮二寸短留結殷勤鑄就
偏名有誰認便與奪鸞箆錦髻梳成笑猶是少年風韻正不
在相逢合歡頻許並坐雙行也都情分
　　　又
花餻九日綴蠻王獅子圎菊金鈴鬢邊媚向閒房密約三五
須來也不用靑雀先期飛至　恩深容易怨釋怨成歡濃笑
懷中露深意得个五湖船雉婦漁師算隨處可稱郷里笑恁
若將伊借人看留市上金錢儘贏家計(孟子注西施毎入市人/欲見者先輸金錢一文)
　　　又
隔年芳信要同衾元夕比及歸時小寒食悵鴨頭船返桃葉
江空端可惜誤了蘭期初七　易求無價寶惟有佳人絶丗
傾城再難得薄命果生成小字親題認點點淚痕猶裛怪十
樣蠻牋舊曽貽祗一紙私書更無消息
　　　又
蘋洲小櫂約兜娘相共豈意錢唐片帆送逢故人江上一路
看山寧料我過了惡溪靈洞東甌城下泊孤嶼中流明月
秋潮夜來涌此際最消凝苦憶西樓想簾厎玉鈎親控舍舊
枕珊瑚更誰知有淚雨烘乾萬千愁夢
　　　又
蕭郎歸也又燒燈時節白馬重嘶畫橋雪早靑綾幛外含笑
相迎花枝好繡上春衫誰襭　十三行小字寫與臨摹㡬日
看來便無别排悶偶題詩玉鏡臺前渾不省竊香人竊待和
了封題寄還伊怕密驛沉浮見時低說
　　　又
明湖碧浪枉輕帆尋徧咫尺仙源路非逺訝杜蘭香去巳隔
多時又誰料佳約三年還踐　纖腰無一把飛入懷中明月
重窺舊時面歸去怯孤眠鏡鵲晨開雲鬢掠小脣徐染偏走
向儂前道勝常渾不似西牎夜來曽見
　　　又
行舟已發又經旬調笑不算忽忽别離了奈飛龍骨出束竹
腸攅月額雨持比淚珠差少　羅囊鍼管就絡以朱繩淡墨
疎花折枝裊中有錦牋書密囑歸期道莫忘翠樓煙杪枉姑
負劉郎此重來戀小洞春香尚餘細草
　　　又
崔徽風貌信十(平/聲)分姚冶八尺吳綃問誰借悔丹靑不學殺
粉調鉛呈花面輸與畫工傳寫　乗閒思挂壁分付􁔾池卷
處香生一囊麝自化綵雲飛蟲網蝸涎又誰對芳容播喏儘
沉水煙濃向伊熏覬萬一眞眞夜深來也(圎姿替月潤臉呈花唐/人志銘中語也李賀詩)
(沉香熏/小像)
　　　鳳凰臺上憶吹簫(題朱十靜志居琴趣後)曹溶
燒燭鴻天惜花雞塞馬卿偏好傷春正翠鈿盈袖弱絮隨
　輪無限柔腸宛轉秋雨夜夢想朱脣抽銀管湘簾乍卷寶
鴨横陳　眞眞者番瘦也酒醒後新詞只索休頻待繡帆
　髙挂遲日江濵齊列瑶箏檀板攜妙妓徐步香塵歸難驟
　寒宵坐來一對愁人
　　　怨王孫(七夕)
一水塡却雙星如約乞巧誰憑愬愁君莫知道騃女癡牛肯
憐不　悠悠歳月辭家者孤眠且此夕何夕也碧梧小院風
細露檻同凭昔年曽
　　　憶少年
一鈎斜月一聲新雁一庭秋露黃花初放了小金鈴無數
燕子已辭秋社去剰香泥舊時簾戸重陽將近也又滿城風
雨
曝書亭集卷第二十七
曝書亭集卷第二十八
　　　　　　　　　　　　秀水　朱彞尊　錫鬯
　詞(五)
　　茶煙閣體物集(上)
　　　柳色黄(對雨)
岸側榆錢牆角楝花吹已將盡漸添緑葉陰濃轉覺晚來風
緊絲絲縷縷界開密霧低煙暗催䦨藥紅尖潤怕鳳子衣單
把柔黄都褪　休問鈿車騘馬縱約歸期料應難準最憶江
南屐齒滿街聲趁吳歌幾曲穩坐細浪魚天落帆笑指柴門
近任踏破苔痕數小園新筍
　　　渡江雲(欲雪)
河冰遥度馬稜稜寒色望裏但疎蕪漸吟蛩已靜祗聽空林
大觜啄飢烏魚鱗萬點斂雲英半晌糢糊却一似畫家米虎
潑墨寫江圖　南湖恁時風景春到苔枝有紅梅樹樹儘容
我靑鞵岸淨白舫燈孤而今苦被浮榮縛擁殘氈不比蘭蘇
拚醉也牀頭酒價都無
　　　聒龍謡(雪)
密比花䌓輕嫌絮重一半斜侵簾戸淡抹牆腰似月稜初吐
纔飄墮凍雀聲中又壓倒早梅開處縱旗亭臘釀堪沽已迷
却板橋路　颼風緊亂雲低見潑墨點點林鴉催暮一絲漁
艇料今畨歸去訝光寒入夜翻明漸灑急聽牎如雨問隔江
桃葉桃根尚能來否
　　　春風裊娜(游絲)
倩東君著力繫住韶華穿小徑漾晴沙正陰雲籠日難尋野
馬輕颸染草細綰秋蛇燕蹴還低鶯銜忽溜惹却黄䰅無數
花縱許悠揚度朱戸終愁人影隔牎紗　惆悵謝娘池閣湘
簾乍卷凝斜盼近拂簷牙疎籬罥短牆遮微風别院好景誰
家紅袖招時偏隨羅扇玉鞭墮處又逐香車休憎輕薄笑多
情似我春心不定飛夢天涯
　　　無夢令(飛花)
魚浪飄香千點燕尾分煙一翦已自出牆東又被輕風吹轉
輕風吹轉剛逗卷簾人面
　　　歩蟾宫(端溪觀采硯)
蒼山暗束寒江轉問巖穴探時深淺不妨篝火夜連朝待割
取谿雲一半　疎疎嫩葉靑花遍比刲却羊肝更軟看來只
合寄情人已早有相思淚眼
　　　埽花游(試茶)
楝花放了正穀雨初晴逼籬雲水曉山十里見春旗乍展緑
槍未試立倦濃陰聽到吳歌徧起焙香氣裊一縷午煙人靜
門閉　淸話能有幾任舊友相尋素瓷頻遞悶懷盡矣況年
來病酒夜䦨須記活火新泉夢繞松風曲几暗燈裏隔牎紗
小童斜倚
　　　一枝春(汪舟次貽流求筆筠管蘆管各一同查客賦/之)
海外靑羊也中書偶被星查攜到明牎脫帽掐破麻姑纖爪
黄蘆墨竹慣斜鏤一枝花裊持比似諸葛宣城樣變棗心翻
巧　遥憐水雲孤島想銀光砑紙留題多少小扇香匳愛染
夕陽芳草層波萬里付吳下阿儂誰料端可惜老去章臺画
睂嬾了(筆帽裂其一/面活脫下上)
　　　瑞鶴仙(錢編修庸亭席上觀司馬相如私印)
土花凝古繡見細紋卷髮冷光塗黝朱繰覆冰紐愛千年未
蝕幾絲紅籕燒春熟後料無心蟲魚刻鏤算除非賣賦金多
書劵恁時纔有　知否遥山描罷卓女風流定拈纖手摩挱
已久挑短燭把看又論才華不是淩雲健筆可許尋常消受
拚夜寒典了鸘裘肯敎換酒
　　　天香(龍涎香)
泓下吟殘波中燄後珠宮不鎻癡睡沫卷盤渦腥垂尺木采
入蜑船鮫市南蕃新譜和六一丹泥分製裹向羅囊未許攜
歸金匼先試　炎天最饒凉思井華澆帛鋪澄水百沸瓊膏
嘘作半牎雲氣麝火温黁欲陷又折入犀帷裊難起螺甲重
挑茶煙較細
　　　又(前題)
擣就花房鏤成棗印匀摹七寶痕淺小鼎蟠螭沉灰撥獸銀
葉中央徐點靈漦乍漉早揺曳雲魂一線壓住秦篝又起偏
嘘杏梁棲燕　客愁雨餘淸簟潤凉波半衾新煖最憶玉牎
人怯擘時曽見認得吳家心字話江漲橋南寄來逺春夢羅
嚢賦情未倦(能改齋漫録近時士人於/錢塘江漲橋爲狹斜之游其後陷河南不/返其友寄以龍涎香士人酬之云認得吳家心字香玉牎春夢紫羅囊)
　　　十二時(雲母燈)
是何人碧山深處潛入仙㕑私竊把石粉雲英堆積翦翦層
層疊疊面面裝成稜稜作(去/聲)就細染紅牋貼正夜靜改席西
園紫鳳吐珠曽否銅槃吹滅　閒更思棃花院落定自十分
淸絶宿鳥窺來飛蛾拂去不道成冰雪謾認他是燈分明一
片冷月　也只消抛殘小扇玉面當前終怯怎得攜歸江南
樂事鬧向元宵節看翠睂幾許屏風影中低說
　　　點絳脣(鞦韆)
香袂飄空爲誰一笑穿花徑有時花頂羅韤纖纖並　飛去
飛來不許驚鴻定重門靜粉牆深映留取春風影
　　　前題(曲周)王顯祚(湛求)
靑粉牆髙是誰紅索中摇曳窄衫初試轉覺腰支細　冷
　笑江南不省春游戲層檐厎畫裙窣地生怕風扶起
　　　和韻(桐郷)錢　琰(又持)
　小院層䦨下臨一道蘼蕪徑柳梢花頂飛燕差堪並　嬝
　娜春風不放游絲定金鈴靜翠遮紅映忍露全身影
　　　釵頭鳳(藏鈎)
華筵半銀燈燦玉鈎纖手陳靑案傳言快分曹待暗將心事
把秋波賣在在在　番番換低低喚个儂翻被人偷算三杯
外含嬌態不應輸與笑拈衣帶再再再
　　　臨江仙(金指環)
削就葱根待束挂將榴火齊炎殷勤搓粉爲君拈愛他金小
小曽近玉纖纖　數徧檀郎十指帶來第五猶嫌憑敎麗句
續香奩解時愁不斷約了悶翻添
　　　踏莎行(釵)
金重難勝翠匀如沐愛他也有同心目曉來尋慣忱函邊坐
懷先綰香雲束　小鳳垂珠小魚銜玉離愁夜半挑殘燭玉
郎消息斷紅牋背人潛把歸期卜
　　　鵲橋仙(鞵)
湖菱烏角渚蓮紅瓣不比幫兒還瘦拈來直是小觥船只合
借燈前行酒　春陽花厎春泥陌上最好踏靑時候假饒無
意把人看又何用明金壓繡
　　　秦樓月(吹笙)
凉煙翠銀河瀲灩光垂地光垂地小樓一曲月華如水　排
成鳳翅聲初遞聽殘鵝管君須記君須記風簾卷處那人雙
髻
　　　沁園春(額)
鏡檻初開宜對粉題休籠紫綸記折花共劇蘭雲纔覆塗妝
伊始翠鈿曽安慣疊纖羅微嫌短髮手裊紅絲著意刪犀梳
斂護貂茸一翦閣住輕寒　日斜倚小門䦨但端正窺人莫
便還見障羞月扇低時半露吹愁梅瓣點處成斑素柰看匀
小蟬比並料是詩人想像間蜂黄淺愛夕陽無限映取遥山
(李白詩妾髪初覆額折花門前劇王建詩素柰花開西子面衞/風螓首蛾睂孔氏疏云小蟬也温庭筠詩額黄無限夕陽山)
　　　前題　錢芳標
憶折花時幾寸靑絲鬖鬖覆初愛寶匳對影安黃恰正小
　鈿當面貼翠誰如解事春風多情梅瓣數點含章殿角虚
　山無限映夕陽一抺眇眇愁余　水晶簾厎妝梳又怕熱
蟬紗絔乍除道宫睂學画量來休廣宿酲餘困蹙罷纔舒
　嬌女詩中碩人句裏費盡才情比擬渠殷勤祝舉玉纖加
　處黙訴氷蜍
　　　又(鼻)
滴粉堆成黄點輕黏運斤可能見窺簾乍露斜侵短燭挑鬟
欲徧易近圎冰愛齅靑梅慵塡香棗扶下秋千喘未勝閒中
坐試微嘘素指暗驗鈎繩　荷風水檻長憑盼消息郎歸嚔
定曽伴謝公游去聮吟或擁徐妃妝後半面須絙淚泫低分
汗融先拭紅袖遮來媚轉増凝神久想新停月脈旋抱飛蠅
(抱朴子玉女常以黄玉為誌大如黍米在鼻上是眞玉女也圎冰小鏡名香棗用石/崇事淮南子子午卯酉爲二繩丑寅辰已未申戍亥爲四鈎俗傳鼻息左右可以驗)
(時婦人有娠/蠅抱其鼻)
　　　又(耳)
玉琢芳根麝月初弦螺峰逺侵勝吳綃畫了微添朱暈秦璫
繫却密釘神針粉拂頻沾香雲帶掠釵鳳珠垂冷不禁盤龍
鏡映玉臺素手影後斜臨　小堂誰弄淸琴通一線靈犀直
到心慣春閒易倦偷黏角枕夢輕難續翻恨鶯吟細馬䭾來
埃風生處掩就綸巾未易尋羅幃厎把無聲私語遞向更深
(唐張萱画婦人/以朱暈耳根)
　　　前題　錢芳標
　阿母前頭影語微詞靈犀早通幾傳來芳信喜占晴鵲送
來愁緒暗數秋蛩擫笛層樓賣花深巷閒處關心幼便聦
纖瓊嫩情香貂垂鬢護取尖風　附時密約喁喁怕侍女
　猜嫌未許從儘夢回山枕半輪欹仄妝成珠珥兩朶玲瓏
　䰀鬌纔梳彎環欲吐弦月依稀翠霧籠重門鎖怪誰呼小
字熱處微紅
　　　又(齒)
文貝編成密鎻華池懸漿易霑愛蘭湯乍嗽含朱愈瑩瓠犀
難擬排玉還銛刺繡花匀縫衣結扣持截餘絲不用添芳津
嚥對靑梅一點軟却慵拈　早鴉啼徧前檐悄叩罷潛將心
事占見輕塵動處歌時定啓愁眉展後齲慣休嫌忍病先寒
因嬌或噤佇想頻銜素指纖相思字漫沉吟齧筆褪了毫尖
半遮更泥他沽酒缷金跳脫敎伊展畫替玉鴉叉待枕先舒
將盟暗齧宜印綢繆小字斜臨當别擣花房蜥蝪重繫紅紗
(首楞嚴經二臂四臂乃至八萬四千母陀羅臂李紳拓枝伎詩画鼓拖環錦臂攘又/鳳聲初歇翅初張李商隱詩展/画玉鴉义齧臂盟見左傳唐宮人選幸以綢繆字)
(印/臂)
　　　又(掌)
小小瓊田煖玉無塵紋生細波慣先調粉澤兩邊齊傅未昏
菱鏡一面頻磨鞵拓眞纖指離偏逺水上湔裙著意搓䦨干
拍惹鴛鴦驚起飛度風荷　樽前一握無多縱燕燕身輕舞
則那任靑紅碧緑挼成綵縷裁縫熨貼砑就香羅冷露三霄
明珠幾顆除是仙人不譲他春來病把芳心捧罷百徧摩挱
(楊无咎詞掌拓鞵兒漢雜事掐去掌/四寸李商隱詩仙人掌上三霄露)
　　　又(乳)
隱約蘭胸菽發初匀脂凝暗香似羅羅翠葉新垂桐子盈盈
紫菂乍擘蓮房竇小含泉花翻露蔕兩兩巫峰最斷腸添惆
悵有纖袿一抹即是紅牆　偷將碧玉形相怪瓜字初分蓄
意藏把朱欄倚處横分半截瓊簫吹徹界住中央量取刀圭
調成藥裹寧斷嬌兒不斷郎風流句譲屯田柳七曽賦酥娘
(漢雜事胸/乳菽發)
　　　又(膽)
蘖塢芝房一點中池生來易驚笑金釵卜就先能斷決犀株
鎭後纔得和平樓響登難房空怯最三斗除非借酒傾芳名
早喚狗兒吹笛伴取歌聲　沉憂何事牽情悄不覺人前太
息輕怕殘燈枕外簾旌蝙拂幽期夜半牎戸雞鳴愁髓頻寒
回腸易碎長是心頭苦暗并天邊月縱團圞如鏡難照分明
(黄庭經注膽爲中池素問膽主斷決李賀詩犀株防膽怯三斗/借用管輅事元稹詩狗兒吹笛膽孃歌内經膽病者善太息)
　　　又(腸)
婹嬝輕軀能有㡬多容萬斛愁慣悲銜腹内相看脈脈事來
心上一樣悠悠鳥道千盤轆轤雙綆又類車輪轉未休縈方
寸穿錦梭暗擲弱縷中抽　柔情曲似江流怕易割秋山嬾
上樓況三朝三暮巴猨峽口一聲一斷杜宇枝頭百結將離
九迴猶剰杯沃能勝酒力不樽前曲再休歌河滿淚落難收
(白居易詩能有幾多腸錦梭用梭腸/有意錦絲穿語魚玄機詩離腸百結解無由/李商隱詩回腸九回後猶有剩回腸又白詩三杯自要沃中腸唐孟才人歌河滿子)
(畢武宗命醫候之脈/尚温而腸已絶矣)
　　　又(背)
意逺熊濃珠壓腰衱冰肌最匀盼新月堂前殷勤匍伏秋千
架上推遞逡巡見客遥來和羞却走翩若驚鴻望未眞踏靑
去惹春游年少目送香塵　催歸潛理紈巾怕汗浹輕容拭
更頻憶閒中指爪癢須爬慣宵分姊妹擁便情親毎到嗔時
抛郎半枕難齧猩紅一點脣堪憎甚縱千呼萬喚未肯迴身
(杜甫詩背後何所有/珠壓腰衱穩稱身)
　　　又(膝)
纖骨亭亭窮袴輕籠長裾半懸訝流黄織慣頻掀綜厎小車
容却毎觸簾邊手抱無聊心慵易軟拜起須扶態更妍留仙
皺見勝常道罷小立依然　試令蹈節歌筵翹一足長同沙
鷺拳把春衣缷盡有時蔽錦寒衾架處恨未添緜醉裏便姗
嬌時孊密隨意天斜坐簸錢敎郎坐放阿侯學歩俯視齊肩
(曹植靜思賦行孊密而妍詳/古樂府十七生兒字阿侯)
　　　雙雙燕(别涙)
問銀海水有多少層波斂愁飄怨含辛欲墮轉自把人凝盼
霑向長亭早晚定減了輕塵一半安排玉箸離筵伴我樽前
腸斷　偷看夜來枕畔傍鏡影初乾袖痕重按心心心上緫
是别情難慣縱遣絲垂縷綰穿不起南珠盈串裁得幾幅榴
裙點點行行都滿
　　　笛家(題趙子固畫水墨水仙)
亡國春風故宮鉛水空餘芳草冷花開徧江南岸王孫老矣
文采風流墨池筆壻淚痕都染帝子含顰洛靈微歩宛在中
洲半悵騷人未經佩徒藝楚英九畹　繚亂一叢寒碧生煙
疎雨隨意攲斜鵝絹蟬紗寄情悽惋尚想白石蘭亭遺事逸
興千秋如見豈似吳興君家承旨蕃馬風塵滿縱自署水晶
宫怕有鷗波難浣
　　　金縷曲(水仙花禁用湘妃漢女洛神事)
小草先春令問誰移香本南園罷栽幽徑定武紅瓷看最好
銀蒜十囊齊迸簇薤葉萱芽相並幾點靑螺攅秀石護冰苔
一片凉沙淨喚仙子踏明鏡　詩家比喻閒重省未輸他礬
弟梅兄暗香疎影風露人間渾不到晴日紙牎留映襯髹几
畫屏斜整豔紫天紅昏夢裏料更番花信催難醒孤芳在伴
淸冷
　　　又(前題)
霽雪明吟院愛靑靑秀葉低排獨呈花面玉潤金寒爭憐惜
肯放風簾髙捲把十二屏山遮斷不信江南芳草渡傍蓬根
艾厎尋常見魚天暝鷺翹徧仙姿豈上閒釵釧便兜娘要
插蘭雲未容輕翦縱被春纖偷掐了折送膽缾猶戀怕零落
國香誰管憑仗王孫鈎水墨恣疎疎密密匀深淺須一幅好
東絹
　　　又(前題)
何處無香草戀晴牎靈苗抽並粉𬎼開早夢想西湖歸未遂
日日緇塵烏帽對冷豔娉娉嬝嬝料得芳心應笑我把風前
黄藕冠攲倒簪碧玉袂阿縞　萬花只向春陽閙惹多情游
絲牽住曳鈴催老便是秋林攅幾簇也有蝶銜蜂抱誰似此
幽芬繚繞繡入羅裙嫌太淡配山茶一捻紅尤好還又怕被
花惱
　　　又(前題)
物侯開春籥驗芳根頽簷曝後畫盆移却稚葉靑回纔幾日
又吐小蓮冰萼勝翠袖香藏珠絡雪虐風饕都過了倚南牎
晴景還如昨雖遲暮未寂寞　惜花不用圍簾幙任筵前山
薌舞罷幾曽吹落靜色孤光誰結伴除是早梅江閣比多少
汀蘅洲葯楚澤行吟憔悴矣料遺忘偶爾騷人錯留共我歲
寒約
　　　滿江紅(西湖荷花)
郭外垂楊直映到水仙祠屋愛十里花明鏡面岸沉沙腹幾
陣凉颸翻葉白連盤驟雨跳珠緑是誰儂一道撥靑蘋波紋
蹙　紅衣褪開還續碧筒卷擎相促繞蔆根荇帶冷香飛逐
偏是風前蝴蝶住但無人處鴛鴦浴擘生綃悔不學丹靑描
橫幅
　　　綺羅香(康熙丁丑六月舍南池上紅蓮作並頭花賦/以紀異)
蕙草連葩蘭英並蔕慣在貧家盆罋(年時蕙作同心花/今夏又開並蔕)誰料
今番雙頭水芝看涌交卮勸金叵羅深畫軸展玉丫叉重笑
莊窩半畝平池翻贏三十六陂種　谿亭容我小住那費桃
根桃葉隔江迎送臥穩風前一任冷香吹夢愁遮了葉厎難
扶描不到花心齊動除非喚薛夜來過繡成鍼七孔
　　　又(前題)
楊柳陰中菰蒲雨外一柄犀株通體並著花房宛似仙娥雙
髻算只有蜀苣同心祗認得嶧桐連理又爭如水珮風裳嫣
然交影鏡香裏　約開渚蘋汀蓼恣與纖鱗隊隊閙紅游戲
第一輕舟莫放采香人檥渾不管翠蝶衣翻生怕是録雲風
起問沙面頭白鴛鴦舊來曽見幾
　　　題竹垞並頭蓮詞後(平湖)沈岸登(覃九)
　紅玉雙擎漢卺杯温風别費翦刀裁定知茅屋詞人在故
　向亭陰作意開
　朋牋雙調綺羅香比似薲洲篴譜強有約重過聽按曲閙
紅一舸話斜陽
　　　水龍吟(白蓮)
緑雲十里吹香輕紈翦出機中素銀塘一曲亭亭何限露盤
冰柱玉腕徐來靑泥不動乍鳴柔櫓任沙鷗撲鹿雙飛不見
又何況雙棲鷺　好手畫師難遇倩崔吳鼠䰅描取翠衿小
鳥黄衣穉蝶添成花譜雲母屏風水晶簾額冷光交處爲秋
容太淡嫣然開到小紅橋路(宣和畫譜崔白有白蓮雙/鵝圗吳元瑜有白蓮塘圗)
　　　臨江仙引(枯荷)
三十六陂逺半竿日澹一面風攲畫橋靜采蔆船也都歸幽
期記紅袖滿碧筒勸舊侶全稀空留得伴愁人永夜聽雨柴
扉　江妃亭亭翠蓋水珮零落無遺剰寒蘆折葦相映苔磯
淒其看晨颸裏鴛鴦凍住了還飛漁翁笑且香包冷飯鍼補
秋衣
　　　又(詠茄)
隴上紫瓜好黛痕濃抹露實低懸趁朝日畦丁密灑冰泉桑
邊看長蔕翦纍纍綻葉厎光圎筠籃滿餉白牛蕭寺赤馬吳
船　筵前生疎蜀客犀箸催下茫然笑千龎萬粟許配芳鮮
嬋娟愛輕　染香衫色比似花妍閒無事寫家蔬添个小蝶
新蟬(芝田録煬帝改茄子爲崑崙紫瓜張文潜詩映葉乳茄濃黛抹黄山谷/銀茄詩珍蔬長蔕色勝銀又蜀人生疎不下箸又中有萬粟嚼輕氷鄭)
(安晩詩光圎頭腦作僧看張浮休茄/子頌頭附千龎徐熙有蟬蝶茄菜圗)
　　　惜紅衣(詠薑)
插架葵邊分畦蔗後日光穿漏看倚鴉鉏氷泉淺沙溜香苗
暗斸正社燕歸飛時候湖口紅掌白芽愛連船來又　㕑娘
纖手輕擘柔尖聽鳴小茶臼蓴絲翠冷鹽豉配能否一樣蟹
胥魚鱠味勝蜜橙霜韭問凍糟酣未思勸故人新酒
　　　同作(嘉善)魏　坤(禹平)
　瓜堰分區蔗田接岸一塍香滿障影疎疎筠簾織來短新
芽茁後聽竹外乳鳩低喚畦畔紅到柔尖割霜根纔半
腥風翦斷縷鱠糝羹香橙也同薦寒糟配入芳氣襲氷盌
悵自故人難致客裏暗銷吟管想舍南幾稜雨浥病花秋
晚
　　　摸魚子(蓴)
記湘湖舊曽游處鴨頭新漲初醱越娃短艇烏篷小鏡裏千
絲縈髪柔櫓撥絆荇帶荷錢一樣靑難割波餘影末愛乍掐
春纖盛盆宛似戢戢小魚活　西泠水濯取凝脂齊脫白銀
釵股同滑蜀薑楚豉調應好不數韭芽如蕨煙渚闊任吹老
西風若个扁舟發郷心未遏想别後三潭龜髯雉紖冷浸幾
秋月(本草春莖而未葉者名雉蓴/九十月漸麁在泥中名龜蓴)
　　　迷仙引(水蓼花)
斷續寒汀容與芳洲斜倚髙岸移近山茨緑葵定得相伴愛
冷紅開簇簇映采香人面有一種名字水禽偏好飛來無限
　垂釣休敎絆過雨尤堪翫蘋葉蘋花鷗莎占取長一半試
寫入千絲東絹勝寂寥幾點敗荷雪鴈
　　　滿江紅(塞上詠葦)
絶塞淒淸又誰把秋聲留住斜陽外寒沙揺漾亂山無主瑟
瑟乍驚心欲碎茫茫不管愁如許伴西牎燈火坐黄昏蕭蕭
語　催一陣茅檐雨攪一片霜林杵爲伊想徧了别離情緒
酒渴二更人散後月明千里鴻飛處夢滄江添个釣魚船風
吹去
　　　醉春風(荼蘼)
笑日紅偏嫩不雨靑常潤卷簾一架小庭濃認認認小摘休
前黄䰅緑刺最撩人鬢　轉眼殘春盡生怕繁英褪一年花
事此關心僅僅僅穀雨晴時牡丹開後這番風信
　　　侍香金童(茉莉)
暑雨初過密葉傳香逺忍纔露芳心先掐看攏髻鬆鬆簪一
點便到黄昏缷時猶戀　怎得知午日珠江江上讌把牆角
籬根齊翦結取畫船屏四面更有人兒雨鬟都滿
　　　疎影(芭蕉)
是誰種汝把緑天一片檐牙遮住欲折翻連乍卷還抽有得
愁心如許秋來慣與羇人伴惹多少冷風淒雨那更堪一點
疎燈繞砌暗蟲交訴　待把蛛絲拭却試今朝留與个人題
句小院誰來依舊黄昏明月暫飛還去羅衾夢斷三更後又
一葉一聲低語拚今番盡翦秋陰移種櫻桃花樹
　　　臺城路(芋)
瓜田幾稜(去/聲)區分後靑靑近依禾黍趣織聲邊牽牛花外慣
滴籬根淸露捎溝倚渚伴錦里先生小園秋暮野色柴門夕
陽攜客斷畦語　圎荷滿陂匀翠晚來風葉響一樣疎雨白
踏泥中紫收霜後便好開筵場圃然糠煨處聽昵昵空村夜
䦨兒女深盌糢糊曉光聞擽釜
　　　柳梢靑(西瓜)
乞種邊庭極知風味勝似東陵虎掌黄斑瓠犀黒白蒲鴿葱
靑　焦煙赤日人行盼岸柳陰陰短亭蘚井寒漿蘆簾曲几
閒拂秋蠅
　　　天香(寫生冬瓜)
宿點危東田移硯北墨池秋蔕新翦仙棗輸長土酥比淨隨
意攲眠籬院寒泉溜處慣枕住沙痕一綫蒲鴿筐中乍缷蝸
牛雨餘留篆　小童抱時應顫壓冰㕑短檐茅店問客齋期
好配紫茄紅莧壚頭更見熬成餌伴七夕鍼樓果同薦轉憶
郷園疎蕪舊堰(天文志瓜匏四星在/危東禾郡有冬瓜堰)
　　　一翦梅(盆梅聮句)
定武瓷燒㡬稜紅細斛香泥淺植春叢魏坤衝寒載入小車
中三尺苔枝一翦霜風彞尊　盡坼椶毛裂紙筒影漸橫斜
態轉玲瓏坤花邊郷夢兩人同放鶴洲南聽雪亭東彞尊
　　　醉花間(題金曉珠水墨芙蓉)
湘江水澧江水木末同姿媚露下冷花繁風裏柔枝脆　玉
臺匀染地意匠應憔悴硯滴井華新墨吮香脣醉
　　　於中好(題蔡女羅疎篁寒雀圖)
疎篁㡬葉揺晴翠淺暈出斷霞魚尾恁時寒色空閨裏偶憶
得瀟湘水　更添凍雀黄昏睡問同夢梅花開未一枝巳遂
雙栖計任雪壓風扶起
　　　好事近(題馬湘蘭畫蘭)
一十二叢蘭意態看成千百淨洗陳丹暗粉露天然眞色
紅糚季布舊聞名画也動憐惜試易管夫人款有阿誰知得
　　　清平樂(題水墨南瓜)
牽絲引蔓野外無人管纔見草簷花一半又早青黄堆滿
今年穀貴民飢村村剥盡榆皮合付田翁一飽全家婦子嘻
嘻
　　　點絳脣(敬業堂早桂)
金粟香濃一叢開徧團圝樹小山題句不用傷遲暮　大火
初流露脚飛寒兔方花礎搗来仙杵合配糖霜譜
曝書亭集卷第二十八
曝書亭集卷第二十九
　　　　　　　　　　　　秀水　朱彞尊　錫鬯
　詞(六)
　　茶煙閣體物集(下)
　　　一枝春(梅)
竹外横斜一枝春最近曉寒牎戸翠禽軟語喚起石䦨題句
東風舊日曽飛上那人睂嫵幾閒却翦綵心情覓到小園深
處　前村酒旗低舞試閒攜画榼重修簫譜棃雲淺駐未信
夢魂無據玉鱗殘月襯香雪馬蹄歸路乗餘興更上吳船虎
山橋去
　　　疎影(黄梅花)
横斜滿院見蜂䰅亂疊鶯羽新翦冷綴苔枝疎影羅羅休令
雀豹窺見天敎漏泄春光早把多少芳心輕展最愁他金屋
香寒長是曉風吹面　折向妝臺看取對將明鏡裏鴉額深
淺澹月微籠椒壁初昏留映謝娘詩卷難禁一曲山香舞膩
蠟淚銅盤千點記夢中人在羅浮杏子單衫煙染
　　　東風第一枝(杏花)
渡柳初眠官梅已褪又看春色如許水村山郭殘陽立馬亂
紅無數仙人此住也憐取滿林香霧酒旗風揺曳黄昏開徧
冷煙疎雨　休忘了曲江歸路試說與冶游伴侣最愁零落
芹泥半敎燕飛啄去賣花聲逺料深巷明朝何處倩个儂曉
日新妝插向鬢雲斜吐
　　　紅娘子(緋桃)
露井繁英積香逕游絲織宿兩猶含煖波頻漾短牆愁隔記
少年尋到赤䦨橋得仙源消息　最恨東風急飄上春泥濕
易掩重門難逢人面斷腸空憶便浣花牋紙染輕紅也無他
顔色
　　　殢人嬌(垂絲海棠)
蠟蔕何長紅絲齊綰算風信棃花尚晚一番雨過一番春煖
似卯酒人慵鬢釵横亂　日炙逾明鶯銜不斷伴蝴蝶深枝
眠慣須燒銀燭更浮金琖任桃李漫山有誰人看
　　　綺羅香(玉蘭)
紅木棉苞紫辛夷襆詎勝縞衣霜袂雪不封條但向花房凝
綴露一簇碧牡丹芽少幾點翠梧桐子笑依然玉樹陳宮臙
脂肯涴井中水　佳辰纔過上巳說與采蘭人道休尋溱洧
第一瑶臺月姊交光相對便著雨轉覺瓏䯳慣臨風未應憔
悴似搓酥滴粉張濃喚來深院裏(張濃宋南渡初甲伎左譽/贈之詞有滴粉搓酥句)
　　　搗練子(再過瞻園值玉蘭花放同蘅圃耕客賦)
髙曝粉淺窪銀瓏璁幾樹淨無塵勝屏風點染新一別此
五經春綺羅香憶按歌頻笑依然舊酒人
　　　玉樓春(繡毬)
玉毬繡出今番早蝶翅􁑌䰅迭迴抱一年一度雪成團半雨
半晴春未老　者囬上樹靑猨報合配鞓紅香入腦枝頭能
得㡬人憐落地始知花亦好
　　　洞仙歌(合昬)
翠陰如幄綴靑囊無數曽記開時未重午伴荷風榴火結實
千房蠲忿處猶自朝朝暮暮(合昏花開最久吳/俗謂之百日紅)滿庭香不散
持比吳緜翦破同功繭千縷愛微風攲側淡月惺忪酒初醒
夜深微雨便晨光朦朧小牎晴試護取同心不敎輕吐
　　　減蘭(夾竹桃聮句)
石䦨千曲試問是桃還是竹彞尊鳳子來時捧土移根定武
瓷魏坤　崔徐花朵布葉終須文與可彞尊吹徧温風長伴
樽前一簇紅坤
　　　東風第一枝(白楊梅)
鳦鳥歌殘蓴絲擷罷冰㕑夏果須薦卑枝壓地無塵繁陰滿
園如繖凉柯新翦早水市筠籠傳徧問隔江誰送輕帆鶴頂
半山翻賤　便流齒瓠犀詎軟便入手葱根不染任敎肌粟
長生愁他翠盤頻轉玉容銷暑最憶是湘湖南畔怕餐來晚
飯都忘莫被柁樓人見
　　　明月櫂孤舟(枇杷)
㡬陣疎疎梅子雨也催得嫩黃如許笑逐金丸看攜素手猶
帯曉來纖露　寒葉靑靑香樹樹記東谿舊曽游處日影堂
陰雪晴花下長見那人窺戸(謝瞻枇杷賦成炎果乎纖露白居易詩況/對東谿野枇杷謝靈運七濟云朝食旣畢)
(摘果堂陰春惟枇杷夏則林擒/楊巨源詩枇杷花下閉門居)
　　　邁陂塘(曹侍郎席上食檇李同右吉融谷賦)
錦淙鳴行㕑竹裏玉盤寒水初注未須雪藕黄瓜伴早釋人
間煩暑名最古記轍迹東西魯叟曽書汝吳洲越渚傍折戟
沙邊芳根蟠後幾濕戰塲雨　房陵種三十六園佳樹也愁
聲價輸與西施過此曽潛掐一縷纖痕留取小摘許愼莫被
來禽偷眼銜將去薫風且住漫染就輕黄靑靑攜付乞巧小
兒女(錦淙侍郎倦圃􁪹名李毎/顆留爪痕傳是西子曽掐)
　　　洞仙歌(橄欖)
南枝靑子架唐梯難翦試灑紅鹽褪都徧笑燕姬就酒歷口
漿酸眉峰聚又早芳津頻嚥　河豚春正美荻筍蔞蒿和就
香羮儘人勸更憶夜䦨時配取茗柯消殘醉滿傾壇盞看懷
核兒童眞橋癡愛插向蘭膏燭花齊颭(酉陽雜俎獨根樹東向枝曰木/威南向枝曰/橄欖嶺表録子)
(繁樹岐不可梯縁但刻其根下方寸許納鹽其中一夕子皆自落蘇子/瞻橄欖詩/紛紛青子落紅鹽王元之詩北人將就酒食之先顰睂皮核苦且澀歷口復棄遺白)
(樂天詩漿酸橄欖新嘉/靖蘸壇杯中有茶字)
　　　五綵結同心(茘子)
繁星著樹緑葉垂枝撲帳火雲朝熱錦鳥餐難盡定銜到十
二層城調舌是誰賭取羅囊紫看一騎飛塵相接晶盤瑩嫩
紅輕擘纖指忽噤寒徹　炎天亂堆香雪且莫從卯酒乍醒
人說光砑吳綃薄瀟湘水風皺半痕裙褶冰肌綽約看誰似
庶夢裏瑶妃無别記少年翠帷髣髴一點甘脣初齧
　　　暗香(紅豆)
凝珠吹黍似早梅乍萼新桐初乳莫是珊瑚零落𫾣殘石家
樹記得南中舊事金齒屐小鬟蠻女向兩岸樹厎盈盈擡素
手摘新雨　延佇碧雲暮休逗入茜裙欲尋無處唱歌歸去
先向緑牎飼鸚鵡惆悵檀郎路逺待寄與相思猶阻燭影下
開玉合背人暗數
　　　滿庭芳(佛手柑和嚴蓀友)
靑豆開房白牛露地春浮一樣根蟠風簾乍卷芳氣訝燒蘭
不比金仙十二承珠露倒瀉銅盤雙林厎知他鹿女㡬度踏
花看　園官傳送處烏皮旋設兔琖初安勝甘蕉乳臭橄欖
漿酸攜到六街三市津梁倦彈指霜寒鏤酥片餘香未減分
配小龍團
　　　霜葉飛(詠柑同魏禹平作)
昔游曽記泥山路靑林纔二三里枝頭行蟻拂還來正十分
黄膩須不似甜桃醋李樽前别有閒風味見翠竹擎籃惹重
露新霜指爪都著香氣　回憶上日春盤羅帉輕裹个个鎔
蠟封蔕歸時笑遺細君看剔殘燈紅蕊枉想像金坡舊事歳
星今謫人間丗判洞庭全家去徧插牆陰恣攜懷裏(韓彦直/橘録温)
(州四邑俱種柑而岀泥山者推第一山如覆釜其傍地延袤只二三里許出此則/香味逺不逮嵇含南方草木狀壺/柑窠如薄絮蟻在其中幷窠而賣柑樹無蟻)
(則其實爲蠧所傷黄山谷詠柑詩香著樽前指爪間隋書文帝好食柑蜀/中摘黄柑即以蠟封其蔕獻之蘇詩歸來一點殘燈在猶有傳柑遺細君)
　　　秦樓月(金豆)
橘田秋吳儂摘處霜花浮霜花浮玉盤的歷偏惹閒愁　酒
䦨燭暗羅衾幬手香夜半潛相投潛相投十年舊事忽到心
頭
　　　減蘭(橙)
朱欒幾樹愛惜芳根移細雨鵠殻重紋作意秋凉已十分
一年好景玉臼金齏長記省有厎酸漿搗處眞憐透甲香
　　　玉樓春(柳)
柔條曽記春前種乍起三眠妍手弄煙初羃歷態眞濃絮未
顚狂絲尚重　依依别緒長亭共舊雨殘陽空目送一灣流
水小紅橋留與斷腸人作(去/聲)夢
　　　減蘭(楊花)
楊花無緒不管人愁髙下舞筆架書籤纔拓牎紗處處黏
東風語汝吹入謝家池閣去詠絮人閒憑仗東風忽自前
　　　疎影(秋柳和李十九韻)
西風馬首有哀蟬幾樹髙下聲驟村外煙消水際沙寒斜陽
似戀亭堠絲絲縷縷紛堪數更髣髴葉初開候待月中疎影
東西思共故人攜手　揺落江潭萬里繫船酒醒夜長笛京
口讀曲歌殘曉露翻鴉蕭瑟白門非舊赤䦨橋畔流雲逺遮
不住短牆疎牖話六朝遺事淒涼張緒近來消瘦
　　　原作　李良年
　旗亭隴首正新霜乍點斜日風驟一片秋聲幾樹蕭疎驚
　心十里津堠行人欲折還敎住爲記得别離時候灑渭城
　朝雨如煙曽向畫橋分手　何處無情玉笛忍敎一夜裏
　吹墮江口繫馬無人認取寒枝惟有晩鴉依舊相思最是
　鴛鴦渡應漸冷碧紗牎牖縱待得來歲春還只恐那人腰
　瘦
　　　臨江仙(寒柳)
綰得舊時離恨否風前一樣絲絲送人折盡夕陽時昬鴉餘
幾點莫認早鶯兒　憔悴倡條渾不是菱花記取雙睂秋聲
誰與寄相思章臺疎影在只剰兩三枝
　　　瀟瀟雨(落葉)
秋林紅未足怪酸風一片舞遥堤任髙髙下下蕭蕭摵摵策
策悽悽岸觜籬根壓徧驚斷草蟲啼只有蒼凉月來照鴉棲
　却似游蹤不定謂當南反北旋又東西縱吟邊倚杖樽酒
正堪攜然茶鎗故人來否怕空山舊徑一時迷颼飀響悵無
眼夜聽到荒雞
　　　玉女揺仙珮(白鷴)
桄榔葉暗茉莉叢深舊是雙雙栖處玉羽初迴風毛誰鎩百
徧對人猶怖悶把芳時度緫無言不比聦明鸚鵡待移伴庭
前孔雀還怕金花翠尾須妒丹靑頗難描黒白分明千絲萬
縷　曽記謝家賦雪皓鶴爭鮮點綴瑶階瓊樹十二畫欄紅
妝相見定自愁添睂嫵有得春多許也空掩風雨重重朱戸
況逺客頻年嶺外秋來見月驀然回顧歸期誤今番索遣開
籠去
　　　八寶妝(舞孔雀)
庭暗娑羅山明躑躅正值好春時候不用紅樓三十級合在
迴廊疎牖朝來彈指阿誰妒殺芳心緑𬎼響處開難驟絶勝
織成步障編他銅釦　看場壓倒牎櫺一迴舞旋更敎人立
屏後數項翠尾花如縷怎染岀輕紈圗繡除非是邊鸞好手
郁吚聲裏低丹咮問飫眼蠻奴莫銷殘碧暗金否(孔雀舞將罷/以咮著地鳴)
(乃歛/其羽)
　　　花犯(鴛鴦)
曲池塘天敎付與雙棲夜深並緑蒲分映任夢裏隨波煙外
交頸圎沙一片斜陽冷多應睡未醒看足了浣衣人去蜻蜓
移釣艇　采蓮渡頭最愁他淸歌纔起處驚飛難定齊浴罷
花潭下翠牽紅凝休縁却竹弓射鴨還自去空江千萬頃正
好伴水亭風檻低垂羅袖影
　　　臺城路(鷺鷥)
謝池最愛鮮禽好當年惠連曽賦紫荇絲邊水葓花外長見
伊窺魚住乍翻淺渚訝拍拍隨波欲低還舉占得圎沙慣拳
一足久延佇　采蓮舟漸近也笑紅裙按楫不敎驚去荻岸
偏明蘋風慣浴凉月毿毿緜羽曲江人渡指隱約秋潮望中
生處纔挂魚􁉞又飛來別浦
　　　月華淸(王阮亭侍讀書齋詠山鷓侍讀詞有妾是桐/花郎是桐花鳳之句故六七反之)
白頰梔頭繡纓竹外輸他緜羽姢秀何處飛來料自苑桃宮
柳縱不比么鳳桐花合賺得新詞消受紅豆拚分了鸚哥任
伊閒咒　相見海棠初綻早落盡芙蓉雪梅香逗移入重簾
伴取玉蜍金獸記點染窠石春林費多少巧心妍手描就試
開籠放爾戲猨能否(宣和画譜黄居宷有海棠山鷓圖丘餘慶有芙蓉/山鷓圗吳元瑜有雪梅山鷓圗易元吉有窠石山)
(鷓圖崔白有春林山鷓/圖崔慤有戲猨山鷓圗)
　　　江城子(黄雀)
江郷風物客中論傍籬根啟柴門翦翦西風紅稻倚斜曛長
記張羅秋九月南馬疃北陶村　充庖俊味我思存坐黄昏
引淸樽持比香橙蒸栗色難分凝想流匙眞个滑全不數鴨
餛飩需ŧ
　　　琵琶仙(秋日桑乾河上見雙白燕詠之)
逺渚秋光乍疑是兩岸蘆花如霰剛得軟語輕迴差池轉堪
戀思一縷紅絲繫住怕飛入掌中難見明月樓臺棃花院落
曽否尋徧　問何事沙際飄零惹西去潘郎鬢都變爭向水
晶簾外對曉風初卷看畫閣銀釵幾許留伴他傅粉人西借
取玉女縫衣一雙幷翦
　　　東坡引(鸊鵜)
洄沿潭裏浴波圎明鏡蹴濃花淡柳西湖曲臨流看不足
晴沙逺映淺水撲鹿鎭日夜鳴相續采蓮人去菰蒲緑一雙
飛又宿一雙飛又宿
　　　長亭怨慢(鴈)
結多少悲秋儔侶特地年年北風吹度紫塞門孤金河月冷
恨誰訴迴汀枉渚也只戀江南住隨意落平沙巧排作參差
箏柱　别浦慣驚移莫定應怯敗荷疎雨一繩雲杪看字字
懸鍼垂露漸攲斜無力低飄正目送碧羅天暮寫不了相思
又蘸凉波飛去
　　　滿庭芳(鵞)
染柳分黄飛霙較素持比溪絹尤妍白毛紅掌羣汎撥輕漣
只合呼他舒鴈無端是引頸嗔船茴香下半醒半睡惻眼小
如錢　江天農務了柴荆開處頻數村前任殘陽曲岸水偃
沙眠客至還堪對酒閒時節換取籠邊兒童問山陰舊事說
與永和年(五代趙才以画鵞得名有苘香/下睡鵞圗錢之輕者曰鵞眼)
　　　邁陂塘(鴨)
任方塘羣游孤泛愛他不染泥滓避人纔見驚飛去又早紛
紛低墜堪妒是曽消受夜深毎並鴛鴦翅竹弓漫試對黒白
分明欄邊鬬罷芳草一茸翠　揚瀾好兩槳吳船小觜采蓮
人弄煙水晚來笑把紅裙裹觸損冷花濃蕊歸也未正一色
秋江灩灩波千里移來簾厎鑄就小鑪熏屏帷深處長傍繡
衾睡
　　　水龍吟(觀洗象作)
凉波曉色城西路趁著熱風猶未引來舞隊依稀晉日黄門
鼓吹垂鼻鱗囷旋渦逺近欲沉還起看雲旗摇處更畨催去
偏會得蠻奴意　夾岸人家此際步踟躕紫騮難繫疎簾隱
隱輕容小袖笑聲齊指赤日徐髙黄塵又徧鈿車流水剰白
頭宮監相攜柳下說前朝事
　　　埽花遊(駱駝)
白龍堆逺傍獨樹煙平草痕如翦臥沙最淺慣齧罷戎鹽紫
髥都斂拂起鞭捎娖隊安行愈緩夕陽晩料穩坐上頭人意
先倦　江國知少見指背錦糢糊柳陰髙岸側峰半偃笑零
丁帖子戴家傳遍記取形摸小玉羊脂新碾筆牀畔鎭紅箋
不敎風展(漢戴良失父零丁曰食不能/嚼左右/似西域駱駝)
　　　木蘭花慢(孫懋叔以山獐見貽賦謝)
孫郎眞愛客分異味到寒庖尚髣髴童時鹿邊曽見照影驚
跑弓鞘餓鴟叫處想風生耳後落飛髇誰向原頭飲血一鞭
歸騎横捎　毛炮嫩滴瓷罌漿乍洗析成肴任滿薦辛盤椒
花頌罷荷葉堪包西郊雪晴人日擬重尋退谷半山坳笑擘
春前紅脯醉吟小閣松梢
　　　雪獅兒(錢葆馚舍人書詠貓詞索和賦得三首)
(鵡貓兒篇序云貓不仁獸也路德延孩兒詩貓子綵絲牽黃荃/有食魚捕雀二圖郭乾祐有顧􁑌貓圗盧廷讓詩餓貓窺鼠穴)
　　　又(前題)
磨牙澤吻似虎分形眼黃須辨炎景方長試驗鼻端冷煖茴
香叢暗撲不住螻蛄一點更尋向籬根𬗋芥石稜紅莧　醉
了葧荷頻顫訝搔頭過耳水痕初浣消息郎歸休把玉鞭𫾣
斷平陵傳徧問齧鏁金錢誰綰風吹轉蛺蜨驚飛淩亂(何尊師/謂貓似)
(虎獨有耳大眼黄不相同其畫澤吻磨牙無不曲盡酉陽雜爼貓鼻端長冷惟夏至一日/煖滕昌祜有茴香戲貓圖黄荃有螻蛅戲貓圖吳元瑜有𬗋芥戲貓圖何尊師/有莧菜)
(戲貓圗俱見宣和画譜米芾画史云黄荃貍貓顫葧荷甚工酉陽雜爼云貓洗面過月/則客至陸游老學菴筆記馬鞭擊貓節節㫁折又酉陽雜俎云平陵城古譚國也城中)
(有一貓長帶金錬/有錢飛若蛺蜨)
　　　原作　錢芳標
　花氍臥醒又間趂十二欄邊一雙蝶舞繡倦空閨幾徧春
　纖親撫奔騰玉距亂蠅拂紅絲千縷試驗取雙瞳似線庭
　陰日午　好是蠶時早乳問當年果否共調鸚鵡八蜡迎
　來何處逺村巫鼓雲圖錦帶漫搨得張家遺譜燈明處合
　對金猊小炷(張泌妝樓記云張摶好貓有/雲圗錦帶諸名價值數金)
　　　催雪(席上賦黄鼠)
倦擁癡牀寒禦旨蓄多事拱人嫳屑惹花豹騰山地猴臨穴
五技頓窮就掩趁快馬攜歸捎殘雪刲肝驗膽油蒸糝附寸
膏凝結　鏤切俊味別耐伴醉夜䦨引杯稠疊更何用晶鹽
玉盤陳設一種低徊舊事想獨客三雲愁時節喚小伎並坐
敎嘗聽唱塞垣風月(黄鼠産雲中/劉績霏雪録黄鼠穴處各有配匹/人掘其穴見其中作小土窖若牀榻之狀則牝牡)
(所居之處也秋時蓄黍菽及草木之實以禦冬天氣晴和時岀坐穴口見人則/拱前腋如揖狀即竄入穴惟畏地猴地猴形極小縱入其穴則喙曳而出之味)
(極肥美元時曽爲玉食之獻置官守其處人不得擅取也酉陽雜爼鼠膽在肝/活取則有梁韋琳䱇表以臣爲糝熬將軍油蒸校尉花豹鷹之小者專摶黄鼠)
　　　臺城路(蟬)
芩根化就初無力温風便閒淒調藕葉侵塘槐花糝徑吟得
井梧秋到一枝潛抱任吹過鄰牆餘音猶嫋驀地驚飛金梭
爲避栗留小　長堤翠陰十里冠緌都不見只喚遮了斷柳
亭邊空山雨後愁裏幾番斜照昏黄暫悄讓弔月啼蛄號寒
迷鳥飲露方殘曉凉嘶悠早(稽聖賦芩根爲蟬援神契/蟬無力故不食遮了蟬聲)
　　　又(前題)
蛻餘不作游仙夢炎天愛浮凉吹抱柳眠慵棲槐影合隨分
小園堪寄緑陰滿地慣獨自悠颺一絲風裏咽住殘聲哀吟
又聽別枝起　柴門亂喧雨後濕雲斜照落霞斷魚尾南陌
離亭西風故國多少愁人盈耳兒童此際罥蛛網檐牙筠竿
樹厎爲恁驚飛絃桐移素指
　　　前題(華亭)髙層雲(二鮑)
　枕屏曉殢行雲夢却還被伊催斷苦調才終悽吟還續遞
　寫幾番幽怨柳塘聽倦愛竹院新凉數聲差緩曲奏迴風
　蕭蕭落葉玉階滿　愁聞最是旅客對前村幾樹頽照攲
　岸響咽尤悲音長漸澀引起離情無限當年蜀棧和嶺畔
　啼䳌鄉心曽亂一片秋容淡雲凝望逺
　　　前題　李良年
　滿堦榆莢過牆竹日長初埽三徑鳩婦呼殘燕雛飛後不
　許草堂人靜隔林遥聽恰吟侶參差録陰遮定長記抛書
　聲聲如在最髙嶺柴關應誤來客亂喧晴葉厎剥啄難
　省葵扇慵揮桃笙乍展午夢幾番催醒井梧秋冷漸移近
　朱䦨有人閒凭一笑回身鏡中看鬢影
　　　綺羅香(和宋枚仲别駕詠螢)
挾火難温侵星易墜留拂井梧檐樹傍牖依䦨暗裏慣窺人
住渾不辨鬢霧殘妝又何況韤塵纖歩際新凉團扇初閒輕
羅撲付小兒女　葳𬎼深鎖院靜攜照相思錦字練囊縫取
憑仗微風方便更敎飛去逗屋角蛛網圎絲避葉心豆花斜
雨恣意向月黒池塘夜䦨髙下舞
　　　花心動(蜻蜓)
舞拂波光齊上下早是薫風池館蟬翼還輕蠆尾偏長記取
狐棃曽喚釣絲愛向人前立見幾度欲飛猶緩花陰小伯勞
穿過也能偷眼　點水移時款款乍紅裊蔆枝翠停荷管卷
幔凉多傍檻晩晴影織夕陽莎岸有時忽上玉搔頭全不怕
佳人羅扇纖羽響一翦鬢雲撩亂
　　　南郷子(蛩)
凉月澹影疎疎豆葉新黄架未除好似繰車鳴不住來又去
秋燈慣伴愁人語
　　　玉人歌(杭州玉泉寺池中五色魚凡千頭内一種翠藍者最/可愛賦之)
輕漣白愛一種娵隅暈藍拖碧練塘風煗蒼玉恣抛擲丹砂
泉淺游朱鬛受盡人憐惜又爭如雨過天青者般顔色　濠
上未歸客投香飯靑精日斜與食蓮葉東西何事便深匿翠
鱗六六空揺尾嬾遞閒消息但年年映取柳陰千尺(後周時請/瓷器式丗)
(宗批其狀曰雨過天青雲/破處者般顔色作將來)
　　　探春慢(河豚)
曉日孤帆腥風一翦販鮮江市船小滌徧寒泉烹來深院不
許纖塵舞到聽說西施乳惹賔坐垂涎多少阿誰犀箸翻停
莫是生年逢卯　閒把食經品第量雀鮓蟹胥輸與風調荻
筍將芽蔞蒿未葉此際故園眞好鬬鴨䦨邊路猛記憶溪頭
春早竹外桃花三枝兩枝開了
　　　桂枝香(蟹)
新霜晩渡見燃葦鴻天落潮魚步盡掩靑筐縛急腥涎齊吐
津門水市無人問聽軋軋小車鳴路攜來九陌不知還有酒
徒閒否　又何況鄉園秋暮任空江築舍斷沙名浦酥片金
穰那管玉纖黏住橙陰菊外登髙宴捉鮦陽罋邊儔侶年年
長擘燭斜畫舫水凉朱戸(畢卓鮦/陽人)
　　　又(前題)
緯蕭截水見半漾湖波半撐湖觜此際菱歌漸少滿塍香穗
漁師菰飯新炊後任攲斜橛頭船檥爬沙響處連江露白一
燈紅細　便八跪雙􁠥都利被寒蒲束縛仄行無計試放閒
塘蓼岸描成秋意須愁解甲隨潮去添痩葦一枝扶起履霜
聽徧聲聲宛似玉琴絲裏(徐熙有蓼塘蟹圖傳肱蟹録履霜操有/蟹行聲黄庭堅詩寒蒲束縛十六輩)
　　　前題(平湖)沈暭日(融谷)
　菱塘風老正亂葦蕭蕭采香船少露白星疎草舍煙靑燈
　小溪邊月黒初肥候濕筠籠一天霜曉寒蒲縛就漁童未
　去酒人先到　看秫釀新篘熟早向松火山㕑蜀薑親擣
　狼籍杯盤那計悲秋懷抱天津趙北東西路也盈車軟塵
　吹道沉吟鄉味汾湖一曲不如歸好
　　　雙􁬫鶒(纖蛤)
俊味鹽官稠疊一種小如瓜􁇦最愛蘭湯渟雪卯酒欲醒時
節　雲母乍分瓊屑玉楮刻成風葉拾取黏雙蝴蝶驚飛鬢
影奇絶
　　　湘江靜(蛤蜊)
獷殻深緘潭厎並任吹殘老楓誰省房同蘆雉花輸石􁗻占
魚牀淸冷網漉兩筠竿橛頭響靑泥成餅西風古水斜陽野
田尋啅雀更無影　甲缷初湯沸定一痕纖嫩黄逾淨不知
許事相逢且食把膏脂都屏犯卯未醒時喚金鈒小盤須釘
幾番爲爾勾留住了早春歸興
　　　淸波引(西施舌)
越絲千鏤誰暗趂落潮網住恁時看取一錢厎須與悔逐扁
舟去亂水飄零良苦自從歌罷吳宮聽不到小脣語　鳴薑
薦俎此風味難得並數島煙江雨短篷醉曽煮茘子香辭樹
一半勾留爲汝試問舊日鴟夷比儂饞否
　　　聒龍謡(龍蝨)
雨黒南溟煙黄北戸慣候潮痕昏曉倦羽飛來被濕沙黏了
何嘗見蝜　塵生宛一似蛣蜣香抱待紅絲綴上釵頭又輸
與緬蟲小　鮫人市蜑人船過十里五里酒人騰笑刀砧喚
住擘珠娘纖爪算加恩簿子須添辨異味食經重草訝劉郎
學豢龍時不曽捫到
曝書亭集卷第二十九
曝書亭集卷第三十
　　　　　　　　　　　　秀水　朱彞尊　錫鬯
　詞(七)
　　蕃錦集
　　　十六字令(春暮)
愁(魏/扶)别後花時獨上樓(魚玄/機)風吹雨(李/賀)春肯爲人留(白居/易)
　　　南歌子(早秋西湖)
桂楫中流望(丁仙/芝)荷花鏡裏香(李/白)無數紫鴛鴦(余延/壽)嬋娟江
上月(劉長/卿)拂羅裳(閻朝/隱)
　　　摘得新(伎席)
歌有聲(李/白)朱絃繁復輕(温庭/筠)碧桐風嫋嫋(陸龜/蒙)月初生(王/建)嬋
姢花豔無人及(畢/耀)早傳名(長孫/無忌)
　　　桂殿秋(剡城客夜)
月漉漉(李/賀)雨微微(張/泌)故郷山水路依稀(羅/鄴)近來欲睡兼難睡
(劉/寫)正是歸時厎不歸(葛鵶/兒)
　　　搗練子(呉興感舊)
春雨灑(馮/著)滴檀欒(陸/羽)獨宿江城蠟炬殘(杜/甫)正是花時堪下淚
(張/隱)更無人倚玉欄杆(崔/魯)
　　　又(同前)
無處覓(呉/融)不須留(劉言/史)遲日園林悲昔游(杜審/言)惟有别時今
不忘(顧/況)滿天風雨下西樓(許/渾)
　　　江南好(同周靑士過沈山子村居)
三春暮(郞大/家)看竹到貧家(王/維)髙樹夕陽連古巷(盧/綸)小橋流水
接平沙(劉/兼)把酒話桑麻(孟浩/然)
　　　又(曉起商氏園亭)
更五點(韓/愈)珠箔卷輕寒(薛奇/童)金谷風光依舊在(白居/易)紅泥亭
子赤䦨干(李/白)迷路出花難(宋之/問)
　　　又(過柯翰周書屋)
披磵戸(盧照/鄰)疎快頗宜人(杜/甫)家醖滿缾書滿架(白居/易)山花如
繡草如茵(許/渾)獨坐一園春(盧照/鄰)
　　　又(詠燕)
銜泥燕(韋應/物)最在美人家(芮挺/章)盡日聽彈無限曲(元/稹)等閒飛
上別枝花(李商/隱)一種逐風斜(楊希/道)
　　　南鄉子(珠江春思)
日隱輕霞(王/維)紅紅綠緑苑中花(王/建)何處更添詩境好(司空/圖)聽
春鳥(顧/況)飛去花枝猶裊裊(韋應/物)
　　　又(度甓社湖)
柳拂浮橋(韓/偓)靑山隱隱水迢迢(杜/牧)行盡江南數千里(岑/參)蓮風
起(李/賀)羅袖動香香不已(楊太/眞)
　　　又(上谷觀伎)
躡珠履(楊/衡)舞羅衣(李/白)淸歌寶瑟自相依(駱賔/王)此夜不堪腸斷
絶(權德/輿)紅燭滅(李/頎)歸去豈知還向月(李商/隱)
　　　憶王孫(湯公枚鄭文谿柯翰周飲酒肆)
花南水北雨濛濛(盧/綸)十里鶯啼緑映紅(杜/牧)葉葉春衣楊柳風
(韓/翃)出城東(王/維)笑入吳姬酒肆中(李/白)
　　　又(春游)
淸江一曲柳千條(劉禹/錫)日岀三竿春霧消(同/上)上苑梅香雪裏
飄(崔日/用)馬蕭蕭(杜/甫)渌水斜通宛轉橋(韓/翃)
　　　又(後游)
平田渺渺獨傷春(李嘉/祜)兩岸桃花夾去津(王/維)一種佳游事也
均(張/諤)草如茵(李/賀)不見當時勸酒人(曹/唐)
　　　又(歌席)
嬌歌急管雜靑絲(岑/參)燭暗香殘坐不辭(陸龜/蒙)細雨春風花落
時(李/白)暗相思(白居/易)若問旁人那得知(崔/顥)
　　　又(探梅)
一株斜映竹籬門(薛/能)磵戸芳煙接水村(司空/圖)揺蕩春心似夢
魂(皎/然)水雲昏(顔眞/卿)靜愛寒香撲酒樽(羅/隱)
　　　又(題沈式功雙谿草堂)
浴鳬飛鷺晚悠悠(杜/甫)堤下連檣堤上樓(劉禹/錫)紅蓼花疎水國
秋(杜荀/鶴)采蓮舟(閻朝/隱)直到門前溪水流(常/建)
　　　又(鏡湖秋思)
越山重疊越溪斜(羅/虬)竹浦風迴雁弄沙(鮑/溶)㡬箇輕舟在若邪
(王/翰)摘蓮花(王/勃)江月相隨直到家(李/頻)
　　　又(濟南元夕)
今年春色勝常年(崔/液)遥望笙歌隔水煙(王/建)何處風光不眼前
(王/表)月如弦(李叔/卿)從未團圎直到圎(王/建)
　　　江神子(題畫竹)
萬條寒玉一溪煙(李/賀)泛春泉(孟/郊)映秋天(任/華)曽憶湘妃廟裏雨
中看(白居/易)閒對數竿心自足(張南/史)滄海上白雲間(令狐/楚)
　　　春光好(春恨)
花嬋娟(孟/郊)月嬋娟(同/上)早是傷春夢雨天(韋/莊)思緜緜(盧/仝)梁間
燕子聞長歎(李商/隱)春將半(劉禹/錫)舊事思量在眼前(白居/易)一年
年(同/上)
　　　長相思(歌席)
歌淫淫(李/賀)管愔愔(同/上)花煖江城斜日陰(宋/濟)情多酒不禁(白居/易)
　爲君吟(李/白)動君心(同/上)雲母屏風燭影深(李商/隱)銷魂況在今
(錢/起)
　　　昭君怨(題畫)
危石纔通鳥道(劉長/卿)山色東西多少(皇甫/冉)石上㡬年松(顧/況)碧
叢叢(李/賀)斷岸沉魚(陸龜/蒙)霜葉無風自落(盧/綸)月照一孤
舟(孟浩/然)去悠悠(韓/愈)
　　　生查子(别思)
楊柳映春江(崔國/輔)露葉凝愁黛(盧照/鄰)獨立俯閒階(韓/偓)離别人
誰在(杜/甫)千里夢難尋(温庭/筠)恨極同塡海(呉/融)本是細腰人(陸/龜)
(蒙)數急芙蓉帶(李啇/隱)
　　　楊柳枝(會稽春游)
渠柳條長水而齊(王/建)燕銜泥(韋應/物)花潭竹嶼傍幽蹊(儲光/羲)草
萋萋(岑/參)油壁車輕蘇小小(羅/隱)向君笑(李/白)玉壺春酒正堪攜
(岑/參)若邪溪(杜/甫)
　　　玉蝴蝶(同沈覃九再登平山)
秋雲不雨長陰(盧/綸)積翠靄沉沉(王/維)繫馬又登臨(朱/灣)風吹秋更
深(周/朴)暗蛩生暮色(無/可)寒磬滿空林(劉長/卿)沈約瘦愔愔(李商/隱)
憑髙獨苦吟(韋/莊)
　　　浣溪沙(同柯寓匏春望)
煙柳風絲拂岸斜(雍/陶)逺山終日送餘露(陸龜/蒙)碧池新漲浴嬌
鴉(杜/牧)閬苑有書多附鶴(李商/隱)春城無處不飛花(韓/翃)馬啼今
去入誰家(張/籍)
　　　又(西湖早春)
雪帶東風洗畫屏(許/渾)便敎鶯語太丁寧(杜/甫)看花多上水心亭
(張/籍)隔岸春雲邀翰墨(髙/適)傍簷煙雨濕巖扃(韋/莊)瓦甌斟酒暮
山靑(崔道/融)
　　　又(虎丘)
髙閣晴軒對一峯(許/渾)泊舟微徑度深松(郎士/元)水天春暗暮雲
濃(鄭/谷)歌酒家家花處處(白居/易)羅衫葉葉繡重重(王/建)一杯可
易得相逢(白居/易)
　　　又(山塘夜泊)
月挂西弓藹藹明(陸龜/䝉)春風倚櫂闔閭城(李嘉/祐)酒旗歌扇正
相迎(陶/峴)碧幌靑燈風豔豔(元/稹)𬗋槽紅撥夜丁丁(許/渾)一更更
盡到三更(杜荀/鶴)
　　　又(小孤山)
四面無塵輟櫂過(羅/隱)秋來江靜鏡新磨(杜/牧)碧雲髙髻綰婆娑
(曹/唐)深洞長松何所有(王/維)曉煙淸露暗相和(陸龜/蒙)白銀盤裏
一靑螺(劉禹/錫)
　　　又(天津道中)
海燕西飛白日斜(許/渾)津橋春水浸紅霞(雍/陶)鵁鶄鸂鶒滿晴沙
(杜/甫)樹色到京三百里(殷堯/藩)柳條垂岸一千家(劉/商)櫂聲煙裏
獨嘔啞(韋/莊)
　　　又(夜泊無錫聞鄰舟歌者)
雲鬢新梳薄似蟬(白居/易)江頭暫駐木蘭船(張/蟾)水寒煙澹落花
前(譚用/之)五夜淸歌敲玉樹(曹/唐)一雙纖手語香絃(李羣/玉)坐來
雖近逺於天(呉/融)
　　　又(惜别)
惜别愁窺玉女牎(李/白)遥知不語淚雙雙(權德/輿)綺羅分處下秋
江(許/渾)暮雨自歸山悄悄(李商/隱)殘燈無燄影幢幢(元/稹)仍斟昨
夜未開缸(李商/隱)
　　　又(春閨)
出意挑鬟一尺長(段成/式)巧匀輕黛約殘妝(施肩/吾)黄昏獨自立
重廊(柯/宗)蠟照半籠金翡翠(李商/隱)羅裙宜著繡鴛鴦(章孝/標)不
因風起也聞香(羅/虬)
　　　又(同前)
十二層樓敞畫檐(杜/牧)偶然樓上卷珠簾(司空/圖)金爐檀炷冷慵
添(劉/兼)小院迴廊春寂寂(杜/甫)朱欄芳草緑纖纖(劉/兼)年年三月
病懨懨(韓/偓)
　　　減蘭(憶别)
我行自北(顧/況)薄暮欲歸仍佇立(李建/勲)言告離衿(宋/華)一寸迴腸
百慮侵(唐彦/謙)吁嗟萬里(歐陽/詹)回首可憐歌舞地(杜/甫)風雨蕭
蕭(韓/偓)二十年前舊板橋(劉禹/錫)
　　　又(鴛鴦)
荷塘倚扇(李/賀)動處水紋開豔豔(張/籍)五色氤氲(陳子/昂)鏤羽雕毛
迥出羣(皮日/休)浮湍戲渚(蕭穎/士)看處便須終日住(呉/融)折彼荷
花(王/勃)相趁鳬雛入蔣牙(杜/甫)
　　　又(落花)
叢芳爛熳(陳子/昂)庭影離離正堪翫(儲光/羲)碧樹溟濛(上官/昭容)一片西
飛一片東(王/建)絲纏露泣(韓/偓)惟有春風最相惜(楊巨/源)灞岸分
筵(徐/堅)觸忤愁人到酒邊(杜/甫)
　　　又(落葉)
蕭其森矣(蕭穎/士)客舍秋風今又起(岑/參)千樹山家(王/起)村映寒原
日已斜(郎士/元)客無所託(李/白)五夜颼飀枕前覺(劉禹/錫)覺坐而
思(韓/愈)不爲愁人住少時(戴叔/倫)
　　　采桑子(秋日度穆陵關)
穆陵關上秋雲起(郞士/元)習習凉風(蕭穎/士)於彼疎桐(宋/華)摵摵淒
淒葉葉同(吳/融)平沙渺渺行人度(劉長/卿)垂雨濛濛(元/結)此去何
從(宋之/問)一路寒山萬木中(韓/偓)
　　　菩薩蠻(秋日陪劉増美中丞飲冶源亭子愛其山水/竹樹之勝題壁四首)
遥看一處攅雲樹(王/維)秋花錦石誰能數(杜/甫)犬吠水聲中(李/白)回
流映似空(盧照/鄰)緑陰生晝靜(韋應/物)亂竹開三徑(王/勃)未惜馬
蹄遥(杜/甫)看余渡石橋(宋之/問)
　　　又
幽栖地僻經過少(杜/甫)沙頭雨染斑斑草(白居/易)隨意坐莓苔(杜/甫)
淸風松下來(孟浩/然)鍊金歐冶子(杜/甫)但有寒泉水(王/維)臨眺獨
鑄躇(杜/甫)當看越絶書(髙/適/相傳歐冶/鑄劒於此)
　　　又
數株門柳低衣桁(岑/參)隔牎雲霧生衣上(王/維)森木亂鳴蟬(杜/甫)溪
風爲颯然(同/上)吏人橋外少(同/上)處處聞啼鳥(孟浩/然)何必武陵
源(髙/適)都無人丗喧(李/白)
　　　又
山公醉後能騎馬(李/白)銀鞍却覆香羅帕(杜/甫)回首白雲多(同/上)依
依奈别何(獨孤/及)可憐游賞地(姚/合)寂寂深煙裏(司空/文明)只想竹
林眠(杜/甫)逍遥不計年(李/白)
　　　又(題画)
柴門流水依然在(韓/翃)更看絶頂煙霞外(薛/逢)路盡有平沙(于/鵠)無
村不是花(張/蠙)身心塵外逺(崔/峒)蕭散林亭晚(弓嗣/初)一到且淹
留(李/白)自由中自由(貫/休)
　　　又(題孫武光山南讀書圖)
每嗟塵丗長多事(羅/鄴)终須揀取幽栖地(陸龜/蒙)只在此山中(賈/島)
由來趣不同(殷/益)地寒松影裏(張/喬)種竹交加翠(杜/甫)逺逺出人
羣(權德/輿)朝朝見白雲(姚/合)
　　　卜算子(夜過髙漢思書屋)
深柳讀書堂(劉春/虚)暗水流花徑(杜/甫)愛向沙頭把釣竿(嚴/武)荷葉
藏魚艇(岑/參)雜樹晚相迷(杜/甫)煙鳥栖初定(孟浩/然)認得詩人在
此間(劉禹/錫)醉月頻中聖(李/白)
　　　又(泛舟横塘)
春恨㡬徘徊(楊/炯)無限靑靑草(皇甫/冉)莫爲輕陰便擬歸(張/旭)輾轉
傷懷抱(孟雲/卿)野渡亂花飛(司馬/禮)風煖聞啼鳥(髙/弁)多少樓臺
煙雨中(杜/牧)看竹誰家好(劉長/卿)
　　　又(早春閨思)
羅袖拂寒輕(崔/液)玉管朝朝弄(張/祜)一樹寒梅白玉條(張/謂)逐吹香
微動(呉武/陵)明月坐來生(顧在/鎔)逺岫凝氛重(楊思/玄)樓上花枝
笑獨眠(劉長/卿)好作鴛鴦夢(李/賀)
　　　巫山一段雲(湞江道中)
曉鷺棲危石(鄭/巢)風榆落小錢(張仲/素)緑楊如髮雨如烟(崔/魯)兩岸
子規天(梄/蟾)浦樹遥如待(張九/齡)雲沙靜渺然(杜/甫)落霞紅襯賈
人船(韋/莊)風正一帆懸(王/灣)
　　　又(題毛子霞小像)
賦料揚雄敵(杜/甫)詩傳謝朓淸(李/白)凌雲筆札意縱橫(杜/甫)到處有
逢迎(王/維)老得滄洲趣(劉長/卿)歸來物外情(宋之/問)儼然天竺古
先生(王/維)圖畫表沖盈(孫/逖)
　　　好事近(飲蓮子湖)
春氣滿林香(王/翰)水泮寒塘始緑(韋應/物)目送迴汀隱隱(陸龜/蒙)十
餘竿野竹(方/干)衞娘淸轉遏雲歌(羅/隱)山月皎如燭(韋應/物)若向
陽臺薦枕(王/勃)得明珠十斛(李/賀)
　　　柳含煙(春游憶靑士天自)
船緩進(白居/易)就花枝(同/上)别路靑靑柳發(周/賀)千條金縷萬條絲
(劉禹/錫)復參差(盧/綸)兩見棃花歸不得(趙/嘏)昨日老於前日(白居/易)
人兮不見(陳子/昂)抱琴好倚長松(王/維)
　　　又(維揚春暮)
春融豔豔(韓/偓)燕外晴絲卷(杜/甫)回首夕嵐山翠逺(李/紳)芳草落花
無限(丘/丹)比來寒食佳期(鮑/防)風臺水榭逶迤(鄭/槩)楊子津頭月
下(白居/易)游人處處歸隨(陳元/初)
　　　又(同程穆倩孫無言泛舟紅橋)
鶯和蝶到(張南/史)秀發王孫草(陳/祐)借問春風何處好(杜/牧)乍逐東
西傾倒(張南/史)曲水竟日題詩(杜/奕)槐陰柳色通逵(嚴/維)且願相
留歡洽(張/籍)欲去不去遲遲(子/蘭)
　　　又(送李天生還關中)
環山繞野(白居/易)驛路飛泉灑(王/維)還把玉鞭鞭白馬(張/籍)取酒蝦
蟇陵下(謝良/輔)渭水處處流澌(同/上)登髙望見昆池(范/燈)更愛終
南灞上(呂/渭)五陵共獵秦祠(樊/珣)
　　　秦樓月(春思)
風颸颸(温庭/筠)桃紅李白花參差花參差(蘇/頲)枝條鬱鬱(上官/昭容)淑
景遲遲(樂/章)靑樓珠箔天之涯(盧/仝)淸風明月遥相思遥相思
(王/勃)重吁累歎(王/維)識者其誰(韓/愈)
　　　更漏子(京口晚望)
秋風淸(李/白)秋色白(李/賀)瓜歩寒潮送客(劉長/卿)望極浦(王/維)度飛梁
(盧照/鄰)吟詩秋葉黄(杜/甫)幽蘭露(李/賀)香楓樹(皇甫/冉)吠犬鳴雞㡬
處(同/上)蒼翠晩(劉長/卿)染羅衣(李/賀)鳥還人亦稀(李/白)
　　　阮郞歸(春閨)
南園春色正相宜(張/謂)蜂雄粉蝶雌(李商/隱)水邊楊柳緑煙絲(楊/巨)
(源)長條踠地垂(沈佺/期)草淺淺(温庭/筠)雨離離(同/上)花開花落時
(薛/濤)收將鳳紙寫相思(李商/隱)雙蛾顰翠眉(武平/一)
　　　河瀆神(大孤山神祠)
川上晩蕭蕭(張/諤)楚地連山寂寥(李嘉/祐)女蘿山鬼語相邀(李商/隱)
靑山暮暮朝朝(劉長/卿)樵子罛師㡬家住(皇甫/冉)鴛鴦一處兩
處(皮日/休)潮至潯陽回去(張/繼)風淒淒子夜雨(王/維)
　　　又(妒女祠)
山木女郎祠(王/維)西路翩翩去時(韓/翃)綵旛新翦緑楊絲(韋/莊)槐花
點散罘罳(陳元/初)練帶平鋪吹不起(李/賀)漠漠黄花覆水(朱/放)繡
領任垂蓬髻(杜/牧)含情咫尺千里(魚玄/機)
　　　又(長水三姑廟)
花下蝶微飄(陳/頗)江皐緑草迢迢(杜/牧)一渠春水赤闌橋(温庭/筠)空
餘淚滴寒潮(劉長/卿)野廟向江春寂寂(李羣/玉)淸川永路何極
(劉長/卿)望盡靑山獨立(盧/綸)紅桃處處春色(魚玄/機)
　　　又(雨度石湖)
漠漠復霏霏(李/得)楊花暮雨霑衣(劉長/卿)雨凉頻見鷺鷥飛(鄭/谷)采
蓮艇子撐歸(皮日/休)嵐翠暗來空覺潤(温庭/筠)鳥向平蕪逺近
(劉長/卿)緑倒紅飄欲盡(陸龜/蒙)傷心朝恨暮恨(竇弘/餘)
　　　風蝶令(送别)
北斗分征路(徐彦/伯)南橋列祖筵(徐知/仁)生憎柳絮白於緜(杜/甫)明
日行人已逺(劉長/卿)騎連連(王/維)詩憶傷心處(杜/甫)杯銜欲别前
(韓/愈)好花爭奈夕陽天(張/泌)惆悵靑山渌水(韓/翃)急回船(李康/成)
　　　賣花聲(紅橋後游寄懷柯翰周)
雁齒小紅橋(白居/易)惟以招邀(蕭穎/士)一渠春水柳千條(白居/易)正
是江南好風景(杜/甫)煙月迢迢(韓/偓)孤夢楚山遥(許/渾)各自無聊
(韓/偓)玉人何處敎吹簫(杜/牧)客路不歸秋又晚(張/喬)木落蕭蕭(貫/休)
　　　鷓鴣天(燕臺送陳左源還吳)
與客提壺上翠微(杜/甫)薊庭蕭瑟故人稀(王之/渙)扁舟不獨如張
翰(杜/甫)先達誰當薦陸機(劉長/卿)相勸酒(李/賀)逺將歸(王/建)重嗟筋
力故山違(杜/甫)那堪回首長洲苑(李嘉/祐)惟有年年秋鴈飛(李/嶠)
　　　又(嶧山)
天半羣山孤草亭(杜/甫)下方雲雨上方晴(馬/戴)笑拈霜管題詩句
(郎士/元)閒向春風倒酒缾(張/籍)喜嘉客(顔眞/卿)展幽情(上官/昭容)縈迴
樹石罅中行(方/干)他鄉就我生春色(杜/甫)此地纔應聚德星(薛/能)
　　　又(鏡湖舟中)
南國佳人字莫愁(韋/莊)歩揺金翠玉搔頭(武元/衡)平鋪風簟尋琴
譜(皮日/休)醉折花枝作酒籌(白居/易)日已暮(郎大/家)水平流(白居/易)
亭亭新月照行舟(張/祜)桃花臉薄難藏淚(韓/偓)桐樹心孤易感秋
(曹/鄴)
　　　又(訪舊)
一丈紅薔擁翠筠(李商/隱)晚來林鳥語殷勤(白居/易)松間明月長
如此(宋之/問)石上靑苔思殺人(樓/熲)章臺柳(韓/翃)鬱氛氲(李/舒)濕雲
如夢雨如塵(崔/魯)紅箋漫有千行字(裴/說)秖是相思秋復春(李/白)
　　　河傳(聽鶯)
花片(張南/史)深淺(同/上)半山晴(皎/然)落月殷勤早鶯(周/賀)楚歌吳語嬌
不成(李/白)多情(劉長/卿)時時聽一聲(白居/易)偶值門開暫相逐(元/稹)
聲斷續(盧/仝)過盡重重屋(白居/易)臨髙臺(王/勃)重徘徊(淸/晝)酌來(無名/氏)
留君醉一杯(戴叔/倫)
　　　玉樓春(簾内美人)
江煙濕雨鮫綃軟(羅/隱)匀粉時交合歡扇(權德/輿)千回相見不分
明(王/建)乍去乍來時近逺(韋應/物)石家蠟燭何曽翦(李商/隱)五夜
漏聲催曉箭(社/甫)不如眠去夢中看(徐安/貞)誰爲含愁獨不見(沈/佺)
(期)
　　　又(燭下)
雨滋苔蘚侵階緑(岑/參)風動落花紅蔌蔌(元/稹)愛君簾下唱歌人
(白居/易)初卷珠簾看不足(權德/輿)何當共翦西牎燭(李商/隱)美酒
一杯聲一曲(李/頎)不知含淚怨何人(張/賁)料得也應憐宋玉(李商/隱)
　　　又(小樓)
小樓深巷𫾣方響(錢/起)兩兩紅妝笑相向(崔/顥)本來銀漠是紅牆
(李商/隱)欲上仙城無路上(顧/況)年光到處皆堪賞(張仲/素)南陌東城
詎來往(權德/輿)更無消息到今朝(劉禹/錫)秋思冬愁春悵望(白居/易)
　　　又(画圖)
劉郎已恨蓬山逺(李商/隱)金谷佳期重游衍(駱賔/王)傾城消息隔
重簾(李啇/隱)自恨身輕不如燕(孟/遲)畫圗省識春風面(杜/甫)比目
鴛鴦眞可羨(盧照/鄰)一生一代一雙人(駱賔/王)相望相思不相見(王/勃)
　　　瑞鷓鴣(春思)
尋春何事却悲涼(王/建)半掩朱門白日長(韋/莊)巳恨流鶯欺謝客
(温庭/筠)不令仙犬吠劉郎(曹/唐)女蘿力弱難逢地(曹/鄴)戲蝶飛髙
始過牆(姚/合)誰與王昌報消息(李商/隱)銀釭斜背解明璫(裴思/謙)
　　　又(别思)
春橋南望水溶溶(韋/莊)半壁天台巳萬重(許/渾)心寄碧沉空婉孌
(劉/滄)語來靑鳥許從容(曹/唐)更爲後會知何地(杜/甫)難道今生不
再逢(韓/偓)最憶當時留讌處(吕/温)桐花暗澹柳惺忪(元/稹)
　　　又(感舊)
謝家輕絮沈郎錢(李商/隱)風景依稀似去年(趙/嘏)石瀨雲溪深寂
寂(權德/輿)緑牎紅淚冷涓涓(李/郢)落花不語空辭樹(白居/易)明月
無情却上天(薛/逢)還有些些惆悵事(白居/易)而今重說恨緜緜(張/籍)
　　　虞美人(雲中送俞右吉之鄴下)
來時萬里同爲客(司空/文明)廣武原西北(張/祜)看看北鴈又南飛(施/肩)
(吾)愼莫愁思顦顇捐容輝(王/維)無端更渡桑乾水(賈/島)行路難
如此(杜/甫)蕭蕭羸馬正塵埃(羅/隱)煙裏歌聲隱隱(魚玄/機)入叢臺(上官/儀)
　　　南鄉子(舊游)
川闊逺天低(戎/昱)垂柳陰中白馬嘶(秦韜/玉)君過午橋回首望(劉/禹)
(錫)東西(鮑/防)依舊煙籠十里隄(韋/莊)北渚對芳蹊(姚/崇)自在嬌鶯
恰恰啼(杜/甫)腸㫁舊游從一别(沈/彬)尋溪(嚴/維)不是花迷客自迷(李/商)
(隱)
　　　踏莎行(中秋席上送呉孝廉南還)
積水深沉(盧/綸)平原廣潔(張南/史)夕陽照箇新紅葉(司空/圖)秋風滿
樹鵲南飛(儲嗣/宗)不寒不暖看明月(徐/凝)風月相知(上官/昭容)故人
離别(顧/況)丗間惟有情難說(同/上)百壺那送酒如泉(杜/甫)但須茗艼
酬佳節(杜/牧)
　　　臨江仙(客東甌懷歸)
何處春風吹曉幕(顧/況)蠻江豆􁤥連生(韓/偓)故郷七十五長亭(杜/牧)
欲尋芳草去(孟浩/然)不遣柳條靑(李/白)自是不歸歸便得(崔/塗)津
頭日日人行(皇甫/冉)可憐寒食與淸明(明/皇)落花相與恨(韋承/慶)江
樹逺含情(宋之/問)
　　　又(峽中望飛來寺)
兩岸靑山相對出(李/白)至深至淺淸溪(李/冶)寒猿晴鳥一時啼(白/居)
(易)泉聲咽危石(王/維)草色引長隄(皇甫/冉)乘興輕舟無近逺(賈/至)
人隨流水東西(劉長/卿)夜深臺殿月髙低(杜/牧)橋回忽不見(岑/參)山
木萬株齊(劉長/卿)
　　　又(寄題澹公丹霞精舍)
蘭若去天三百尺(岑/參)生涯一片靑山(顧/況)朝看飛鳥暮飛還(李/頎)
愛兹山水趣(閻/防)還肯到人間(張/謂)風景蒼蒼多少恨(劉/凔)猿聲
南接荆蠻(令狐/楚)樹深藤老竹迴環(白居/易)何時一茅屋(杜/甫)吾黨
共追攀(賈/島)
　　　又(汾陽客感)
無限塞鴻飛不度(李/益)太行山礙幷州(白居/易)白雲一片去悠悠
(張若/虚)飢烏啼舊壘(沈佺/期)古木帶髙秋(劉長/卿)永夜角聲悲自
語(杜/甫)思鄉望月登樓(魏/扶)離腸百結解無由(魚玄/機)詩題靑玉案
(髙/適)淚滿黒貂裘(李/白)
　　　又(胡天岫移居審山寄之)
新買雙溪定何似(王/維)條桑種杏何人(皇甫/冉)園收芋栗未全貧
(杜/甫)水迴靑嶂合(孟浩/然)山逼畫屏新(李/白)詩酒尚堪驅使在(杜/甫)
經過北里南鄰(王/維)性情嬾慢好相親(白居/易)逺尋留藥價(杜/甫)小
睡凭藤輪(同/上)
　　　又(懷歸寄周靑士繆天自)
流落天涯誰見問(韋/莊)一生判却歸休(柳宗/元)漁竿消日酒消愁
(髙/駢)黍苗侵野徑(虚/中)竹樹繞春流(張/謂)想得故園今夜月(錢/翊)還
應先照西樓(韓/偓)挐煙閒弄箇漁舟(陵龜/蒙)名山思徧往(賈/島)作意
共君游(張/籍)
　　　南樓令
香萼媚紅滋(徐彦/伯)微芳不自持(張九/齡)陟秦臺(上官/昭容)俯盼喬枝
(同/上)獨倚䦨干正惆悵(張/蠙)三月盡草靑時(韓/偓)揮手碧雲期(楊/諌)
空歌悲莫悲(閻/寛)落花飛(王/勃)逺近凉颸(宋/華)别恨最深何處寫(李/端)
兩不見但相思(李/白)
　　　又(春愁)
細草緑汀洲(李嘉/祐)斜陽下小樓(杜/牧)一回來(白居/易)使我生憂(韓/愈)
記得玉人春病後(薛/能)生枕上起睂頭(魏/扶)此意重悠悠(楊巨/源)
此情非自由(戴司/顔)笑春風(李/白)胡不爲留(韓/愈)欲寄相思千里月
(杜/牧)君不見曲如鈎(齊/已)
　　　蝶戀花(春暮)
滿眼流光隨日度(元/稹)晨往東皐(王/維)花雜重重樹(杜/甫)最是一年
春好處(韓/愈)王孫不耐如絲雨(髙/蟾)欲訪桃源入溪路(王昌/齡)臨
水鳴琴(宋/華)不覺芳洲暮(鄭/愔)落日已將春色去(李昌/符)生憎燕子
千般語(駱賔/王)
　　　又(錢塘觀潮)
楓浦客來煙未散(許/渾)如訴如言(羅/隱)漸落分行鴈(李/嶼)解道澄江
淨如練(李/白)風翻白浪花千片(白居/易)細雨濕衣看不見(劉長/卿)
浩汗連緜(張希/復)地闊平沙岸(杜/甫)信宿漁人還汎汎(同/上)冨陽山
厎樟亭畔(白居/易)
　　　又(閒適)
帳裏爐香春夢曉(韓/翃)雀噪荒村(王/維)花落知多少(孟浩/然)寂寞柴
門人不到(王/維)橋邊日日看芳草(皇甫/冉)小舫一艘新造了(白/居)
(易)有竹千竿(同/上)水葉分蓮沼(髙正/臣)行處便吟君莫笑(薛/能)一生
上苑離離鶯度(劉方/平)前溪漠漠花生(周/賀)溪畔數鷗閒不起(殷/文)
(圭)馬上吟詩卷已成(法/振)千山冰雪晴(盧/綸)魚網平鋪荇葉(李/嘉)
(祐)板橋人渡泉聲(顧/況)行殿有基荒薺合(許/渾)竹塢無塵水檻淸
(李商/隱)偏傷逺客情(陶/翰)
　　　天仙子(惜春)
何許相逢緑楊路(劉禹/錫)萬曡春波起南浦(張/泌)碧雲芳草兩依
依(韋/莊)君莫訴(無名/氏)相思苦(王/勃)況是靑春日將暮(李/賀)昨夜東
風還入戸(郎士/元)燕子不歸花著雨(韓/偓)今朝誰是拗花人(李/賀)春
已去(王/建)留不住(李/萼)此地獨來空繞樹(張/籍)
　　　又(喬柱史壽詞)
秋水纔深四五尺(杜/甫)湖舘翛然無俗客(裴夷/直)種松皆老作龍
鱗(王/維)䑳一隻(白居/易)鶴一隻(吳/融)周歩一池消半日(皮日/休)顔貌只
如三二十(徐/凝)年來漸覺頾䰅黒(劉/商)人間豈不是神仙(劉/眞)𬗋毫
筆(白居/易)珊瑚席(顧/況)滴露研朱點周易(髙/駢)
　　　風入松(憶别)
楚腰纖細掌中輕(杜/牧)出水舊知名(李商/隱)數聲風笛離亭晚(鄭/谷)
猶宛轉(陸士/修)久住雲駢(樂/章)獨望天邊初月(竇弘/餘)殷勤逺别深
情(嚴/維)流年堪惜又堪驚(趙/嘏)秋水緑痕生(楊巨/源)魂銷事去無
尋處(李/中)西陵下(李/賀)蕭颯松聲(上官/昭容)惆悵空敎夢見(韓/偓)如何作
得雙成(魚玄/機)
　　　滿江紅(春日懷歸)
燕燕于巢(顧/況)卷翠幕(李/萼)花張錦織(鮑/溶)芳菲節(柳/姬)光風轉蕙(樂/章)
漏添遲日(韓/偓)丗事浮雲何足問(王/維)簾前春色應須惜(岑/參)勸少
年(李/紳)放意且狂歌(翁承/賛)陳瑶席(王/維)春向晚(劉禹/錫)日西夕(李/白)
閒徙倚(吳/融)長思憶(韓/偓)只將琴作伴(白居/易)東西南北(貫/休)郷信漸
稀人漸老(許/渾)流光易去歡難得(鮑/防)早歸來(杜/甫)已是十年游(張/喬)
江南客(鮑/溶)
　　　水調歌頭(暮春山居)
返景照疎雨(李/白)層閣有餘淸(蘇/頲)浮雲卷靄(盧照/鄰)獨樹花發自
分明(杜/甫)池北池南草録(王/建)共握手而相顧(徐/堅)逺近聽泉聲(王/勃)
野果新成子(岑/參)山鳥自呼名(宋之/問)人寂寞(盧/仝)山坱圠(盧照/鄰)
水澄泓(顧/況)有竿斯竹(蕭穎/士)無數春筍滿林生(杜/甫)酌酒會臨泉
水(王/維)求壽藤與蟠木(元/結)扶汝醉初醒(杜/甫)宛是野人也(王/維)無事
亦無營(張九/齡)
　　　又(送孫無言歸黄山)
溪水碧於草(岑/參)輕枻理還􁟯(賀知/章)故山南望何處(李嘉/祜)三十
二蓮峰(李/白)懷宇宙以傷逺(陳子/昂)送飛鳥以極目(李/白)長揖古人
風(駱賔/王)意氣百年内(賀遂/亮)心事一杯中(髙/適)碧煙上(沈佺/期)觀
瀑布(任/華)舞蛟龍(李/賀)白雲千里萬里(劉長/卿)日色冷靑松(王/維)攀石
壁而無據(盧照/鄰)撫桂枝以凝想(徐賢/妃)魚鳥去來逢(李/嶠)誰識巢
居子(陳子/昂)但訝鹿皮翁(杜/甫)
　　　滿庭芳(春暮入雲門山贈月公)
迸筍穿溪(成/用)陰槐翳柳(蕭穎/士)年華近過淸明(韓/翃)蒿深葉暖(貫/休)
路入亂山行(劉長/卿)天下只應我愛(白居/易)雲門寺(杜/甫)薄地躬耕
(王/維)杳容與(顧/況)深林倚策(耿/湋)髙興小蓬瀛(姚/崇)吾師無一事(李/頎)
松門石磴(白居/易)繡澀苔生(李/白)喜無多屋宇(杜/甫)自足怡情(上官/昭容)
夜後邀陪明月(元/稹)龕燈斂(段成/式)印火熒熒(張希/復)閒中好(鄭/符)緑
樽翠杓(夷陵/女子)何忍獨爲醒(王/續)
付小胥(杜/甫)任頭生白髮(白居/易)物兮無累(羅/隱)歌齊曲韻(王/勃)道著
淸虚(范堯/佐)松桂爲鄰(上官/昭容)煙霞問訊(同/上)聲利從來解破除(陸/龜)
(蒙)鸕鷀杓(李/白)儻有人送否(王/維)每駐行車(張/籍)
曝書亭集卷第三十
曝書亭集卷第三十一
　　　　　　　　　　　秀水　朱彞尊　錫鬯
書(一)
　　　與李武曽論文書
僕自季夏與武曽别舟行無事每誦武曽送行之文雖未即
方駕乎古人其於今之爲古文辭者固已不侔矣日月逾邁
易夏而冬知武曽近所造就當有十倍曩昔者然僕竊感古
之君子往往以離羣索居爲過蓋切劘者寡則怠心乗之又
恐武曽以僕之去復置古文於不講也故輒陳近日所得冀
武曽垂聽焉僕之將游大同也筮之得明夷之旣齊文曰箕
子之明夷利貞私念昔之聖賢文明柔順䝉難而克正其志
以之用晦而明天殆欲嗇我遇以昌我文未可知也旣至大
同閉戸兩月深原古作者所由得與今之所由失嘿然以疑
憬然以悔然後知進學之必有本而文章不離乎經術也西
京之文惟董仲舒劉向經術最純故其文最爾雅彼揚雄之
徒品行自詭於聖人務掇奇字以自矜尚安知所謂文哉魏
晉以降學者不本經術惟浮夸是務文運之厄數百年賴昌
黎韓氏始倡聖賢之學而歐陽氏王氏曽氏繼之二劉氏三
蘇氏羽翼之莫不原本經術故能橫絶一丗蓋文章之壞至
唐始反其正至宋而始醇宋人之文亦猶唐人之詩學者舍
是不能得師也北宋之文惟蘇明允雜出乎縱橫之說故其
文在諸家中爲最下南宋之文惟朱元晦以窮理盡性之學
出之故其文在諸家中最醇學者於此可以得其槩矣以武
曽之才正不必博捜元和以前之文但取有宋諸家合以元
之郝氏經虞氏集揭氏傒斯戴氏表元陳氏旅吳氏師道黄
氏溍吳氏萊明之寧海方氏孝孺餘姚王氏守仁晉江王氏
愼中武進唐氏順之崑山歸氏有光諸家之文游泳而紬繹
之而又稽之六經以正其源考之史以正其事本之性命之
理俾不惑於百家二氏之說以正其學如是而文猶不工有
是理哉惟怠心乗之役於妻子衣食而輟置不講則其害有
不可言者然吾黨處貧賤不堪之境尤當以艱貞自勵不可
自夷其明此箕子所以處明夷之道也武曽聞之以爲然邪
否邪相去四千里信問實難人旋之日幸賜報命并示近製
以補區區之不及幸甚幸甚
　　　與查韜荒弟書
與韜荒别六月矣前行至長洲時曽寓書左右以古文辭相
勗不審别後進德修業能直詣古人堂奥否文章之難古今
不數僕頻年以來馳驅道途幸不後君子之敎然自商丘侯
朝宗南昌王于一二子之外其合於作者蓋寡二子又未盡
其藴以死僕誠痛之比來京師五方之人操翰管而髙視者
何啻百計求其若二子者巳不多得況夫與古人方駕者哉
旣又自念天之所以與我者未嘗有靳已則自棄而厚望於
人非大惑歟由是日取六經諸史及唐宋元明諸家之文讀
之惘然若有所遺亡而恍乎其有得也雖未敢遽附乎作者
其於二子之文蓋或庶幾焉及之所可憾者與韜荒相去四
千里無從討論得失不知是非果有當於作者否也記曰時
過然後學則勤苦而難成獨學而無友則孤陋而寡聞今韜
荒方在壯年又樂於取友吾黨之士可語者不乏相觀而善
以厎於成則惟韜荒是賴夫天之生才非必千里一賢百里
一士棊布而星羅之蓋嘗聚於一境之内孔門四科逺者惟
言子一人其餘類皆齊魯宋衞之士而廬陵南豐臨川近在
數百里之内至睂山蘇氏乃萃於一門韜荒在吾黨試與二
三子相勉無倦士貴立志志旣立而業不成未之聞也然後
各出其言務勿戾於聖賢而有裨丗敎使吾黨之文振起一
境之内豈不盛哉其言之不怍恃韜荒之助我也
　　　與髙念祖論詩書
京師苦寒念祖無恙伏承手敎再四諄諄以詩律下問念祖
年齊於僕而謙以自牧若此又處客途窮乏之時飢寒奔走
無一足以動其心惟風雅之是務是豈當丗之士所能冀及
者故輒陳萬一之得於左右惟髙明擇之僕之於詩非有良
師執友爲之指誨也蓋嘗反覆求之其始若瞽之無相倀倀
乎墜於淵谷而不知如是者十年不敢自逸然後古人若引
我於周行而作者之意庶幾其遇之矣書曰詩言志記曰志
之所至詩亦至焉古之君子其歡愉悲憤之思感於中發之
爲詩今所存三百五篇有美有刺皆詩之不可已者也夫惟
出於不可已故好色而不淫怨悱而不亂言之者無罪聞之
者足以戒後之君子誦之丗治之汙隆政事之得失皆可考
見故不學者比之牆面學者斯授之以政使於四方蓋詩之
爲敎如此魏晋而下指詩爲縁情之作專以綺靡爲事一出
乎閨房兒女子之思而無恭儉好禮㢘靜疏達之遺惡在其
爲詩也唐之丗二百年詩稱極盛然其間作者類多長於賦
景而略於言志其狀草木鳥獸甚工顧於事父事君之際或
闕焉不講惟杜子美之詩其出之也有本無一不關乎綱常
倫紀之目而寫時狀景之妙自有不期工而工者然則善學
詩者舍子美其誰師也歟明詩之盛無過正德而李獻吉鄭
繼之二子深得子美之旨論者或詆其時非天寶事異唐代
而強效子美之憂時嗟乎武宗之時何時哉使二子安於耽
樂而不知憂患則其詩雖不作可也今丗之爲詩者或漫無
所感於中惟用之往來酬酢之際僕嘗病之以爲有賦而無
比興有頌而無風雅其長篇排律聲愈髙而曲愈下辭未終
而意已盡四始六義闕焉而猶謂之詩此則僕之所不識也
而念祖以未能工此爲慮是何足道哉比得念祖所爲述祖
德詩諷詠數過深有合乎古人恭儉好禮廉靜疏達之義此
非有本者不能爲也而又謙以自牧無一足以動其心其進
於古也不難耳僕自至大同未嘗爲詩辱索新詩無以報命
謹録雜文六首冀念祖敎其不及幸甚幸甚廣平之行何日
與念祖同舟而來中忽相失不禁悢悢也
　　　報李天生書
辱惠書以古文辭相勖足下負髙丗之才所爲歌詩皆必傳
之業而手敎諄摯抑何其自處之恭而稱許之過也文章之
本期於載道而巳道無不同則文亦何殊之有足下乃云南
北分鑣各行其志豈非以于麟爲北而道思應德熙甫數子
爲南乎僕少時爲文好規倣古人字句頗類于麟之體旣而
大悔以爲文章之作期盡我所欲言而已我言之不工必取
古人之字句始可無憾則字句工拙古人任之我何預焉乃
深有契乎韓歐陽曽氏之文不自知其近於道思應德熙甫
數子也足下學博而才冨英敏果銳之氣直欲軼秦漢而上
之視僕之所爲出唐宋之下宜其分鑣疾馳去之惟恐不速
若僕之所期於足下則不惟不以唐宋之文強足下以所不
爲亦且不以秦漢之文爲足下勸勉蓋足下之所尚者文而
僕之所期於足下者載道之謂也孔子曰辭達而巳矣禮曰
辭苟足以達義之至也詩曰人之好我示我周行夫適萬里
者必於周行始之有人焉以爲周行人所共由不若轉而之
層崖峻嶺雖極於嵩華恒岱之巔我未見其能達也已文之
不能載道何以異此僕之深契夫韓歐陽曽氏之文者以其
折衷六藝多近道之言非謂其文之過於秦漢也足下試取
古人而神明之勿規倣其字句抗言持論期大裨於丗道人
心而不爲虚發將足下所謂分者未始不合也道一而巳何
南北之殊塗哉慺慺之誠忘其愚蒙而辨說於左右冀足下
亮之而巳
　　　與顧寧人書
太原客館兩辱賜書贈以長律二百言久未得執去夏過代
州遇翁山天生道足下盛稱僕古文辭謂出朝宗于一之上
僕之於文譬猶秋蟬候蛩僅能逺去穢滓以自鳴其風露焉
爾夫人所尚不同則文亦異焉足下謂僕之文異乎二子可
也而豈遂過之與亟欲就見足下自訟其短旣至京師而足
下巳去見所撰詩本音謂三百篇無叶韻自僕思之聖人復
起豈有易於足下之所云乎繼見足下與武子書論苓字音
義之譌證以簡子采苓之詩且廣引定之方中盧令車轔諸
篇凡零令等字悉當讀若鄰足下之用心可謂勤矣然僕竊
有疑焉采苓之詩曰采苓采苓首陽之顚釋者謂苓蘦也今
甘草是也而枚乗曰蔓草芳苓李善注文選以爲苓古蓮字
僕因是悟向者箋釋之誤蓋苓之爲蓮猶夫茄之爲荷爾蓮
水花也而采於山巔五沃之土産蓮而首陽至瘠之地正以
喻人言之不足信也而鄭氏以爲首陽山之上信有苓矣豈
不謬哉揚雄之頌趙充國也曰明靈維宣戎有先靈而漢書
金城有令居郡則零令等字古之人類讀若憐而非鄰矣夫
鄰之與憐其音雖通然亦不可不辨聞足下將攜是書刻之
淮上故以是聞於左右僕之言本無足採足下試因其言而
詳繹焉亦未必無小補也
　　　報汪苕文戸部書
彞尊不敏言行不足取重郷里比來京師平生交游惡其姓
名之賤至有患難相援懿親相目者登其堂或避匿不出而
執事無一言之介揖諸坐客之右有請必見規我以道德繩
我以文章此昔人所謂知已也遂忘其勢分之隔而遽以所
生之墓銘爲請執事不拒纚纚數百言述先人之行義甚備
且以子厚永叔二子爲喻彞尊受而讀之始而慚旣以感泫
然不知涕洟之被面也古之葬者書賵於方書遣於策後乃
納之以銘銘之作必其文辭之工卓然可傳於後庶足遺其
子孫而信之百丗近代不然往往就爵位相次者列其名以
爲榮不復計辭之工否故公孤之葬不乞銘於卿大夫卿大
夫之葬不乞銘於士則夫士之不得志以殁欲求卿大夫一
言以誌其墓抑又難矣往先曽祖賜葬日其神道碑例當請
之宰輔是時閹寺檀政正人皆已去國在位者率非其人由
是神道之碑闕焉至先大父卒亦未克表其墓自執事銘及
先人而上及於先曽祖先大父幽潜之德廉慎之節皆於執
事之文信之是則執事一援筆而推賜及於數丗向之所謂
難者請之執事而遂得焉信夫道德文章之交其異乎流俗
者相萬也辱諭書法敬聞命矣竊更有請者先母唐家本華
亭考諱允恭官石屏知州生平毅然不惑神鬼佛老之說有
君子之守祖文恪公萬曆十四年賜進士第一人以禮部侍
郎掌翰林院事卒贈尚書予諡匪特朝有正人之目所著家
訓東南巨室以爲圭臬其地閥官丗例得書顧執事略焉願
得附書之不勝幸甚
　　　報周青士書
久不得足下書客自京師郵致一通發函誦之喜溢顔面至
及交道之薄抑何言之悲也足下平居急人患難至稱貸益
之自僕里居時已有竊笑足下之愚者今坐困若是恒人之
情方益誚訕之不置又誰援足下於阨者邪雖然足下其無
患孔子曰冨而能及人者欲貧而不可得也矧足下昔未嘗
冨而皇皇以及人爲念天雖欲長貧足下得乎足下但肆力
文章勿以貧賤戚戚來敎云吾黨數人漂轉四方天自韜荒
武曽類皆有所遇合而聽聞之謬謂僕以古文辭傾動一時
比之不龜手之藥其業則均而洴澼洸封侯有異則僕誠有
所未安僕頻年以來馳逐萬里歷遊貴人之幕豈非飢渴害
之哉每一念及志已降矣尚得謂身不辱哉昔之翰墨自娯
苟非其道義不敢岀今則狥人之指爲之惟恐不疾夫人境
遇不同情性自異乃代人之悲喜而強效其歌哭其有肖焉
否邪古之工於此者莫若陳琳阮瑀工而多者莫若劉穆之
然傳於今者特少則以當時雖歎其工而之三人者終未慊
於心以爲不足傳而棄之者多也至徐幹懷文抱質有箕山
之志自出其文爲中論傳丗最久儒者取焉然則欲文之工
未若家居肆志者之獨得矣足下方登古人之壇塲而左右
之於以裂土封侯蓋無不可若僕者乃所謂洴澼洸焉爾與
足下别六年未得歸聞足下困阨不能救私心負疚無已束
修之入聊分銖兩爲卒歲之需傳天自已歸足下試取酒飮
之告以鄙言則不特爲足下勉之而已
　　　荅孫侍郎書
昨酒間以玉劒相示彞尊疑不能決歸而中衣輾轉思古經
籍所載未之或聞疑古琰圭之屬因作釋圭一篇以獻先生
不罪其妄賜之手敎甚温殆孔子有取狂簡之遺且赧且悚
欲黙而不言慮無以荅循誘之盛心故敢復奏記於左右來
敎云圭下不應有一孔考鄭康成注周禮謂以組穿聮六玉
溝瑑之中以斂尸賈公彦疏其義則云六玉兩頭皆有孔又
於兩孔之間爲溝渠於溝之兩畔稍髙爲睂瑑而圭亦在六
玉之中則其有孔不足異也來敎又云元人大朝㑹陳玉斧
於酒海前斧亦殷時物斧可玉則劒亦可玉夫彞尊之致辨
非劒者以玉劒之未見於經也若玉斧則記有之矣明堂位
曰朱干玉戚注以爲戚斧也春秋傳曰鏚鉞秬鬯詩曰干戈
戚揚釋者以戚爲斧以揚爲鉞蓋其大小異名則元人所陳
正記之所云玉戚是已彞尊不學狃於章句六經之所無者
不敢遽定其有伏惟先生深思好古當丗博物之君子無以
踰焉願更聞玉劒之義俾小子知所裁勿令釋圭之言貽笑
於丗斯幸甚矣
　　　與越辰六書
七發廣陵之曲江即浙江曲與折義均也故其詞曰弭節伍
子之山通厲骨母之場注以爲骨母胥母之譌也水經注浙
江水流兩山之間江川急濬兼濤水晝夜再來至二月八月
最髙潮水之前揚波者伍子胥後重水者大夫種是以枚乗
曰海水上潮江水逆流似神而非於是處焉其詮釋最確曽
鞏序鑑湖圖有所謂廣陵斗門者在今山陰縣西六十里去
浙江不逺而錢塘郭外有廣陵侯廟迄今猶存至若江都之
更名廣陵在元狩三年時乗已卒不應先見之於文是七發
之廣陵非江都也明矣又元至正元年省試羅刹江賦試者
三千人獨錢惟善以錢塘江爲曲江遂聞於時號曲江居士
載記歷歷可證顧丗人以廣陵二字遂誣曲江在揚州指城
東小水以實之可笑也比見足下榜門書廣陵濤字流俗相
沿無足怪特不宜誤自足下故以奉聞惟垂察
　　　與魏善伯書
叔子至述足下甚賞鄙文貽以刻集爲僕序集唐詞襃譽太
過不敢當僕延跂足下久意得把手揚州不謂泝江徑返然
古人相知有交深謀面之前者不在合并之速也方今作者
寥寥可數足下弟晜父子各出其文相雄長盛矣而足下才
多無所不有雖然名之所指毁易歸焉故立言尤不可不愼
伏讀集中正韻竊取一卷僕不能無規於足下聲韻之書自
魏晉巳有之李登之聲類呂靜之韻集是巳外此周研張諒
段弘王該李槩夏侯詠等各有成書少者三四卷多至四十
餘卷惟沈約所撰四聲譜見於隋志僅一卷其非全韻可知
至唐四庫書目不載則巳亡之唐初奉爲章程者陸法言切
韻其後孫愐刊正爲唐韻宋陳彭年再修廣韻丁度定集韻
景祐以還行禮部韻略紹興間毛晃之増韻出廣韻久而漸
廢蓋韻凡數更已非法言之舊然分韻二百有六部未之有
易也淳祐中平水劉淵始并爲一百七韻曰壬子新刊禮部
韻略足下所見今丗所存特劉氏之韻爾顧目爲沈氏書加
以詬詆其母乃重誣古人矣乎僕以爲韻之失不在分而在
合足下怪門存吞恩不應在元韻而文韻内有勤斤殷欣等
字謂分之無所分夫自二百六部未合門存歸於魂吞恩歸
於痕未嘗在元韻而勤斤等字則自屬殷部足下試取杜甫
詩誦之凡勤斤宇寧與眞同用無有與文同用者然古人分
韻雖嚴通用甚廣如眞至仙爲部十四皆得相通蓋嚴則於
韻之本位豪釐不爽通則臨文不至牽率而乖其性情亂之
自劉氏始有妄男子於此取古詩書篇什悉以已意紊之或
見而恚遂力詆伏生毛公之非可不可也且韻書之作自李
登以下南人蓋寡沈氏書旣無存傳者陸氏切韻爾法言家
魏郡臨漳同時纂韻八人惟蕭該家蘭陵其餘或家范陽(盧/思)
(道)或家狄道(辛德/源)或家河東(薛道/衡)或家頓丘(李/若)或家臨沂(顔/之)
(推)及沛(劉/臻)類北方之學者黄公紹失考謂韻書始自江左本
是吳音者妄也至正韻成樂(韶/鳳)宋(濂)諸君子則皆南人矣足下
詆北人之書爲鴃舌蠻音旣不足服其罪意欲力崇正韻而
反詬厲南人何哉僕非敢好爲排擊也以足下愛我無以報
願附諍友之義望足下亟改正孔子曰過而不改是謂過矣
　　　寄譚十一兄左羽書
江生自昌平至述十一兄比來頗有不豫之色叩其故則以
賢主人好音樂延吳下歌板師所進食單恒倍主客之奉思
辭之歸弟以爲不足介意也昔者孔子以燔肉不至行穆生
以醴酒不設去則以先至後不至先設後不設是謂禮貌衰
則去之去之固宜巳在易同人之象曰君子以類族辨物蓋
物各有族在人類而辨之君子惟自審其分處焉斯無不自
得矣不觀夫昏者乎娶妻而納采儷皮純帛可也至于買妾
有費百金者若欲落營妓之籍非千金不可其流愈下其直
益髙禮固有以少爲貴者且歌板師之敎曲在兄未適館以
前主人旣置之别館不與共席每食但與兄偕則能類族辨
物矣食單之豐譬諸以魚飼貍以肉餵犬于兄何損焉孟子
有言飲食之人則人賤之兄若引去不知者將以兄爲飮食
之人其可哉故特附書左右惟垂聽焉
曝書亭集卷第三十一
曝書亭集卷第三十二
　　　　　　　　　　　秀水　朱彞尊　錫鬯
　書(二)
　　　史舘上緫裁第一書
彞尊來自田間學無師法一旦入著作之庭備員纂史受
命以來憢憢惴惴伏念史尚三長而不有其一何以克副厥
任猶幸有閣下緫率之可以無恐今開局逾月矣顧未見體
例頒示竊有所陳造門者再未值歸沐之暇敢奏記於左右
歷代之史時事不齊體例因之有異班固書無丗家而有后
戚傳已不同於司馬氏矣范蔚宗書無表志後人因取司馬
彪續漢書志以爲志又不同於班氏矣蓋體例本乎時宜不
相沿襲故漢之光武唐之孝明宋之眞宗皆嘗行封禪之禮
作史者不必效史遷而述封禪之書也德星慶雲醴泉甘露
器車龍馬嘉禾瑞麥一角之獸連理之木九莖之芝不絶於
丗作史者不必效北魏南齊而述符瑞之志也此志之不相
沿襲也班史第古今人表上及於皇初歐陽子紀宰相世系
下逮於子姓遼之游幸金之交聘他史無同焉者此表之不
相沿襲也史記列傳有滑稽日者五代有家人義兒伶官宋
有道學他史無之此傳之不相沿襲也至若皇后一也尊之
則附於帝紀抑之則冠於臣傳公主一也或爲之傳或爲之
表釋老一也或爲之志或爲之傳餘如天文五行或分爲二
職官氏族或合爲一然則史蓋因時而變其例矣明三百年
事有創見者建文之遜國革除長陵之靖難裕陵之奪門宜
何以書躋興獻王於廟存之則爲無統去之則没其實宜何
以書志河渠者前史第載通塞利害而巳明則必兼漕運言
之而又有江防海防禦倭之術宜何以書志刑法者前史第
陳律令格式而巳明則必兼厰衞詔獄廷杖晰之宜何以書
若夫志地理則安南之郡縣朶顔之三衞曽入圖版旋復棄
之又藩封之建置衞所之參錯宜何以書至於土司之承襲
順者有勤王之舉反側者興征討之師入之地志則不能詳
其事入之官制則不能著其人宜何以書凡此皆體例之當
先定者也又魏定黔成英臨淮諸國衍聖一公咸與明相终
始則丗家不可不立惟是張道陵之後􁂦顔受丗禄奉朝請
於義何居然竟置不録難乎免於闕漏宜何以書此亦體例
之宜審量者也蓋作史者必先定其例發其凡而後一代之
事可無紕謬彞尊不敏麁舉大綱伏希閣下不遺葑菲之末
而垂采焉示之體例俾秉筆者有典式譬諸大匠作室必先
誨以規矩然後引繩運斤經營揆度崇􁃠修廣始可無失尺
寸也矣惟閣下垂察幸甚幸甚
　　　史舘上緫裁第二書
日者上書籤室以作史宜先示體例閣下不罪其戅
闕門相見有晬其容語以史舘先務無妨盡言閣下之量可
謂以虚受人矣彞尊嘿而不陳何以荅閣下之慰誨乃復破
墨伸紙載布腹心冀閣下垂采史舘急務莫先聚書漢之陳
農唐之李嘉祐明之歐陽佑黄盅危於􁏢吕復前代率命采
書之官括圖籍於天下矧明史一代之典三百年之事迹詎可
止據實録一書遂成信史也邪明之藏書玉牒寶訓貯皇史
宬四方上於朝者貯文淵閣故事刑部恤刑行人奉使還必
納書於庫以是各有書目而萬曆中輔臣諭大理寺副孫能
傳中書舍人張萱等校理遺籍閣中故書十亡六七然地志
具存著於録者尚三千餘冊閣下試訪之所司請於
朝未必不可得又同舘六十人類皆勤學洽聞之士必能記
憶所閱之書凡可資采獲者俾各疏所有捆載入都儲於邸
舍互相考索然後開列舘中所未有文集奏議圗經傳記以
及碑銘志碣之屬編爲一目或倣漢唐明之遣使或牒京尹
守道十四布政使司力爲蒐集上之史舘其文其事皎然可
尋於以采撰編次本末具備成一代之完書不大愉快哉昔
者元修宋遼金史袁桷列狀請捜訪遺書自實録正史而外
雜編野紀可資證援參考者一一分疏其目具有條理語有
之前事之不忘後事之師也閣下其留意焉
　　　史舘上緫裁第三書
采書之議閣下旣信鄙言行之將來史舘不患無書考證矣
獨是體例猶未見頒而同舘諸君紛紛呈列傳藁於掌記舘
中供事遂相促迫且將閣下之命謂元史纂修不過六七月
告成具藁宜速此則彞尊之所不識也昔干寶勒晉紀先立
凡例凡例旣立然後紀傳表志相符貞觀撰晋書體例出於
敬播於是李淳風于志寧等則授之以志孔穎達等則授之
以紀傳治平撰通鑑先編叢目草卷草卷責之范夢得積至
四丈截爲一卷於是兩漢則授之劉攽三國六朝隋則授之
劉恕唐五代十國則授之范祖禹以故事無闕漏而文不繁
複是史家之遺法也司馬遷續其父談之書以爲史記班固
續其父彪之傳以爲漢書李百藥續其父德林之紀傳以爲
北齊書皆再丗而就至姚思廉梁陳書曽鞏謂其歷三丗傳
父子數十歲而乃成隋書始於王劭次以顔師古次以魏徵
等其十志成於髙宗時歲月更久蓋史之難成如此若夫元
史其先開局纂修一十六人其後續纂一十五人合計其成
僅十三月爾其文蕪其體散其人重複旣有速不台矣而又
别出雪不台旣有完者都矣而又别出完者拔都旣有石抹
也先矣而又别出石抹阿辛以及阿塔赤忽刺出兩人旣附
書於杭忽思直脫兒之傳矣而又爲立傳至於作佛事則本
紀必書游皇城入之禮樂志皆乖謬之甚者以宋濂王褘一
代之名儒佐以汪克寛趙汸陳基胡翰貝瓊髙啓王彞諸君
子之文學經術宜其陵軼前人顧反居諸史之下無他迫於
時日故也伏惟閣下幸勿萌欲速之念當以五年爲期亟止
同舘諸君勿遽呈藁先就舘中所有羣書俾纂修官條分而
縷析瓜區而芋疇事各一門人各一冊俟四方書至以類相
從續之少者扶寸多者盈丈立爲草卷而後妙選舘中之才
運以文筆刪削卷成一篇呈之閣下擇其善者用之或事有
未信文有未工則閣下點定斯可以無憾矣不然朝呈一藁
焉夕當更此呈一藁焉彼或異若築室於道聚訟於庭糠䵃
雜揉嵌罅分裂記述失序編次不倫閣下且不勝其勞雖欲
速而汗靑反無日也新唐書之成歷十有七年而紀表志傳
書出兩手吳縝猶起而糾其繆況體例莫定草卷未編而以
六十人之藁錯陳於左右其何以詮擇而會於一劉知幾曰
書彼竹帛事非容易閣下勿易視之幸少寛其期毋或如元
史之牽率必改圗焉倣貞觀治平之遺法而後可爾
　　　史舘上緫裁第四書
伏承閣下委撰明文皇帝紀彞尊本之實録參之野紀削繁
證謬屏誣善之辭擬藁三卷業上之史舘矣昨睹同舘所纂
建文帝紀具書燕王來朝一事合之鄙藁書法相違彞尊愚
闇匪敢露才揚已暴人之短惟是史當取信百丗詎可以無
爲有故敢述其所聞復上書於閣下明太祖之崩在洪武三
十一年五月遺詔諸王各於本國哭臨不必赴京踰月而訃
至燕燕王抵淮安敕令歸國斯太祖實録史臣曲筆謂用事
者矯詔却還當在是年之秋也時方執周王橚廢爲庶人是
冬齊王槫有罪召入京留之燕王方慮禍及歸國恐後因簡
壯士爲護衞迨齊王之入燕且益懼焉肯以次年來朝身犯
危地而且傲慢無禮由皇道入登陛不拜致監察御史曽鳳
韶戸部侍郎卓敬一劾王大不敬一請徙封南昌建文帝不
報而燕丗子及弟髙煦適以三月至京師譬諸虎離其穴盡
將虎子深入坎窞陷穽之中縛之一二獵夫力爾雖至愚者
勿爲而謂智慮絶人之燕王爲之乎且燕丗子之來在三月則
是時燕王猶未反國野史稱文皇遣之來誰寔遣之姜淸祕
史据南京錦衣衞百戸潘暄貼黄冊内載校尉潘安二十三
日欽撥隨侍燕王還北平以爲來朝之驗似若可徵然稽之
實録靖難師駐龍潭帝顧望鍾山愴然下淚諸將請曰禍難
垂定何以悲爲帝曰吾異日渡江即入京見吾親比爲姦惡
所禍不渡此江數年今至此吾親安在瞻仰孝陵是以悲爾
然則太祖崩後燕王未嘗入朝可知已蓋革除年事多不足
信即燕王來朝不足信者一也金川門之變實録稱建文帝
闔宮自焚中使出其屍於火越七曰備禮葬之遣官致祭輟
朝三日野記則云松陽王景請以天子之禮葬文皇從之夫
旣葬以天子未有不爲之置陵守冢者而鍾山左右無之則
備禮云者亦史臣欺人耳目焉爾矧孝陵渴葬文皇責建文
以庶人之禮葬其祖又豈肯以天子禮葬建文乎不足信二
也北京金山口景陵之北相傳有天下大師之塔謂是建文
帝墳此尤無據彞尊嘗登房山山隅有亂塔寺瘞僧骨不可
數計繞山村落田中亦多僧塔或題司空或題司徒或題帝
師國師蓋遼金元舊制則然所稱天下大師不足爲異而乃
誣爲建文帝墓旣云不封不樹矣其誰復立石爲表不足信
三也從亡隨筆稱太祖預貯紅篋於奉先殿側四圍以鐵錮
之鎖二亦灌以鐵汁程濟破之得三度牒濟爲帝祝髮旣扶
帝出聚寶門矣不應復折而至神樂觀不足信四也致身録
帝至鬼門從者八人牛景先用鐵棒啓之而出考是日乙丑
文皇一入金川門即分命諸將守京城及皇城鬼門非無人
之境爲景先者持鐵棒啓門守城將士豈無一人見者不足
信五也建文帝旣自焚方先生孝孺衰杖哭闕下語文皇曰
成王安在此事之所有也至文皇謂曰獨不顧九族邪荅曰
便十族奈何因并其弟子友朋爲一族戮之此則三家邨夫
子之說矣歐陽夏侯尚書雖云九族者父族四母族三妻族
二而馬鄭俱云九族上自髙祖下至元孫九峰蔡氏從之故
丗之言九族者名爲九其實本宗一族爾迨秦漢誅及三族
則兼逮母妻之黨邨夫子不知九族尚輕三族爲最酷而造
爲是說使文皇果用是刑無舍母妻之族而遽株及於弟子
友朋者且正學之友最莫逆者無如宋仲珩王孟緼仲縉鄭
叔度林公輔諸人故叔度之弟叔美叔端仲縉之子叔豐皆
爲及門髙弟諸君惟仲縉先卒其餘當日咸不及於難緝其
遺文以傳足以破野史之謬不足信六也實録文皇旣入即
收孝孺旋執泰子澄至闕同磔于市所牓姦黨二十五人鄭
賜黄福尹昌隆在其列不聞伏法又靖難師起北平所司州
縣官棄職逺避朱寧等二百一十九人亦未嘗悉誅獨大理
少卿胡閏野史謂抄提男女二百一十七人俱死外遣戍者
又一百一十四人而奉天刑賞録載茅大芳妻死上命飼狗
不應若是之酷不足信七也萬曆初以建文帝所遺三詩宣
付史舘竊疑是點竄元之故臣憶庚申君之作若天命潛移
四海心一語豈出之帝口乎不足信八也鐵鉉二女沒入敎
坊丗傳七言二詩乃吳人范寛題老妓卷而作載皇明珠玉
集中好事者巧爲傅會不足信九也河西傭川中補鍋匠雪
菴僧東湖樵夫潔其身隱其名姓据傳聞以書奚而不可乃
憑轉輪殿鼠嚙餘冊一一實之不足信十也文皇實録載壬
午歲七月命前工部尚書嚴震直户部致仕尚書王鈍應天
府尹薛正言分往山西山東陜西巡視俾奏利弊震直受詔
至山西九月病卒于澤州公廨初不聞震直督餉山東爲北
兵縛置布嚢夾以兩馬舁至京後使安南回滇遇建文帝慙
憤吞金死也況震直之卒忠誠伯茹瑺撰神道碑可證吞金
之事不足信十一也至若因楊行祥事而移之楊應能王元
美辨之矣不足信十二也因史仲彬之名而造爲致身録久
而附益之錢受之駮之矣不足信十三也丗之論者以革除
靖難之事載諸實録者皆曲筆無寧取之野史然實録之失
患在是非之不公然人物可稽歲月無舛後人不難論定至
遜國諸書往往以黎丘之鬼眩人觀聽以虚爲實以僞亂眞
其不滋惑焉者寡矣閣下宜辨去其惑曉然開諭同舘毋相
矛盾作史之貴乎有識者此也故因燕王來朝一事而兼及
之惟閣下澄鑒不宣
　　　史舘上緫裁第五書
昨過髙齋值閣下他出閽者延客坐案有閣下手疏史目蓋
體例初藁取而誦之有儒林傳又有道學傳閣下講明正學
探洛閩之淵源欲爲道學立傳固宜然彞尊竊以爲不必也
傳儒林者自司馬氏班氏以來史家循而不改逮宋王偁撰
東都事略更名儒學而以周張二程子入之元修宋史始以
儒林道學析而爲兩言經術者入之儒林言性理者别之爲
道學又以同乎洛閩者進之道學異者寘之儒林其意若以
經術爲麁而性理爲密朱子爲正學而楊陸爲岐塗黙寓軒
輊進退予奪之權比於春秋之義然六經者治丗之大法致
君堯舜之術不外是焉學者從而修明之傳心之要會極之
理範圍曲成之道未嘗不備故儒林足以包道學道學不可
以統儒林夫多文之謂儒特立之謂儒以道得民之謂儒區
别古今之謂儒通天地人之謂儒儒之爲義大矣非有遜讓
於道學也且明之諸儒講洛閩之學者河東薛文淸公而外
寥寥數人薛公立傳當在宰輔之列今取餘子標爲道學上
不足擬周程張朱下不敵儒林之盛則莫若合而爲一於篇
中詳敘源流所自覽者可以意得此彞尊前書所云體例不
必沿襲者也狂簡之言不知所裁惟閣下審擇之
　　　史舘上緫裁第六書
彝尊自入史舘受閣下知已之言忘其檮昧屢奏紀於三席
顧念同舘諸君授之以簡初無質難而獨一新進聒聒於左
右難乎免於躁人之譏然有不容巳於言者敢再陳之國史
者公天下之書也使有一毫私意梗避其間非信史矣明自
萬曆間顧髙諸君子講學東林書院士大夫嚮風景從主持
淸議久而漸成門戸不得其門入者分鑣而馳遷染之塗旣
殊相爭如水火當是時中立不倚者寡矣究之東林多君子
而不皆君子異乎東林者亦不皆小人作史者當就一人立
朝行已之初終本末定其是非别其白黒不可先存門戸於
胷中而以同異分邪正賢不肖也大抵小人之交無所不比
而君子或有所不同方宋盛時晏殊爲相范仲淹參知政事
杜衍爲樞密使韓琦冨弼副之可云同心輔政者矣及趙元
昊叛仲淹主調發弼不主調發衍是弼議殊是仲淹議若不
相能者然旣而退朝語笑無間唯其是非同異一出於公故
能成慶曆之治東林之君子則不然一言之合則以爲同道
而信之終身一言之乖則斥爲匪人懷惡而不復親比居田
間者遥制朝柄而庠序之士立文社應之轉相慕襲膠結而
不可解異議者一發而不勝乃樹援以爲敵久而假宦寺之
權以禍君子未始不由君子之疾惡過激也使克如晏范杜
韓諸老和而不同羣而不黨寧有是哉每見近時之論其人
而東林也雖晚而從逆必爲之曲解攻東林者殉國之難人
所共知終以爲僞執門戸以論人是非之不公其弊有不可
勝道者巳彞尊先曽祖太傅文恪公㢘節自勵中立無黨以
禮部左侍郎攝本部尚書事請冊立東宮公私疏凡七十上
流傳者二十餘篇存之史舘其言最切直者劾鄭國泰大指
謂明外戚不預政事冊立匪國泰所宜言當時貴妃親懿咸
爲惻目其後冊立旨下儀注皆先公預定出諸袖中且上言
國朝册立東宮無謁謝貴妃四拜之禮宣德嘉靖舊儀與今
有別故實録特書是年禮臣悉從裁革不敢援故事以請而
郭文毅公遺先公書以先公議禮疏誾誾侃侃百折不回比
之中流砥柱顧先公諸疏丗或移置他人姓名若吳人文秉
撰先撥志始一書凡涉冊立事纎悉具録獨于先公劾國泰
曁裁革貴妃四拜禮皆削而不書無他以先公名不入東林
黨籍也秉爲文肅公子文肅中天啓壬戌進士第一人是年
先公實主會試文肅固先公所取士也雖淵源有自而秉一
字不以假人其待中立者且然況與東林樹敵者乎即此一
家一事言之黨人之是非公乎不公閣下可以審察矣彞尊
非不知是言出必有唾其面者然而國史天下之至公不得
以一毫私意梗避其間者也區區之誠以南董望閣下冀裁
擇焉
　　　史舘上緫裁第七書
明史成書莫難於萬曆之後稗官踳駮是非易以惑人至崇
禎一朝無實録依據尤難措手日者閣下選同舘六人先纂
長編可謂得其要矣長編成於李燾其旨寧失於繁毋失於
略故國史官文書而外家録野紀靡不鉤索質驗旁互而參
審焉無妨衆說並陳草創討論而會於一今則止據十七年
邸報綴其月日是非何以明同異何以别挂一而漏萬失燾
之體例矣家録野紀雖未足盡憑然亦當錯綜詮次而後是
非不可揜本末具見閣下奚不取諸史舘四方所上之書凡
涉崇禎朝事俾纂修者一一穿聮之又是時朝中朋黨堅不
可化封疆將帥率以愛憎廢置而賢不肖無分焉若袁崇煥
之死錢龍錫之獲罪負天下之至寃而黨人恨不食其肉非
覩
太宗實録何由知計出於反閒乎蓋以　本朝檔子合之崇
禎邸報逺不相蒙是必兼聽並觀而後可審其功罪至於甲
申宼難朝野相傳謂懿安皇后不死然
丗祖實録大書元年五月葬明天啓皇后張氏於昌平州足
以洗其冤矣他若莊烈愍皇帝之諡定自　本朝而野紀紛
紜或書思宗烈皇帝或書毅宗烈皇帝或書威宗烈皇帝或
書懷宗端皇帝宜以後定之諡大書簡端者也又甲申殉難
諸臣俱經　錫諡應特書於傳後而内官從死者或云王之
臣或云王之心或云王之俊其實則王承恩
章皇帝有諭祭文此明徵矣又莆田王公家彦以兵部右侍
郎協理戎政亦死甲申之難見聞者無異辭乃順治九年
章皇帝軫念殉國諸臣　特命禮部錫諡易名二十五人而
典禮者獨遺王公不與諡豈非闕典也與側聞順治二三年
各省巡撫題報崇禎閒死事諸臣方之野紀當得其實亦宜
分年書之閣下奚不請於　朝暫假
文皇帝
章皇帝兩朝實録亟令史舘監生謄一副本庶纂修者得以
參詳同異而不失之偏此非小補也不然以宜書者不書是
編出覽者將謂識大識小無一具焉可不深慮也哉
曝書亭集卷第三十二
曝書亭集卷第三十三
　　　　　　　　　　　秀水　朱彞尊　錫鬯
　書(三)
　　　上山東巡撫張公書
彞尊聞之古者立學必釋奠於先聖先師周公孔子是已孔
穎達曰周公孔子皆爲先聖近周公處祭周公近孔子處祭
孔子蓋古之語道統者必兼周公孔子東漢永平二年命辟
雍郡縣學並祀周公孔子唐武德二年亦詔國子學並立周
公孔子廟至永徽中以周公爲先聖孔子爲先師逮顯慶二
年依羣臣議以周公配享武王始專祀孔子宋眞宗大中祥
符元年諡孔子曰文宣王諡周公曰文憲王追崇之典並垂
國史夫堯舜禹湯之道自周公傳之文武之德周公成之詩
書禮樂易自周公制作而纉述之有周公繼往開來於前斯
孔子集大成於後皆功在萬丗者也孔子之裔自漢以後或
爲大夫㦯爲君或爲侯或爲公其支子爲五經博士或知仙
源曲阜縣事代有顯爵獨周公子孫唐髙祖雖博求其後究
未爵以官祥符幸魯僅一表其門閭而已彞尊昔謁孔林望
見周公有廟在曲阜縣治東北三里詢其子孫猶聚族而居
蓋自伯禽少子魚封于東野有田一成因以爲氏其譜牒有
東野志丗次可考及伏謁廟下豐草不除檐棟悉壞惟垣牆
尚蔽行路而已因言之巡撫劉公(芳躅)請立博士公即屬彞尊
代爲作奏將聞於　朝矣吏言前巡撫周公(有德)曽請而不
允劉公不爲奪也㑹柯給事(聳)疏請以方孝孺從祀孔子之
廡爲部臣駮詰幕客以此阻公公乃不果彞尊至今有餘憾
焉伏覩孔氏弟子顔曽仲孟皆立五經博士下至宋儒二程
子朱子亦皆有博士丗襲而先聖周公反不得下同於有宋
諸儒於義有未安者兹遇　翠華東巡襃崇先聖之日執事
試以上請度無不　允擇東野氏之宗子授以五經博士丗
襲其爵以奉祀周公俾千載之下大書特書曰立周公後爲
五經博士自康熙二十三年始百王未行之典自執事請之
皇上允而行之豈非不朽盛事哉然耑愚之見竊慮復有阻
執事者魯經曰見義不爲無勇也執事曩居言路知無不言
天下之大勇無過執事故敢以是言進惟留意焉
(是年昆田在張公廨中公得書即草奏置行笈中乗間欲上而東野氏裔沛然迎/駕直前)
(天語甚温公謂殊恩宜出自/上遂焚其草男昆田謹識)
　　　與胡解元書
秋試得足下卷時文爾而不苟如是信足下能道古者比相
見有恂其容有藹其言益喜心賞之不謬旣退足下遇僕熟
客於塗告以僕對門下士不當呼兄又足下自稱門生而僕
不應以是致疑僕過矣從乎俗也昔者孔子於其徒曰蒧曰
由曰求曰雍曰回曰柴曰賜曰偃曰赤曰商曰須曰參曰師
曰予曰棖皆直呼其名至孟子則不然樂正子髙子公都子
萬章公孫丑陳代彭更第稱曰子孔孟相去僅百年爾而習
俗之移人已若是雖聖賢不得而反古也至若門生弟子之
稱蓋有别矣歐陽子曰受業者爲弟子受業於弟子者爲門
人論語爲孔子而作所云門人皆受業於弟子者也顔淵死
門人厚葬之此顏子之弟子也子出門人問此曽子之弟子
也子疾病子路使門人爲臣又門人不敬子路此子路之弟
子也子夏之門人問交於子張此子夏之弟子也孟子門人
治任將歸入揖於子貢此子貢之弟子也孔子曰自吾得回
門人日親回無繇之子本門人也而列爲弟子此門人所以
日親也孔子旣卒門人疑所以服禮弟子之於師心喪三年
無可疑也疑所以服者門人之服也東漢孔伷碑陰有門生
復有弟子此門生弟子之别也僕年少日見師於弟子無稱
兄者習俗之移人僅三十年事爾僕未嘗不愾歎其非而不
能力行古之道甚慚於足下因次所聞聊以解嘲亦以見僕
之匪得已也
　　　報徐敬可處士書
辱示春秋地名考采擇羣書援據精確嘗惜鄭樵之譜張洽
之表徐得之之記未寓於目足下書成可以無憾矣以僕蒙
滯安能有所是正惟於召公封國注從帝王丗紀以爲文王
庶子鄙意不能無疑文王之昭一十六國冨辰言之詳矣召
公初不與其列穀梁傳謂周之分子譙周謂周之支族司馬
遷但云與周同姓其於公旦叔鮮叔度皆特書弟以别之孔
穎達亦云召公必非文王之子獨皇甫謐異是旣以召公爲
文王子乃欲并原豐爲一穎達巳斥其謬然則宜存皇甫之
說而駮正之者也至足下謂燕初封未得薊以僕考之燕之
始封本都於薊故班固曰薊故燕國召公所封逸齋詩補傳
云薊後改爲燕猶唐之爲晉荆之爲楚惟因記有封黄帝後
于薊之文而史記旣封帝堯之後于薊又封召公奭于燕燕
之于薊若分二國於是張守節則云召公始封在北平無终
縣以燕山爲名後漸強盛乃并薊徙居之王伯厚則疑黄帝
之後封于薊者已絶成王乃更封召公于薊之二說者僕益
疑之惟陸德明有云黄帝姓姬君奭其後觀於是而僕之疑
始釋也蓋公旣爲周同姓則稱分子也可稱支族也可軒轅
二十五宗堯之後亦黄帝之後於襃封先聖王之後則稱薊
於封功臣謀士則稱燕以采邑言則稱召薊與北燕本一而
已足下以爲然乎否乎惟再示之
　　　荅胡司臬書
讀執事之文其辭閎以達其體變而不窮迺來敎慺慺抑何
其語之謙也古文之學不講久矣近時欲以此自鳴者或摹
倣司馬氏之形模或拾甌陽子之餘唾或局守歸熙甫之緒
論未得古人之百一輒髙自位置標榜以爲大家然終不足
以眩天下之目而塞其口集成而詆諆隨之矣僕之於文不
先立格惟抒已之所欲言辭苟足以達而止恒自笑曰平生
無大過人處惟詩詞不入名家文不入大家庶幾可以傳於
後可雖然僕之爲此非名是務也實也其於文也非作僞也
誠也來敎謂法乎秦漢不失爲唐法乎唐不失爲宋於理誠
然若僕之所見秦漢唐宋雖代有升降要文之流委而非其
源也顔之推曰文章者原出五經而柳子厚論文亦曰本之
書以求其質本之詩以求其恒本之禮以求其宜本之春秋
以求其斷本之易以求其動王禹偁曰爲文而舍六經又何
法焉李塗曰經雖非爲作文設而千萬代文章從是出是則
六經者文之源也足以盡天下之情之辭之政之心不入於
虚僞而歸於有用執事誠欲以古文名家則取法者莫若經
焉爾矣經之爲敎不一六藝異科衆說之郛大道之管得其
機神而闡明之則爲秦爲漢爲六朝爲唐宋爲元明靡所不
有亦靡所不合此謂取之左右而逢其原也至於體製必極
其潔於題必擇其正每見南宋而後士人文集往往多頌德
政上壽之言覽之令人作惡此固執事之所不屑爲而僕恐
有嬲執事爲之者冀執事力爲淘汰斯谷園之編足以不朽
矣
　　　荅閻徵君書
曩在都亭與足下遇卒然問僕以闕里之名所始僕無以對
也蓋不自知汗之流於背矣兹得手緘以四書釋地一編見
寄發函讀之其詮石門謂魯城七門次南第二門者是抑何
詳且核也繼以闕里一條謂始於魯恭王宮有雙闕故名僕
竊疑之記亡友顧寧人撰肇域志引史記魯丗家煬公築茅
闕門之文足下證以春秋雉門兩觀外朝之地士庶所不敢
居遂指寧人之誤足下之持論齗齗不可奪矣僕考之丗本
煬公徙魯又考之竹書煬公築茅闕門實康王二十一年之
事自煬公至定哀五百歲矣春秋二百四十二年事爾御廩
災矣西宮新宮桓宮僖宮亦災矣雉門兩觀災而復作矣中
城西郛城之者再矣鮮有久而不毁者獨茅闕門之作歷五
百歲不改且闕以茅名其取材也未必固其爲地也未必密
邇公宮雉門兩觀未必即其遺址竊疑魯之春秋内事必書
其不見於經傳者由其歲久逺而廢置故也然闕雖廢而里
則以爲名故孔子得居之論語闕黨劉向新序謂是孔子所
居越絶書本事篇曰聖人敎授六藝刪定五經七十二子養
徒三千講習學問魯之闕門是則由寧人所引推之亦未爲
誤矣夫煬公恭王先後並有闕門名里之始則不能臆定足
下之書與寧人肇域志可兩存而引伸其義未可因朱子於
今本家語删去闕里字遂執古之家語不得有闕里字也傳
有之矣審問之明辨之僕非敢與足下辨也夫亦審問之足
下而已惟鑒察
　小司馬索隱以茅爲苐字之譌竊謂作如字讀亦未害於
　義也自識
　　　荅蕭山毛檢討書
曰者王百朋秀才過梅會里語及書今古文本末旣行慮荅
之未晰乃遺以書中及魏博士髙堂隆所稱曰若稽古帝舜
曰重華建皇授政改朔一十五字證重華以上九字不始於
大航頭鄙見思移此文置在璿璣玉衡之前爲舜典之首然
不敢自信即屬秀才質之左右隨接足下書亹亹數百言援
孟子史記前後漢晋書謂堯典當至四海遏密八音而止自
此而下則爲舜典足下之言是也僕已悔前言之失矣來書
亦云姚方興本二十八字不始於大航頭苐謂魏王肅注古
文尚書晉范甯注古文舜典俱有其文則僕以爲不然當梅
賾奏上孔傳時亡舜典一篇購不能得乃取王肅注今文堯
典從愼徽五典以下分爲舜典篇以續之其後范甯爲今文
集注俗間或取舜典篇以續孔氏故正義曰舜典亡失甯爲
解時已不得焉又曰多用王范之注補之而皆以愼徽已下
爲舜典之初其云補以王范之注者蓋言愼徽已下之注也
是時方興之書未上此二十八字王范安得有其文而注之
矧王范所注本皆今文也乎足下据釋文序録信二十八字
出之王注然陸氏言方興所上止十二字其餘一十六字乃
曰或此下更有云云凡二十八字異聊出之於王注無施也
其辭若有深疑焉使濬深哲知等訓果出之王注則亦何必
施以聊字及無施也字足下截而取之恐非釋文致疑之初
義矣陸氏序録於書傳以孔氏爲正惟舜典一篇用王肅本
二十八字之訓無一録者明非肅注也然則今學官所頒大
航頭二十八字注者爲誰吾意開皇後得方興本爰取其所
造孔傳實之其餘仍用肅注想當然矣由今論之百篇之序
原有舜典自不必復濟南生之舊當如足下之說以月正元
日爲舜典之初與其冠以方興之文不若取信髙堂隆之議
蓋方興采馬王之注造孔傳近於有心作僞而濬哲已下方
興不以奏上殆未必盡出其書故檮昧之見擬以隆一十五
字冠之篇首雖建皇二字無證文而月正元日改朔之義存
焉詢於四岳以下則授政之大端也敢再質於講席僕見近
時攻古文尚書者不一足下力爲孔傳辯冤愛惜古人已至
若因梅賾之冤而并欲白方興之冤則天下皆冤民而辯之
不勝其辯矣僕非好爲難駮也朋友相規於分則爾昔者陳
君舉嘗撰毛詩解詁以朱元晦集傳去序爲非元晦移書求
其說荅云公近與陸子靜辯無極矣又與陳同甫爭論王霸
矣某未敢注詩不過爲門弟子講說今巳毁棄之蓋不欲滋
其辯耳或謂君舉善全朋友之道然責善之義謂何足下行
年八十矣僕今亦七十有四舉一時尚刀錐鹽穀紛爭子母
之利而頽然二老翁獨以經義相考證即鄙言未合度足下
必一笑置之斷不效朱陸之嚻嚻聚訟也
　　　寄禮部韓尚書書
行宮惻獲侍履絇先生把袂慇懃索彞尊著作彞尊自知檮
昧見棄淸時老而阨窮兼又喪子無以遣日見近日譚經者
局守一家之言先儒遺編失傳者十九因倣鄱陽馬氏經籍
考而推廣之自周迄今各疏其大略微言雖絶大義間存編
成經義考三百卷分存佚闕未見四門於十四經外附以逸
經毖緯擬經家學承師宣講立學刊石書壁鏤板著録而以
通說终焉易書二經已經刊就餘以乏力中輟近又輯明詩
綜百卷亦就其半此外歐陽子五代史注瀛洲道古録雖草
創而未成也所撰詩古文義取辭足以達未嘗有模笵於胷
中而後下筆聊以自娛而巳是以海内月旦凡名家大家要
不得與其列乃先生當代宗匠忽焉賞及之此昔人所云得
一人知已可以無憾者也縁已刻未刻藁未免太多慮不足
以傳逺尚須削繁剔繆存其十五然後繕録上呈記室當以
秋冬爲期泰山孤生之竹嶧陽半死之桐一遇賞音妄思千
古惟先生是賴矣儻賜以大序感德不朽無錫朱襄賛皇曩
在都下見其集唐三十律歎爲工絶今歲入霍山纂易韋一
編見示其立說皆本漢以前書不墮陳圖南邵堯夫窠臼聞
先生近注易賛皇適入都謹令其叩講席歸沐之暇試進而
討論其言頗娓娓可聽也不宣
　　　荅刑部王尚書論明詩書
兩誦來書論及明詩之流派發蒙振滯緫時運之盛衰備風
雅之正變語語解頤至云選家通病往往嚴於古人而寛於
近丗詳於東南而略於西北輒當紳書韋佩力矯其弊惟是
自淮以北私集之流傳江左者久而日希賴中立王孫之海
岳靈秀集李伯承少卿之明雋趙微生副使之梁園風雅專
録北音然統計之北祗十三而南有十七终莫得而均也明自
萬曆後作者散而無紀嘗熟錢氏不加審擇甄綜寥寥當嘉
靖七子後朝野附和萬舌同聲隆慶鉅公稍變而歸於和雅
定陵初禩北有于無垢馮用韞于念東公孝與曁季木先生
南有歐楨伯黎惟敬李伯逺區用孺徐惟和鄭允升歸季思
謝在杭曹能始是皆大雅不羣即先文恪公不以詩名而諸
體悉合竊謂正嘉而後於斯爲盛又若髙景逸之恬雅大類
柴桑且人倫規矩乃錢氏槩爲抹殺止推松圎一老似非公
論矣故彞尊於公安竟陵之前詮次稍詳意在補列朝選本之
闕漏若啓禎死事諸臣復社文章之士亦當力爲表揚之非
寛於近代也郵便奉報摭言吳越備史玉壺淸話三書附上
諸嗣宣不備
　　　與佟太守書
伏聞執事下車首崇學校將有事于釋奠先期演習樂舞生
敎以執籥秉翟及上丁躬率校官弟子頖宮行禮有秩其序
有肅其容郷之父老謂五十年來所未覩僕偶滯吳下未克
預觀其盛至于鳩工修治自當爲邦人倡雖窶且貧不敢辭
也竊念學有郷賢祠本乎郷先生沒而祭社之典玆傾圮巳
久及今不葺將化汙萊祠中主漸剥蝕理宜更作僕考之載
記有謂惟天子諸侯有主卿大夫無主則許叔重鄭康成也
有謂禮埋重則立主士大夫有重亦宜立主經傳未見大夫
士無主之義則徐邈及淸河王懌也主之制雖不載于經然
衞次仲言右主八寸左主七寸廣厚三寸何休言主狀正方
穿中央達四方天子長尺有二寸諸侯長一尺漢舊儀言帝
主長九寸后主長七寸杜佑通典述晉太康故事帝主尺二
寸后主一尺蔡謨言今代祠版乃禮之廟主安昌公荀勗祠
制神版皆正長尺二寸博四寸五分厚五分雖諸家之說長
短不齊要之帝后之尊莫有過尺二寸者涑水司馬氏伊川
程氏定爲主式作主以栗趺四寸以象四時髙尺二寸以象
十二月身博三十分象月之日厚十二分象日之辰今之法
式大率準此乃邇者入祠多係封君贈公其子孫冨貴利達
不循舊章取材舍栗以喬木爲之髙或三五尺餘塗以金泥
巍然坐先正之上非禮已甚度新鬼有所不安神其妥于是
乎伏惟執事旣事修葺宜集其子姓諭以尺度之不可違令
彼更造與先民一式斯禮行于郷不僣不濫祭社之典可永
無憾矣希執事垂聽焉
　　　寄查德尹編修書
比得書知校勘全唐詩業已開局近聞足下先取杜少陵作
審其字義異同去箋釋之紛綸而歸于一是甚善然有道焉
蒙竊聞諸昔者吾友冨平李天生之論矣少陵自詡晚節漸
於詩律細曷言乎細凡五七言近體唐賢落韻共一紐者不
連用夫人而然至於一三五七句用仄字上去入三聲少陵
必隔别用之莫有疊出者他人不爾也蒙聞是言尚未深信
退與李十九武曽共宿京師逆旅挑燈擁被互誦少陵七律
中惟八首與天生所言不符其一鄭駙馬宅宴洞中云主家
陰洞細煙霧留客夏簟靑琅玕春酒杯濃琥珀薄(入)氷漿盌
碧瑪瑙寒誤疑茅堂過江麓(入)巳入風磴霾雲端自是秦樓
壓鄭谷(入)時聞雜佩聲珊珊疊用三入聲字其一江村云淸
江一曲抱村流長夏江村事事幽自去自來梁上燕相親相
近水中鷗老妻畫紙爲棊局(入)稺子敲針作釣鉤多病所須
惟藥物(入)微軀此外復何求疊用二入聲字其一秋興云昆
明池水漢時功武帝旌旗在眼中織女機絲虚夜月(入)石鯨
鱗甲動秋風波漂菰米沉雲黒(入)露冷蓮房墜粉紅關塞極
天惟鳥道江湖滿地一漁翁疊用二入聲字其一江上值水
云爲人性癖躭佳句(去)語不驚人死不休老去詩篇渾漫興
(去)春來花鳥莫深愁新添水檻供垂釣(去)故著浮查替入舟
焉得思如陶謝手令渠述作與同游疊用三去聲字其一題
鄭縣亭子云鄭縣亭子澗之濵戸牖憑髙發興新雲斷岳蓮
臨大路(去)天晴宮柳暗長春巢邊野雀羣欺燕(去)花厎山蜂
逺趁人更欲題詩滿靑竹晚來幽獨轉傷神疊用二去聲字
其一至日遣興云去歲兹辰奉御牀五更三點入鵷行欲知
趨走傷心地(去)正想氤氲滿眼香無路從容陪語笑(去)有時
顚倒著衣裳何人錯憶窮愁日愁日愁隨一線長疊用二去
聲字其一卜居云浣花流水水西頭主人爲卜林塘幽已知
出郭少塵事(去)更有澄江銷客愁無數蜻蜓齊上下(去)一雙鸂
鶒對沉浮東行萬里堪乗興(去)須向山陰入小舟疊用三去聲
字其一秋盡云秋盡東行且未迴茅齋近在少城隈籬邊老
却陶潜菊(入)江上徒逢袁紹杯雪嶺獨看西日落(入)劒門猶
阻北人來不辭萬里長爲客(入)懷抱何時得好開疊用三入
聲字此八詩者識於懷不忘久而覩宋元舊雕本曁文苑英
華證之則過江麓作出江厎江不當言麓作厎良是多病句
作賴有故人分禄米夜月作月夜漫興作漫與大路作大道
語笑作笑語上下作下上西日落作西日下合之天生所云
八詩無一犯者由是推之七月六日苦炎熱下文第三句不
應用蠍字作苦炎蒸者是也謝安不倦登臨賞下文第七句
不應用府字作登臨費者是也循此說以勘五言雖長律百
韻諸本字義之異可審擇而正之第恐聞之時人必有訕其
無關重輕者然此義昔賢所未發出天生之獨見善不可沒
也足下能聽信否乎
曝書亭集卷第三十三
曝書亭集卷第三十四
　　　　　　　　　　　秀水　朱彝尊　錫鬯
　序(一)
　　　周易義海撮要序
自漢以來說經者惟易義最多隋經籍志六十九部唐志増
至八十八部宋志則二百一十三部今之存者十之一二而
巳唐資州李氏合三十五家易說題曰集解南北朝以前遺
文墜簡藉以得見指歸宋熙寧間蜀人房審權集鄭康成以
下至王介甫易說百家擇取專明人事者編成百卷曰周易
義海至紹興中江都李衡彦平刪其冗複益以正叔子瞻子
發三家目爲義海撮要凡十卷而附以雜論補房氏之闕略
焉其擇之也必精義海失傳而是編傳後之學者所樂得而
講習也彦􁀊宣和末入辟雍乾道中官祕書修撰尋除侍御
史改起居郎以言事去國退居崑山聚書講學丗目爲樂菴
先生者也
　　　周易輯聞序
周易輯聞六卷宋趙汝楳撰取雜卦反對之義上下二篇各
一十有八卦每六卦析爲一卷附文言於乾坤釋彖之後而
繫辭說卦諸傳皆闕焉余旣抄而藏諸笥序之曰易之爲敎
本窮理盡性之言自周官掌之太卜簭人而秦以其卜筮之
書未燔迄於漢孟喜京房焦贑之徒多藉以考驗災異而已
鄭康成主象數王輔嗣主名理言數者㦯失之巫言理者或
失之鑿往往得其偏曲而未窮其奥賾焉考之隋經籍志說
易凡六十九部唐四庫書目益之凡八十八部至宋増至二
百一十三部而是書未與焉可謂詳矣迨後家守程朱之書
未暇廣究諸家之說久之本義單行并程氏傳亦輟不復觀
況凡有小異朱子之說爲制舉所不取則見者非僅不觀將
唾而逺之惟恐子弟之入於目此自隋迄宋諸家之撰述日
至於放失無存也是書晰理而兼詳夫象數援据精洽足以
益學者之神智萬曆中周藩宗正灌甫曽雕刻行之顧流傳
者寡惜世無有重刻之者汝楳爲資政殿大學士天水郡公
善湘之子商恭靖王元份七丗孫善湘以儒生破李全身歷
戎馬乃能注意經學六易藁而授之子汝楳不以丗禄自矜
逺游閒服玩之習惟遺編是輯又歸其善於親益以徵宋時
經術之盛化俗之厚而灌甫亟刻其書雖流傳巳少是書實
藉以無失皆宗室之賢宜附著之以告後之君子讀是書者
　　　易璇璣序
宋之南渡君臣多講易義髙宗召荆門朱震論易殿中稱旨
除祠部員外郎遷祕書少監賜以告詞敷及否泰之義右相
張浚入朝亦書否泰二卦賜焉于時浚及宰相李綱李光沈
該皆著易傳而林儵李授之劉翔郭伸王義朝都潔彭與王
大寶吳適宋大明均以易義經進或令祕書看詳或令有司
給札或與堂除或補上州文學獨環溪吳氏上易璇璣三卷
其言易自彖求之卦次求之象次求之爻作論二十七篇文
辭簡奥間以韻語行之類古繇占卓爾成一家言以書犯廟
諱賞獨不及嗟夫朝之一命再命奚足爲儒者重輕而得之
不得有命焉此嚴夫子董相所以有哀時命文士不遇賦也
吳氏諱沆字德逺崇仁布衣其沒也郷人祀諸郡縣學
　　　周易集說序
周易集說一十三卷各冠以序吳人俞琰玉吾叟所著也叟
于寶祐間以詞賦稱宋亡隱居不仕自号石澗道人又稱林
屋洞天眞逸其書草創于至元甲申斷手于至大辛亥用力
勤矣丗之言圖書者謂馬毛之旋龜文之坼獨叟之持論以
尚書顧命文弘璧琬琰在西序大玉夷玉天球河圖在東序
河圖與天球並列則河圖亦玉也玉之有文者爾崑崙産玉
河源出崑崙故河亦有玉洛水至今有白石洛書蓋石而白
有文者此易家之異聞也
　　　合訂大易集義粹言序
孔子學易韋編漆書至于滅絶者三乃不以是敎其子而與
門弟子雅言惟詩書執禮然三經無統論之文獨易有十翼
則聖人之注意存焉矣自歐陽永叔謂十翼之說不知起于
何人于是學者不能無疑今丗所傳程正叔易傳張子厚易
說均舍大傳不講而正叔之言曰聖人用意深處全在繫辭
又曰繫辭之文後人決學不得眺子止則云子厚易解甚略
繫辭差詳是張程二子咸篤信大傳者也吾友納蘭侍衞容
若以韶年登甲科未與館選有感消息盈虚之理讀易渌水
亭中聚易義百家插架于温陵曽氏(穜)粹言隆山陳氏(友文)
集傳精義一十八家之說有取焉合而訂之成八十卷擇焉精
語焉詳庶幾哉有大醇而無小疵也乎刑部尚書崑山徐公
嘉其志許鏤板布諸通邑大都用示學者乍發雕而容若溘
焉逝矣昔王輔嗣注易每取舊解所悟者多深斥陰陽災異
小數曲學專明人事論者謂其獨冠古今出荀劉馬鄭之上
顧官止尚書郎年僅二十四而夭說經者恒惜之容若淸才
逸辨兼工風騷樂府書法即其會粹二書不專言理變占象
數並收補大傳訓注之闕雖老儒亦遜焉豈意短命而终讀
其書不禁蘭摧而蕙歎也
　　　徐氏四易序
聖人則圖書以作易作易之後不必因圖而易始見也新安
朱子著易本義取河洛先後天諸圖冠諸卷首今之學者僉
謂舍圖書無以言易矣考先儒之論多以九爲圖十爲書獨
西山蔡氏從而反易之以爲河圖之數十而洛書九也蔡氏
之說稱本邵氏然邵氏之言曰圎者河圖之數方者洛書之
文以數之體驗之則奇爲圎而偶爲方矣同州王氏臨邛張
氏漢上朱氏咸以九爲圖十爲書此邵氏之學也伊川程子
曰九是純陽六是純陰但取河圖見之過六則一陽生至八
便不是純陰是亦以九爲圖矣此程氏之學也橫渠張子曰
陽極於九陰終於十又曰十者九之偶也史繩祖闡其義蓋
即言九圖十書之理此張氏之學也朱子報郭沖晦書曰河
圖四正四隅之位洛書四實四虚之數所以畫卦也河圗九
疇之象洛書五行之數所以作範也是年朱子五十有一矣
猶主九爲河圖後與蔡氏再三往復始從其說迨作啓蒙又
詳述其初說而曰安知書之不可爲圖圖之不可爲書是雖
信之而未篤矣處士徐善敬可氏著四易一曰天易二曰羲
易三曰商易四曰周易凡三十卷其於圖書博采諸家之論
而一本乎邵氏程子張子及朱子之初說謂反之則四象五
行之位皆若枘鑿之不可合從其舊則不惟位與數各當因
以推夫三易改演之原洪範大衍律歷運氣太一奇門之所
自出靡不犂然有據焉乃或疑其與朱子晚年之說不協夫
圖之可爲書書之可爲圗朱子旣言之矣徐氏特因朱子之
說而發揮之爾亦何悖於朱子哉於是同里朱彞尊爲之序
　　　東萊呂氏書說序
東萊呂先生伯恭受學於三山林少穎少穎又東萊呂居仁
之弟子也少穎所著尚書集解朱子謂洛誥以後非其所解
其孫石鼔書院山長畊稱坊本自麻沙初刻繼而婺女及蜀
中皆有之訛以傳訛訪之故家先得宇文氏拾遺一卷後得
建安余氏所鏤新板又得葉學録所藏寫本再三參校自詡
成完書矣而伯恭書說先之秦誓費誓自流以泝其源上至
洛誥而止殆以補林說之所未及爾門人宗學敎授從政郎
時瀾不知師之微意乃取而増修之非伯恭之本懷矣趙希
弁讀書附志稱是書六卷康熙壬戌予抄自無錫秦氏凡十
卷與馬氏經籍考同宋史志藝文云三十五卷蓋并門人増
修之書合著於録也序以藏之笥
　　　雪山王氏(質)詩緫聞序
雪山王氏詩緫聞二十卷每章說其大義復有聞昔聞訓聞
章聞句聞字聞物聞用聞跡聞事聞人凡十門每篇爲緫聞
又有聞風聞雅聞頌冠于四始之首自漢以來說詩者率依
小序莫之敢違廢序言詩實自王氏始旣而朱子集傳出盡
刪詩序蓋本孟子以意逆志之旨而暢所欲言後之儒者咸
宗之獨王氏之書晦而未顯其自詡謂研精覃思幾三十年
而吳興陳日強稱其自成一家能寤寐詩人之意于千載上
要之雖近穿鑿而可以解人頤者亦多也王氏名質字景文
汶陽人紹興庚辰進士召試館職不就歷樞密院編修官出
通判荆南府不行奉祠山居有集四十卷
　　　聶氏三禮圖序
六經有圖三禮尤不可少鄭康成阮諶梁正夏侯伏朗之書
吾不得而見之矣博采諸圖成書者洛陽聶崇義也當周顯
德中崇義以國子司業兼太常博士與國子祭酒汝陰尹拙
同寮其論祭玉援引周禮正文拙無以難迨宋建隆初考正
三禮圖表上于朝時拙巳遷太子詹事被詔集儒學之士重
加參議拙多所駮正崇義復引經釋之書成拜紫綬犀帶白
金繒帛之賜頒其書于學官繪圖宣聖殿後北軒之壁至道
初舊壁崩剥命易以版改作論堂之上咸平中車駕幸學親
覽觀焉斯亦儒者稽古之榮矣乃有賈安宅等言其未見古
器出于臆度而陳用之撰太常禮書陸農師撰禮象皆以正
聶氏之失而補其闕遺有詔毁論堂畫壁然竇學士儼序稱
其采三禮舊圖凡得六本鑚研尋繹推較詳求原始要終體
本正末能事盡焉則非出于臆度者也永嘉陳伯廣跋卷尾
云觀其圖度未必盡如古昔苟得而考之不猶愈于求諸野
乎斯言得之
　　　丘氏周禮定本序
考工記可補冬官之闕乎曰周官三百六十多以士爲之若
記之所云直百工焉爾矣夫玉府有工有賈而巾車弁師追
師屨人之屬府史胥徒而外咸有工以執事亦猶大府典絲
典婦功庖人羊人馬質之各有其賈也賈不與士齒工顧可
充司空之官乎典絲則頒絲矣掌皮則頒皮革矣槀人則掌
六弓八矢四弩矣是則湅絲者工也而頒絲外内者考工者
也函鮑韗韋裘者工也以式法頒皮革者考工者也刮摩攻
木以爲弓矢者工也而受財於職金以齎其工書其等乗其
事試其工弩者考工者也以是推之則記之所載三十工鄭
氏以爲司空之官非矣新昌黄氏度作周禮說置考工記不
解至臨川俞氏廷椿復古編謂司空之屬分寄於五官同安
丘氏暢其旨取五官所屬歸於冬官六屬適各得六十著爲
周禮定本昔人皆言冬官闕一篇蓋讀此而宛如全書焉繇
漢迄唐說經者義雖紛綸往往存其疑而不改逮宋元諸君
子生千載之後一旦釐正其文若朱子之孝經大學蔡氏之
武成金氏之洪範蔡氏之雜卦傳吳氏之禮記以及俞氏丘
氏之周禮皆自信而不惑後學者莫敢議其非雖然無數君
子之學識苟好奇穿鑿則或失之僣㦯失之誣殆亦難乎免
矣丘氏名葵字吉甫隱居海嶼自號釣磯翁蓋宋人而不仕
於元者書成時年八十餘可謂老而篤學者也
　　　讀禮通考序
禮有五喪祭重矣曲臺之記石渠之論議於喪禮尤詳焉晉
人崇尚莊老宜其自放禮法之外而於喪禮變除假寧之同
異獨齗齗辨難若杜預衞瓘袁準孔倫陳銓劉逵賀循環濟
蔡謨劉德明葛洪孔衍之徒均有撰述宋齊以降言凶禮者
不乏自唐徙五禮之名置凶禮第五於時許敬宗李義甫上
顯慶新禮以爲凶禮非臣子所宜言去國恤一篇自是天子
凶禮遂闕宜柳宗元以不學訕之也迨宋講學日繁而言禮
者寡於凶事少專書朱子家禮盛行於民間而丗之儒者於
國恤不復措意其僅存可稽者杜氏通典馬氏通考巳焉嗚
呼愼終追逺之義輟而不講斯民德之日歸於薄矣刑部尚
書崐山徐公居母憂讀喪禮撰通考一書再朞而成尋於休
沐之暇瀏覽載籍又增益之凡一百二十卷摭采之博而擇
之精考据之詳而執之要此天壤間必不可少之書也當
孝莊太皇太后崩公時由禮部侍郎遷都察院左都御史仍
直史舘自初喪及啓殯禮無纖鉅
天子惟公是咨公斟酌古今之宜附中使入奏悉中條理蓋
公於是書黙識於心宜其折衷靡不當上結
主知誠稽古之效矣公歸田後開雕是書彞尊因勸公并修
吉軍賔嘉四禮庶成完書公喜劇即編定體例分授諸子方
事排纂而公逝又二年先以刊完喪禮行丗彞尊夙承公命
作序至是乃書其大略若全書綱要公發凡舉例已詳言之
後之覽者可以見公用力之勤也已
　　　陸氏春秋三書序
唐丹陽主簿趙州啖助考春秋三傳短長撰集傳復攝綱條
爲統例助卒其子異裒録遺稾於是門人洋州刺史河東趙
匡損益之而給事中陸淳師事匡纂㑹其文爲春秋集傳纂
例十卷又撰集注春秋二十卷微旨三卷辨疑七卷集注自
元已亡而纂例及辨疑微旨三書延祐中從集賢學士曲出
之請鋟板江西行省魏晋以前說舂秋者創通大義而巳有
所未通則沒而不說又㦯自亂其義自杜元凱以例釋左氏
其說有正例變例非例之分别爲五體以尋經傳之微旨言
春秋者宗之然猶略而未該至三子書出例乃大備庶乎絲
麻冠屨之不紊其有功於春秋甚大淳爲韋執誼所援得侍
講東宮柳子厚因執弟子禮歸安朱臨序是書謂子厚文章
宗匠以韓退之之賢猶不肯髙以爲師獨肯執弟子禮於陸
氏以此推陸氏之學要之子厚之師陸氏特出於黨人一時
附和正未足以是爲輕重也然唐人所尚者詩賦往往未暇
究明經義陸氏獨能傳習其師說通聖人之書於後丗其賢
有過人者當其時蔡廣成以易施士匄以詩仲子陵袁彞韋
彤韋茝以禮強蒙以論語皆自名其學以顯於時今其書俱
不傳惟三子書僅存錢唐龔主事蘅圃刻而傳之功不在曲
出下矣
　　　春秋權衡序
孔于之作春秋撥亂丗反諸正其好惡一出於平而已非若
後丗史臣有所激於中借史以洩其忿也顧說春秋者往往
未得聖人之意煩其例苛致其文予者十一誅譏者十九夫
有所攘也蓋有尊也有所貶也蓋有襃也仐欲尊周而動著
王室之非禮欲誅亂臣賊子而先責賢者備亡不越竟即責
以弑君不嘗藥則罪以弑父是聖人惡惡之辭長而善善之
辭反短比之申不害衞鞅韓非而有甚焉者矣我故於說春
秋者義無多取見有刻深之文戾乎孔子之旨未嘗不疾首
張目焉及得宋劉仲原父春秋權衡讀之凡三傳有害於義
者旁引曲證必權其輕重而别其非是以待讀者之自悟可
謂善學春秋者也原三家之傳雖或未得其平由於尊聖人
之過求聖人之心不得遂紛綸同異者有之要其所主皆二
百四十年之事若胡安國之傳出言無不純理無不正然其
文則孔子之文其事則類指南渡君臣得失斯蓋因述以寓
作者矣近乃舍三傳而列之學官久之取士者并舍經而專
主乎傳是何異學易者之僅知操錢而卜也嗚呼三傳胡氏
孰贏孰縮經與傳之孰輕孰重安得起仲原父立而相其平
準也與
　　　春秋意林序
往予與髙念祖同舟至天津念祖書簏中攜劉仲原父春秋
權衡意林凡一十九卷宋刻甚工時歲在甲辰七月暑未退
揮汗讀之舟中未暇抄録也旣而念祖留京師二書爲有力
者所得予在大同聞之頗以爲憾越五年潁州劉考功公㦷
相遇濟南揖罷亟語予以獲權衡爲喜問以意林則無之又
五年求之淸苑陳參議祺公遂以權衡抄本貽予復從宛平
孫侍郎耳伯所抄得意林然後二書悉爲吾有原父在當日
聲譽與廬陵歐陽子相上下曁弟貢父並以經術聞其說春
秋尤長二書之外有春秋傳一十五卷予獲之書賈舟中又
有說例二卷文權二卷惜乎不能盡得也予感是書自舟中
讀後幾不復遇求之十年乃始得焉而予之爲客不自知其
已老矣南還之日念祖無恙尚期共讀之兼以二書聞之考
功亦足以豪已乎甲寅十一月書
　　　涪陵崔氏春秋本例序
涪陵崔子方彦直自稱西疇居士嘗與蘇黄諸君子游知滁
州日曽子開曽爲作記刻石醉翁亭惻其說春秋有經解十
二卷本例二十卷建炎中江端友請下湖州取所著春秋傳
儲祕書省于是其孫若上之于朝仐其解不可得見惟本例
獨存序之曰以例說春秋自漢儒始曰牒例鄭衆劉寔也曰
諡例何休也曰釋例潁容杜預也曰條例荀爽劉陶崔靈恩
也曰經例方範也曰傳例范甯也曰詭例吳略也曰略例劉
獻之也曰通例韓滉陸希聲胡安國畢良史也曰統例啖助
丁副朱臨也曰纂例陸淳李應龍戚崇僧也曰緫例韋表微
成元孫明復周希孟葉夢得吳澂也曰凡例李瑾曽元生也
曰說例劉敞也曰忘例馮正符也曰演例劉熙也曰義例趙
瞻陳知柔也曰刊例張思伯也曰明例王晳王日休敬鉉也
曰新例陳德寧也曰門例王鎡王炫也曰地例余嚞也曰㑹
例胡箕也曰斷例范氏也曰異同例李氏也曰顯微例程迥
也曰類例石公孺周敬孫也曰序例家鉉翁也曰括例林堯
叟也曰義例吳迂也而梁之簡文帝齊晋安王子懋皆有例
苑孫立節有例論張大亨有例宗劉淵有例義刁氏有例序
繩之以例而義益紛綸矣彦直之論謂聖人之書編年以爲
體舉時以爲名著日月以爲例春秋固有例也而日月之例
蓋其本乃列一十六門而皆以月日時例之亦一家之言云
爾
　　　春秋地名考序
九丘之書逸矣伯禹伯益之所名夷堅之所志周公之所録
其著在六經者莫若禹貢詩春秋言禹貢者則有若摯虞之
畿服經孟先之圖程大昌之論易祓之廣紀言詩者則有若
范處義王應麟之地理考言春秋者則有若京相璠之土地
名楊湜鄭樵之譜張洽之表外如嚴彭祖之圖專紀盟會則
圍伐滅取土地之見遺者多矣羅泌專紀國名則郡縣之失
載者又多矣然則說春秋者必兼包乎郡國土地之目而後
可無憾焉試迹其地名有見於經者有見於傳者有並見於
經傳者顧其文蔑以爲昧紀以爲杞滑以爲郎檉以爲朾偃
以爲纓崇以爲柳鐵以爲粟以陸渾爲賁渾以厥憗爲屈銀
以臯鼬爲浩油以祲祥爲侵羊若是者不可悉數也邾也謂
之邾婁貫也謂之貫澤訾婁也謂之叢安甫也謂之鞌沙也
謂之沙澤一郕也或以爲成或以謂盛一酈也或以爲犂或
以謂麗一盂也或以爲霍或以爲雩一虢也或以爲郭或以
爲漷一艾也或以爲鄗或以爲蒿貍脤謂之貍軫或又曰蜃
也蚡泉謂之濆泉或又曰賁也郪丘謂之犀丘或又曰菑丘
又曰師丘也其在當時傳者已滋異同繁省之不一而況乎
百丗之下壤地之離合名號之廢置升降乃欲通習而考證
之刊落叢謬不其難哉地名考一十四卷吾郷徐處士善所
輯予受而讀之愛其考迹疆理多所釐正簡矣而能周博矣
而有要無異聚米畫地振衣而挈其領也原春秋之作孔子
旣取百二十國寶書筆削之而又述職方以輔春秋之不及
則學乎春秋非惟義疏序例大夫之辭公子之譜皆宜究圖
而土地之名補方志之疏舛尤其要焉者若經之有緯書之
有正必有攝也予老矣恒媿經義無所發明序其書竊比北
宮司馬諸子獲附見於春秋之傳焉
　　　五經翼序
古之仕焉而巳者歸敎其郷里尊之曰先生親之曰父師王
者養之則曰國老乞言合語載諸惇史授數而論說之若傳
記所稱老彭老聃皆殷周之國老而遲任周任之言殆即惇
史之文也漢之時伏勝張蒼轅固博士江翁胡母生杜子春
之徒多以耆耊敎授弟子蓋聖人之道莫備乎經學者必老
成人是師庶學有統而道有歸然守一家之說足以自信不
足以析疑惟衆說畢陳紛綸之極而至一者始見故反約之
功貴夫博學而詳說之也吏部侍郎宛平孫先生年八十矣
好學不倦集漢以來諸儒五經序義分爲二十卷名曰五經
翼給事中餘杭嚴公鏤板行之先生凡五致書命予爲序予
惟經學之不明非一日矣自漢迄唐各以意說散而無紀其
弊至於背畔貴有以約之此宋儒傳注所爲作也今則士守
繩尺無事博稽至問以箋疏茫然自失則貴有以廣之先生
是書所爲述也當萬曆中周藩宗正灌甫藏書八萬餘卷至
黄河水決遺籍盡亡初先生知祥符縣事時從其孫永之借
鈔諸經義後又益以祕閣流傳諸書故多丗所未見者予不
學未能發明五經之藴因述先生之老而好學無媿於古之
致仕者以爲當丗法俾讀其書若見惇史且及其采輯所從
來蓋歷數十年而始成洵匪易矣嚴公亦與予善其勤學下
士相等事三老者必有五更告於先生者必及君子然則舍
嚴公其誰也
　　　授經圖序
六經大義至宋儒昌明之而始無遺憾學者守爲章程宜也
不知絶續之際漢儒爲難當日秦書旣焚往聖遺言澌滅殆
盡幸而去古未逺間得之屋壁所藏女子所獻老生所口述
然而僅矣迄學者代興遐捜博考或一人集衆是或數人成
一經要其授受各有師承非若後人以意見爲予奪也劉歆
遺書博士謂孝宣時廣立經文義雖相反不嫌並設與其過
而廢之寧過而立之旨哉斯言夾漈鄭氏乃云秦焚書而書
存諸儒窮經而經絶於是有指斥漢儒跡其同異紛紜爲詆
訶所自起豈知前型未墜盡信非也槩疑之亦非也六經之
義如江河日月無所不該解之者惟其不背於經斯已爾而
又何同焉夾漈之言過矣授經諸圖見於章氏考索明西亭
宗正復加釐定并采諸儒言行列爲小傳由是師友淵源燦
如指掌自漢以後晨星相望專家雖不逮漢儒而亦多有纉
承惜其未暇補入然傳注義疏序解辨問諸條犂然各具於
圖之左方覽者因目以求其書則得矣是集黄徵君俞邰藏
有善本龔主事蘅圃刋之白下丗之師心黨同薄前賢爲不
足法者庶幾知所返也然則漢儒洵有功於六經而爲功於
漢儒者二子又將與西亭並傳也夫
　　　重刋玉篇序
小學之重於古久矣周官保氏掌養國子敎之六書漢制太
史試學童能諷書九千字以上乃得爲史吏民上書字或不
正輒舉劾自凡將元尚滂喜諸篇均失其傳而爰歷博學爲
閭里書師所合入之倉頡篇中許愼據以撰說文解字古本
部分自一至亥者是已顧氏玉篇本諸許氏稍有升降損益
迨唐上元之末處士孫強稍增多其字旣而釋慧力撰象文
道士趙利正撰解疑至宋陳彭年吳銳丘雍輩又重修之於
是廣益者衆而玉篇非顧氏之舊矣予寓居吳下借得宋槧
上元本於汲古閣張子籲三請開雕焉棃棗之材尺幅之度
臨橅讎校之勤不舍晨暮并取繫傳類篇汗簡佩觽手鑑諸
書推源析流旁稽曲證逾年而後成書爰屬予序其本末以
予思之學奚小大之殊哉毋亦論其終始焉可也講習文字
於始窮理盡性官治民察要其終未有不識字而能通天地
人之故者宋儒持論以灑埽應對進退爲小學由是說文玉
篇皆置不問仐之兔園冊子專考稽於梅氏字彚張氏正字
通所立部屬分其所不當分合其所必不可合而小學放絶
焉是豈形聲文字之末與推而至於天地人之故或窒礙而
不能通是學者之所深憂也孫氏玉篇雖非顧氏之舊然去
古未逺猶愈於今之所行大廣益本玉篇復上元之舊而古
之小學存焉矣
　　　重刊廣韻序
聲韻之學盛於六代周顒以天子聖哲分四聲而學者言韻
悉本沈約顧其書终莫有傳者今之廣韻源於陸法言切韻
而長孫納言爲之箋注者也其後諸家各有増加巳非廣韻
之舊然分韻二百有六部未之紊焉自平水劉淵淳祐中始
并爲一百七韻於是合殷于文合隱于吻合焮于問盡乖唐
人之官韻好異者又惑于婆羅門書取華嚴字母三十有六
顚倒倫次逮洪武正韻出脣齒之不分淸濁之莫辨雖以天
子之尊行之不逺則是非之心人皆有之矣曩崐山顧處士
炎武校廣韻力欲復古刊之淮陰第仍明内庫鏤板縁古本
箋注多寡不齊中㳙取而刪之略均其字數頗失作者之旨
吳下張上舍籲三有憂之訪諸琴川毛氏得宋時鋟本證以
藏書家所傳抄務合乎景德祥符而後已抑何其用力之勤
與嗟夫韻學之不講久矣近有嶺外妄男子僞撰沈約之書
以眩于丗信而不疑者有焉幸而廣韻僅存則天之未喪斯
文也吾故序之俾海内之言韻者必以是書爲準
　　　合刻集韻類篇序
六藝其五曰書書有六體比類象形謂之文形聲相益謂之
字聲成文謂之音保氏以書敎國子大行人屬瞽史諭書名
聽音聲六體形聲獨多左右下上外内審其形而聲從焉國
史六書著録次于經典唐宋小學恒與太學並設分敎弟子
紹興中猶然淳熙以後更洒埽應對進退之節爲小學徽國
文公別撰書一編頒諸學官功名之士習四子書麁通一經
足以應舉開口代堯舜禹湯文武周公孔孟之言朝士取其
辭爲諸生法式古文奇字安所用之昌黎韓子有云凡爲文
辭宜略識字江都李氏亦云人讀書須是識字其亦不得已
而言之也與今夫聲音文字之學講之正非易易巳五方之
民風土各異發于聲不能無偏輕土多利重土多濁北人詆
南爲鴃舌南人詆北爲荒傖北人不識盱眙南人不識盩厔
此限于方隅者也楚騷之音殊于風雅漢魏之音異于屈宋
此易于時代者也書文旣同而音之不一者統歸于一斯聲
音文字必相輔以行而義始備也
聖天子文軌之盛包海内外野無遺賢终始典學香厨中簿
之藏分授詞臣編摹㑹粹而通政司使巡視兩淮鹽課監察
御史曹公奉
命編孴全唐詩歷五年所較舊本廣益三百餘篇鋟諸棗木
用呈
乙覽復念詩之醇疵一本乎韻韻之乖合原于六書旣鋟玉
篇廣韻又求集韻類篇善本讎勘雕印以行學詩者得而誦
習之旣免四羊三豕之失而音無奪倫紐分畛域注相引證
庶乎取諸左右逢源矣夫
　　　字鑑序
元至治間長洲李丗英伯英受其父梅軒處士之旨以六書
假借難明于是就典籍中字同音異者正其字畫溯其原委
緝類韻一書凡三十卷其從子文仲復緝字鑑五卷仍依韻
編之予抄自古林曹氏嗟夫字學之不講久矣舉凡說文玉
篇佩觿類篇諸書俱束之髙閣習舉子業者專以梅氏之字
彚張氏之正字通奉為兔園冊飲流而忘其源齊其末而不
揣夫本乖謬有難畢舉也已李氏之學逺引說文證以後代
諸家之說其亦所謂元元本本者與遼金元字雜以國書字
體轉益茫昧其詩詞落韻有出于二百六部之外者兹編所
道者古信可傳也
曝書亭集卷第三十四
曝書亭集卷第三十五
　　　　　　　　　　　秀水　朱彞尊　錫鬯
　序
　　　萬氏歷代史表序
易編年爲紀傳古史之法微矣其遺意猶存者吾於表有取
焉表或年經而國緯或國經而年緯或主地或主時或主丗
系事微不著者録而見之劉知幾曰於帝王則敘其子孫於
公侯則紀其年月列行縈紆以相屬編字戢孴而相排使讀
者閱文便覩舉目可詳此其所以爲快也乃又訕其煩費無
用得之不爲益失之不爲損豈篤論乎班固而後表多闕焉
不作伏无忌黄景之諸王王子功臣恩澤侯表邊韶崔寔延
篤之百官表作矣而不傳袁希之之漢表熊方之後漢表李
燾之歷代宰相年表補前人之闕矣而未備成學之人欲覽
其要不得未嘗勿憾焉鄞人萬斯同字季埜取歷代正史之
未著表者一一補之凡六十篇益以明史表一十三篇攬萬
里於尺寸之内羅百丗於方冊之間其用心也勤其考稽也
博俾覽者有快於心庶幾成學之助而無煩費無用之失者
與昔之論史者每以漢書古今人表爲非然韓祐續之猶見
收於唐志矧季埜所編皆歷代正史所必不可闕者用以鏡
當丗之得失雖附諸史並頒之學官奚不可也
　　　五代史記注序
歐陽子五代史其初約尹師魯分撰旣而不果師魯別撰五
代春秋載河南集歐陽子諸帝紀實取其材蓋心折其辭之
簡而有法務削繁歸于要然司天職方二考之外舉凡禮樂
兵刑職官食貨諸大政略焉勿書即通鑑所載者史反闕之
毋乃太簡也乎簡則必俟後人之注徐無黨寥寥數語於大
義何補焉必若劉昭之釋續漢書裴松之之注三國志而後
頒諸學官學者不可廢也予年三十即有志注是書引同里
鍾廣漢爲助廣漢力任抄撮羣書凡六載攷證十得四五俄
而卒于都城逆旅撿其巾箱遺稾不復有也予從雲中轉客
汾晉歷燕齊所經荒山廢縣殘碑破冢必摩挱其文響拓之
攷其與史同異又薛氏舊史雖佚其文多采入冊府元龜太
平御覽諸書兼之十國分裂識大識小有人自分編孴成書
可與劉裴鼎足通籍以後討論明史是編置之笥中歸田視
之則大半爲壁魚穴鼠所齧無完紙矣撫躬自悼五十年心
事付之永歎㫋蒙作噩之歲過徐學使章仲花谿別業方有
事具注此書盡取傳是樓遺書博稽之補宋槧之闕文附三
臣于死事踰五年而書成夫以予排篹五十年未就者徐君
五年成之周見洽聞無有剰義信乎才力之攸殊相去什佰
千万也今而後五代之文獻庶其可徵矣夫歲在屠維赤奮
若月在則余壬寅朔　南書房舊史秀水朱彞尊序時年八
十一
　　　元史類編序
古者左史紀言右史紀事言爲尚書事爲春秋春秋編年史
之祖也自夏陽司馬氏易編年爲紀傳扶風班氏繼之藏書
著録目以正史或出一人之手或成一家之學陳壽范曄沈
約蕭子顯魏收曁歐陽修新五代史記出於一人之手者也
司馬談子遷班彪子固女昭姚察子思㢘李德林子百藥李
大師子延壽成於一家之學者也自唐之太宗詔廷臣一十
七人以何法盛臧榮緒等一十八家晉史再加撰次稱制旨
臨之旣成題曰御撰自是國史遂成官書元之修宋遼金三
史也集引弓持矢之人俾司南董之職書之漫無體要理固
然矣明修元史先後三十史官類皆宿儒才彦且以宋濂王
褘充緫裁宜其述作髙於今古乃并三史之不若無他聲名
文物之不典而又迫之以速成故也嗚呼稱良史者不其難
哉元史類編者詹事府少詹事邵先生所論次也先生之髙
祖諱經邦中正德辛已進士以刑部主事署員外郎建言獲
罪暇著弘簡録一編自唐迄宋以遼金附載之於元未遑及
也先生乃循其例續之去舊史之重複鄙俚博徵信於載籍
以爲元之不足者文也入制誥于帝紀采著作于儒林補以
熊禾等十六人傳而於文苑分經學文學藝學三科悉加甄
録至于忠臣義士廣益良多惟十三志不存然分載于紀傳
闕者以𥙷晦者以明凡四十有二卷先生是書足以傳之不
朽矣要之國史成於官局者未若一家之專先生用髙曽之
規矩損益三十史官之辭傅以華采益信一家之學非官局
所能逮也先生名逺平字呂璜别字戒三仁和人康熙三年
進士改庶吉士歷戸部郎出視江西學政升光禄寺少卿以
制科改授侍讀進學士充　日講官知起居注遷今官家居
天子南巡　御書蓬觀字以　賜乃自號蓬觀子秀水朱彝
尊序
　　　天發神讖碑文考序
祥符周雪客僑居江寧之汝南灣去黌宮甚邇歲在戊午三
月偕予詣尊經閣下觀吳時天發神讖碑石三段文字艱晦
不可讀逾三年予以典郷試再至江寧雪客語予合三段之
石審其斷處聮貫讀之文義旣從字亦可以意辨乃先列其
文援据載記作天發神讖碑文考一卷是碑相傳爲皇象書
其文指爲華覈所作蓋本張勃吳録而許嵩建康實録注戚
光集慶續志因之以覈嘗爲東觀令而碑後有蘭臺東觀令
字遂以實之也考覈爲東觀令時犯顔數諌號稱直臣又其
免官在天冊元年覈旣免官又素伉直必不復藉符瑞取媚
然則碑之所云蘭臺東觀令别是一人未可遽信爲覈之文
矣文曰天璽元年黍黍當作桼其下蓋有月字揚雄太元經
曰運諸桼政王莽候鉦文曰重五十桼斤咸書七爲桼而吳
興國山碑有云神女告徵表祥者丗有桼與是碑先後建立
則爲七月無疑爾碑自元祐中轉運副使胡宗師移置漕臺
後圃當時宜多拓本顧不見收於歐陽趙氏之録石之斷爲
三歷八百年而移移又五百年無人能聮貫讀之者自雪客
始其勤學好古洵人之所難能而物之顯晦殆亦各有其時
焉
　　　杜氏編珠補序
隋安陽令中山杜公瞻撰編珠四卷新舊唐書志經籍藝文
無之至宋始著於録其書流傳特罕故晁氏郡齋讀書志趙
氏附志陳氏書録解題均未之載而唐宋元羣書亦鮮有引
之者是書予獲之中簿手抄以歸惜闕其半今詹事府詹事
錢唐髙君按其目補之先是刑部尚書崐山徐公旣序之以
行而詹事復屬予爲序予惟類書始南北朝當時文尚駢儷
學者爭以洽聞周見相髙如朱澹逺有語麗又有語對徐僧
權有編略顧其書皆不傳論者遂以修文殿御覽爲古今類
書之首今亦亡之惟隋著作郞杜臺卿所撰玉燭寶典十二
卷見於連江陳氏丗善堂書目予嘗入閩訪陳後人已不復
可得則類家當首公瞻是書宜詹事亟補之以傳而儲藏家
得之以爲創獲也獨怪史稱隋禁七緯發使四出凡讖緯相
涉者皆焚之爲吏所糾者至死而杜氏經進之書仍取括地
象通卦驗援神契元命苞及尚書中候之文考永興虞氏書
抄成於隋祕書省之北堂亦采及諸緯然則史固有不足盡
信者與或當日所焚不過王明鏡閉房金雄等記而非槩卑
之炎火斯乃乾鑿度禮含文嘉之得以至今存也公瞻爲臺
卿之兄子父曰開州刺史𬎼而膠州刺史弼者其祖也有子
之松官起居舍人見隋書又有同心芙蓉詩載續玉臺新詠
尚書序謂無表著故具書之
　　　顔魯公石柱記釋序
湖州石柱在宋初字已漫漶歐陽永叔謂筆畫奇偉非顏魯
公不能書於是宋次道集魯公文刻於金石者編爲十五卷
則石柱記存焉孫莘老守湖州聚境内碑碣築墨妙亭貯之
凡三十餘通記其一也所載山川陵墓廟宅旁及屏風竹帳
雉尾扇顧唐設六縣而記遺其二或當日有之而次道編集
時殘闕未可知爾余友鄭元慶芷畦旣輯府志成書又别釋
石柱記一卷以行考證詳核廣見博聞洵不刊之書也墨妙
亭之建蘇子瞻爲作記而蔣燦書之一時詩人寄題踵至今
其遺石以府治卑濕用塡淤泥夫峴山之碑一沉江厎尚冀
其深谷爲陵亭中諸碑未淪於水使有賢太守發而復樹之
何難與莘老並傳又安見石柱之不可再覩乎
　　　道傳録序
宋元以來言道學者必宗朱子朱子之學源于二程子先二
程子言學者爲周子於是論者尊之謂直接孟子是爲道統
之正毋論漢唐諸儒不得在其列也即七十子親受學于孔
子者亦不與焉故凡著書言道統者輒斷自周子始飲流或
忘其源知末而不揣其本吾嘗未慊于中也且夫聖人之道
著在六經是豈一師之所能嚢括者與丗之治舉業者以四
書爲先務視六經可緩以言詩易非朱子之傳義弗敢道也
以言禮非朱子之家禮弗敢行也推是而言尚書言春秋非
朱子所授則朱子所與也道德之一莫逾此時矣然杜其聦
明見者無仁智之殊論者少異同之辨習者莫有溫故知新
之義不能無敝焉顧科舉行之久矣言不合朱子率鳴鼓百
面攻之又或弟子不善守其師說流入于釋老往往舍弟子
不問盡歸其惡於師又不原其行已立朝濟丗之大業必欲
汚之以爲快豈持論之平乎華亭張恒北山予中表弟也壯
歲好游歷蘇門求孫徵君鍾元遺書謁耿詹事逸菴于嵩陽
訪李中孚王無異二徵君于關内質疑辨惑久之著道傳録
若干卷始伏羲畫卦以及堯舜禹湯文武周公孔孟微言將
絶特書七十子之名曁孟氏弟子下逮漢唐然後繼以濂洛
關閩諸儒迄于元明人各録其遺訓采其醇而去其疵審夫
同而斥其異所重者品不狥乎名所存者神不泥其迹足以
見吾道之大公而迥異夫要譽於熱官者之所爲矣北山近
移家林屋儲書萬卷不汲汲于榮利蓋學焉而有守者至於
録周子而舍太極圖說録邵氏而不過信皇極經丗書尤見
卓識予故序之有罪我者不復辨也
　　　張氏定歷玉衡序
定歷玉衡者何新塍張簡菴氏歷書也歷無定也星有淩犯
掩合勾已月有朓側匿日有盈縮歲有差然數主于革而理
存乎故求其故則百丗可知千歳之日至可致理與數皆有
定也其云玉衡何玉衡者正天之器也周官正歳年序事掌
之太史馮相氏觀妖祥辨吉凶則保章氏眂祲司之故歷代
之史律歷天文五行各有其志自漢哀平之後緯候雜出於
是歷術妖占混而爲一稽歷序者自詡前知受命之符爲丗
主所忌七緯旣焚遂致私習天文有禁逮宋太平興國中詔
天下知星者詣京師至者百餘人或誅或配海島由是言星
占者絶朝之大夫士并諱歷法不學矣古之人龍見而雩駟
見而隕霜火見而戒寒日北陸而藏氷莫不有候繁星之麗
天武夫憚人以及束芻抱衾之女子皆能晰其形象今也居
軫蓋之中三垣列宿躔次之不分天位淹速之莫辨未通乎
天地人而自名曰儒其亦小人儒也已簡菴氏恥之博綜歷
法五十有六家正古今歷術之謬四十有四成書一十八卷
旣擇焉而精語焉而詳矣始稽之吳江王寅旭氏繼又往證
之宣城梅定九氏凡西洋之言溺于數之中出于理之外傲
人以所不知者弗受其惑焉班孟堅曰歷譜者聖人知命之
術蓋昧者視爲器數之學明者知爲性命之原自昔習天文
有禁而言歷者無禁也是書傳足以伸儒者之氣折泰西之
口而王氏梅氏爲不孤矣簡菴名雍敬王氏名錫闡梅氏名
文鼎皆有歷書
　　　葬經廣義序
堪輿風水之說儒者多辨其非解之者曰霜降而鍾鳴山崩
而鍾應木華於春栗芽於室氣機之感有然丗之君子存其
言而莫之廢也蓋孝子之葬其親非直欲人之不得見而已
必爲之測量水脈候土驗氣以厚死者而安其魂魄焉故曰
三月而葬必誠必信勿之有悔焉爾矣古之葬者冢人營之
墓大夫掌之相與辨其兆域而爲之圖將葬筮人執韇以告
曰度兹幽宅兆基無有後艱旣井椁矣卜人共楚焞燋龜以
告曰考降無有近悔夫其致愼如是迨其後周禮旣廢冢人
墓大夫不司其職則不得不取信于葬師之言其人旣不學
專以榮利動人變亂他人之是非以營已之利學士大夫未
暇深究其義鮮不惑焉至土溓水漬從而遷之其悔焉者久
矣嗚呼爲人子者苟能審夫測量候驗之說比化者魂魄得
安雖未必興福于子孫庶葬焉而可以勿悔也記曰古之人
何爲而死其親乎夫魂魄旣安矣邇者數十年逺者百年雖
至累丗之後其澤已斬其骨已枯而子孫之冨貴利達者必
推之祖宗兆域之蔭此誠孝子慈孫不忍死其親之義也則
其言庸可廢乎葬經者相傳爲郭景純所作傳丗旣久葬師
欲祕其術慮人之共曉也遂以僞竄眞故爲熒惑其文俾讀
者難定其指歸同里吳子周瑾有憂之由是集諸家之說旁
證曲据爲廣義三卷其說祗以避禍不計求福庶無戾乎儒
者之言旣成將謀鏤刻行之予因樂爲之序夫以葬師之所
欲祕者布諸通邑大都凡爲人子可一覽而得其測量候驗
之法兆基考降始以無惑终以勿悔信夫言之不可廢丗之
居喪未葬者雖與喪禮並讀焉奚不可也
　　　地理徑序
古之葬者兆基井椁稽其疑于筮人卜人巳爾其後堪輿之
說興惟葬師是信於是五音九星八山六秀三寶之說靑黄
𬗋黒之嚢銅玉之函一寸之金一粒之粟紛綸同異轉相師
授又欲祕其術每移易其文以眩人之神智其說愈多其旨
愈晦然則何以正之亦正之以儒者之言可矣晋之郭璞唐
之呂才宋之蔡發明之劉基其言則儒者之言也吾惟儒者
之言是信斯可以勿眩矣乎錢唐林遇岐宗試有司不利乃
旁究堪輿家言心有所得本郭氏蔡氏之說而發明之著論
若干篇目曰地理徑徑也者引人于步道直而可以共由者
也丗儒曲謹之論恒以葬書爲不足憑予曩者心亦疑之迨
客游燕齊雲朔之閒遇地震者三其來也有氣其去也有聲
山冢之或崩或否河流之或涸或涌有一震而止者有累月
不止者然後悟地之有脈而撼龍撥沙放水之說爲不可廢
也岐宗之書顯而勿晦正而無詭庶幾無戾儒者之言此予
之所深取爾
　　　感應篇集注序
浮屠老氏之學雖戾于儒者之言至其自修之勤則一也釋
氏有因果之說道家亦有感應之篇然福善禍淫之原易書
詩著之詳矣夫曰禍福無門惟人所召本閔子馬之詞吉凶
之報如影隨形同孔安國尚書傳若其自省之嚴涕唾不敢
北向夜起不敢裸露以爲明神居焉懼或殛之庶幾合乎君
子愼獨之旨矣夫鬼神之爲德莫備乎聖人之言自二氏之
說興而言鬼者歸之釋氏言神者歸之老氏小人之爲不善
其畏人之心恒不勝其畏神鬼之心故以易書詩喻之彼謂
迂闊而莫之信易以二氏之說無不悚然共聽非眞窮其義
而樂其言無他信生于所畏也因其畏與信而導之則爲力
也易君子之於佛老惡其無用于丗苟有以善天下之權無
戾乎儒者之旨則未嘗無取焉求其同歸于善而巳宛平劉
先生宣人俾工刻感應篇集注以行先生儒者也其道德文
章悉本聖人之訓獨勤勤斯編示人夫亦謂老氏之徒其自
修之功猶嚴且愼若是爲君子儒者宜何如焉是則先生用
意之微予遂不揆檮昧而序之也
　　　葛氏印譜序
印信不始於秦也周官掌節掌守邦節貨賄用璽節凡通貨
賄司市以璽節出入之鄭司農曰璽節印章如今斗檢封矣
賈公彦謂漢法斗檢卦其形方上有封檢其内有書蓋其初
僅用以通商旅然魯公璽書見左氏春秋傳沿至戰國吏三
百石上皆佩之衞宏稱秦以前民皆以金玉爲印唯其所好
則匪直官印不始於秦也迄於漢夫人得有私印大約刻玉
者十一冶金者十有九後人易之以石雜以象犀硨磲琥珀
水晶之屬好奇者或以鐘鼎古文施之秦漢之法漸廢官印
之體屢糾其文不必盡合乎古其用也止以調遣文書杜姦
萌而巳不可施于翰墨迨時易代遷即王公將帥所綰之章
得其文者或未注視至布衣稽古之士圖書鑒賞一有私記
輒摩挲鈎畫以之定往哲之僞眞丗固有朝廷馭爵之權反
有時不及布衣稽古之士足信諸百丗而下者私印其一矣
然不得其人往往昧六書之義混大小二篆爲一易爲識者
所訕笑其或徒攻乎石藝雖至不能傳之永久則稽古者又
無取焉嗚呼私印之重得其人之難若是此予見葛氏之譜
凡攻乎堅者益工深合夫秦漢之法獨有會於心而序之也
葛氏名起字振千一字南廬松江華亭人
　　　丁氏印譜序
琱戈鉤帶鼎彞壺尊敦卣鬲甗之銘䪫鐘窖磬鉦鐸鈁甬之
款識巧者或僞爲以眩丗至古印之傳於今則作僞者意慮
所不及爲之亦终不似蓋其繁簡相參布置不紊神存模畫
之外斯好古之士尚焉宋則晁克一王球顏叔夏姜䕫王厚
之元則吾丘衍趙孟頫各著有譜録惜乎志經籍者略而勿
道也刑部江西司主事丁君介祉工繆篆集古小大官私印
益以時人所刻其材則玉五色金三品象之牙犀兕之角硨
磲瑪瑙水精琥珀靑田稷下里之石饒建之瓷其紐則有索
有槀有瓦有亭有龜有螭有虺有兔有槖駝師子辟邪其文
有朱有白有籀有隸悉羅而致之歐陽子稱物常聚於所好
不信然歟今之摹印者不明六書之源至以蟲魚科斗之文
雜之大小篆由其所見者寡宜爲有識所騰笑也君博通六
書名其居曰夢篆嗜乎古不遺乎今並垂焉以爲法式觀是
譜者旣可識古今升降之故而所擇之精又以信君之善學
已
　　　韞光樓印譜序
竹垞主人謫官居燕荏苒六年厭灰埃之蓬勃而轅馬之喧
闐殘暑退矣秋風冷然思循西山之麓躋乎北山之巔㦯告
之曰西山之西北山之北幽陵之界山鬼所宅子何爲入其
域乎其嶺鬱律其谷㟏岈寒莫寒兮白瀑峻莫峻兮靑華牛
鬪于潭虎嘷于坡奇狸野干靑鶴紅鴉豪豬之箭宼雉之囮
一夫入山能不懾邪主人於是彷徨彳亍自晦及朔馬釋其
銜車柅其軸鄰有許子實夫曁胡君翽羽並過主人出韞光
樓印譜泥用丹砂石以花乳秦章漢璽靡法不有主人覩之
喜而亡愠笑而至矧而曰我思仙公葛洪有訓古之人入山
佩黄神越章之印其文一百二十其廣四寸去之百步猛獸
莫近吾將以子一卷之書載諸棧車南涉蘆菰北躡軍都臥
以爲枕行以爲符又何必三皇之文五岳之圖也哉八月初
吉書以爲序乃裹糗糧出郭門去
　　　江村銷夏録序
昔之善讀書者匪直晰其文義音釋而巳其於簡策之尺寸
必詳焉鄭康成曰易詩書禮樂春秋策皆尺二寸孝經謙半
之論語八寸策者三分居一又謙焉服䖍傳春秋稱古文篆
書一簡八字而說書者謂每行一十三字括蒼鮑氏以之定
正武成諸曁胡氏以之定正洪範予嘗至太學摩挱石鼔文
驗其行數据以駮成都楊氏之作僞因是而思漢儒訂詁之
學有未可盡非者爾評書畫者衆矣廣川董氏病其冗長其
餘又嫌太略宣和書畫僅譜其人及所藏之目南渡舘閣之
儲於金銅玉石悉識其尺寸而於書畫無之蓋昔人心思或
有未及必俟後賢而始大備也錢唐髙詹事退居柘湖撰江
村銷夏録三卷於古人書畫眞蹟爲卷爲軸爲箋爲絹必謹
識其尺度廣狹斷續及印記之多寡跋尾之先後而間以已
意折衷甄綜之評書畫者至此而大備焉今之作僞者未嘗
不倣尺度爲之然或割裂跋尾印記移眞者附于僞而以僞
者雜于眞自詹事之書出稍損益之不可雖有大駔鉅狡伎
將安施哉詹事曩在　内庭久　御府圖書資以鑒賞者歷
歷猶能記憶而不著於録㦯疑不言溫樹之義然宋之米友
仁元之柯敬仲皆嘗奉詔旨題書畫每言之不敢詳此詹事
第於退居之暇先以江村所見録之書成於康熙三十二年
六月故以銷夏名編予以是年九月作序印行之頃實藉以
爲負暄之助焉
　　　日下舊聞序
今之京師范鎭以爲地博大以爽塏繩直砥平梁襄則謂北
倚山險南壓區夏王業根本京都之選首粤自軒轅氏邑於
涿鹿之阿周以薊封其後北燕都之慕容燕又都之迨至遼
曰南京金曰中都元曰大都明曰北京
皇朝因之以統萬國宮殿井邑之繁麗倉廩府庫之充實詩
所云四方之極者也考唐之幽州其址半在新城之西金展
其南元拓其東北洎徐武寧定北平毁故都城縮而小之以
昊天憫忠延壽竹林仙露諸寺皆限於城外則其所毁不獨
光熙安貞二門而已及嘉靖築新城之數寺者復圍於郭内
而梁園以左南極於魏村東至於神木之厰則又曩郊外之
地也若夫元之宮闕以地度之當在今安定門北明初即南
城故宮以建燕邸而非因大都之舊蓋宮室城市基凡數易
至琳宮梵舍之建置沿其舊者十一更額者十九故老淪亡
遺書散佚歷年愈久陳跡愈不可得而尋矣彞尊謫居無事
捃拾載籍及金石遺文會粹之分一十三門曰星土曰丗紀
曰形勝曰宮室曰城市曰郊坰曰京畿曰僑治曰邊障曰戸
版曰風俗曰物産曰雜綴而以石鼓考终焉合四十有二卷
刑部尚書崑山徐公見之謂其可傳乃捐貲俾鋟木計草創
於丙寅之夏録成於丁卯之秋開雕於冬迄戊辰九月而竣
中間滲漏隨覽隨悔復命兒子(昆田)以剰義補其闕遺附於
各卷之末所抄羣書凡千四百餘種慮觀者莫究其始必分
注於下非以侈摭采之博也昔衞正叔嘗纂禮記集說矣其
言病丗儒勦取前人之說以爲已出而曰他人著書惟恐不
出於已予此編惟恐不出於人彞尊不敏竊取正叔之義至
旁及稗官小說百家二氏之書或有未足盡信者丗之君子
毋以擇焉不精罪我斯幸矣
　　　曝書亭著録序
先太傅賜書乙酉兵後罕有存者予年十七從婦翁避地六
遷而安度先生九遷乃定居梅會里家具率一艘研北蕭然
無書可讀及游嶺表歸閱豫章書肆買得五箱藏之滿一櫝
旣而客永嘉時方起明書之獄凡涉明季事者爭相焚棄比
還問曩所儲書則并櫝亡之矣其後留江都者一年始稍稍
收集遇故人項氏子稱有萬卷樓殘帙卑以二十金購之時
曹侍郎潔躬徐尚書原一皆就予傳抄予所好愈篤凡束修
之入悉以買書及通籍借抄于史舘者有之借抄于宛平孫
氏無錫秦氏崑山徐氏晉江黄氏錢唐龔氏者有之主郷試
而南還里門合計先後所得約三萬卷先人之手澤或有存
焉者歸田之後續收四萬餘卷又上海李君贈二千五百卷
於是擁書八萬卷足以豪矣顧其間有借失者有竊去者有
殘闕者昔之所有俄而亡之其存者皆予觀其大略者也予
子(昆田)亦能讀之杼柚之屢空庖㸑之不給而哦誦之聲恒
徹于戸外蠧字之魚銜薑之鼠漫畫之鳥不足喻其癖也蓋
將以娯吾老焉嗚呼今吾子夭死矣讀吾書者誰與夫物不
能以久聚聚者必散物之理也吾之書終歸不知何人之手
或什襲珍之或土苴視之書之幸不幸則吾不得而前知矣
池南有亭曰曝書旣曝而藏諸因著于録録凡八卷分八門
焉曰經曰藝曰史曰志曰子曰集曰類曰說康熙三十八年
涂月竹垞老人序
　　　永嘉朱氏紀年緫辨序
永嘉先生者宋平陽布衣朱黼文昭也陳君舉講學東甌文
昭年相差次首著録門下又與葉正則定交二公出仕文昭
奉母楊躬耕南雁蕩山君舉謂其屢舉不第而業益修謝客
深居而士益附續史家之緒論撰不休正則美其有賢母敎
以篇章書成百卷又言其獨釣孤耘蜑浦蠻村蓋遯丗之士
也所著紀年備遺百卷正則作序謂其本通鑑稽古録而以
吕雉王莽曹丕武曌朱温皆削去紀年義理所會無偏駮之
說斯長于識者已今之存者特三國六朝五代偏安本末二
十八卷目録四卷開禧丁卯錦溪吳奐然景仲序之非足本
也當日文昭母楊年八十有六而终實敎之筆削見正則挽
詩此彤管所當特書者而府縣志不書于是乎書
　　　熊氏後漢書年表序
范氏後漢書無志梁劉昭序司馬彪續漢書八志注之無表
宋熊方補之方之經進表略曰明爻象彖之原乃可學易識
風雅頌之旨始與言詩緫之必有宗主之各有體惜東京之
再造痛信史之未成范曄之志雖精俄乖素志劉昭之業未
廣不及表年懼僞閏之不分嗟正朔之無統譬爲山而或虧
一簣效煉石而欲補髙天人異志同丗殊事合求義例于班
固不減前篇較興廢于西京豈慚後作史冊旣詳綱目漢功
益更昭明臣謹集補後漢年表十卷隨表投進十卷者同姓
王侯表二異姓諸侯表六百官表分上下各二列銜稱右迪
功郎前權澧州司戸參軍表外兼有序狀蓋思陵朝所進也
予嘗憾南北國子監本范史于本紀後雜以司馬氏八志觀
者不察誤以爲即范氏史每著書引證輒指爲後漢志云云
是何異以李丙張甲之性情寄王乙趙丁之軀體乎故嘗持
論謂宜雕范史于前而以司馬志附其後并以熊氏年表附
之庶成一代完書丗之學者且以吾言爲迂闊而莫之行也
　　　長安志圖序
宋敏求撰長安志舊有圖勒之碑吕待制大防跋其尾秦人
取以附鋟于志謂之長安故圖其後亡之夫欲周知郡縣廣
輪之數晰其離合莫圖若矣周公宅洛伻來以圖其建官也
掌以司險職方氏而大司徒實緫之漢髙入關鄼侯先收圖
籍東京乃設司空輿地圖三輔宫觀陵廟明堂辟雍郊畤苑
囿撰黄圖以著其目晋之洛城隋之諸州咸有圖經又統撰
區宇圖地馬融之言曰東西爲廣南北爲輪王制東西兩遥
一近南北兩近一遥蓋舍圖無以準其數也元至正初東明
李好文官陜西行臺侍御史補繪二十有二分爲三卷於是
神皋京輦城郭市井溝渠屈曲面勢一一可以指識讀敏求
之志者必合是編並觀而古人之迹庶幾得其十九也巳好
文字惟中官至翰林學士承旨預修宋遼金史又撰太常集
禮端本堂經訓大寶龜鑑元史有傳
曝書亭集卷第三十五
曝書亭集卷第三十六
　　　　　　　　　　　秀水　朱彞尊　錫鬯
序(三)
　　　重刊白香山詩集序
詩家好名末有過於唐白傅者旣屬其友元微之排纉長慶
集矣而又自編後集爲之序復爲之記旣以集本付其從子
外孫矣而又分貯之東林南禪聖善香山諸寺比於杜元凱
峴山碑尤汲汲焉或疑公曠達不應戚戚於年歲之逾邁沾
沾於官秩之遷除計禄奉之損益不知公之進退出處係時
事之否泰恒恐後人論丗者不得其詳故屢見之篇咏斯則
公之微意乎公集自宋李伯珍刊之吳郡何友諒刊之忠州
二本均有年譜其後坊刻雜岀漸失其舊㦯以譜非其要置
而不録迄于今紕繆轉甚予友汪君西亭氏憂之旣定其卷
次正其愆譌因仿國史表補撰年譜一卷書成鏤板以行子
聞嘗熟毛氏藏有陳伯玉氏白文公譜假而觀之則君所編
悉與陳氏合而海圗屏風一篇君力辨非討淮蔡時事驗之
陳譜亦同于是人皆服君之考證予乃勸君并刊陳譜示諸
學者陳氏有言維揚李德劭作爲年譜而不編年疎略牴牾
今者李氏譜亡而陳氏譜復出與君所撰一經一緯互相發
明不可謂非斯文之厚幸矣
　　　朱文公文鈔序
陳同甫言于孝宗曰今丗之儒士自以爲得正心誠意之學
者皆風痺不知痛癢之人也舉一丗安于君父之讎方且低
頭拱手髙談性命之學不知何者謂之性命乎吾嘗誦其書
而悲之嗟夫言固可以若是哉及觀新安朱夫子之文其上
孝宗封事感奮激烈殆有過于同甫之所云者丗之人重夫
子以道不以文覽其文者或以質直病之不知夫子之文原
本乎道其闢二氏崇經術正人心皆非得已孟子曰予豈好
辯哉予不得已也夫惟不得已而爲文斯天下之至文矣孔
子筮得賁愀然有不平之色而曰賁非君子之所樂也丹漆
不文白玉不雕質有餘者不受飾也其夫子之文之謂與夫
子集凡百卷生徒問荅八十卷别録十卷大約論學之書爲
多而予獨取其有關時事出處者若于篇蓋非爲學者入德
之資俾後之論文者不以質直病焉而觀其感奮激烈彼同
甫之書其不爲夫子言之亦可信已
　　　梁谿遺稾序
宋南渡後以詩齊名者四家揚廷秀詩所稱尤蕭范陸是已
千巖詩學于曽幾吉甫授之姜夔堯章當時劉潜夫稱爲誠
齋敵手而方萬里謂其詩苦硬頓挫而極其工使不早死雖
誠齋猶岀其下蓋爲詩家矜許若是顧其詩曽刊于永州歳
久散失而尤公梁谿集五十卷公之孫藻鋟木新安焚于兵
火故范陸詩盛行而尤公之作流傳者寡蕭特僅見其數首
而已後之論者遂易之曰尤楊范陸於是蕭愈湮晦至有不
能舉其姓氏者翰林檢討西堂先生向自梁谿徙吳實文簡
裔孫慮公之詩文罕傳于丗乃抄撮其僅存者爲二卷鏤板
行之屬其同年友秀水朱彞尊爲之序予因摭其大略書之
簡端蕭西江人諱德藻字東夫別字千巖咏梅絶句有云湘
妃危立凍蛟背海月冷挂珊瑚枝又云百千年蘚著枯樹一
兩點花供老枝造句奇崛洵足與文簡公梁谿一曲小橋東
之作並傳者也
　　　信天巢遺稾序
瀛鄚之間有水禽焉其一漫畫掠魚鰕啄沙草不休其一信
天縁凝立水際魚過則食之無魚亦不易地之二禽者其得
飽恒均也宋處士菊磵髙先生嘗以信天巢名其居先生髙
尚不仕以詩聞于時卒葬之葛嶺今翰林侍讀學士正公實
先生裔孫求遺詩于宗祠所存無幾繼借得宋本則臨安府
陳解元書籍舖刊行者凡百餘篇合以他書所采鏤諸棗木
當宋嘉定間東南詩人集于臨安茶寮酒市多所題咏于是
書坊取南渡後江湖之士以詩馳譽者刊爲江湖集至寶慶
初李知孝爲言官見之彈事于是劉克莊潜夫敖陶孫器之
趙師秀𬗋芝曽極景建周文璞晉仙一時同獲罪而刊詩陳
起亦不免焉今宋本先生詩殆即江湖集中之一而陳解元
者起也方諸君子游咏先生虎視其間迨夫獲罪則超然議
論之外今其事且五百年諸君子之詩或傳或否求其斷楮
零墨不可得惟先生丘墓獨存宗祠不改又有賢子孫顯于
朝俾詩篇復著于丗然則先生其有隱德而致此者邪誦其
詩可以感矣
　　　十家宮詞序
宮詞不著録于隋唐經籍唐宋藝文志惟陳氏書録解題有
三家宮詞三卷唐陜州司馬王建蜀花蕊夫人宋丞相王珪
作也又五家宮詞五卷石晉宰相和凝宋學士宋白中大夫
張公庠直祕閣周彦質及王珪之子仲修五人詩各百首馬
氏通考取焉上元倪檢討闇公得十家宮詞于肆中益以宣
和御製三卷胡偉絶句一卷蓋猶是宋時雕本予見而亟録
其副㑹山東布政司參議胡君茨村以轉運至潞河屬其復
鋟諸木鋟未竟而闇公沒于官其仲子亦夭求宋本不再得
藉胡君之力而是書以存誠厚幸也鄱陽洪伋稱宮詞古無
有至唐人始爲之不知周南十一篇皆以寫宮壺之情即謂
之宮詞也奚而不可然則雞鳴齊之宮詞也柏舟緑衣燕燕
日月終風泉水君子偕老載馳碩人竹竿河廣弼鄘衞之宮
詞也下而秦之壽人漢之安丗隋之地厚天髙皆房中之樂
凡此其宮詞所自始乎闇公嘗言之矣花蕊春女之思也可
以怨王建而下詞人之賦也可以觀至道君以天子自爲之
風人之旨逺矣可謂善言詩者也闇公沒巳二年胡君持母
喪還京師鏤板歸于予所乃序其本末而印行之
　　　樂府補題序
樂府補題一卷嘗熟吳氏抄白本休寧汪氏購之長興藏書
家予愛而亟録之攜至京師宜興蔣京少好倚聲爲長短句
讀之賞激不已遂鏤板以傳按集中作者唐玉潜氏以攅宮
改殯義聲著聞周公謹氏寓居西吳自稱弁陽老人而武林
遺事題曰泗水潜夫者研北雜志謂即公謹仇仁近氏詩載
月泉吟社中張叔夏氏詞序謂鄭所南氏作王聖與氏先叔
夏卒叔夏爲題集繹其詞殆嘗仕宋爲翰林其餘雖無行事
可考大率皆宋末隱君子也誦其詞可以觀志意所存雖有
山林友朋之娯而身丗之感别有淒然言外者其騷人橘頌
之遺音乎度諸君子在當日唱和之篇必不止此亦必有序
以志歳月惜今皆逸矣幸而是編僅存不爲蟫蝕鼠齧經四
百年藉二子之功復流播於丗詞章之傳蓋亦有數焉
　　　白蘭谷天籟集序
明寧獻王權譜元人曲作者凡一百八十有七人白仁甫居
第三雖次東籬小山之下而喻之鵬摶九霄其矜許也至矣
予少時避兵練浦村舍無書覽金元院夲心賞仁甫秋夜梧
桐雨劇以爲出關鄭之上及纂唐宋元樂章爲詞綜一編憾
未得仁甫之作意丗無復有儲藏者康熙庚辰八月之望六
安楊秀才希洛千里造予袖中出蘭谷天籟集則仁甫之詞
也前有王尚書子勉序述仁甫家丗本末頗詳始知仁甫名
樸又字太素爲樞判寓齋之子後有洪武中助敎江陰孫大
雅序及安丘敎諭松江曹安賛予因考元人諸集則匪獨遺
山元氏與樞判衿契若秋澗王氏雪樓程氏皆有與白氏父
子往來贈送之詩蓋寓齋子三人仁甫仲氏也其伯叔則誠
甫欹甫敬甫官江西理問雪樓送其之官有思君還讀寓齋
詩之句此亦敬甫昆友之父執矣白氏于明初由姑孰徙六
安希洛得之于其裔孫某將鋟木以行屬予正其誤乃析爲
二卷序其端
　　　放膽詩序
言志之謂詩永言之謂歌未有長言不足而能使人咏歎蹈
舞之不倦者此吾友靑壇吳御史放膽集所由編也膽也者
六腑之精是曰中池萬慮之斷決胥此出焉人有恒言心欲
大膽欲小唯詩不然風有七月東山雅有楚茨信南山甫田
大田頌有載芟良耜言之長者籥章掌之以逆寒暑以祈年
以樂田畯以息老物漢則古詩爲焦仲卿妻作陌上桑爲秦
羅敷作韋孟父子諷諫自劾之篇蔡琰悲憤之章其辭不厭
其多皆放膽爲之者也六朝代降志微滌濫之音作而發揚
蹈厲之志寡矣唐人取士拘以格律至李杜韓三家始極其
變由是劉叉李賀盧仝馬異輩從而馳騁極乎天而蟠乎地
叉之言曰詩膽大如天殆信然邪其不及宋何也則靑壇不
欲誤天下後丗之學詩者也今夫膽勇怯之不齊熱者毛焦
虧者爪乾竭者髮枯薄者易驚病者善太息蓋雖欲放而不
能善醫者何以治之犀株也火鈴也沃以三斗之酒也俾觀
是集焉可矣
　　　感舊集序
見新而遺舊者人之情也然時方日趨于新未必盡愜吾意
所存往往不若岀于舊者之無敝則新者反陳而舊者祗覺
其可慕焉彞尊兒時見先王父母治酒食燕賔客瓷盌多宣
德成化款識近亦嘉靖年物酒杯則畫芳草鬭雞其上謂之
雞缸若萬曆窰所製至或下勞傔從見聞所習無足異也旣
遭兵火往時之桮棬盡失而景德鎮近日瓷盌頗極精巧或
謂可勝曩昔惟有識者輒以爲不燃蓋嘗以月之朔望觀于
京師慈仁寺比日中天下之貨咸集貴人入市見陳瓷盌爭
視之萬曆窯一器索白金數兩而宣德成化款識者倍蓰焉
至于雞缸非白金五鎰市之不可有力者購之不少惜旣得
之惟有咨嗟歎賞而已是可取以喻天下之才焉少日所見
先人執友往來譚藝毎多博通六經二十一史及年二十餘
識海内知名士叩其學年齒均者恒不若父事兄事之人今
年且半百歷游燕晉齊魯吳楚閩粤之交覺後生可畏而不
足畏轉戀舊游則唱和之篇贈酬之作蓋已零落無存矣新
城王先生阮亭以詩名天下久其交友較予尤廣感時懷舊
輯平生故人詩存沒兼録凡五百餘首而以哲昆考功終焉
入是集者山澤憔悴之士居多故皆予舊識其詩㦯往曰所
見謂爲無足異兹諷咏之而信其可傳傳之更久後之咨嗟
歎賞宜如何矣或曰先生仕爲郎一時巖廊翰苑朝㑹燕喜
應制投贈之作咸樂得先生甄綜之顧寥蓼數人外多置而
不收何居曰獨不覩夫市瓷盌者邪黃者縹者碧者百子圗
者龍文五采者皆昔日皇居帝室之所尚也而有識者莫或
顧焉然則先生亦取夫芳草鬭雞之酒缸足以傳乎後斯已
爾
　　　淸風集序
武進毛子霞集海内詞人投贈之作題曰淸風集刻之太原
其友秀水朱彞尊序之曰自采風廢于太師詩之爲敎丗儒
鄙爲小技輟置不録故魏晉而降傳者率多學士大夫從游
應詔之作至窮閻漏屋之士蓋千百而存其十一焉其㦯藉
友朋之蒐輯往往得附見于丗若今所傳篋中諸集是已五
常之目君臣父子兄弟夫婦四者皆命之自天一定而不可
強獨朋友之交取之在我逢時利達旣可致攬環結綬之好
即不遇于時偃蹇失志而擔簦戴笠賣漿鼓刀擊筑之徒意
氣相洽反或過焉蓋自少壯以至頽老自鄰比郷曲以達天
壤山林朝市恣其所求而不爲之限故言天下之至樂莫朋
友若也雖然人之聚散無常死生契闊有非吾意之所期者
頍弁之詩旣見君子方當悅懌之時乃曰死喪無日無幾相
見而申伯之入謝仲山甫之徂齊則得吉甫之詩以爲榮信
夫嘉㑹之不可數得而同心之言尤古人所重也予寄跡草
野髙堂違魚菽之歡兄弟有鶺鴒之痛入門則婦子交讁不
休舉四者之樂無一得焉惟是奔走道路通都廣邑山砠水
涯獲從賢豪長者之後琴歌酒坐記憶平生相知贈酬之作
略與子霞相等而比年以來零落過半追思往事恍若夢寐
求其斷楮遺墨或邈不可得然後知子霞是編爲不可廢也
子霞長予更一十七年自閩粤江楚以達于晉其舊游之感
宜有甚于予者聞予之言得毋有愴然不能自已者乎
　　　明詩綜序
合洪武迄崇禎詩甄綜之上自帝后近而宮　宗潢逺而蕃
服旁及婦寺僧尼道流幽索之鬼神下徵諸謡諺入選者三
千四百餘家或因詩而存其人或因人而存其詩間綴以詩
話述其本事期不失作者之旨明命旣訖死封疆之臣亡國
之大夫黨錮之士曁遺民之在野者槪著于録焉析爲百卷
庶幾成一代之書竊取國史之義俾覽者可以明夫得失之
故矣
　　　髙太常嗇菴遺稾序
建文壬午靖難師入自金川門文學博士方先生孝孺以下
死者不可勝記吾郷之殉國者有若程先生本立姚先生瑄
楊先生任而太常少卿髙先生遜志潔身去其官走永嘉山
中是秋窮餓以死其門人翰林侍書同里蔣先生兢斂而葬
之芙蓉峰北野史所載盛庸兵敗自經者誤也予嘗游永嘉
登華壇靑嶂諸山遥望所謂芙蓉峰者丰容窈窕出沒林表
思遂攬龍湫雁宕之勝并求先生之墓拜焉而寒蕪秋兔山
蹊盡塞訪之蕘夫樵豎而不可得矣嗚呼遜國之際蓋難言
之當方先生杖縗絰入見文皇謂曰此朕家事其然哉殆于
易姓則有間矣人臣之義君存與存君亡與亡當日舊君尚
存援兵未解事變猶不可測至姚善王璡之師不克舉天下
事始大定矣此先生拊心嘔血不欲久存也若先生者其不
失古人臣之義歟先生所著有辛丑集今佚不傳其十丗孫
佑釲收輯其詩文爲嗇菴遺稾二卷鏤板傳之屬序于予者
以予考先生本末獨詳異夫丗之捃摭失眞者也
　　　遜志齋文鈔序
孟子曰盡信書則不如無書吾于武成取二三策而已矣自
昔帝王廢興之際志節之士與事功之臣所操各殊彼見殺
身成仁之難往往髙談受命之符借人主刑賞之權以怵天
下後丗明已之全軀岀于不獲巳蓋舊史之文多有失其實
者當文皇帝靖難師入寧海方公首以縗絰見悲憤激烈寧
斷其舌赤其族不肯少屈史氏猶誣其叩頭以乞餘生況其
他哉而傳者又載公有十族奈何之言由是文皇并其門人
故友戮之死者凡八百餘人自古忠臣被禍之慘未有甚于
公者然嘗考公少以文見知于宋文憲公王文忠公及鄭貞
孝先生故文憲之子仲珩忠文之子孟緼仲縉貞孝之子叔
度皆與公交莫逆而叔度之弟叔美叔端仲縉之子叔豐俱
受學于公自公旣死朝廷嚴文字之禁而鄭氏所緝凡四五
冊餘皆叔豐補完之公之文卒賴以傳然則諸君子或爲公
友或在公之門當日咸不及于難吾是以知合門人故友爲
十族之說亦傳之者過也宣德以還文字之禁漸弛公文始
顯行于丗其閎深博大駸駸乎馳逐昌黎睂山之間至其談
理之文淵懿醇正雖淳熙諸儒不是過予嘗以爲文行如公
宜從祀孔子之庭而萬曆初詔復建文年號其時在廷之臣
無有以是請于上者可歎也嗚呼革除之事傳失其眞不可
盡信者多矣若刑賞録所載茅大芳妻死命之飼犬王言若
是又豈臣子所當道哉此則孟子之所不取也
　　　王文成公文鈔序
由孔子而前爲之君師者聖人繼起由孔子而後逾千載無
有焉豈千載之人無一可入聖人之域者哉則儒者之過也
夫伯夷之隘柳下惠之不恭孟氏以爲君子不由至論聖人
則以百丗之師歸之蓋生民以來未有盛于孔子其餘爲淸
爲任爲和道之至者統謂之聖後丗儒者之論務求其全丗
無孔子千載無一聖人焉宜也荀卿揚雄吾無論矣唐之韓
愈明聖人之學于舉丗不講之時儒者猶訾之不已以爲守
道不篤致有大顚往來之書自昔言虚無淸淨者宗老氏言
神仙者首萇弘而孔子或問以禮或問以樂彼潮州之書果
足爲韓子玷與嗚呼大道之不明釋老之言充塞乎天下幸
而有講聖賢之學者其門人弟子同異之辨復紛呶不置舉
同室之人日事爭鬭我道無全人無惑乎異學之日盛矣文
成王先生掲良知之學投荒裔禦大敵平大難文章卓然成
一家之言傳所稱三不朽者蓋兼有之丗儒講學率寓之空
言先生則見諸行事者也議者或肆詆諆謂近于禪學夫弃
去人倫事物之常而謂之學者禪也使禪之學能發于事業
又何病乎禪也邪因輯其文之尤者若干篇以示同好
　　　喬御史讀書劄記序
先太傅文恪公充天啓二年㑹試緫裁官是科中式者四百
人得人最盛寶應喬公與焉公自中書科舍人擢監察御史
兵後築室柘溪之陽田衣山屐不入城府年八十有雙白鶴
降于庭東南隱居之彦咸賦詩記其事叔子中書舍人曰萊
字子靜與彞尊定交京師丗好彌篤歲在癸丑中書君以省
公歸彞尊送之宣武門右期以南還時一謁公比予歸再游
京師道出寶應則公已逝卽而中書君同官江都汪君季角
攜公讀書劄記二卷述中書君之言屬爲序彞尊不敢辭竊
嘗汎觀今昔講學之儒多輕視夫出處之際問之則曰吾將
行吾道也迨旣致通顯初未有兼善天下之效卒之或并不
能燭善其身蓋枉已未有直人者必患得患失之心盡去出
處進退毅然不苟然後可以言學也公之學一主乎敬而又
審夫進退岀處其立論藹然不事詆訶排擊遇紛綸同異之
辨微折其非顯歸于正由其養之有素而出之有本故能遯
丗無悶老而益勤惟其獨善斯可兼善天下後丗者與彞尊
緫角時公奉命巡按浙江旣入境屬吏伏謁道左公首問先
太傅第宅所在吏以鍾秀坊對旌蓋闐于藉袈之橋公自巷
左舍車徒行百步入自門升階肅衣冠拜祠下復坦步出巷
之右乃登車鼓吹導以行郷之父老至今能道之則是公之
平生蓋無時不敬非至暮年講學始然也汪君聞之瞿然曰
是宜并書之可以愧弟子之不敬其先師者
　　　黄先生遺文序
君子之學一于誠而巳以之治心而心正以之決事而事無
可疑察乎幾微禍福之萌信諸進退岀處死生之際孔子曰
篤信好學守死善道夫惟誠立乎中斯毅然有不可奪之節
蒙難不失其正順道而死蓋雖圭璧析于前而不顧刀鋸鼎
鑊懲于後而視之若無物也齊之虞人招以旌不往孔子取
之孟氏以爲枉已未有能直人者則聖人之所守可知巳接
淅而去齊不稅冕而去魯是豈肯應公山不狃佛肸之召者
故曰可以止則止可以處而處孔子也顧後丗躁進若揚雄
之徒每援聖人以自文其過其進也不以禮其禄也非其道
幾微禍福之不明進退出處死生之未能信善道之謂何無
他誠未立于中宜所守之易奪矣嘉定黄先生諱淳耀字藴
生别字陶菴平居講聖賢之學躬行而不倦崇禎十六年秋
賜進士岀身未授官歸越二年殉難以死同里門人陸元輔
輯其詩若干卷雕刻行之又搜其遺文僅四十餘首藏之笥
元輔請彞尊序受而讀之其言和以舒其析理也審以辨其
援据經史博而不誣所謂修辭立其誠者非與于是先生之
沒三十年矣誦其文恍若覿其容而聆其謦欬信夫有道之
言之入人深也嗚呼以先生大節如彼其學業文章又如此
宜其于人少可而多怪今觀集中論學書絶去儒者黨同伐
異之習是尤恒人之所難能也講學莫盛于宋然汴京臨安
之陷道學諸臣以身殉國者不數見至于明死靖難則有若
方公孝孺死閹禍則有若髙公攀龍而山陰劉公宗周漳浦
黃公道周與先生後先自靖咸以道學兼忠節即宋儒有未
逮焉而元輔以兵戈俶擾之餘能集其師之遺文俾無失墜
亦可謂篤信之君子已
　　　天愚山人詩集序
詩以言志誦其詩可以知其志矣顧有幽憂隱痛不能自明
漫託之風雲月露美人芳草以遣其無聊則旣非志之所存
而工拙亦在文字之外後之人欲想見其爲人得其么篇短
韻相與傳而寶之洵乎誦其詩尤必論其丗也定海謝先生
以崇禎丙子舉于郷丁丑成進士岀漳浦黄公之門歷南安
府推官明運旣移伏處海澨寄情詩酒者垂二十年一歌一
咏大抵皆排愁遣日之作非如丗之詩人句鍛字鍊以求工
者也嗚呼先生以有用之材不竟其志遭逢國難君臣師友
之痛惄焉自傷不敢以告人于是陶情麴糵籬畔行吟觀其
自序以爲乗物以游心託不得已以應丗其亦可悲也已從
來易姓之際孤臣節士不見載于朝野史者何可勝數其偶
然著述或隱姓名或僅書甲子如今所傳亡宋遺民天地間
集月泉吟社谷音之類是已是皆不必其詞之工以爲重況
先生之詩聮篇累卷有不傳于後乎鄞縣萬先生履安亦丙
子榜郷貢進士甲申後與先生偕隱分授其子經史詩筆之
冨不減先生聞其孫開雕有日將與先生並傳庶幾比于謝
翺吳渭杜本所録可以觀矣先生諱泰宗字時望自号天愚
山人
　　　王築夫白田集序
文章之敝患在亟見其才亟見其才者其學有未充也善文
者足以達其辭而己易曰修辭立其誠故惟充實而後光輝
乃見義之至則辭無不工彼意在求工而後爲之誠之不立
雖屢變其體以眩于人吾見其僞焉耳矣夫太嘗之樂不在
恱耳聽之者恐臥然以奏之圜丘方丘則天神土示可得而
致若夫跳丸嫋索掉險竿諠鼓笛一時視聽鮮不惑焉試之
再三則索然意盡無他出之也僞斯其聲燄易滅也長安王
築夫學古文四十年立言淳質若惟恐其辭之工者由是與
時迕老而益窮其言曰今之爲古文者僞而已予惟去其僞
焉工拙非所計也嗟乎文章之道豈有外于是哉如築夫者
可謂有才而不亟于自見也矣吾故序之以見姦聲獶雜之
際猶有能道古者
　　　屠東蒙詩集序
予友周篔靑士以布衣稱詩樂于取友故老遺民交相酬和
下至裠屐子弟沙彌道童皆願從之游每入市語笑詼嘲衣
袖牽拂人或訕其道廣然中心好之者祗十數人而屠處士
東蒙其一也東蒙少補學官弟子兵後棄去躬耕于郊野自
食其力口不言貧漢魏塘之交有寺曰白蓮其東偏曰橘鶴
樓暇則鼓枻曳杖以登靑士恒與期又方外大燈亦能作韻
語三人往來靡間飯冬舂烹菽乳大燈年老而聾則相對畫
紙詩成撫掌或留連信宿不去旣而靑士客死淮北東蒙愴
怳不自釋未幾以疾卒又數年大燈亦死大燈嗣法天界詩
當附語録中靑士詩最繁冨身後不盡存有子旼抄撮成集
刊之福州東蒙二子悉治農務其甥胡典爲之鏤板行焉而
屬其友徐令堅仲請予作序五返而益勤予雖未交東蒙然
聞之靑士其于行也不疾時其于辭也必拔俗蓋音合乎天
籟而義本乎國風者巳曩者㑹稽楊廉夫錢唐錢思復華亭
陸宅之三髙士者太守林孟善合葬之于山東麓今三人之
葬不同而詩則同傳于丗後之論丗者覽予之文庶幾有考
也夫東蒙諱廷楫大燈字同岑
　　　九歌草堂詩集序
王者之迹熄而詩亡非詩亡也古者太師陳詩以觀民風記
曰詩言其志也又曰志之所至詩亦至焉王迹熄而列國之
風不陳于太師矣詩之所由亡不因民志之日以亂歟騷也
者繼詩而言志者也彼其疾丗俗則曰寧溘死以流亡哀南
夷之莫知下女可詒則曰及少康之未家恐髙辛之先我其
思也近于淫其怨誹也幾于怒而劉安司馬遷謂其志潔其
行㢘其稱物芳兼國風小雅之義可以爭光日月是豈僅稱
其文字之工哉亦推其志焉爾矣予友屈翁山爲三閭大夫
之裔其所爲詩多愴怳之言㬭然自拔于塵壒之表蓋自二
十年來煩冤沉菀至逃于佛老之門復自悔而歸于儒辭郷
土踄塞上走馬射生縱博飲酒其儻䓪不羈往往爲丗俗所
嘲笑者予以爲皆合乎三閭之志者也嗟夫三閭悼楚之將
亡不欲自同於混濁其歷九州去故都登髙望逺游仙思美
人之辭僅寄之空言而翁山自荆楚吳越燕齊秦晉之郷遺
墟廢壘靡不擥涕過之其憔悴枯槁宜有甚焉者也然三閭
當日方歎恨國人之莫知今海内之士無不知有翁山者則
所遇又各有幸不幸焉嗚呼難言矣翁山歸自雁門將築室
南海之濵題曰九歌草堂而先以名其詩集予與翁山相遇
南海嗣是往來吳越十年之間凡所與詩歌酒讌者今巳零
落殆盡至竄于國殤山鬼之林散弃原埜翁山弔以幽渺悽
戾之音髣髴乎九歌之旨丗徒歎其文字之工而不知其志
之可憫也予故序之以告後之君子誦翁山之詩者當推其
志焉
　　　荇谿詩集序
予年十七避兵夏墓始學爲詩旣而徙練浦之南再徙梅㑹
里見當代詩家傳習景陵鍾氏譚氏之學心竊非之以爲直
亡國之音爾客或勸讀楊伯謙髙廷禮李于鱗選本諷其音
若琴瑟之專一未見其全美焉于是荇谿處士授徒里之西
與之論詩則上取蕭統徐陵所録旁及于左克明郭茂倩之
書故其長歌短咏音節靡不合古因日相酬和所作漸多東
南隱君子翕然稱吾里同調之盛而予舟車南北突不暇黔
于游歷之地覽觀風尚往往情爲所移一變而爲騷誦再變
而爲關塞之音三變而吳傖相雜四變而爲應　制之體五
變而成放歌六變而作漁師田父之語訖未成一家言處士
亦嘗逺游能不爲風氣所移獨循其舊格以和平之響奏于
羣音繁㑹之日信夫有君子之守也巳今之效蘇黃楊陸之
體者見荇谿詩且置之不顧然而不可廢也風氣之變易無
異四序之迭運五子之推遷宋元之音消歇勢必復以六代
三唐人爲歸則荇谿一徧正將來之所取式者也處士初名
永謀字天自更名泳字于野又号潜初居荇谿上近亦移家
梅㑹里
曝書亭集卷第三十六
曝書亭集卷第三十七
　　　　　　　　　　　　秀水　朱彛尊　錫鬯
　序(四)
　　　王禮部詩序
彞尊幼而學詩竊願望見作者之林甲申以後屏居田野不
求自見于當丗顧思得海内善詩之家其辭之工可以出入
風雅必傳于後無疑者而與之游庶幾或附之以傳焉蓋自
十餘年來南浮湞桂東逹汶濟西北極于汾晉雲朔之間其
所交類皆幽憂失志之士誦其歌詩往往憤時嫉俗多離騷
變雅之體則其辭雖工丗莫或傳焉其逹而仕者又多困于
判牘未暇就必傳之業閒或肆志風雅率求名位相埒者互
爲標榜不復商搉于布衣之賤信夫傳者之難其人而欲附
之以傳者又難也今年秋遇新城王先生貽上于京師與予
論詩人流别其旨悉合示以贈予一章蓋交深于把臂之前
而情洽于布衣之好先生之于詩洵乎其辭之工矣爰出壬
寅以後所作雕刻行之而屬予爲序予惟四始之義言之一
國爲風言之天下爲雅方先生成進士而官揚州也其于秋
栁寄情之篇香匳唱和之集與夫歲暮懷人之作吟咏情性
一皆風人之遺今入爲禮部頻年以來行邁之光華山川之
游歷兄弟之急難而不失其愛朋友之宴樂而勞之以言非
所謂出乎風而入乎雅者與然則先生之詩其必傳于後無
疑而予之欲附以傳者不可謂無其人矣伐木之詩曰嚶其
鳴矣求其友聲夫鳴鳥旣遷于喬木而必下呼其友先生之
交游滿天下顧獨有取予之一言是亦小雅之義也
　　　錢舍人詩序
縁情以爲詩詩之所由作其情之不容巳者乎夫其感春而
思遇秋而悲藴于中者深斯岀之也善長言之不見其多約
言之不見其不足情之摯者詩未有不工者也後之稱詩者
或漫無所感于中取古人之聲律字句而規仿之必求其合
好奇之士則又務離乎古人以自鳴其異均之爲詩未有無
情之言可以傳後者也惟本乎自得者其詩乃可傳焉蓋古
人多矣吾辭之工者未有不合乎古人非先求合古人而後
工也中書舍人華亭錢君芳標字葆馚于學無不博尤工于
詩集平居所作鏤板以行而属予爲序予反覆誦之其辭雅
以醇其志廉以潔其言情也綺麗而不佻信夫情之摯而一
本乎自得者歟華亭自陳先生子龍倡爲華縟之體海内稱
焉二十年來郷曲效之者往往模其形似而遺其神明善言
詩者從而厭薄之以爲不足傳由其言之無情而非自得者
也若君者庶其可傳于後矣爲之序豈惟以質之君將俟後
之覽君詩者亦或有取于予言云爾
　　　程職方詩集序
詩三百五篇自周召而下作者名氏多不傳見于序者衞之
武公召穆公凡伯芮伯蘇公家父寺人孟子率皆憂讒刺時
之言而和平之音恒寡仍叔之于周史克之于魯僅有頌美
其君之辭而未言其志故詩之盛無若尹吉甫彼其人旣有
文武之才而又樂于取友韓侯申伯召伯仲山甫張仲咸與
同志來歸有飲御之懽出祖有贈行之作人得其言以爲重
巳亦不讓其美讀崧髙烝民之卒章君子未謂其言之夸也
職方郎中南海程君周量好爲歌詩與予定交嶺表中間聚
散一十五年每一相見輒岀其新詩累百蓋凡名公卿庶宷
下至布衣紃屨之士留京師者飲食燕游贈送靡不有詩益
以懷友感舊之篇歲旣久編爲海日堂集若干卷其音和以
舒其志㢘以達覽君詩者咸歎其辭之工而不覺其多殆詩
所云其風肆好者已南海多騷雅之士其尤傑出者處士屈
大均翁山陳恭尹元孝其進退岀處不同而君皆與交莫逆
三君子者其詩並傳于後無疑吾因是憾張仲之無文而笑
吉甫之寡和也
　　　葉指揮詩序
王制九州千七百七十三國諸侯之附庸不與然得列于詩
者自二南豳及王風外僅十有一國而已夫以弼鄘曹檜之
微不遺輶軒之采況疆域之大焉者乎彼其國人豈無感于
心而宣于言永歌嗟歎以賦其事然皆置而不陳何也傳曰
若以水濟水誰能食之琴瑟之專一誰能聽之殆或所操類
鄰國之音所沿者前人體製則言不由中膠固而不知變變
而不能成方斯則可以無取司馬遷謂古詩三千餘篇孔子
去其重複取三百有五其信矣夫自後變而爲騷爲樂府爲
五言爲七言爲六言爲律爲長律爲絶句降而爲詞爲北曲
爲南曲作之者恒慮其同則變變而其體已窮則不得不復
趨于古譬之治金者必異其齊改煎而不耗斯其爲器新而
無窮敝盡而無惡故正考父奚斯之頌不同乎周景差宋玉
之辭不同乎屈平孟郊劉叉盧仝李賀詩不必盡學退之張
晁秦黄詞不必盡師蘇氏此其人皆以雷同勦說爲恥視其
力之所變莫肯附和不知者斤斤操葭黍圭臬以繩其非是
欲其派岀于一毋乃謬論歟三十年來海内談詩者每過于
規仿古人又㦯隨聲逐影趨當丗之好于是己之性情汨焉
不岀惟吾里之詩影響雖合取而繹之則人各一家作者不
期其同論者不斥其異不爲風㑹所移附入四方之流派惜
夫工之者類多山澤憔悴之士不汲汲于名譽㦯不能盡傳
又或傳之不逺則一人之言無以風天下歲在丙辰遇葉君
井叔于京師誦其詩淸而婉麗而不靡戍削而無刻劃之迹
至于友朋山水之好流連唱歎而不已庶幾發乎情止于禮
義可以化下而風上者與君前知登封縣事入爲西城兵馬
司指揮與尚書郎以下善詩者九人合刻其集以行比而觀
之若金錫之各異其齊不同夫琴瑟之專一可謂善變古人
者矣君雖家于楚實予里人也乃爲序之以質當丗論詩之
君子
　　　丁武選詩集序
閩自十才子以詩名而髙廷禮集唐人之作别其源流嚴其
聲格若圭景籥黍之無爽當是時吳有北郭十子粤有南園
五先生名譽實相頡頏其後吳中之詩屢變而閩粤獨未之
改梁公實名列七子詩猶循南園遺調鄭繼之規法李獻吉
曹能始與景陵二子游唱和甚密今讀其詩所操蓋依然土
風也三十年來海内譚詩者知嫉景陵邪說顧仍取法于廷
禮比復厭唐人之規幅爭以宋爲師夫惟博觀漢魏六代之
詩然後可以言唐學唐人而具體然後可以言宋彼目不覩
全唐人之詩輒隨響附影未知正而先言變髙詡宋人詆唐
爲不足師必曰離之始工吾未信其持論之平也武選郎中
晉江丁君雁水分司通惠之河暇彚其所作爲問山集讀其
詩直者不伉綺者不靡約言之而可思長言之而可歌斯善
學唐人者矣今夫離支之爲樹相其柯葉無以大異于凡木
也當其薫風被朱實垂問其種以百數雖下者亦可敵四方
之珍果焉況夫凝氷挂緑種之尤美者乎顧吳越誇以楊梅
燕齊誇以頻婆之果閩粤之知味者將笑而不應則以中有
所得自不遷于所好也君之于詩旣自得之假有操宋人之
流派欲君盡變其土風吾知君有所不屑已
　　　秋水集序
錫山之泉居水品第二自揚子中泠水莫得其眞而衆水皆
出是泉之下縣治萬家負郭之㕓相比冨者飾樓榭亭池以
恣游衍士雖貧山茨水檻亦必有竹樹交映淸江淡沲演漾
門戸之外其人多簡秀自好所爲詩文每以眞意取勝無凌
厲叫嚻之習信夫山水之足以益人情性也處士嚴蓀友生
于其郷以工詩聞書畫兼臻其妙來游京師公卿薦紳爭爲
矜譽予特愛其古文辭澹然而平盎然而和雍容紆𥙿而不
迫庶幾可入古人之域視丗之鏤琢字句以眩人耳目者逺
矣蓀友聞予言欿然不足卽而曰子曷爲我序之曰子之以
秋水名集也何所取諸取諸有源也與源之見于地也下則
湧而爲濫上則懸而爲沃仄者汍旋者過辨順道而行空明
而不滯小波淪大波瀾石激之而鳴風盪之而怒雷霆車馬
神物怳忽水豈有意爲奇變哉決之不得不趨鼓之不得不
作亦隨所遇而巳文之有源者無畔于經無窒于理本乎自
得抒中心所欲言固不在襲古人以求同離古人以自異也
蓀友其可與言文也矣譬諸水近乎海則鹹近乎鹵則苦甘
者爲醴濁者爲膠火可以然而湯可以浴夫人皆能辨之至
投以茗荈别其上下析及苗髮之微則必山林寂寞之士若
陸羽者而後知之蓀友無取乎公卿薦紳之言獨命予爲序
其有意也夫
　　　方編修錦官集序
自一命吏至三九之列之官上計持使節宣　詔命吿祠名
山大川置郵乗傳必計道里之數立嚴程限之雖有巖壑文
酒之樂不遑燕嬉少或濡滯則慮風雨水潦氷雪之阻詩所
云每懷靡及者也惟三年一省試主司畢事而返不立程限
歸時所經歷巖壑之勝友朋文酒之㑹偶一留連勝咏而聞
者不以爲非蓋
聖主尚文故遇使者特優然其人或專于文而不好爲詩又
其地平衍無可喜愕以形之歌咏則雖有作不能多多亦不
能傳之逺獨蜀之爲地當井絡之分由陸而往則歷幽并冀
雍梁浮舟以返則又越荆逾揚度徐兖靑而北州十有二未
歷者營豫爾若四瀆皆經焉其可見之詩者多矣遂安方君
渭仁以宰輔之孫早成進士旣而用薦　召試入翰林歲在
癸亥四川旣定　詔補省試于是君奉
命遄往歸而雕刻其詩爲錦官集二卷凡山川之阨塞風土
之同異友朋之離合撫今弔古悉見于詩君之詩旣多信可
傳于逺者也曩時濟南王先生貽上主考入蜀裒其詩爲蜀
道集屬予序之而予不果也今君之詩蓋將與王先生並傳
其㦯不同者非詩派之流别也一在蜀未亂之先一在亂定
之後覽觀土風感慨異焉後之讀詩者兼可以考其時矣
　　　王學士西征草序
華亭王學士瑁湖主陜西試事榜旣放攬咸陽之勝浴乎温
泉躋太華巔出潼關渡河而北往還賦詩五十首乃甄綜闈
墨以行鏤詩板以示同好其言曰文章無盡境譬之登山然
其入必有徑雖懸崖絶壁亦必有磴道可尋綆繘可挽苟力
不足以相赴非困則躓矣華嶽不知幾千仭游者必極于三
峰而後已善夫學士之論文也惟詩亦然學詩者以唐人爲
徑此遵道而得周行者也唐之有杜甫其猶九達之逵乎外
是而髙岑王孟若李若韋若元白劉柳則如崇期劇驂可以
交復而岐出至若孟郊之硬也李賀之詭也盧仝劉叉馬異
之怪也斯綆繘而登險者也正者極于杜奇者極于韓此躋
夫三峰者也宋之作者不過學唐人而變之爾非能軼出唐
人之上若楊廷秀鄭德源之流鄙俚以爲文詼笑嬉䙝以爲
尚斯爲不善變矣顧今之言詩或效之何與夫登山者亦各
有所樂矣援琴而彈坐石而嘯荷篠而行吟其爲音不同皆
足以移人之情使雜以屠沽闤闠之聲熏以糟漿之氣游者
將掩耳蒙袂疾走焉舎唐人而稱宋又專取其不善變者效
之惡在其善言詩也學士西征之作舂容和雅一以唐爲師
而無隻字流于鄙俚詼笑嬉䙝之習蓋示我以周行而充其
力必欲極乎三峰而後已者也
　　　錢學士詩序
華亭之爲縣舊隸秀州其後雖析爲江浙然相去僅百里士
大夫仕于朝者每合二姓之好先王母徐安人爲太師文貞
公孫先母唐孺人爲禮部尚書文恪公孫故予家内外兄弟
甥舅多華亭士族予童時先母歸寧輒隨行者累月比還所
操皆其土音恒爲伯叔母姑姊妹所笑迨先王母先母旣逝
文貞文恪之後遭亂式微予亦貧不自振聞問闊絶思爲兒
女結婚姻于母氏之黨以仍通往還顧未能果也錢君金甫
字越江與予同被薦同官翰林予以入直　内廷護譴君由
編修累遷至侍講學士然敝裘羸馬未嘗謁權倖門惟與郷
黨故人數爲文酒之㑹詞山曲海魚經蟹志靡所不談坐有
語及官資遷擢者君輒恚後㑹其人不速至竟引避之獨對
予懽洽無間申之以婚姻余旣罷官將歸君日載酒款曲兼
旬然後别蓋君雖貧能急人之憂君之師有卒于官者君盡
以奉錢治喪紀俄而其鄰人失火延及師舍君率力士負棺
岀火燎其䰅不顧也又有被遣者三日當岀關君亟稱貸拮
据兩晝夜追及其車慟哭而返客或暴卒于都亭外君犯暑
疾馳抵盧溝視其斂或陷于獄當辟君屢率私錢力援之事
得解其篤于師友若是故其爲詩纒緜悱惻不失温柔敦厚
之遺其爲文條達無規仿淩駕之迹自其少日爲王光承玠
右吳騏日千兩髙士所稱道而君之叔父芳標葆馚亦樂與
酬和焉予旣旋里是夏君以疾殞京師冬孤子長涵扶喪歸
踰年予始哭君于黃浦之東髙橋里荒溝古水莫有田父可
問途者叩其門有雞犬無僮僕見其孤問其所有僅木棉花
地一頃不足輸井稅爲悽然久之尋出君保素堂集若干卷
請予序因述君行槩俾後之論丗者知君之爲人
　　　叢碧山房詩序
翰林院檢討任丘龎君善古今詩歲在戊午
天子思得文學之士摛辭備顧問俾廷臣各舉所知次年春
試詩賦于　體仁閣下君用是得受官又六年復試詩賦于
保和殿君所作不合意當改調于是君閒居集平生詩爲叢
碧山房稾凡若干卷誦其詩雅而醇奇而不肆合乎唐開元
天寳之風格北地之言詩者未能或之先也任丘在畿南九
十九淀之水匯于縣境陂塘逺近芰荷葭葦蒲柳之利比于
吳越舟檣之往來魚鳥之出沒山房領其要焉君歸乎吾將
訪君于是漁榔釣車相與賦詩酬和附兹集之末後丗或有
好之者文章之傳不繫乎名位之通顯也
　　　嚴中允瀛臺侍直詩序
唐學士寓直無定所駕在大内則置院于明福門駕在興慶
宮則置院于金明門召對浴堂則又移院于金鑾殿宋起居
注侍立亦無定位或于御座後或于御座前或在殿東南朶
殿之上而朝㑹或不與焉迄于元明或設或廢僅存虗名而
已今
天子復立起居注兼充日講官凡視朝聽政郊祀燕飮靡弗
趨侍至瀛臺避暑則侍立雙金螭畔去黼座尤近士之預是
選亦榮矣昔之居是官者每侈陳盛事以垂掌故又不若形
之篇咏其感于人心者深也右春坊右中允兼翰林院編修
無錫嚴君藕漁賦瀛臺侍直七言絶句詩二十首流傳都下
其投假牒歸也鏤板以示同好俾彞尊序之曰詩不云乎有
卷者阿飄風自南豈弟君子來游來歌以矢其音又曰藹藹
王多吉士維君子使媚于天子又曰矢詩不多維以遂歌誦
其詩者千載而下若或見召康公之樂易焉瀛臺猶古之卷
阿也藕漁君子也絶句言之不多也其音可遂歌也人謂藕
漁遭逢盛際爲侍從升　儲端不應遽去然朝多吉士媚于
天子有人則藕漁之去固無不可也詩作于康熙二十一年
六月時彞尊忝爲同官越二年被劾序詩之歲月則彞尊謫
官之後是年冬十二月也
　　　徐電發南州集序
吳江徐君釚電發以詩名江表者三十年游屐所至名流必
與酬和其菊莊樂府流播朝鮮有題詩于卷後者歲在己未
天子召試文學之士于體仁閣下　擢髙等五十人同日官
翰林纂修明史于是電發曁予偕入史舘又僦舍同居旣而
兩人相繼罷官予年衰老頗耽著書廢吟咏而電發方肆力
于詩古文辭積若干卷刊成一集美哉篇章之工且冨也古
稱三不朽者立德尚矣至功與言或不能兼有利達之士不
皆開濟之才而一致通顯遇談經術者輒薄之曰書生書生
云爾充其意視文章爲無用之物謂冨貴足以驕人當其生
時獲乎上者不盡信于朋友其沒也已以爲功者人且罪之
其所立者安在迨百年之久公論出焉初不以爵禄之崇卑
厚薄定人之賢不肖故夫士之不朽立功者倚乎人立言者
在已可以審所務也巳明之初召修元史者先後三十人其
仕而達者或不能舉其郷里官閥蓋有斷簡零墨無存者而
汪克寛趙汸諸儒其詩文經義流傳至今果其孰失而孰得
與電發之所作九州之表四海之外尚有賞音者況夫百丗
而下豈無好之者哉序其編他日之論丗者亦必有慨于予
　　　禹峰文集序
靑與赤謂之文赤與白謂之章雜四時五色之位彰施之一
染謂之縓再染謂之赬三染謂之纁五入爲緅七入爲緇而
後顏采備具觀乎人文分陰分陽剛柔迭用其功用固有次
序矣以言乎天地大文則不然雲之起于山川也無定形也
秦之行人也周之輪也宋之車也魯之馬也衞之犬也趙之
牛也魏之鼠也韓之布也齊之絳衣也蜀之倉囷也無心而
象焉者也水之趨于壑也無定勢也正出而爲濫縣岀而爲
沃仄出而爲汍尾出而爲瀵小波淪大波瀾直波涇無心而
異焉者也夫惟無心成文辭必已出革勦說雷同之弊宣以
天地自然之音洵斯文之英絶者矣彭公禹峰先丗自臨江
徙南陽之鄧州州人目曰樓子彭家公旣成進士釋褐知陽
曲縣事絀于不知已貽友人書輒引唐之李衞公宋之張益
州明之王威寧新建交相期許卒自副其志持節撫黔陽功
髙不賞投老東園易登陴擐甲之身吟風嘯月所撰樂府不
盡摸倣前人而自暢其指趣至于五七言近體合乎興觀羣
怨之旨所謂人所應有盡有人所應無不必盡無者也公自
序詩文凡三鏤版一失于澤潞九仙臺再失于靖州今年冬
公仲子始摶直上以右春坊右諭德兼翰林院修撰視學浙
江試事旣畢取笥中存稾合刻之手澤存焉不因卷帙之繁
而所識後學輕議刪定庶幾哉山則嵩陽王屋水則江漢也
夫
　　　重鋟裘司直詩集序
宋自汴京南渡學詩者多以黄魯直爲師呂居仁集二十五
人之作目曰江西詩派攷其官閥門丗不盡學詩魯直之門
亦不盡江西人也楊廷秀於詩推尤蕭范陸豫章居其一焉
繼蕭東夫起者姜尭章其尢也餘子多見録于江湖集盖終
宋之世詩集流傳于今惟江西最盛云竹齋裘先生爲眞希
元魏華父之友而仕宦不逹一官司直以終其詩不作硬語
清疎韶亮異乎魯直流派頋丗未見其全裔孫　始鏤板行
之予因慨詩派諸人之作當年布諸通邑大都今遺集存者
惟陳无已韓子蒼洪玉父饒德操晁以道謝幼槃及居仁七
家而已身後之名顯者或晦司直蔵之名山者晦久而明雖
顯晦有時亦係乎子孫之賢能表其幽光潛德也

曝書亭集卷第三十七
曝書亭集卷第三十八
　　　　　　　　　　　秀水朱彞尊　錫鬯
序(五)
　　　石園集序
今禮部尚書吉水李公輯其先公兵部左侍郎梅公先生之
詩父鏤版行丗乃遺書彞尊序之曰周之詩采諸國史獨南
風不著于録毋亦輶軒所未至與迨王迹旣熄羣雅不作顧
屈宋唐景騷人于焉代興詩雖亡而騷實繼之未見南風之
不及于北也江西非楚之分壤乎自晉以降代有作者至宋
涪翁黃氏厭格詩近體之平熟務去陳言力盤硬語于是吕
居仁輩演爲詩派同調二十五人斯云盛矣元則虞楊范揭
率皆豫章之彦及洪武初此邦隱居之士猶撰元音遺響一
編于時仕于朝者則有金谿危公素進賢朱公夢炎泰和劉
公崧新城黄公粛咸以經國之餘研心風雅以視吳中四傑
粤五先生閩十才子殆方駕而駸駸先路焉隆萬以後楚人
倡爲詭異噍殺之音見者多惑其說然西江不盡變也以予
所聞梅公先生典銓法久有淸通之才明白之鑒旣歷卿寺
右有左宜發乎文章雍容典雅斤斤守其矩矱詩則力追正
始温柔敦厚出之不窮且與郡主朱夫人琴瑟靜好門内唱
隨所傳石園隨草附著于録者是已考詩派二十五人如王
立之夏均父皆爲宗室女夫然二子仕皆不達兼未聞有閨
房酬和之樂則公之所遇爲獨豐有非前賢所敢望者若夫
詩文之工且多傳之遠且著則後之若子共見之非末學一
言所能賛也先生以天啓壬戌釋褐出先太傅文恪公之門
尚書公又彛尊史舘前輩通門相洽久而靡間先生集刊成
不請之在　廷元老而逺屬序于歸田之野人亦以徵丗好
之不同流俗也已
　　　尚書魏公刻集序
刑部尚書蔚州魏公之官京師也與予居對門歲在壬戌予
自江南還公衣朝衣過予拜予荅拜公乃言曰江南郷試爲
關節賄賂所汨久矣兹得子澄淸之吾非拜子也慶朝使之
得人也予聞公言再拜公荅拜今其事十年矣回憶猶如昨
日公旣還里其平生奏議詩文流傳都下者予合抄爲一集
感公有知已之言也序之曰古大臣正色立朝必有嘉謀嘉
猷入告于内其暇也來游來歌以矢其音詩三百篇箴有庭
燎規有沔水誨有鶴鳴詩之與奏蓋相表裏有詩以持其志
有奏以敷其言二者不偏廢也公自竹埤梧掖踐柏臺升獨
坐佐考堂掌邦禁巡歷日畿其所陳奏一話一言罔不欲致
君于堯舜而大公無我之心朝野所共見也今觀集中諸疏
凡修德典學之序化民善俗之方繩愆糾繆陳善納誨屏浮
侈振綱紀惜名器别忠邪所以格君心恤民隠切于政者靡
不具焉其于詩吟咏情性悉本自然與丗之極貌窮力雕繪
字句相去逺矣魏氏丗多直臣其尤著者漢則髙平侯相唐
則鄭公徵宋則秦公了翁其封事見史傳其諫録進經帷其
詩文奏議傳誦海内以公方之殆異丗而同軌者與子思子
不云乎昔我有先正其言明且淸惟公有焉自公去而士林
之毁譽莫有定論矣序公之集庶幾百丗之下知予不見棄
于君子實有厚幸焉
　　　王先生言逺詩序
彞尊嘗聞古之說詩者矣其言曰詩之也志之所之也言其
志謂之詩又曰詩者人心之操也又曰詩持也自持其心也
又曰詩性之符也蓋必情動乎中不容已于言而後作誦詩
三百歌詩三百舞詩三百各操持其心性所得而莫或同焉
顧正嘉以後言詩者本嚴羽楊士弘髙棅之說一主乎唐而
又析唐爲四以初盛爲正始正音目中晚爲接武遺響斤斤
權格律聲調之髙下使出于一吾言其志將以唐人之志爲
志吾持其心乃以唐人之心爲心其于吾心性何與焉至謂
唐以後事不必使唐以後書不必讀則惑人之甚者矣韓退
之有云惟古于辭必已出降而不能乃剽賊夫辭非已出未
有不流爲剽賊者若王先生言逺庶幾辭必已出者與先生
丗居長水之南梅㑹里少與從兄翃介人以詩倡和旣而登
劉子壯榜進士出知廣州府遷廣西左江道按察副使歷川
北道布政司參政四川按察司使江西右布政使持母喪歸
服除補山西右布政使凡山川風土廢興冶亂之跡友朋離
合之感皆見于詩不傍古人不下古手不爲格律聲調所縛
類發乎心性所得而絶剽賊之患蓋卓然可傳者也先生沒
後季子某合其平生諸集彚刻以傳于是同里朱彛尊爲之
序
　　　話山集序
東漢士尚風節尋起黨錮之禍范蔚宗破史例立傳讀史者
傷之矣明自顧端文髙忠憲講學東林書院朝士景從魏璫
旣敗薦紳相與激揚而黌堂才彦倡爲復社應之轉相慕襲
阮大鋮居白下南國諸生顧杲等一百四十人具揭攻之吾
郷之士有八而平湖陸先生話山名在復社顧不與焉迨甲
申六月納巾衫于學使業閉門埽軌矣久之以歲貢生謁選
知汶川縣事非先生意所存也先生沒後叔子某刊其詩文
以傳而屬予作序予思復社諸君子攻大鋮時歲在戊寅予
甫十齡爾聞先君之論謂治小人不宜過激所見與先生略
同不數年而大鋮秉政欲盡殺異已者由是金壇周鑣死于
市貴池吳應箕宣城沈士柱等逮捕下獄幾不免而先生不
爲危言覈論免挂黨議謂明且哲者非與今其事六十年矣
此百四十人者或殺身以成仁或隱居以求志惜無好事者
仿蔚宗爲之立傳而先生有子克揚其親之美予也序先生
之集追憶少日事書之庶幾後之君子觀此可以論丗焉
　　　葉李二使君合刻詩序
詩自蘇李以後班傅張蔡曹王陳阮應繆以及潘張左束劉
郭顔謝何范徐庾之倫甄綜者必並舉迨唐以後聮辭比響
益難悉數屈平之言曰兩美其必有合不信然歟上海葉先
生蒼巖丹徒李先生梅崖咸以翰苑出爲監司其遇同而所
歴之地不同也詩皆源本唐人而各臻其妙詩之工則同而
旨格不盡同也兩先生登朝先後其岀也㑹合之時蓋少然
有所作雖逺在千里必貽書相質期于毫髪無憾斯已爲時
旣久乃各出所製合而鏤板行之且屬彞尊序之竊嘗論詩
也者發乎聲成文而被之樂者也樂之爲方其歌也必有繼
其音也必有比其倡也必有歎其爲用也異文而合愛于其
異則塤箎瑟簫一器也有雅頌之别及其合則堂上之樂均
于笙堂下之樂依于磬惟不出于專一而後論倫無患焉觀
于兩先生之詩不必盡同而其可以善民心感人易俗若八
風從律而迭相爲經也今之言詩者每厭棄唐音轉入宋人
之流派髙者師法蘇黃下乃效及楊廷秀之體叫嚻以爲奇
俚鄙以爲正譬之于樂其變而不成方者與彛尊之于詩學
之四十年自少壯迄今體製數變未臻古人之域誦兩先生
之集庶幾合乎古之作者矣夫樂文之以五聲播之以八音
髙者䃂而下者肆薄者甄而厚者石必去其疵而音聲始可
合焉兩先生之詩固無不工宜其合之而聲律悉均也若其
鼓􁇭擊拊之節屈伸綴兆之容陰陽數度齊量之辨審音之
君子或不如矇瞍之專焉是則彞尊之序竊比于矇瞍之言
樂云爾
去其詩者多也迨至陳靈以後是非之不公淆于視聽觀民
風者于其所不當陳者陳之防邪之訓無聞誣善之人日衆
作爲詩篇豈盡無工于古者特其人有可疵則惟有棄而勿
録焉爾此刪詩作春秋其義歸于一也舍人髙君工詩詞未
嘗蹈襲古人發諸性情而諧于律呂俾誦之者志意得廣焉
合乎記之所云温柔敦厚而不愚者已
　　　胡參議轉漕雜詩序
自德州浮衞水而北經津門達通潞川原瀠紆若往而復陸
無林巒亭館之勝渚無菰茭菱藕之植篙工楫師日邪許于
左右雖善吟咏者至是無有不廢焉此轉漕者歲至而曩昔
之留題傳于今者蓋寡也山東布政司參議山陰胡君以今
年春轉運入潞寄示途中雜詩一卷屬予序焉夫通才實難
士大夫敏于事者舉凡刑名判牘無足累其心至于持籌握
粟或坐困其神智君能于舟航喧集之㑹觴咏不輟誦其詩
風格流麗洵有人所難幾者昔唐盛時韋堅爲轉運使作歌
詞十闋百人鳴鼓吹笛和之衆艘以次集望春樓下蓋悅以
使民民忘其勞理固然也君于是役勿亟勿徐轉粟達之
天庾又有餘閒肆友朋文酒之樂匪直其詩可采亦足覘君
政事之優已
　　　朱人逺西山詩序
自居庸折而南連峰出沒者百數以其在都城右合名之曰
西山游者或徒或騎各隨所適故歷境往往不同能文之士
輒爲賦詩記事蓋非以衒其才而山水之勝足以移人情者
言之不能已也去年春予與同里李武曽吳江潘次耕上海
蔡竹濤游是山樂之留四日得賦詩銘記四十餘首遂題名
于壁旣而予客揚州武曽入于黔次耕竹濤相繼游晉未幾
竹濤客死交城比再至京師讀王郎中貽上及其兄考功子
厎西山記游集覩予題壁因賦詩見懷于時貽上使蜀考功
去官向之同游死喪暌隔旣不得見即後予游若兩王君者
風流雲散于四方回憶壁間題字日漶沒于沙塵石溜漸不
可辨識游人且視爲陳迹予亦不自知衰老之相尋也已海
寧朱人逺以歲之八月游西山命予序所作詩其歷境先後
不同而詩之工則與向時同游三子無以别也人逺善游嘗
自漢江泝荆門入蜀往還數萬里猿猱之所棲蠻獠之宅山
川險塞靡不登覽其視兹山無異部婁而長言咏歎之不置
豈非山水之情有獨深者歟序其詩告以往事俾思吾䣊㑹
合之難且使兩王君曁潘李聞之知予與人逺暫時相聚之
樂也
　　　王鶴尹詩序
古今門才之盛莫過王氏唐重門第而王氏入相者一十三
人明重資格而王氏之中甲科者一千六百四十有六人雖然
此丗俗之所謂盛未足爲王氏夸也惟其姓名列于作者之
林而克媕羣雅若司空昶子渾從子沉渾子濟從孫述述子
坦之坦之子愷忱忱孫度又若丞相導子洽從子羲之洽子
珣珉珣子弘曇首珉子謐羲之子徽之獻之肅之弘子錫錫
子僧達僧達子融弘弟子微逺逺子僧祐曇首子僧綽僧綽
子儉儉子􁥒族孫筠皆累丗有集著録于國史於戲斯爲盛
矣沈約有言開闢以來未有爵位文才相繼如王氏之盛者
其信矣乎太倉王君鶴尹爲文肅公曽孫諸昆羣從多以制
舉業取科第致位通顯而君獨澹然于榮利好爲山水游詩
瓢酒榼肆志娛衍與海内名流繼和閒倚聲度曲識者比之
東籬小山無怍也今年春郵所作松巢集屬予序之予受而
諷誦愛其境生象外意在言表淵然若五達之井百汲而盈
科由其才之多故長言之而不能已也太倉才士之藪曩時
王元美兄弟以詩名奔走海内標榜同調有五子後五子廣
五子續五子末五子之目文肅公登第在元美後而元美以
兄事之與敬美埒呼爲二友方公在儲端元美寄詩則云委
蛇談經術竹素良所欣以祭酒歸則云兩都新賦誰堪續燕
飲花下則云文酒竟成吾黨事蓋以著作相期初不以名位
爲公重至緱山先生秀才時元美進之四十子之列而曰太
原人中龍有子汗心血䟤跋藝苑塲歘爾電同掣其矜許也
至矣百年之久向之先後所謂五子四十子者往往家學凌
替獨文肅公後仕者盈　朝多托文墨之職詩篇流播庶幾
復覩烏衣雀桁之盛而君以不仕宦好之也篤爲之也專宜
其詩之獨多且工矣筠常論家門謂崔氏雕龍不過父子兩
三丗非有七葉之中人人有集如吾門者考筠所撰文章以
一官爲一集然官階之遷擢有數惟山水之歷覽無窮君好
游筋力尚強健試取平生所歷各爲一集當有過于筠之所
撰者孰謂今人之不及于古也
　　　太守佟公述德詩序
嘉興在吳越号開元府更爲秀州者百餘年宋慶元中卒升
爲府以地則海環其東南具區浸其西北受苕霅諸水分注
百川陸有蠶桑麻麥秔稻之利水有菱藕魚蟹之租行者乗
船戸外居者織機絞宵中蓋終歲動動而忘其勞也郷之大
夫士好讀書雖三家之邨必儲經籍恥爲胥吏罕習武事其
俗少陰狡訟者始躁而終柔有辜恩而不滋怨毒故易與爲
治今也不然游民薄夫農胥吏榮于大夫士武人雜之子衿
比丘尼多于蠶織婦僑居者奪土著之利僕訐其主女懟其
夫婚姻非其耦且也奇贏之利不逮吳閶十之二三而畝稅
幾與相埒冠婚喪祭燕享效其靡麗惟恐不及民貧而奢苟
非課農桑以足夲冨崇學校以明禮敎將見風俗日敝而莫
之救已以言爲治之要不其難哉瀋腸佟公來守斯土化民
以誠不亟亟于市德而在宇下者帖然如赤子之依慈父母
焉㑹上丁釋奠于庠公親詣廟下齋宿五鼓旣畢衣朝衣正
冠束帶樂備升階執爵奉帛于先師而敎授錢唐屠君率弟
子駿奔襄事祼酒割牲祇祇肅肅數十年所未覩也而又進
諸生童子試之拔其尤者資以奉錢蠶月舍于郊勸民織農
月造于野勸民耕勤者勞以酒脯公之重民事也至矣夫農
桑者國之本計本計修而佐以魚鹽窳果則民可使冨學校
者士習所出士習端而下及百工商賈則俗可使移奢示之
以儉儉示之以禮然則公之爲政其知所先務者與於是輿
人之頌公者連章累牘屠君㑹粹其詩成若干卷鏤板傳之
請予爲序予聞古之爲治者歷三年而政成惟仲尼有以自
信謂期月而可然其用魯魯人鷖誦之至云投之無戾若是
其不易也公下車甫九月爾而邦人之述德者千舌一口言
者心之聲此非可以力致者也詩言之矣樂只君子邦家之
基序以爲得賢則能爲邦家立太平之基也良二千石共治
天下者也公其始基之矣由是而政敎日明則邦家之光由
是而言之不足長言之則德音不已將太平之基上以賛
天子之治自我公始予舊史氏也願操邦國之志特書之
　　　張君詩序
昔之采風者不遺弼鄘曹檜而吳楚大邦不見録于輶軒之
使後百六十年屈宋唐景楚風代興若夫吳以延州來季子
之知樂子言子之文學宜其有詩而無詩豈非山川淸淑之
氣以時而發後先固不可強邪漢之五噫晉之吳聲十曲迨
宋而益以新歌三十六當時至爲之語曰江南音一唱直千
金蓋非列國之所能擬矣汴宋南渡蓮社之集江湖之編傳
誦于士林其後顧瑛偶桓徐庸所采大半吳人之作至于北
郭十友中吳四傑以能詩雄視一丗降而徐迪功頡頏于何
李四皇甫藉甚七子之前海内之言詩者于吳獨盛焉曩予
少壯時獲交聖野葉氏長孺朱氏孝章金氏寧人顧氏禎起
徐氏鶴客陳氏無殊俞氏茂倫顧氏恒與往還酬和而張君
善詩予未及知君旣沒而嗣子某將刻其遺詩屬予作序予
誦之終卷温柔敦厚孝友之風溢于言表觀其唱和知爲無
殊茂倫之友宜其詩之風格相似也韓退之有言思元賔而
不見見元賔之所與則如元賔焉今諸子之作或傳或不傳
而君有子克鐫其父遺藳庶幾流播日廣又安知不有顧瑛
偶桓徐庸其人合諸君子之作甄綜行之則予之所厚望也
已
　　　陳叟詩集序
詩以言志者也中有欲言縱吾意言之連章累牘而不厭其
多無可言則經年踰月置勿作焉也可詩三百有五爲嘉爲
美爲規爲刺爲誨爲戒皆出乎人心有不容已于言者言之
非有強之者而後言也後丗君臣燕游輒命賦詩記事于心
本無欲言但迫于制詔爲之故其辭多近于強勉若學士大
夫用之贈酬餞送則以代儀物而已甚至以之置科目取士
限之以韻其所言者初未嘗出乎中心所欲而又衡得失于
中冀逢迎人之所好以是而稱之曰詩未見其可矣故夫作
詩者必先纒緜悱惻于中然後寄之吟咏以宣其心志言之
工可以示同好垂來丗即有未工亦足爲怡悅性情之助不
以人之愛惡而移不因人之驅使而出則學士大夫或不若
布衣之自適游覽之頃縱吾意之所如而言之不倦此詠歌
之樂至于足之蹈之手之舞之而未巳也錢唐陳叟游于燕
集舟行所作詩多至百首誦其辭莫不有欣然自得之趣不
爲風格所限蓋言發乎中故志之所至詩亦至焉其視丗之
驅使而出者逺矣予故序之而語以古詩人之旨若此
　　　馮君詩序
吾于詩而無取乎人之言派也呂伯恭曰詩者人之性情而
已吾言其性情人乃引以爲流派善詩者不樂居也温李之
作派流爲西崑試取楊劉諸詩誦之未見其畢肖于温李也
黄陳之作派流爲江西試取三洪二謝二林諸詩誦之未見
其悉合于黄陳也譬諸水然河出乎崑崙虚夲白也所渠并
千七百一川斯黄矣泉源于馬邑夲淸也流而爲桑乾躍爲
盧胊斯濁矣瀑懸乎廬山之北本直也導雙石經三峽迤邐
入于宮亭之湖斯曲矣派之不同乎源非可瓜區而芋疇之
也桐鄉馮君好爲詩直抒已意見丗之言派者輒笑之查田
查浦昆弟吾鄉之善詩者也稱君詩不置予因取而誦之問
其所學曰吾何學吾特言吾性情焉爾噫君其可與言詩也
已桐鄉爲縣雖小其山有殳史其壤有千金之圩淸江貝廷
臣之所居西溪鮑仲孚會稽楊廉夫之所游衍往往見于題
咏三百年來音塵歇矣君起而嗣之不惑于流派之說進而
不已必有過于前賢之製述者君縱不言派焉知來者之不
以君爲派吾老矣尚思見之
　　　髙戸部詩序
詩也者非夫人而能爲之者也或失則愚矣或失則辟矣雖
爲之不工也有溺志者矣有姦聲感人者矣有狄成滌濫之
音作者矣雖工不傳也語其難則有終身爲之不合者語其
易或偶爲之而輒工焉予年二十始學爲詩起居飲食夢寐
惟詩是務六經諸史百氏之說惟詩材是資席研之所施友
朋之所講習未嘗須臾去詩也髙君子修恒與予酬和君不
以詩名心知其工者予焉而已及君成進士出知内鄉縣事
遷知安州所宰皆敝攰之地吏牘實煩竊意君無暇爲詩矣
迨入官戸部新城王先生阮亭爲侍郎見君所賦詩亟稱之
君旣卒于官其子進士君大立檢遺笥得若干首歸里鏤之
于板屬予爲序昔建昌包宏父嘗序戴石屏之詩矣其言曰
詩主乎理而石屏自理中得詩尚乎志而石屏自志中來詩
貴乎眞而石屏自眞巾發若君之詩寔兼有其長人或疑君
不數作詩怪其驟爲之輒工而不知君之于詩學之也專用
力也久宜其爲王先生所稱丗固有一二人言之足信于天
下後丗者賞音不在多也大立將入都攜君刻集以行試更
質之王先生庶幾以予言弗戾于宏父之序石屏矣
　　　沈明府不羈集序
吾言吾志之謂詩言之工足以伸吾志言之不工亦不失吾
志之所存乃旁有人焉必欲進之古人之域曰詩有格也有
式也于是别丗代之升降權聲律之髙下分體製之正變範
圍之勿使逸岀矩矱繩尺之外于古人則合矣是豈吾言志
之初心哉且詩亦何常格之有豳之詩不同乎二南鄭衞之
詩不同乎唐魏周頌簡而魯頌繁大雅多樂而小雅多怨亦
各言其志焉而巳唐以賦詩取士作者期見收于有司若射
之志于彀故于詩有格有式有例有密旨有祕術有主客之
圗無異揣摹捭闔之學今也不然仕乎　朝者賡颺盛際歸
乎田者歌咏太平旣無得失之患存于中而何格式之限此
吳江沈明府不羈集之所由作也君壯年舉進士出宰西陲
不屑治簿書折腰屈膝于大吏遂引歸所居背郭漁村蟹舍
相望予嘗過焉白花紅蓼水及于讀書之牀而君吟咏不輟
久之輯其前後詩稾屬予序而傳之同好君之詩好盤硬語
恥蹈摹仿之跡時而縱横時而淵奥一暢其志之所欲言今
海内之士方以南宋楊范陸諸人爲師流入纖縟滑利之習
君獨以澀體孤行其間雖衆非之而不顧可謂有志者也
　　　劉德章詩序
宛平劉德章年未三十以廕仕上林苑監丞坐事繫獄旣而
得免徙家易水之上南浮江沔轉客燕齊間德章幼能詩然
性嗜飮酒結賔客爲之未工也旣以罪廢遂肆力于是好排
硬語不爲格律所縛欲成一家之言可謂有志者也以德章
之才誰之不如試以事奚而不可乃甫入仕遽顚蹶是有命
焉非人之所能爲也且夫懷才而不得畢試見棄于時宜發
之于詩其聲麤以厲其辭怨而怒今觀德章所作聲足樂而
不流文足論而不息蓋合乎雅頌之旨德章年方剛學日以
進必有更遒于今者孟郊之詩曰惡詩皆得官好詩空抱山
夫德章旣不屑爲惡詩殆無意于得官也巳
　　　王考功遺集序
詩自刪後亡其辭六篇惜也南陔白華孝子之詩居其二也
旣又思之子之獲侍庭闈定省之文晨羞夕膳之節豐嗇雖
殊承志則一斯其言爲人之所同二詩雖亡其義可以意得
若夫色養有違斯境以人殊由是陟岵則嗟其逺汝墳則迫
于近鴇羽悲于下四牡諗于上北山思養四月思祭已爲人
丗可矜之事至于親亡不得見則天下之慘莫甚于是此蓼
莪之痛以爲不如死之久也當其已返于家而哀思益甚故
曰出則銜恤入則靡至又曰民莫不穀我獨不卒此其時尚
貪食息以自全哉乃或泥毁瘠而病君子勿爲之說以繩當
丗之執親喪者嗟乎使蓼莪之孝子作詩之後而死則孔子
必不以滅性非之而仍録其詩可信也新城王先生子厎以
吏部考功郎中被謫喜溢顔面將歸養其親而母夫人逝先
生擗踊而哭水漿不入口三日旣歸血漬于縿幕之上夜不
解絰蟣蝨盡生蓋未練而卒于是鄉人私諡之曰節孝先生
旣沒四年其弟戸部君阮亭輯其所遺詩文編爲若干卷屬
彞尊序之先生詩空明超逺初誦之若淺易諷詠數過而旨
愈深其文條暢芊蔚羽翼經傳蓋言岀乎肺腑而辭無雕繪
至告母文三篇哀動頑豔尤卓然可傳無疑也彞尊以貧故
游四方先舍人之喪踰月而奔未祥而復出舍堊廬而逆旅
繩屨要絰僕僕于逵道而靡所止息彛尊之不孝是豈足以
序先生之文哉惟是行役而喪其親所遭之慘則與先生同
之有感蓼莪作詩者之義乃因戸部君所請論次之如此
　　　鍾廣漢遺詩序
秀水朱彞尊序其亡友鍾淵映廣漢之詩曰嗚呼廣漢之亡
才者釋所忌不才者去所怨而予心之悲不自知其泫然流
涕之無已也廣漢在吾黨年最少所爲詩文橫絶時人其論
駮援據古昔雖老儒鉅公莫能難居恒遇人勝已者執禮法
甚恭至不如已者或相對終日不與語以是郷曲之士嫉之
如讎然如予者去廣漢不及逺甚而與之交十年未見其倨
祗見其恭也自予歸自永嘉廣漢已病猶力購文史晝夜編
纂期予共注五代史記旣而予游大同轉客太原廣漢遺予
書數百言謂五代之主其三皆起晉陽最後劉旻三丗固守
其地思覽其廢墟考其遺跡未幾游京師出居庸之關病復
作比予至自京師則廣漢沒已三月其歸喪且旬餘矣廣漢
喪旣歸其平生與廣漢無忤者先刻其詩以行予留京師與
譚七舍人兄舟石復集其古今詩得二卷較之先刻者去取
略異蓋其存者未必皆其稱意之作而是集則卓然可傳雖
忌者怨者見之亦從而稱善也嗚呼後有作者取廣漢之詩
誦之其和平醇雅可想見其爲人益以信予言之足悲也巳

曝書亭集卷第三十八
曝書亭集卷第三十九
　　　　　　　　　　　秀水　朱彞尊　錫鬯
序(六)
　　　錢敎諭忘憂草序
有升斗之禄足以餬口衣有逢掖出有車入有官舍束修之
敬有弟子無法令束濕之苦而有詩書講習之樂故今之仕
者惟司敎一官可以適其志焉然月奉旣薄或以之僦舍坐
客無氈弟子載贄者少則并日而食蓋或不給不給則憂憂
則其來無方不可斷絶雖欲忘之勿能也是有道焉吾惟獲
吾中心之所求則情爲吾移不爲境奪衡門之君子亦至貧
矣其詩曰泌之洋洋可以樂飢夫飢至于可樂則天下安有
不足之境歟西安縣儒學敎諭海鹽錢君之官六年僦舍以
居不以苛禮責問業之弟子饎㸑不繼而君充然自得蒔百
卉于庭種松于盆暇輒賦詩畫松石久而所作日多遂出以
示同好名之曰忘憂草屬予序之予每見今之冨貴利達者
位愈髙禄愈豐則其憂貧也愈甚無他心不游道德之林則
中無眞樂外誘撓之其長戚戚焉宜已錢君居下位不以阨
窮自憫而吟咏自適其詩無鏤肝鉥腎之苦一暢其所欲言
俾誦之者欣然㑹于心不知憂之何以釋而況乎作詩者哉
　　　憶雪樓詩集序
寶坻王君煐子千耽詩嗜山水嘗游田盤之山琳宮梵舍題
句殆徧顧不以示人以是都下言詩者㦯未之及也獨靑州
趙中允秋谷識之秋谷于人少許可其于詩尤不輕以譽人
者也旣而由刑部郎出知惠州府事至則攬羅浮泉源之勝
追和蘇學士諸詩于是梁吉士芝五屈處士翁山陳處士元
孝交相評論三君子者嶺南詩人之冠其持議或不同而美
君之詩無以異則君詩之工可信已君示予憶雪樓詩若干
卷自漢魏六朝唐之初盛中晚下及宋元明人體製靡所不
合予每怪丗之稱詩者習乎唐則謂唐以後書不必讀習乎
宋則謂唐人不足師一心專事規摹則發乎性情也淺惟夫
善詩者暢吾意所欲言爲之不已必有出于古人意慮之表
者且夫詩也者縁情以爲言而可通之于政者也君于蔬果
之微不忘其親山水之游惟氓是恤而又篤于朋友居者思
其來來者留之不去懷舊之感溢于言表其用情也摯斯温
柔敦厚之敎生焉宜乎通之于政而政舉施之于民而民樂
其愷悌也君属予爲序予之言初無異于秋谷及嶺外三君
子之言也而原君之所以工則予有獨信者爾
　　　張趾肇詩序
婁縣張趾肇别十年矣挐舟小長蘆請業于予誦其詩猶操
唐人之音不蹈宋元麁厲軟熟之習可謂媕羣雅之長者也
曩趾肇留國門當日鉅公延攬後進好引浮薄之士而趾肇
獨恥干謁其不遇固宜今復躡屩而北衆方拾蘇黃楊陸之
餘唾而去其菁華或見以爲工趾肇仍循唐人之風格毋乃
齟齬而難入乎雖然學宋元詩于今日無異琴瑟之專一㦯
爲聽者厭棄文之髙下吾自得之吾言之工安知不有賞音
其人者李習之有言人之窮達所遇各有時何獨至于賢丈
夫而反無其時哉趾肇行乎今戸部尚書澤州陳先生左都
御史新城王先生其詩未嘗不操唐音者試以質之當必有
所遇矣
　　　成周卜詩集序
吾于畿輔友雞澤殷伯子岳焉伯子之論曰詩言夫志也自
唐人以之取士而格而律抽黄儷白專尚比偶之工言志之
旨微矣故伯子于詩不作近體尤不喜作七言近體人怪之
不顧也予覽觀唐人惟杜陵香山多作七律然集中所存終
不及諸體之半逮蘇子瞻陸務觀楊廷秀多以斯體見長至
郝天挺之鼓吹許中麗之光岳英華專收七律餘皆舍而不
録其後瞿佑朱紹胡琰之徒踵其故智各事采獲古風漸衰
宜詩敎之日下矣予近録明三百年詩閱集不下四千部集
中凡古風多者其詩必工開卷即七言律者其詩必下蓋以
此目信并以信伯子之言雖矯枉而得其正焉大名成子文
昭字周卜相遇虎丘風度之雍容辭氣之和雅望而知爲王
謝崔盧之子姓酒間論詩以不善七律自慙予索其詩誦之
則斯體未嘗不工特不好焉爾夫人心之動音起而聲應之
九歌八風七音六律要以爲言志之助自四聲旣畫而律詩
之韻止取其一五言以試士七言以應制久而邦國天下悉
用之焉而又唱酬之作必次韻以見才所言者志而所尚者
韻其于義也何居成子曰然斯則文昭助先生張目者也四
月維夏成子告歸遂述之以當詩序
　　　南湖居士詩序
今之詩家大半厭唐人而趨于宋元矣㦯謂文不如宋詩不
如元赤城許廷愼非之以爲宋詩非元人所及要亦一偏之
見也大都宋人務離唐人以爲髙而元人求合唐人以爲法
究之離者不能終離而合者豈能悉合乎武陵胡子好學博
聞其爲詩不專師一家用已法神明之兼綜乎天寳元和長
慶諸體下及蘇梅黃陳范陸虞楊離之而愈合可謂能得師
者也若其長篇諸諸便便涵以一氣長矣而不覺其冗多矣
而益見其遒胡子年未三十充之以學不已何難與屈宋唐
景嗣響吾知審音者罷歌北風而歌南風矣
　　　小方壺存稾序
休寧汪晉賢氏徙居梧桐鄉營碧巢當吟窩築華及之堂以
燕兄弟賔容建裘杼樓以藏典籍其曰小方壺者郡城東甪
里之書屋也晋賢少工韻語吾友周布衣靑士好論詩每切
劘同學文字爲人所憎晉賢特虗已下之不以爲忤繼又交
沈秀才山子均延之賔坐雞鳴風雨不輟其音海内名士聞
聲相求舟車接于逵道晉賢出縞紵訂僑札之分時名藉甚
二子旣逝晉賢仕爲桂林通判調太平遷知鄭州事未赴居
母憂服除謁選人不果銓歸取平生古今體詩裒爲一十八
卷題曰存稾問序于予予思古來友朋酬和之樂無如元人
安陽許氏則有圭塘欵乃集崑山顧氏則有玉山名勝雅集
二編吳縣徐氏則有金蘭集上虞魏氏則有敦交集浦江鄭
氏則有麟谿集流播至今然仲瑛雅集之外歲編已詩目曰
玉山璞十止傳抄一二而已豈若晉賢先後所賦裒而爲一
汰其沙礫采其菁華丁敬禮有云文之佳惡吾自得之後丗
誰相知定吾文者杜子美亦云論文笑自知又云得失寸心
知晉賢旣得之于心審擇焉足以自信斯可信于天下也夫
　　　顧俠君噉荔集序
入閩者語以游武夷噉茘支必曰諾及泝漸江而上多取道
于漁梁發舟南浦放溜達乎無諸之城去武夷也逺茘園開
以小暑㦯不能俟其得遂志者寡也予嘗入閩者再一弭楫
于江郎山北一自鉛山湖口登陸度分水之關柅車崇安則
去武夷三十里而近小舫一艘一曰而臻九曲乃信宿沖祐
之宮謁徽國公祠登天游觀衆山羅列其下若秉圭笏然雲
霞之明晦水木之參覃觀乎此勝絶矣旣至福州適逢荔支
熟時故人知予之好之也率從楓亭郵致又身詣西禪寺樹
下堆盤恣餐按舊譜品其髙下此二樂者恒識之于心口不
能宣也今年春長洲顧孝㢘俠君將游乎閩來别予往還四
月岀道中所作詩百有餘首其材也博其志也專如絃在桐
拊之而益永如金在冶約之而彌堅予爲刪五之一勸其鏤
板以傳諸好事者今夫名山之目洞天福地神仙所治本于
道書以武夷之勝屈居第一十六恐不能無謬意者山取其
深而九曲易盡與然游人免步石梁之滑手援鐵鎖之勞三
十六峰津可以逮山游之易莫或過焉誦孝㢘詩繼之游者
必擊汰而爭前矣集不以武夷名而曰噉茘者紀時也
　　　鵲華山人詩集序
匠氏營國必先庀其材匪直椅桐梓漆松柏而已雖癭腫魁
瘣勾曲之木亦莫廢焉苐相其宜以爲之用取材之貴夫博
也予少而學詩非漢魏六朝三唐人語勿道選材也良以精
稍不中繩墨則屛而逺之中年好鈔書通籍以後集史舘所
儲京師學士大夫所藏弆必借録之有小史能識四體書間
作小詩慢詞日課其傳寫坐是爲院長所彈去官而私心不
悔也歸田以後鈔書愈力暇輒瀏覽恒資以爲詩材于是縁
情體物不復若少時之隘惟自喻于心焉䧿華山人善詩其
鈔書之癖頗與予同官舍之暇席溷咸爲鈔書之所山人自
歙再徙而莅寧波天一閣藏書具在故所鈔書比予更冨其
取材也愈博宜其詩之雅以醇閎而不肆合宋元來作者之
長仍無戾于漢魏六朝三唐人之作也今之言詩者目不闚
曹劉之牆足不履潘左陶謝之國顧厭棄唐人以爲平熟下
取蘇黃楊陸之體製而又遺其神明獨拾瀋滓此猶杭人之
結屋伐荻蘆以爲筄編竹以爲簃削板以爲防見者幸其成
之之速且易一旦燎以火其不化爲煙塵土礫者罕矣予故
論詩必以取材博者爲尚而山人吾臭味也遂書以爲序
　　　劉介于詩集序
弼鄘鄭陳曹檜之風比于大國而吳獨無詩言游在孔門以
文學著顧未有篇什傳者一延州來季子觀六代之樂能審
其音曲暢其旨言之不足而長言之咏歎之遂爲千古說詩
之祖信夫善詩者莫吳人若也今夫言志之謂詩持其志之
謂詩故士必先尚其志而後可與言詩唐人之作中正而和
平其變者率能成方迨宋而麁厲噍殺之音起好濫者其志
淫燕女者其志溺趨數者其志煩敖辟者其志喬由是被之
于聲髙者䃂而下者肆陂者散而險者斂侈者筰而弇者鬱
斯未可以道古也南渡以後尤延之范致能爲楊廷秀所服
膺而不入其流派元季髙季迪徐幼文爲楊廉夫後進而不
惑其裦譏斯善于詩者矣劉君石齡字介于孝子之子以髙
才不試于有司銷聲割跡恒以吟咏自娱多師以爲師能反
情以和其志顧丗之以聞譽標榜者不及焉然吳雖多才莫
㦯先之者也予家吳中四姓之一先丗自吳移秀水以吳㑹
分地紀考之縣在辟塞之東初非越境洪武造邦亦嘗附于
直隸而先太傅爲長洲何氏贅壻遺宅近臨頓里門西向臨
河有隙地曰朱衙場呉中故老猶識其處比年僑寓白蓮花
涇五載酷愛洞庭消夏灣山水之勝風俗之厚思攜家以老
介于將薄游曷歸乎來卜鄰于是仿松陵之唱和彼襲美楚
産得附甫里以傳矧予族望本自吳者乎度介于之不吾棄
也巳
　　　胡永叔詩序
丗之論者恒言尼父刪詩不録吳楚吳則無聞若楚于二南
録南有喬木而江漢存于大雅不可云楚無詩也迨王迹熄
列國之詩盡亡惟楚有材屈宋唐景交作是詩之後亡者莫
如楚矣自明萬曆以來公安袁無學兄弟矯嘉靖七子之弊
意主香山睂山降而楊陸其辭與志未大有害也景陵鍾氏
譚氏從而甚之專以空疎淺薄詭譎是尚便于新學小生操
奇觚者不必讀書識字斯害有不可言者巳于時秦有文天
瑞越有王季重閩有蔡敬夫爭相效尤變而益下無惑乎丗
之言詩者以楚相誡矣有人焉生乎楚而不爲楚俗所移吾
友黄岡杜于皇是也于皇僑居白下者也今楚風旣漸返而
淳又永叔昆友移家無錫所食者西神之禾所飲者慧泉之
水相往還酬和者率吳越大夫卿士宜其詩之不類于楚遺
派也雖然學詩者當進于古師三百篇庶近于漢師魏晉乃
幾于唐末有師宋元而翻合乎羣雅者譬彼汎舟然泝洄者
不若泝游之便必欲逆流以上吾知鼓柁之匪易矣書以爲
序
　　　汪司城詩序
曩因周布衣靑士友汪君晉賢旣又識君哲昆周士令弟季
靑季靑方年少結交皆老蒼品騭風雅氣足奪人嗣是海内
稱詩者相與訂攬環結珮之好予留京師不相見久比歸而
季靑通籍除北城兵馬司指揮塵沙之蓬勃干謁之奔忙判
牘之繁冗對簿詰察者率栗果之惡少年黔面之逃丁探丸
之宼宄意其無暇作詩人矣而吟咏愈多旣而坐吏議歸則
道途之作益多且工其過吳江盛澤詩云夜燈千匹練秋雨
半湖菱匪僅開宋元之窔奥直欲造唐人之堂而嚌其胾者
也昔襄陽孟六杜子美稱其淸詩句句盡堪傳而王士源爲
作傳獨賞其微雲澹河漢疎雨滴梧桐一聮任華傾倒李白
則愛海風吹不斷江月照還空兩句是詩之絶唱正不在多
惟賞音者舉其一二而全集之堪傳作者可無怍矣今之詩
家不事博覽專以宋楊陸爲師庸熟之語令人作惡季靑昆
友各聚書萬卷分貯于樓季靑摭韓杜韻語以爲詩材正正
奇奇各得其所宜其詩之日進于格也巳
　　　李上舍瓦缶集序
同里李上舍秦川出其吟藳問序于小長蘆釣魚師魚師曰
子之以瓦缶名集也何所取諸荅曰淮南子有言窮鄙之社
叩盆拊瓴相和而歌自以爲樂蒙取以喻其弇陋云爾魚師
曰謙矣子之自喻也八音之用唯土獨寡伊耆氏之鼓堯民
之壤樂方失傳周官之所展塤焉而巳大者謂之􁅭外無聞
焉若夫缶見于易見于詩見于爾雅王肅云是下民質素之
器許愼詮之則云瓦器所以盛酒漿秦人鼓之以節歌蓋匪
樂之器而有樂之用焉然坎其擊缶宛丘之道載之陳風匪
僅秦人鼔之風又云值其鷺翿則不獨以之節歌而兼可㑹
舞者巳逸詩不云乎君子有酒鄙人鼓岳雖不見好亦不見
醜今上舍之詩麗者不恌髙者不抗古詩多于近體五言遒
于七言是誠能道古者其風肆好非大雅之材與嘗謂詩人
之病在亟于見好亟于見好或反形其醜焉上舍務以漢魏
六代三唐爲師勿墮宋人流派優游涵泳日進不已譬之于
缶髺墾薜暴之畢除音聲乃出中乎律呂試奏之鷺翿之側
與雅樂奚殊哉
　　　王崇安詩序
予求友于關中先後得五人焉冨平李因篤子德三原孫枝
蔚豹人涇陽李念兹屺瞻華陰王弘撰無異郃陽王又旦幼
華五人者其詩歌平險或殊然予與論議未嘗不合也子德
髙視流輩獨兄事予每過輒坐主人下嘗用十六蒸十七登
韻賦長律四百言贈予及同入史舘亟上書陳情請歸養其
母予餞之慈仁寺揮涕而别二十年來五人相繼摧折而予
之同調日以孤矣今年冬知崇安縣事郃陽王矦琴伯以槐
䕃堂集惠寄發函伸紙誦之格詩近體各有其長當夫冥搜
而出泠然以風颯然以雨及其旣霽春陽秋月明媚于千花
百草之間由其興㑹之髙逺不專工字句之末故五人所應
有者有之所應無者無之也子德曩語予曰吾秦周之舊也
小雅之材七十四大雅之材三十一非産于周者乎降而秦
風于車鄰侈車馬侍御之好于駟鐵有田狩園囿之樂于小
戎無衣美甲兵矛㦸之備若似乎成周之遺俗一變而爲無
道之秦不知蒹葭白露之三章其云水一方者蓋言洛也所
謂伊人則東遷之主也溯洄溯游纒緜悱惻本情深故主之
思此延州來季子歎其爲夏聲焉悉乎哉子德之善言詩也
侯集中之作其原率準五人尤能暢子德之旨今宰山水之
邑晝簾多暇有橋有池娑拖以咏跁跒而書且也去十六洞
天一舍而近升天游之觀雲物之怪奇峰巒之向背巖泉谷
鳥之鳴戛其取材也不窮以絶勝之他畢收之吟卷之中將
見聳髙之格日進而不止毋謂秦無人侯其代興矣夫
　　楝亭詩序
杜子美言詩語不驚人死不休韓退之言詩横空盤硬語妥
帖力排奡而白傅期于老嫗都解張子厚云致心平易始知
詩陸務觀云詩到無人愛處工羣賢之論若枘鑿之不相入
者然其義兩是亦就體製分殊爾今之詩家空疎淺薄皆由
嚴儀卿詩有别才匪關學一語啓之天下豈有舍學言詩之
理通政司使楝亭曹公吟稾體必生澀語必斬新蓋欲抉破
籓籬直開古人窔奥當其稱意不顧時人之大怪也公于學
博綜練習掌故胸中具有武庫瀏覽全唐詩派多師以爲師
宜其日進不已譬諸􁘚騮驥騄郭椒丁櫟騰山超澗馳騁旣
熟下而縱送劇驂之區其樂有不可喻者已
　　　和鴛鴦湖櫂歌序
吾鄉舊事吳㑹分地紀旣軼不傳而張元成志今亦不可復
覩予于甲寅之歳掎摭遺聞作鴛鴦湖櫂歌百首示同里諸
子屬而和者僅中表兄譚舟石一人而巳舟石取材皆予所
未及道故新城王少詹最稱之回思往事又十二年矣魏塘
曹次典相遇京師復徧和予韻事不必異而辭則必工假令
功名之士讀之猶深故鄉山水之慕矧予之侘傺無聊者乎
昔張堯同成嘉禾百詠不聞有和者予之詩旣有舟石和于
前又有次典繼其後安見今人之不古若也次典其鋟諸木
試以質少詹可哉
　　　橡村詩序
詩猶夫射也棲鵠于侯有參有干貍以爲步龍首蛇交以爲
楅雖爲物不同其志于中則一爾彼其搢三而挾一支左而
詘右此夫人而能之也舉旌以宮偃旌以商三耦八算負侯
而唱獲射之必有節也武夫之赳赳有終身射而不知節者
矣或留焉或揚焉或出於方焉善射者則異是燕角之弧朔
蓬之矢決拾并夾必選其良此猶詩家之取材也六弓四弩
八矢之法參均而九和角與幹權筋三侔膠三鋝絲三邸漆
三斞水之以辨其陰陽夾其陰陽以設比設羽設刃此猶詩
家之鍊句也鵠有逺近有髙下則審之在我而已今之言詩
者多主于宋黃魯直吾見其太生陸務觀吾見其太縟范致
能吾見其弱九僧四靈吾見其拘楊廷秀鄭德源吾見其俚
劉潜夫方巨山萬里吾見其意之無餘而言之太盡此皆不
成乎鵠者也尤而效之是何異越人之學逺射參天而發適
在五步之内也乎吾家橡村弟善古今詩其取材必良其鍊
句必極精緻陳言務去而夕秀啓焉譬諸射者持弓矢審固
動而不括必志于彀詩所云終日射侯而不出正者矣橡村
貽書索予序書至是日適觀射于市之南遂取以爲喻
　　東浦詩鈔序
朱氏望在沛其後避地丹陽望又在吳居張顧陸三姓之上
其于楚則荆門襄陽零陵郴安陸聚族居者多以名位顯悔
人家潜江以文學著郷里貢入國子監視取功名甚易及留
京師五年凡三舉鄉㑹試開院日朱氏無一人中式者以悔
人之才亦淪落不遇考五行家言若蕭氏之宅經郭氏之墓
圗五姓各有禁忌當其不利悔人文雖工無益也夫士不遇
于時則思見稱于後丗悔人舍帖括而專工于詩宜矣詩之
爲教與時文異必其不雷同于衆人而後可傳悔人之詩其
初誦之或鬱轖而不舒徐而繹之則温厚悱惻皆合乎古人
之榘矱使浮薄之氣不得接焉以是新城王先生貽上稱之
郃陽王君幼華又稱之宜陽楊公退菴商丘宋公牧仲又稱
之然則悔人于詩不若時文之蹭蹬不必竢之後丗巳爲群
公之所許又何慮其不傳也乎詩言之矣豈無他人不如我
同姓悔人歸乎東浦之堂愈肆力于古則其詩當更進于是
庶幾論門才者吾以潜江爲望焉
　　　騰笑集序
竹垞主人少無宦情耕長水之南年五十矣
天子下詔徵文學之士備顧問著作之選有薦于　朝　召
試體仁閣下
天子擢居一等除翰林檢討充明史纂修官故事翰林非進
士及第與改庶吉士者不居是職而主人以布衣通籍洵異
數矣越二年
天子增置日講記注官則主人亦與焉是秋出典江南省試
拜
命之日屏客不見將渡江誓于神入闈矢言益厲聞者以爲
怪迂公事畢地主問遺輒以分故舊攜其妻入京師無家具
僅載書兩大簏而巳盜劫其居發所藏止餐錢二千白金不
及一鎰也明年正月
天子召入南書房　賜宅景山之北黃瓦門東南居一年名
挂彈事吏議當落職
天子宥之左謫其官復僦宅宣武門外遣其妻歸獨處一室
庭有藤二本檉栁一株旁帖湖石三五可以坐客賦詩于是
酒人稍稍來游或有過而問業者爰出通籍以來所作鏤示
同好其曰騰笑集者取諸孔稚圭北山移文之語也噫主人
以詩文流傳湖海四十年一旦致身淸美入侍　禁近賦命
誠非薄矣卒齟齬于時人方齒冷宜其焚棄筆硯勿復爲顧
仍爲之不已則笑之者亦不已也項平父有言丗之人無貴
賤皆畏人笑獨滑稽者不畏人笑非獨不畏且甚欲之然則
主人所爲毋乃近于滑稽也乎時康熙二十有五年歲在柔
兆攝提格月在終寎丁巳朏竹垞主人朱彞尊自序
曝書亭集卷第三十九
曝書亭集卷第四十
　　　　　　　　　　　秀水　朱彞尊　錫鬯
序(七)
　　　宋院判詞序
商丘宋之南京也東都盛時由汴水浮舟達通津門三百里
而近車徒之轚互冠蓋之絡繹妖童光妓自露臺瓦市而至
樂府之流傳朝倚聲而夕勾隊于照碧堂上蓋流風雖逺遺
響宜有傳者故言詞于汴宋若燕函秦廬夫人而能之者也
然自金源變而爲曲中州言韻者四聲乃去其一按以大晟
之律呂不能無誤生于是土者又必游覽四方交友之往來
審音于南北淸濁之辨用心專一而後可無憾焉理藩院判
宋君牧仲倜儻好結客其談論古今衮衮不倦至爲長短句
虚懷討論一字未安輒歷繙古人體製按其聲之淸濁必盡
善乃已故其所作咸可上擬北宋雖東南以詞名者㦯有遜
焉不觀夫函乎必先爲容乃以制革權其上下旅衣之始可
無齘至于廬摩䥨矣又置而揺之使其無蜎炙諸牆以眡其
橈之均横而揺之以眡其勁蓋專且審如是然後謂之國工
則非燕秦夫人之所能善矣君之詞殆類是與
　　　陳緯雲紅鹽詞序
宜興陳其年詩餘妙絶天下今之作者雖多莫有過焉者也
其弟緯雲繼之撰紅鹽詞三卷含宮咀商駸駸乎小絃大絃
迭奏而不失其倫噫盛矣其年與予别二十年往來梁宋間
嘗再至京師一過長水謂當相見矣竟不值而緯雲留滯京
師久予至輒相見極譚燕贈酬之樂因得詢其年近時情狀
三人者坎坷畧相似也方予與其年定交日予未解作詞其
年亦未以詞鳴不數年而烏絲詞出遲之又久予所作亦漸
多然丗無好之者獨其年兄弟稱善人情愛其所近大抵然
矣詞雖小技昔之通儒鉅公往往爲之蓋有詩所難言者委
曲倚之于聲其辭愈微而其旨益逺善言詞者假閨房兒女
子之言通之于離騷變雅之義此尤不得志于時者所宜寄
情焉耳緯雲之詞原本花間一洗草堂之習其于京師風土
人物之勝咸載集中而予餬口四方多與筝人酒徒相狎情
見乎詞後之覽者且以爲快意之作而孰知短衣塵垢栖栖
北風雨雪之間其羇愁潦倒未有甚于今日者邪
　　　黒蝶齋詩餘序
詞莫善于姜夔宗之者張輯盧祖皐史達祖吳文英蔣捷王
沂孫張炎周密陳允平張翥楊基皆具夔之一體基之後得
其門者寡矣其惟吾友沈覃九乎覃九鮮交游故無先達之
譽又所作詞不多人或見其一二輒忽之然其黒蝶齋詞一
卷可謂學姜氏而得其神明者矣白石詞凡五卷丗已無傳
傳者惟中興絶妙詞選所録僅數十首耳今覃九年方壯爲
之日乆其篇章必數倍于姜氏盡出以示人人未有不好之
者序其端竊自喜屬和之有人并以見予賞音之獨早也
　　　蔣京少梧月詞序
宜興山有小蘭大蘭碧雲𬗋雲之峰白鶴之洞澤有荆陽罨
畫百凟之水茶檣酒幔與朱藤翠竹交映陶旊之器走他縣
自昔遠騖之流咸思栖伏杜牧之留營水榭蘇子瞻思種橘三
百夲買田以居豈非林麓之勝有發人吟咏性情者與彞尊
家長水四望無山濫泉飛瀑之音不入于耳近宅田磽􁮌遇
歳旱輒不登比年客白下思入茅山爲道士著書以老願未
果翻策柴車入京師風塵蓬勃懷山水之樂蓋有夢寐不能
釋者吾友陳其年偕里人蔣京少訪予僧舍其年别久出其
詞多至三千餘而京少所刻梧月詞凡二百四十餘闋穠而
不靡直而不俚婉曲而不晦庶幾可嗣古人之逸響京少年
甫二十耳爲之不已必至于三千無疑也當牧之子瞻時不
聞陽羨有賔朋之娯猶思卜築于是假令遇才若二子者唱
酬和荅于其間則其移家之謀更不俟終日焉可信也京少
歸爲我度百畝之田陰崖可植藤竹陽坡可以種橘開門山
可望沿溪舟可拏游可以亭憩可以閣茶有銚而羹有勺三
絃之箏雙髻之伎相與按四聲二十八調于酒邊花外京少
其許我乎河氷待泮放溜而南姑置茅山道士勿爲巳
　　　𬗋雲詞序
詞者詩之餘然其流旣分不可復合有以樂章語入詩者人
交訕之矣雖然良醫之主藥藏金石草木燥濕寒熱之宜采
營各别而後處方合散不亂其部要其術則一而巳自唐以
後工詩者每兼工于詞宋之元老若韓范司馬理學若朱仲
晦眞希元亦皆爲之由是樂章卷帙幾與詩爭冨昌黎子曰
懽愉之言難工愁苦之言易好斯亦善言詩矣至于詞或不
然大都懽愉之辭工者十九而言愁苦者十一焉耳故詩際
兵戈俶擾流離瑣尾而作者愈工詞則宜于宴嬉逸樂以歌
咏太平此學士大夫並存焉而不廢也晉江丁君雁水以按
察司僉事分巡贑南道構甓園于官廨且于層波之閣八景
之臺攜賔客倚聲酬和所成𬗋雲詞流播南北蓋兼宋元人
之長將與詩並傳無疑巳贑州控百粤三楚七閩之隘曩時
兵戈未息士之棲于山澤者見之吟卷每多幽憂悽戾之音
海内言詩者稱焉今則兵戈盡偃又得君撫循而煦育之誦
其樂章有歌咏太平之樂孰謂詞之可偏廢與于是其友朱
彞尊審定焉而書其言以爲序
　　　柯寓匏振雅堂詞序
宋元詩人無不兼工樂章者明之初亦然自李獻吉論詩謂
唐以後書可勿讀唐以後事可勿使學者篤信其說見宋人
詩集輒屏置不觀詩旣屏置詞亦在所勿道焦氏編經籍志
其于二氏百家搜采勿遺獨樂章不見録宜作者之日寥寥
矣崇禎之季江左漸有工之者吾鄉魏塘諸子和之前輩曹
學士子顧雄視其間守其派者無異豫章詩人之宗涪翁也
柯子寓匏學士館甥其于詞蓋幼而習焉旣而助予編次宋
元人之詞又同周布衣靑士博采詞人體製探其源流爲樂
章考索一書其用心也勤其倚聲也敏其于詩也兼工而日
進于作者殆習伏衆神而臻于巧者與往歲在戊午寓匏兄
弟與予同以薦留京師明年二月以父喪去又二年訪予江
南遇于燕子磯又二年至京師每見輒出其詞稾久而盈卷
乃雕刻行之今之工于詞者大都昔曽與學士游讀寓匏詞
當有以山抺微雲女壻見目者然而寓匏之詞之派之工不
必盡合乎學士蓋由取材于宋元之人者多也
　　　孟彦林詞序
宋以詞名家者浙東西爲多錢唐之周邦彦孫惟信張炎仇
逺秀州之吕渭老呉興之張先此浙西之最著者也三衢之
毛滂天台之左譽永嘉之盧祖皐東陽之黃機四明之呉文
英陳允平皆以詞名浙東而越州才尤盛陸游髙觀國尹煥
倚聲于前王沂孫輩繼和于後今所傳樂府補題大都越人
製作也自元以後詞人之賦合乎古者蓋寡三十年來作者
奮起浙之西家􁋯而戸習顧漸江以東鮮好之者㑹稽孟彦
林訪予京師岀所著浣花詞凡五百餘闋其好之也篤其爲
之也勤宜其多且工也詞雖小道爲之亦有術矣去花菴草
堂之陳言不爲所役俾滓窳滌濯以孤技自拔于流俗綺靡
矣而不戾乎情鏤琢矣而不傷夫氣夫然後足與古人方駕
焉彦林歸矣爲之不輟其辭必愈工他日相見當更序之
　　　魚計莊詞序
曩予與同里李十九武曽論詞于京師之南泉僧舍謂小令
宜師北宋慢詞宜師南宋武曽深然予言是時僧舍所作頗
多錢唐龔蘅圃遂以吾兩人所著刻入浙西六家詞夫浙之
詞豈得以六家限哉十年以來其年容若畟園相繼奄逝同
調日寡偶一間作亦不能如向者之專且勤矣休寧戴生錡
僑居長水從予游其爲詞務去陳言謝朝華而啓夕秀蓋兼
夫南北宋而擅塲者也在昔鄱陽姜石帚張東澤弁陽周草
牎西秦張玉田咸非浙産然言浙詞者必稱焉是則浙詞之
盛亦由僑居者爲之助猶夫豫章詩派不必皆江西人亦取
其同調焉爾矣
　　　水村琴趣序
凝土以爲器有虞氏尚之矣至周而陶旊有工曰甗曰盆曰
甑曰鬲曰庾曰簋中縣中膊辨及髺墾薜暴之微宜其廢鼐
鼎以利其用然必歷千年而柴汝官哥定始行焉刊石以爲
碑夏后氏先之矣至周而岐陽有鼓至漢而鴻都有經宜其
推石而鐫之木然必俟張參書壁之後又久而鏤板方興焉
其于文也亦然南風之詩五子之歌此長短句之所由昉也
漢鐃歌郊祀之章其體尚質迨晉宋齊梁江南采菱諸調去
塡詞一間爾詩不即變爲詞殆時未至焉旣而萌于唐流演
于十國盛于宋予嘗持論謂小令當法汴京以前慢詞則取
諸南渡錫山顧典籍不以爲然也魏塘魏孝㢘獨信予說頻
與予唱和詞成掩其名示人見者或疑予所作予旣歸田考
經義存亡著爲一書不復倚聲按譜而孝廉好之不倦所塡
詞日多里之人疲于傳寫乃刊行之水村者孝㢘之居因以
爲字元趙子昂氏嘗爲錢處士以水墨寫爲圗者也琴趣者
取諸涪翁詞集名也夫詞自宋元以後明三百年無擅塲者
排之以硬語每與調乖竄之以新腔難與譜合至于崇禎之
末始具其體今則家有其集蓋時至而風㑹使然特工如孝
㢘者不可多得然則孝廉之詞力追南渡作者雖由其才亦
遇其時夫然而後工也孝廉將爲嶺表之游豆蔻之花桄榔
之樹蕉耶扶荔之果靑雞白鷴孔翠之鳥蝴蝶之繭凡以資
琴趣材者一惟孝廉驅使之予耄矣君歸尚思歌以侑酒
　　　羣雅集序
用長短句製樂府歌辭由漢迄南北朝皆然唐初以詩被樂
塡詞入調則自開元天寶始逮五代十國作者漸多遺有花
間尊前家宴等集宋之初太宗洞曉音律製大小曲及因舊
曲造新聲施之敎坊舞隊曲凡三百九十又琵琶一器有八
十四調仁宗于禁中度曲時則有若栁永徽宗以大晟名樂
時則有若周邦彦曹組卒次膺万俟雅言皆明于宮調無相
奪倫者也洎乎南渡家各有詞雖道學如朱仲晦眞希元亦
能倚聲中律呂而姜夔審音尤精終宋之丗樂章大備四聲
二十八調多至千餘曲有引有序有令有慢有近有犯有賺
有歌頭有促拍有攤破有摘遍有大遍有小遍有轉踏有轉
調有増減字有偷聲惟因劉昺所編宴樂新書失傳而八十
四調圗譜不見于丗雖有歌師板師無從知當日之琴趣簫
篴譜矣姚江樓上舍儼若工于詞曩留京師輯詞鵠一書業
開雕搨行旣而悔之告千予曰詩變而爲詞詞變而爲曲歷
丗久逺聲律之分合均奏之高下音節之緩急過度旣不得
盡知至若作者才思之淺深初不係文字之多寡顧丗之作
譜者類從歸字謡銖累寸積及于鶯啼序而止中有調名則
一而字之長短分殊安能各得其所莫如論宮調之可知者
敘于前餘以時代先後爲次序斯丗運之升降可以觀焉予
曰旨哉子之言詞乎上舍請易書名予名之曰羣雅集蓋昔
賢論詞此出于雅正是故曽慥録雅詞鮦陽居士輯復雅也
譜旣成以段安節樂府雜録王灼碧雞漫志及宋元髙麗諸
史所載調存詞佚者具載之并以張炎沈伯時樂府指迷冠
于卷首學者覩此何異過渉大水之獲舟梁焉是爲序
　　　髙侍講扈從東巡日録序
翰林院侍講錢唐髙君以康熙二十一年春扈從
天子東巡告成功于
三陵歸成日録二卷其友朱彞尊受而讀之作而曰古者君
出史載筆士載言蓋必有文學之臣從周之蒐于岐陽也時
則有若史籀爲之詩漢之狩于方岳也時則有若班固有若
崔駰有若馬融爲之頌不惟是也昔惟叔之寶鬲鼎銘曰唯
叔從王南征叔邦父之簠銘曰用征用行用從君王凡獲與
扈從者至銘之彞器以永厥丗期以鋪揚盛美于無窮自古
然矣君侍　禁闥久親見
聖天子命將四出誅鉏不庭授方略于萬里之外宵衣晚膳
不自暇逸君亦未嘗思偃休沐一旦弛威弧戢天戈疆宇悉
定辰旂星䍐有事　山陵從容豹尾之後賡　天章荅顧問
惟君日侍左右君之遇榮矣雖然踰山海而北極乎松花之
江荒塗深淖車溓而馬瘏羽林材武之士蓋有不勝疲乏者
君以一書生執鞭靮日夜隨侍帳殿不少後又以餘力拜
颺賦詠考山川之阨塞覽戰爭之迹訪金源宮闕所在證以
舊史至殘碑斷碣靡不摩挲讀之非有倍萬人之才者能之
乎
天子命君侍從允爲得人君之所記方之古銘詩可無怍矣
　　　劉氏族譜序
姓以别生分類也顧後丗乃反合之合之自漢賜婁敬項伯
爲劉氏始自漢以後帝王將相惟劉氏爲獨多斯縁附者日
衆而譜系益繁其最著者七房彭城尉氏臨淮南陽廣平丹
陽南華而北魏凌江將軍之後由襄平徙河南者不與焉譜
劉氏者有漢氏帝王譜宋譜餘若幾若晏若輿若沆若復禮
各著有宗譜雖不盡傳隋唐以前所重者門望大率皆逺引
往牒尊之爲祖源逺則支易棼族繁則難合于九族則忽之
于所不可知者強附而親之惑巳遼陽劉氏其先傳自大保
秉忠之後至正末有諱顯者仕爲通州安撫司副使洪武中
授都指揮僉事封明威將軍予丗襲其子通以軍功進指揮
使封懷逺將軍賜鐵劵免三死作鎭開原丗居東寧衞惜木
城十一傳而徙大興裔孫某忼慨有志行述其先人之訓撰
族譜上下卷自明威將軍始譜系墳墓灼然可信京師士大
夫見者莫不嘉歎蓋本支近斯宗族易敦家誡約斯子孫可
守某之爲是書豈惟傳之于家殆吾黨所宜效法者也
　　　姚氏族譜序
吾鄉族望在宋有呂氏錢氏朱氏沈氏魯氏衞氏常氏焦氏
莫氏婁氏終宋之丗以科名顯以家法傳莫若聞人氏聞人
氏族譜一冊先君購而藏之約二百翻朝之誥勅家之詩文
略備其逺裔請借録匿不肯還是書遂失見于至元嘉禾志
者僅登科一十二人而已姚氏在吾鄉有諱倬者登大觀三
年賈安宅榜進士明之初曰瑄以尚書中洪武庚午舉人仕
爲監察御史死建文之難曰綬以書画詩知名于時曰弘謨
仕至吏部左侍郎兼翰林院學士贈禮部尚書其弟弘誼精
音律撰樂府統宗所稱靑蓮居士者也餘若文若俊若鵬若
汝舟若體信皆中甲科若文通若鳳若篚若䇝若楫皆中乙
科然其家丗或顯㦯隱未詳其流派萬曆初光禄大夫柱國
太子太傅工部尚書善長公登先文恪公榜進士由行人改
御史巡視長蘆鹽課按山東河南迴翔京尹卿士歷今官年
七十餘致政歸九十一而終是時諸姚半消歇而公之族日
大公之孫澣北若乃撰有家乗刊行又五十年其子姓愈繁
衍于是公從孫澍我士復爲纂輯成書而屬予爲序憶予八
齡時猶及見公公時尚健步里居樂善好施病者給以藥寒
者給以衣死者給以棺槥今所傳菉竹堂醫方皆公手自抄
又嘗注律以律文簡而易晦乃用小字釋其下順治初頒行
大淸律寔依公所注夲也先文恪公賜第日嘉興同榜九人
姚氏與吾家獨敦丗好兩姓互爲㛰姻而我士又予友壻也
方予避兵練浦我士寔與予共學其爲人愿而謹不苟訾笑
克持其家敎三子讀書又經理先丗墓田以供祭祀而又奠
繫丗族墳墓别昭穆賢者表其德不肖者沒其名俾覽者忠
厚悱惻之念油然而生庶幾爲法于鄉黨比于宋聞人氏也
已
　　　雲氏族譜序
氏族之紊古病其分而今病其合一范也虞夏殷周異焉一
桂也昋炅炔殊焉在下者得以私意紛更而上之人復以好
惡變易宜其若棼絲之難理而卒易辨者則以官有簿狀選
舉者可攷也家有譜系婚姻者有别也自簿狀旣廢附勢者
以異派爲同宗而亡國之裔詭姓氏以逺禍每擇其最著者
彼夫張王劉李趙氏族半天下豈果其枝葉獨蕃與蓋混而
合者衆矣此其譜系之傳多不可盡信惟姓之希者通譜亦
鮮其人序而爲譜足以徵信于丗然或生長廣邑大都往往
舍已趨附去魚而爲鄭去胡而爲令狐稽之又難也雲氏之
族有三其一出縉雲氏而悉雲宥連魏孝文帝皆改從雲文
昌之雲祖元行省參政從龍其子緫管海居于菟灣累丗譜
系可攷裔孫生貟其集以爲譜致書萬里請爲序嗚呼氏族
之紊久矣以唐之盛撰述衣冠房從齒序者不下數十家而
國姓迄無定論元和姓纂作自林寶而不知已姓所由來若
是其難也某生海外僻左之鄉乃能攷据姓源所自有條而
不紊其可徵信矣夫
　　　李氏族譜序
李氏望隴西其次趙郡隴西之系興唐本支日蕃定著房三
十有九而趙郡亦有南東西三祖之别定著六房族最大出
張王劉趙之上太白詩云我李百萬葉柯條徧中州其言大
而非夸者邪梅㑹李氏其先有千四提舉者元至正中自江
陰州徙嘉興六丗之後始有仕宦登甲乙科者相繼位雖不
大顯而一門羣從多有詩筆流傳至吾友武曽才名爲
天子所知徵詣闕下歸與兄繩逺斯年弟符分虎譚藝一時
言詩者稱三李焉旣而取科名登仕版者踵接李氏之門才
且日盛僉謂不可無譜于是斯年討論芟綜之支分派别于
得姓之根源族數之逺近爵位之崇卑墳墓之阡原宗庶之
繼嗣妻妾之外氏適女之出處莫不一一詳書之凡七卷古
者睦族之道必先修譜以聮之是以有小史以奠繫丗有族
師以書其孝弟睦婣有學者惟宗族之序明夫然故不善者
同惡而無所比善者同好而無所蔽使之相保相愛各安本
俗咸期于德行道藝之歸此百丗之計也今之治家者惟生
産是營其于睦族之典或棄而不省譜牒之不明長幼尊卑
乖其分至相凌相詬儕于路人先王維丗持民之道衰矣夫
天下之俗固非一家之所能變然易稱一正家而國定使有
家者咸克明其譜牒禮文之相糾酒食之相洽有無之相通
毋挾冨而轢其貧毋先疏而後其親庶幾可以收族人之心
長保其室家而不乖乎先王以族敎安之義矣若李氏之譜
有倫有要有條不紊後之君子其可以取則者歟
　　　商丘宋氏家乗序
夾漈鄭樵志氏族以國爲氏者二百三十有三宋之先殷王
元子名列三恪詩所云有客有客亦白其馬者也其都商丘
本陶唐火正閼伯之壤是曰大辰之墟厥後望在西河廣平
燉煌扶風利人而商丘之族邃古之三墳尚存服先疇守桮
棬至今猶保閼伯之故土姓源之逺莫之與京以視過江之
王謝袁蕭呉之朱張顧陸山東之王崔盧鄭關西之韋裴柳
薛楊杜皆其後焉者矣譜系之學源于丗本由晉以降或撰
家傳㦯撰家紀或撰丗傳或撰序訓或撰家丗編用揚其先
丗之德善功烈斯則孝子慈孫之用心補邦國之志所未備
俾先正之舊典時式長以不墜别親疎族墳墓序婚姻一書
成而衆善備焉都察院右副都御史宋公塡撫大江左右一
十七年國奢示之以儉事煩行之以簡月要歲㑹乆而案無
留牘
天子嘉公淸德倚毗日隆公精白一心益以澹泊自持公府
無事恒與賔客參考典籍揚扢風雅審定圗書又有餘力撰
家乗若干卷予受而觀之不書逺祖而書近代先王言而後
國史終以文翰其述莊敏文康二公遺行辭簡而事詳合乎
古傳紀之體維宋氏門才日盛公之諸公子一官侍從一列
藩屏一登賢書諸孫咸自奮功名之路公族之蕃衍何福不
除繼自今論宋氏之望不于西河廣平而在商丘斯其爲微
子丗家百丗不遷之宗也夫
　　　具區徐氏族譜序
徐氏之望十有北祖焉有南祖焉居呉洞庭之西山者背縹
緲之峰臨銷夏之灣巖可以耕澤可以漁楓林橘田牆屋相
望自元泰定間國子正字澄生子圻官平江學正愛山水之
勝因卜居焉久而析爲東西二房或移家湖州㦯居嘗熟或
徙沔陽華容湘潭要皆祖正字明宣德二年府學生善始撰
家譜陳尚書山爲作序其後諸生諒欲重緝之未果也上舍
惇復從予學今年三月朔以赤馬船載予渡太湖登角頭于
時棃花盛開迤邐二十里如積雪下上以緋桃縁之偕行者
歎殊絶旣而檥船于灣投上舍之故居村民散處或八九家
或五六家或四三家庻人在官者無有也質庫罔利者無有
也垂白之叟未嘗至訟庭少年不諳博塞之戲歌板之音女
子足不踰門樞其風俗淳朴乃與府治相反而徐氏一門羣
從布衣紃履見客恂恂然處士三級出其所撰族譜有要有
倫可徵可信其或一本而分支出鄉而死徙寧略不詳洵愼
之至矣予家距洞庭祗百有餘里風便一日可逹顧年逾七
十始津逮焉信夫勝游之難也今海宇太平人皆懷其故土
然游人過此末有不生避地之想者矧予覽觀四方習俗之
靡日甚念風土淸嘉莫兹山若安得從徐氏結比鄰以終老
即寄居廡下所忻慕焉書以序其端
曝書亭集卷第四十
曝書亭集卷第四十一
　　　　　　　　　　　秀水　朱彝尊　錫鬯
　序(八)
　　　送湯潜菴先生巡撫江南序
統百城之吏而表率之畫圻廣則聞見難以悉周然則曷以
勸曷以懲曷以化民成俗此其道不外察吏而已大江之南
職四民之業者十僅得五而游民居其半焉安歌便舞䄖衣
甘食山遨而水嬉經過者指爲繁華佳麗之地不知四民敝
攰有穅􁜪不充者逋賦之日増寇宄之竊發有司不自救其
過何能善其俗顧察吏者束于令甲舉其合格者不必盡賢
賢者又不得舉或賢而當劾者有焉故曩之爲督撫者舉措
一不當民心渙而不能驟合若是其難哉使居是職者却賂
遺謝賔客躬親判牘正已以率其屬斯亦可矣然賢士大夫
忠告之不聞小民疾苦之未悉不得不以耳目寄之屬吏夫
以士民之所陳或有未足盡信者矧屬吏之愛憎乎以此守
官可也將以勸懲其下化民成俗則必有道焉内閣學士兼
禮部侍郎睢州湯先生以講幄侍從受知
天子特簡巡撫江南先生之學最醇而不事異同之辨先生
之節最清而不爲嶄絶之行信義之有根而德之有源者已
吾知先生爲政遇下以仁則賂遺必不至接賢士大夫以禮
而廣其詢謀則賔客不必謝刑平其冤者而歸于簡也害去
其甚者而不用亟也夫條教不煩則移俗也易察吏有術則
民心舉安吾特言其麁者若先生之學蓋挹之而不窮施之
而各有當也于其行規以言先生其何以處我
　　　送周郎中還琴山序
山陰周君官郎署十年七閩之亂奉
天子詔冒鋒鏑行萬里執詞不屈拘别館卒不辱命而還持
父喪除服補官京師人或訐大臣子壻辭連君君不置辨遂
挂吏議落職將歸朝之大夫士靡不歎息各賦詩贈行惜其
平生不苟訾笑而以言獲譴也古昔賢人見逐能文之士或
代寫其心志所欲言被之聲詩樂府所傳放歌行是也三代
人才之盛莫過周宣王時内則虢文公樊仲山甫張仲尹吉
甫外則申伯韓侯蹶父召虎方叔皇父程伯休父一賢人去
國若無所損益而詩人之賦白駒一曰以永今朝再曰以永
今夕當其未去思縶維其駒食以苗藿而不惜及其旣去則
冀其賁然來思冀其來而不得則曰無金玉爾音其縈思之
切若是其繾綣也君今歸乎琴山之麓江可以釣林可以游
窟山宅水之樓依竹之堂可以寄傲殆詩之所云逸豫者非
歟雖然君年纔五十齒髪未衰
天子知君久終且見用必不滯于空谷宜諸朝士交望其來
匪止效放歌以代寫君之心志而已
　　　送汪檢討使琉球序
古之儒者誦詩執禮非徒學爲仕逹邦國之政而已必以使
于四方不能專對爲慮故皇皇者華四牡所以勞使臣之詩
于鄉飲酒則歌焉于燕飲則歌焉君以此勖其臣父兄以此
教其子弟惟不辱君命始謂之士而君將有大問則與卿圗
事擇其可使者旣謀其人然後命之戒宰夫官具問所宜賫
夕幣乃行其或聘而誤主君勿親饗食以媿厲之蓋使臣之
重若是然則使絶域者得與可爲將相同科夫豈過哉康熙
二十有一年春有　詔命公卿擇廷臣之可使琉球者衆以
翰林院檢討江都汪君對
天子曰俞命旣下君詣　闕上言七事其一謂邇者方頒
御書于封疆大吏宜并及海外屬國禮部以無故事持不可
天子復集公卿議于廷終允君所請秋八月
親灑宸翰縹嚢鈿函俾君齎以往蓋嘗稽之宋端拱咸平祥
符之際其于西夏髙麗交阯咸出御書賜焉是役也
天子命使必咨于廷君請于朝必言所宜齎者可謂合乎古
而從其宜矣吾聞琉球自隋始通道至唐無聞載諸宋元史
者略焉不詳明之初析而爲三其後山南山北復合于中山
爲一其所以分合之故中土之士多不能言之君史官也職
修明史記宜考其本末歸上諸史舘是則吾黨私心屬望于
君者雖然馳驅而咨諏詢度其亦使者所有事歟于其别序
以送之且作歌以道行邁之光華焉歌曰
君之選兮彤庭鶴斯立兮鸞斯停迺上言兮七事
帝心用嘉兮特可其四
宸藻兮秀霄虎臥兮龍跳受書兮北闕載旜兮東郊八騶兮
道左揺三旌兮婀娜白澤袍兮猩茵郵籤便兮娯親截江流
兮踰浙誕登艫兮閩越仰瞻兮天星無分野兮可經旁睇兮
三老指一髮兮彭湖島島之樹兮靑靑鳥了帥兮紛來迎小
大兮奉酒跪雙膝兮搓兩手陳寶章兮殿中祝
皇帝兮萬壽神靈兮天妃媵蛺蝶兮黄衣微飇兮七日景南
至兮送君歸數歸年兮甲子春載陽兮來止
帝益眷兮信臣被新渥兮今始
　　　送張檢討還郁洲山序
郁洲在東海中相傳山自蒼梧徙此上多炎方草木仙士石
室存焉崔琰述初賦所云吾夕濟于郁洲者也翰林院檢討
山陽張君以上疏謫官歸將徙宅于洲之上行有日矣惜君
之去者咸賦詩爲别或謂翰林非言事之官郁洲非可居之
地君所爲近于好異君之言曰郁洲者吾先子考功恒思卜
築于是而未果也吾居焉以成先子之志云爾朱彝尊曰予
甞好游道出淮陰者數矣其初過之植柳盈隄水下于隄三
尺再過之則隄與水平又過之則水汎濫隄上聚土以爲防
久之如堵牆焉背郭之氓面牆而市不知牆外之皆水也城
居者不知湖流之髙于雉堞也予經過惴惴焉去之惟恐不
速噫淮堰之築千年矣其幸而不潰者天也微君之言固將
勸君徙宅焉詩有之矣適彼樂土爰得我所夫郁洲非淮海
之樂土歟抑聞之家之始造也匪特營祭器養器而巳其度
幽宅也無有後艱則可郁洲之山後磊前磊延廣八百里可
度幽宅者不少也樂哉斯丘考功先生所欲葬焉夫水潦而
改葬者古也去危而即安者人情也申之以忠告者朋友之
道也君曰然吾還當聚族而謀諸遂書以爲序
　　　送悔人宰石泉詩序
吾宗悔人負拔俗之才十試有司不遇以貢士謁選得龍南
之石泉縣由會通河越黃河淸淮溯江以上八千里而遥道
瓜步力不能具舟楫遂訪故人于吳又不值則大困然不以
介意琴歌酒讌吟咏自得吳中舊交樂其曠達也爭賦詩贈
行而予爲之序思夫士君子得百里之地宰之亦視其才何
如耳豈悉限于地哉考唐制别縣爲六曰望曰赤曰緊曰上
中下迨乎明驗身言書判亦以上中下分授初仕者今則比
而同之文選郞置簽于筒聽人掣之天安門外似出乎至公
矣然文人才命恒兩相妨石泉荒逺之地宜爲悔人所掣也
雖然今之所謂善地者郷曲之近物産之美賦額之多戸口
之庶置郵之便如是而已究之郷曲近則應接煩物産美則
徴求衆賦額多則簿書積戸口庶則獄訟滋置郵便則折腰
屈膝僕僕伺候于道左以有用之歲月徒結上官之懽民未
受吾惠而書生之意氣盡矣石泉之爲縣事簡而俗淳民吾
子也士吾門生也山水吾朋友也布可以衣藥可以服食何
妥之所治趙㽔李白杜甫之所游有著書覽古之娯而無凍
餒之患安見集于枯者之不勝夫菀邪今
天子留心民事一命之吏有薦于　朝輒移試繁劇之地悔
人廣交游豈無薦其名者予翻爲悔人慮之不若安居石泉
之爲愉快也
　　　贈顧銘序
寫真之肖者自閩中曽鯨外吾得四人焉錢唐謝彬華亭沈
韶山陰徐易海鹽張逺往予盡識之今此四人者皆巳老矣
昔唐之丹靑首曹將軍霸杜甫贈之詩有曰必逢佳士亦寫
眞其老也干戈漂泊至尋常行路之人皆貌之夫豈得巳哉
郷人顧子兼師乎謝氏沈氏狹藝以游于京師與予相遇于
天津爲予寫影惟肖由吾郷至天津舟車之程瀠紆三千里
自吳楚齊魯以達于燕其間相遇之人何限而顧子獨肯貌
予其不以尋常行路之人視予可知也今海内畫手類師曽
氏向之所游四人者學曽氏而有得焉者也方其未得若有
所膠于中而不釋及其旣得于心若飛鳥之過目其形之去
我愈疾而神愈全矣蓋吾之所聞于四人者如此顧子試由
吾說而繹焉其何必不如曽鯨氏哉
　　　贈筆工錢叟序
硯得一可以一生墨得一可以一歲故惟筆工爲難吾嘗誦黃
魯直之言而是之不惟爾也羽陽銅雀香姜之瓦先吾數千
歲陶之墨之壽亦百年爲之者不期同時足爲吾用至于筆
其人必與吾書法相習緩急肥瘠先入其意中然後拔穎斬
幹縱吾腕之所如而無憾故必熟識其人而後可工之擇豪
匪一羊鼠之䰅山雞雀雉豐狐虎僕猩猩䖮蛉狸獺麝鴨馬
鹿之毛各呈其能自宣城諸葛氏以散卓得名蘇子瞻亟稱
之而弋陽李展舒城張眞嘉陽嚴永錢唐程奕歷陽柳材廣
陵呉政呉說以及侍其瑛張通郎奇吳無至徐偃張耕老之
徒往往因蘇黃諸君子之言垂名于後洵夫一技之善有深
入人心而不可沒焉者已歸安近多筆工錢叟所製羊毛筆
最爲得法予識叟且二十年每出游輒槖置叟筆百餘自隨
恒恐其盡持以作字藴藉之妙不知有筆在吾手中而法度
生焉至易以西北人及他工所爲則心不相謀豪與手拒爲
筆所役不勝獰劣之苦無他拔穎斬幹之失其宜其人又不
與吾書法相習故也若叟庶幾可進乎古筆工之列矣昔子
瞻還自海外用諸葛氏筆至于驚歎以爲北歸喜事又言往
還中吳說以筆工獨耐久予之贈叟以言豈惟歎其一技之
善殆亦猶蘇子之于說也夫
　　　贈汪叟序
湯武周孔古之大聖人也而嵇康非之薄之韓愈之文至矣
而劉昫訕之天下以爲賢一鄉之人曰否聽者從而疑之矣
同調以爲工異乎已者以爲拙昧者從而信之矣是則毁譽
之至無定者末丗之文行也因思藝事之微有一定而不可
淆者宜莫如弈方其勝敗決乎前某也一品某也二三品較
然論定有非毁譽之所能移旣極其詣則其人雖吾所惡但
可詬及其人終不得詬其藝之未至孔子曰不有博弈者乎
爲之猶賢乎已故夫弈雖小數亦有可學者焉然藝之至者
恒僅專心于是未暇究文章道德之業則士君子雖與游未
嘗不厭薄之噫使其言行之際一如學弈者之心而審其得
失焉不可因其人而益重其藝乎歙人汪叟善弈者第一品
觀其貌睟然可親察其言藹然可聽所爲小詩詳雅而中律
出其寫真畫卷當丗之鉅公才士莫不嘉奬若岀一口將不
特以藝重者歟予嘗疾丗之僞爲君子而勦說以爲文者思
力反之于古而毀者之中予雖好予者不能奪也輒悼平生
知已未若叟所遇之多復自笑不能學進乎弈徒以無定之
毁譽聽之習俗愛憎之口而已題其卷遂因所感以告之
　　　黃徴君壽序
康熙十九年監修明史崑山徐公立齋舉棃洲黃先生入史
舘編纂先生辭不赴以經義敎授鄉里聚書萬卷從游弟子
數百人歲在已巳八月先生縣弧之辰年八十矣其子百家
游學京師請予文歸爲先生夀先生長予且二十年予童穉
時即知先生名方忠端公與六君子同時爲魏忠賢所害思
陵即阼先生詣闕訟冤手鐵椎椎許顯純又揕崔呈秀之胸
拔其䰅歸而焚之吿于忠端公墓勇哉先生之復父讎也旣
而偕兩弟讀書譚藝合名士衿契轉徙兵戈俶擾之中不忤
俗以爲髙不妄交以干禍先生之明哲又有不可及者回思
曩昔訟冤之日除惡難于拔山迨忠賢雖僇而其黨散處四
方洎乎南渡若厝火之復灼蓋至十餘年以來始消歇無復
存者而先生猶康彊無恙忠端公特祠春秋膢臘率子姓奉
祀目擊其先公之大節具書于國史先生之心足以自慰于
介壽日宜浮一大爮者也予之岀有愧於先生顧性好聚書
傳鈔不輟則與先生有瓷芥之合明年歸矣將訪先生之居
而借書焉百家其述予言冀先生之不我拒也
　　　劉髙士壽序
於越古多志節之士逮宋之季髙尚其事者益多篁墩程氏
撰宋遺民録書其什一而已以予所聞唐與玉濳而外如王
沂孫聖與王易簡理得練恕可行之皆是也明之初王冕元
章楊維楨㢘夫張憲思㢘咸蜚遯離俗志不可奪外若劉渙
之子績績子師邵羅紘之子周周子頎則丗有隱德尤所難
已甲申而後越中隱君子僂指難數最髙者二人余寶應若
水劉舍人伯繩一耕于山一棲于市不與丗接熱官就見之
者遁入牀帷中披其帷則從後出兩君行誼略同而劉君爲
念臺先生子先生就義之後閉戸輯其遺書孜孜不倦憶庚
子冬予偕南昌王猷定訪之蕺山下入其門無門焉者升其
堂階艸不除堂之左列先生順天府尹時頭踏垂蘇半脫毶
毶然尚存主人前揖年未艾顔色枯槁問先生遺書出三禮
草稾見示明年再訪之不復得見矣當天啓中逆奄用事流
毒縉紳餘姚白安黄公被逮念臺先生送之行臨别訂婚姻
之約時兩家各未有孫也旣而劉君得子是爲惕菴髙士黃
徵君太沖得女爲髙士之配黃孺人髙士繼前人之志絶意
功名肆力于詩古文攷次祖父所撰禮書以丗儒偏用小戴
記廢大戴記不録此非通論乃附入焉博采諸家之說折衷
歸于至當輯成正集一十四卷分集四卷而兩丗未就之書
得傳晩又作吾屯子微言内外二編闡明性理經術之旨于
是髙士年七十矣予交徵君子主一言髙士有子蕺香力學
有文行因延以誨穉孫恒述過庭時家誡蕺香雖貧乎能盡
潔白之飬辛巳涂月歸壽其親由是東南名士咸歌詩介雅
而予爲之序
　　　朱翁六十壽序
愚聞之矣古有飬老之禮無獻壽之文當其時若生子書于
閭史閭獻諸州州獻諸伯伯命藏諸州府閭胥嵗時數其衆
寡辨其施舍以年則五六七八九十之異其制以弧則梧柳
桑棘棗之異其用以杖則家鄉國朝之異其地以豆則三四
五六之異其儀鄉有耆老州有司鮮不知之而飬之于學謀
于賔介輔以僎相以司正告于先生君子瑟何之工俎授之
弟子樂以南陔白華華黍歌以魚麗南有嘉魚南山有臺笙
以由庚崇丘由儀不可謂非獻壽之詞矣夫惟接之以仁制
之以道敬其父而子恱油然生孝弟之心盡尊讓之節故無
事家燕以夸其郷曲也後丗禮廢名不書于閭史齒不尚于
有司異粻宿肉告存賜秩就見之典不行爲人子者欲壽其
親將以致洗腆之歡乃謀于郷之大夫士乞言以祝純嘏不
失告于先生君子之義亦猶行古之禮也夫宗人某丗居休
寧之倫堂遷吳江之盛澤性淳厚有德量好義重然諾䡖施
予不以辭章自見教其子逢源敦尚古學俾問業于予里多
粟果少年禁勿往來葺𬗋陽書院以祠徽國文公俾肄業祠
中四方名士至則設舘授餐無倦色家儲祕笈古琴法書名
畫以供淸鑒而又訓其子曰人生丗上寸隂可惜豈可晷刻
偷安邪蓋翁雖隱于市而敦崇古道有篤行君子之風其治
家具有條理不察察于細務睦婣任恤恒苦不及所謂一國
之善士非與朱氏之先源于小邾子其後望在沛亦在吳旣
而丹陽錢唐義陽永城太康各以望著自文公崛起新安于
是茶院一支獨盛翁系出茶院後實婺源之宗子也予家自
盛澤三家村徙居秀水翁之居吾先丗之桮棬存焉逢源請
予爲文壽其親雖不敢附先生君子之列然詩言之豈無他
人不如我同姓然則知翁者莫予若也以予言進一觴可乎
　　　孫逸人壽序
萬鍾之飬三簠之禄兼珍之饍啜粟飲水之歡子之娱其親
者不同要以潔白爲尚笙雅所以奏白華之詩也民有四終
身不去父母之側者惟農則然通物而爲商牽車牛而服賈
晨昏定省先後扶持之節子職不能無違至于士生而弧矢
以射四方十齡即就外傅旣長負笈從師擔簦戴笠以求友
惟夫所游有方所習有業本乎詩禮之訓克兼乎古今小大
之學堅磨之而不磷膩汙之而不染束修之入可以代耕廣
譽之聞勝于儋爵游也足以揚親之名居也足以樂親之志
則洗腆用酒稱觥上壽此貴不如賤冨不如貧向平憬然而
悟吾因之益信也已菊人孫翁居吳之干將里以孝友稱敎
其子上舍起範博通九經六書結僑札之契徧南北館穀所
入悉以奉親所云潔白之飬非與今年十月届攬揆之辰上
舍方歸自濠上其戚懿咸奉觴于翁夫十月穫稻正春酒介
睂壽之期而翁身其康彊顔貌如三四十頌所云令德夀愷
者也人或惜上舍之才壯而未遇莫顯其親是非克知上舍
之心者方幸其身爲父母之身或游或處爵禄之不縻要會
之不及朋友兄弟之具邇有歌有詩有酬有酢吾知海内封
君必有聞而致羨于翁者書以爲序
　　　顧叟壽序
古之躋堂介夀不於誕日於元辰故王公上壽之歌曰百福
四象初萬壽三元始又曰四氣新元旦萬夀初今朝凡臣之
祝其君賔朋之燕交友多以歲之始行之崧髙之美申甫止
及其地生民之稱后稷不書其時閟宫之頌魯亦然獨三閭
大夫有曰攝提貞于孟陬惟庚寅吾以降舉攬揆初度以示
人丗之讀騷者莫不識其閭史之辰焉中吳顧叟幼茹古長
而摩挲古人書畫別其僞眞晚益臻于神妙由是海内卿大
夫士交重之延之上賔席舟車絡繹于道比于周公謹陸友
仁叟之甥陸生從子游每過潬上園居輒與叟遇閒登其堂
書一牀畫一幅藝花數本肅客而坐酒旨且多膳精而腆其
容藹藹其言諄諄不及人過失有問必以直對長者也陸生
語予叟年七十里人將賦詩介壽請予序之問其初度則元
日也因思昔賢之嗜奇古者莫如屈子其言曰幼余好此奇
服年旣老而不衰觀其帶長鋏冠切雲𬒳明月珮寶璐食玉
英要勿狥丗俗所好至其自信則曰善不由外來名不可以
虚作澹無爲而自得與泰初而爲鄰則其養生也固有道矣
叟善善而不攻人之惡方諸屈子攸殊然善不外來名不虚
作則叟之行已有焉若夫玉色脕顔精醇粹而始壯則後先
一揆也桐弧旣懸盤有生菜酒有屠酥自孫而子自甥而舅
介雅徵歌叟其可以陶然一醉也夫
　　　胡母楊太君八十壽序
胡母楊太君年十七而嫁嫁踰十年而寡育三歲孤視其婚
訓之義方以母道兼父道持門戸者且六十年年八十矣鄉
黨賦詩書諸屏請予作序予邑人也邑有賢母爲之祝嘏而
不善乎古者閭必有史斯一郷之善人知所勸而女子之德
亦必有女史紀之詩言彤管有煒是已周南一十一篇言女
德者十召南一十四篇言女德者九申人之女蔡人之妻周
南大夫之室息君之夫人黎莊夫人衛莊姜之傅母其詩得
嫓羣雅至于小雅之材七十四大雅之材三十一美臺行者
不少惟易亦然恒之六五也觀之六二也家人之彖也皆以
言乎其貞也蓋正家之道必自内始明乎内者家自齊家也
者天下之則也天下之定繫于一家之正一家之正必自女
始此謂家人利女貞也且夫天之報施爲善者不必皆福爲
不善者不必皆禍往往有出于儒生論議之表者獨貞節之
婦定有賢子孫之報斯理也稽諸史冊蓋千古不爽焉今太
君有子遂潔白之養設帨之辰子拜于前孫拜于後濟濟邦
族稱兕于堂太君亦榮矣哉回憶新寡之日懷抱綳子小兒
蒿蓍以爲簮藜莧以爲食篝燈竈觚之上恒夜作理軖車唯
自喻其苦而不以告人者願太君子若孫之無忘之也歲之
九月籬菊方舒有肴有蔌有黍有稌十酒十榼雨壺兩羭壽
觴舉綵衣趨太君顔色長敷愉吾操赤管于是書
　　　叔母賀太君八十壽序
歲強圉赤奮若暢月甲午叔母賀太君設帨于闈于是年八
十矣吾宗人獻壽者百餘有觥有壺有爵有觚或䐹或腒溢
于庭除第十五弟彞政初
命授内閣中書舍人垂魚繡鶒偕其婦拜于前孫曽孫外孫
離孫歸孫拜于後閭䣊戚懿莫不爲太君榮從子彞尊進曰
女有四行吾叔母克全之女有七誡十二訓吾叔母克副之
叔母生長冨貴幼隨父孝延公徧歷濟南建南左江嶺北諸
官舍不以父鍾愛而女職有闕及嫁侍君舅君姑于京邸從
祖母趙淑人以命婦屢朝后宮每賜食懐歸必先及叔母
不以姑鍾愛而婦道有闕也旣年二十四而寡旋遭亂從祖
尚書公舊第燬于火避兵深村亂定乃依兄公山樓以居樓
東廊廡數楹内治嚴肅乳媪竈婢之聲弗達于外三徙而就
舊第之基築小屋以栖荻簾紙閣未嘗出視門戸吳越之俗
佞佛比丘尼特多恒出入閨闥尤好與孀者交結叔母獨峻
拒之曰此輩一與往還内言必出于梱矣以是庭無尼氏之
跡居恒被服雖華盛日不好珠翠之飾其後産日落練衣布
裳盥浣必潔饎㸑或不能繼處之怡然蓋自十五弟八齡敎
之讀書通賔客食餼廩歌鹿鳴數十年如一日迨十五弟歷
試禮部未第思奉檄以娛老親叔母輒以書誡曰愼毋以貲
進其甘貧守約有士君子所難幾者吾家太傅文恪公以宰
輔歸里遺丙舍之田七十畝尚書公僅五倍之每自歎曰吾
甚慙于叔父斯浙西言清德者必數宋氏彝尊通籍將二十
稔恒産祇及太傅之半而十五弟雖登仕版亦無負郭之田
叔母甘貧如飴有自得之色由其持久之道恒存乎敬順舉
凡紛華榮麗靡足以攖其心宜其視菽水過于肥甘也夫人
生難得者夀而叔母八十如五六十時康彊善飯諸孫裙屐
繞膝前居雖陋尚書之井巷猶守而勿失且有學使者題扁
以旌焉朋酒旣稱叔母其可以辴然而進一觴矣是爲序
　　　蔣母沈太君七十壽序
吾讀易而悟家人之義矣易之傳曰家人有嚴君焉父母之
謂也嚴也者正家之要然爲人父而過于嚴教不行繼以怒
則母不得不濟之以慈母一于慈將曲庇子之過使其父罔
聞知父有省察且力爲子諱至于夫妻反目而子反懟其父
矣故父道寧慈而母道不可不嚴惟其嚴而後能正位乎内
家人之所以利女貞也每見寡婦之子長多克家由其母克
兼義方之訓嚴與慈交相濟焉魏塘沈太君者蔣䖏士正言
繼室正言風流儒雅樂于取友所居蓮谿在縣治之北後移
家郡南門之外水周其堂敦槃縞紵之交往還者數太君孝
飬其姑爲酒食讌賔客下逮傔從得饜飫先是舅瞻雲公崇
禎初以蘇松兵備副使家居有子六人女一十四人及太君来
主中饋兄公女妹外内無間言旣而以寡婦持門户孱弱之
軀㕮咀藥物綜理庶務力課二子誦詩讀書飯以麤糲之餐
衣以寛博之褐目不覩嬉戯之具耳不聞緐哇之音長而業
成稱士林領袖太君之於妻道母道靡不當矣今年夏届太
君設帨之辰於是太君年七十比少壯時精神日益強健鄰
里鄉黨姻亞之戚咸思獻夀隮堂而徵序於余余族父東溪
先生太君女公夫也側聞太君之苦節久矣回思正言存日
其治家不尚嚴厲寧逺兄弟樂父之慈而太君克以嚴敎其
子有嗃嗃之吉而無譆譆之吝閑有家而家正效非小矣詩
曰彤管有煒若太君者洵足昭我管彤者與敬獻一觴以爲
壽
曝書亭集卷第四十一
曝書亭集卷第四十二
　　　　　　　　　　　秀水　朱彝尊　錫鬯
　跋(一)
　　　李氏周易集解跋
唐著作郎資州李鼎祚集子夏以來易說三十二家又引張
氏倫朱氏仰之蔡氏景君三家注及乾鑿度合三十六家題
曰周易集解自序稱一十卷斯爲完書晁氏志惜其失七卷
蓋誤信新唐書藝文志目録也或以其書宗康成排輔嗣然
繹其序有云王氏略例得失相參仍附經末是未嘗全排輔
嗣論者未之察爾由唐以前易義多軼不傳藉此猶存百一
宜西亭宗正獲之亟以開雕近則流播者多海鹽胡氏嘗熟
毛氏皆有刊本矣唐史論經學易有蔡廣成詩有施士丐禮
有袁彞仲子陵韋彤韋􁈙春秋有啖助趙匡陸淳論語有強
蒙獨未及鼎祚唯宋史禮志追贈贊皇子而元四明袁桷集
謂資州有鼎祚讀書臺今未審故迹尚存焉否也
　　　書周易本義後
朱子易本義析爲十二卷以存漢志篇目之舊較之程子易
傳依王輔嗣本原不相同惟因臨海董氏楷輯周易傳義附
録一書乃強合之移易本義次序以就程傳明初兼用以取
士故不復分其後習舉子業者專主本義漸置程傳不講于
是鄉貢進士呉人成矩叔度署奉化儒學教諭削去程傳乃
不從本義原本更正其義則朱子之辭其文則仍依程傳次
序此何說哉沿至于今科舉試題爻象並發其亦悖乎朱子
之旨矣予初求原書不得今覩此本附東萊呂氏音訓末有
朱子後序是爲完書宜亟開雕頒諸學官第恐下士見之翻
大笑爾
　　　書林氏周易經傳集解後
福清林黄中金華唐與政兩人皆博通經學而一糾朱子一
爲朱子所糾舉動不愼遂自絶于君子蘇平仲爲與政鄉曲
後學雖盛稱其經術然與政之遺書無一存者黃中周易經
傳集解三十六卷淳熙十二年四月經進付袐書省有勅襃
美謂其傋繹始終兼該表裏㑹稡編圗之冨包羅象數之全
觀其書卷帙繁重傳抄者難崑山徐尚書原一爲其弟子納
蘭容若彚刻經解黄中是書業開雕矣客或語尚書曰黄中
獲罪朱子若刊其書是亦朱子之罪人矣乃斧以斯之當日
朱子既有違言門人多言黄中文字可毁然黄中逝後勉齋
黄氏爲文祭之其略曰嗟哉吾公受天勁氣爲時直臣玩羲
經之爻象究筆削于獲麟至其立朝正色茍拂吾意雖當丗
大儒或見排斥著書立言苟異吾趣雖前賢篤論亦不樂于
因循觀公之過而公之近仁者抑可見矣論者固一可以一
眚而掩其大醇也勉齋爲文公髙弟而推許黃中若是殆記
所云憎而知其美者與
　　　龍氏易集傳跋
周易集傳十八卷元湖廣儒學提舉龍仁夫撰仁夫字觀復
廬陵人學者稱麟洲先生經文主朱子本義每卦爻下各分
變象辭占謂雜卦爲古筮辭春秋傳所引屯固比入坤安震
殺皆以一字斷卦義此類是也孔子録之以羽翼經初非刱
作今書止存八卷爾通志堂集經解以闕書未開雕寫以藏
諸笥
　　　王氏大易緝說跋
大易緝說十卷元武昌路南陽書院山長邛州王申子㢲卿
撰康熙庚申借無錫秦氏本録而藏之書其末曰易十二篇
爲費氏所紊經傳之移易圗書之異同紛綸乖合王氏之說
雪樓程氏草廬吳氏或賞其平正穩當或以爲確然粲然成
一家之言者也易于秦火後獨完似無可議而歐陽永叔王
景山疑及繫辭張芸叟疑爻辭竊以爲非是若夫李邦直朱
新仲疑序卦傳㢲卿亦然斯先得吾心者矣
　　　跋魯齋王氏書疑
魯齋王氏書疑九卷宋史藝文志著于録按漢儒于經文遇
有錯簡斤斤守其師傳不敢更易次第至宋二程子始更定
大學篇而朱子遂分爲經傳又取孝經考定繼是有更定雜
卦傳者有更定武成洪範者餘亦不數見也魯齋王氏于詩
書皆疑之多有更易書則於舜典舜讓于德弗嗣下補入論
語堯(作/帝)曰咨爾舜天之曆數在爾躬允執其中四海困窮天
禄永終二十四字于敬敷五教在寛下補入孟子勞之來之
匡之直之輔之翼之使自得之又從而振德之二十二字餘
若臯陶謨益稷武成洪範多方多士立政皆更易經文先後
而次第之觀者歎其用心之巧然亦知者之過也
　　　尚書纂言跋
草廬先生今文尚書纂言四卷嘉靖中長興顧少保應祥官
雲南布政使鏤板以傳萬里遺書海鹽鄭端簡公以草廬序
文商榷端簡爲疏其是非識之簡端其來書猶置卷中未及
報也公以尚書義名家然夙疑古文非孔壁書與草廬意合
特伏生所授二十八篇核其實二十九篇此則公本諸司馬
班氏之說爾草廬心非古文所云晉丗晚出之書别見于後
考四卷而外不聞别有所撰殆出于權辭其後梅鷟鄭瑗郝
敬羅敦仁諸家紛綸辨駮學者終莫之信是則草廬之識髙
矣
　　　書傳㑹選跋
書傳㑹選六卷明孝陵命儒臣考正九峰蔡氏集傳成書稽
今所存實録紀載不詳按其本末自洪武十年春帝與翰林
應奉傅藻典籍黄隣考功監丞郭傳論及天體左旋日月五
星右旋隣傳咸主蔡氏之說帝乃作七曜天體循環論喻之
二十四年冬禮部右侍郎張智奉命同學士劉三吾等會議
改定蔡傳二十七年夏四月詔徵致仕編修張美和國子監
博士錢宰等二十七人旣至開局翰林院命三吾緫其事朝
士偕入書局者國子祭酒胡季安左右賛善門克新王俊華
修撰許觀張信編修馬京盧原質齊麟張顯宗景清戴德彝
國子助教髙耀王英定公靜次年春正月書成以予所傳聞
若是實錄書法凡著書開局必具書纂修官姓名以垂後丗
而明祖實録其初修自建文即位之初領其事者太常少卿
髙遜志僉都御史程本立等假是編在則開國之政治必粲
然可觀迨永樂中再修三修要不外楊士奇一手所改削避
禍益巧逢君愈工而是非之心無復存焉矣迹其于考正書
傳諸儒僅先期書徵召姓名若朝士入選者㮣從削去原其
故則許盧景戴四公先後咸死于難去之惟恐不盡遂并入
局之朝士悉削之也嗚呼爲之君者革除建文四年之事置
天下于無何有之鄉而其臣乃并洪武三十一年之治迹變
易其白黒撓亂其濁淸實録旣沒其實由是志詹事府太學
者題名多所闕遺文獻不足伊誰之咎與若夫胡廣等修五
經四書大全專攘宋元人成書以欺其主顧髙皇帝攷正之
書傳反不采擇以頒諸學官廣等不足責然洪武君臣之用
心固讀書論丗者所深取也
　　　讀武成篇書後
召誥顧命皆今文也其書日之法同召誥三月丙午朏越三
日戊申越三日庚戌越五日甲寅若翼日乙卯越三日丁已
越翼日戊午越七日甲子顧命丁卯命作冊度越七日癸酉
其云越三日者中止間一日越五日者止間三日越七日者
止間五日若武成則不然丁未祀于周廟之下乃云越三日
庚戌律以召誥顧命書法則當云越四日矣史臣繫日一代
不應互異若此吾不能不疑于武成也
　　　讀蔡仲之命篇書後
成王之命蔡仲王若曰胡無若爾考之違王命也見于春秋
左氏傳而梅賾書增益其文云率乃祖文王之遺訓異哉斯
言也盤庚曰古我先王曁乃祖乃父又曰我先后綏乃祖乃
父此誥臣民之辭則然若武王命康叔則曰惟乃丕顯考文
王又曰乃穆考文王周公告成王則曰承保乃文祖受命民
越乃光烈考武王若是其莊重也而成王命仲曰率乃祖文
王乃祖者伊誰之祖與吾不能不疑于蔡仲之命也
　　　跋王氏詩疑
詩疑二卷一作詩辨說亦魯齋王氏書按詩有南有風有雅
有頌用之鄊人邦國秩然一定而不可紊故一豳也有豳詩
有豳雅有豳頌鼓鐘之詩曰以雅以南論語雅頌各得其所
南之不可移于風猶風之不可雜于雅頌也自朱子專主去
序言詩而鄭衛之風皆指爲淫奔之作數傳而魯齋王氏遂
刪去其三十二篇且于二南刪去野有死麕一篇而退何彼
穠矣甘棠于王風夫以孔子之所不敢刪者魯齋毅然削之
孔子之所不敢變易者魯齋毅然移之噫亦甚矣丗之儒者
以其淵源岀于朱子而不敢議則亦無是非之心者也
　　　跋毛詩李氏句解
毛詩句解二十卷宜春李公凱仲容撰宋自淳熙而後說詩
者率遵朱子之傳去序言經仲容獨取呂氏之書櫽括以淑
後進其亦異乎勦說雷同者矣是編購之吳興書賈舟中原
序失去稽諸袁州府志竟沒而不書無從考其官閥門丗惜
也
　　　豐氏魯詩丗學跋
豐氏坊魯詩丗學三十六卷列僞子貢詩傳于前而更小雅
爲小正大雅爲大正盡反子夏之序謂之丗學者以正音歸
之逺祖稷以續音歸之慶以補音歸之耘以正說歸之其父
熙而已爲之考補其實皆坊一手所製也坊恃其能書以篆
隸體僞爲正始石經一時鉅公若泰和郭子章京山李維楨
輩皆信之而又爲此書以欺丗不知魯詩亡于西晉自晉以
後孰得見之其僅存可證者洪丞相适隷釋所載蔡邕殘碑
數版如河水清且漣漪作兮不稼不穡作嗇坎坎伐輪兮作
欿欿三歲貫女作宦女山有樞作蓲此外素衣朱薄作綃見
儀禮注傷如之何作陽見爾雅注豔妻扇方處作閻妻中冓
之言作中㝤見漢書注而豐氏本則仍同毛傳之文是未覩
魯詩之文也楚元王受詩于浮丘伯劉向元王之後故新序
說苑列女傳說詩皆依魯故其義與毛傳不同而豐氏本無
與諸書合是未詳魯詩之義也至于定之方中爲楚宮移入
魯頌又移逸詩唐棣之華四句于東門之墠二章之前而更
篇名爲唐棣又增益漸漸之石之辭曰馬鳴蕭蕭陟彼崖矣
月麗于箕風揚沙矣武人東征不遑家矣肆逞其臆見狎侮
聖人之言且慮已之作偽未能取信于人則又假託黃文𥙿
佐作序中間欲申魯說而改易毛鄭者皆託諸文𥙿之言排
斥先儒不遺餘力其如文𥙿自有詩傳通解行丗其自序略
云漢興魯齊韓三家列于學官史稱魯最爲近之其後三家
廢而毛詩獨行丗㦯泥于魯最爲近一語必欲宗之然魯詩
今可攷者有曰佩玉晏鳴關雎歎之以爲刺康王而作固巳
異于孔子之言矣又曰騶虞掌鳥獸官古有梁騶天子之田
也文王事殷豈可以天子言哉其爲周南召南首尾已謬至
此以是觀之則文裕言詩不主于魯明矣又四明楊文懿著
詩私抄改編詩之定次文裕罪其師心僣妄是豈肯盡棄其
學而甘心助豐氏之邪說乎至于黨豐氏者不知石經爲坊
僞撰乃誣文裕得之中袐今文渊閣之書目録具在使果有
魏時石經目中豈不登載洵無稽之言稍有知識者當不爲
所惑也
　　　讀豳詩書後
吾讀豳詩于東山之四章見作者之深思焉詩以美周公何
難鋪揚其出師之盛奏凱之容顧慺慺及于室家兒女子之
思若是乎言之近于䙝者何與蓋師不以律往往恣其淫掠
而在行間者室家之思反緩室家之思旣緩則其婦子自分
其身爲夫之所棄置不復切于懐思即歸矣而男女之相恱
其情終未必摯若東山之歸士當其勿士行枚可謂暇矣而
獨宿甘在車下迨三年之久初無子女動其心比及還而男
女始有及時之樂則師行之秋毫無犯可信已然則大夫之
作是詩其思深其情婉而至洵善于美周公者也
　　　吳氏周禮經傳跋
草廬吳氏諸經皆有纂言惟詩及周禮未就周禮則其孫當
伯尚補之今丗所傳三禮考注非公書蓋晏壁所爲也康熙
丁丑五月西呉書賈以抄本周禮經傳十卷求售紙墨甚舊
題曰呉澄著中間多有改削又有黏簽其議論序次均不同
于考注疑是其孫伯尚之書然無先公字様但有聞之師曰
之文不審爲誰所撰也
　　　錢氏冬官補亡跋
冬官補亡三卷錢氏􁠶所撰按說周禮者言冬官不亡散見
五官中故自臨川俞氏而後多以意取五官之屬強補冬官
獨錢氏据尚書大小戴記春秋内外傳補亡凡二十有一曰
司空曰后稷曰農正曰農師曰司商曰甸人曰火師曰水師
曰舌人曰工人曰舟虞曰匠師則本諸國語曰寄曰象曰狄
鞮曰譯則本諸王制曰野虞曰工師曰舟牧則本諸月令曰
工正曰圬人則本諸左氏傳不襲前人之言可謂温故知新
者矣􁠶初名士馨字穉拙平湖人
　　　跋陸氏儀禮釋文
陸氏釋文序録載注解傳述人于儀禮有鄭康成注此外馬
融王肅孔倫陳銓裴松之雷次宗蔡超田儁之劉道拔周續
之凡十家云自馬融以下並注喪服考隋經籍志十家之中
惟載王肅儀禮注十七卷其餘未甞有全書注也舊唐書經
籍志于馬融喪服紀下云又一卷鄭玄注又一卷袁準注又
一卷陳銓注又二卷蔡超宗注又二卷田僧紹注亦未載諸
家有全書注至新唐書藝文志始載袁準注儀禮一卷孔倫
注一卷陳銓注蔡超宗注二卷田僧紹注二卷並不著其注
喪服則誤以喪服注爲儀禮全書注也下至鄭氏通志略旣
于儀禮全書注載袁凖孔倫陳銓蔡超宗田僧紹姓名而又
于喪服傳注五家複出由是西亭王孫授經圗焦氏經籍志
皆沿其誤當以陸氏序錄爲正也
　　　儀禮逸經跋
臨川草廬吳氏所輯儀禮逸經八篇投壺也奔喪也公冠也
諸侯遷廟也諸侯釁廟也中霤也禘于太廟也王居明堂也
傳十篇冠義昏義士相見義鄉飲酒義鄉射義燕義大射義
聘義公食大夫義朝士義元時太學雖有刊本而流傳者少
楊東里搜訪十餘年無所得後乃得之傳聞沅州劉有年洪
武中爲監察御史忤旨去宫建文初起知太平府事曽上儀
禮逸經十八篇或云是永樂間事成都楊用修上元焦弱侯
惜當日廟堂諸公未加表章旋就湮沒吾意有年所進即草
廬本爾故八經十傳適合其數彼時東里諸公知爲草廬書
無足表章者竊笑經生之少見多怪也
　　　讀聘禮書後
記曰久無事則聘焉蓋諸侯之邦交歲相問也爲之賔介者
亦得私面私覿于君卿大夫其于幣宰書之宰夫具之史展
之于玉賈人啓之宰執之使者受之張旜于竟迎者士郊勞
者大夫賈人拭圭有司展幣覿用束錦賄用束紡無不以吿
諸人者近丗諱賂之名相問者惟恐人知有聞則法吏必按
以法豈今之禁令固有善于古者與夫無事而不相問此有
事之所以載寶而求也嗚呼聘禮之廢苞苴所由行乎
　　　跋大戴禮記
大戴禮記本無甚蹖駮自小戴之書單行而大戴記遂束之
髙閣丗儒明知月令爲呂不韋作乃甘棄夏小正篇不用殊
不可解學齋史氏繩祖其論說亦不取大戴然由其說推之
則大戴記在宋日曽列之于經故有十四經之目此亦學者
所當知也
　　　石經月令跋
諸經垂丗禮記間雜秦漢之文然一入小戴記中羣儒恪守
其說雖以天子之尊大㑹講殿議有異同文無更易月令自
漢以來篇居第五本在王制之後唐明皇乃命李林甫等刊
定冠諸四十九篇之首旣亂其篇次又増益其文每月節分
中氣當不韋作呂覽時懸之國門人莫敢増損一字豈意數
百年後有弄麞杖杜不識字之李哥奴逢君之惡肆行改竄
可謂無忌憚之尤者也至十月中氣分小雪後天氣上騰地
氣下降爲一候以閉塞而成冬爲一候更屬可笑沿及宋元
說經者逞其私智移易尚書離析大學筆削孝經變置周官
出入風雅皆唐之君臣爲之作俑巳
　　　呂氏春秋集解跋
春秋集解三十卷趙希弁讀書附志苐云東萊先生所著長
沙陳邕和父爲之序而不書其名蓋呂氏自右丞好問徙金
華成公述家傳稱爲東萊公而居仁爲右丞子學山谷爲詩
作西江宗派圗學者亦稱爲東萊先生然則呂氏三丗皆以
東萊爲目成公特最著者耳陳氏書録解題撮居仁集解大
旨謂自三傳而下集諸儒之說不過陸氏兩孫氏兩劉氏蘇
氏程氏許氏胡氏數家合之今書良然而宋史藝文志于春
秋集解三十卷直書成公姓名丗遂因之考成公年譜凡有
著述必書獨春秋集解不書疑丗所傳三十卷即居仁所撰
惟因陳和父之序無存此學者之疑未能釋爾同里徐亭從
予學春秋書以示之
　　　嚴氏春秋傳注跋
春秋傳注三十六卷烏程縣學生嚴啓隆爾泰撰爾泰名注
復社甲申後遁跡自稱巔軨子始爲是書示生徒以胡氏爲
非不敢盡糾其繆錢尚書受之勸其改作乃復點竄舊稾成
之繹其辭庶幾針膏肓而起廢疾矣康熈戊子二月竹垞老
人書時年八十
　　　六經奥論跋
丗傳六經奥論六卷成化中旴江危邦輔藏本黎温序而行
之云是鄭漁仲所著荆川唐氏輯稗編從之今觀其書議論
與通志略不合漁仲嘗上書曰十年爲經旨之學以其所得
者作書考作書辨譌作詩傳作詩辨妄作春秋考作諸經序
作刊謬正俗跋五六年爲天文地理蟲魚草木之學所得者
作春秋列國圗作爾雅注作詩名物志而奥論曽未之及則
非漁仲所著審矣
　　　石藥爾雅跋
唐元和中西蜀人梅彪撰石藥爾雅醫方以藥石並稱爾雅
止釋草木石不及焉宜彪取其隱名而顯著之也自序言衆
石異名象爾雅辭句凡六篇勒爲一卷而白雲霽道藏目録
作二卷疑後人附益之唐代遺書傳丗者罕矣乃抄而入諸
經部
曝書亭集卷第四十二
曝書亭集卷第四十三
　　　　　　　　　　　秀水　朱彝尊　錫鬯
跋(二)
　　　大唐開元禮跋
開元禮序例三卷吉禮七十五卷賔禮二卷軍禮十卷嘉禮
四十卷凶禮二十卷合一百五十卷草創討論諸臣則徐堅
李銳賈登張垣施敬本陸善經洪孝昌也于時王舍人嵒請
刪禮記舊文益以今事集賢學士張說上言禮記不刊之書
不可改易宜取貞觀顯慶禮書折衷異同以爲唐禮久而論
定者蕭學士嵩王舍人仲丘也迹其降凶禮于五禮之末蓋
貞觀已然至顯慶成書出于許敬宗李義甫之手削去國恤
一篇開元儒臣終不能釐正以復舊典可惜巳攷是書旣頒
尋以設科取士習者先授太常官以備講討遂爲士子出身
捷徑究之登榜者無多何歟韓退之甞苦儀禮難讀而熟開
元禮文更難也周益公序曰朝廷有大疑稽是書而可定國
家有盛舉即是書而可行然則是書而存雖百丗率由焉奚
不可之有
　　　政和五禮新儀跋
宋之𥘉仍沿唐制用開元禮取士禮器則準聶崇義圗繪于
論堂之上旣而開寶有通禮景祐有太常新禮嘉祐有太常
因革禮先後不無損益議者㦯誚其書繁簡失中不合古制
蘇明允之言曰今特編集故事使後丗無忘焉爾非曰制爲
典禮遂使遵而行之也至崇寧二年有詔令講議司官詳求
歷代禮樂沿革修典訓以貽永丗大觀初元乃設議禮局以
知樞密院事鄭居中刑部尚書白時中慕容彦逢學士強淵
明等一十四人主之疑義許具劄子上請祐陵疊賜御筆指
揮親定冠禮十卷蓋閱七載而成書于是鑄九鼎于汴京勒
豐碑于河朔將謂禮樂與天地同流曽幾何時而金源百萬
之師盟于城下徙之氷天雪窖中自古亡國之君所遭慘黷
未有甚于帝者觀于是書稽古之勤自非庸主所能斷決然
則帝之亡天實亡之後之君子當念舊章之不可忘無拘成
敗之迹以論丗從而詬之庶乎其可巳
　　　書大明集禮卷後
明太祖草昧之際徵羣儒修禮樂書實録繫之洪武二年八
月以予考之乃呉元年六月事也梁寅孟敬有贈徐一䕫大
章序云呉元年丁未歲詔徵至都大章亦見徵是時上方置
三局一律局二禮局三誥局予備員禮局而大章撰誥文又
撰張翼翔南梓宇記云君以明經舉于鄉今天子將即大位
寅與君同受詔稽古禮文其云將即位者洪武戊申之前也
又上陶學士凱書云六月八日伏奉中書省劄付以王命之
重郡府督迫之嚴即日就道亦指吳元年事此親于其身編
纂禮書者其言斷不誣矣實録苐載吳元年八月徴江西儒
士劉于等至京欲官之俱以老病辭各賜帛遣還則于亦以
呉元年被徵也且劉宗弼者丞直之字丞直于吳元年十月
官國子司業不應又同遺逸之士至洪武二年就徴也是則
禮局開設本丁未歲逮己酉楊維楨續至修飾潤色之庚戌
九月書成命名大明集禮其本末如是實録經永樂初兩次
改修漸失其實爾是編五十卷萬曆中先太傅文恪公以禮
部右侍郎掌本部尚書事拜定陵之賜簡端有内府圗書先
公亦以私印識卷尾兵火之後予家賜書之存僅此而已
　　　鄭丗子樂律全書跋
律呂精義内外編各十卷正論四卷樂律算學新說各一卷
此外圗譜一十三部又審定諸家樂書八部合名之曰樂律
全書鄭恭王厚焥丗子載堉所撰也恭王于嘉靖二十七年
建言時政獲罪降爲庶人發髙牆禁錮丗子席藁門外具槖
饘者二十載莊皇帝踐位初赦過復爵由是丗子以孝稱又
髙延陵子臧之節讓國于兄尤人所難能也恭王雅善言樂
丗子又何文定瑭外孫學有元本按律審音察及銖黍歷辨
劉歆何妥李照范鎮陳暘蔡元定之失近代若李文利李文
察劉濂張敔諸家皆駮其非河間獻王之後言禮樂者莫有
過焉者也
　　　書花間集後
花間集十卷蜀衛尉少卿趙弘祚編作者凡一十七人蜀之
士大夫外有仕石晉者有仕南唐南漢者方兵戈俶擾之會
道路梗塞而詞章乃得逺播選者不以境外爲嫌人亦不之
罪可以見當日文網之疎矣坊板譌字最多至不能句讀此
舊刻稍善爰藏之而書其後
　　　書尊前集後
尊前集二卷不著編次人姓氏萬曆十年嘉興顧梧芳鏤板
以行僉以謂顧氏書也康熙辛酉冬予留呉下有持吳文定
公手抄本吿售書法精楷卷首識以私印書肆索直三十金
取顧氏本勘之詞人之先後樂章之次第靡有不同始知是
集爲宋初人編輯較之花間集音調不相逺也旣還其書因
識于顧氏本後
　　　樂府雅詞跋
呉興陳伯玉書録解題載曽端伯所編樂府雅詞十二卷拾
遺二卷予從藏書家徧訪之未獲也旣而抄自上元焦氏則
僅上中下三卷及拾遺二卷而已繹其自序稱三十有四家
合三卷詞人止有此數信爲足本無疑卷首冠以調笑絶句
云是九重傳出此大晟樂之遺音矣轉踏之義碧雞漫志所
未詳九張機詞僅見于此而髙麗史樂志文宗二十七年十
一月教坊女弟子楚英奏新傳九張機用弟子十人則其節
度猶具所謂禮失而求諸野也道宮薄媚西子詞排徧之後
有入破虗催衮徧催拍歇拍煞衮其音義不傳拾遺則以調
編次第曩見雞澤殷伯巖曲周王湛求永年申和孟隨叔言
作長短句必曰雅詞蓋詞以雅爲尚得是編草堂詩餘可廢
矣
　　　跋典雅詞
典雅詞不知凡幾十冊予未通籍時得一冊于慈仁寺集牋
皆羅紋惟書法潦草蓋宋日胥史所抄南渡以後諸公詞也
後予分纂一統志崑山徐尚書請于　朝權發明文渊閣書
用資考證大學士令中書舍人六員編所存書目中亦有典
雅詞一冊予亟借抄其副以原書還庫始知是編爲中袐所
儲也既而工部郎靈壽傅君以家藏抄本詞四冊貽予則尺
度題牋與予曩所購無異攷正統中文渊閣書目止著諸家
詞三十九冊而無典雅之名疑即是書著録者未之詳爾予
所得不及十之二然合離聚散之故可以感已
　　　書絶妙好詞後
詞人之作自草堂詩餘盛行屏去激楚陽阿而巴人之唱齊
進矣周公謹絶妙好詞選本雖未全醇然中多俊語方諸草
堂所録雅俗殊分顧流布者少從虞山錢氏抄得嘉善柯孝
廉南陔重鋟之作者百三十有二人第七卷仇仁近詞殘闕
目亦無存可惜也公謹自有薲洲漁笛譜其詞足與陳衡仲
王聖與張叔夏方駕
　　　書沈氏古今詞譜後
呉江沈光禄伯英審音律罷官歸撰嘯餘譜歌南曲者奉爲
圭臬鄉人目曰詞隱先生論者惜其未譜詩餘康熈丁亥春
過徐檢討豐草亭見有古今詞譜二十卷檢討思付開雕予
借歸讎勘始而信旣而不能無疑焉夫四聲二十八調言樂
章者所共知也宮聲七曰正宮曰髙宮曰中呂宮曰道宮曰
南呂宮曰仙呂宮曰黃鐘宮商聲七曰大石調曰髙大石調
曰雙調曰小石調曰歇指調曰林鐘商曰越調羽聲七曰般
涉調曰髙般涉調曰中呂調曰正平調曰南呂調曰仙呂調
曰黃鐘調角聲七曰大石角曰髙大石角曰雙角曰小石角
曰歇指角曰商角曰越角惟變徵不見收按其序固不可紊
也沈氏譜首黄鐘乃不分宫羽存正宮道宮而去髙宮由是
生于黄鐘者混矣存大石去髙大石由是生于太蔟者闕矣
中呂仙呂不分宮調叉刪去髙般涉南呂黄鐘三調由是生
于南吕者混且闕矣至于角聲生于應鐘則全略之吾未得
其解也若夫宮調未詳者凡二百七十餘闋沈氏裒爲一卷
附于末徵諸宋史樂志帝賜羣臣酒皆就坐宰相飲敎坊奏
傾杯樂百官飲奏三臺蓋傾杯樂惟林鐘商無之三臺有十
三調此諸曲所以不同也至若破陣子正宮也朝中措黄鐘
宮也小重山雙調也萬年歡杏園春菩薩蠻中呂也石州慢
越調也六州歌頭大石調也太平時小石調也此當分注于
諸調者也又如正宮有破陣樂雙調有抛毬樂不專林鐘商
也大石調有清平樂不專越調也歇指調有洞仙歌不專中
呂仙呂調也中呂調有瑞鷓鴣不專般涉調也仙呂調有齊
天樂不專正宫也有彩雲歸不專中呂調也林鐘商有風入
松不專雙調也此百丗之下尤難臆斷者也檢討工于詞所
輯詞苑叢譚流布已久試取詞譜更正之母使四聲二十八
調之序棼絲不治然後出而鏤板傳于丗不亦可乎遂書卷
後歸之
　　　回溪史韻跋
回溪錢諷字正初吾鄉人也所撰史韻四十九卷予嘗見宋
時鋟本于京師僅存七冊嫌其殘闕未之録也歸田之後始
大悔之從琴川毛氏長洲何氏訪其所藏合之才十七卷亟
寫而存之笥宋人兔園冊類摘雙字編四聲以便簡閱回溪
獨采成語有多至三四句者未嘗割裂原文信著書之良法
矣天下之寶離者㑹有合時安知後來所求不適少此十七
卷邪
　　　禮部韻略釋疑跋
韻書自陸法言孫愐後經丁度等審定韻略禮部以之頒行
惟其略也故孫諤毛晃黃啓宗黃積厚張貴謨等代有廣益
景定間廬陵進士歐陽德隆輯釋疑五卷以便塲屋之士隋
唐以來之分部未嘗紊也契丹僧行均撰龍龕手鑑三卷本
之華嚴三十六字母蒲傳正帥浙西首刊是書而鄭樵六書
略以爲聲經音緯韻學始備由是韓道昭之五音集韻黄公
紹之韻㑹舉要東冠以公洽冠以夾而淳祐中劉淵又并二
百六部爲一百七部舉隋唐以來之分部舍先民之章程顛
倒其倫次羣變而入浮屠氏之學可乎不可乎是編猶未改
韻書分部之舊訓必有徵字必有紐何嘗不精且密學者守
之以當圭臬作爲詩賦無害于辭勿戾于義斯可矣若必專
心四聲七音之微妙然後可以言詩此六一居士所云儒釋
不兩能者已萬曆中重編内閣書目云是編嘉熙間四明余
天柱曽雕于嘉禾郡齋
　　　書韻府羣玉後
杜工部集有漫與五言絶句九首又七言云老去詩篇渾漫
與春來花鳥莫深愁渾漫與者言即景口占率意而作也其
後蘇子瞻黃魯直楊廷秀諸公皆襲用之押入上聲語韻姜
堯章蟋蟀詞云豳詩漫與笑籬落呼燈丗間兒女段復之詞
云詩句一春渾漫與紛紛紅𬗋俱塵土陰時夫輯韻府羣玉
亦采入語字韻中蓋自元以前無有讀作漫興者迨楊㢘夫
作漫興七首妄謂學杜者先得其情性語言必自漫興始而
其弟子吳復從而傅會之注云漫興者老杜在浣花溪之所
作也漫興之爲言蓋即眼前之景以爲漫成之辭其言語似
村而未始不俊此杜體之最難學者自廉夫詩出而丗之人
遂盡改杜集之舊易與爲興矣時夫韻府學者每笑其弇陋
然猶識字乃知勤于學者雖兔園冊子正未可廢爾
　　　汗簡跋
汗簡六卷略敘目録一卷周宗正丞書學博士洛陽郭忠恕
集七十一家篆法鳥跡科斗畢具其書目多後丗罕見忠恕
别撰佩觿宋史藝文志並著于録佩觿有雕本而是編無之
予偶得舊抄一冊愛其奇古又一依說文始一终亥次序後
附宋虞部員外郞李直方髙士鄭思肖跋尾錢唐汪主事立
名堅請發雕遂鋟諸棗木嗚呼小學之不講俗書繁興三家
村夫子挾梅膺祚之字彚張自烈之正字通以爲兔園冊問
奇字者歸焉可爲齒冷目張也予也僑吳五載力賛毛上舍
扆刊說文解字張上舍士俊刊玉篇廣韻曹通政寅刊丁度
集韻司馬光類篇將來徐鍇之說文繫傳歐陽德隆之韻略
釋疑必有好事之君子鏤板行之者庶幾學者免爲俗學所
惑也夫
　　　類篇跋
類篇十四卷卷分上中下凡四十二卷附目録三卷于後先
是丁學士度奉詔修集韻奏乞委修韻官别爲類篇與集韻
相副施行于是王檢討洙胡學士宿掌光禄禹錫張大理次
立范學士鎭司馬學士光先後排纂成書草創于寶元二年
十一月至治平四年十二月上之朝洵非易也自秦丞相斯
作倉頡篇七章漢閭里書師合中車府令髙爰歷太史令敬
博學并爲一篇揚雄班固順續之杜林注之永元間汝南許
愼說文解字行分別部居凡十四篇始于一終于亥由是梁
顧野王撰玉篇宋徐鍇作繫傳咸發明說文之旨治平中類
篇書出推源析流而輕重淺深淸濁之變迭用旁求猶不改
倉頡篇部居之舊先民之規矩略存焉後此而始一終亥之
序莫有講習者矣書成于范氏而進于司馬氏篇首冠以序
係睂山蘇轍之文爲范學士作
　　　書淳化閣帖夾雪本後
淳化閣帖十卷摹自王著等董逌詆之謂決磔鈎剔更無前
人意然當時珍惜特甚藏板御書院惟大臣進登二府者賜
以一本耳所謂官法帖是也歐陽永叔時板已被焚稱舊本
爲難得況後此又數百年乎夾雪本舊藏顧大理家後歸蔣
氏宛平劉大夫知鎮江府日購得之其公子攜之濟上歲在
庚戌觀焉中多闕文補以文氏唐氏所藏本皆逺遜原帖其
以夾雪名者螙食其墨以素紙裝之若六花之散于几席也
蓋自棗材旣裂後遂􁁧以銀鋌丗多以此驗其僞眞是本裂
處以木補之殆在銀鋌未􁁧之先賜本之僅存于今者矣法
帖之傳于丗各有源流可考而吳中黠工每割裂跋尾圗書
以眩人耳目雖善鑒者或致疑焉若是帖之見蝕于螙其文
宛轉糾纏字畫無損巧過漏痕釵股龜魚蟲鳥柳薤之篆即
至黠者不能仿其萬一宜有力者所共寶也觀于是而知古
人未可輕詆永叔謂其難得是誠知言
　　　題江都王氏家藏閣帖
閣帖棗木傳刻易失其眞而丗寶之吾郷天籟閣藏有初搨
足本題以千金後經亂失去以予所見函山劉氏夾雪本巳
闕三卷補以别紙退谷孫氏則僅存二卷而巳是本首尾完
好獲覩銀鋌未􁁧時生面宜爲鶴臯主人眞賞也
　　　石刻鋪敘跋
石刻鋪敘二卷宋建昌曽宏父撰卷末有後序書字季卿其
敘孟蜀九經及思陵御書石經本末特詳又南渡以後祕閣
帖亦詮訂有序按宏父本名惇紹興十三年以右朝散郎知
台州府事其以字稱者避光宗諱也臨安書肆陳思輯寶刻
叢編援据頗廣顧不及是編予從射瀆就堂上人抄而藏之
不啻象犀珠玉之外網得珊瑚木難然
　　　絳帖平跋
鄱陽姜堯章撰絳帖平二十卷予搜訪四十年始抄得之僅
存六卷爾記在都下于孫侍郎耳伯所獲觀宋搨絳帖二冊
光采煥發令人動魄驚心過眼雲煙至今攪我心也堯章于
書法最稱精鑒其言曰小學旣廢流爲法書法書又廢唯存
法帖帖雖小技上下千載關涉史傳爲多故于是編條疏而
考證之一一别其僞真察及苗髮其餘若續書譜禊帖偏旁
考保母墓甎皆能伐其皮毛啜其精髓比諸黃長睿王順伯
爲優抑絳帖摹自劉次莊著有釋文二卷外有黃庭堅跋一
卷榮芭釋文并說一卷无名子字鑑二卷而今要不可見矣
惜哉
　　　隸續跋
隸續二十一卷范氏天一閣曹氏古林徐氏傳是樓含經堂
所藏僅七卷而已近客吳關訪得琴川毛氏舊抄本雖殘闕
過半而七卷之外増多一百一十七翻末有乾道三年弟邁
後序繹其辭尚有隸韻隸圗而今不得見矣又淳熙六年添
差通判紹興軍府事喻良能亦有跋尾稱隸釋二十七卷隸
續十卷旣墨于版復冥搜旁取又得九卷則當時刊本亦止
一十九卷將毋餘二卷爲隸韻隸圗邪要之闕文難以復完
合依婁氏漢隷字源目録次序取陳氏寶刻叢編所有補之
庶幾十得其四五矣
　　　書蘭亭續考後
蘭亭續考二卷錢唐俞松續桑丗昌考而著録也卷中載檇
李沈虞卿氏跋五考之宋史無傳至元嘉禾志苐書沈揆梁
克家榜進士注云侍從顧不書其字金史交聘表大定二十
九年閏五月宋遣沈揆韓侂冑來賀登位又不書其官今觀
五跋其一云上即大位之初揆以國子祭酒召入都越旬日
被命使燕過定武得此本後三年來守吳郡裝爲一卷所云
上即大位者光宗也按中興舘閣續録題名揆字虞卿嘉興
人紹興三十年進士淳熙十年七月以祕書少監兼國史院
編修官十一年十一月進袐書監十四年五月爲祕閣修撰
江東運副紹熙四年以權吏部侍郎兼實録院同修撰而正
德姑蘇志守令表揆以中大夫袐閣修撰紹熙二年六月任
四年二月除司農卿合虞卿跋及諸書勘之虞卿之歷官本
末略具矣續考又載魯長卿氏藏有蘭亭會妙卷伊孫之茂
字伯秀别字雪村跋其尾稱兒時侍先祖龍舒府君坐膝上
觀此今已七十年不覺感愴按周益公必大撰朝請大夫海
鹽魯察墓碑伯秀得附書名跋言龍舒府君者大夫長子承
議郞通判舒州可簡也虞卿好古魯氏會妙卷後亦歸之此
伯秀有感愴之言要之兩公跋語皆條暢不類董逌輩之晦
澀詩所云昔我有先正其言明且清者非與吾鄉張元成嘉
禾志不傳至元所修失之太簡其後柳琰鄒衡趙灜劉應鈳
排纂舊聞日就放失文獻無徵尚論者徒深浩歎而巳因覽
俞氏書有感識于卷末
　　　寶刻叢編跋
宋史藝文志載宋敏求有寶刻叢章三十卷拾遺三十卷度
南渡後已失傳臨安書肆人陳思所撰寶刻叢編二十卷頗
中條理金石文跋藉其㑹稡卷中隸續諸條予嘗取以補原
書二十一卷之闕當南渡之後君臣無意復讎編地志者若
祝穆王象之潘自牧之徒河淮以北陷蕃州郡志不復載思
獨博采九域圗經所遺一一識之其識髙于朝士一等矣
　　　盛熈明法書考跋
法書考八卷元盛熙明撰虞掲歐陽三鉅公序之熙明龜兹
人家豫章嘗游四明著補陀洛迦山考詩言滄洲到處即爲
家是已以近臣薦備宿衛爲夏官屬斯編創于至順二年進
于元統二年其文約其旨該不意九州之外乃有此人
　　　跋名蹟録
崑山朱珪精于篆刻一時碑版多出其摹勒因取平生所刻
文字一一志之曰名蹟録凡六卷附以贈言一卷其第五卷
載盧熊所撰遷善先生郭君墓志銘郭君名翼字羲仲善七
言近體詩人號郭五十六虞山錢尚書列朝詩集入之明人
之列且云洪武初徵授學官度不能有所自見怏怏而卒不
知翼卒于至正二十四年七月熊志可據其爲訓導仕于元
也尚書以史學自負絳雲樓之火人咸惜其國史遭燬由郭
君本末推之則考證失真又多主門戸之見假令書就未必
稱信史爾
　　　衎齋印譜跋
漢官私印俱用撥蠟鑄其後象犀硨磲瑪瑙取材愈廣至王
元章始易以花乳石于是靑田稷下里羊求休所産皆入礱
琢矣吾宗衎齋自漢以來搜羅甚博而審取其尤者作譜五
冊以視復齋嘯堂所收不啻一粟之比千囷也衎齋好古孜
孜如不及繼此必倍蓰于是衰年可假當再跋之
曝書亭集卷第四十三
曝書亭集卷第四十四
　　　　　　　　　　　秀水　朱彞尊　錫鬯
　跋(三)
　　　書周髀後
班固志藝文周髀不著于録啇髙姓名古今人表無聞焉然
蔡邕謂其術數具存考驗天狀多所違失則漢季已有其書
隋經籍志載周髀一卷趙嬰注又注一卷甄鸞重述又圗一
卷唐志益以李淳風注釋一卷崇文院緫目中興館閣書目
均有之宋志又益李籍音義一卷而釐周髀作二卷此今本
流傳惟音義别爲一卷其餘悉合爲一矣髙之言曰笠以寫
天靑黒爲表丹黄爲裏而陳子之吿榮方曰天象蓋笠地法
覆槃主蓋天之說者也隋唐志均書趙嬰注而今本卷首題
趙君卿字宋嘉定中知汀州軍州兼管内勸農事括蒼鮑澣
之作序疑唐以前有趙嬰之注而本朝則有趙爽之本君卿
其字也又疑趙嬰趙爽止是一人今觀君卿注每自稱其名
曰爽殆非隋唐志之舊注矣鸞北周司隸校尉淳風唐太史
令籍宋承務郎袐書省鈎考算經文字
　　　靈臺祕苑跋
靈臺祕苑本北周明帝詔太史中大夫新野庾季才叔奕撰
書成凡一百二十卷隋志一百十五卷今止存十五卷本目
録後有編修官司天監于大吉中官正權判司天監丁洵同
看詳官奉議郎輕車都尉歐陽發看詳官翰林學士承議郎
提舉司天監公事上騎都尉劇縣開國男王安禮姓名蓋宋
自太平興國而後私習天文者有厲禁天文推測之術不欲
使民知之季才完書必多奥義諸人奉勅芟削而僅摘其十
一若作酒醴去其漿而糟醨在矣
　　　乙已占跋
乙已占七卷唐太史令李淳風撰唐志作十二卷陳氏書録
解題作十卷則予家所藏非完書矣星野之說以在天二十
八宿分十二次在地十二辰配十二國由是九州各有分星
言天者尚之而是書兼引詩推度災弼鄘等十三國各有天
宿又引洛書凡禹貢諸山以岍爲角以岐爲亢以荆山爲氐
壺口爲房雷首爲心太岳爲尾砥柱爲箕析城爲斗王屋爲
牛太行爲須女恒山爲虚碣石爲危西傾爲室朱圉爲壁鳥
鼠爲奎太華爲婁熊耳爲胃外方爲昂桐柏爲畢陪尾爲觜
嶓冡爲參荆山爲井内方爲鬼大别爲柳岷山爲星衡山爲
張九江爲翼敷淺原爲軫其義不見于歷代國史天文志亦
足以廣異聞書以示門弟子
　　　天文鬼料竅跋
言天文者有鬼料竅一冊繪昏旦中星爲圗述躔次于後相
其書名有類乎毖緯而無瑰異怪奇之說昔者巫咸以黄燕
紀星甘德以黒燕紀星石申以赤燕紀星參差莫凖得此約
而能該不難羅二十八宿于心胷矣
　　　書宋寶祐㑹天曆後
右宋寶祐四年㑹天曆保章正荆執禮譚玉靈臺郎楊旂相
師堯判太史局提點曆書鄧宗文等算造具注頒行是歲在
丙辰元日立春田家諺所云百年罕遇者也按㑹天曆初名
顯天淳祐十二年太府寺丞張湜祕書省檢閱林光丗同師
堯玉等推算略見于宋史律歷志旣而寶祐改元定名曰會
天於是尤學士焴𬒳命作序原授時之典歲頒曆于萬國鏤
板印行莫可數計然歲旣更無復存焉者馬氏經籍志載金
人大明曆正以其不易得也是本爲崑山徐閣老公肅甫所
藏予假之編修道積録其副按南渡以後自統元至㑹天曆
名凡七改惟㑹天史稱闕其法試繇丙辰一歲推之曆家可
忖測而得其故巳
　　　太平寰宇記跋
太平寰宇記二百卷目録二卷宋朝奉郎太常博士樂史撰
康熙癸亥抄自濟南王祭酒池北書庫闕七十餘卷後二年
復借崑山徐學士傳是樓本繕寫補之尚闕河南道第四卷
江南西道第十一至十七卷聞黄岡王少詹購得上元焦氏
所藏足本及詢之則卷數殘闕同焉是編稽之國史多有不
合殆取諸稗官小說者居多不若九域志輿地記之簡而有
要也
　　　宋本輿地廣記跋
亡友仁和呉志伊以經史教授郷里束修所入就市閱書善
價購而藏之歐陽忞輿地廣記其一也志伊旣卒于官書多
散失是書偶歸予插架顧闕首二卷徐尚書緫裁一統志請
權發文淵閣故書以資考驗是編首二卷存焉予亟傳寫遂
成完書重是亡友物不輕假人每一展讀尚如手新觸也忞
爲廬陵族孫書成于政和中先之以禹貢九州而秦而漢而
三國而晉而唐而五代首舉其大綱序之曰以今之州縣而
求于漢則爲郡以漢之郡縣而求于三代則爲州三代之九
州散而爲漢之六十餘郡漢之六十餘郡分而爲今之三百
餘州雖其間或離或合不可討究而吾胸中蓋巳了然矣故
其沿革有條有理勝于樂史太平寰宇記實多後此志輿地
者中原不入職方殘山剰水僅述偏安州郡至于元始修大
一統志而其書罕傳益以徵是編之當寶惜也
　　　桂林風土記跋
桂林風土記唐光化二年融州刺史莫休符撰新唐書藝文
志作三卷今祇存一卷閩謝在杭小草齋所録舊藏徐惟起
家卷尾稱獲諸錢塘沈氏是洪武十五年抄傳雖非足本中
載張固盧順之張叢元晦路單韋瓘歐陽臏李渤諸人詩采
唐音者均未著于録洽聞之君子亟當發其幽光者也
　　　續錦里耆舊傳跋
予年來思注歐陽子五代史記求野史于蜀若毛文錫前蜀
記事二卷董淳後蜀記事三卷李昊蜀書二十卷張􁡯錦里
耆舊傳一卷俱佚不傳僅存者張唐英蜀檮杌十卷今止二
卷若勾延慶續錦里耆舊傳三卷恐亦非完書也延慶字昌
裔成都人官應靈縣令書成于開寶二年起咸通九年迄乾
德三年一名成都理亂記卷中載李昊降表及從降三十二
人入除目者二十六人李順王均劉旰作亂亦略載之可以
資采獲者惜太常博士張約序已亡之矣
　　　書夢華録後
東京夢華録十卷幽蘭居士孟元老撰紹興丁卯自爲之序
琴川毛氏曽刊入津逮袐書然失去淳熙丁未浚儀趙師俠
介之後序是編爲弘治癸亥雕本亞中大夫汴人賈宗仲原
兼有跋尾蓋周藩儀賔也
　　　書成都文類後
安吉袁說友起巖中木待問榜進士除祕書丞歷寶文閣學
士通議大夫四川安撫制度使兼知成都軍府事輯漢以下
迄宋淳熙蜀人詩文釐爲五十卷目曰成都文類書成于慶
元五年自爲之序分門十一頗爲詳整楊文憲公愼全蜀藝
文志所由本也自楊氏志行而袁氏之文類􁌛之髙閣矣予
從海鹽陳氏得刊本重裝而藏之說友官于蜀後入爲吏部
尚書嘉泰二年八月同知樞密院事三年正月參知政事九
月罷相見宰輔編年録
　　　書熙寧長安志後
韋述東西京記丗無完書宋敏求本之撰河南長安二志丗
稱其該洽長安志舊有雕本字畫麁惡斯編借録于汪編修
文升善本也惜乎河南志不復可得爲之憮然金風亭長彞
尊識
　　　跋元豐九域志
九域志十卷元豐中丹陽王存正仲被旨與曽肇李德芻共
撰曩見宋槧本于崑山徐氏失四京第一卷次卷亦多闕文
特府州軍監縣均有古跡一門蓋民間流行之書而此則經
進本也故晁公武讀書後志有新舊九域志之目其進表上
陳文直筆核洵不媿乎其言者宋槧字小而密斯則格𥿄軒
朗便於老眼覽觀極爲可喜抄而插諸架德芻别有元豐郡
國志三十卷圗三卷載宋藝文志小長蘆八十一老人彝尊
手識
　　　淳熙三山志跋
閩中多藏書家康熙壬子過福州訪梁丞相三山志無有也
後三十年覩武進莊氏書目有之借觀不可得又六年而崑
山徐學使章仲以白金一鎰購之予遂假歸録焉書凡四十
二卷丞相自爲之序志閩地者晉有陶夔唐有林諝宋有林
丗程諸書均佚是編亦罕流傳以三山士夫未著録者一旦
有之足以豪矣特其體例附山川於寺觀之末未免失倫然
十國之事可徵信者多有岀于黃氏八閩通志王氏閩大紀
何氏閩書之外學者所當博稽也
　　　書新安志後
古文至南宋日趨于冗長獨羅鄂州小集所存無多極其醇
雅所撰新安志簡而有要篁墩程氏取其材作文獻志此地
志之最善者子年八十始抄得是書每勸新安冨家開雕終
鮮應者甚矣今人之不好古也
　　　景定建康志跋
建康志五十卷宋景定中承直郎宣差充江南東路安撫使
司幹辦公事武寧周應合撰歲在戊午春予留白下亡友周
雪客語予曽覩是書闕本訪之三十年未得也今年秋九月
過曹通政子淸真州使院則插架存焉亟借歸録之應合淳
祐間舉進士甞爲實録院修撰官以上章劾賈似道謫通判
饒州自号溪園先生康熙丁亥十一月竹垞七十九翁彝尊
書
　　　咸淳臨安志跋
南宋咸淳四年中奉大夫權戸部尚書知臨安軍府事縉雲
縣開國男處州潜說友君髙葺正府志增益舊聞凡一百卷
予從海鹽胡氏甞熟毛氏先後得宋槧本八十卷又借抄一
十三卷其七卷終闕焉宋人地志幸存者若宋次道之志長
安梁叔子之志三山范致能之志吳郡施武子之志㑹稽羅
端良之志新安陳壽老之志赤城每患其太簡惟潜氏此志
獨詳合以呉越備史中興舘閣録續錄都城紀勝武林舊事
夢梁録大滌洞天志庶幾文獻足徵惜後之作通志者目未
覩此以致舊聞放失可歎也夫
　　　夢梁錄跋
曩從古林曹氏借抄夢粱録係楊禮部南峰節文止得十卷
後留京師聞棠村梁氏有足本其卷倍之亟錄而藏諸笥歲
辛巳寓居昭慶僧樓取而卒讀之嫌其用筆拖沓不知所裁
未若泗水潜夫武林舊事之簡而有要也雖然自曽端伯編
類說朱藏一編紺珠集陶九成編說郛皆千百而取一說部
之完書存焉者寡矣因賛徐舍人鏤板于呉下小長蘆彞尊
書
　　　至元嘉禾志跋
嘉禾志三十有二卷至元中經歷單慶延郡博士徐碩纂輯
成書序之者郡人郭晦唐天麟也嘉禾之有志肇自宋淳熙
間郡守張元成延聞人伯紀修之旣而岳珂來守郡復延郷
先輩關栻表卿續修因珂改調中輟僅存五卷是書蓋踵栻
舊本而增益之者栻分門二十五碩廣之凡四十三而官師
治蹟經籍目録俱闕焉又吳越錢氏建國曽改秀州爲開元
府乃是編不載未免失之踈略然所采碑碣題詠居全書之
半舊章藉以考證足快于心矣碩他無表見晦舉宋淳祐十
年方逢辰榜進士天麟字景仁寶祐四年文天祥榜第四甲
進士自稱納軒叟居嘉禾軒
　　　寰宇通志跋
寰宇通志一百一十九卷景泰中奉勅撰緫裁五人文淵閣
大學士泰和陳循東閣大學士揚州髙穀束鹿王文翰林院
學士泰和蕭鎡左春坊大學士淳安商輅纂修四十有二人
左春坊大學士安福彭時右春坊大學士吉水劉儼翰林侍
講學士上元倪謙秀水吕原左春坊左諭德莆田林文司經
局洗馬永新劉定之安福李紹右春坊右中允莆田柯潛翰
林院修撰杞縣孫賢左春坊左賛善長寧周洪謨右春坊右
賛善華亭錢溥左司直郎睂州萬安香河李泰翰林院編修
蘭縣黃諫長洲陳鑑博野劉吉壽光劉珝□□曹恩仁和王
獻盧龍劉宣錢塘童縁檢討曹縣李本□□馬昇巴縣江朝
宗中書舍人兼司經局正字順天趙昂庶吉士瓊山丘濬盧
氏耿裕安福彭華劉釪涿州牛綸滄州孟勲仁和何琮潛山
吳禎興化嚴洤泰和尹直番禺陳政順天寗珍馮定上元金
紳壽光黃甄餘姚夏時長壽王寛書成以景泰七年五月具
表進景陵親序之鏤板内府頒示中外先是洪武三年命儒
士魏俊民黃篪劉儼丁鳳鄭思克鄭權六人編類大明志書
迨二十八年復命廷臣修飾刊行此通志之權輿也裕陵復
辟以其書汎濫勅儒臣約爲一統志天順五年帝亦爲之序
自一統志頒行而通志不復流布民間儲藏者寡矣緫裁纂
修諸員雖得附書于郕戾王紀獨曹恩馬昇二人香山黄才
伯翰林記題名遺之因具書姓氏冀洽聞之君子補書其籍
貫焉
　　　跋虎丘詩集
虎丘詩集一卷明初呉人王賔所録吾鄉項氏萬卷樓藏書
也集中載邾經詩云虎丘山前新築城虎丘寺裏斷人行呂
敏詩云山上樓臺山下城朱旗夾道少人行曽朴詩云闔閭
冡上見新城無復行人載酒行考其歲在至正丁酉淮張用
兵日也董其役者爲周南老故其詩云白髮趨公役驅馳上
虎丘又云四疊新城繞澗隈劒池池上碧崔巍而柳貫詩亦
云半山靑處作崇墉其後志吳地者多未之及由是虎丘築
城呉人鮮有知之者已予甞步山後見遺址尚存特未悉山
南何以爲界大都鶴澗以南即城外地也又山本晉司徒王
珣宅隋時舍利記珣宅有琴臺釋道宣載于廣弘明集而府
縣志俱遺之古蹟之蕪沒者蓋巳多矣賔字仲光經字仲誼
敏字志學朴字彦魯南老字正道貫字道傳
　　　正德重修金山寺志跋
葬師言禍福多本于郭景純之葬經然試與百人分謀之無
一人同者所云龍穴沙水向背如枘鑿齟齬之不相入其說
業已難擇加以日者配以年神方煞吉神祇百二十凶神倍
之規避實難以是不克葬者多矣丗傳景純墓在金山足過
于詭奇沈啓南詩氣散風衝豈可居先生埋骨理何如日中
數莫逃兵解丗上人猶信葬書如叩晨鐘寐者可以發深省
矣日本中心叟墓前無地拜兒孫一語亦足發笑詩載廬陵
胡經用甫金山志志成于正德辛巳文待詔徵仲序之
　　書土官厎簿後
土官厎簿二冊未詳撰人姓氏海鹽鄭氏藏書也按禹貢三
百里蠻書旅獒周官禮職方氏戴記明堂位稱八蠻爾雅稱
六蠻其種曰黎曰犵曰狑曰獠曰猺曰獞各有大姓爲之雄
長明制仿元舊事分設官吏立宣慰招討安撫長官四司雲
南百五十一員廣西百六十七員四川二十四員貴州一十
五員湖廣五員廣東一員初隸驗封後以其半隷武選嘉靖
中申明舊典隷驗封者布政司領之隸武選者都指揮使領
之文武相維羈縻有術雖間有不靖旋即削平濊澤霑濡久
而漸知嚮學若黔之宋氏昆友滇之木氏祖孫各著詩文刊
有私集以雅以南昧任侏離明之聲教逺矣予在史館勸立
土司傳以補前史所未有毛檢討大可是予言撰蠻司合志
因以是編資其采擇焉
　　　安南志略跋
安南志略二十卷國人奉議大夫僉歸化路宣撫司事愛州
黎崱景髙撰序之者十有一人廣平程鉅夫魏郡元明善安
陽許有壬廬陵龍仁夫歐陽原功與焉崱亦自爲之序漢自
設交州日南九真三郡歷代沿革不同崱參攷史傳能詳其
山川風土人物及書命之往復軍旅之出入篇章之酬和一
一悉之蓋自内附後閑居漢陽得以優游著述宜爲諸公合
辭賛美也崱于泰定中游廬山著游記三卷惜乎吾不得而
見之矣天曆中修經丗大典大學士何榮曽以志略上進詔
付書局乃作安南録一卷附入今經丗大典已無存予從海
鹽鄭氏抄是書恨譌字太多豕三虎六疑難盡釋安得更求
善本是正之
　　　越嶠書跛
越嶠書二十卷宜山李文鳳廷儀撰安南自元黎崱輯志略
後又百餘年建置沿革廢興之由末有成書紀載文鳳特爲
詮次有倫有要外史邦國之志斯稱善矣序言其國主有二
名正名以祀天地神祇僞名以通中國示邦人以不臣文鳳
因具書之或訝其君臣之黠雖然人可欺乎適足形其至愚
而已文鳳中嘉靖壬辰進士歷官雲南按察司僉事
　　　書髙麗史後
髙麗史丗家四十六卷志三十九卷表二卷列傳五十卷目
錄二卷合計一百三十九卷國人正憲大夫工曹判書集賢
殿大提學知經筵春秋舘事兼成均大司成鄭麟趾等三十
二人編纂以明景泰二年八月表進并鏤板行于國觀其體
例有條不紊王氏一代之文獻有足徵者卷中樂志歌辭率
本宋𥙿陵所賜大晟府樂譜若輿服志載蒙古俗剃頂至額
方其形留髪其中謂之開剃忠烈王四年二月令境内皆服
上國衣冠開剃十六年九月百官始著笠朝謁此元史所不
載至若庚申君遁走沙漠之後君臣事迹不得而詳髙麗間
猶通使稱爲北元北元主奔應昌以洪武三年庚戌四月殂
落國人追諡曰惠宗即順帝也其子嗣立以餘兵走和林十
年丁已遣使至髙麗行宣光年号國人不允後二年又遣僉
院甫非告紀年天元辛禑遣永寧君王彬往賀相傳立十一
年而殂北元諡爲昭宗者也凡此明之載籍皆隱而不書藉
其史略存事迹後之論丗紀年者所當述也
　　　又
靖難君臣改修明太祖實録因方孝孺而其父克勤循吏也
乃沒其實黄觀景清修書傳㑹選而削其名且誣方先生叩
頭乞哀觀于鄭麟趾髙麗史夢周圗李成桂不克爲芳逺所
殺芳逺猶知贈官易名麟趾等亦直書其事是篡竊之芳逺
賢于長陵而下國之史官勝于楊士奇輩多矣可歎也夫
　　　書海東諸國紀後
屬國惟髙麗有史有通鑑有史略其次則安南國人有志略
若日本之東鑑(即吾/妻鏡)鳥言侏離辭不能達往時亡友鍾廣漢
撰歷代建元考自生民以來迄于明外極重譯凡有僣号靡
不書之旣獲東鑑喜劇著之于録然東鑑止紀其國八十七
年事中間闕漏尚多予晩得朝鮮人申叔舟海東諸國紀雖
非完書而此邦君長授受改元由周至于明初珠連繩貫因
取以補廣漢遺書至其分壤之廣八道六十六州若聚米于
前山川在目比于張洪薛俊侯繼髙李言恭鄭若曽所述尤
瞭如指掌矣叔舟字汎翁仕朝鮮官至議政封髙靈君書成
于成化七年十二月
　　　跋吾妻鏡
吾妻鏡五十二卷亦名東鑑撰人姓氏未詳前有慶長十年
序後有寛永三年國人林道春後序則鏤版之歲也編中所
載始安德天皇治承四年庚子訖龜山院天皇文永三年七
月凡八十有七年歲月日陰晴必書餘紀將軍執權次第及
㑹射之節其文義鬱轖又點倭訓于旁繹之不易而國之大
事反略之所謂不賢者識其小者而已外藩惟髙麗人著述
往往流入中土若鄭麟趾髙麗史申叔舟海東諸國紀以及
東國通鑑史略諸書多可攷證日本職貢不修故其君長授
受次第自奝然所紀外相傳頗有異同臨淮侯李言恭撰日
本考紀其國書土俗頗詳而國王丗傳未明晰合是編以勘
海東諸國紀則不若叔舟之得其要矣康熙甲辰獲覩是書
于郭東髙氏之稽古堂後四十三年乃歸插架惜第六第七
二卷失去慶長十年者明萬曆三十二年寛永三年者明天
啓四年也
　　　跋洪遵翰苑羣書
翰苑初入供事吏手持張閣老位詞林典故翰苑須知二編
以見卷中引書五品不遜之語覽者以爲笑端予旣爲史官
思别撰一書自分職以來訖于明崇禎之季恒嚢書入直曉
夜抄撮積一十四冊擬刪其重複補其闕遺題曰瀛洲道古
錄㑹遭院長彈事未果㑹稡成書然歸田後毎扁舟近游未
甞不攜之藤笈也晚得孫逢吉職官分紀陳騤中興舘閣録
續録元王士點元祕書志頗快于心近又得洪遵翰苑羣書
足本于是詞臣之典故略備惜乎老矣目眊耳聾無能甄綜
歎有願之不吾遂也爰記憶所録書目授之門弟子溧陽黃
夢麟海寧查昇楊中訥髙郵吳丗燾婁縣姚弘緒長洲汪士
鋐武進錢各丗寶應喬崇烈俟有志者輯成之康熙丙戌陽
月竹垞老人書
　　　崇文書目跋
崇文緫目六十六卷予求之四十年不獲歸田之後聞四明
范氏天一閣有藏本以語黃岡張學使按部之日傳抄寄予
展卷讀之祗有其目當日之敘釋無一存焉樂平馬氏經籍
考述鄭漁仲之言以排比諸儒每書之下必岀新意著說嫌
其文䌓無用然則是書因漁仲之言紹興中從而去其序釋
也書籍自劉略荀簿王志阮錄以來不僅條其篇目而巳必
稍述作者之旨以詔後學故賛七略者或美其剖判藝文或
稱其略序洪烈其後殷淳則有序録李肇則有釋題必如是
而大綱麁舉若盡去之是猶存虎豹之鞟與羊犬何别歟唐
志十九家宋志六十八部今存者幾希賴有是書學者獲覩
典籍之舊觀歐陽子集收緫目敘釋一卷餘則馬氏志間引
之辭不費而每書之本末具見法至善矣漁仲徒恃已長不
爲下學後覺之地此謂君子一言以爲不知者也
　　　跋中興舘閣録續録
中興舘閣録十卷分九門一沿革二省舍三儲藏四修纂五
撰述六故實七官聮八廩禄九職掌淳熙四年秋祕書監天
台陳騤叔進所撰序之者丹稜李燾心父也續録亦十卷則
嘉定三年舘閣重行編次後人次第補録迄于咸淳者二録
予抄自上元焦氏惜非完書然官聮尚存以之續洪氏羣書
下及王氏商氏之袐書志黃氏之翰林記先正入官之倫序
麁可紀述無憂文獻之不足徴矣
　　　書元袐書監志後
元祕書監志十一卷著作郞東平王士點繼志著作佐郎曹
州商企翁繼伯同撰所載詔旨公移多用國書文以是流傳
者罕然一代之典故存焉卷中題名有張應珍以至元三十
年十二月由從事郎歷祕書監丞大德八年六月遷袐書少
監九年十月乃更姓名曰吳鄹而吉安府志稱鄹永新人宋
末兵亂避仇轉徙山西元駙馬都尉髙唐郡王闊里吉思嘗
從之質疑刊其書于平陽路志遂附之宋遺民之列不知其
仕于元革命之初士之出處殊塗不可以紊有是編足以證
府志之誤矣
　　　文淵閣書目跋
文淵閣書目編自正統六年六月著録者少師兵部尚書兼
華蓋殿大學士楊士奇翰林院侍講學士馬愉侍講曹鼐也
其目不詳撰人姓氏又不分卷俾觀者漫無考稽此牽率之
甚者巳按宋靖康二年金人索袐書監文籍節次解發見丁
特起孤臣泣血録而洪容齋隨筆亦云宣和殿太淸樓龍圗
閣所儲書籍靖康蕩析之餘盡歸于燕元之平金也楊中書
惟中于軍前收伊洛諸書載送燕都及平宋王承旨構首請
輦送三舘圗籍至元中又徙平陽經籍所于京師且括江西
諸郡書板又遣使杭州悉取在官書籍板刻至大都明永樂
間勅翰林院凡南内所儲書各取一部于時修撰陳循督舟
十艘載書百櫝送北京又嘗命禮部尚書鄭賜擇通知典籍
者四岀購求遺書皆儲之文淵閣内相傳雕本十三抄本十
七蓋合宋金元之所儲而匯于一縹緗之冨古未有也攷唐
宋元藏書皆極其愼重獻書有賚儲書有庫勘書有人曝書
有㑹至明以百萬卷祕書顧責之典籍一官守視其人皆貲
生不知愛重而又設科專尚帖括四子書易詩第宗朱子書
遵蔡氏春秋用胡氏禮主陳氏愛博者窺大全而止不敢旁
及諸家袐省所藏土苴視之盜竊聽之百年之後無完書矣
迨萬曆乙已輔臣諭内閣勅房辦事大理寺左寺副孫能傳
中書舍人張萱秦焜郭安民吳大山校理遺籍惟地志僅存
亦皆嘉隆後書初非舊本經典散失寥寥無幾萱等稍述作
者之旨較正統書目大爲過之惜巳無足觀徒爲有識者歎
惜而巳
　　　跋重編内閣書目
内閣重編書目八卷萬曆三十三年大理寺副孫能傳中書
舍人張萱秦焜郭安民吳大山奉内閣諭令校理能傳等稍
疏諸書大略合乎晁氏陳氏之旨今以正統六年目録對勘
四部之書十亡其九惟地志差詳然宋元圗經舊本並不登
載著于録者悉成弘以後所編是則内閣藏書至萬曆年巳
不可問重編之目殆取諸刑部行人司所儲録之以塞責爾
嗚呼設一典籍掌十萬冊之書立法苟且已甚以楊士奇之
得君且奉詔編書目可以言而不言其罪尚可逭哉
　　　南京太常寺志跋
曩海寧談遷孺木館于膠州髙閣老弘圗邸舍閣老導之借
故冊府書縱觀因成國榷一部掇其遺爲棗林雜俎中述孝
慈髙皇后無子不獨長陵爲髙麗碽妃所出而懿文太子及
秦晉二王皆李淑妃産也聞者爭以爲駭史局初設彝尊嘗
以是質諸緫裁前輩緫裁謂宜仍實録之舊今觀天啓三年
南京太常寺志大書孝陵殿宇中設髙皇帝后主左配生子
妃五人右祇碽妃一人事足徵信然則實録出于史臣之曲
筆不足從也漢之文帝自言朕髙皇帝側室之子于義何傷
而奉天靖難記每載長陵上闕下書及宣諭臣民曰朕太祖
髙皇帝孝慈髙皇后嫡子考妣必並舉壺漿欲掩而迹反露
矣志凡四十卷嘉善沈若霖編
　　　書馮尚書元飇題首善書院詩後
萬曆二十九年二月庚午朔天津河御用監少監馬堂進大
西洋利瑪竇所貢土物時先文恪公以禮部侍郎掌本部尚
書事疏言㑹典止有西洋瑣里國無所謂大西洋其眞僞不
可知又寄住二十年方行進貢與逺方慕義獻琛者不同且
所貢天主天主母圗旣屬不經而行李中有神仙骨夫旣稱
神仙自能翀舉安得遺骨此韓愈所云凶穢之餘不宜令入
宮禁者也乞速勒歸國勿許潜居兩京與内監交往以致别
生支節眩惑愚民疏進不報迨天啓初元鄒忠介馮恭定同
官都察院都人建首善書院于大時雍坊爲講學之所二年
御史倪文煥詆爲偽學是歲毀先聖栗主燔經籍于堂中踣
其碑西洋人湯若望以其國中推歩之法證大統曆之差徐
宮保光啓篤信之借書院作曆局遂踞其中更名天主堂書
院廢而逆祠建矣誦馮公詩足當詩史
　　　跋綏寇紀略
梅村吳先生以順治壬辰舍館嘉興之萬壽宫方輯綏寇紀
略以三字標其目蓋倣蘇鶚杜陽編何光薳鑑誡録也一曰
澠池渡二曰車箱困三曰眞寧恨四曰朱陽潰五曰黒水擒
六曰穀房變七曰開縣敗八曰汴渠墊九曰通城擊十曰鹽
亭誅十一曰九江哀十二曰虞淵沉于時先生將著書以老矣
越歲有迫之出山者遂補國子祭酒非其志也久之其鄉人
發雕是編僅十二卷而止虞淵沉中下二卷未付棗木傳刻
焉明史開局求天下野史有　旨勿論忌諱盡上史館于是
先生足本岀予抄入百六叢書歸田之歲爲友人借失後十
八年從吳興書估購之怳如目接先生之謦欬也綏寇之本
末言人人殊先生聞之於朝雖不比見者之親切終勝草野
傳聞庶幾可資國史之采擇者與
曝書亭集卷第四十四
曝書亭集卷第四十五
　　　　　　　　　　　秀水　朱彝尊　錫鬯
　跋(四)
　　　胡氏皇王大紀跋
孔子序書斷自堯典始屈平之言曰䆳古之初誰傳道之而
譙周蘇轍撰古史梁武帝撰通史胡衛撰通史縁起羅泌撰
路史言之不盡出于雅馴兼不盡傳惟五峰胡氏所述皇王
大紀八十卷自盤古氏迄周赧王舉二千餘歲事廣摭史傳
以經義貫通之庶幾擇之精而語之詳矣近鄒平馬驌撰繹
史疑其未見是編而體例頗相似正可並存不廢云胡氏名
宏字仁仲文定公安國季子甞謁楊中立于汴京從侯師聖
于荆門故學有原委書成于紹興辛酉紹定間奉朝命索是
書漕使曽爲鏤版予所儲者明萬曆辛亥重雕本也
　　　書錢氏補漢兵志後
宋懲五代之弊收天下甲兵悉萃京師名曰禁軍開寶入籍
十九萬三千不爲不多矣至道増至三十五萬八千天禧増
至四十三萬一千慶曆増至八十二萬六千治平以降迄于
元豐稍爲裁減尚六十餘萬徽宗將一童貫而禁軍闕額二
十四萬靖康之禍按籍止存三萬人而已無一夫可驅之戰
者遂以不支髙宗將一張浚冨平符離之敗棄師累十萬乃
莫有正其罪者尚可言兵事乎樂淸錢文子見南渡兵食之
冗濫也以漢制不失寓兵于農遺意而班史無志因以補之
書僅一卷言近而旨逺辭約而義該此非低頭拱手髙談性
命之學者所能括也文子字文季紹熙三年由上舍釋褐岀
身以吏部員外郎兼國史院編修官歷宗正少卿退居白石
山下自号白石山人故所輯詩傳及是編皆以白石著録不
知者疑是姜夔書誤矣卷首有陳元粹序後有王大昌跋皆
其弟子跋稱嘉定中鋟板于淮南漕廨予所抄者虞山錢曽
藏本也
　　　跋後漢書
范氏後漢書初無表志第有十帝紀八十列傳而已故梁剡
令劉昭注續漢志序曰范曄良史誠誇衆氏序㦯未周志遂
全闕劉知幾曰其十志未成而死葉適云遷固相踵作書志
至范曄廢不復著陳振孫云曄本書未嘗有志劉昭所注乃
司馬彪續漢書之八志爾相傳宋孫宣公奭判國子監校勘
官書遂以司馬氏志入之范氏書中然昭序有云借舊志注
以補之則不自奭始矣流傳日久讀史者直以爲范氏之書
吁可怪也續漢書已亡八志賴入范書得存今宜别爲分卷
附紀傳之後兼以熊氏表附之則有條不紊一代之史大備
惜乎未有好事者爲此舉也
　　　呉氏兩漢刊誤補遺跋
兩漢刊誤補遺十卷題曰河南吳仁傑撰前有曽絳序後有
林瀛疏章丘李氏藏書也歲在丙寅亡兒(昆田)客濟南借得
之抄以奉予按唐以前讀两漢書者第有集解音義而已其
後李善作辨惑顏游著決疑見于新書藝文志至于宋作刊
誤者四家張泌余靖劉攽其一亡其名氏矣劉氏之書因宋
仁宗讀後漢書見墾田字皆作懇于是使侍中傳詔中書俾
刊正之攽爲學官遂刊其誤宋志劉氏書凡四卷趙希弁讀
書附志云止二卷西漢東漢各一卷當得其實今吳氏是編
本以補劉氏之遺而文多于劉足以徵其博洽也已仁傑字
斗南别号蠧隱居士本昆山人其稱河南者舉郡望而然登
淳熙進士歷官國子學録所著樂舞新書鹽石新論及絳序
所稱漢通鑑輯編年紀傳之長而去其短者多不傳予所見
者古周易論易圗說離騷草木蟲魚疏及此書焉爾
　　　書元趙居信蜀漢本末後
明乎陳壽不忘蜀漢之本心而後可更作蜀漢之史若信都
趙氏蜀漢本末一書其持論謂壽進曹魏于正統抑昭烈爲
僣國視之與孫權同科是于三國志未甞絜其長短測其用
意之深徒因綱目書法而作者也試取壽之書法一一表岀
之則不予魏以正統昭烈非僣國蜀與孫權殊科灼然見
矣
　　　唐六典跋
唐㑹要開元二十七年二月中書令張九齡等撰六典三十
卷成上之百官稱賀按開元十年起居舍人陸堅被㫖修是
書帝手寫白麻紙六條曰理曰教曰禮曰政曰刑曰事令以
類相從撰錄以進張說知院以委徐堅堅思之經歲規制莫
定蕭嵩知院又引韋述始以令式入六司仿周禮六官之制
沿革並入注中勅所云法以周官作爲唐典是巳其後九齡
知院事加陸善經李林甫代九齡加苑咸集賢注記稱二十
六年奏草上考新舊唐書九齡以二十四年罷知政事尋謪
荆州是進書之日九齡久已去官矣程泰之撰雍録謂書成
于九齡爲相之日進御當在二十四年林甫注成或在二十
七年其說良是今本卷首直冠林甫之名若與九齡無預後
學所當考正去小人之銜名而特書文獻所上可也
　　　書孫氏唐史論斷後
唐史論斷三卷宋尚書刑部郞中充天章閣待制兼侍讀許
州孫甫之翰撰甫以劉昫唐書繁冗失體改用編年法著唐
記七十五卷沒後詔求其書留之禁中此則其論斷也廬陵
歐陽氏涑水司馬氏睂山蘇氏南豐曽氏交歎美之紹興中
曽鏤板南劒州端平間復鐫于東陽郡今則流傳寡矣繹其
論議覈而不苛非若尹氏胡氏通鑑發明讀史管見之少可
多怪也
　　　唐㑹要跋
唐㑹要一百卷宋建隆二年宰相王溥撰進其書本于蘇冕
冕弟弁共纂四十卷楊紹復等續之溥集兩家書廣爲百卷
卷中恒存蘇氏駮議太祖稱其詞簡而禮備詔藏史閣今雕
本罕有予購之四十年近始借抄嘗熟錢氏寫本惜乎第七
卷至第九卷失去雜以他書第十卷亦有錯雜文字九十二
卷闕第二翻以後九十三九十四二卷全闕安得收藏家有
善本借抄成完書姑識此以俟
　　　五代㑹要跋
五代㑹要三十卷亦建隆初王溥所進予抄自古林曹氏康
熙甲戌春復從商丘宋氏借觀江西舊抄本勘對無異編中
闕紙數翻兩本亦同也五代之亂干戈俶擾其君臣易置若
傳舍然未暇修其禮樂政刑然當日累朝咸有實録可采而
歐陽子作史僅成司天職方二考其餘槩置之微是書典章
制度無足徵矣
　　　莆田陳氏九朝編年備要跋
九朝編年備要三十卷太學生莆田陳均平甫撰均丞相俊
卿之從孫也前有建安真德秀長樂鄭性之知漳州林岊及
均自序四篇凡例一卷端平初有上言于朝者下福州取其
書得初品官編年自司馬公通鑑成書即綱目改裁未見其
當今所傳陳桱王宗沐薛應旂所輯書類皆謬誤疎略以予
觀平甫是書簡而有要可謂盡善矣而陳振孫訕之謂其去
取無法詳略失中未免責人已甚矣康熙乙丑觀耿都尉正
公插架書發函讀之不忍釋手都尉遂以贈予報以仇實父
畫山水越二十一年丙戌夏曝書于亭前追憶舊事識之末
簡
　　　睂山彭氏太平治迹統類跋
太平治迹統類四十卷睂山彭百川叔融撰予抄自上元焦
文端公家卷帙次第爲装釘者所亂傭書人不知勘正別用
格紙抄録以致接處文理不屬欲校定甚難然是書儲藏者
寡存之笥冀與博聞者審定之
　　　宋學士院中興紀事本末跋
中興紀事本末七十六卷學士院經進始建炎元年五月至
紹興二十年十二月南渡君臣時政詳于徐夢莘三朝北盟
㑹編李心傳建炎以來朝野雜記兹編紀載有出二書之外
者可以資攷證也所載岳鄂王獄具秦檜言飛子雲與張憲
書不明其事體必須有韓蘄王爭曰相公必須有三字何以
使人甘心惟徐自明宰輔編年録同之今羣書皆作莫須有
恐未若二書之得其實也
　　　中興通鑑跋
宋中興通鑑一十五卷通直郎國史院編修官劉時舉編史
嵩之喪父以右相起復時舉爲京學生與王元野黃道等九
十四人太學生黄愷伯金九萬孫翼鳳等百四十四人武學
生翁日善等六十七人宗學生趙子寰等三十四人上書爭
之是亦慷慨之士也觀者嫌其太略然以視王宗沐薛應旂
所撰斯條理過之矣
　　　書李氏續通鑑長編後
睂州李文簡公續資治通鑑長編共九百八十卷舉要六十
八卷隆興元年知榮州先以建隆迄開寶年事一十七卷進
乾道四年官禮部郎乃以整齊建隆元年至治平四年閏三
月五朝事跡共一百八卷進淳熙元年知瀘州又以治平後
至靖康凡二百八十卷進淳熙九年知遂寧府重别寫呈并
舉要目録計一千六十三卷進今僅存者太祖至英宗朝一
百七十五卷而已若神宗朝二百二十八卷哲宗朝二百二
十卷徽宗欽宗朝三百二十三卷乾道中祇降祕書省依通
鑑紙様繕寫一部未經鏤板遂失傳宋儒史學以文簡爲第
一蓋自司馬君實歐陽永叔書成猶有非之者獨文簡免于
譏駮張敬夫比之霜松雪柏生死文字間葉正則謂春秋之
後纔有此書要非過論也治平以後藉有長編紀事本末存
略見大旨然見之者罕矣陳氏(桱)王氏(宗沐)薛氏(應旂)目不
覩是書輒續通鑑行丗柯氏(維騏)王氏(維儉)之改修宋史亦
然此猶夏蟲不可語以氷松柏之鼠不可語以堂密之有美
樅者也
　　　書宋史張浚傳後
徐秀才善敬可一日語予曰周公謹小人哉張魏公朱子所
父事何可毁也予曰三代直道之遺也宋之南渡將帥有人
可以戰可以守自寄閫外之權于浚喪師動數十萬元氣重
傷譬諸孱夫不能復起矣浚于李綱趙鼎輩則劾之于汪伯
彦秦檜等則薦之尚得云好惡之公乎至曲端之誅與檜之
殺岳飛何以異而讀史者務曲筆以文致端有可死之罪不
過因浚有子講學浚死徽國公爲之作狀天下後丗遂信而
不疑爾袁中郞宿朱仙鎮詩云祠前簫鼓賽如雲立石爭鑱
弔古文一等英雄含恨死幾時論定曲將軍江進之讀魏公
傳詩云子聖焉能蓋父凶曲端冤與岳飛同何人爲立將軍
廟也把烏金鑄魏公可謂助我張目者也
　　　書柯氏宋史新編後
宋遼金元四史惟金史差善其餘潦草牽率豈金匱石室之
所宜儲柯氏撰新編㑹宋遼金三史爲一以宋爲正統遼金
附焉升瀛國公益衛二王于帝紀以存統正亡國諸叛臣之
名以明倫列道學于循吏之前以尊儒歷二十載而成書可
謂有志之士矣先是掲陽王昂撰宋史補台州王洙撰宋元
史質皆略焉不詳至柯氏而體稍備其後臨川湯顯祖義仍
祥符王維儉損仲吉水劉同升孝則咸有事改修湯劉稾尚
未定損仲宋史記沉于汴水予從吳興潘氏鈔得僅存然三
史取材紀傳則有曽鞏王偁杜大圭彭百川葉隆禮宇文懋
昭編年則有李燾楊仲良陳均歐陽守道禮樂則有聶崇義
歐陽修司馬光陳祥道陳暘陸佃鄭居中張暐職官則有孫
逢吉陳騤徐自明許月卿輿地則有樂史王存歐陽忞稅安
禮王象之祝穆潘自牧志外國則有徐兢著録則有王堯臣
晁公武鄭樵趙希弁陳振孫類事則有徐夢莘孟元老李心
傳葉紹翁呂中馬端臨趙秉善述文則有趙汝愚呂祖謙諸
書具在以予淺學亦曽過讀其他宋金元人文集約存六百
家郡縣山水志以及野史說部又不下五百家及今改修文
獻尚猶可徵予甞欲據諸書考其是非同異後定一書惜乎
老矣未能也
　　　姜氏祕史跋
王莽之閏漢朱全忠之篡唐其罪貫盈而紀年仍書于史燕
王取天下于兄子非有積怨深怒乃革除建文君之五年毋
亦太忍也乎紀遜國事者不啻百家大約惑于齊東野人之
語尤甚者從亡遺筆致身録也弋陽姜淸撰祕史稽之故牒
以證其非幸書成于致身録未出之前顧猶信程濟爲有其
人則亦非信史矣福藩稱制無一善政可紀惟追贈壬午殉
難諸臣贈官錫諡差快人意第易名多至■十■人未免失
之太濫然程濟史仲彬不及焉其勝于刊勝國逸書者多也
竊怪吾郷姚御史瑄坐姦黨籍産載于文皇實録而諸書無
紀其姓名者又髙太常遜志棄官遁永嘉山中窮餓而卒比
于林右出處未詳者有間右有諡而太常無之是亦闕典也
已清字源甫弋陽人正德辛未進士官考功司郎中歷尚寶
少卿
　　　孝宗大紀書後
萬曆二十二年三月允禮部尚書南充陳公于陛之請修國
史閣臣議開局聚書分纂于是崇仁吳公道南立正史議志
之類二十有二傳之類二十有六吴公領修河渠志而先太
傅文恪公分撰孝宗大紀皆附之家集中縁陳公逝其書未
果成也古之國史恒以本朝之人述當代之事故文獻足徵
光武帝紀定于永平武德貞觀國史成于顯慶宋于兩朝三
朝五朝七朝四朝先後撰述榻前論議斯時政有紀柱下見
聞斯起居有注類而次之謂之日曆修而成之謂之實錄然
後一代之典則備焉明則第有實錄寶訓而已建文革除景
泰附錄何以成一代之典章善夫吴公之言曰曽南面者當
知史不可滅之義曽北面者當思名必先正之文是惠代二
宗帝紀不可不特書也矣康熙已未史局旣開以先公大紀
送館幸存其副未幾雕本付搨書手不戒于火因書以付昆
田
　　　明史提綱跋
明史開局監修總裁諸公以建文帝本紀書法下問余以宫
中火帝崩對同官徐勝力固爭當從遜國羣書具述其事遂
任編纂紀成諸公終未以爲然也遜國羣書可信者絶少十
九皆作僞無稽尤可怪者從亡隨筆之程濟致身録之史仲
彬欺人欺天莫此甚矣歸田後得洧川范氏明史提綱四十
三卷書成于萬曆戊申夏自洪武迄隆慶其書惠宗削遜國
二字之非可謂具良史之識者守已中萬曆甲戌進士仕至
陜西布政司參議所著書尚有春秋傳二十五卷以證胡傳
之訛史刪二十八卷以糾綱目之失惜乎未之見也
　　　書兩朝從信録後
熹宗實錄成藏皇史宬相傳順治初大學士涿州馮銓復入
内閣見天啓四年紀事毁已尤甚遂去其籍無完書論丗者
頗以兩朝從信録是徵斯編爲秀水諸生沈國元所篡乃二
年春㑹試天下士哲皇帝以首科特簡二輔臣爲總裁官隨
州何公宗彦先太傅文恪公也國元舍鄉先達不書書顧秉
謙果足以傳信乎
曝書亭集卷第四十五
曝書亭集卷第四十六
　　　　　　　　　　　秀水　朱彝尊　錫鬯
　跋(五)
　　　商祖丁爵銘跋
右爵一銘二字曰祖丁在右柱外薛紹彭曰祖丁者商十四
君祖辛之子也内有文作弓形中包六字不可辨識山陽張
弨曰此商之酒器蓋射者必繼以飲詩言發彼有的以祈爾
爵是也爵今存弨家弨字力臣精六書貧而嗜古賔至繞席
皆尊彞敦㔽之屬昔歐陽子撰集古錄藉劉仲原父楊南仲
諸子釋文自力臣殁後雖有奇字爲余釋其文者寡矣
　　　商父已敦銘跋
父已敦一上圜下方崇一尺五寸脣廣四尺厎二尺八寸腹
受五升舟五尺四寸其文雲靁其耳饕餮銘二字在腹蓋商
器也商人尚質作祭器以薦祖考猶以父稱故鼎有父甲父
乙父丁父已父辛父癸尊有父乙父丁父已父癸彞有父甲
父乙父丙父丁父己父辛父癸㔽有父乙父丙父丁父已父
辛父祭爵有父乙父丁父戊父已父庚父壬父癸觚有父乙
父庚觶有父已父辛斚有父丁甗有父乙父已鬲有父已盉
有父丁父癸舉有父已父辛盤有父辛匜有父癸然則敦以
父已名固其宜已不惟是也有以祖名者尊之祖丁祖戊㔽
之祖乙祖丁祖庚祖辛爵之祖丙祖丁觚之祖丁甗之祖已
匜之祖戊是也有以母名者卣與鬲之母乙是也他如丗母
辛兄丁兄癸婦庚子乙女乙孫已名得通于下銘辭不若周
人之煩取足以紀行次而已歲在上章執徐春觀于王公子
士駿書齋椎拓而還裝界于冊
　　　宋拓鐘鼎款識跋
宋紹興中秦相當國其子熺伯陽居賜第十九年日治書畫
碑刻是冊殆其所集如楚公鐘師旦鼎皆一德格天閣中物
也餘或得之畢少董或得之朱希真或得之曽大中蓋希眞
晩爲伯陽客而少董時視盱眙榷場因摹款識十五種標以
青箋未書良史拜呈以納伯陽至今裝池冊内秦氏旣敗冊
歸王厚之每款鈐以復亝珍玩厚之私印且爲釋文疏其藏
弆之所後轉入趙子昂家子昂復用大雅印鈐兼書薛氏攷
證于後于時錢德平柯敬仲王叔明陳惟寅均有賞鑒私印
隆慶六年項子京獲之尋歸倦圃曹先生康熙戊申先生出
示予予愛玩不忍釋手先生屬予跋之未果也辛酉冬予留
呉下先生寓書及冊復命予跋予仍不果改歲乃封完寄焉
先生旣逝所收書畫多散失久之是冊竟歸于予藏篋中十
載宗人寒中嗜古見而愛玩之猶予之曩日也因以卑之每
歎書畫金石文銘心絶品恒納諸炙手可熱之人若秦會之
賈師憲嚴惟中物之尤者悉歸焉然千人所指其亡也可立
而待曽不若山林寂寞之郷儲藏可久則予託之寒中庶其
守而勿失也夫冊中所拓鐘七鼎二十有一飲二爵六鬲四
㔽九敦四簠一甗二壺二刀一槃二鐙一尺一漢器一中有
榮次新手跋及書林羲叟公輔諸圗記
　　　周鼎銘跋
右周鼎銘一新城王吏部子厎見之焦山佛寺中俾程處士
穆倩讀之其文可辨識者七十有八字存其疑者八字不可
識者七字吏部爲長歌述之其弟禮部貽上和焉而摹其文
授予三君者可謂好古之士矣昔歐陽永叔得古器銘必屬
楊南仲釋其字南仲之言曰古文自漢丗知者已希賈逵許
愼輩多無其說而蔡君謨亦曰古之篆字或多或省或移之
左右上下惟其意之所欲甚哉辨識之難也鼎銘詞曰惠敢
對揚天子丕顯敷休其人莫考曰王格于周曰司徒南仲殆
周初器也其曰立中庭按毛伯敦銘文亦有之薛尚功釋爲
立而楊氏謂古立位同字古文春秋書公即位爲公即立則
是銘曰立亦當作位穆倩定爲立從薛氏讀也古之勲在王
室者旣受之冊歸必銘其器論撰其祖父之德善功烈以明
示後丗如申伯召虎韓侯文侯錫予之盛詩書所載僅千百
之一二而銘諸器者無窮蓋不特齍盉􁎌医敦卣爲然舉凡
鋒矛刀劒莫不有銘自秦銷金咸陽厲禁所至爲段冶改煎
殆不可勝數丗徒懲秦燔詩書之禍不知銷金爲禍之益烈
也嗚呼三代之文自九經而外其得見于今者希矣顧神物
顯晦或有時復岀惜乎又委之荒山梵宇中莫之寶惜徒令
好古君子摩挱歎息之不已也鼎崇尺有三寸腹深八寸脣
廣一尺四寸其耳三寸禮部語予云
　　　周司成頌寶尊壺銘跋
右周司成頌寶尊壺注以酒容一斛項腹均有銘按其文一
百五十字可辨識者維三年五月旣死魄甲戌王在周康邵
宫旦王格太室即位宰弘右頌入門立中庭尹氏受王命書
王呼史虢□冊命頌王曰頌命汝官司成賜汝玄衣舄帶赤
芾朱黃鑾旂鋚勒用事頌拜稽首敢對揚天子丕顯□休用
作朕皇考龔叔寶尊壺用追孝蘄吉康頌其萬年眉夀□臣
天子令終子子孫孫寶用此其大略也攷周轍未東王宫名
著于載紀者不聞有康邵宫惟􁉀敦載吕大臨考古圗有王
在周邵宫之文薛尚功釋邵作昭蓋惑于竹書紀年穆天子
傳西王母來賔昭宫之故吕氏定作邵今斯銘文甚顯其爲
邵無疑椒舉曰康有酆宫之朝冠以康者或康王所築未可
定爾太室者明堂中央之室書言王入太室祼是巳司成分
職不載于周官戴記文王世子篇大司成論說在東序侍坐
者逺近間三席北海鄭氏以爲即周官司徒之屬師氏而新
安王氏駮其非謂丗子國子之德業大司樂教之使成故名
蓋大司樂也二說均可通要之周官有是名矣銘稱皇考龔
叔􁉀敦稱皇考龔伯二器疑出于同時尊壺今藏錢唐王太
僕益朋家識者比于郜之大鼎燕之重器
　　　周延陵季子劒銘跋
康熙九年冬十有二月偕嘉興李良年吴江潘耒上海蔡湘
過退谷孫先生蟄室出延陵季子佩劒相示以周尺度之長
三尺臘廣二寸有半重九鋝上士之制也臘有銘篆文字不
可辨合之韋續五十六體書無一似其曰季子劒者先生審
定之辭云爾先生命四人聮句詠之詩成摹銘文于前俾書
聮句于後裝界爲冊藏之硯山書屋
　　　南海廟二銅鼓圗跋
廣州波羅江上南海神廟銅鼓二大者唐嶺南節度使鄭絪
出鎭時髙州守林靄得之峒戸以獻絪納諸廟面闊五尺臍
隱起羅布海魚蝦蟇等紋旁設兩耳通體色微靑雜以丹砂
瘢其光可鑑小者殺大者五之一從潯州灘水湧出色純緑
雜以鷓鴣斑審視之隱隱若八卦畫每歲二月上壬土人擊
以樂神民間有疾禱于廟亦擊之考周官六鼓四金鼓人辨
其聲用籥章以土韗人以木革以冒之不聞范金也迨伏波
将軍平交阯諸葛丞相渡瀘始鑄銅爲鼓流傳三川百粤頗
多嶺南一道廉州有塘欽州有村博白有潭萬州靈山文昌
有嶺取以名其地傳聞鼓初成懸于廣庭宰牲置酒子女緐
會出金銀釵叩之納諸主者目曰都老有讎怨相攻則鳴鼓
集衆俄頃烏合蜀則凡鼓悉稱孔明所遺其直易牛千頭苗
民得此雄視一方要其制無若南海廟中之大者至于金錞
和鼓亦名錞于掌之鼓人見于春秋内外傳先銅鼓有之鄭
康成謂圎如碓頭大上小下乃宋聶崇義繪三禮圗誤縣以
龍牀狀若杯盂而宣和博古圗一十九器不繪繩索以龍馬
虎蜼龜魚栖鳳山花鎮之仰若井口是皆以下爲上矣南齊
始興王鑑鎮益州什邡人段祖獲錞于以獻史稱髙三尺六
寸六分圍三尺四寸圎如筩色黒如漆甚薄上有銅馬以繩
懸馬令去地尺餘灌之以水又以器盛水于下以芒莖當心
跪注錞于以手振芒則聲如雷其釋器差詳竊思作錞本以
和鼓度其形亦略似苐鼓穹其腰而錞削其下鼓蒙兩面而
錞去其厎銅鼓初鑄必取二器折衷之蜀人所以名錞于鼓
云爾鼓無銘乃俾畫手縮爲圗書其後
　　　漢尚方鑑銘跋
處士鐘􁃓立獲古鏡于新塍市之西以百錢購之田父土蝕
其半命工刮摩之晶光澄澈處士出以相示挂諸壁若弦月
之燭霄漢也驗其背銘辭曰尚方作鏡眞大好上有仙人不
知老渴飲玉泉飢食棗鏡省文作竟蓋漢尚方鑑也漢宮闕
有尚方掖門官制設尚方令丞待詔職屬少府主作禁器物
掌上手工作以宦者爲之蔡倫之造紙及祕劒是已自武帝
好神仙宣帝亦信方士所製隋侯劒寶玉寶璧寶鼎皆尚方
爲之旣而劉更生獻淮南枕中洪寶苑祕之方令尚方鑄作
事不驗張敞上言請斥逺方士尚方待詔皆罷然則鏡銘殆
出方士作也宣和博古圗載漢鑑一百有三尚方鑑居其四
銘辭損益各殊古人制器不屑雷同若此處士曰有是哉旣
摹其銘遂裝于冊
　　　書漢鏡銘
金有時而爍惟鏡巨室小家均有之故自漢以來制器間有
存者衎亝所藏是鏡蓋漢時物也其銘作韻語曰樂無事曰
有喜宜酒食豈非知止不殆之君子爲之乎
　　　跋新莽錢范文
易龜貝爲泉布師尚父立其法退而行之齊周官則泉府掌
之景王分小大二品權其子母爲利傅矣然仲尼之徒無道
其事者利固孔子所罕言也新莽閏位特重錢法錢凡六品
刀凡二品布凡十品旣而以剛卯金刀合劉氏文乃禁佩剛
卯除刀錢以大錢小錢二品並行防民盜鑄挾銅炭者入鐘
官其時鼓鑄多故至今猶有存者若夫錢范竊疑排纂譜錄
圗志諸家或未之見也嵗在丁亥夏觀于衎亝上舍小葫蘆
山書屋范形正方中央輪廓四其二有文曰大泉五十徧體
靑緑詩家所云活碧庶幾近之上舍得之石門吕編修葆中
案頭古銅器雖多當以此居第一矣
　　　跋甘羅城小錢文
右錢薄而且小文止一字不可辨識下穿一小孔相傳淮口
有土阜土人目爲甘羅城淮流變遷遺跡莫考有掘得此錢
者名之曰甘羅錢殆鵝眼綖環榆莢荇葉之類此之謂幺錢
幼錢也
　　　景雲觀鐘銘跋
景雲觀在修業坊見宋次道長安志鐘銘睿宗景雲二年所
撰并書字體與順陵碑文略似猶有八分遺意間雜篆法姿
態横岀妙品也由唐以來歷年旣久當時古蹟髙臺巳傾曲
池已平殘碑斷碣僅存千百之一而睿宗之書獨留至今無
恙鐘虡不移亦事之希有者也
　　　咸寧縣唐冶金五佛像銘贊跋
唐自太宗崇奉釋教凡索戰之地軫念國殤破劉武周于汾
州立弘濟寺破宋先生于吕州立普濟寺破宋金剛于晉州
立慈雲寺破王丗充于印山立昭覺寺破竇建德于汜水立
等慈寺破劉黒闥于沼州立昭福寺征髙麗還于幽州立憫
忠寺猶日悼兵士死戰而爲之薦福不失發政施仁之一端
迨武后竊位横征苛索増建佛寺匪一當是時勅春官尚書
王攸寧充檢校大像使于白司馬坂冶金爲像都下嚮風煉
金銅成佛身者益多矣今咸寧縣尚存五軀皆長安中所鑄
軀必有銘有贊作銘者三人韋均李承嗣姚元景作贊者二
人髙延貴蕭元眘吾鄉曹侍郎潔躬遣人椎拓合裝界成一
冊惜未經跋尾像設本末不得其詳惟姚元景銘乃爲光宅
坊光宅寺造像而作攷唐會要儀鳳二年望氣者言此坊有
異采掘石得舍利萬粒因立爲寺元景元之之弟也仕至潭
州刺史見宰相丗系表
　　　吳大安寺鐵香鑪題名跋
曹生曰瑚好集金石文字從上元燈市購得鐵香鑪識十紙
以示余文稱吳太和五年歳次癸巳七月已丑鑄此香鑪收
買鐵仄錢打造計重一万二千斤安大安寺大殿上爲國王
呉主府尊令公十方萬姓永充供飬證因僧智玄鑄鑪匠丘
師立所云國王呉主者唐亡十二年吳猶不改天祐年号至
楊行密次子隆演乃始建元第四子溥雖御文明殿即帝位
國人猶稱曰王而以主代帝也府尊令公者太和三年以中
書令徐知誥爲金陵尹也十國之主率多佞佛楊氏所有二
十九州往往鑄金刊石若昇之興化院江之開福院安國寺
均有鐘鐘有銘見于王象之碑目若大安有寺金陵梵刹志
不載然銘旣有拓本則兹器尚存無疑題名百人中有金一
娘段二娘雷三娘魏四娘張五娘孫六娘金七娘戴十三娘
丘六十娘雜之都勾當工人姓名中畫字夭斜丁口無別夫
爲國以禮務使男女各正其位故授受不親不雜坐不交爵
不同巾櫛椸枷言不出梱所以坊民閑其可踰乎竊國之主
教民無術失禮制之防混冠衣于巾幗而民不知恥君子以
爲國非其國矣
　　　書錢武肅王造金塗塔事
寺塔之建吳越武肅王倍于九國按咸淳臨安志九廂四壁
諸縣境中一王所建已盈八十八所合一十四州悉數之且不
能舉其目矣當日嘗于宮中冶烏金爲瓦繪梵夾故事塗之
以金合以成塔鄱陽姜堯章得其一版乃如來舍身相陽穀
周晉仙賦長歌紀其事有云錢王本自英雄人白蓮花見國
主身蛇鄉虎落狗脚朕何如錦袍玉帶稱功臣攷羅平僭号
王遺董昌書曰與其閉門作天子九族塗炭不若開門作節
度使終身冨貴無憂晉仙即演其辭使聞者足戒此詩人之
善于取材者已鄉人蔣爾齡亦得一版作放下屠刀立地成
佛相以施城東白蓮寺僧吾友周靑士所目擊曾以語予及
予歸田則爾齡靑士皆逝詢之寺僧堅不肯承眞跡不復可
覩遂書其事附録晉仙之詩冀此瓦未鑠好古之君子或一
遇焉(附録周文璞方泉集詩/白石招我入書齋使我速禮金塗塔我疑此塔非/丗有白石云是錢王禁中物上作如來舍身相飢鷹餓虎紛相向拈起靈山)
(受記時龍天帝釋應惆悵形模逺自流沙至鑄出今回更精緻錢王納土歸京師流/落都在西湖寺錢王本是英雄人白蓮花見國主身蛇郷虎落狗脚朕何如錦袍玉)
(帶稱功臣天封坼開即退聽兩浙不聞笳鼓競歸來佛子作護持太師尚父尚書令一/枚傳到白石生生今但有能詩聲同袍方外銛師兄哦詩禮塔作佛事同喫地爐山芋)
(羮何曽薫陸綺牀供但見相輪銅緑明/哦詩禮塔猶未畢蘆葉低飛山雨濕)
　　　溪州銅柱記跋
右銅柱記楚王馬希範與溪州刺史彭士愁立誓范金爲柱
命掌書記天策府學士李弘皐作記柱髙一丈二尺入地六
尺重五千斤環以石蓮花臺在今辰州溪蠻境上去府治百
餘里以是罕有摹拓本流傳于丗即好古如翟趙曽洪諸家
亦未之著錄也予年三十讀歐陽子五代史愛其文辭及覽
觀司馬公通鑑編年敘事反詳于國史之紀傳心竊未安因
與鍾秀才淵映約分注歐陽子書旣而予從雲中轉客太原
訪沙陀北漢故蹟殘碑斷碣靡不摩挲抄撮淵映亦多所攷
證不幸客死于燕遺槀盡失從此予無相助者興轉䦨散矣
康熙戊午崑山葉徵士奕苞相聚京師語及金石文自言家
有銅柱記拓本乃託其郵致具録記文審定楚丗家之誤弘
皐止名曰皐彭士愁易以士然其子師杲易以師暠劉勍本
靜江軍指揮使不書其官未免太略亦且失實斯當以記爲
正也
　　　續題溪州銅柱記後
溪州銅柱記卷還葉氏求之三十年不得歲在已丑七月忽
獲之西吳書估舟中文字完好出于意表檢視曩時跋尾于
弘皐本末未之詳乃命裝潢手作冊綴舊題于前續書其末
馬希範之喪天策府都尉希廣其同母弟武陵帥希萼其庶
兄弘皐主立希廣而大校張少敵憂之謂曰希萼次長負氣
必不爲都尉下且與九溪蠻通好若不得立勢将引蠻軍爲
亂幸熟思之弘皐不從少敵遂辭去希廣立未幾希萼果以
武陵反合九洞溪蠻分路齋進遂至長沙縊希廣于郊外而
支解弘皐此事歐陽子亦略而不書溪州靜邊都向化立誓
狀具于天福五年正月記撰于是年五月柱鑄于七月字鐫
于八月立于十二月宋天禧元年十一月移竪今所
　　　廣州光孝寺鐵墖記跋
嗚呼僣竊之主未有愚于劉鋹者也謂羣臣有家室顧子孫
惟宦者可信不知其植黨納賄更甚焉鐵墖建自大寶十年
凡七層合相輪蓮花座崇二丈有二尺觀其列名皆宦者也
當其時鋹又範銅爲已像并肖諸子列于天慶觀而今已亡
之蓋金石刻之傳于丗金之用博故其鑠也易以予所見自
唐以來惟景雲觀法性寺二鐘銘及是墖記而已若晉祠鐵
人鑄自宋建中靖國年則其文在胸突出難以摹搨蓋款識
不同變前人之舊矣
　　　續書光孝寺鐵塔銘後
歳在壬申重游嶺表改歳正月南海陳元孝飯予光孝寺南
漢之興王寺也寺僧導主客詣劉鋹所鑄鐵塔所在見二塔
並立一屋中修短不齊一作記一題名始悟曩時拓本合二
爲一記之不詳元孝語予南漢主劉龑葬番禺縣治東二十
里北亭明崇禎丙子秋九月穴中有雞鳴土人發其墓隧道
崇五尺深三尺有金像十二一冕而坐一笄而坐殆馬后也夾
侍十人疑是諸子又學士十八以白金鎔鑄其他珍異物甚
夥有碑一具書翰林學士知制誥正議大夫尚書右丞上𬗋
金帒臣盧應奉勅撰文曰維大有十五年歲次壬寅四月甲
寅朔念四日丁丑髙祖天皇大帝崩于正寢越光天元年五月
癸未朔十四日丙申遷神于康陵禮也(云/云)予方注五代史衰
年健忘遂牽連書于前冊亡友仁和吴志伊撰十國春秋盧
應更作􁊅謂事龑爲工部侍郎大有中加太尉中宗時拜中
書侍郞同平章事銜名不合惜其已逝未得此異聞也
　　　跋晉祠鐵人胷前字
太原縣唐叔虞祠西南隅聖母廟階下鐵人四長九尺分兩
行侍立胷前有字紀鎔鑄歳月是政和年造文旣牽率字亦
麄醜無足取者倦圃鉏菜翁以金石之文石多金少款多識
少遂摹搨而裝潢之此無異燕人之市馬骨也
　　　太醫院銅人腧穴圗拓本跋
京師太醫院三皇廟腧穴圗傳是宋天聖年鑄舊有石刻針
灸經仁宗御書其額靖康之亂自汴輦入金或謂安撫使王
檝使宗以進于元者丗祖命阿尼哥新之至元二年銅人象
成周身腧穴脈絡􁀒具注以水關竅畢達明𥙿陵命工重修
製序載實録萬曆初先少保官太醫院使復時加洗濯焉言
明堂鍼灸自黄帝始其後膏肓孔穴側偃流注三部五藏十
二經失之毫釐悔且無及學醫者試搨是圗挂于壁晨夕省
視之亦仁術之一端也
曝書亭集卷第四十六
曝書亭集卷第四十七
　　　　　　　　　　　秀水　朱彝尊　錫鬯
　跋(六)
　　　書􁆩嶁山銘後
古今雜體書勢韋續述之凡五十六種祗云夏禹作鐘鼎書
不言有􁆩嶁銘然見于吳越春秋南嶽記湘中記南岳緫勝
集劉夢得寄吕衡州詩有云嘗聞祝融峰上有神禹銘古石
琅玕姿袐文螭虎形昌黎韓子謁南嶽廟兼賦􁆩嶁山詩上
言􁆩嶁山尖神禹碑字靑石赤形模奇科斗拳身薤倒披鸞
飄鳳泊拏虎螭下言事嚴蹤跡鬼莫窺道人獨上偶見之千
搜萬索何所有森森緑樹猨猱悲是韓子僅得之道人之口
而銘文仍未之見也地志稱宋嘉定中有何賢良致于祝融
峰下樵子導之至碑所手摸其文以歸奉曹轉運彦約時人
未信致遂刊之嶽麓書院鄱陽張丗南作記事或有之是銘
考古家率以爲僞祇因箋釋者太支離故疑信相半蒙著于
録下配壇山之石不亦可乎
　　　石鼓文跋
石鼓籀文雖與大篆小異然離鐘鼎款識未逺其爲三代之
物信矣而諸家或疑之馬子卿至謂宇文周所刻誠傖父之
言也十鼓向闕其一皇祐間始得之歐陽永叔見之最早文
存四百六十五字爾薛尚功則云歲月深逺缺蝕殆盡今款
識所載乃得之前人刻石者方之永叔僅多二字胡丗將資
古紹志錄云所見者先丗藏本在集古之前僅益九字至潘
愜山作音訓時止存三百八十有六字而已楊用修謂從李
賔之所得唐人拓本多至七百有二字又言及見東坡之本
人多惑焉愚攷第三鼓潘氏音訓有􁮃衆旣簡句古文苑脫
􁮃字有衆字用修不取易以六師二字第四鼓潘本有四馬
其寫六轡□驁句驁上脫一字古文苑本驁作重文用修亦
不取更以六轡沃苦第五鼓霝雨上古文苑有　二字薜
氏施氏本則有天字用修亦不取增我來自東四字夫車攻
狩于東故云駕言徂東東有甫草若岐陽在鎬京之西豈得
云我來自東乎至于第六鼓因民間窪以爲臼其上漫漶以
諸鼓驗之每行多者七字少者六字此鼓行僅四字上皆缺
二三字用修每行增一字強之成文又如第七鼓用修增益
徒御嘽嘽㑹同有繹或羣或友悉率左右以燕天子咸與小
雅同文不知鼓文每行字有定數難以增益尤有異者鼓有
曰年深豈免有缺畫則石鼓在唐時已無全文故吏部見張
生之紙本以爲難得也吳立夫詩亦云岐右石鼓天下觀駱
駝載歸石盡爛夫以唐宋元人未見其全者用修獨得見之
此陸文裕亦不敢信由石鼓而推之用修他所攷證吾亦不
能已于疑無惑乎陳晦伯有正楊一編矣
　　　跋漢五鳳二年甎字
右漢五鳯二年甎一􁏷嵌曲阜孔子廟庭前殿東壁書以篆
文一行志塼埴之歲月後有金髙德裔題跋西京陶旊之式
存于今者惟此爾東京則有建武二十八年北宮衞令邯君
千秋之宅甎亦作篆書其餘載于洪氏所紀者有永平八年
甎一建初三年汝伯寧甎一七年曹叔文甎一元和三年謝
君墓甎一永初元年景師甎一其文皆隸書也或云萬歲舍
大利善或云千萬歲署舍子孫貴昌未央大吉或云大吉陽
宜侯王蓋東京人尚讖緯民間造宅墓爭作吉祥之語與西
京不侔矣
　　　㑹稽山禹廟窆石題字跋
黃岡張編修視學兩浙按部於越拓㑹稽山禹穴窆石題字
見寄請予審定其文予考窆石之制不載于聶崇義三禮圗
惟周官冢人之職及竁共喪之窆器及窆執斧以涖鄭康成
以爲下棺豐碑之屬圗經禹葬于㑹稽取石爲窆石本無字
迨漢永建元年五月始有題字刻于石此王厚之復齋陴録
定以爲漢刻殆不誣矣石崇五尺在今禹廟東南小阜覆之
以亭相傳千夫不能撼及嵗在乙酉有力士拔之石中斷部
下健兒迭相助乃拔陷地纔扶寸爾土人塗之以漆仍立故
處載考古之葬者下棺用窆蓋在用碑之前碑有銘而窆無
銘驗其文乃東漢遺字趙氏金石録目曰窆石銘誤也噫穀
林之陽蒼梧之野已無陳迹可求而􁆩嶁有碑啓母廟有闕
㑹稽有窆石益以徵神禹明德之逺也夫康熙已卯夏日書
　　　漢開母廟石闕銘跋
右開母廟石闕銘存書三十二行漢避景帝諱改啓爲開史
記啓禹子其母塗山氏之女也尚書娶于塗山屈原天問焉
得彼塗山女而通之于台桑呂覽禹見塗山氏女未之遇而
巡省南土女乃歌曰候人兮猗實始作爲南音列女傳美其
彊于敎誨然則母也賢矣若夫禹化爲熊塗山氏化爲石石
破生啓荒誕不經本于墨翟之徒隨巢子至漢流傳斯嵩山
母廟南有石闕存焉也闕立于安帝延光二年地志云是潁
川守朱寵造其制累石而成兩觀雙植中不爲門亦有石方
數尺上琢樓屋覆蓋如佛寺經幢然武綏宗爲兄造闕用錢
十五萬比立碑費十倍之洪氏隸續具圗闕狀顧啓母廟曁
少室神道未之及者洪氏主于釋隸而二闕銘皆篆文故爾
予友葉井叔宰登封拓以見遺因疏本末于冊尾
　　　漢戚伯著碑跋
右漢戚伯著碑宋嘉祐中宿州浚汴獲之泥沙中是本紙墨
皆古色爲退谷孫侍郎收藏殆即初獲陴時所拓也鄱陽洪
氏謂其字畫古怪偏旁增減有不可辨者審視之良然同觀
者曲周王顯祚湛求永年申涵光和孟嘉興譚吉璁舟石
　　　漢魯相乙瑛請置孔廟百石卒史碑跋
魯相乙瑛以孔子廟在闕里襃成侯四時來祠事巳即去廟
有禮器無常人掌領請置百石卒史一人典主守廟元嘉三
年司徒吳雄司空趙戒聞于朝詔如瑛言選年四十以上經
通一藝者乃舉文學掾孔龢任之按漢書儒林傳郡國置五
經百石卒史臣瓉以爲卒史秩百石者劉昭注續漢書百官
志引應劭漢官儀河南尹百石卒史二百五十人黃霸傳補
左馮翊二百石卒史蓋秩有不同故舉石之多寡别之今本
杜佑通典乃譌百石卒史爲百戸吏卒我聞在昔有釋戰國
策音義者更雞口作雞尸貽笑藝苑以百石爲百戸是雞尸
之類也
　　　漢武梁祠陴跋
右漢從事武梁祠堂畫象傳是唐人拓本舊藏武進唐氏前
有提督江河淮海兵馬章後有襄文公順之曁其子鶴徵私
印漢自趙岐營壽藏圗晏平仲羊舌叔譽東里子産延州來
季子四象紀之史冊此外如朱浮魯恭李剛魯峻董蒲范皮
諸祠墓畫象刻石者匪一惟梁祠人物最多洪适隷續具摹
其形古帝王忠臣義士孝子賢婦凡一百六十有二人今是
冊存者僅帝王十人孝子四人而巳由黄帝至舜圗皆服冕
禹手操掘地之器冠頂銳而下卑殆士冠禮郊特牲所云母
追者是覩此可悟聶崇義三禮圗之非桀以人爲車故象坐
二人肩背隷續所摹失其真矣每幅上下四旁有小字分書
題識姓名或間作韻語趙明誠稱其字畫遒勁史繩祖謂其
筆法精穩可爲楷式觀者但覺墨光可鑑元氣渾淪謂爲唐
本當不虚也
　　　漢桐柏廟碑跋
右漢桐柏廟碑購之江都市上水經淮水出南陽平氏縣胎
簪山東北過桐柏山酈道元謂山南有淮源廟廟前有碑是
南陽郭苞立又二碑並是漢延熹中守令所造斯蓋其一矣
考歐陽氏集古録所載碑文中山盧奴君奴下闕一字斯碑
云盧奴張君特未詳其名爾其曰春秋宗禜碑作宗奉災異
告變作吿愬而靈祗下碑闕報祐二字中云從郭君以來廿
餘年不復身至集古錄闕其文郭君殆即苞也獨怪歐陽氏
謂其文字斷續而是碑甚完好疑爲後人重摹然流傳于丗
罕矣
　　　漢婁壽碑跋
右漢南陽處士婁夀碑歐陽氏趙氏洪氏均著于録其曰玄
儒先生者國人之私諡也易名之典禮官主之太常博士議
之廷臣得以駮正之其後但請于朝不考德行惟爵得諡失
制諡之本矣至于私諡多出鄉人門弟子之私極辭肆意末
有限量然稽之于古若展禽之諡惠黔婁之諡康降而東漢
見諸碑闕者故友易名不盡加以上諡玄儒先生其一也是冊爲
中吳齊女門顧氏所藏雖非足本而古意淋漓于楮墨之表
予先後見漢碑約三十種老年復覩此幸矣
　　　衡方碑跋
右漢步兵校尉衡方碑在今汶上縣文述其先伊尹在殷號
稱阿衡因而氏焉按趙氏金石録載浚儀令衡立碑亦云出
自伊尹合之應劭風俗通無異或云魯公子衡子孫因以爲
氏則各有所本也碑以椎拓者少故文從字順可讀康熙乙
已秋九月檇李曹溶潔躬太原傅山靑主長水朱彞尊錫鬯
同觀
　　　漢淳于長夏承碑跋
右漢淳于長夏承仲兖碑在今廣平府宋元祐間因治河隄
得于土壤中崇禎癸未予年十五隨第六叔父子蕃觀同里
卜氏所藏猶是宋時拓本今爲土人重摹失其真矣
　　　漢博陵太守孔彪碑跋
右漢博陵太守孔彪碑曲阜石闕多置孔子廟廷獨此碑在
林中歐陽子集古録苐云孔君碑惜其名字皆亡趙明誠以
爲碑雖殘闕名字可識諱彪字元上證以韓勅史晨二碑率
錢人姓名是本曩見之于宛平孫侍郎宅文愈斷爛諱及字
形模尚存乃弘治中修闕里志改彪爲震都少卿穆遂謂撰
志者遺之不知震即彪字之誤也孫氏所藏漢隸約三十餘
種尚有張表衡方夏承王純侯成戚伯著諸碑皆宋時拓本
今盡散佚覩此如覿故人又絶類郃陽令曹全筆法此正永
叔所云碑石不完者則其字尤佳旨哉言也
　　　漢析里橋郙閣頌跋
右漢武都太守李翕析里橋郙閣頌碑立于建寧五年同時
有黽池五瑞碑五瑞者黄龍白鹿連理木嘉禾甘露及承露
人各圗其象摹厓刻之今無存矣洪氏隷釋稱從史字漢德
作頌故吏字子長書之書法太醜疑爲後人改刊
　　　漢冀州從事張君碑跋
右漢冀州從事張表碑石今不存予所見者宛平孫氏家藏
宋搨本也嘗怪六朝文士爲人作碑表志狀每于官閥之下
輒爲對偶聲律引他人事比擬令讀者莫曉其生平而斯碑
序述全用韻語不意自漢已有作俑者然其書法特在今丗
所存諸漢碑上
　　　跋蔡中郞鴻都石經殘字
中郎石經初非三體書法而楊衒之劉芳竇蒙蘇望方匋歐
陽棐董逌等皆誤讀范史儒林傳惟張縯謂以三體參校其
文而書丹于碑則定爲隸其說獨得之今觀宛平孫氏所藏
尚書論語殘字平生積疑爲之頓釋論語書云孝乎惟孝包
咸注云孝乎惟孝美大孝之辭今石本乎乃作于然則孝于
惟孝友于兄弟施于有政句法正相同也
　　　跋漢華山碑
漢隸凡三種一種方整鴻都石經尹宙魯峻武榮鄭固衡方
劉熊白石神君諸碑是已一種流麗韓勅曹全史晨乙瑛張
表張遷孔彪孔伷諸碑是已一種奇古夏承戚伯著諸碑是
已惟延熹華山碑正變乖合靡所不有兼三者之長當爲漢
隷第一品予生平僅見一本漫漶已甚今覩西陂先生所藏
文特完好并額具存披覽再三不自禁其驚心動魄也郭香
察書字義諸家論說紛紛關中趙孝㢘子函以郭香察書配
杜遷市石其說近是載考司馬彪續漢書律歷志靈帝熹平
四年有太史治曆郞中郭香姓名殆即察書之人與
　　　溧陽長潘校官碑跋
紹興十三年溧水尉喻仲逺得漢碑于固城湖中驗之則靈
帝光和四年溧陽丞尉吏掾爲其長潘校官乾元卓立其出
也晚故猶未漫漶辭稱惠我犂蒸犂黎通蒸犂字乃顛倒用
之其曰尚旦在昔我君存今蓋以周公太公喻乾擬人非其
倫矣
　　　漢白石神君碑跋
右漢白石神君碑在無極縣立石者常山相南陽馮巡元氏
令京兆王翊與歐陽氏集古録所載無極山神廟碑略同文
稱神君能致雲雨法施于民則祀之宜也然所云蓋髙者合
之無極廟碑特常山一妄男子爾先是光和四年巡詣三公
神山請雨神使髙傳言即與封龍無極共興雲雨賽以白羊
髙等遂詣太嘗索法食越二年具載神君始末上尚書求依
無極山爲比即見聽許蓋斯時巫風方熾爲民牧者宜潜禁
于将萌乃巡翊輕信巫言輒代爲之請何與非所云國將亡
而聽之神者與碑陰有務城神君李女神甎石神君壁神君
名号殆因白石而充類名之者碑建于光和六年是歳妖人
張角起矣
　　　漢郃陽令曹全碑跋
萬曆中郃陽縣民掘地得漢曹全碑以其最後出字畫完好
漢碑之存于今者莫或過焉按碑文全爲隃麋侯相鳳之孫
鳳嘗上書言燒當事得拜金城西部都尉屯龍耆而全以戊
部司馬討疏勒又定郭家之亂信不媿其祖矣時人語曰重
親致歡曹景完蓋其孝友之性尤人所難能也嗚呼今之爲
吏者雖遭父母之喪必問其親生與否投牒再三始聽其去
而全以同産弟憂得棄官歸以此見漢代風俗之厚其敦孝
友若是宜士君子顧惜清議而自好者不乏也全以禁網隱
家巷者七年可以補後漢史黨錮諸人之闕史載疏勒王臣
磐爲季父和得所射殺而碑云和德弑父篡位德與得文亦
不同史稱討疏勒有戊已司馬曹寛而不曰全又云其後疏
勒王連相殺害朝廷亦不能禁而碑云和德面縛歸死司宼
蓋范蔚宗去漢二百餘年傳聞失真要當以碑爲正也
　　　續題曹全碑後
右予庚戌冬跋尾越二年再至京師從慈仁寺市上買此碑
石已中斷完好者且漶漫矣更歷數十年必又歎此碑爲難
得
　　　漢北海相景君碑并陰跋
濟寧州儒學孔子廟門列漢碑五其制各殊北海相景君碑
其一也地志不載何年所立以予考之元天曆間幽州梁有
字九思曽奉勅歷河南北録金石刻三萬餘通上進類其副
本爲二百卷曰文海英瀾于濟得漢刻九于泗水中葛邏禄
迺賢寄以詩云泗水中流尋漢刻泰山絶頂得秦碑閱歐陽
趙氏著錄斯碑本在任城其移置于學者必天曆間矣碑辭
漫漶其陰旁右壁工以不能椎拓辭予留南池三宿強令拓
之題名有督郵督盜賊議史書佐騎吏吏行義修行午小史
豎其云午者不載于續漢書百官志即趙氏亦不知也廣韻
詮丘字稱漢複姓凡四十有四引何承天姓苑漢有司隸校
尉水丘岑而斯碑有修行水丘郃營陵人又有修行都昌台
丘暹故午都昌台丘遷則在四十四姓之外亦足資異聞也
巳
　　　漢蕩陰令張遷碑跋
右漢蕩陰令張遷碑不著于歐陽氏趙氏洪氏之録殆後時
而出者碑額字體在篆隷之間極其飛動銘書蔽芾棠樹爲
　　　漢泰山都尉孔宙碑跋
漢泰山都尉孔宙碑在曲阜縣孔子廟庭大中大夫融之父
也裴松之注魏志引司馬彪續漢書亦作宙又韓勅碑陰出
私錢數列郎中魯孔宙季將千當以碑爲據而後漢書融列
傳作伷考宙卒于靈帝熹平四年而伷于獻帝初平元年拜
豫州刺史籍本陳留字公緒别是一人竊疑范史不應紕謬
若是或發雕時爲妄人所更後學遂信而不疑也
　　　書韓勅孔廟前後二碑并隂足本
闕里孔子廟庭漢魯相韓勅叔節建碑二前碑紀造禮器後
碑以志修廟謁墓碑陰兩側均有題名金陵鄭簠汝器相其
陷文深淺手搨以歸勝工人椎拓者百倍汝器以予於金石
之文有同好也逺遺書寄予乃取題名之參錯不齊者齊之
裝界成冊思夫孔子旣沒褒崇之典歷代有之丗本王侯大
夫莫不有宗譜族牒聖人之後獨無聞焉厥後仙源宗子珍
扈宋南渡金源立别子爲祖嘉熙雖仍錫文逺以爵而授之
田里俾居三衢宋之亡也忽焉元人思復立大宗而宗子辭
不受能以禮讓是人之所難也以予所見明嘉靖中孔門僉
載一書先聖六十一代孫承德郎魯府審理正弘幹所撰有
丗表有宗系圗其於三衢一支棄而不録奠繫丗辨昭穆者
宜如是乎可爲長太息也矣勅前後碑陰載孔氏苗裔有褒
成侯損建壽御史翊元丗東海郎中訢定伯豫州從事方廣
平故從事樹君德朝升髙守廟百石卒史恢聖文文學百石
芝德英故督郵承伯序賴元夏進幼達相史誧仲助術子佑
贊元賔曜仲雅遵公孫旭連夀番安丗太尉掾凱仲悌處士
徵子舉巡百男憲仲則汎漢光凡二十三人而後碑稱碑係
孔從事所立殆方也伏念聖人之後有賢子孫改修闕里志
孔門僉載則宗子支子之流派及書名史冊碑碣者具書之
惟非其族必去非聖人之言必削之庶乎其可已
　　郎中鄭固碑跋
已酉之春泊舟任城南池之南步入州學見儀門旁列漢碑
五左二右三郎中鄭君固碑其一也碑文全漫漶不可辨識
舍之去明年冬同崑山顧寧人嘉定陸翼王觀北平孫侍郎
藏本文有逡遁字寧人謂是逡巡之異文退而引三禮注以
證之且博稽晏子春秋作巡遁漢書作逡循莊子作蹲循靈
樞經亢倉子作遵循又謂逡遁之異文筆之金石文字記以
予考之集韻逡遁俊三字牽連書之均七倫切音義則一說
文釋辵字云乍行乍止也遁字雖音徒困切而配之以辵當
讀如足縮縮如有循之循以爲假借則可不得謂之異文矣
寧人作音論惜集韻不存未知是書尚存天地間故于諸書
疑義未盡晰爾
　　　書王純碑後
冀州刺史王純碑婁彦發漢隸字源謂在鄆州中都縣立于
延熹四年冬十二月而酈善長以純爲紛以延熹爲中平蓋
未嘗親至其所而傳聞之誤也歳在丁未同譚七舍人兄舟
石觀于北平孫侍郎硯山書屋宋拓本也碑陰門生百九十
三人姓字不具者六數略如之按漢人書名必具名字此碑
自馮定伯而下􁀒字而不名與太尉楊震髙陽令楊著玄儒
先生婁夀三碑相同亦門生之變例也
　　　跋竹邑侯相張壽殘碑
竹邑侯相張壽殘碑在兖州城武縣立于漢建寧元年五月
土人截作後人碑趺所存約二百字竹邑侯者彭城靖王恭
之子阿奴明帝永初六年封見熊方後漢書同姓諸王年表
　　　金郷守長侯君碑跋
金鄉守長侯君諱成字伯盛山陽防東人文稱侯公之後以
平國君更安國君又則鄉哀侯霸其子昱徙封阿陵而謂覇
封於陵歐陽氏趙氏巳正其譌矣碑末書夫人以延熹七年
疾終蓋祔葬者竊思東京碑版之文莫多于蔡邕今集中碑
銘頌贊誄辭靈表神誥男女各異其篇目疑東京之俗夫婦
同穴者寡故廣漢屬國侯李翊曁夫人臧其墓並在渠州各
自井椁樹碑可以槩其餘矣終漢之丗侯君而外夫婦合葬
僅有郎中馬江并書夫人寃句曹氏祔焉此潘昂霄金石例
王行墓銘舉例未發其凡者也
　　　漢丹水丞陳宣碑跋
明成化中内鄉縣髙岸崩土人得古碑一乃漢丹水丞陳宣
紀功碑文稱宣字彦成汝南新陽人丞相曲逆侯裔宙去戸
牗遷淮漢間傳歐陽尚書仕郡歷主簿督郵除項都卿補臨
縣永壽三年七月洪水盛多田畝荒蕪民失水利卿單騎經
營復修古跡旬月而成長流投注溉田二十餘頃於是疁民
胡訪等欲報靡由登山伐石建立全碑甄記鴻惠後附銘二
章建于建寧四年五月是碑儲藏家鮮有著録者惟邑人李
蓘曽載于丹浦款言康熙庚戌冬觀于宛平孫氏蓋耳伯先
生曾知祥符縣事得之
　　　跋漢司隸校尉魯君碑
右魯君碑熹平二年四月立隸書額穿其中文一十七行本
在金郷山墓側趙德甫撰金石録時已輦置任城縣學至今
存焉相傳是蔡中郎書惜其文不入集中石久崩剥僅識其
百一而已
　　　執金吾丞武君碑跋
武君榮碑在濟寧州學儀門漢制執金吾一人丞一人月三
繞行宫外戒司非常水火之事秩六百石緹騎二百人輿服
導從光滿道路光武嘗歎曰仕宦當作執金吾而樂府古歌
辭稱陛下三萬歲臣至執金吾蓋中興以後官不常置榮之
本末惜碑文已漫滅年月無考僅存其廓落焉爾
　　書尹宙碑後
尹宙碑土中晚出文字尚完結體遒勁猶存篆籀之遺是本
烟楮􁀒舊對之如百年前物尤爲盡善太原傅山靑主藏檇
李曹溶潔躬審定朱彝尊錫鬯書康熙乙巳秋八月
　　　滕縣秦君碑跋
兖州滕縣東四十里馬山古城址有滕君碑出自土中無歳
月可考滕君亦無名字銘辭四言音韻參雜其云系出睪睪
與嶧通知爲滕人云爲政崇博三年有成蓋出而仕者末云
丹書刻石垂示後昆以此知刊石書丹實始于漢其來古矣
曝書亭集卷第四十八
曝書亭集卷第四十八
　　　　　　　　　　　秀水　朱彞尊　錫鬯
　跋(七)
　　　魏封孔羨宗聖侯碑跋
右魏封孔羨碑在今闕里孔子廟庭相傳其文爲陳思王植
所作而梁鵠書之著于圗經假有好事者采之入思王集其
誰曰不宜鄱陽洪氏以是碑文稱黃初元年而魏志作二年
正月詔以議郎孔羨爲宗聖侯奉孔子祀謂誤在史考魏王
受禪在漢延康元年十一月旣升壇即阼事訖改延康爲黃
初而碑辭敘黄初元年大魏受命應歷數以改物秩羣祀于
無文既乃緝熙聖緒昭顯上丗追在三代三恪之禮兼紹宣
尼襃成之後以魯縣百戸命孔子廿一丗孫羨爲宗聖侯則
詔三公云云原受禪之始歲且將終碑有旣乃之文則下詔
在明年二月史未必誤若章懐太子注孔僖傳以宗聖爲崇
聖斯則誤矣
　　　尚書宣示帖跋
古文造自倉頡篆創自史籀破自李斯隸始程邈八分肇王
次仲章草原于史游行書起劉德昇飛白擅蔡邕草變于張
伯英唐張懷瓘言之詳矣獨于真書不舉作者姓氏蓋以隸
爲真也然洪适以八分稱隸學者未嘗議其非不得舉隸而
遂遺眞書也鍾太傅八分有受禪碑餘多眞書王丞相導愛
之以尚書宣示帖衣帶過江今之傳本岀于王内史所臨而
奏捷墓田薦季直諸帖均爲丗重王僧䖍賞其婉媚盡妙陶
弘景許以絶倫庾肩吾品其天然第一顧魏志本傳無片言
及其善書何與竊疑漢代無眞書工之自太傅始當時楷法
雖精章奏之外未大行于丗迨晉帝王方用正書見于竇臮
注述書賦而衞夫人圗筆陣有眞書去筆頭二寸一分之語
然則眞書當別標一目未可牽混入隸之一門也書以示兒
子(昆田)時康熙癸酉夏六月
　　　跋吳寶鼎甎字
康熙四年吳之村民于小雁嶺掘地得甎二識云大吳寶鼎
二年歲在丁亥作一十有一字蓋孫晧時紀元通鑑晉泰始
三年也面有螭文知非民間物考是年六月晧起昭明宮方
五百丈二千石以下皆自入山督攝伐木一時塼埴之工陶
旊交作或分命吳郡助其役理有然者甎之爲用古人取材
必精故羽陽銅雀香姜之瓦皆可製硯而是甎相之理觕質
暴若似乎火氣不交垺不孰者殆爲圬者所棄流轉民間未
可知也二甎爲顧秀才肇敏所得分其一贈予予旣搨孔廟
五鳳二年甎又從候官林氏摹甘泉瓦合此裝池作冊因濡
筆識之歲在壬午又六月寓慧慶寺書
　　　吳天璽紀功碑跋
吳天璽元年紀功碑亦名天發神讖舊在巖山段石岡山謙
之丹陽記巖山東有大碣石長二丈折爲三段今其石移置
學舍中累之髙止數尺謙之蓋神其說爾碑文倒置錯誤不
可讀今依祥符周在浚雪客考定裝潢之相傳文出華覈予
爲雪客撰碑考序已辨其非矣觀其字在篆隸之間雖古而
近拙亦未必定岀于皇象手蹟也金陵瑣事謂是蘇建書不
知何據
　　　晉汲縣齊太公二碑跋
汲縣古朝歌地相傳師尚父舊居也遺碑一表一表在縣治
西南隅晉武帝太康十年三月尚父裔孫范陽盧无忌來爲
汲令刻石碑在縣西北三十里廟中北魏孝靜帝武定八年
四月立石司農卿穆子容正書按李白詩云朝歌屠叟辭棘
津八十西來釣渭濵而韓嬰詩外傳稱文王舉太公時公年
七十二與李詩不合无忌表曰康王六年齊太公望卒按尚
書顧命有齊侯吕伋文則汲已嗣公爲侯非卒于康王時也
然則金石之文亦有不足信者
　　　晉平西將軍周孝侯碑跋
宜興縣周孝侯碑相傳平原内史陸士衡撰文㑹稽内史王
逸少書孝侯戰沒而碑辭云元康九年舊疾増加奄捐館舍
乖謬已甚然書法亦不惡但假逸少之名是爲不知量矣末
題元和六年歲辛卯十一月承奉郎守義興縣令陳從諫重
樹疑文字皆此君僞託爾
　　　宋搨黃庭經跋
禇登善于西堂録右軍書目正書止樂毅論黄庭經東方朔
賛三種而已此外太史箴大雅吟不傳遺敎經譌闕過半樂
毅論亦亡其一角惟黃庭獨完宋人謂其不類疑後世依仿
爲之然登善著録其爲右軍書信矣予甞論周公孔子之文
屈原之楚辭篇各異體不成一家之言右軍於書亦若是也
曇壤換鵝之後傳刻者衆漸失其真佳本難得斯於謹束中
審視之􁍳離横逸生面畢露殆汴京名手所鋟亦名手所拓
洵銘心絶品也已
　　　開皇蘭亭本跋
王逸少書惟禊帖摹本最多南渡内府所藏凡一百一十七
本賈師憲竄逐朝廷命王孟孫簿録其家石刻蘭亭八千匣
今陶九成所載目錄唐以前本無聞焉兹冊爲爛谿潘氏家
藏序後具書開皇十三年歲次壬子十月摹勒上石髙熲監
刻一十九字觀者或疑之按桑澤卿博議載有智永臨本蓋
永師本逸少七丗孫傳其家法學書永欣寺閣梯桄不下者
四十年其勤苦若是且于陳天嘉中繭紙眞蹟曾歸之宜其
筆精墨妙過于趙韓馮葛數子也明胡祭酒若思亦云永嘉
本是智永臨寫宋紹興間太守程邁刻置郡齋末有孫興公
後序是唐乾封三年僧懷仁集書斯言先後符合竊疑是冊
即永師所臨至煬帝時又有大業石本見周公謹雲烟過眼
錄然則禊帖流傳隋代已有二本考古之君子可以釋其疑
已
　　　跋蘭亭殘石拓本
蘭亭殘石不知勒自何方後半多闕蓋肥本也禊帖肥瘦攸
殊禇廷晦本肥張景元本瘦歐陽行本本痩石熙明本肥釋
懷仁本前瘦後肥王順伯主肥尤延之主痩黃魯直取肥不
剰肉瘦不露骨斯執中之論與大都書家率以瘦本爲貴相
傳宣和中拓定武本叠匱金三紙加氈椎拓之故下肥上瘦
若是則在下者方不失真安見肥者之不如痩乎魯直又云東
坡道人少日學蘭亭故其書姿媚知言哉今觀残石東坡書
法絶與相類殆原出于肥本者也帖今亦藏爛谿潘氏竹垞
老人書
　　　跋蘭亭定武本
蘭亭繭紙旣入昭陵書家之論以定武本爲第一熙寧間納
諸禁中或云此石亦殉𥙿陵則是人間不合有是本矣按歐
陽永叔集古録謂定武二民家各有一石較之纖毫無異然
則定武原有二本也相傳趙子固覆舟于嘉興疾呼蘭亭在
否舟人負以出子固大書云性命可輕此寶難得好事者目
爲佳話又子昂仕元子固不仕其弟過之行後拂塵于坐以
予觀袁伯長跋禊帖稱子固死帖入賈相家賈敗籍于官有
官印然則子固卒于宋未亡之前伯長所云蓋不誣矣兹來
柘湖覩定武本則未知孫次公所納石與抑薛向所藏石與
要之肥瘦適中努啄生動勝于他本因以所聞述之
　　　國子監石本蘭亭跋
書至右軍入聖右軍書至蘭亭而變化無方後人評品以定
武本爲最歐陽率更所臨也流傳有玉有石有棠棃版字有
闊行有斲損有肥有痩有始肥終瘦各本不同相傳石晉廣
運中契丹輦歸棄之中道而榮次新言宋定國使金云在中
京中京遼之南京金海陵改爲中都即燕京也吾郷沈先輩
虎臣撰野獲編云萬曆乙酉丙戌間北雍治地得禊帖行款
肥瘦與定武本略同識者疑是廣運所棄石時長洲韓公存
良官國子祭酒拓數百本遺友朋合之次新所述或即薛氏
摹勒未可定爾
　　　姜氏蘭亭二本跋
右禊帖二石藏姜編修西溟家皆痩本也丗之論禊帖者必
凖于定武審其譜系等差之洪景盧有云碑刻不必問所從
來但以書之工拙爲斷予嘗歎爲知言二本側掠努趯不爲
成規所拘極其飛動宜西溟心慕手追愛翫而不釋也西溟
拓以贈予前後鈐以私印蓋不輕以予人云
　　　蘭亭神龍本跋
評禊帖者十九多推定武獨陳長方謂唐人摹本非定武石
刻所能及是本有神龍半印正唐人摹本也墨蹟存項子京
天籟閣分授其子德弘鋟諸石康熙壬子夏予購得之經熙
寧元豐諸賢審定元人賞識略同比于痩本差肥然抑揚得
所骨力相稱假令孫萃老見之定移入墨妙亭子
　　　晉王大令保母甎志宋搨本跋
崑山徐尚書原一初得王子敬保母甎志予往觀焉驗是宋
嘉泰間拓本經羣賢鑒定鄱陽姜堯章尤賞之連書十一跋
于後尚書以晉石墨難得出白金十鎰易之是日同觀者慈
谿姜宸英西溟晉江黃虞稷俞邰秀水沈廷文元衡也志岀
于嘉㤗壬戌錢淸王畿獲之㑹稽山樵樵人獲之黄閍興寧
中保母葬地也按保母之名見禮内則鄭司農謂安其居處
者儀禮喪服緦麻三月爲乳母子夏傳曰何以緦也以名服
也鄭注以爲養子者有它故賤者代之慈已蓋慈母必父之
妾保母乳母以賤者代母或自有所從之夫子敬云歸王氏
匪主右軍而言可知已黄閍不見于施宿張淏二志爾雅閍
謂之門閍祊同廟門亦巷門也甎出土時已斷爲四歸于畿
又斷爲五合而搨之宜有裂紋而仍若不斷者信夫搨手之
良非今工匠所能及也歸德安丗鳳撰墨林快事詆其字不
佳語不倫然堯章精于書法其于禊帖絳帖評隲不爽謂是
本有七美與蘭亭序不少異且言必大令自刻傾倒至矣又
云有人刻别本以亂真然則安君所見毋乃别本拙惡者乎
予惟堯章之言是信語尚書寶藏之毋爲豪者所奪可爾
　　　梁始興安成二王墓碑跋
康熙辛酉江南試士旣畢爲攝山之游出郭道經黃城村梁
侍中司徒驃騎將軍始興忠武王憺墓在焉王太祖第十一
子都督荆湘等六州軍事有惠政州民歌之所云始興王民
之爹是已薨于普通三年碑辭侍中徐勉撰貝義淵書又東
北甘家巷梁贈侍中司空安成康王秀墓在焉王太祖第七
子以中衛將軍領宗正卿尋都督郢司霍三州軍事遷雍梁
等四州軍事亦多惠政天監十七年薨于竟陵歸喪京師故
吏譙郡夏侯亶表請立碑詔許之於是名士游王門者東海
王僧儒吴郡陸倕彭城劉孝綽河東裴子野各製其文今存
碑二其一全泐惟孝綽一碑結銜石上可辨書之者亦貝義
淵也二王同母俱以孝悌聞于時又皆好文安成招劉孝標
撰類苑始興降意接士嘗與賔客連榻而坐史臣合傳比于
漢之河間東平其葬也兆基匪逺雖宰木已盡而麟辟邪贔
屓猶存第穹碑將仆勢不能支椎拓之工莫敢措手觀者亦
憚于久立也昔歐陽子著集古録于蕭梁止收智藏法師一
碑而此三碑在建康都㑹之區汴京承平日度石尚堅立顧反
遺之何與義淵爵里未詳廣韻注貝氏不載姓源鄭樵姓氏
略于貝氏則引宋登科記有常州貝寶明永嘉方日升補注
黄公紹韻㑹引千家姓韻譜云貝氏望淸河古有貝獨坐晉
有術士貝靈該不及義渊羅泌國名紀謂貝氏吳越多此姓
本諸左傳郥氏按春秋傳昭公十九年楚子之在蔡也郥陽
封人之女奔之生太子建杜預注郥陽蔡邑二十三年傳稱
楚太子之母在郥召吳人而啓之冬十月吳太子諸樊入郥
杜預注郡郥陽也定公十三年傳稱齊侯衞侯次于垂葭實
郥氏杜預注垂葭改名則氏髙平鉅野縣西南有郥亭然說
文玉篇類篇俱無郥字第有鄓字今南北國子監本悉更鄓
爲郥不典孰甚焉惟唐長安所鐫石經仍作鄓字足以正其
誤矣予念六代刊石之文南朝更爲難得爰取孝綽文并手
摸始興碑殘字書之冊而識其末
　　　茅山許長史舊館碑跋
陶隱居書許長史謐舊館碑拓本觀于爛谿潘氏隱居以工
草隸聞見于史傳嘗與梁武帝論書連章累牘載諸法書要
錄袁昂書評謂如吳興小兒形容雖未成長而骨體甚駿快
竇臮賦則云髙爽緊密自然排闔今翫是碑筆與手㑹信昔
賢之言不誣碑立于梁普通三年至唐大曆十三年中山劉
明素以文字將湮重加洗刻使原碑而在駿快髙爽當更倍
此矣
　　　魏魯郡太守張猛龍碑跋
右魏魯郡太守張猛龍碑建自正光三年其得列孔林者以
當日有興起學校之功也吾于是乎有感孔子之道若日月
然萬物宜無不向照乃或叛而之佛老何與蓋誅賞者治丗
之權聖人者是非所從岀也春秋之作所以誅亂臣賊子者
至矣天下之人非者嘗多是者甞少懼無逃于聖人之誅獨
佛老以無所可否之言暢其清淨寂滅之旨爲恒情所樂聞
而聖人者亂丗之所惡也元魏之俗事佛尤甚斬山以爲窟
範金以爲像九層之臺萬金之液竭民力事之及其旣成靡
不刊石勒銘以紀功德斯時也又安知有聖人之道哉猛龍
爲西平武公軌八丗孫方晉之朝士崇尚莊老獨武公在涼
州徵胄子五百人立學校春秋行鄉射禮而猛龍克循祖父
之教修聖人之學于舉丗不爲之時使講習之音再聞于闕
里噫可傳也予留大同問拓拔氏故都觀所鑿佛宫穹碑巨
碣已無存者而斯碑在孔氏之庭歷千年不壞雖更歷千年
知莫有徙而去之者此予所爲感也嗚呼爲政之君子可以
知所務矣
　　　魏李仲璇修孔子廟碑跋
右曲阜縣修孔子廟碑魏兖州刺史李仲璇撰文并書孝靜
帝興和三年十二月立石杏壇之下碑尚完好雜大小篆分
隸于正書中蓋自太武始光間初造新字千餘頒之逺邇以
爲楷式一時風尚乖别此江著作式所云丗易風移文字改
變俗學鄙習炫惑于時者也曩覩太原風峪髙齊時鐫石柱
佛經亦多類是斯亦穿鑿失倫矣仲璇魏書有傳自兖州還
除將作大匠卒贈驃騎大將軍儀同三司靑州刺史
　　　北齊少林寺碑跋
右碑北齊後主武平元年正月立于嵩山少林寺文本正書
雜用大小篆八分法北朝碑多類此書家嫌其乖劣然以拙
筆見古與後代專逞姿媚者不同也碑後列勸化主邑師邑
子都維那忠正北面像主　主多人中有張黄頭馬黃頭按
北史游雅小字黄頭則黄頭命名亦當時習俗然爾　主揆
之以義當屬齋字但說文玉篇汗簡等書皆無之吾不敢知
也曹上舍仲經好古金石文特裝界爲冊跋其尾焉
　　　宇文周華嶽頌跋
後周華嶽頌立于武帝天和二年在今華陰縣西金天王廟
中碑于題後結銜曰使持節驃騎大將軍開府儀同三司大
都督司宗治内史臨淄縣開國公万紐于瑾造此文車騎大
將軍儀同三司縣伯大夫趙興郡守白石縣開國男南陽趙
文淵字徳本奉勅書万紐于瑾者唐瑾也爲燕公于謹器重
白文帝言瑾學行兼修願與之同姓結爲兄弟文帝乃賜姓
万紐于氏庭羅子孫行弟姪之敬時瑾已位開府矣進爵臨
淄縣伯周制封郡縣五等爵者皆加開國授大將軍開府儀
同者並加使持節大都督其曰司宗者武帝保定四年更禮
部稱司宗也複姓古有之三字姓始于代北魏書官氏志載
有勿忸于氏紐作忸勿疑万字之譌賜此姓者洛陽則于謹
猗氏則樊深匪特唐瑾也文淵于大統十年追論立義功封
白石縣男邑二百戸遷縣伯下大夫加儀同三司天和元年
露寢成以題牓功增邑二百戸北史更淵曰深避唐髙祖諱
也史稱其楷隸雅有鍾王之則今觀是碑殆非虗譽云
　　　後周幽州刺史贈少保豆盧恩碑跋
右周少保豆盧恩碑康熙歲戊子觀于稼堂潘氏書屋恩本
前燕支庶姓慕容氏與兄同州刺史封楚國公贈太保寧先
後立功碑云恩字永恩北史後周書俱闕其名止書其字永
恩附見寧傳惜也後幅漫漶不能卒讀矣宇文建國用蘇綽
盧辯輩議禮諡法不輕假人即宗子維藩弗隱惡德如晉公
護曰蕩齊王憲曰煬衞王直畢王賢曰刺趙王招曰僣陳王
純曰惑越王盛曰野代王達曰奰紀王康曰厲而豆盧兄弟
或易名以昭或易名以敬誠厚幸矣稼堂曰昭乎哉子之言
也曷書之於是乎書
　　　真定府龍藏寺隋碑跋
真定府治東龍興寺隋龍藏寺故址也寺刱于開皇六年恒
州刺史鄂國公金城王孝　立石齊開府長兼行叅軍九門
張公禮撰文恒州齊亡後入于周周又亡入于隋而公禮仍
書齊官君子不忘其故國于稱名見之矣流傳宋太祖曽幸
其地寺重建于乾德元年龍興之額所由更也然歐陽子著
集古録稱龍藏寺已廢遺碑在常山府署之門則嘉祐間碑
猶在寺外也今入門有殿殿北閣五層廣九楹崇十有三丈
中奉觀世音像髙七丈三尺臂四十有二土人目爲大佛寺
碑亦具存而終南山釋道宣撰神州寺塔録鋪敘佛像顧不
及焉何哉若夫隋之碑存于今者寡矣裝界而藏諸也可
　　　題僞刻李衛公吿西嶽文
王侯將相時至則居之雖豪傑之士不能預信于平日也劉
季起沛上衆推擇可爲沛令者蕭曹等皆文吏自愛恐事不
就盡讓季當其時安能必後之相季封鄼平陽哉劉伯温羈
管紹興感憤至欲自殺又甞爲石抺宜孫所用初未有佐命
之思而或謂其在西湖望見雲物曰後十年有帝者出吾當
佐之殆妄也丗傳李衞公未遇爲文告西嶽神意在取天下
次則擇主而仕若微時預以帝王自許者然考之史衛公初
仕隋爲殿内直長尋爲馬邑丞唐髙祖擊突厥衞公察其有
非常志乃自鎖上急變新舊唐書所載略同可謂不知天命
之尤者亦安得于未遇時逆知爲唐佐命出入將相乎其事
雖見李肇國史𥙷而告文不知何人所作其云斬大王之頭
焚其廟宇此豈衞公之言昧者從而刻之石按歐陽趙氏所
錄皆無之蓋近代作僞者爲之真妄男子也
　　　潘氏家藏晉唐小楷冊跋
右晉唐小楷一十六種共一冊舊藏新安畢侍郎懋康家吾
友潘次耕得之出以見示次耕博訪金石文一一裝界得此
遂爲翠墨之冠審視再三字比近時摹勒者差小又𥿄墨一
色竊疑淳化帖外如大觀淳熙潭絳鼎汝等帖足本已亡侍
郞偶得其一􁘣爾然楷法巳略備試用張懐瓘法估之不啻
直千緡也

曝書亭集卷第四十八
曝書亭集卷第四十九
　　　　　　　　　　　　秀水　朱彝尊　錫鬯
　跋(八)
　　　唐太宗晉祠碑銘跋
唐太宗自晉祠興師定天下貞觀二十一年七月御製碑文
及銘勒石于叔虞祠東隅碑陰列長孫无忌蕭瑀李勣張亮
李道宗楊師道馬周銜名後人覆之以亭而庸工以字畫上
石稍淺遂刻而深之帝嘗自述作書之法惟求骨力骨力旣
得形勢自生不意爲庸工改鑿而骨力形勢俱失矣子嘗五
至祠下輒摩挲是碑覽古興懐集少陵野老詩句文章千古
事社稷一戎衣書于亭柱冨平李因篤子德見而賞其工因
遺書與予定交于其歸也拓銘一本贈之而書其後
　　　聖教序跋
鍾山紀檗子客于燕壬子八月過其寓齋觀宋搨聖教序舊
爲吾里項子京家藏上有張澂跋尾澂字如瑩建炎中官尚
書右丞周益公稱其馳聲翰墨位望旣崇人欲其尺牘不可
得今觀其書法果入格且歎此冊紙墨絶妙當知爲南渡以
前物矣子京蓄書畫甲天下卷尾必估其價析産時按所書
以遺諸子見者以爲不爽銖兩焉甲寅春檗子俶􁔾南還相
對潞河酒䦨索予題識復以他本較其鈎畫要未若此本之
善
　　　唐騎都尉李君碑跋
同里曹生仲經嗜金石文手拓同州李君碑示予紙墨精善
對之眼明碑未詳書者姓氏觀其峻利秀逸非王知敬殷仲
容不能造詣及此李君諱文字緯東漢以後字必以兩字稱
一字者罕矣載于唐書房玄齡字喬顔師古字籀李衆字師
李琇字琇張巡字巡郭曜字曜宇文審字審李恢字祚李條
字堅竇思仁字恕張義方字儀此外不多見也
　　　唐郭君碑跋
右郭君碑在汾陽縣北七十里予于丙午秋經郭社村行溝
中仰見土岡之上碑額微露環岡數里乃登讀其文皆駢儷
語首二行剥裂君之名字門丗與撰文者皆闕焉其知爲郭
君者藉有額存也碑立于乾封二年中有云揮霜鉞而斬老
生蓋從太宗攻霍邑者按舊唐書宋老生棄馬投塹甲士斬
之新唐書則稱爲劉弘基所殺温大雅創業起居注又云老
生攀繩上城軍頭盧君諤所部人跳躍及而斬之丗咸不知
揮刃者之爲郭君而君之名以石裂終不傳可惜也
　　　跋唐明徵君碑
上元縣攝山佛寺明徵君碑其文唐髙宗御製書之者髙正
臣也碑立于上元三年徵君者蕭梁處士山賔寺其故宅髙
宗以山賔來孫崇儼入閣供奉特爲撰文勒之于石石至今
猶完好歲在辛酉十月予與金陵鄭簠甞熟王翬嘉興周篔
平湖曹彦樞曁予弟彞玠同游是山留信宿各搨一通以歸
　　　唐龍門奉先寺盧舍那像龕記跋
水經伊水出南陽縣西東北過陸渾縣南又東北過伊闕酈
道元注昔大禹疏以通水兩山相對望之若闕春秋之闕塞
是也韋應物詩鑿山導伊流中斷若天闕而司馬君實之言
曰龍門伊闕天所爲非山横其前水壅其流禹始鑿之然後
通也斯言其信矣夫山有八寺其一曰奉先像建自咸淳三
年而以調露二年賜額蓋闕去洛陽二十五里而近兩岸洞
龕佛像累千合夾侍坐立者幾盈萬此杜少陵詩所云氣色
皇居近金銀佛寺開也碑闕書者姓名或云袁元哲竢考正
續書之康熙戊子竹垞八十翁彞尊識
　　　跋石淙碑
右唐武后夏日游石淙詩并序羣臣和者一十六人河東薛
曜正書久視元年五月刊于平樂澗之北崖斯游也新舊唐
書本紀均未之書計敏夫唐詩紀事亦不載僅見之趙明誠
金石録及樓大防集而已予友葉封井叔知登封縣事撰嵩
陽石刻志始著于録顧刪去九首覽者不無憾其闕漏康熙
已卯九日獲披全文碑尚完好漫漶僅三字惟張易之昌宗
姓名爲人擊去然猶可辨識也井叔曩語予澗壁面水必穴
崖棧木乃可摹拓故儲藏家罕有之予性嗜金石文以其可
證國史之謬而昔賢題咏往往出于載紀之外若賈竦華岳
詩李夐恒岳詩任要韋洪岱岳觀白蝙蝠詩三衢石橋寺李
諲古風臨朐馮氏詩紀海鹽胡氏唐音統籖泰興季氏全唐
詩集皆略而不收斯碑亦棄不録丗遂莫知睿宗及狄梁公
之有詩傳于今予因爲跋其尾
　　　跋唐博城令祭岳詩
右唐博城馬令詩在岱岳觀碑之東側面其名剥蝕題曰勅
使麻先生者按今觀中有雙碑其西一碑北面第二層有久
視二年記文稱神都靑元觀主麻慈力親承聖旨齎龍璧御
詞繒帛香等物詣此齋醮即其人也神都即東都故詩中有
伊水嵩巖之句　蓋金輪十三字之一音義未詳亡友顧炎
武寧人吳任臣志伊均疑爲應字想當然矣
　　　唐張長史郎官石記跋
張長史以草聖名正書傳者絶少而墨藪九品書人列之上
上良以其正書不易得也郎官石記舊本存王太傅濟之家
後王元美敬美迭相藏弆三公各有題識董尚書思白摹而
勒之戲鴻堂帖謂海内止有一本蓋以絶品目之矣相傳是
冊乃唐人所拓疑未必然龔明之中呉紀聞云唐郎官題名
碑承平時在學舍中堂之後兵火後不復存長史蘇人故立
碑于此按郎官題名宜在長安其刻石存蘇州學舍者吳人
鄉曲之情爾此必淳熙以前所搨無疑康熙乙酉六月觀于
商丘宋公節使之廨
　　　開元太山銘跋
莊周稱易姓而王封太山者七十二家勒石千八百餘處歷
千万禩而石䃭玉牒後人莫得見其形兆果明神爲之守護
邪祖龍肇始立碑久已埽迹兩漢迄唐間丗一修時邁之典
開元天子允文武百寮之請於十三年冬十一月式遵故實
有事于太山詔中書令張說右散騎常侍徐堅太常少卿韋
縚祕書少監康子元國子博士侯行果於集賢書院撰儀注
已丑日南至法駕詣山下御馬以登行升中之禮天子製紀
太山銘親札勒于山頂之石以十四年九月景戌告成於是
中書令張說撰封祀壇頌侍中源乾嚁撰社首壇頌禮部尚
書蘇頲撰朝覲壇頌趙明誠金石録目載太山銘側有題名
二列今已亡之而頲頌授梁昇卿書刊御製銘右明有俗吏
以忠孝廉節四大字鑱其上頌文毀去者半可憾也碑銘典
雅或是燕許手筆而御書遒勁若怒猊渴驥羈束安閑不比
孝經之多肉少骨若唐隸盡如此何慙漢碑碣乎山髙四千
九百丈二尺行旅出于塗者車前馬首仰視略可覩歲在已
酉五宿兹山之麓未克叩天關陟環道手摸其文詢之野老
必架木縁緪而上然後椎拓可施又山髙多風兼慮日曝紙
幅易裂若是其難也曩者先後裝界三本悉爲好事者所奪
已丑夏同里沈秀才(翼)能分書獲此本于白下雖有闕文乃
百年以前舊搨爰審定而書其本末于冊尾銘書隋作隨書
繹繹作奕奕有曰自今而後儆乃在位將多于前功而毖彼
後患豈意天寶之亂近在目前也乎是歳六月丁未舟發江
都阻風瓜洲渡口書
　　　唐封北岳神碑跋
唐天寶七載封北岳神爲安天王是時禄山近在肘腋安天
王之名得毋爲之兆乎碑辭李荃撰其陰則康傑文書以八
分者戴千齡也筆法淳古逺在韓擇木蔡有隣梁昇卿張庭
珪史惟則諸家之上乃盛熙明攷書法獨遺之何與
　　　唐崇仁寺陀羅尼石幢記跋
西安府崇仁寺陀羅尼石幢唐天寶七載五月建張少悌書
所題職名有駕出長上扶車長上按唐制兵部尚書選驍勇
材藝可爲統領者拔其尤令宿衞目曰諸色長上有一日上
兩日下者有五日上十日下者若長人長上取形軀六尺六
寸以上者充之則每日隨仗下隸左右監門衞者也又有直
長長上長孫温充尚儀直長李嗣福充監門直長李善充尚
輦直長上周先孝充左羽林軍長上見于新書宰相丗系表
外河渠署有長上漁師此云駕出扶車殆皆宿衛士矣少悌
筆法娟秀稼堂是本尤佳因摭六典新舊書識其末康熙四
十有七年二月壬寅朱彝尊題時年八十
　　　書唐蘇祕監小洞庭二碑後
天寶十三載七月扶風蘇源明守東平時濟陽有河隄之役
太守李倰虞夫役不均於是濮陽守崔季重魯郡守李藺濟
南守田琦胥㑹于東平源明議廢濟陽以盧東阿歸東平平
陰長清歸濟南陽榖歸濮陽旣而縣乃不割郡亦仍舊見源
明所作詩序而劉昫地理志稱天寳十三載廢濟州將毋國
史傳聞或失其實與迨明年禄山作逆則源明巳徵入爲國
子司業此杜甫八哀詩有一麾出守還黃屋朔風卷之句也
當五太守讌集源明特字渦泊曰小洞庭亭曰洄源至太和
中天平節度使令狐楚以二詩立石題云自源明迄楚爲時
僅八十年洄源亭渦泊已迷其處矣聞是碑尚存惜儲藏金
石文字者多不著于録也
　　　唐憫忠寺寶塔頌跋
右憫忠寺寶塔其文張不矜撰蘇靈芝書建自唐至德二載
碑稱御史大夫史思明奉爲大唐光天大聖文武孝感皇帝
敬无垢淨光寶塔頌宛平孫侍郎耳伯著春明夢餘録謂碑
建于思明初歸附之時而崑山顧處士寧人撰金石文字記
稱甞偕鄞人萬貞一觀是碑其文陷處類磨治再刻以爲思
明復叛之後磨去及思明誅此地歸唐後人所重刻者今年
冬遇貞一于諸城李渭清所遂同往觀焉碑首范陽郡三字
史思明三字次行大唐等十二字文中維唐紹統及彼命啓
與禪虞又東宅四水西都八川曁唐祚字至德二載字其文
深陷然書法實出一人始悟侍郎處士所云猶未爲定論也
考思明之降在至德二載十二月至明年正月肅宗始加尊
號二月乃赦天下改元碑旣建于二載十一月不應預書尊
號又思明初附肅宗授以歸義王范陽節度使若碑建于降
後宜大書王爵不當祗稱御史大夫則是碑之建蓋在思明
未降唐之先范陽郡三字其初本二字禄山僣稱范陽爲東
都必東都也大唐一行其初必禄山父子僞号文中唐字其
初必燕字而至德二載其初必禄山父子僣号之年無疑載
攷安慶緒襲位賜思明姓安名榮國迨旣降附復更舊名因
命靈芝改書者爾碑文以左爲前寧人謂書丹于石之故疑
從禄山俗尚未可定也不矜與判官耿仁智同僚思明之将
復叛也表請誅李光弼不矜實爲起草辭曰陛下不爲臣誅
光弼臣當自引兵就太原誅之及將入函爲仁智削去思明
知之遂執二人仁智死不矜度難獨免可知已當日思明降
而復叛旣誅之後唐人見其碑踣之惟恐不力安有反勒其
名于石者乎此又事之所必無也貞一聞予言作而曰有是
哉于是人摹一本予爲攷其始末書于後
　　　蘇靈芝易州鐵像頌跋
蘇靈芝書予所見者幽州憫忠寺寶塔頌及是碑而已今其
石漸泐飛動之致已失遂不堪與李北海對壘此宋人搨本
精采具存董尚書稱其遒密宜矣冊舊藏曹氏古林康熙壬
午春忽見于花南水北之亭正如久别故人相對古林金石
表儲藏秦漢已來至五代十國凡七百本近巳散失斯碑獨
爲識者所得幸矣
　　　唐御史臺精舍記并碑陰題名跋
唐自貞觀中李乾祐爲御史大夫别置臺獄囚當訊就近拘
繫之其漸也侍御史東西推監察御史糾視刑獄各禁其囚
迨武后時來俊臣侯思正皆爲御史制獄之外臺獄圜扉恒
滿崔隱甫緫臺務言于朝掘去於是旁列精舍以釋典懺之
崔湜爲文梁昇卿書以八分開元十一年勒諸石碑陰列侍
御史殿中侍御史監察御史并内供奉銜題名僅盧懷愼崔
湜陸景初三人亦昇卿分書自懷愼以下正書百二十二人
侍御史也自湜以下正書百八十四人殿中侍御史也自景
初以下正書三百四十七人監察御史也碑額又有天寶元
載以後侍御史知雜侍御史監察御史共五十人而碑之左
右椎拓不及焉中有薛偘偘者二名重文碑凡三見此唐一
代所僅有也昇卿自監察御史歷殿中侍御史遷侍御史再
遷太子右庶子
　　　唐儲潭廟裴諝喜雨詩碑跋
贑州儲潭廟唐碑二載陳思寶刻叢編子屬友人訪求謁廟
下者輒云無有康熙壬申十有一月泊舟于潭獲諸儀門之
右其陽裴諝詩其陰裴氏族子題名記事後十年吳江張吉
士尚瑗出知興國縣事乃拓諝詩見貽惜其陰面壁工人不
知響搨然胡氏統籤季氏全唐詩諝作皆無之叢編所載諸
道石刻其中唐人詩尚多惜無好事若張君爲予博訪而摹
拓之也諝字士明洛陽人尚書寛子仕至兵部侍郞舊史有
傳
　　　五經文字跋
唐大曆十年有司上言經典不正取舍莫凖乃詔儒官校定
經本送尚書省并國子司業張參辨齊魯之音考古今之字
詳定五經書于論堂東西廂之壁論堂者太學孔子廟西之
夏屋也見舒元輿問國學記其初塗之以土而已太和間祭
酒齊暭司業韋公肅易之以堅木擇國子通書法者繕寫而
懸諸堂禮部郎劉禹錫爲作記當時塲屋至發題以試士文
苑英華載有王履貞賦其略曰置六經于屋壁作羣儒之龜
鏡又云一人作則京國儀型光我廊廟異彼丹靑其推詡若
此是書自土塗而木版自木版而刊石字巳三易恐非參所
書矣以予論之唐人多專攻詩賦留心經義者寡參獨奉詔
與孝廉生顔傳經取疑文互體鈎考而斷決之爲士子楷式
爲功匪淺矣故禹錫記稱爲名儒作史者宜以之入儒林傳
而舊史新書俱不及焉按孟浩然集有送張參明經舉覲省
詩錢起集有送張參及第還家作而郎官石柱題名參曽入
司封貟外郎之列蓋參在開元天寶間舉明經至大曆初佐
司封郎尋授國子司業者也今其姓名僅一見于宰相丗系
表一見于藝文志小學類他不詳焉闕事一也參謂讀書不
如寫書度其書法必工故當時壁經羣儒奉爲龜鏡縱不得
與儒林之列書家姓氏亦宜載之而書苑書譜書史均未之
及闕事二也壁經雖無存然參所定五經文字與唐玄度九
經字様同刻石附九經之後歐陽永叔最嗜金石文字其序
集古録云上自周穆王下更秦漢隋唐五代外至四海九州
名山大澤窮厓絶谷荒林破冢神仙鬼物詭怪所傳莫不皆
有乃獨唐所刻石經録中跋尾三百九十六篇此獨無有是
唐刻石經永叔當日反失于摹搨未免類于昌黎韓子所云
掎摭星宿遺羲娥矣闕事三也今諸書皆有雕本獨五經文
字九經字様止有拓本無雕本闕事四也予思漢魏石經旣
巳湮沒惟唐開成本尚存參書幸附刊于石顧學者束諸髙
閣罕有游目者故具書之
　　　平定州唐李諲妒神頌跋
異哉妒神之有頌也神之号不在祀典見于史傳者唐髙宗
將幸汾陽宮并州刺史李沖玄以道岀妒女祠俗云盛服過
者必致風雷之災乃發萬人别開御道知頓使狄仁傑謂天
子行風伯雨師清塵灑道何妒女之害邪遽令罷役然則妒
女有祠其來久矣相傳神介之推妹也頌之者誰游擊將軍
上柱國李諲也碑于何所今平定州娘子關也州東有井陘
東北有盤石葦澤而斯關以娘子稱殆因神而名之也立碑
之歲大曆十三年也神之行事不見于春秋内外傳其妒也
孰傳道之自唐以來祈焉而祝史陳廟焉而膢臘祭此謂有
其舉之莫或廢也且夫妒惡德也宜爲衆所共惡而神乃以
是致頌此不虞之譽也井陘西南太原東北妒神之水澹焉
黛色興雲致雨侔造化力頌之辭也吾思古人嗜金石文字
者多矣考斯碑未著于録椎而拓之裝界而藏之古林曹侍
郎溶也以八分書其後者布衣秀水朱彝尊也歳在強圉協
洽秋八月朔
　　　跋唐衢州刺史嗣江王禕石橋寺詩
石橋寺在衢州府西安縣南三十里道書第八靑霞洞天也
康熙壬申冬知縣事鹿君祐邀予往游從寺登山尋仙人對
弈所前後洞豁有碑峙其右則唐嗣江王褘所題五言詩以
貞元三年正月上石末書朝散大夫使持節衢州諸軍事守
衢州刺史賜𬗋金魚袋韋光輔建文稱刺史韋公于石橋寺
橋下以外祖信安郡王詩刻石按新唐書表太宗第三子呉
王恪恪第三子琨琨子禕舊唐書傳禕少繼江王嚻後封爲
嗣江王改封信安郡王景雲開元中兩爲衢州刺史詩題嗣
江王當是景雲間初爲刺史作也成都楊用修不知薄烟羃
逺郊遥峰沒歸翼二語係王詩疑爲仙人遺句誤矣
　　　唐郎官石柱題名跋
唐尚書省郎官石柱題名吳郡張長史旭撰記京兆許左丞
孟容撰後序記出旭正書後序劉補闕寛夫隸書也二篇别
勒于碑而題名鋟于柱自貞元後則令史續書故工拙大小
不齊焉唐制尚書省都堂居中東有吏部戸部禮部三行行
四司左司統之西有兵部刑部工部三行行四司右司統之
各掌十二司事舉正稽違省署符目定其程限吏分設司封
司勲考功戸分設度支金部倉部禮分設祠部膳部主客兵
分設職方駕部庫部刑分設都官比部司門工分設屯田虞
部水部諸司均有壁記詳其改充遷轉之歲月而石柱第注
姓名而已康熙戊子予始購得郎官題名三紙字巳漫漶眼
昏莫辨㑹桐城方生來自京師訪予梅㑹里坐曝書亭鎭以
界尺審視之姓名可識察者三千一百餘人别録諸格紙而
同里曹生復以所搨本贈予因言柱在西安府儒學孔子廟
庭之右上有古柏覆之竊思六部旣分左右則當時立石必
東西各一今右司曁兵刑工三部所屬郎官題名無一人者
是左存而右巳失也若禮部四司闕郞中考功膳部闕員外
郎殆由椎拓者遺失爾方生名丗舉字扶南曹生名曰瑚字
仲經俱受業予之門
　　　跋唐岱岳觀四詩
右唐張嘉貞任要韋洪公孫杲四詩俱刻于岱岳觀碑側而
編岱史者不録任韋公孫三人新舊唐書無攷任又題名云
貞元十四年正月十一日立春祭岳遂登太平頂宿其年十
二月廿一日立春再來致祭茶宴于兹蓋唐時祭畢猶不用
酒故宴以茶也
　　　唐濮陽卞氏墓誌銘跋
康熙二十年秋禁垣西偏中官劉進成宅掘地誤發古墓中
有瓦罏一瓦罌一墓石二方廣各一尺二寸一刻卞氏墓誌
四字環列十二辰相皆獸首人身一刻誌銘而書誌作鋕又
無撰文人姓名第云歸于我彭城劉公而已文稱貞元十五
年歲次已卯七月朔夫人寢疾卒于幽州薊縣以其年權窆
于幽州幽都東北五里禮賢鄉之平原按憫忠寺有唐人舍
利記二一云寺在城東門一云大燕城内地東南隅有憫忠
寺門臨康衢則唐之幽州在今都城之西南合之是碑益信
　　　唐游石橋記跋
游石橋記元和元年三月衢州刺史陸庶文庶呉人宰相元
方之曽孫象先之從孫希聲之從祖也先丗曰玩仕至司空
侍中贈太尉其子姓号太尉支元方象先希聲三丗相唐新
書丗系表庶歷官福建觀察使當日以貴公孫領郡碑後列
親賔接武男子從行是亦好事者親賔二人子壻試大理評
事元益前絳州太平縣尉崔纉男子五人右内率府録事參
軍綜前弘文舘明經繪左監門衛率府兵曹參軍紹前崇陵
挽郎縝按丗系表書縱鄮令綜河南府戸曹參軍繪信州刺
史紹潁州刺史惟縝無之崇陵者德宗陵也縝以大臣子弟
充挽郎唐制然矣
　　　跋石橋寺六唐人詩
右劉迥李幼卿李深謝劇羊滔薛戎詩各四首刊成二碑留
石橋寺嘉靖中尚存都御史江山趙鏜修府志具録之中間
闕文僅六字耳迥字陽卿知幾子大曆𥘉吉州刺史終諫議
大夫給事中有集五卷載新唐書藝文志幼卿字長夫隴西
人大曆中以右庶子領滁州州有庶子泉因幼卿得名深字
士達兵部郎中衢州刺史滔㤗山人大曆中宏詞及第戎字
元大元和七年以刑部郎遷河南令歷衢湖常三州刺史終
浙東觀察使劇未詳二碑不知何年失去其後官三衢者改
修府志乃盡刪唐人之詩深可恨也宋陳耆卿撰赤城志明
謝方石續之各爲一集合之以行後之君子改修地志者當
取以爲法
　　　唐濟瀆廟北海壇置祭器銘跋
山川望秩濟瀆神清源公建廟于濟源縣西北而築北海壇
于廟後号廣澤王掌之祠官歲立冬日奉祀其來久矣舊俗
廟不設祭器先期令請于上官購諸洛下酬以稅緡所用沉
幣之舫則以車逺運沁河渡口貞元十三年濟源令張洗字
濯纓覩廟中楸槐數本爲大風所拔用其材製祭器凡百二
十有二餘以造雙舫云按爾雅祭川曰浮沉郭景純注以爲
投祭水中或浮或沉語焉未之詳也碑文謂沉幣雙舫蓋舫
以浮之幣以沉之比于郭氏之注義較明晰今山祗川后祠
宇恒有車船置殿左右殆本古祭川遺製爾洗于事神有禮
度治人必有方惜乎斯銘不載圗經而洗之政事亦無表見
碑今藏吳江潘氏稼堂其善藏諸
　　　書唐賈竦華岳廟詩石刻後
元和元年十月著作郎河南賈竦謁華岳廟賦五言詩題名
太和六年四月其姪男宣義郎行華州叅軍事琡修之修之
者殆鋟之也詩題北周天和二年趙文淵書万紐于瑾所撰
華岳頌之左方頌之陰則開元八年劉升書咸廙所撰精享
昭應碑也其右勒顔真卿乾元元年題名工每椎拓三面而
遺竦詩以是流傳者寡然其詩特醇雅顧圗經未之采焉爰
裝界書其後
　　　白樂天草書春游詩拓本跋
右白傅草書一十九行錢穆父在越勒石寘蓬萊閣下今長
慶集不載㦯以是詩𥙷入元微之集中誤也散字廣韻未收
而毛晃増注禮部韻略有之引白詩爲證且注云重増然則
今之廣韻亦非唐韻之舊矣從雕本譌終愛雕本譌怯皆所
當勘正者
曝書亭集卷第四十九
曝書亭集卷第五十
　　　　　　　　　　　秀水　朱彝尊　錫鬯
　跋(九)
　　　唐國子學石經跋
右唐國子學石刻九經易九卷二萬四千四百三十七字書
十三卷二萬七千一百三十四字詩二十卷四萬八百四十
八字周官禮十卷四萬九千五百十六字儀禮十七卷五萬
七千一百十一字禮小戴記二十卷九萬八千九百九十四
字春秋左氏傳三十卷十九萬八千九百四十五字公羊氏
傳十卷四萬四千七百四十八字穀梁氏傳十卷四萬二千
八十九字孝經一卷二千■百■十三字論語十卷一萬六
千五百九字爾雅二卷一萬七百九十一字開城二年都檢
校官銀靑光禄大夫右僕射兼門下侍郎判國子祭酒同中
書門下平章事太淸宮使兼修國史上柱國滎陽郡開國公
食邑二千戸鄭覃勘定勒石本也新舊唐書載覃奏起居郎
集賢殿學士周墀水部貟外郎集賢殿直學士崔球監察御
史張次宗禮部員外郎孔温業四人校定又冊府元龜載文
宗命率更令韓泉充詳定官而題名于石者有四門館明經
艾居晦陳玠又文學館明經不知名一人將仕郎守潤州句
容縣尉段絳将仕郎守袐書省正字柏暠將仕郎守四門助
教陳莊士朝議郎知沔王友上柱國賜緋魚袋唐元度朝議
郎守國子毛詩博士上柱國章師道朝散大夫守國子司業
騎都尉賜緋魚袋楊敬之幷覃共十人顧國史所記者題名
不書題名書者國史亦不紀不可解也石經文劉昫譏其字
乖師法然終勝今監本坊本儲藏家不可不以此插架焉
　　　榆次縣三唐碑跋
去榆次縣三十里趙村有穹碑三中央一通仆地折爲二段
贈太保李良臣碑也其辭李宗閔撰楊正書立于長慶二年
右一通安定郡王李光進碑也其辭令狐楚撰子季元書立
于元和平蔡之後左一通太尉李光顏碑也其辭李程撰郭
䖍書立于開成五年良臣本河曲部落稽阿跌之族襲雞田
州刺史隸朔方軍其稱太保者以子貴贈官光進光顔皆以
功蓋天下時人以大小大夫别之兄弟孝睦載于舊史而碑
稱光顔平吳元濟師旋請于朝葬其兄則史傳所未及又碑
書光進爲安定郡王史沒其文吾意碑辭定不誣矣
　　　九經字様跋
張司業五經文字始塗于土繼雕于版歲久傳寫點畫參差
於是開成中沔王友朝議郎翰林待詔唐玄度依司業舊本
參詳改正撰新加九經字様一卷請附五經文字之末兼請
于國學刱立石經今長安所存石經雖鄭覃輩成之其議實
發于玄度也王伯厚稱其辯正書文頗有依據蓋自後周廣
順中田敏進印版二部後石本之外鏤版更無人矣
　　　書張處士瘞鶴銘辨後
石墨之傳于今有難以驟讀者天發神讖石斷而爲三瘞鶴
銘裂而爲四又失其腹由是釋文不符覽古者闕其疑可也
移易增益其辭不可也曩在白下得祥符周雪客神讖碑考
旣序而傳之矣淮陰張力臣乗江水歸壑入焦山之麓藉落
葉而仰讀瘞鶴銘辭聚四石繪作圗聮以宋人補刻字倫序
不紊且證爲顧逋翁書蓋逋翁故宅雖在海鹽之横山而學
道句曲遂移居于此集中有謝王郎中見贈琴鶴詩鶴殆出
于性所好斯瘞之作銘理有然者自處士之圗出足以息衆
說之紛綸矣力臣名弨精書法嘗爲顧處士炎武冩廣韻及
音學五書手摹家藏鼎彞款識遺予惜不營生産沒後盡散
失并傳刻棗木悉歸之閩人可歎也
　　　湖州天寧寺尊勝陀羅尼石幢跋
湖州天寧寺建自陳永定三年武宣章皇后故宅也曰龍興
曰孝義曰萬壽曰報恩光孝寺額屢更其曰天寧者仍吳越
武肅王所更額也相傳寺有尊勝陀羅尼石幢一十四座今
其八尚存文可辨識者一建于大中元年十一月後題刺史
令狐綯姓名一建于大中二年八月後題刺史蘇特姓名書
者曹巨川也一建于大中十二年四月書者凌渭也一建于
㑹昌元年十一月書者胡季良也一建于咸通十一年三月
又斷石一平望芮文琛立後題乾符六年四月蓋平望驛時
屬烏程澄源郷宜陽里故張承吉詩云一派吳興水西來此
驛分斯其證矣巨川渭莫考季良見宣和書譜載其行草書
各五種考諸家記録金石文字太和八年湖州德本寺碑陰
係季良正書寶曆二年杭州大覺禪師碑元和二年平李錡
紀功碑均係季良八分書元和四年國子司業辛璿碑九年
永興寺僧伽和尚碑均係季良篆額是季良于書法諸體精
熟不獨行草見長矣惜也幢第稱曰處士而不著其里貫疑
即州人至繪畫人魚簡則畫譜未詳僅見于此予友鄭元慶
芷畦撰湖州府志手拓諸幢文見示予嘉其見聞之周洽也
書冊尾歸之
　　　唐阿育王寺常住田碑跋
右唐阿育王寺常住田碑祕書監正字郎萬齊融撰其初趙
州刺史徐嶠之書旣隳于寇明州刺史于季友於僧惠印所
覩舊文邀處士范的重書太和七年冬事也寺建于晉太康
二年田賜于宋元嘉二年額更于梁普通三年釋道宣録神
州墖寺以是墖居第一焉碑題越州都督府鄮縣者齊融神
龍中與賀知章賀朝張若虗邢巨包融等俱以吳越之士知
名見劉昫唐書文苑傳國秀搜玉二集曽載其詩唐書以賀
朝萬爲一人齊融爲一人誤矣唐自武德四年諸州置緫管
未久更都督府至乾元元年始号越州而鄮縣即故鄞州開
元二十六年始割縣置明州齊融撰碑時寺猶屬越州也碑
引詩倬彼甫田歲取十千以甫作碩不知何所本其陰有記
則于季友辭附贈范的詩的亦有和韻之作胡氏統籤季氏
全唐詩均未之載季友太保頔次子也尚憲宗女惠康公主
拜駙馬都尉授羽林將軍制係元稹所草史不言其爲明州
刺史宰相丗系表第書絳宋等州刺史云
　　　憫忠寺重藏舍利記跋
右采師倫書重藏舍利記在京師憫忠寺碑建自唐㑹昌六
年文稱舍利舊藏智泉寺寺經始于元魏幽州刺史尉萇命
故又號尉使君寺按北史萇命太安狄那人萇作長參預齊
神武起兵破爾朱兆者其曰節制司空清河張公則仲武也
當武宗詔毁佛寺地分三等幽州等居上許留僧二十人尋
又詔諸道留二十人者減其半故碑云勅于封管八州内寺
留一所僧限十人至是年宣宗即位遂弛其禁先是智泉寺
已燬遂以舍利歸憫忠寺焉仲武在幽州屢破回鶻鄭畋謂
㑹昌時功第一方毁寺之歲五臺僧多奔幽州仲武封二刀
付居庸關曰有游僧入境則斬之及宣宗增置僧寺碑稱司
空固護釋門殷誠修敬若是乎前後不相侔者蓋仲武功名
之士宜其好惡與時移也師倫無善書名然猶存王知敬薛
稷遺意亦能拔乎俗者
　　　唐漳州陀羅尼石幢跋
右唐咸通四年八月漳州押衙兼南界游奕將王剬所造陀
羅尼石幢宣義郎前建州司戸參軍事劉鏞序并書經後題
朝議郎使持節漳州諸軍事守漳州刺史柱國崔衮名又分
書建立歲月及鐫字人于後按游奕將五代十國多有之獨
不見于唐㑹要新舊書惟六典載騎曹掌外府兵馬簿帳牧
畜之事凡諸衛馬承直配于金吾巡檢游奕者季請其料給
之殆職巡邏者已是帖今藏吳江潘檢討稼堂家審定爲宋
拓本
　　　唐北嶽廟李克用題名碑跋
曲陽縣北嶽廟有唐李克用題名一百二十八字文稱中和
五年二月者即光啓元年攷僖宗以是年二月至鳳翔三月
還京改元之詔猶未下也克用與義成節度使王處存同破
黃巢以功封隴西郡王而盧龍節度使李可舉成德節度使
王鎔惡處存約共滅之分其地通鑑載克用遣將康君立救
之而碑文則云領蕃漢歩騎五十萬衆親來救援與通鑑異
又云至三月幽州請就和斷遂班師取飛狐路却歸河東則
又史所不及載者當唐之季藩鎭連兵境上各事爭鬭職方
不録其地朝廷弓令所及僅河西山南嶺南劒南十數州上
下不交以至于無邦生斯丗者其聞見已不能悉眞況百丗
之下寧免傳聞異詞哉惟金石之文久而未泐往往出風霜
兵火之餘可以補舊史之闕此好古之士窮搜于荒厓破冢
之間而不憚也克用本武人未甞以知書名而碑文楷畫端
勁詞亦簡質可誦英雄之不可量如是夫嗚呼益以見金石
之文爲可寶也
　　　憫忠寺葬舍利記跋
右唐景福元年僧復嚴葬舍利于憫忠寺觀音像前于是南
敘述記知常書之碑云隴西令公大王者李匡威也是歲李
克用王處存合兵攻王鎔匡威救之有詔和解河東及鎮定
幽四鎭碑稱欲遷舍利于閣内陳辭請發封壤上許之蓋匡
威方恃燕薊勁旅有雄天下意宜有請無不許者碑文侈陳
發緘時舍利光芒異香郁烈外石函封内金函閟其崇奉象
敎至矣迨明年匡威復出師救鎔其弟匡儔據軍府自稱留
後匡威進退無所之鎔迎館于鎮登城西大悲浮圗顧望流
涕未幾以圗鎔見殺然則事佛果得福乎舍利之塔一燔于
太和八年一燼于中和二年今匡威所建之閣遺跡已不可
問其碑僅存焉爾已踣佛脚俾工拽而出之搨以藏諸笥
　　　唐濟安侯廟二碑跋
乙已秋客自華州來者貽予唐李巨川所爲濟安侯廟碑濟
安侯者華之城隍神也巨川爲韓建掌書記撰許國公勤王
録以媚建方昭宗幸華建請散殿後軍誅李筠圍諸王十六
宅皆巨川教之唐史附諸叛臣之列觀其碑文盛歸功于建
此猶猘犬狂吠無足怪者繼得金張建所撰廟碑謂諸王旣
見殺是夜建袖劒詣行宮將及御幄神厲聲叱曰汝陳許間
一卒耳蒙天子恩至此輒敢爲弑逆事乎建倉皇而退昭宗
德之徙神于行宫旣還京封神濟安侯而歐陽子五代史則
謂建父叔豐所誡殆儒者不語怪之意歟金源之文傳丗者
寡碑辭特剴切可誦其稱神縛草傅泥假以成像猶能奮叱
不祥而當時藩鎭重臣幸時之亂曽不遣偏禆老弱之師爲
衞社稷勤王計殆土木之不若蓋有激其言之矣彼巨川者
罔有忌憚謂土木可欺已之文足以飾非于後不知直道在
人自唐迄金二百年華之父老猶能道之而張建者復刊石
而記其實也然則小人之變亂是非欲以惑天下後丗者復
何爲哉復何爲哉
　　　晉王墓二碑跋
代州柏林寺東晉王李克用墓斷碑二其一曰唐故左龍武
軍統軍檢校司徒贈太保隴西李公神道之碑文曰公諱國
昌字德興丗爲隴西沙陀人偉姿容善騎射蓋克用之父朱
邪赤心所謂赤馬將軍火生頭上者也其一曰唐故使持節
代州諸軍事代州刺史李公神道之碑文曰公即太保之次
子也其名克字僅存餘可識者有公前躍馬彎弓及徐方等
數字按史克用弟四人次曰克讓爲振武軍校從討王仙芝
以功拜金吾衞將軍宿衞京師親仁里第自克用稱兵雲中
殺守將段文楚詔捕克讓讓與僕十數騎彎弧躍馬突圍出
奔鴈門與碑文合則爲克讓無疑但史載克讓守潼關與黃
巢兵戰敗匿南山佛寺中爲寺僧所殺不言其爲代州刺史
又得歸葬于代皆不可曉者土人相傳王墓上舊有碑十三
今十一已亡其二存者又散埋土中蓋金石之文自歐陽永
叔趙明誠後丗無篤好之者宜其漫漶不可辨識如是也當
永叔時去五代甚近沙陀丗次已不得詳其爲唐家人傳謂
太祖四弟皆不知其父母名号至國昌字德興紀亦遺之是
十三碑者永叔亦未之見更六百年而予乃得覩其二非幸
歟惜乎十一碑者不及見也同里曹先生博采金石有歐陽
趙氏之好出二碑于土摹之搨本俾予審定其字若干遂書
其後歸之
　　　千峰禪院碑勅跋
右澤州盤亭山千峰禪院後唐明宗賜僧洪密勅蓋明宗踐
位日洪密具表稱賀以此荅之文曰退避無所愧恧良多嗚
呼五代之季安得聞此長者之言哉歐陽子謂明宗武君不
通文字觀署尾數大字出自親判上有璽曰書詔新鑄之印
可異也
　　　晉義成節度使駙馬都尉史匡翰碑跋
史駙馬匡翰墓在太原縣東北三十里黄陵村墓碑深陷于
地村民語予土不可搰搰之尺則更深尺予強令搰之以畚
去土至一尋龜趺始露驗之則陶學士穀所撰文也辭多駢
儷乃抄撮其大略云天祐中授代州副使以勞加銀靑光禄
大夫檢校太子賔客兼監察御史改遼州副使兼領九府都
督同光初充嵐憲朔等州都游奕使解職授天雄軍牢城都
指揮使遷檢校刑部尚書兼御史大夫上柱國轉檢校戸部
尚書潯州刺史未幾改天雄軍步軍都指揮使遷侍御彰聖
馬軍都指揮使兼九府都督進檢校司空懐州刺史轉控鶴
指揮使加金𬗋階兼和州刺史駙馬都尉食邑五百戸俄遭
内艱起復授冠軍大將軍右金吾衛大將軍員外置同正員
依前充義成軍節度使以天福七年三月薨于鎮詔贈太保
其先後歷官詳矣然史稱其歷鄭州刺史而碑不書何歟又
傳美其好讀書尤喜春秋三傳與學者講論不倦碑辭亦云
懐鼓篋之心行有餘力藴飛箝之辨似不能言不積財而但
冨藏書不憂家而惟思報國求諸時彦罕有倫焉則與史傳
合矣
　　　建雄節度使相里金碑跋
汾陽縣有大相里小相里相里氏子孫聚族居焉按相里氏
東周時即有之莊子稱相里勤之弟子是已漢有御史武十
六國前趙有偏將軍覽大都皆晉人也金墓在小相里之北
繹碑辭與五代史傳略同惟史稱字奉金而碑云字國寶史
稱贈太師而碑云贈太子太師則碑爲可信巳
　　　鎭東軍牆隍廟記跋
鎭東軍牆隍廟碑施宿撰㑹稽志張淏續之均不載其文予
友顧徵士寧人獲諸臥龍山西岡上采入金石文字記中碑
文錢武肅王鏐撰王以乾寧二年伐董昌明年五月平之冬
十月勅改越州威勝軍爲鎭東軍授王領鎭海鎭東等軍節
度使至開平二年升爲大都督府亦謂之東府題曰牆隍廟
者朱全忠之父名誠王旣稱臣于梁不得不爲之諱矣獨怪
全忠未篡弑時唐帝在位乃勅改武成王廟曰武明成德軍
曰武順義成軍曰宣義并嫌名皆避之迨梁旣僣号司天監
以帝曽祖諱茂琳請改歲月陽日辰凡戊字更作武尤可發
笑也
　　　北漢千佛樓碑跋
丙午二月登天龍之山得北漢李惲所爲千佛樓碑異焉俾
工搨歸裝潢之書其後曰北漢之爲國不足當一大郡而王
朴以爲必死之寇亡最後自周之丗宗宋之太祖百戰不能
克宜其君臣有過人之才而劉繼元處裹瘡吮血之餘輕役
其民命嬖臣范超冶金爲佛治不急之務惲身爲相臣不能
匡正惟事圍棊飲酒反撰碑文侈大其事何歟碑稱承鈞爲
睿宗皇帝繼元爲英武皇帝皆史記所未及劉旻之語張元
徽也顧我是何天子爾亦是何節度使然則惲之夸大其辭
適足以形其陋而已攷繼元之立在宋開寶元年戊辰史稱
其即位時改元廣運而碑建于乙亥故其文曰上御字之八
年後書廣運二年歲次乙亥按楊夢申撰劉繼顒神道碑亦
稱廣運元年歲次甲戌與是碑合則即位改元之說史未得
其詳矣繼元殘忍好殺具書于史然當時諸臣率弃之降宋
范超者亦降惟惲至國亡乃降蓋其誅戮亦所必行無足深
罪者嗚呼以蕞爾之地抗百萬之師民爭爲之効死其君臣
豈眞無過人之才者哉若其文格之卑書法之陋攷古之士
無譏焉可也
曝書亭集卷第五十
曝書亭集卷第五十一
　　　　　　　　　　　秀水　朱彝尊
　跋(十)
　　　宋太宗書庫碑跋
右宋太宗皇帝書庫碑大中祥符四年真宗御書勒石在太
原府壽寧敎寺碑爲風雨崩剥其半沒土中歲久盡蝕文凡
二千餘言僅存數百字其陰石尤泐所可識者有太宗御製
文集四十卷又集一十卷怡懐詩一卷迴文詩一卷逍遥詠
一卷至理勤懐篇一卷宋志載御製集一百二十卷蓋統言
之也棊勢圗琴譜各二卷蓮花心漏迴文圗若干卷雜書扇
子一百三十六柄雜書簇子七百五十三軸按史帝旣削平
諸國收其圗下詔購遺書于左昇龍門北建崇文院徙三舘
書實之此崇文書目所自始也又分三舘書萬餘卷别爲書
庫所謂祕閣是也王明清有言太平興國中諸降王死其舊
臣或宣怨言太宗盡收用之寘之舘閣使修羣書廣其卷帙
厚其廪禄贍給以役其心俾卒老于文字則帝之留意翰墨
特出于權謀袐計而非性所好也雖然亡國之臣丗主往往
輕視之如土芥而重繩之以刀鋸帝獨容之禁侍之列給筆
札事纂述謂非丗主所難能歟嗚呼是可記也
　　　宋京兆府學石經碑跋
京兆府學新移石經碑記宋元祐中京兆黎持撰文河南安
宜之書鋟之者長安石工安民也其曰汲郡吕公者宣公大
防之兄以工部郎中陜西轉運副使知陜州以直龍圗閣知
秦州大忠也自唐鄭覃等勒石壁九經一百六十卷天祐中
築新城石爲韓建所弃劉鄩守長安幕吏尹玉羽請輦入城
鄩謂非急務玉羽紿曰一旦敵兵臨城碎爲矢石亦足以助
戰鄩然之移置尚書舊省至大忠領漕日始克盡列于學載
持記甚詳方是時宣公在朝二三執政罔非正人監司長吏
咸以興起學校裒集經史爲務至紹聖元符之際小人柄政
諸君子咸被重罪以去宣公竄死䖍州未幾大忠亦降官崇
寧𥘉藉黨人立石端禮門側蔡京復自書碑頒郡縣彼張商
英周秩楊畏之徒反覆附和恬不知恥民以一石工獨能嚴
邪正之辨不肯鐫名姓于碑惟恐得罪後丗匹夫之志不可
奪如是夫持爲京兆學官其文辭條達類南豐曽氏而宜之
之書亦稱入格迄今博聞之士或不能舉其姓氏民則後生
末學皆能道之以此見立身行已不可不爲後丗慮苟是非
得其正雖百工技能之人反有榮于當時之士大夫者嗚呼
可感也已玉羽者京兆長安人以孝行聞杜門隱居鄩辟爲
保大軍節度推官仕後唐至光禄少卿晉髙祖召之辭以老
退歸秦中甞著自然經五卷武庫集五十卷其書散見于冊
府元龜惜歐陽子不爲立傳而其書亦不傳于丗也予旣感
碑文之岀于民所鐫而題其後予友鍾淵映將注五代史記
并書玉羽之事告之俾附注于鄩之傳焉
　　　太原縣惠明寺碑跋
呂惠卿憸人也當時君子視若鬼蜮而王安石獨任之不疑
且曰惠卿之賢雖前丗儒者未易比也今觀惠明寺舍利塔
碑雖能文善書之士無以過之丗徒知爲頭㑹箕斂之才不
知兩人當日以經術定交而取合于文字也嗚呼此其所以
爲姦也歟
　　　桂林府石刻元祐黨籍跋
元祐黨籍徽宗書之立石端禮門其初九十八人爾旣而蔡
京復大書頒郡縣以上書人及已所不喜者作附麗人添入
凡三百九人碑稱皇帝嗣位之五年蓋崇寧四年也是時籍
中曽任宰臣執政者十無一存曽任待制及餘官亦已零落
過半亡者毁其繪像及所著書奪其墳寺存者定爲邪等降
責編管荒徼禁不得同州住其子弟亦不得詣闕下小人之
快意未有甚于斯時者矣豈復有所忌憚乎其後張綱看詳
謂王珪一名不合在籍自九十七人外益以上官均岑象求
江公望范柔中鄧考甫孫諤六人共一百三人皆係名德之
臣許子孫陳乞恩例次數而龔頤正遂采三百九人之事跡
成元祐黨籍列傳譜述一書凡一百卷蓋惟恐其闕然則小
人之厄君子適以榮之士之自立宜審所擇矣京所書刊石
滿天下惟桂林勒之崖壁故至今獨存碑後王珪章惇姓名
漫漶者爲瀑泉所泐也康熙乙丑二月望日書
　　　大同府普恩寺碑跋
右大同普恩寺碑記宋修武郎借吉州團練使充通問副使
婺源朱公弁所作也公以建炎元年十一月奉使爲金人所
留迫之事劉豫不可欲易其官不可探策使之歸復不可其
語耶律紹文曰上國之威命朝以至則使臣夕以死夕以至
則朝以死觀其懷印臥起悲歌慷慨與漢之蘇武何異非孔
子所稱不辱君命者歟記成于金皇統三年二月實髙宗紹
興之十三年也于是公之去國蓋十七年矣題曰江東朱弁
而不書官又其上系以皇統年号論者疑公自貶其詞合乎
古君子危行言孫之義而未得其本也攷公之歸宋在是秋
七月記之作當在和議初成而公臨發之時也彼寺僧者見
公旣去不能原公大節所在惟知奉國人之法輒刪去其官
爵増易其紀年無足怪者史載公被留時嘗具酒食告僚友
曰吾已得近郊某寺地一旦畢命諸公幸瘞我其處表曰宋
通問副使朱公之墓于我幸矣而公碑文亦曰予築舘之三
年歲在庚戌冬十月乃遷于兹寺然則所謂近郊其寺者殆
即普恩寺非邪史又載公以文字教金之貴人子弟使之就
學因得以和好之說進蓋公之文有不得已而爲之者當其
時宋諸臣留于金若宇文虚中吳激蔡松年之徒多以文學
自命顧寺僧獨以公之言爲足重于丗亦以見恭敬之不可
弃而忠信所行者逺也嗚呼士君子不幸生喪亂之際又不
幸以文章爲丗所重得其文者或不原其志意所在輒更易
以就時人之耳目至使大節皎然若朱公者幾無以自白于
後丗讀普恩寺之碑其亦可感也夫
　　　杭州府學宋石經跋
宋髙宗皇帝御書石經紹興十三年知臨安府事張澂摹勒
上石淳熙四年詔知府趙磻老建閣于太學題曰光堯石經
之閣置石其下洪邁曾惇楊冠卿葉紹翁李心傳陳騤王應
麟潛說友紀之詳矣宋亡學廢爲肅政廉訪司治所西僧楊
璉真伽造白墖于行宮故址取其石壘墖杭州路㢘訪經歷
申屠致逺力持不可然已損其什一元至正間即治所西偏
建西湖書院以祀先師設有山長掌書庫其後明常熟吳訥
乾州宋廷佐先後巡按浙江或覆之廊或甃以瓴甋崇禎末
廊圯乃嵌諸壁中左易二書六詩十有二禮記向有學記經
解中庸儒行大學五篇今惟中庸片石存爾其南則理宗大
書御製序四碑在焉右則春秋左氏傳四十八碑闕其首卷通
計八十七碑諸經雖非足本然書法甚工學古者所當藏弆
若夫秦檜一跋已爲訥椎碎其詞見于學士院中興紀事本
末君子無取也
　　　書拓本玉帶生銘後
玉帶生宋文丞相硯名也石産自端州未爲絶品其修扶寸
廣半之厚又微殺焉帶腰玉而身衣𬗋丞相寶惜旁刻以銘
書用小篆凡四十有四字歲甲申觀于商丘宋節使坐上因
請以硬黄紙摹之不敢響搨也生之本末略見玉笥生詩其
銘辭亦附注于詩編按金華胡翰作謝翶傳稱天祥轉戰閩
廣至潮陽被執翺匿民間流離久之間行抵勾越是信公軍
敗後硯即歸翺可知其寓浦陽永康閱祐思諸陵登釣壇度
必攜生偕往懷古之君子可以深長思矣
　　　遼釋志愿葬舍利石匣記跋
京師仙露寺金人俘宋室子女置其中見蔡鞗北狩行録趙
子砥燕雲錄顧地志失載遺蹤遂不可稽康熙二十六年五
月宣武門西南居民掘地得石匣匣旁有記自稱講經律論
大德志愿錄并書乃遼丗宗天禄三年瘞舍利佛牙于此記
後有千人邑三字蓋社名也施主姓名首列帝后諸王大臣
下及童男小女考遼史丗宗妃甄氏後唐宮人帝從太宗南
征得之寵遇甚厚及即位立爲皇后至天禄四年方冊立皇
后蕭氏二后同死察割之亂並葬于醫巫閭山記刻于三年
所云皇后蓋指甄也東明王者疑是明王安端即察割之父
以功王東丹國故曰東明王也燕主大王者中臺省右相牒
蠟爲南京留守封燕王故曰燕主大王也國舅相公者靖安
蕭太后族只撒古魯以天禄元年爲國舅帳詳穩故曰國舅
相公也獨趙思温子延照史作延昭而通鑑亦作照常爲石
晉祁州刺史後仍歸遼餘子本末不得其詳矣又記有建窣
堵波之文疑當時石匣置于塔下塔久廢而石匣僅存土中
匣已無蓋其舍利佛牙又不知何時散佚也
　　　遼雲居寺二碑跋
右王正智光雲居寺二記共勒一碑碑額篆書重修雲居寺
一千人邑㑹之碑一稱結一千人之社一千人之心一稱完
葺一寺結邑千人近年京城發地得仙露寺石函記後有千
人邑三字尼曰邑頭尼覽者疑是地名合此陴觀之則知千
人邑者社㑹之名爾天順皇帝者遼穆宗尊号丞相秦王者
重元爲南京留守也遼史聖宗初即位羣臣上尊号曰昭聖
皇帝統和元年六月上尊号曰天輔皇帝五年四月上尊号
曰至德廣孝昭聖天輔皇帝二十四年十月上尊号曰至德
廣孝昭聖天輔皇帝今碑建于二十三年尊号無天輔字是
則二十四年十月以前聖宗尊号但云至德廣孝昭聖皇帝
如碑所記至二十四年乃合元年尊号天輔字以稱之否則
二十四年所上之号與五年無異何用羣臣復上乎竊疑史
有誤也
　　　金京兆劉處士墓碣銘跋
金京兆劉處士墓碣銘奉天楊英撰文武功張徽書洛陽李
微題額立石者同知京兆緫管府事髙貴也文稱處士初諱
章更各九隴又名渭又名於菟其字希文不易也下筆有骨
肋西州碑版多出其手一榻之外皆法書名畫望而判其眞
贗甞鬻書于市一達官持之去處士直詣㕔事取書辭色不
少遜挾書掉臂而出性不喜浮屠法而處開元墖三十年無
家無妻子正大八年詔民東徙至陜旣而事且變投所蓄古
印章鼎彞于河避地平陽入太原尋還故里以疾卒按金史
哀宗紀元兵旣取鳯翔兩行省棄京兆遷居民于河南所云
事變者此矣英之銘曰士之遇也爲龍爲虎其不遇也如魚
如鼠旣魚其龍又鼠其虎生必違其所好死則從其所惡將
矯丗以自戕抑直行而不顧苟會于心千載其猶旦墓著所
以信于人者以銘先生之墓吁辭特崛奇而徽正書多涉篆
隸體亦不猶人金源遺集傳至今者惟趙秉文王若虚段克
已誠已李俊民元好問數家而已斯銘不見于載記乃摭其
大略書之冊尾兼録其副示長洲孫生附著于書法考焉
　　　趙吳興千字文跋
周興嗣千文便于小學善書者恒寫一本獨智永曽書八百
本散在江南而吳興趙王孫亦屢書之延祐三年四月有㫖
趙子昂寫來千文一十七卷發祕書監裝背收拾此或一十
七卷之一也吾鄉項子京家刻石今歸于予
　　　元豐閏縣令碑記跋
豐潤縣本玉田之永濟務金史稱太和間置明寰宇通志一
統志因之今觀至元七年縣令孫慶瑜碑記則改務爲縣乃
章宗大定年事且云承安中以懐逺大將軍夾谷公習揘來
宰是縣足徵置縣在泰和之先也碑又云大安初避東海郡
侯諱更名曰豐閏東海郡侯者即衞紹王然則縣始置時仍
名永濟可見又云大朝開創以來庚辰之歲改縣爲閏州考
元史竟未之載宋王諸公未免失于討論矣淸類天文分野
之書云洪武元年改閏爲潤而今國子監金元史雕本閏旁
均著水亦非也碑書法雖不工然辭足以逹其述先後政頗
詳顧修地志者曽不引證何哉
　　　霍山廟建文元年碑跋
右霍山廟碑建文元年正月壬午祇祭上帝于南郊二月癸
亥鴻臚寺序班周敖國子監生袁綱奉命以香幣牲醴祭告
中鎭勒其文于碑嵌廟四壁上蓋自燕師靖難之後四年之
政事悉行革除舊典遺文去之惟恐不盡乃普天之下尚留
此一片石存人間丗之君子有志于補修惠宗實録者辭雖
不多所宜大書特書布在方策者也
　　　跋首善書院碑
萬曆丁酉先太傅文恪公偕福清葉文忠典應天郷試得華
亭呂公原先生卷先文恪欲置第一文忠謂是卷文雖髙恐
不得第欲以所擬第二人領解先文恪曰此時文爾雖第與
不第等未若不第者之文其人必以學行聞于時遂定先生
卷第一後先生試禮部輒擯落謁選人官工部司務是時鄒
忠介馮恭定講學京師于宣武門内大時雍坊建首善書院
先生與周忠毅董其役而先大父時爲都察院照磨實經營
之及書院成文忠作記董文敏書之則先大父巳遷官故未
得書于石也繼而羣小交攻毀書院而碎其碑傳聞碑初立
時祗搨一十三紙而先生藏其二至崇禎壬申文敏起自田
間桐城孫舍人國敉請重書是碑文敏謂曩曽書二碑一置
書院一爲王評事應遴摹勒藏壁間爲御史某徙置中城察
院官舍訪之果存其後西洋人借書院以爲曆局久之遂踞
其中甲申春李自成入寇中城所臧之碑亦不可問矣康熙
辛酉予復主江南鄉試先生之孫嘉先持搨本見示又六年
嘉先子天右持至都將重勒上石請予跋其尾予母華亭唐
文恪公孫也先君安度先生侍先太傅于京邸兩家結婚呂
先生實爲行媒今兩家子姓仳離坎壈先代賜書俱已零落
而先生後人猶能于兵火之餘裝潢是碑守以勿失摹而刻
之俾覽觀者仰先儒之典型可以識君子小人存亡進退之
故是碑傳書院雖毁安知無有復之者則嘉先父子之功不
可泯巳
　　　北京國子監進士題名碑跋
唐人及第書名雁墖未必鋟諸石也明自永樂二年命工部
建進士題名碑于南京國子監撰記者翰林侍讀學士王達
也十三年㑹試天下貢士于北京登科考謂是歲即命立石
國子監然今無有有之自宣德五年林震榜始也由宣德訖
崇禎十三年碑凡七十一通思陵厭薄進士故將下第舉人
與廷試貢士史惇等百六十三人又吳康侯等百人盡留特
用於是惇等請援進士例謁孔廟行釋菜禮并立石題名帝
如所請大學士周延儒奉勅撰文太僕寺少卿翰林院侍書
朱國詔奉勅書石篆額工部營繕司郎中王灝監工立于進
士題名之次而十六年楊廷鑑榜遂無隙地可樹碑矣予輯
日下舊聞旣撮其大略筆之于卷康熙辛未秋八月上丁
天子命大學士代祀孔子(彞尊)充十哲分獻官禮畢偕祭酒
汪霦鼂采司業吳涵容大徧覽諸碑其𥘉釋褐即撰記立石
後乃有遲一二十年始立又或有題名無記兼踣于地者多
有之嗚呼明之祖宗待進士可謂隆矣苟不由是出身選人
輒投之僻左荒逺之地士大夫論資格日嚴而萬曆以後題
名之石不師舊典作記登第者罕有拓而傳示子孫徒僵立
于風雨氷雪之中信其剥蝕不亦可歎也夫爰屬二公扶其
踣者并搨之
曝書亭集卷第五十一
曝書亭集卷第五十二
　　　　　　　　　　　秀水　朱彝尊　錫鬯
　跋(十一)
　　　陶徵士聖賢羣輔録跋
韓非有言孔子之後儒分爲八八儒者公孫氏居第七至晉
陶徴士聖賢羣輔録分疏之云公孫氏傳易爲道爲潔淨精
微之儒或疑公孫氏爲龍非也龍字子石家語稱是衞人而
北海鄭氏謂是楚人故唐贈黃伯宋贈枝江侯名雖在七十
子之列不聞傳易若趙人名龍者字子秉莊子謂惠子曰儒
墨楊秉與夫子爲五果孰是邪所云秉者辨堅白異同之龍
也樂正子輿譏其行無師學無友非孔氏門弟子可知攷晉
書太康二年汲郡人不凖發魏王冡得竹書易五篇公孫段
與邵陟論易二篇是則公孫氏傳易之明徵矣蓋子石子秉
名姓偶同而傳易之公孫氏與鄭大夫字伯石者名姓又同
也録此以證小司馬索隱之誤
　　　唐律疏義跋
唐律疏義三十卷永徽二年閏月詔曰太宗文皇帝撥亂反
正恤獄愼刑杜澆弊之源削煩苛之法道臻刑措二十三年
玉几遺訓皇令刊改朕仰遵先旨旁求故實乃制太尉揚州
都督長孫无忌開府儀同三司李勣尚書左僕射張行成光
禄侍中髙季輔右丞段寶玄太常少卿令狐德棻吏部侍郞
髙敬言刑部郎中賈敏行等爰暨朝賢詳定法律酌前王之
令典考列辟之舊章適其輕重之宜采其寛猛之要使夫畫
一之制簡而易從約法之章疎而不漏再移朞月方始勒成
是宜頒示普天垂之來葉凡在羣臣逮于列岳其務審愼稱
朕意焉此見諸唐大詔令者也永徽三年五月韶律學未有
定疏宜廣召解律人修義疏使中書門下監定叅撰成三十
卷四年十一月上之詔頒行天下此見諸唐㑹要者也按无
忌等表進有尚書左僕射于志寧右㒒射禇遂良中書令柳
奭刑部尚書唐臨守黄門韓瑗中書侍郞來濟辛茂將尚書
右丞劉燕客潁州刺史裴弘獻刑部郞中王懷恪盩厔縣令
董雄大理丞路立始平縣丞石士逵大理評事曹恵果律學博
士司馬銳等而無張行成髙季輔令孤德棻髙敬言㦯疑纂
修諸臣姓名不符攷詔令開載乃緫修律令格式之員而表
進于二年之後所列縣令丞博士蓋係召至解律人若張髙
令孤四公不與纂修義疏故爾唐代遺書傳抄多致殘闕是
編前有元泰定四年江西儒學提舉柳贇序又附江西行中
書省檢校官王元亮釋文末又綴編校考亭書院學士余資
姓氏信爲完書丗有好事君子雕鋟以行儆于有位舊章之
不愆庶乎復古寛大之條矣
　　　刑統賦解跋
刑統賦四卷宋史藝文志不知作者晁公武讀書後志著録
二卷云皇朝傅霖撰或人爲之注予所錄卷與晁氏同古林
曹氏藏本也刑統定于周顯德四年命侍御史張湜太子右
庶子劇可久等十人編集兵部尚書張昭逺看詳進呈凡二
十一卷竇儀重加詳定增益九卷當日言律令格式之煩期
于省文達理成書霖乃撮其要旨作賦而自解其義又東原
郄某每聮撰四言歌以括之前有延祐三年趙孟頫序言其
大略其後益都王亮復爲増注大抵傅郄皆宋人而亮則元
人也丗儒以趙序加于長孫无忌等唐律三十卷之前遂疑
疏義爲霖等所注誤矣霖自題左宣德郎律學博士未審宋
何朝人
　　　長短經跋
長短經十卷唐趙㽔撰㽔梓州鹽亭人甞注關朗易傳李白
師事之孫光憲稱其夫婦俱有隱操而是編專論王霸機權
正變之術其第十卷相傳載陰謀捭闔之說故祕不以示人
依漢藝文志當入之縱横家按漢志縱横家多至一百七篇
而隋志止二部唐志四部此六十四篇宜著録不應焜入于
雜家也
　　　東宮備覽跋
東宮備覽六卷宋迪功郎守袐書省正字兼國史院編修官
陳模進模字中行泉州永春人慶元二年鄒應龍榜進士嘉
㤗二年八月除正字三年二月以正字兼國史院編修官開
禧三年二月以正字兼實録院檢討官嘉定二年三月除校
書郎仍兼實録院檢討模之歷官倫序見于中興舘閣續録
者如此今觀吿詞進表乃合先後銜具書之又兼莊文府敎
授或疑莊文太子薨于乾道三年模至慶元初始釋褐歷嘉
泰開禧嘉定不應尚設教授以予考李心傳朝野雜記皇太
子宮小學教授設于紹興三十年時孝宗爲建王光宗與莊
文太子魏惠憲王皆就傅矣先是十四年春建宗學于臨安
學生以百名爲額在學者皆南宮北宅子孫若親賢宅近屬
則别置敎授以館職兼不在宗子之列故魏惠憲王卒于淳
熙七年有子柄存設有府教授而荘文太子有二子梴􁞠府
亦得設教授模以館職遂兼之爾宋史志職官未詳因書于
此
　　　書玉臺新詠後
昭明文選初成聞有千卷旣而略其蕪穢集其淸英存三十
卷擇之可謂精矣然入選之文不無僞製所録古詩十九首
以徐陵玉臺新詠勘之枚乗詩居其八至驅車上東門行載
樂府雜曲歌辭其餘六首玉臺不録就文選本第十五首而
論生年不滿百長懷千載憂晝短而夜長何不秉燭游則西
門行古辭也古辭夫爲樂爲樂當及時何能坐愁怫鬱當復
來兹而文選更之曰爲樂當及時何能待來兹古辭貪財愛
惜費但爲後丗嗤而文選更之曰愚者愛惜費但爲後丗嗤
古辭自非仙人王子喬計㑹壽命難與期而文選更之曰仙
人王子喬難可與等期裁翦長短句作五言移易其前後雜
糅置十九首中沒枚乗等姓名㮣題曰古詩要之皆出文選
樓中諸學士之手也徐陵少仕于梁爲昭明諸臣後進不敢
明言其非乃别著一書列枚乗姓名還之作者殆有微意焉
劉知幾疑李陵荅蘇武書爲齊梁文士擬作蘇子瞻疑陵武
贈荅五言亦後人所擬而統不能辨非不能辨也昭明優禮
儒臣容其作僞今文選盛行作僞者心不徒勞也已或者以
爲文選闕疑玉臺實之以人非是當其時昭明聚書三萬卷
大集羣儒討論豈不知五言始自枚乗而序所云退傅有在
鄒之作降將有河梁之篇四言五言區以别矣注文選者遂
謂河梁之别五言此始鍾嶸詩品亦云逮漢李陵始著五言
之目抑何謬歟然則誦詩論丗者宜取玉臺並觀毋偏信文
選可爾
　　　宋本六家注文選跋
六家注文選六十卷宋崇寧五年鏤板至政和元年畢工墨
光如漆紙堅緻全書完好序尾識云見在廣都縣北門裴宅
印賣蓋宋時蜀牋若是也每本有吳門徐賁私印又有太倉
王氏賜書堂印記是書袁氏袠曽仿宋本雕刻以行故傳丗
特多然無鏤板畢工年月以此可辨僞眞也
　　　大唐類要跋
康熙己卯七月湖州書賈有以大唐類要百六十卷求售者
反覆觀之即虞氏北堂書抄也按新唐書志作一百七十三
卷晁氏讀書後志同而宋志止百六十卷是編地部至泥沙
石而畢度非完書今丗所行者出嘗熟陳禹謨錫玄氏刪補
至以貞觀後事及五代十國之書雜入其中盡失其舊閱之
令人生恚儲書者多藏之而原書罕覩矣類要傳寫雖多訛
舛然大略出于原書未易得也
　　　跋五百家昌黎集注
宋人輯書往往以摭采之冨誇人若蔡夢弼杜詩注号爲千
家成申之尚書集解号四百家亡名子播芳文粹号五百家
是也昌黎集訓注四十卷外集十卷别集一卷附論語筆解
十卷慶元六年春建安魏仲舉刻于家塾亦稱五百家按其
實則列名者一百四十八家而已其餘所云新添集注五十
家補注五十家廣注五十家釋事二十家補音二十家協音
十家正誤二十家考異十家殆亦無稽之言爾然當時刊書
者知以博學詳說爲要務今則守一家之說以爲兔園冊其
智岀麻沙里刊書者之下矣是書向藏長洲文伯仁家歸吾
鄉李太僕君實蓋宋槧之最精者惜中間闕三卷後人補抄
原注巳失不可復覩當更訪諸藏書家
　　　播芳文粹跋
五百家播芳文粹大全二百卷曩在都下曽從友人借觀患
其卷帙混淆兼多闕文誤字因置不録歸田後見江浙儲藏
家間有之類皆抄寫丙戌三月留徐學使章仲花谿别業觀
宋槧本始快于心若風庭之葉盡埽而老眼豁然也卷首有
紹熙庚戌序南徐許開作稱係鉅鹿魏齊賢仲賢南陽葉棻
子實所集具列姓氏凡五百二十家冨哉言矣然其所録不
盡皆醇惜吾友宜興陳維崧其年華亭錢芳標葆馚呉江葉
舒崇元禮錢唐陸繁弨拒石嘉興李符分虎皆以駢體名家
諸君悉逝莫爲削其䌓而舉其要也開字仲啓以中奉大夫
提舉武夷沖祐觀著有志隱類藁見趙希弁讀書附志
　　　書眺以道撰蘇叔黨墓志後
靖康中蘇叔黨以真定倅赴官次河北爲賊所脅叔黨語賊
曰若知丗有蘇内翰乎吾即其子肯隨若求活草間邪通夕
痛飲翌日視之卒矣王明清揮麈後録載之而晁以道志其
墓稱以暴疾卒于鎮陽繹其文可云孝子合而觀之不媿其
父矣攷東坡先生以徽宗建中靖國元年辛已卒于常州先
生旣卒而蔡京由尚書左丞進左右僕射蔡卞旋知樞密院
事自崇寧元年迄于四年籍黨人榜朝堂定上書人上中下
六邪等責逐責降而又編管子弟不許到闕一刻石于端禮
門再刻石于諸州三刻石于文德殿門帝旣親書之京復自
書頒之天下是時叔黨潜身救過之不給寧有冨貴利達之
念萌于中哉惟因梁師成自言爲東坡出子嘗愬于裕陵曰
先臣何罪禁誦其文章滅其尺牘於是先生遺文手蹟始稍
稍復出叔熏之不忍顯絶師成者此也然熏禁初弛後雖得
入京師借詼諧以玩丗未嘗薫染以道所云嘻笑謔浪節槩
存焉是已乃毁之者謂叔熏諂事師成自居乾兒夫師成旣
以東坡爲父稱曰先臣則必以昆弟遇权黨豈有業爲兄弟
而又降稱乾兒之理此助洛攻蜀者謗之貝錦南箕尚論者
不可不白其冤也
　　　竹友集跋
臨川謝幼槃與兄無逸並負詩名呂居仁集江西詩派二十
五人幼槃其一矣然其詩實與涪翁别居仁又稱其似謝宣
城亦不類也書録解題兩載竹友集一曰十卷一曰七卷蓋
七卷者詩而十卷者合文言之是集流傳甚罕謝布政在杭
抄之内府在杭收藏宋人集頗冨近多散失惟此係其手書
子孫裝界成冊平湖陸編修次友典福建庚午郷試抄得之
予見而令楷書生亟録其副詩派遺集傳者無幾予所儲陳
無已饒德操洪玉父韓子蒼晁叔用吕居仁僅六家得此而
七焉
　　　書劒南集後
詩家比喻六義之一偶然爲之可爾陸務觀劒南集句法稠
疊讀之終卷令人生憎若身似老僧猶有髮門如村舍強名
官跡似春萍本無柢心如秋燕不安巢身似在家狂道士心
如退院病禪師心似春鴻寧久住身如秋扇合長捐身似敗
棊難復振心如病木已中空心似枯葵空向日身如病櫟孰
知年家似江淮歸業戸身如湖嶺罷參僧心似游僧思逺道
身如敗將陷重圍居似窮邊荒馬驛身如深谷老桑門人似
登仙惟火食俗如太古欠巢居閒似苔磯垂釣叟淡如村院
罷參僧嬾似老雞頻失旦衰如蠧葉早知秋喜似繫囚聞縱
掉快如疥癢得爬搔閒似白鷗雖自足健如黃犢已無縁酒
似粥濃知社到餅如盤大喜秋成難似車登蛇退嶺險如舟
過馬當時月似有情迎馬見鶯如相識向人鳴心如澤國春
歸雁身似雲堂旦過僧身如巢燕臨歸日心似堂僧欲動時
身如病木驚秋早心似鰥魚怯夜長心如老驥長千里身似
春蠶已再眠身如海燕不逢社家似瓜牛僅有廬心如老馬
雖知路身似鳴蛙不屬官身如病鶴長停料心似山僧已棄
家心如頑石忘榮辱身似孤雲任去留心如脫穽奔林鹿迹
似還山不雨雲恩如長假容居里官似分司不限年瘦如飯
顆吟詩面飢似柴桑乞食身勇如持虎但堪笑學似累棊那
易成爽如瑞露零仙掌清似寒氷貯玉壺衰如蠧葉秋先覺
愁似鰥魚夜不眠樂如逐兔牽黃犬快似麾兵卷白波壁如
龜筴難占卜瓦似魚鱗不接連路如劒閣逢秋雨山似鑪峯
鎖暮雲雲如山壞長空黒風似潮回萬木傾雨如梅子初黄
日水似桃花欲動時花如上苑長成市酒似新豐不直錢雁
如著意頻驚枕月似知愁故入門蠶如黒蟻桑生後秧似靑
針水滿時餘詩腰膝用如似字作對難以悉數就中非無佳
句此陸平原所云離之雙美合之兩傷者也予友三原孫枝
蔚豹人徵入都不願分修史之禄賦詩云身如橘柚病於北
心似鷓鴣飛向南有識者憐之此偶然作爾邇者詩人多舍
唐學宋予甞嫌務觀大熟魯直太生生者流爲蕭東夫熟者
降爲楊廷秀蕭不傳而楊傳效之者何異海畔逐臭之夫邪
　　　賴良大雅集跋
大雅集十卷天台賴良采擇凡二千餘篇楊廉夫點定存三
百首旣爲作序而江陰王逢吳興錢鼒亦序之集中所收皆
元人其後間有仕于明者第六卷載林洵送顧謹中入太學
詩則洪武中從而補綴者也良字善卿赤城續志不書其姓
氏出處顯晦不可得而知繹席帽山人序蓋曽教授松江云
倪元鎭贈良詩云陳詩昔在周盛日刪詩又是衰周餘二語
得其㮣矣
　　　書敦交集後
右敦交集一冊上虞魏仲逺輯其友酬和之詩也作者二十
四人詩七十六首冊末宜有仲逺題識而今亡之非完書矣
是集爲吾鄉李太僕君實𬗋桃軒藏本康熙丁丑予購得之
稽諸竹齋丹崖清江全室集多有與仲逺昆弟贈荅詩仲逺
父處士明叔預卜塋兆于福祈山之陽結廬其下名福源精
舍處敬爲之作賛又爲題尚古亭元章亦有筠深軒長歌季
潭則有短歌清江爲作竹深記稱㑹稽之地多竹蓋物有所
宜猶衛之左泉右淇也其居邑西夏蓋湖上伏龍山之下顧
郡縣志俱佚其名按宋學士濂爲仲逺作見山樓記乃知其
人名壽延云
　　　梅菴李氏明正音跋
明正音七卷海鹽李景孟宗浩選本景孟中景泰甲戌進士
知莆田縣事其父季衡公平丗父孟璿仲璣兄景髙宗逺皆
有詩名季衡有西溪集孟璿有南莊集均不傳是編所録多
嘉興人作若沈鎰孟鈞陶瑾廷璧朱孟德維新陳善敬佐李
澄若淵往予輯詩綜悉無從采掇即景孟詩亦遺之郷人有
著述莫爲之傳是猶目治而不見其睫也景孟曽孫儒烈嘉
靖丁未進士歷官福建按察司僉事曽刊是編以行惜今之
雕本流傳者寡矣歲在戊子閏月竹垞八十翁彞尊識
　　　跋危氏雲林集
雲林集二卷元翰林學士承旨危素太樸之詩葛邏禄迺賢
易之編而虞集伯生序之者也太樸以文名詩不恒見流傳
惟此而已明兵入大都學士走報恩寺俯身入井寺僧大梓
挽出之謂曰國史非公莫知公死是死國之史也學士由是
不死丗傳明太祖聞學士履聲岀之守余闕祠按吾鄉貝助
敎瓊有送危於􁏢赴安慶教授序稱洪武三年識公于京師
未幾公卒則學士未甞銜命守祠特其子於􁏢教授安慶好
事者遂傅㑹有是言也於􁏢曽共歐陽佑呂復黄盅輩采書
北平載記脫去􁏢字是集發雕于後至元三年蓋學士入明
後續作詩文均失傳矣
　　　跋草閣集
錢塘李曅宗表元季結草閣居北關門外旣而避地永康東
陽間洪武𥘉官國子監助教有古今詩六卷拾遺一卷天台
徐大章盛稱之金華朱伯淸序之觀其長篇聳髙奔逸堪與
劉伯温髙季迪鼎足而今之杭人末有舉其姓氏者可歎也
集中題徐原父畫梅歌云尋常更有梅花船繫在鑑湖柳姑
之廟前柳姑者疑即沈約詩所云山陰柳家女也施宿會稽
志云柳姑廟在山陰縣西一十里前臨鏡湖湖山勝絶處其
後修府志者乃遂削去之是何心哉
　　　跋釣鰲集
吳江陶振子昌洪武中任本縣儒學訓導改安化敎諭歸隱
華亭九峰間自号釣鰲客長陵師起北平作哀吳王濞歌感
慨悲壯意當日定流播于燕王聞之深怨私怒必甚矣革除
詩文稍有忌諱者悉焚棄唯是歌存集中而人末有表其微
者其後死于虎王達善輓以詩云昔爲海上釣鰲客今作山
中飤虎人飤之爲言食(去/聲)也以食(入/聲)食(去/聲)人也九峰無虎將
毋靖難之後有飤之者乎
　　　髙麗權秀才應制集跋
髙麗秀才權近字思叔别字陽村洪武中至南京髙皇優禮
待之賜衣賜食爰命賦詩陽村先之以本國廢興之由道塗
經過之所次之以本國離合之勢山河之勝與夫鄰境之情
形兼述東人感化之意旣成精華炳蔚音響鏗鏘帝覽之稱
歎因命與劉公三吾許公觀景公淸戴公德彞張公信輩偕
游南北市來賔重譯鶴鳴醉仙諸樓帝又賜以御製三詩此
洪武丙子歲事建文四年春朝鮮恭定王李芳逺令知申事
朴錫下議政府鏤版以行於是嘉靖大夫藝文館提學國人
李詹曁奉使翰林史官兵部主事金陵端木孝思均爲作序
而淮南陸顒番昜祝孟獻題詩其後焉陽村賜游酒樓實録
未之載予所見應制集則天順元年朝鮮本也
　　　書姚學士明山存稾後
文徴仲待詔翰林相傳爲明山學士及楊方城所窘昌言于
衆曰吾衙門非畫院乃容畫匠處此何孔目元朗叢說述之
而曰二人只㑹中狀元更無餘物衡山長在天地間今丗豈
更有道著姚淶楊維聦者邪聞者以爲快論然明山嘗與孫
太初薛君采髙子業相唱和且聞章丘李中麓冨于臧書特
遣其子就學可謂敏于好古者即徴仲去官日躬送至張家
灣賦十詩贈别兼爲作序比之唐元魯山宋孫明復謂榮出
于科目之外貴加乎爵禄之上其傾倒亦至矣然則元朗所
述乃誑語耳金華吳少君詩說謊定推何太史而虞山錢氏
偏信其說皎皎素絲其可染乎
　　　書狷石居遺集後
予童稚日就塾于譚氏之居先後共學者六人譚舟石左羽
陸英一次友曁第五兄夏士悉中表兄弟也書屋五楹予置
席硯鴨脚樹下年十七爲贅壻乃遷馮氏之宅是歲兵起舟
石從其父五經進士浮海入越轉徙漳州左羽避居于泖二
陸曁予兄弟各不相聞旣而離者合合者又離或出或處六
十年來五人奄逝存者惟予巳爾暇覽狷石居遺集是爲舟
石左羽之王父諱昌言字聖俞萬曆甲午舉浙江郷試第一
後八年中進士知甞熟婺源欒城三縣遷南兵部主事歷員
外郎升福建布政司參議隄督學政轉山東按察副使以布
政司參政卒于官思陵即阼卹以死勤事諸臣特贈太僕寺
卿公之試士也其文不假一人寓目必手自甄綜雖伯子省
覲俾寄食旅店中不許入廨有投私書者槩不發函試畢題
數行裹原書復之閩人語曰來一封去兩封以爲不信視郵
筒蓋視學三年䰅鬢盡白舟石語子歲在已丑冬攜其宅眷
由琯溪之漳遇賊于山麓主僕遭急縛將剸刄焉猝傳官軍
至賊黨置之去見有叟扠手獨行呼之求救叟問客子何來
答以浙人叟曰客知浙有譚學使乎對曰吾祖也叟遽前釋
縛蓋賊渠之父自言曩爲諸生歲試譚公列其名二等吾師
乎其子還治酒食導客踰嶺乃歸觀于此而信持衡之公子
孫必食其報不在遇以國士而始有知已之感也舟石諱吉
璁官至登州太守英一諱丗楷思州太守左羽諱瑄工科掌
印給事中次友諱葇内閣學士禮部侍郎夏士諱彞器承祖
廕中書科中書舍人康熙已未　召試博學宏詞之士六人
者舟石次友曁予居其三云
　　　書曼寄軒集後
東漢風俗之厚期功之喪咸得棄官持服如賈逵以祖父喪
戴封以伯父西鄂長楊弼以伯母繁陽令楊君以叔父上虞
長度尚以從父渤海王郎中劉衡以兄思善侯相楊著以從
兄太甞丞譙玄槐里令曹全以弟廣平令仲定以姊王純以
妹馬融以兄子皆以憂棄官輕舉至晉而嵇紹拜徐州刺史
以長子喪去職陶潛以程氏妹喪自免作歸去來辭自是而
後古之道莫之行也先伯祖君輿公掌銓東曹聞先文恪公
之訃請于朝乞歸持服德陵允焉當時典禮者不以爲過斯
國史所當附書于禮樂志者此事尚未百年今人父母之喪
有不去其官者矣
　　　摭言足本跋
唐重科目舉措分殊有國史未具析者藉王氏摭言小大畢
識後代得聞其遺制奈流傳者寡又爲末學所刪存不及半
是編一十五卷獲之京師慈仁寺集乃足本也卷尾有柯山
鄭昉跋稱嘉定辛未刊于宜春郡吴江徐電發近録棠村相
國所藏與此本略同當就其校讎譌字發雕焉
　　　書鑑誡錄後
鑑誡録十卷後蜀人何光逺輝夫撰晁公武郡齋讀書後志
稱纂輯唐以來君臣事跡可爲丗鑒者前有劉曦度序今覽
其書多載可笑詩文直小說家爾每條以三字標目與蘇鶚
杜陽雜編略同是冊猶宋槧卷首題重雕足本惟劉序失之
吾鄉墨林項氏藏書也濟南王先生貽上愛之曽手録一部
　　　書北牎炙輠後
北牎炙輠二卷宋施彦執編予得之海鹽陳琠少典所藏崑
山徐氏晉江黄氏從予借抄其書稍稍流傳于丗按彦執諱
德操海昌人張子韶之友也生不婚宦病廢而殁子韶以文
祭之云生平朋友不過四人姚葉先亡公繼又去其和彦執
詩云環顧天下間四海惟三友三友者彦執及姚進道葉先
覺也彦執嘗著孟子發題一篇子韶之門人郎曄編横浦集
附之卷末今海昌志人物莫有舉其姓氏者矣進道名述堯
張孝祥榜進士有蕭臺公餘詞一卷予所藏有之
　　　跋劉豫事迹
劉豫事迹一卷不知誰氏所輯予抄自倦圃曹氏按豫祖塋
在阜城縣南十二里元初尚謂之御莊石馬存焉見王惲秋
澗集惲述陳敎授言豫未貴時一日顧見一白龍現婦翁家
大鏡中但無鱗與角耳後翁亦見此乃以女妻之資藉甚厚
及生二子以鱗角名之或者謂二子長豫當大貴後果然惲
詩有云公昔此讀書葱鬱見佳氣尚看書帶草碧色映階砌
空餘一字詠流播傳後丗是直以書生目之矣此事迹所未
載附書于後噫豫一叛臣其書可以不録然安禄山事迹姚
汝能述之存其書亦足爲後鑒也
　　　書王氏墓銘舉例後
墓銘舉例四卷長洲王行止仲編先以唐韓退之李習之柳
子厚次以宋歐陽永叔尹師魯曽子固王介甫蘇子瞻陳無
已黄魯直陳瑩中晁无咎張文潛朱元晦呂伯恭凡一十五
家之文舉以爲例足以續蒼厓潘氏金石例而補其闕矣是
書未見雕本抄自無錫秦氏竊意墓銘莫盛于東漢鄱昜洪
氏所輯隸釋隸續其文其銘體例匪一宜用止仲之法舉而
臚列之惜乎予老矣不能爲也
　　　跋䂬溪詩話
䂬溪詩話十卷宋黃徹常明撰書録解題謂是莆田人而八
閩通志則云邵武人舉紹興十五年進士殆家本莆田而占
籍邵武者也編中持論多本少陵自言官辰沅逾年顧志州
郡官師者不載姓氏集亦失傳其送弟詩句云就舍勿令人
避席過江莫與馬同船語淺情真不失風雅之旨矣
　　　格齋四六跋
宋人駢語其初率仿楊億劉筠體無逸出四字六字者歐陽
永叔厭薄之一變而尚真率蘇子瞻尤以流麗見長于是汪
彦章擅此名家鎔鑄六經諸史以成對偶可謂升堂入室之
選矣廬陵王子俊才臣爲周子充楊廷秀賞識嘗引以代草
牋奏書記其所撰三松集丗罕流傳予抄得宋本格齋四六
計一百二首愛其由中而發漸近自然無組織之迹斯則彦
章之亞也
　　　書王司綵宮詞後
宮官之設見于周官見于戴記漢魏置貴嬪夫人此仿周官
之三夫人也淑妃淑媛淑儀修華修容修儀婕妤容華充華
此仿周官之九嬪也北史后妃傳有正華令則修訓曜儀明
淑芳華敬婉昭華光正昭寧貞範弘徽和德弘猷茂光明信
靜訓曜德廣訓暉範敬訓芳猷婉華明範豔儀暉則敬信此
仿周官之二十七丗婦也穆光茂德貞懿曜光貞凝光範令
儀内範穆閨婉德明婉豔婉妙範暉章敬茂靜肅瓊章穆華
愼儀妙儀明懿崇明麗則婉儀彭媛修閑修靜弘愼豔光漪
容徽淑秀儀芳婉貞愼明豔眞穆修範肅容茂儀英淑弘豔
正信凝婉英範懷慎修媛良則瑶章訓成潤儀寧訓淑懿柔
則穆儀修禮昭愼貞媛肅閨敬順柔華昭順敬寧明訓弘儀
崇敬修敬承閑昭容麗儀閑華思柔媛光懷德良媛淑猗茂
範良信豔華徽娥肅儀妙則此仿周官之八十一御女也唐
宋以來參合損益不廢其名明初定設六局曰尚宮尚儀尚
服尚食尚寝尚功掌以宮正緫六局之事凡出納文籍皆印
署之付内史監牒移于外局有四司尚宮之屬有司紀司言
司簿司闈尚儀之屬有司籍司樂司賔司賛尚服之屬有司
寶司儀司仗司飾尚食之屬有司饌司醖司藥司供尚寢之
屬有司設司輿司苑司燈尚功之屬有司製司軫司綵司計
司綵掌儲藏段疋者也官設于洪武五年王氏家南海河南
村永樂二年選入宮命與權妃同輦辭曰妾嫠婦也安敢充
下陳哉帝重之許歸嗚呼開創之主宮中府中設司分職各
有典司后正位乎内夫人嬪御交賛陰教居有保阿之訓動
有環珮之響内無出閫之言權無私溺之授法至善矣其後
宮官罷設奄寺乃得横行王振汪直劉瑾惡已貫盈至魏忠
賢攬政昵一客氏深宮更無爲懿安皇后助者雖存女秀才
女史官空名恒罰提鈴警夜而宮官大抵皆爲奄寺之菜戸
矣外而稅礦内而批紅監軍則飬寇賊至則開門貽禍之烈
一至于此使女官舊章不廢禕衣䄖翟絳紗貂蟬雍雍肅肅
何遽稱九千歲于大璫之前乎
　　　書五百羅漢名記後
杭州淨慈寺五百羅漢塑像自宋有之曹太尉勛記之矣特
其名梵夾不具載同里髙念祖以其大父工部郎道素所藏
宋江陰軍乾明院五百羅漢名号鏤板附釋藏之後按佛書
諾俱那與其徒八百衆居震旦國五百居天台三百居鴈宕
故梁克家三山志懷安大中寺有八百羅漢像太尉南渡僑
居赤城宜止及天台石橋五百人也
曝書亭集卷第五十二
曝書亭集卷第五十三
　　　　　　　　　　　　秀水　朱彝尊　錫鬯
　跋(十二)
　　　裹鮓帖跋
裹鮓味佳一一致君所須可示勿難當以語虞令凡一十九
字晉右將軍㑹稽内史王羲之書今藏宛平孫氏羲之書古
今獨絶丗人得雙鈎及傳摹石本爭以爲寳況真蹟乎是書
南宋藏之内府元兵輦以入燕前有亡宋南廊庫經手人郭
墨印記是時元中書省檄諭中外江南旣平宋宜曰亡宋而
斯人遂直書亡宋又隱其名以示不臣者然卷後有米友仁
跋及趙子昂諸人圗書可定眞蹟非謬君子觀于是歎子昂
以王孫仕元其有媿于南廊庫經手人多矣
　　　書萬歲通天帖舊事
萬歲通天帖一卷用白麻紙雙鈎書勾法精妙鋒神畢備而
用墨濃淡不露纖痕正如一筆獨寫識者謂非薛稷鍾紹京
不能洵墨寶也相傳武后從王方慶索其先丗手蹟得二十
八人書取而玩之謂曰此卿家丗守朕奪之不仁乃命善書
者廓塡成卷仍命方慶正書標二十八人官丗設九賔觀于
武成殿而以墨蹟卷還方慶蓋祕府儲藏故罕題識第有宋
髙宗用小璽其後岳珂張雨王鏊文徵明跋者四人而已是
卷向藏鄉先生項子長家子長諱篤壽中嘉靖壬戌進士入
詞林性好藏書見祕冊輒令小胥傳抄儲之舍北萬卷樓其
季弟子京以善治生産冨能鑒别古人書畫金石文玩物所
居天籟閣坐質庫估價海内珍異十九多歸之顧嗇于財交
易旣退予價或浮輒悔至憂形于色罷飯不噉子長偵諸小
童小童告以實子長過而問曰弟近收書畫有銘心絶品可
以霽心悅目者乎子京出其價浮者子長賞擊不巳如子京
所與值償焉取以歸其友愛若是子京子六人無一達者子
長子德楨萬曆丙戌進士夢原萬曆已未進士德楨子鼎鉉
萬曆辛丑進士聲國崇禎甲戌進士鄉人以爲厚德之報也
聲國字仲展除知雅州事卒于京師予祖姑歸焉乙酉之亂
祖姑避地深村長物盡失惟此卷納諸枕中亂定依然完好
予每諗祖姑恒得縱觀久之祖姑沒項氏日貧嗣子逐售于
人轉入勢家過眼雲烟不復再覩矣
　　　跋草書千文
懷素亞栖皆有草書千文是卷書法矜奇有驚蛇入草猛燒
吹煙之勢中間更眺爲瞭更殷爲商更匡爲輔而真宗以後
廟諱直書當屬宋初墨蹟疑是南嶽宣義大師夢英筆也
　　　書黃山谷試李展筆真蹟卷
涪翁試李展筆作書有如張顛蘸醉中髮觀其曲折如意匪
特書法通神并想見展製筆之妙
　　　書曹太尉勛迎鑾七賦後
右迎鑾七賦一卷宋曹太尉勛奉詔迎道君梓宮及顯仁韋
太后作也公以紹興十一年十月治行明年七月顯仁自東
平登舟梓宮旣還后居慈寧殿公力請祠居天台山繪圗作
賦傳于家題雖分爲七實一篇爾公之子姓丗居海鹽保有
此卷半千餘年勿失近乃歸予宗人衎齋重爲裝池珍襲之
㑹予獲公松隱集四十卷顧闕七賦之四覩公手蹟遂寫成
足本衎齋亦鈔完公集鄙意宜以公北狩行録并附集中尤
勝舉也衎齋听然曰諾因具識之
　　　趙子昂書十二月織圗後
趙文敏書僞本最多即有亂真者僅得其娬媚而巳此卷風
骨戍削當屬晩年家居時筆詩亦有陶靖節風味題云奉懿
㫖作當日宮闈猶知重文且留心𧖟織皆可記也
　　　跋趙魏公書
書家翠墨流傳于丗者惟顔魯公趙魏公最多蓋蘇黃諸君
子曽有黨禁而兩公無之也今之作僞者動用粉牋雙鈎以
眩人目雖云下眞蹟一等翻不若摹拓之存其眞矣是本波
磔飛動對之爽神爲跋其尾
　　　鮮于伯機草書千字文跋
元自趙子昂書法盛行一時相率習妍媚之體獨鮮于伯機
以古痩見長丗所傳髙閑千文及張旭書大約多岀其手也
是冊脫去狂怒之習平淡之中筆法最爲謹密後及宋集賢
李昭文周景逺田師孟李惟肅皆北方能書家惜其書今罕
傳矣伯機漁陽人居于浙予浙人客漁陽題其書異哉
　　　跋陳子微書
呉人陳深字子微宋遺民入元以能書薦不出其居曰寧極
齋予家藏有詩一卷讀春秋編五卷此本當是子微所書小
印曰仲房者蕭山魏文靖公驥也
　　　書張子宜墨蹟冊
古人詩文不欲自露其才恒以澹泊見滋味於書法亦然第
審楷則弗逞姿媚故晉唐墨蹟勒諸石而彌工若趙吳興董
華亭手書藏者爭詡爲墨寶一摹勒上石乃削色矣無他過
于逞姿媚也長洲張子宜不以書名其裔孫(星)貯有小紙書
五則頗與范文正所書伯夷頌手蹟相似子宜生元季早有
鄉曲譽明初一舉秀才除都水郎即免官歸居朱樂圃舊里
爲四傑十友讌游之所詩所云坊存前哲号屋貯古人書者
是也吳中書畫流轉方域而子宜晩託跡于乗田委吏仕旣
不達名亦晦焉(星)以遺楷索予題識予思先生以甘白自号
詩筆一歸簡古書亦痩硬通神(星)也試鋟之石俾作書斷者
更估之何如
　　　悊皇帝御書跋
右德陵手勅三通先太傅文恪公在内閣時所奉批荅也其
一遣代祀三皇廟一以皇妃逝祔葬孝潔皇后陵命傳諭禮
工二部造墳一安光宗帝后神主于太廟蓋當時批荅尚多
兹特兵火後僅存者爾朝野相傳帝天縱巧慧能手操斧鋸
造輕車小屋萬幾不理以是威權下移今觀三勅書法雖不
工未嘗假手司禮内監初政猶然逮先公及福淸葉公先後
去位中官始無忌憚詔旨不自帝岀而朝士之禍烈矣然則
否泰之反類由于大小之往來三勅似無關于治忽而天啓
初終之政論丗者所當辨也
　　　跋王陽明先生家書
王子逸仲岀陽明先生平浰賊後家書見示定亂之頃不矜
不伐意在乞休足以見先生之學力未甞與人爭功能也顧
丗儒言性理以先生學術未純動加詆毁然微先生則寧藩
之變危及社稷靖難前事可爲寒心乃呉人伍袁萃倡邪說
誣先生濳通叛藩曲學阿丗之士從而傅㑹之其亦不仁甚
矣嗟嗟悲夫今之從政者患得患失克如先生功成不居第
思乞休幾人哉覽先生家書可興感也
　　　題十五完人墨蹟
崇禎十七載爰立作宰輔五十人國亡後存者尚多其出處
或殊居恒與丗接欲求爲完人難矣機山閣老考終于江南
未入
皇朝版圗之前皭然無滓當時幸免東市之禍晚節益爲正
人所依歸即卷中九人皆見危授命者也公孫介維持以示
予予請悉出笥中所藏復益以傅公(冠)張公(國維)文公(安之)
彭公(期生)沈公(猶龍)五先生手蹟裝池卷後并閣老標題改
稱十五完人墨寶謹拜手而書其末
　　　髙念祖先丗遺墨跋
予友髙念祖一飯不忘其先與之言非祖父之言勿道也嘗
集其先丗手書裝潢成卷蓋雖南游舒越西北入于燕齊梯
涉數千里必載以行其用心勤矣昔江左諸王氏多工書至
唐則天后索諸其裔方慶方慶集其先二十八人之書以獻
后命善書者鈞畫設九賔觀之武成殿上其遺蹟流傳丗以
爲寶今髙氏數公雖不盡以能書著俾傳諸子孫克盡如念
祖之用心守以勿失焉知不爲異代所寶念祖請予書其尾
其以予言爲可徵也夫
　　　鉏菜翁夢記跋
周禮占㝱有六曰正曰噩曰思曰寤曰喜曰懼若曹先生所
述三㝱殆噩㝱而不失其正者歟先生窮究儒者之學其于
佛氏之書非其專好乃頻有感于觀丗音菩薩者何歟豈晝
之云爲固嘗思道之而忽感于中歟易曰神以知來知以藏
往惟先生于佛氏之說寂然無動于心斯能感而遂通其故
其于鬼神之情狀宜無不知也蓋誠之不可揜信有若記之
所云者圗而傳焉可以明吉凶憂患之故矣原佛氏之入中
國其初感于漢明帝一夢而百千年來師其說不敢異彼能
入人夢寐而誘之以善吁亦神矣哉
　　　書沈文恪公行書卷
順治初雲間幾社諸子多有存者後進領袖詩稱呉懋謙六
益書稱計南陽子山公起相抗而能傾心下之旣貴延之下
榻與之分財簦笠之盟無間也
天子重公書恒　召入禁廷寫屏幛碑版　朝回鄉䣊韋布
入都謀席研之地者公爲作薦牘動費百番紙無厭倦色在
邸舍御下以慈童僕或不受約子山于公前執而撻之公笑
謝曰朋友之道當如是矣都人傳以爲嘉話是卷大半公手
札雖非平生絶品而眞氣溢于紙墨間不易得也歲壬戌夏
五月
駕在瀛臺予時知　起居注侍班天久不雨
天子諭輔臣謂歲旱時政必有闕失可同九卿詹事科道會
議以聞因隨大學士後羅坐武英殿東南盈庭僉曰　衮職
無闕公獨昌言三事一山海關滿洲差貟當徹一湖口關江
湖之衝非商估停泊之所舟易覆溺宜仍徙九江爲便一有
司盜案處分過嚴以是諱盜者衆反爲民害于時合班大臣
齊怒視公雜以詼訕而公不顧也大學士轉奏事雖不果行
退與同僚言交歎仁者之勇爲不可及迨公沒後晉陵士子
有代朝貴撰公墓碑者挈其綱云公以能書聞海内者四十
年是以沈度兄弟目公矣卷爲同知辰州府事平湖沈暭日
融谷所藏公以族子遇之者故裝界日題以文恪公遺蹟而
不著姓邇年以來廷臣以文恪易名者匪一人予慮後之覽
者或致疑非公書也遂著姓以表之
　　　書大學士徐公述歸賦後
大學士崑山徐公以宰輔領明史局監修其歸也載書累萬
卷關吏横索濡滯不前中塗成述歸賦幾三千言敘川涂之
紆曲陳往古之得失此司空表聖所云摭衆騷之遺恨者也
猶記歲在壬戌
天子有事春蒐彞尊侍班　乾清門時鹵簿已集闕下公
率滿漢御史三十員進諫
天子温言諭公方春省耕不出旬日回非游獵也公薨後彝
尊曽舉以告公哲晜尚書尚書亦不知蓋公謂是舉職所當
然未嘗以語尚書公之不自矜伐即此見矣杜甫詩云婁公
不語宋公語公去三獨坐後語者誰邪
　　　書姜編修手書帖子後
吾友慈溪姜西溟以古文辭馳譽江表書法亦通神老而不
遇用薦入史館食七品俸贈厥考爲郎妣孺人予嘗勸其罷
試鄉闈西溟怒不荅也平生不食豕兼惡人食豕一日予戲
語之曰假有人注郷貢進士榜蒸豕一柈曰食之則以淡墨
書子名子其食之乎西溟笑曰非馬肝也年七十果以第三
人及第楚辭所云年旣老而不衰者矣江都程子蒿亭夙愛
其書法查浦編修因以笥中冊贈之觀其穠纖痩硬靡不合
度蒿亭幸無飲缸面酒輕爲人所賺也小長蘆八十翁朱彝
尊書
　　　書東田詞卷後
予少日不喜作詞中年始爲之爲之不已且好之因而瀏覽
宋元詞集幾二百家竊謂南唐北宋惟小令爲工若慢詞至
南宋始極其變以是語人人輒非笑獨宜興陳其年謂爲篤
論信夫同調之難也其年没後予詞亦不復多作及讀東田
小令慢詞克兼南北宋之長與予意合予甞衍土風爲鴛鴦
湖櫂歌百首東田亦以吳苑風景作望江南六十闋予詩修
地志者見之槩寘不録而東田樂章有井水處無不歌之者
惜其年早逝不獲同賞擊也
　　　書先太傅奏疏尺牘卷後
先太傅通籍後未甞引書記相助故平生疏牘皆自具草彝
尊少日覩有容堂西廡留有四櫝經亂盡失之旣而搜訪掇
拾五十年裝界成六冊書其後曰先公萬曆中以禮部左侍
郎掌本部尚書事清德著聞是時朋熏紛争先公中立不倚
惟力持讜議抗疏建儲迨冊立旨下出儀注于袖信宿而大
典行他若劾鄭國泰外戚不當預國事利瑪竇宜勒其歸國
琉球遣使當仍依㑹典差給事行人不可失信外蕃在政府
日救鄒公元標王公紀皆存朝廷大體即如尺牘草藁十九
多與封疆大臣論邊防絶不及私也明史開局同官巳爲先
公立傳近聞執政有斷自萬曆三十五年止之議是公之列
傳猶屬未定留此六冊貽我子孫庶幾他日有覽彞尊跋尾
知不誣其祖稍見先公立朝之大節焉
　　　書先文􁅅公覆楊通政劾羅近溪疏後
明自正德以後講學者多師王伯安伯安諸弟子漸流于禪
至萬曆初南城羅維德拾禪宗之餘唾惑丗誣民益無忌憚
狂瀾不可遏矣楊公官南通政使上疏糾之先公掌禮部尚
書事覆疏千言要以去邪說正人心爲先務實録未之載者
殆史臣憚偽學之虚聲曲護其短諱之云爾楊公上饒人諱
時喬嘉靖乙丑進士仕至吏部左侍郎贈尚書諡端潔
　　　書忠貞服勞録後
忠貞服勞録一卷彞尊第八叔父芾園先生述先大父忱予
府君治蹟而作也先大父以萬曆四十七年由官生除都察
院照磨歷都事署經歷司天啓初授階修職郞覃恩勅曰先
帝舊學于乃父詒輔予沖人玆爾勾稽故牘勞于其官朕甚
嘉焉時吉水鄒公元標長安馮公從吾同掌院事闢首善書
院退朝講學府君訓工掄材與吳江周公宗建協力營造㑹
轉後軍都督府經歷司都事進階文林郎尋升太僕寺丞遷
工部營繕清吏司主事奔太傅文恪公喪回籍歲丁卯魏忠
賢擅權久三殿工未竣羅織不附已者坐贓鉅萬以濟將作
于是御史梁夢環阿其意章劾數十人誣府君協理馬政邊
餉虧額宜下法司提問府君服除入都逆熏將逮府君入獄
乃封章自訟事得解補官進階承德郎崇禎二年都城被圍
府君分守西直門破帽敝衣登陴與將士巡邏莊烈皇帝御
下聦察不時遣左右詗諸臣之疎懈杖闕下革職者有之府
君午飯門樓中使持令箭突至知府君貴公子將肆誅求及
見所進止赤倉米臭魚而已歎息去自是詗者相傳不更訶
責府君居京師善測北地陰晴一日市葦席千條鏟帚各數
百夜半雨霰交集八門守者皆譁獨西直埽除蓋蔽宴如也
明年轉貟外郎又明年出知雲南楚雄府事一介不取諸民
招流民平穀價恤獄囚絶爭訟寛馬戸之逋責釋僰婦之箠
楚甫八月而楚雄無枹鼓之警㑹聞母何太夫人訃遂解印
綬力不能具舟楫巡按御史姜公思睿語寮宷曰朱守可謂
身處脂膏不能自潤今萬里長路豈能歩還乃各率私錢贈
行府治百姓拒輪于道爭賦歌詩謡辭以述德取陸績故事
繪圗題曰鬱林石其謡曰清貧太守一丗難百鳥有鳳鳳有
鸞鬱林石所載也寒家自文恪公以宰輔歸里袍帶嘗寄質
庫中所遺府君止墓田七十畝故德陵諭葬文曰生且無居
沒焉能葬至府君而貧尤甚然㢘不沽名以是未顯于丗彞
尊仕不達幸遵祖父之遺訓歸守墓田奉祭祀讀先生所著
録因取録中未詳者書之授諸(桂孫稻孫)焉
　　　先君子五言詩書後
右五言詩一篇明崇禎戊辰先子于杭州西湖上觀毁魏忠
賢生祠作也凡四十有六韻先是河南道御史廣州梁夢環
羅織朝士之不附忠賢者先大父曽官工部營繕司主事以
先太傅文恪公喪奔回籍尚未起復夢環誣奏下法司提問
㑹思陵御極先大父入都上疏自訟獲免西湖毁祠之日正
先子憂患之餘也逆祠之建始浙江巡撫桐城潘汝楨擇地
于關壯繆岳忠武雙廟之間祠成聞于朝賜額曰普德由是
封疆大吏尤而效之清苑閻永泰巡撫順天緫督薊遼保定
等處軍務于所部建魏璫祠七所天津則巡撫永城黄運泰
長蘆則御史合肥龔萃肅薊州則巡撫𣏌縣劉詔保定則巡
撫代州張鳳翼房山則部曹何宗聖盧溝橋則工部主事臨
川曽國楨宣府則巡撫蒙陰秦士文南直隷蘇州則巡撫遂
安毛一鷺巡按蘄州王瑛揚州則巡鹽御史藁城許其孝巡
按莆田宋楨漢淮安則緫督漕運戸部尚書濰縣郭尚友徽
州則知府祁縣頡鵬應天則指揮李之才山東濟寧則緫督
河道工部尚書南樂李從心德州則巡撫潁川李精白登州
則巡撫榮河李嵩山西大同則巡撫魏縣王點代州五臺山
則緫督閬中張樸巡撫興州曹爾楨巡按臨邑劉弘光河東
則巡鹽御史縉雲李燦然河南開封則巡撫大名郭增光巡
按餘姚鮑奇謨參政海寧周鏘祥符知縣泰興季寓庸陜西
延綏則巡撫萊蕪朱童蒙固原則巡撫武定史永安湖廣武
昌則巡撫慈谿姚宗文巡按東莞温臯謨至都城内外建祠
尤多勲臣則保定侯梁丗勛博平侯郭振明武淸侯李誠銘
詞臣則庶吉士大興李若琳臺臣則日照李蕃廬陵黄憲卿
壽張王大年旌德汪若極平定張樞河間智鋌府尹則陽城
李春茂餘若主事張化愚上林監丞張永祚爭先營建六街
九衢祠宇相望有建于内城東街者於時工部郎餘姚葉憲
祖私語人曰此天子幸辟雍馳道也駕岀土偶豈能起立乎
偵者以吿忠賢即日削其籍祠以宏麗相尚瓦用琉璃像加
冕服有沉檀塑者眼耳口鼻手足宛轉一如生人腸腑則以
金玉珠寶充之髻空一穴簪以四時花朶其襃頌之辭有曰
至聖至神中乾坤而立極乃文乃武同日月以長明每建一
祠必以上聞閣臣輒以駢語襃答尤悖逆者國子監生陸萬
齡以忠賢頒要典比于孔子作春秋忠賢殺楊左周魏諸公
比于孔子誅少正卯請建祠國學之右扁額曰配聖㑹悊皇
帝宴駕乃止而江西巡撫益都楊邦憲毁周程朱子祠兼奪
澹臺子羽祠碎其像時思陵已即阼矣仍疏請建逆祠及忠
賢誅諸祠悉爲士民所毁凡建祠者盡入逆案額名可記者
有永恩感恩祝恩瞻恩隆恩洽恩沾恩廣恩留恩湛恩懷德
昭德懋德戴德瞻德普德彰德顯德崇德隆德成德萃德仰
德襃勛崇勛茂勛表勛鴻勛隆勛崇功元功報功旌功懷仁
崇仁隆仁存仁廣仁景仁■仁嘉猷懋猷德馨德芳留敬鴻
惠隆禧永愛著愛餘難以悉數矣康熙己未五月史局旣開
與同館諸君徵及舊事退而書于先子詩後小雅十月之交
篇曰四國無政不用其良爰列皇父家伯仲允曁番棸蹶楀
字爵俾聞者足以戒彞尊職在國史敢引小雅之義具書之
未可因佞人之有後而隱其惡也先子萬曆末補秀水縣學
生天啓五年九月承先太傅廕授中書科中書舍人名注復
社初集是歲八月初吉彞尊敬書
　　　題亡兒書陶靖節文
康熙己卯三月從吳門借鈔雪山王氏紹陶録歸示亡兒伏
枕讀一過作而曰少陵野老譏陶公未必能達道非篤論也
病少間爲　嵉書此冊自後不復能作書蓋絶筆也昔郄嘉
賔死其父方回哭之慟嘉賔門人岀其所遺小箱皆與桓宣
武往返密計方回乃不哭今見亡兒遺紙非古不道老淚何
由得乾邪涂月八日竹垞㷀獨叟書
　　　書羅浮蝴蝶歌卷後
爾雅不釋蝶名六朝文士不作蝶賦蝶亦不幸矣其後滕王
湛然畫蝶下及菜花子村裏來皆爲調鉛殺粉臨川謝無逸
咏蝶多至三百首蝶又未嘗無知已也崇禎間長山王君㞳
生知如皐縣事酷愛蝶縣民有犯者籠蝶輸君輒免暇登廨
舍髙處放之以爲笑樂惜其未見羅浮鳳子使知增城博羅
二縣致羅浮蝶繭千百縱之萬花谷中不更愉快乎里中戴
君索予父子書羅浮蝶歌漫綴于後
　　　書戴貞女事
國子監生桐郷金梁聘同縣戴氏女昬有期矣梁以疾卒女
吿父母斬衰而哭請于舅姑撫叔之子爲嗣誓死不嫁由是
鄰里戚懿交稱其賢聞于校官諗于縣其兄公行人司行人
樟請爲文昭諸彤管或告朱叟曰禮有三殤喪服傳年十九
至十六爲長殤喪未成人者其文不縟今梁年十七而夭則
猶未成人也應之曰記不云乎丈夫冠而不爲殤婦人笄而
不爲殤袁準曰男子十六而成童國君十五而生子然則十
五十六可以爲成人矣準之言是也或又曰弔也者賔之禮
也未昬而女死壻齊衰弔焉夫死女斬衰弔焉所行者弔禮
所服者弔服不以主道予之明矣今戴氏之女猶未成婦赴
哀而見其舅姑則婦道也居其廬則妻道也撫其孤則母道
也非過于禮者與應之曰女未昬而喪其夫禮有往弔之文
凡弔者出即釋其服而女以斬衰乃妻之本服又必葬而後
除之則與賔不侔矣且漢制婦人不貳斬旣服之以弔嫁而
爲後夫服是二斬也貞女義勿敢出也或又曰儀曹職掌民
間寡婦五十以後不改節者旌表門閭蓋慮貞不字者十年
字也今戴女年甫十七爾試思人之境遇靡常焉知必遂其
願應之曰士以志爲尚女子亦然志既先定鬼神其依天且
不違故欲恒其德在定其志而已衞之共姜賦柏舟自誓其
辭曰之死矢靡它又云之死矢靡慝卒踐其言非前事可師
也與或又曰禮女未廟見而死歸葬于母氏之黨周官媒氏
禁遷葬與嫁殤者故邴原女沒不從魏武之命與倉舒合葬
今戴氏女未昬而哭其夫留事舅姑撫叔之子爲子將終身
焉死可以合葬否與應之曰詩言之矣榖則異室死則同穴
以言未共牢而食者也戴女旣殯于金則舅姑得葬其婦嗣
旣立則子職得葬其母事雖近于嫁殤議禮者似宜通其變
焉叟耄矣不能俟貞女坊表之年信其立志之專而特書其
曝書亭集卷第五十四
　　　　　　　　　　　　秀水　朱彝尊　錫鬯
　跋(十三)
　　　顧長康女史箴圗跋
虎頭畫謝太傅謂自生人以來未有今丗鮮有存者矣康熙
壬子春觀女史箴于江都汪氏絹雖剥落氣韻絶倫惜止留
其半男女老幼共二十八人象各異迹所謂意存筆先画盡
意在者非與題識小字尤佳頗似大令十三行岀虎頭已書
也昔王丗將書畫皆居第一故語右軍云畫吾自畫書吾自
書而虎頭亦克兼之益信工畫者多善書昔賢之言不吾迋
耳因勸汪翁舍畫而雙鈎其字勒諸石
　　　王維伏生圗跋
右王維所畫伏生上有宋思陵題字庚戌十月觀于退谷孫
侍郎齋生濟南人也予游濟南于長白山之陰拜生墓見其
祠宇庳隘至不容筵几有司牲醪歲時之饗或闕焉不修因
歎丗人無知重生者蓋經學之不明久矣思秦之時諸生訟
言封禪致有坑儒之禍生爲秦博士得免其明哲有過人者
及漢興隱士負一時之望莫若商山四皓初未聞講習經義
傳之弟子則其年雖八十餘衣冠甚偉與土木何異生獨能
于微言旣絶之時教學齊魯老而益勸卒傳之鼂錯斯文未
喪天若有意于生而錫之年者百丗之後宜師其人而識其
貌焉維之所畫特想像爲之而巳然藝事旣袖其精思所感
如或見之觀是圗者不問知其爲生此思陵所以寶惜而親
題之也丗之法書善畫多祕之内府人旣未得觀間復流傳
于丗藏之者非其人則觀者亦取非其人此書畫之厄也是
圗之得歸孫氏非至幸與先生今年七十有八猶治尚書不
輟所注禹貢洪範其發明經義甚詳對先生之容益悟維之
貌生能入神也同觀者譚七舎人兄吉璁舟石李十九秀才
良年武曽
　　　再題王維伏生圗
是圗庚戌冬觀于北平孫侍郎蟄室因跋其尾旣而歸于棠
村粱相國今爲漫堂宋公所藏主雖三易不墮秦㑹之賈師
憲嚴惟中之手濟南生亦幸矣按中興館閣續録維所畫濟
南伏生圗曽歸袐閣儲藏故宋元以來題跋獨少宋公定爲
真蹟知孫梁二公賞鑒略同也
　　　光武帝燎衣圗跋
漢光武帝燎衣圗唐呉道子畫道子開元中甞召入宮禁爲
内教博士非有詔不得畫論者謂其下筆有神然多施之門
版屋壁歲久易毁至仙佛鬼怪丗雖流傳又非儒者所取故
是圗最爲難得圗之作未詳何年意開元𥘉明皇勤政圗治
思古帝王肇造之艱萬幾餘暇道子奉詔作此其後司馬承
禎張果葉法善相繼被召而浮屠之營建亦盛由是東都老
子廟壁與地獄變相之圗交出一藝之微亦隨丗運升降可
歎哉圗今歸程穆倩氏穆倩得之僧漸江漸江購之歙呉氏
　　　跋釣鰲圗
釣鰲圗一卷新安故家所藏籖題郭忠恕名卷中第有水閣
一斜百隨而無釣者之具亦無釣人觀者多未析按晁子止
郡齋讀書志有釣鰲圗一卷與捉臥甕人格並列當是唐時
酒令子止謂分四十類類各一詩今其書不傳雖智者有所
不知矣劉道醇稱恕先屋木樓觀一時之絶覩其界畫洵無
可疵圗有察司横印蓋内府物也惜其下截破碎安得好手
李仙丹復裝之
　　　李龍眠九歌圗卷跋
李伯時九歌圗用澄心堂紙作每圗書三閭大夫辭于後筆
法娟妙匪特畫居絶品也題識殘闕止存年七月望日臣李
公麟畫十字上有宣和大小印璽卷末元人題咏甚多康熙
庚戌秋九月九日偕崑山顧炎武寧人嘉定陸元輔翼王永
年申涵光鳬孟嘉興譚吉璁舟石觀于宛平孫氏研山齋
　　　八景圗跋
宋度支員外郎宋迪工畫平逺山水其平生得意者爲景凡
八今人所仿瀟湘八景是也然當時作者意取平逺而已不
專寫瀟湘風土迨元人形之歌詠其後自京國以及州縣志
靡不有八景存焉固哉丗俗之可笑也是冊不知誰氏之筆
而意主平逺不失員外之旨見者勿定作瀟湘觀斯得之矣
　　　題李唐長夏江寺圗
康熙乙丑三月納蘭侍衛容若購得李唐著色山水卷邀子
題籤唐字睎古河陽人宣和中曽直畫院南渡後入臨安年
已八十授待詔觀其畫法古雅深厚宜爲思陵所賞卷首題
曰長夏江寺卷尾題曰李唐可比李思訓按宋人著色山水
多以思訓爲宗蓋春山薄而秋山疎惟夏山利用丹墨思陵
比之思訓可謂知言也已
　　　題楊補之墨梅
朱三十五梅詞横枝清瘦只如無但空裏疎花數點梅花有
魂二語攝之此唯逃禪楊叟能寫岀若煮石山農興酣落筆
便與少陵亂插繁花照晴昊句相似愁眼雖衝要非逃禪叟
意中景矣歲在丁未冬坐孫侍郎退翁蟄室斲氷試謝道韞
研書
　　　書彞齋趙氏水仙花卷
趙子固水仙横幅觀于北平孫侍郎硯山齋記先子恒言丗
多贗本其真蹟有九十三莖者最佳今數之果然侍郎所蓄
有楊補之墨梅顧定之墨竹與是卷稱歲寒三友梅竹無多
花葉而水仙獨繁然對之不異神仙氷雪之容正樂府詩所
云寂寥抱冬心者也
　　　錢舜舉􁭚鼠圗跋
天下最堪憎者莫鼠若矣畫家惟邊鸞圗石榴猴鼠易元吉
圗靑菜鼠狼此外流傳蓋寡康熙甲申暢月偶集小滄浪亭
西陂放鴨翁出錢舜舉􁭚鼠圗見示歎其工絶翁屬書蘇和
仲賦于後乙酉夏始以八分書而歸之兼欲題詩其上未果也
　　　題趙子昂鵲華秋色圗
鵲華秋色圗卷元貞元年呉興趙王孫罷守齊州歸爲周公
謹作用丹墨淡著色叅合王右丞董北苑法華不注一峰特
立而䧿山附之對此益信酈善長單椒秀澤一語之善形容
也卷有楊仲弘范德機虞伯生三公跋華亭董尚書愛而屢
題之予嘗聞画家論文徵仲畫謂其原出于松雪把玩是卷
良然康熙甲子冬觀于納蘭侍衞容若之渌水亭
　　　題趙子昂水村圗
趙王孫畫山水用絹素設色者多獨水村圗横幅以紙寫之
且用水墨洵神品也題云大德六年十一月望日爲錢德鈞
作又自識云後一月德鈞持此圗見示則已裝成軸矣一時
信手塗抹乃過辱珍重如此極令人慚媿卷末題咏者四十
八人歲在乙丑三月納蘭容若屬予題籤留之匝月卷還未
幾容若奄逝真蹟不復可覩矣水村即今之分湖明宣德中
析嘉興一府爲縣七遂隸嘉善後之修地志者不載此事因
撮其大略書之
　　　題王孤雲蒲萄庭榭小幅
永嘉王振鵬朋梅以畫受知元仁宗賜号孤雲處士其界畫
最工恒綴花籬架果于臺榭之下是幅雖小蓋其真蹟丗惟
見圗繪寶鑑稱其官漕運千戸不知延祐初曽爲祕書監典
簿也
　　　題江山偉觀圗
元㑹稽董旭遂初江山偉觀圗以金焦二山畫之紙背題長
歌于圗後書法亦工用董旭私印印詩之簡端遂初私印印
詩之尾同時題識者三十一人憶歲在辛已子留昭慶僧寺
此卷爲姚氏收藏物予愛旭長歌髙聳奔逸借抄寄顧孝㢘
俠君選入元詩今年春我宗衎齋上舍見而不忍釋手姚氏
之子謂曰子欲得之跋者人各一金遂以白金二斤易之亦
稱好事也已卷首江山偉觀四篆字鈎畫奇古不識何人所
書
　　　題元四學士畫像
四學士經術文章冠于元代百丗而下瞻其畫象如聞謦咳
矣蘇昌齡書法入妙通神品在宋仲温朱孟辯之上跋稱悵
然有存殁之感者至正甲午吳虞掲三公俱逝惟歐陽原功
卒于丁酉故云按畫家繪象存者止圗半體殁者乃寫全身
然則歐陽原功亦殁後續繪者也卷内有凌晏如私印晏如
湖州人以書受知長陵官至僉都御史是卷向藏南陽村莊
呂氏今無䣊以授子壻寶靈通
　　　書顧定之墨竹
顧定之墨竹一本下無土石抽梢直上對之若新雨乍洗姢
娟媚人同時畫竹羣推吳仲圭然尺幅中交柯接葉或失則
繁又雜以草書題識覺少者未始不貴也定之名安淮東人
元統間仕爲龍巖都巡轉毗陵録判歷泉州路判官自号石
屋老人郯九成詩吴下幾人能畫竹風流只數顧參軍心賞
不謬矣是軸藏李太僕寫山樓以非肉食者所好故子姓猶
保之
　　　跋李紫篔畫卷
畫家好手元時特多略見圗繪寶鑑紫篔生李升其一也生
濠梁人善寫竹石兼工平逺山水斯卷送沖眞觀主蔡霞外
而作松竹清疎峰嵐渲以焦墨澹抹蠃靑作遥山識者謂其
原出王維也今藏孫上舍洪九家意當日必有諸公贈言跋
尾惜爲人割去然鄭人買櫝還珠珠固在庸何傷丁亥夏五
日北至小長蘆朱彞尊書
　　　又
紫篔晩居澱山湖畔故吳郡尤存以仁贈以詩云積玉谿頭
水拍天草堂只在澱山前雲間錢元方彦直贈以詩云謫仙
今住五茸西大泖當門鱸正肥其居有白雲牎東維子賦詩
贈之今其遺跡無存矣慈谿黄玠伯成題其墨本竹枝云刻
雕妙入神餘情寄乀丿殆時人重其墨竹以之刻雕屏風云
爾洪九方排纂書畫譜復題此歸之俾采入卷中八十翁彝
尊又跋
　　　黄子久浮嵐暖翠圗
順治十有七年冬十一月朔寓山陰之簞醪河飲于萊陽宋
公之廨斟隗嚻宮緑瓷琖勸客蒸萊雞爲饌客以醉辭公岀
黄子久浮嵐暖翠圗示客以當解酲圗髙六尺廣三尺樹木
之秀挺山石之詭異恍如坐我冨春江上渾忘身之在官舍
也畫額題識子久時年八十有三而局法嚴整神韻深厚反
勝少壯時此全乎天者已是日南昌王猷定于一長洲宋實
穎旣庭金壇蔣超虎臣仁和陳晉明康侯呉江葉夑星期同
觀秀水朱彞尊錫鬯書
　　　書王叔明畫舊事
京師故家有藏黄鶴山樵畫者俾縫人持以售諸市予適見
之許以錢三十緡挂于寓居之壁觀其勾皴之法若下筆作
草書全不修飾而結束入細華亭董尚書大書其額云天下
第一王叔明畫其裝護亦精用粉綠色官窑軸子堅栗如玉
留之旬日囊空羞澀終無以應俄而棠村粱尚書以白金五
鎰購之神物化去見之魂夢不可弭忘也尚書以宰相歸里
聞其身後墨寶散失偶憶舊事書之
　　　跋師子林書畫冊
歲在甲辰九月從京師入雲中同里曹公官山西按察副使
舍予萬物同春亭暇岀徐賁幼文師子林畫冊見示師子林
者元至正二年僧維則之門人鑿池壘石築蘭若以居其師
者也峰曰師子曰含暉曰吐月橋曰小飛虹窩曰禪窩谷曰
竹谷堂曰立雪室曰臥雲閣曰問梅軒曰指柏池曰玉鑑井
曰氷壺當時留題八子髙啓季迪張適子宜王行止仲謝徽
玄懿申屠衡仲權張簡仲簡陶琛彦行僧道衍斯道而兹冊
惟斯道用小楷書其詩諸公不與焉考師林初建朱德潤澤
民圗之趙元善長倪瓉元鎮商確續圗之幼文寫此冊在洪
武七年三月自言用圗寫意初不較其形似蓋欲别開生面
不同乎朱趙倪三子爾
　　　書孫氏同爨㑹圗後
吾鄉孫簡肅公治家以嚴子弟侍立暑不去衣然其敎初學
飯後必散步歌詩以吟咏性情故其子六人皆善詩家居爲
同爨㑹三日一集集必有詩列圗于前聚詩其後裝池爲卷
孝友之語充溢丈幅之中可謂天倫樂事矣公甞誡諸子曰
家人暌離必起于婦人但得兄弟時時相聚讒何由生今裠
屐子弟往往晝居於内兄弟無幾相見此讒柄所由階也若
盡如孫氏六公飲酒之飫而不愆其儀讌集之頻而勿傷于
侈賢子孫循而行之雖百丗可已公裔孫某出示予因跋其
後歸之并著于禾録焉
　　　項子京畫卷跋
予家與項氏丗爲婚姻所謂天籟閣者少日屢登焉乙酉以
後書畫未燼者盡散人間近日士大夫好古其家輒貧㦯旋
購旋去之大率歸非其人矣噫非其人而厚藏書画之厄終
歸于燼而已黄山程穆倩家最貧嗜古尤癖書画歸之幸矣
惜乎價盈千百者力又不能購也子京之畫丗人知之者罕
程子獨加珍惜俾予跋尾夫程子且然況生同里而數過其
廬如予者邪
　　　題薛素素畫冊
嘉興妓薛素素小字潤娘行五人稱其有十能詩書琴弈簫
而馳馬走索射彈尤絶技也予見其手寫水墨大士甚工董
尚書未第日授書禾中見而愛之爲作小楷心經兼題以跋
至山水蘭竹下筆迅埽無不意態入神聞在京師挾彈走馬
能以兩彈丸先後發使後彈擊前彈碎于空中又置一彈于
地以左手持弓向後以右手從背上反引其弓以擊地下之
彈百不失一嘗置彈于小婢額上彈去而婢不知江都陸無
從歌云酒酣請爲挾彈戲結束單衫聊一試微纒紅䄂袒半
韝側度雲鬟引雙臂侍兒拈丸著髲端回身中之丸並墜言
遲更疾却應手欲發未停偏有致范夫人贈詩云重開别院
貯文君寶絡千金換翠裙非雨非雲香滿路前身應是薛靈
芸尋爲李征蠻所嬖又甞侍沈孝廉景倩巾櫛其畫象傳入
蠻洞酉陽彭宣慰深慕之費金錢無算致之不得也
　　　許旌陽移居圗跋
許旌陽移居圗宛平崔秀才道母所畫横幅丈酴圗中移家
具散走者䰅鬟臂指各異情狀怪疑皆鬼也自吳道子朱繇
傳地獄變相其後貌鬼子鬼母鍾馗小妹不一其人至宋龔
髙士開專以鬼物見長觀其骨象獰劣令人不歡兹圗爲神
仙移居故口無哆張目無很視較開所狀略殊然光民後賢
寄託之情一也詩言之莫赤匪孤莫黒匪烏髙士蓋有深慨
于中寄之筆墨者崇禎之季有鬼白晝入市用紙錢交易死
者魂未離散叩人門戸買棺彼時思陵命將出師輦下臣民
無一足供驅使者翻不若旌陽令之使鬼鬼忘其勞焉道母
繪此得毋寄託在是與道母初名丹晩更名子忠别字靑蚓
國亡走入土窟中死圗今藏萊陽宋氏順治庚子冬觀于雲
門舟中
　　　題趙淑人宮門待漏圗
右宮門待漏圗先伯祖妣趙淑人朝孝節烈皇后孝哀悊皇
后因而傳寫者也按命婦朝女君見於周禮其服鞠衣㞡衣
縁衣素紗其笄纚其屨黃漢制則服蠶衣唐外命婦入朝或
于光順門或于肅章門宋元節序慶賀咸許外命婦入内明
元旦冬至后御坤寧殿中使引命婦各服其服行禮其後改
于仁智殿崇禎七年三月甲寅(二十/八日)孝節皇后生辰詔命婦
入賀舊典久不行矣多稱疾不至詣大内者僅五十有三人
步入西華門拜于殿下懿旨傳賜鮮果帝詰責禮部以人寡
不成禮迨七年十月已丑孝哀皇后生辰朝于慈寧宮步入
東華門就位者一百六十有八人十年三月丁卯(二十/八日)復朝中
宮于隆道閣仍自西華門步入就位行禮者一百八十人嘉
定伯周奎夫人亦與焉拜畢周夫人進宮行家人禮后語周
夫人曰諸命婦骨相多福薄惟朱侍郎妻容貌莊稱象服爾
隨賜銀豆鮮果經别殿神宗皇貴妃劉復賜茶于思善門於
是淑人朝女君者三矣其初先伯祖方任大理寺卿再入時
遷刑部右侍郎三入轉左侍郎旣卒贈尚書十七年春京師
陷思陵傳旨後宮令自裁太監王永壽奔吿于帝曰懿安皇
后業自經矣帝乃起赴煤山殉社稷孝節皇后亦崩是嵗五
月孝哀皇后祔德陵孝節皇后祔思陵大書于
丗祖章皇帝實錄越二年淑人以病終將斂得手書于臂曰
老婦五膺封誥三朝中宮甲申之後先后賔天未克相隨泉
下兹含媿而死爾子孫喪務從儉毋受貴人之弔斯老婦之
魂魄寧矣鄉黨傳之謂可入女誡圗今爲兄之子建子所藏
歲久將復裝潢彞尊乃撮其大略書後庶子子孫孫永保而
勿失焉
曝書亭集卷第五十四
曝書亭集卷第五十五
　　　　　　　　　　　秀水　朱彝尊　錫鬯
　跋(十四)
　　　書隋巢元方諸病源候論後
右諸病源候論五十卷隋太醫博士巢元方奉勅與諸醬共
論疢疾所起之源及九候之要大業六年書成進于朝論凡
一千七百二十篇言之詳矣隋唐經籍志不著于錄而宋志
有之盖太平興國中命王懐隐王祐陳昭遇等集聖惠方每
部取元方之論冠其首神宗以之課試醫士是編始大顯於
時書録解題謂千金方諸論多本此書考宋制醫以巢氏論
與千金翼方同目爲小經而千金方不與然則今所傳孫眞
人書殆未足深信矣
　　　書太平惠民和劑局方後
太平惠民和劑局方十卷載晁氏讀書後志陳氏書録解題
宋藝文志作五卷按宋大觀中詔通醫刊正藥局方於是庫
部郎中陳師文等校正類分二十一門録方二百九十有七
然則是書成于汴都也今考王氏玉海置藥局四所其一曰
和劑局在紹興六年正月至若改熟藥所爲太平惠民局在
紹興十八年又八月盖師文等校正本實止五卷其後添補
紹興寶慶淳祐諸方暨吳直閣方諸局方故增益至十卷爾
予家所蔵乃元時雕本後附太醫助教許洪指南三卷係建
安髙氏日新堂板行
　　　本草衍義跋
本草衍義一十七卷冠以序例三卷合二十卷宋承直郎澧
州司戸曹事寇宗奭撰政和六年太醫學博士李康等看詳
申尚書省有旨轉一官通直郎添差充収買藥材所辨驗藥
石宣和元年其兄子宣教郎解縣丞約校勘鏤版印造頒行
本草經撰自神農隋志已列其目皇甫謐帝王丗紀黃帝使
岐伯定本草經荀勗中經簿有子儀本草經一卷鄭康成注
周禮疾醫謂治合之齊存乎神農子儀之術賈公彦疏云是
周末時人而陳騤中興舘閣書目引漢書元始五年舉天下
通知方術本草者遣詣京師又樓護傳稱少誦醫經本草方
謂書名始見于此誤矣陶隱居而後參核加詳至宗奭考諸
家之說援引辨證文簡者證其義諱避者原其名斯六根五
華九寔二冬三建之形性畢具矣是書白雲子采入道蔵曩
從吳檢討志伊觀于京師之靈佑宮近始得元人故牘因書
于後
　　　書是齋百一選方後
百一選方不書撰人名氏題曰是齋按陳氏書録解題云是
山陰王璆孟欲所輯凡三十卷宋史藝文志作二十八卷予家
所蔵乃元人鋟本按其目僅二十卷爾殆經後人選擇者歟
　　　書宋本晞范子脈訣集解後
咸淳二年臨川李駉子野撰脈訣集解一十二卷邑人何桂
發序之謂得于誦詩讀書之餘盖儒者也竊謂人之賦形修
短強弱肥瘠之不同則脈亦異焉今之醫者止憑切脈而王
叔和之訣盖有不甚解者庸醫一歳之殺人比于法司之決
囚數且倍之矣駉自号晞范子其書引證周洽當時板行必
多傳習者而宋藝文志不載何歟
　　　跋濟生拔萃方
濟生拔萃方六卷延祐二年銅鞮杜思敬輯自爲之序其言
曰醫不專于藥而舍藥無以全醫藥不必于方而舍方無以
爲藥斯明乎炊湯脈神之術者宜其能采拾衆善以成書也
元史不作藝文志典籍無徵予甞思補之于醫書類知其目
者金有紀天錫張元素劉元素李慶嗣張從正五家二十四
部凡八十八卷元有李杲竇黙王好古錢近之羅天益戴起
宗滑壽李希范王鏡潭鮑同仁朱震亨鄧焱王中陽李鵬飛
葛應雷葛乾孫朱撝趙良陳直鄒鉉胡仕可呉湍尚從善熊
景元申屠致逺危亦林薩德彌實李中南陸仲達尭允恭吳
以寧齊德之曽丗榮馮道玄孫允賢殷震三十六家七十三
部内十八部卷亡四百七卷兹又得杜氏此書然則待訪者
寧有窮乎思敬自号寶善老人書成時年八十有一予今年
齒亦均雖耄矣尚思踐宿諾焉
　　　醫家四書跋
南潯布衣許兆禎培元精醫術著録于先少保之門先公取
其所撰診翼藥準方紀醫鏡四部合名之曰醫家四書丗父
貴陽太守鏤版行之當書成時申文定李文節朱文肅均爲
作序先公亦題其簡端培元之名海内無不知之者已先公
亦御醫直聖濟殿官至院使嘗被召入乾清宮西暖閣診定
陵脈奏曰聖體病在肝腎宜寛平以養氣安靜以益精上喜
立命太監陸敬書之屏所篹立命玄圭經亂失惟太醫院志
僅存
　　　大觀證類本草跋
經史證類本草三十一卷目錄一卷大觀𥘉唐愼微撰通仕
郎行杭州仁和縣尉管勾學事艾晟序之謂傳書者失其邑
里不知何許人闕其疑可也或以蜀人實之何所據乎本草
自神農子儀而後代有廣益舊經止三百六十五味爾今按
其目錄實一千七百四十八種比之唐本蜀本掌禹錫之補
注蘇頌之圗經所增已多紹興中曽詔王繼先校定附釋音
一卷付國子監鏤版以行其後大德壬寅一刋于宗文書院
明萬曆丁丑再刋于宣城民家并以宼氏衍義附于各條之
下雖于義無損然非唐氏之舊毋亦類于覩臯禽而續鳬之
􁦺者歟
　　　跋張氏醫說
醫說十卷嘉靖中雕本不題撰人姓氏觀乎書録解題始知
爲宋新安張景季明所撰也喜劇而書諸卷尾
　　　跋孫子算經
孫子算經三卷漢志不著于録而隋唐經籍志有之首言度
量所起合乎兵法地生度度生量量生數之文次言乗除之
法設爲之數十三篇中所云廓地分利委積逺輸貴賣兵役
分數比之九章方田粟米差分商功均輸盈不足之目往往
相符而其要在得算多多算勝以是知此編非偽託也唐立
算學命李淳風注解頒之學官今其書算博士知者罕矣
　　　九章算經跋
九章即周官之九數保氏以教國子者也方田一粟米二差
分三少廣四商功五均輪六方程七盈不足八旁要九皆周
公所作漢易差分曰重差去旁要而易以勾股又夕桀一篇
其義無聞盖周公旣問數于商髙定此九數算術之古莫尚
于此矣于是劉徽注之序之徐岳甄鸑等述之李遵義疏之
逺而日月周天行度之數近而田疇米廪積羃隐雜廣斜正
負之幽微靡不著焉斯秦火所未燔而唐明算科取士之第
一書僅存于今者可寶也
　　　五曹算經跋
右五曹算經五卷唐太史令李淳風注而博士梁述助教王
真儒等校定之書也地利生人之本故首田曹田疇必資人
功故次兵曹人家必用食飲故次集曹會集必務儲蓄故次
倉曹倉廪必資貿易故以金曹終焉相傳其法出于孫武然
孫子别有算經考古者存其說可爾
　　　跋鄱陽洪氏南朝史精語
康熙辛酉冬購得宋槧經史法語四冊不足藝文志二十四
卷之數旣而亡之從故家抄南朝史精語宋四卷齊三卷梁
三卷陳一卷宋志作六卷盖一代合爲一卷故也志開法語
有左氏傳六卷史記八卷漢書二十卷精語有後漢書十六
卷三國志六卷晉書五卷唐書一卷惜均未之見所云南朝
史者盖指沈約蕭子顯姚思廉所撰而言非李延夀之南史
志失書朝字誤矣
　　　書楊太真外傳後
宮闈之事外人罕知所見或異辭矧出于傳聞者乎太眞外
傳宋樂史所撰稱妃以開元二十二年十一月歸于壽邸二
十八年十月玄宗幸温泉宮使髙力士取于壽邸度為女道
士住内太眞宮此傳聞之謬也按唐大詔令載開元二十三
年十二月二十四日遣戸部尚書同中書門下李林甫副以
黃門侍郎陳希烈冊河南府士曹叅軍楊玄璬長女爲壽王
妃考之開元禮皇太子納妃將行納采皇帝臨軒命使降而
親王禮儀有殺命使則同由納采而問名而納吉而納徵而
請期然後親迎同牢備禮動需卜日無納采受冊即歸壽邸
之禮也越眀年武惠妃薨後宮無當帝意者或奏妃姿色冠
代乃度爲女道士勅曰壽王瑁妃楊氏素以端毅作嬪藩國
雖居榮貴每在淸修屬太后忌辰永懷追福以兹求度雅志
難違用敦弘道之風特遂由衷之請宜度爲女道士盖帝先
注意于妃頋難奪之朱邸思納諸禁中乃言出自妃意所云
作嬪藩國者據妃曽受冊云然其曰太后忌辰者昭成竇后
以長壽二年正月二日受害則天后以建子月爲歳首中宗
雖復舊用夏正即正月行香廢務直至順宗永貞元年方改
正以十一月二日為忌辰開元中猶循中宗行香之舊是妃入
道之期當在開元二十五年正月二日也妃旣入道衣道士
服入見号曰太真史稱不朞嵗禮遇如惠妃然則妃由道院
入宮不由壽邸陳鴻長恨傳謂髙力士潛搜外宮得妃于壽
邸與外傳同其謬張俞驪山記謂妃以䖏子入宮似得其實
而李商隐碧城三首一咏妃入道一咏妃永歸壽邸一咏帝
與妃定情係七月十六日證以武皇内傳分明在莫道人間
緫不知是足當詩史矣新唐書宰相丗系表妃之祖志謙三
子長玄琰次玄珪次玄璬玄琰子銛玄珪子錡玄璬子鑑若
國忠則妃再從兄也妃本玄璬長女大書冊壽王妃父乃天
寶四載立爲貴妃帝欲掩天下之耳目而箝其口遂令妃不
父其父而移作玄琰少女于是贈玄琰太尉齊國公母封涼
國夫人玄珪工部尚書銛鴻臚卿錡侍御史尚太華公主姊
三人大姨韓國三姨虢國八姨秦國玄璬獨永聞加恩焉子
鑑官湖州刺史後雖尚主冊貴妃曰恩澤亦未之及盖推而
逺之也且銛係玄琰子而劉昫唐書以爲妃再從兄則當時
業有識其非者矣明皇英主開元之政稱全盛時惑一妃子
至淪亡社稷作偽心勞迹愈晦而言之益醜詩不云乎亂匪
降自天生自婦人又云鼓鐘于宮聲聞于外國史無識誤落
帝度内謂妃少孤飬于叔父玄璬而以琰爲妃父子故驗之
載紀辨外傳之誣特發其微焉至於玉谿生詩箋之别幅
曝書亭集卷第五十五
曝書亭集卷第五十六
　　　　　　　　　　　秀水　朱彞尊　錫鬯
考(一)
　　　孔子弟子考
　序曰孔氏之徒三千人身通六藝者七十子其云三千不
　取盈于三千也其云七十不限止以七十也自孔子徒人
　法旣亡而文翁石室象在顯晦之間丗儒據以考定弟子
　之籍惟史記之傳家語之解而已議配祀之典先横七十
　之目于心胷慮溢七十二人之外于是論者紛綸以臆斷
　爲進退舉凡論語春秋傳禮記漫不知省或又于複姓者
　改姓一字書之栗主自國學下至府州縣學皆然是尚得
　爲知禮也乎歸田之暇爰作孔子弟子考下及門人曁孟
　子弟子竊思杏壇設敎必先長幼之序斯史記家語咸紀
　弟子之年兹先書三十二人而萊蕪侯無年歲次于衞公
者依侍坐四子倫序書之不可以郕公先之也餘從羣書
　采獲具列焉
魯秦子商字丕兹(家語作不慈/史記作子丕)少孔子四歲唐開元二十七年追
贈上洛伯宋大觀四年贈馮翊侯
　按髙郵夏氏孔門弟子記略及闕里廣志皆云商少孔子
　四十歲然秦子父堇父偪陽之役與叔梁紇俱以力聞宜
　與孔子生年相近今據家語舊聞曁史記索隱蘇氏古史
　文正之又宋大中祥符元年贈孔門弟子侯爵商未得與
　至大觀四年禮局上言遂補贈馮翊侯闗里志誤以秦祖
　鄄城之封移之商非也
魯顔子無繇(家語少無/字繇作由)字季路少孔子六歲唐追贈杞伯宋贈
曲阜侯元進杞國公諡文裕
蒲大夫卞仲子由字子路(子亦/作季)少孔子九歲唐追贈衞侯宋贈
河内侯進衞公
魯南武曽子蒧(亦作/點)字子晳唐追贈宿伯宋贈萊蕪侯
蔡漆雕子開字子若(史記作/子開)少孔子十一歲習尚書唐追贈滕
伯宋贈平輿侯
　漢藝文志漆雕子十二篇
　鄭康成曰魯人
　按龜山楊氏先聖大訓以開爲憑恐誤
魯閔子損字子騫少孔子十五歲唐追贈費侯宋贈琅琊公
改費公
　按閔子少孔子十五歲史記家語文同小司馬索隱可證
　今本家語多譌作五十歲夏氏從之非也
魯冉子雍字仲弓少孔子二十九歲唐追贈薛侯宋贈下邳
公改薛公
　按今本家語仲弓無年歲而史記索隱文有之
魯冉子求字子有(家語仲弓/之宗族)少孔子二十九歲唐追贈徐侯宋
贈彭城公改徐公
魯商子瞿字子木少孔子二十九歲唐贈蒙伯宋贈須昌侯
齊梁子鱣(㦯作/鯉)字叔魚少孔子二十九歲(家語作三/十九歲)唐贈趙伯
宋贈千乗侯
魯顔子回字子淵少孔子三十歲唐追贈兖國公宋因之元
至順中贈復聖公
衞士師齊髙子柴字子羔(左傳作季羔檀弓/韓非子作子臯)少孔子三十歲(家語作/四十)
唐贈共伯宋贈共城侯
　鄭康成曰衞人
　王應麟曰衞髙柴爲孔子弟子後居于魯
單父宰陳巫馬子施字子期(史記/作旗)少孔子三十歲唐贈鄫伯宋
贈東阿侯
　鄭康成曰魯人
魯衛相衞端木子賜字子貢少孔子三十一歲唐贈黎侯宋
贈黎陽公進黎公
魯有子若字子有(或作/子若)少孔子三十三歲唐贈卞伯宋贈平陰
侯
　按小司馬據家語文云少三十三歲今本家語作三十六歳
　殆誤也
武城宰呉言子偃字子游少孔子三十五歲(史記作/四十五)唐贈吳侯
宋贈丹陽公改呉公(許愼說文偃作於象/旌旗之游字子游)
魯樊子須字子遲少孔子三十六歲(家語作/四十六)唐贈凡伯宋贈益
都侯
　鄭康成曰齊人
宋原子憲(檀弓稱/仲憲)字子思少孔子三十六歲唐贈原伯宋贈
任城侯
　鄭康成曰魯人
魯大夫武城澹臺子滅明字子羽少孔子三十九歲唐贈江
伯宋贈金鄉侯
單父宰魯宓子不齊字子賤少孔子三十九歲唐贈單伯宋
贈單父侯
　按史記索隱引家語云少孔子四十九歲而今本家語無
　九字索隱又引史記文三十而今本史記作四十流傳旣
　久均失其故矣
陳陳子亢(說文/作伉)字子禽少孔子四十歲唐贈潁伯宋贈南頓
侯
　按班固古今人表其載孔門弟子甚略獨陳子三見一陳
　亢一陳子禽居中中一陳子亢居中下不得其解
魯公西子赤字子華少孔子四十二歲唐贈郜伯宋贈鉅野
侯
莒父宰衞卜子商字子夏少孔子四十四歲晚爲衞文侯師
唐贈魏侯宋贈東阿公(㦯作河/東公)改魏公
　鄭康成曰温國人
南武城曽子參字子輿少孔子四十六歲初仕于莒其後齊
迎以相楚迎以令尹晉迎以上卿唐開元中追贈郕伯宋大
中祥符二年進郕侯政和元年改贈武城侯咸淳三年進郕
國公元至順中贈宗聖公
　漢藝文志曽子十八篇
　王應麟曰參與弟子公明儀樂正子春單居離曽元曽華
　之徒論述立身孝行之要天地萬物之理
魯顔子幸(通典作柳咸淳臨/安志作韋或作辛)字子柳少孔子四十六歲唐贈蕃伯
宋贈陽榖侯
陳顓孫子師字子張少孔子四十八歲唐贈陳伯宋贈宛丘
侯改陳公
魯冉子孺字子魯(㦯作/曽)少孔子五十歲唐贈紀伯宋贈臨沂
侯
蔡曹子卹字子循少孔子五十歲唐贈曹伯宋贈上蔡侯
魯伯子䖍(家語/作處)字子析(家語/作晳)少孔子五十歲唐贈聊伯宋贈
沐陽侯
　按伯䖍史記家語不著何地人考咸淳臨安志云是魯人
　宋思陵賛曰有䖍子析全魯之彦當必有所本也聊伯志
　作駢伯
魯顔子髙(史記索隱云家語名/産今本家語作顔刻)字子驕少孔子五十歲唐贈琅琊
伯宋贈雷澤侯
魯叔仲子會字子期少孔子五十歲(魯峻石壁/畫像云)唐贈瑕丘伯宋
贈博平侯
　鄭康成曰晉人
楚公孫子龍字子石少孔子五十三歲唐贈黄伯宋贈枝江
侯
　按家語稱龍衞人然唐宋追封皆楚地蓋從北海鄭氏之
　說若爲堅白異同之論者乃趙人樂正子輿謂其行無師
　學無友非孔子弟子可知
　　右有年歲著于家語史記隸續者三十有一人并曽蒧
　　共三十二人内顔淵年數王肅疑其錯誤
中都宰魯冉子耕字伯牛唐贈鄆侯宋贈東平侯改鄆公
　按聖門志闕里廣志稱伯牛少孔子七歲不審何據
臨淄大夫魯宰子予字子我唐贈齊侯求贈臨淄公改齊公
魯(史記/作齊)公冶子長(家語/作萇)字子長唐贈莒伯宋贈髙密侯
范寗曰名芝字子長
魯南宮子縚(式作/韜)一名括(或作/适)字子容唐贈郯伯宋贈襲丘侯
改汝陽侯
　夏洪基曰南宮适之爲敬叔非也按史記南宮括字子容
　初未嘗云是孟僖子之子孟懿子之兄也而索隱注遽云
　是孟僖子之子仲孫閱論語集注亦云諡敬叔孟懿子之
　兄史無其文也可疑一也适見家語一名縚是适巳有二
　名矣而左傳孟僖子云必屬說與何忌于夫子索隱又云
　仲孫閱是又二名天下豈有一人而四名者乎可疑二也
　孔子在魯族姓頗微而南宮敬叔公族元子遣從孔子時
　定已娶于強家矣豈孔子得以兄子妻之可疑三也禮記
　檀弓載南宮敬叔反必載寶而朝孔子曰喪不如速貧之
　爲愈也若而人豈能抑權力而伸有德謹言語而不廢于
　有道之邦邪愚以敬叔之與南宮适皎然二人矣
　按史記南宮括字子容論語括作适家語南宮縚字子容
　鄭康成注檀弓稱南宮縚孟僖子之子南宮閱也字子容
　其妻孔子兄女又稱南宮敬叔魯孟僖子之子仲孫閱也
　左氏傳昭公七年孟僖子屬說與何忌于夫子使事之杜
　預注云說南宮敬叔僖子之子然則括也适也縚也說也
　閱也一子容而名有五也崇禎末髙郵夏弘基元開輯孔
　門弟子傳略以南宮縚适括字子容爲一人以仲孫說閱
　諡敬叔者爲一人至于說苑所載南宮邊子謂是适字之
　譌然漢書古今人表旣有南容又有南宮敬叔又有南宮
　邊子顔師古注于南容則云南宮縚也于敬叔則名南宮
　适也是縚與适适與邊子均未可混而爲一矣
齊公晳子哀(家語/作克)字季次(或作/沉)唐贈郳伯宋贈北海侯
　顧炎武曰汶上縣有漢衞尉卿衡方碑其文曰履該顔原
　兼修季由洪适以顔原爲顔淵原憲而都穆以季由即季
　路與兼修義不協按公晳哀字季次不爲家臣太史公與
　原憲並稱一稱字一稱名亦古文所嘗有也
陳公良子孺字子正唐贈東牟伯宋贈牟平侯
宋司馬子耕(家語耕上/有黎字)字子牛唐贈向(或作/滕)伯宋贈楚丘侯改
睢陽侯
衞琴子牢字子開一字子張唐贈南陵伯宋贈頓丘侯改贈
陽平侯
　家語有史記無
秦秦子祖字子南唐贈少梁伯(咸淳臨安/志作沙梁)宋贈鄄城侯
衞奚容子蒧字子晳(一公字/子楷)唐贈下邳伯宋贈濟陽侯
魯公祖子句兹字子之唐贈期思伯宋贈即墨侯
衞㢘子潔字子庸唐贈莒父伯宋大觀中補贈胙城侯
齊公西子輿如字子上唐贈重丘伯宋贈臨朐侯
宰(或作/䍐)父子黒字子素唐贈乗丘伯宋大觀中補贈祁鄉侯
魯公西子蒧字子尚唐贈祝阿伯宋贈徐城侯
秦壌駟子赤字子徒(或作/從)唐贈北衞伯宋贈上邽侯
魯冉子季字子産唐贈東平伯宋贈諸城侯
薛子邦字子從
鄭子國字子徒唐贈滎陽伯宋贈朐山侯
　司馬貞曰家語薛邦字從史記作國而家語稱邦者蓋避
　漢祖諱而改鄭與薛字譌也
　按仲尼之徒名字間有同者旣有曽蒧亦有奚容蒧又有
　公西蒧旣有冉耕亦有司馬耕旣有宓不齊又有任不齊
　旣有公西赤亦有壤駟赤旣有卜商亦有秦商旣有原亢
　亦有陳亢旣有狄黒亦有宰父黒旣有冉孺亦有公良孺
　旣有秦祖亦有顔祖此名不嫌同也冉求字子有有若漆
　雕徒父亦字子有顔無繇字季路仲由亦字季路顓孫師
　字子張琴牢亦字子張巫馬施字子期叔仲會亦字子期
　公西蒧字子上公西輿如亦字子上秦非字子之公祖句
　兹亦字子之原憲字子思燕伋亦字子思曽蒧字子晳伯
　䖍狄黒奚容蒧亦字子晳壤駟赤字子徒鄭國亦字子徒
　秦冉字子開琴牢亦字子開申績字子周公伯繚亦字子
　周榮旂字子祺縣成亦字子祺顔噲字子聲樂欬亦字子
　聲漆雕哆字子斂邽㢲亦字子斂此字不嫌同也然則薛
　邦鄭國子徒子從安見其名字相類而并疑其姓氏之誤
　邪乃議祀典者封鄭而罷薛安見其必爲一人揆之于禮
　終有未安也
齊后(今本家/語誤石)子處字子里唐贈營丘伯宋大觀中補贈膠東侯
魯左人子郢字子行唐贈臨淄伯宋贈南華侯
衞狄子黒字子晳(家語作/晳之)唐贈臨濟伯宋贈林慮侯
魯商子澤字子秀唐贈睢陽伯宋贈鄒平侯
楚任子不齊字子選唐贈任城伯宋贈當陽侯
魯榮子旂(家語/作祈)字子祺(家語作/子顔)唐贈雩婁伯宋贈厭次侯
魯顔子噲字子聲唐贈朱虚伯宋贈濟陰侯
原子亢(家語作忼/或作桃)字子藉唐贈萊蕪伯宋贈樂平侯
晉(或作/魯)公肩子定字子中唐贈新田伯宋大觀中補贈梁父
侯
魯秦子非字子之唐贈汧陽伯宋贈華亭侯
漆雕子徒父(家語/名從)字子文(或云字/子友)唐贈須句伯宋贈髙苑侯
燕子伋(或作/級)字子思唐贈漁陽伯宋贈汧源侯
魯公夏子守字子乗宋大觀中補贈鉅平侯
　按魏志有公夏浩或子乗之後
衞勾子井疆字子疆唐贈淇陽伯宋贈滏陽侯
齊少叔子乗字子車唐贈淳于伯宋贈博昌侯
　按應劭風俗通云凡氏于字伯仲叔季是也氏有太叔仲
　叔則有少叔無足異者子車之姓家語史記諸書皆作步
　而廣韻注云孔子弟子有少叔乗係複姓今從之
石作子蜀字子明唐贈石邑伯宋贈成紀侯
魯邽子㢲(史記索隐作邦㢲文翁石室/圖作國選家語㢲亦作選)字子斂唐贈平陸伯宋贈
髙堂侯
魯施子之常字子恒唐贈乗氏伯宋贈臨濮侯
魯申子續字子周(家語今/本作績)
申子棠字周(史記今本作黨/禮殿圖作儻)唐贈邵陵伯宋贈淄川侯
申子棖(論/語)字子續(成淳臨/安志)唐贈魯伯(臨安志/作阿伯)宋贈文登侯
　陸德明曰申棖鄭康成云蓋孔子弟子申續史記云申棠
　字周家語云申續字周也
　司馬貞曰文翁圖所記有申棖申棠
　王應麟曰史記申棠字周家語申續字周今史記以棠爲
　黨家語以續爲績傳寫之誤也後漢王政碑云有羔羊之
　絜無申棠之欲亦以棖爲棠則申棠申棖一人耳唐開元
　封申黨召陵伯又封申棖魯伯本朝祥符封棖文登侯又
　封黨淄川侯俱列從祀黨即棠也一人而爲二人失于詳
　考陸氏釋文也史記索隱謂文翁圖有申棠申棖今所傳
　禮殿圖有申黨無申棖
　按七十子顔氏居其八冉氏居其五秦氏居其四公西氏
　漆雕氏居其三商氏縣氏原氏居其二若申棖申棠文翁
　圖記並列開元祥符亦並追封鄭康成陸德明疑爲一人
　則以續黨並字周也夫棠黨字義相近合之可耳而髙郵
　夏洪基強以棠棖爲諧聲字亦近鑿且如公西蒧公西輿
　如同字子上未嘗不並祀何獨續與黨同字必當去其一
　乎竊謂唐宋議禮諸儒未爲不是有其舉之莫或廢也記
　有之矣
魯樂子欬(或作/欣)字子聲唐贈昌平伯宋大觀中補贈建成侯
　按春秋定公十二年費宰公山不狃率費人以襲魯孔子
　命申須句樂頎勒士衆下伐之費人北遂隳三都之城杜
　預注以二人爲魯大夫考樂欬家語作樂欣欣與頎偏旁
　相同疑頎即是欣且文云孔子命之其爲弟子未可知也
魯顔子之僕字子叔唐贈東武伯宋贈冤句侯
魯孔子忠(或作/弗)字子蔑孔子兄孟皮子唐贈汶陽伯宋贈鄆
城侯
魯漆雕子哆字子斂唐贈武城伯宋贈濮陽侯
魯縣子成字子祺(今本家語/作子横)唐贈鉅野伯宋贈武城侯
魯顔子相(史記/作祖)字子㐮唐贈臨邑伯宋大觀中補贈冨陽侯
司馬貞曰家語無此人
　按孟子昔者曽子謂子襄曰或是語顔子亦未可定
魯公伯子寮(論語作竂史記索隠作繚今/本作僚又作遼或云即申繚)字子周唐贈任伯宋贈夀
張侯
　馬融曰竂魯人弟子也
　按公伯繚見史記弟子傳又見文翁禮殿圖必非無稽之
　言後儒以愬子路一事斷爲非聖人之徒然論語聖門六
　十人所記公是公非有過未嘗少隱即宰我冉有陳亢過
　皆不免似未可以一眚而盡掩其生平也子長引孔子之
　言受業身通者七十有七人皆異能之士寮蓋其一矣而
　致堂胡氏因家語不列其名氏謂史記失之迨明程敏政
　乃建議謂是聖門之蟊螣請罷其祀嘉靖中行人司正薛
　侃復謂公伯寮及秦冉顔何皆不見于家語而傅㑹于史
　記請均去之愚謂家語史記周公禮殿圖傳聞異辭則有
　之若專信家語以史記爲傅會未免失之偏矣
鄡子單字子家唐贈銅鞮伯宋大觀中補贈聊城侯
史記禮殿圖有家語無
秦子冉字子開唐贈彭衙伯宋贈新息侯
　史記禮殿圖有家語無
魯顔子何字子冉唐贈開陽伯宋贈堂邑侯
　史記有家語無
　按秦冉顔何二子于弘治元年少詹事程敏政請正祀典
　疑爲字畫相近之誤而罷其配食自詡不舛于禮一洗前
　代相習之陋永爲百丗可遵之典然生數千載之後安見
　二子必無其人釋曇積上言于周太祖曰孔子領徒三千
　達者七十有二升堂入室者莫過數人自餘已外豈容斥
　逐彼釋氏之言尚然乃以臆見斥先賢之祀天資刻薄之
　言吾未信爲百丗可遵也
㢘子瑀
　禮殿圖有家語史記無
魯孺子悲
　按小戴禮雜記恤由之喪哀公使孺悲之孔子學士喪禮
　士喪禮于是乎書鄭康成注云士之喪禮已廢矣孔子以
　敎孺悲國人乃復書而存之方慤注云喪禮將亡聖人不
　可以不書必待孺悲學之然後孔子書之者以明禮之不
　廢亦有所因也蓋孔門自子夏兼通六藝而外若子木之
　受易子開之習書子輿之述孝經子貢之問樂有若仲弓
　閔子騫言游之撰論語而傳士喪禮者實孺悲之功也惟
　因論語紀悲欲見而孔子以疾辭疑孔子拒之門牆之外
　不屑敎誨當知始雖辭疾終授以禮以親受禮于孔子之
　儒反不得與配食之列斯則祀典之闕矣
公罔子之裘
序子點
　按二子從射矍相之圃孔子使揚觶而語見禮記射義射
　旣闕子路進曰由與二三子者之爲司馬何如孔子曰能
　用命矣則家語載之記首言孔子與門人習射于矍相之
　圃子路之云曰二三子是二子爲孔子弟子無疑也
仲孫子何忌僖子貜之子也卒諡懿子
　按春秋左氏傳孟僖子將死召其大夫曰孔丘聖人之徒
　也臧孫紇有言曰聖人有明德者若不當丗其後必有達
　人今其將在孔丘乎我若獲後必屬說與何忌于孔子使
　事之而學禮焉故孟懿子與南宮敬叔師事仲尼據此縁
　僖子病不相禮故曰禮人之幹也無禮無以立乃屬二子
　事孔子學禮焉懿子問孝對曰無違蓋語以無違僖子學
　禮之命樊遲不知子吿之以生事之以禮死葬之以禮祭
　之以禮舍禮無以敎懿子也孔叢子又載懿子問書欽四
　鄰之義不可不附弟子之列云
仲孫子說(亦作/閱)孟僖子之子懿子之弟居南宮又曰南宮敬叔
　按丗本仲生貜生南宮縚孔安國以南宮适即敬叔魯大
　夫鄭康成注禮云敬叔魯孟僖子之子仲孫閱是也又云
　南宮縚孟僖子之子南宮閱也字子容其妻孔子兄女陸
　德明釋文云南宮閱一名縚司馬貞史記索隱亦云南宮
　括家語作南宮縚按其人是魯孟僖子之子仲孫閱也近
　髙郵夏洪基辨南宮适括縚字子容是一人仲孫閱說字
　敬叔是一人攷春秋名號歸一圖仲孫即閱南宮敬叔僖
　子之子孔子弟子也而不及括縚則夏說似屬可從昔孔
　子將適周敬叔言于昭公資車一乗馬二匹與敬叔俱至
　周問禮于老聃問樂于萇弘歷郊射之所攷明堂之制察
　廟朝之度自周反魯弟子稍益進焉子曰自南宮敬叔之
　乗我車也而道加行是敬叔在弟子之列有功于聖門者
　矣今祀典配适而無閱不無可議焉
孔子璇
　按嘉靖中張孚敬改定祀典以秦冉顔何疑爲字畫之誤
　而罷其祀又以薛邦疑即鄭國遂亦罷祀而并黜孔璇其
　說本于程敏政攷秦冉開元中追封彭衙伯大中祥符間
　加封新息侯顔何開元中封開陽伯大中祥符間加封堂
　邑侯自唐迄明從祀已久所謂有其舉之莫或敢廢而孚
　敬廢之過矣家語孔璇叔仲會年相比俱執筆迭侍孔子
　孟武伯見孔子而問曰此二孺子之幼也于學豈能識于
　壯哉孔子曰然少成則天性也習摜若自然也惟因二子
　合傳故不復别標璇名今會旣得祀璇不應獨遺矣此則
　祀典之闕也
衞司寇惠叔蘭
　按家語子游嘗從孔子適衞與將軍子蘭相善使之受學
　于夫子司寇惠子之喪檀弓文也鄭司農注云惠子衞將
軍文子彌牟之弟惠叔蘭也古今議弟子從祀者率本家
語而孔璇惠叔蘭獨遺之不當補其闕乎又荀卿法行篇
南郭惠子問於子貢曰夫子之門何其雜也子貢曰君子
　正身以俟欲來者不距欲去者不止且夫良醫之門多病
　人櫽括之側多枉木是以雜也楊倞注云夫子弟子未詳
　其姓名蓋居南郭因以爲号据此疑即蘭也
魯太史左丘子明唐貞觀十三年詔與顔淵同從祀廟庭宋
祥符中贈瑕丘伯政和中改贈中都伯
葉夢得曰古有左氏左丘氏太史公稱左丘失明厥有國
語今春秋傳作左氏而國語出左丘氏則不得爲一家文
　體亦自不同其非一家書明甚
　按左氏爲孔子弟子主其說者衆矣謂孔子將修春秋與
　左丘明乗如周觀書于周史歸而修春秋之經丘明爲之
　傳者嚴彭祖也謂左丘明親見夫子好惡與聖人同者劉
　歆也謂仲尼與丘明觀魯史記有所襃貶口授弟子弟子
　退而異言丘明恐弟子各安其意以失其眞故論本事而
　作傳者班固也謂左氏傳理長至明至切至直至順長于
　二傳者賈逵也謂春秋諸家去孔子逺左氏傳出孔子壁
　中近得其實者王充也謂丘明之傳嚢括古今表裏人事
　者盧植也謂丘明受經于仲尼是爲素臣者杜預也謂孔
　子作春秋丘明子夏造膝親受者荀崧也謂丘明之傳釋
　孔氏之經子應乎母以膠投漆者孔穎達也謂丘明躬爲
　魯史受經于仲尼者劉知幾也謂左氏受經于仲尼博采
　諸家敘事尢備能令萬代之下見其本末比餘傳功最髙
　者啖助也謂仲尼明周公之志而修經丘明受仲尼之經
　而爲傳者權德輿也謂孔氏之門左氏冨而不誣有以見
　聖賢之心者劉軻也謂丘明與聖人同時接其聞見參求
　其長左氏爲上者陳岳也蓋自唐以前諸儒之論皆以丘
　明受業孔門故貞觀永徽中祀周公爲先聖孔子爲先師
　是時孔庭配食止顔淵左丘明二人襃崇之禮若此迨宋
　羣儒盡舍三傳說春秋久而論丗者惑于趙匡之說則疑
　左氏在孔子之前惑于王安石之說則疑左氏生孔子之
　後衆口紛綸迄無定論遂使唐代特祀之先賢并不得與
　七十子之列然則漢晉以來經生之說均不足信邪竊以
　爲議禮者之失矣
　又按司馬遷報任少卿書左丘失明厥有國語應劭風俗
　通丘姓魯左丘明之後然則左丘爲複姓甚明孔子作春
　秋明爲作傳春秋止獲麟傳乃詳書孔子卒孔子旣卒周
　人以諱事神名終將諱之爲弟子者自當諱師之名此第
　稱左氏傳而不書左丘也
魯林子放唐贈淸河伯宋贈長山侯
　按家語弟子解史記弟子傳均無林放姓名惟蜀禮殿圖
　有之
牧子皮
　趙岐曰牧皮事孔子學者
　按孟子與琴張曽晳並稱此必孔子之所與似不宜置之
　祀典之外
常子季
　按莊子德充符篇常季問于仲尼曰王駘兀者也從之游
　者與夫子中分魯郭象注常季孔子弟子
魯大夫子服子何景伯
　按漢魯峻石壁畫七十二子像有子服景伯唐劉懷玉作
　孔聖眞宗録以子服景伯在七十子之間
賔牟子賈
　廣韻注漢複姓魯有賔牟賈
　按樂記賔牟賈侍坐于孔子孔子與之言及樂賔牟賈起
　免席而請斯弟子之職也子曰居吾語女論語之命季路
　孝經之命子輿皆然孔子蓋以師道自居則賈在弟子之
　列明矣惟是孔子語弟子必呼其名而記稱之曰吾子豈
　記禮者去聖人之丗稍後遂有此失乎
鞠子語
　按晏子春秋景公上路寢聞哭聲曰吾若聞哭聲何爲者
　也梁丘據對曰魯孔丘之徒鞠語者也明於禮樂審於服
喪其母死葬埋甚厚服喪三年哭泣甚哀公曰豈不可哉
　而色恱之孔叢子詰墨篇亦載其事蓋曽參閔損髙柴仲
　由孺悲而外又一孝子也
齊大夫顔子涿聚(或作/濁鄒)
　按呂覽云顔涿聚梁父之大盜也學于孔子爲天下名士
　以終其壽而史記孔子丗家稱弟子三千身通六藝者七
　十有二人如顔濁鄒之徒受業者甚衆則雖不在七十子
　之列然不可謂非孔氏之徒矣
　右家語弟子解七十六人又與叔孫會合傳有孔璇又别
　見者惠叔蘭共七十八人史記弟子傳七十七人别見孔
　子丗家者有顔涿聚共七十八人蘇轍撰古史著録七十
　九人家語有而史記無者琴牢薛邦申續陳亢縣亶也史
　記有而家語無者公伯寮鄭國申棠鄡單秦冉顔何也益
　以文翁禮殿之㢘瑀林放魯峻石壁畫象之子服何禮雜
　記之孺悲射義之公罔之裘序點春秋左氏傳之仲孫何
　忌仲孫閱晏子之鞠語孟子之牧皮莊子之常季通計九
　十八人竊謂中有姓氏相近者不當以臆見去留先師之
　庭宜槩應從祀他若論語之闕黨互郷二童子魯峻石壁
　畫象之庄子慮襄子孺襄子魯公子庶顔子思夫子髙韋
　續書品爲素王紀瑞製麒麟書之申姓名闕失又蘧伯玉
　孔子嚴事之友施存雖載陶弘景眞誥在三千人之數不
　與弟子之列不復著録恐滋後學之惑也
　又按孔門弟子籍漢藝文志有孔子徒人圖法二卷隋經
　籍志有鄭康成論語孔子弟子目録一卷(唐藝文志作論/語篇目弟子)惜俱
　失傳議禮者止以國語爲憑至斥史記爲附會若文翁禮
　殿圖置之不復參詳矣又會要通典祖庭廣記素王紀事
　孔門僉載闕里志等編紀諸弟子連書姓名統不分析以
　致明南北雍闕里廟曁海内外府州縣衞學從祀弟子率
　改複姓爲一字姓沿其誤而不知今依廣韻注如奚容壌
　駟左人少叔石作左丘悉爲更正冀信古之君子有取焉
　又按古今人表于孔子弟子居第二等者左丘明顔淵閔
　子騫冉伯牛仲弓居第三等者宰我子貢冉有季路子游
　子夏曽子子張曽晳子賤南容公冶長公西華有若漆雕
　啓澹臺滅明樊遲巫馬期司馬牛子羔原憲顔路商瞿季
　次公良顔刻顔柳居第四等者孟懿子南宮敬叔公伯寮
　公肩子子石琴牢賔牟賈居第五等者顔燭雛陳亢林放
　申棖子服景伯
曝書亭集卷第五十六
曝書亭集卷第五十七
　　　　　　　　　　　　秀水　朱彞尊　錫鬯
　考(二)
　　　孔子門人考
成回
　劉向曰成回學于子路
楚馯臂子弓(㦯作/弘)
　司馬遷曰孔子傳易于商瞿瞿傳楚人馯臂子弘
　應劭曰子弓是子夏門人
　韓子曰荀卿之書語聖人必曰孔子子弓子弓之事業不
傳惟太史公書弟子傳有姓名曰馯臂子弓
　吳萊曰荀卿所重仲尼子弓子弓未審何人韓子曰仲尼
弟子有馯臂子弓漢儒林傳商瞿授易仲尼瞿傳魯橋疵
　子庸子庸傳江東馯臂子弓子弓與仲尼不同時又行事
　無大卓卓不足以配孔子邢昺論語疏引王弼說逸民朱
　張字子弓然弼說又不見有他據也要之孔子嘗稱冉雍
　可使南面且在德行之科雍字仲弓盖與子弓同是一人
　如季路又稱子路然也將荀卿之學實出于子弓之門人
　故尊其師之所自出與聖人同列
　按子庸傳易于子弓弓㦯作弘吳氏欲更作雍未免失之
　鑿矣
魯橋庇子庸
　班固曰商瞿受易孔子以授魯橋庇子庸
　司馬貞曰橋庇丗本作蟜疵字子肩魯莊公族
　按子木傳易史記謂子弘授子庸漢書漢紀釋文謂子庸
　授子弓所載互異今並存之
魏文侯都
　司馬遷曰文侯受子夏經藝
　徐廣曰名都丗本曰斯也
　鮑彪曰桓子之孫
　呉師道曰名勘
　按文侯受經藝于子夏撰有孝經傳蔡邕明堂論引其文
　曰大學者中學眀堂之位也又賈思勰齊民要術耕田篇
　引其文曰民春以力耕夏以鏹耘秋以収斂當是孝經用
　天之道分地之利注也
晉段干木
呂不韋曰段干木晉國之大駔也學于子夏為天下名士
顯人以終其壽
羅泌曰段干氏初邑段後邑于因邑為氏魏世家有段干
子田世家有段干朋而風俗通氏姓注乃以爲姓段名干
木盖以呂氏春秋干木光于德與魏都賦干木之德之言
誤之唐百官表遂謂封段而為干木大夫疎矣幽通賦云
木偃息以藩魏干木豈其名哉
田無擇子方
李頤曰魏文侯師也名無擇
韓子曰子夏之學其後有田子方子方之後流而爲莊周
　故周之書喜稱子方之爲人
齊髙行子
　趙岐曰髙子齊人
　徐整曰子夏授詩于髙行子
　王應麟曰髙行子即詩序及孟子所謂髙子也
曽申子西
　劉向曰左丘明授春秋于曽申
　趙岐曰曽西曽子之孫
　陸德明曰曽參之子受詩于子夏
　王應麟曰曽西趙岐注以爲曽子之孫集注因之經典序
　録曽申字子西曽參之子子夏以詩傳曽申左丘明作傳
　以授曽申曽西之學于此可攷楚鬬宜申公子申皆字子
　西則曽西之爲曽申無疑
　按史記呉起事曽子其母死不歸曽子薄之而與起絶所
　云曽子疑是曽申
齊公羊髙宋贈臨淄伯
　戴宏論春秋曰子夏傳與公羊髙
　荀崧曰公羊親受子夏
　梁武帝曰公羊稟西河之學
　孔穎達曰孔子授春秋于卜商商授弟子公羊髙穀梁赤
　各爲之傳
　呉兢曰公羊髙乃子夏弟子
魯穀梁赤宋贈龔丘伯改贈睢陽伯
　應劭曰穀梁子名赤子夏弟子
　楊士勛曰穀梁子名俶字元始
顔師古曰穀梁子名喜受經于子夏
　按羅長源撰路史炎帝之後不言有公羊穀梁氏羅子蒼
　識遺云公羊穀梁自髙赤作傳外更不見有此姓萬見春
　謂皆姜字切韻脚疑爲姜姓假託然自髙傳子平平傳子
　地地傳子敢敢傳子壽見于戴宏所記而班氏古今人表
載有二子居第四等計劉氏宋氏丗本亦必載之未必假
　託也
　又按春秋爲孔子所作則說春秋者必係孔氏門人若公
　羊傳所稱沈子司馬子女子北宮子曽子髙子穀梁傳所
　稱尸子沈子皆是已子言之春秋屬商其皆子夏之徒與
魯孔伋子思宋崇寧初贈沂水侯咸淳中加贈沂國公
　孔鮒曰子思受業于曽子
韓子曰子思之學蓋出曽子
　按班氏古今人表子思居第二等
樂正子春
　鄭康成曰曽子弟子
魯檀弓
　陸德明曰檀弓魯人善于禮
　胡寅曰檀弓曽子門人纂修論語
沈猶行
　趙岐曰曽子弟子
　按廣韻注沈直深切漢複姓魯有沈猶氏常朝飲其羊不
　當從上聲讀
陽膚
　包咸曰陽膚曽子弟子
公眀髙
　趙岐曰公眀髙曽子弟子
公眀宣
　劉向曰公眀宣學於曽子
單居離
　大戴禮記注曰單居離曽子弟子
公眀儀
　孔穎達曰子張之喪公眀儀為志焉公眀儀是其弟子儀
　又爲曽子弟子故祭義云公眀儀問于曽子曰夫子可以
　為孝乎是也
子襄
趙岐曰曽子弟子
公孫尼子
　按漢書藝文志儒家有公孫尼子二十八篇雜家有公孫
　尼一篇顔師古注云七十子之弟子隋經籍志唐藝文志
　均載公孫尼子一卷注云似孔子弟子沈約謂樂記取公
　孫尼子劉瓛謂緇衣公孫尼子所作今從顔氏㝎為孔子
　門人
丗碩
　按漢志世子二十一篇列在儒家者流王充論衡本性篇
　周人丗碩以為人性有善有惡在所養焉故作養書一篇
　宓子賤漆雕開公孫尼子之徒亦論性情與丗子相出入
志所載宓子十六篇漆雕子十三篇皆宗師仲尼以重其
　言者也顔師古曰世子陳人七十子之弟子
景子
　按漢藝文志景子三篇顔師古云說宓子語似其弟子
王史氏
　漢志王史氏二十一篇
　劉向曰六國時人
　顔師古曰七十子後學者
李克
　漢藝文志李克七篇
　顔師古曰子夏弟子爲魏文侯相
芊嬰
漢志十八篇
顔師古曰齊人七十子之後
公孫段
韓非曰孔子之後儒分爲八有子張氏子思氏顔氏孟氏
漆雕氏仲良氏公孫氏樂正氏之儒
陶潛曰顔氏傳詩爲道爲諷諫之儒孟氏傳書爲道爲
疎通致逺之儒漆雕氏傳禮爲道爲恭儉莊敬之儒仲良
　氏傳樂為道以和陰陽爲移風易俗之儒樂正氏傳春秋
爲道為屬辭比事之儒公孫氏傳易為道為潔靜精微之
　儒
　按儒分爲八其一公孫氏傳易者也羣輔録有明徵而未
　詳其名攷晉書太康二年汲郡人不準發魏王冢得竹書
　易五篇公孫段與邵陟論易二篇此則公孫氏之易矣或
　疑公孫氏爲龍龍字子石雖在七十子之列不聞傳易若
　趙人名龍者字子秉故莊子謂惠子曰儒墨楊秉四與夫
　子爲五果孰是邪所云秉者龍也詭辭數萬騁堅白異同
　之辯初非孔氏弟子小司馬史記索隱誤認爲一人今考
　定傳易者爲公孫段若鄭大夫字伯石者又一人也
縣亶父(亶索隱作豐家語無/父字依廣韻注添)子象
　王應麟曰縣豐唐宋封爵皆不及禮記檀弓有縣子豈其
　人與
　按子象爲孔子門人見廣韻注此唐宋封爵未之及云
公休哀
公祈哀
　廣韻注孔子門人有公休哀公祈哀
　按公祈哀疑即公晳哀以晳作祈形相類而譌也然廣韻
注旣列孔子弟子公晳哀于前又列孔子門人公祈哀于
　後則别是一人未可臆決也
盆成括
按晏子春秋景公宿于路寢之宫夜分聞西方有男子哭
者公悲之明日朝問于晏子晏子對曰西郭徒居布衣之
士盆成适也父之孝子兄之順弟也又嘗爲孔子門人今
其母不幸而死祔柩未葬家貧身老子􁥱恐力不能合祔
是以悲也公曰子爲寡人弔之嬰往弔咎公不辱臨公使
男子袒免女子髮笄開凶門而迎适則适乃與景公同時
　不當與孟子弟子之列宋配祀孟子追贈萊陽伯孫宣公
　言括嘗欲學于孟子亦疑辭也
　歐陽子有言受業者爲弟子受業于弟子者爲門人試稽
　之論語所云門人皆受業于弟子者也顔淵死門人厚葬
　之此顔子之弟子也子出門人問此曽子之弟子也子疾
　病子路使門人爲臣又門人不敬子路此子路之弟子也
　子夏之門人問交于子張此子夏之弟子也孟子云門人
　治任將歸入揖于子貢此子貢之弟子也觀洪氏隸釋隸
　續所載東漢諸碑有弟子復有門生門人弟子固有别矣
　若夫弟子之子分比于門人子淵子輿本門人也而列于
　弟子他如季路之子子崔子輿之子元及華子游之子言
　思子張之子申詳又齊有芉嬰著芉子十八篇亦七十子
　之後雖未詳其所師要當互學于七十子者也
　又按孔子門人古今人表居第三等者樂正子春段干木
　田子方第四等者公羊子穀梁子公明髙第五等者陽膚
　第六等者檀弓而子張之子申詳亦置第三等
　　　孟子弟子考
樂正子克宋政和中贈利國侯
　趙岐曰孟子弟子爲魯臣
萬子章宋贈博興伯
　趙岐曰孟子弟子
公孫子丑宋贈夀光伯
　趙岐曰孟子弟子
浩生(亦作/吿)子不害宋贈東阿伯
　趙岐曰齊人
孟仲子宋贈新蔡伯
　趙岐曰孟仲子孟子之從昆弟從學于孟子者也
陳子臻宋贈蓬萊伯
　趙岐曰孟子弟子
充子虞宋贈昌樂伯
　趙岐曰孟子弟子
屋廬子連宋贈奉符伯
　趙岐曰孟子弟子
徐子辟宋贈仙源伯
趙岐曰孟子弟子
陳子代宋贈沂水伯
　趙岐曰孟子弟子
彭子更宋贈雷澤伯
　趙岐曰孟子弟子
公都子■宋贈平陰伯
　趙岐曰孟子弟子
咸丘子蒙宋贈須城伯
　趙岐曰孟子弟子
髙子■宋贈泗水伯
　趙岐曰髙子齊人嘗學于孟子
桃子應宋贈膠水伯
　趙岐曰孟子弟子
盆成子括宋贈萊陽伯
　孫奭曰盆成括嘗學于孟子
滕子更
　趙岐曰滕更滕君之弟來學于孟子
　吳莱曰孟子學出于曽子子思荀卿猶從而譏曰世俗之
　溝愚瞀儒嚾嚾然略法先王案往舊造說而不知其統我
　則異焉治則法後王而已矣所謂溝愚瞀儒正指萬章公
　孫丑之徒也荀卿在戰國号稱大儒猶同門異戸如此
　頋炎武曰史記索隱以萬章公明髙等並孟子之門人廣
　韻注又云離婁門人不知其何所本元吳萊著孟子弟子
　列傳惜乎今不傳也
　按趙岐注孟子以季孫子叔二子為孟子弟子季孫知孟
　子意不欲而心欲使孟子就之故曰異哉弟子之所聞也
　子叔心疑惑之亦以爲可就之矣孫宣公奭猶因其說故
　政和五年從太常議贈季孫豐城伯子叔乗陽伯自朱子
　集注出乃始非之丗莫有從趙氏之說者矣吳立夫氏撰
　孟子弟子列傳書雖不傳序稱一十九人則未嘗依朱子
　去季孫子叔二人益以滕更適合十九人之數考盡心篇
　公都子曰滕更之在門也趙岐注滕更滕君之弟來學于
　孟子也其爲弟子甚明不知宋太常之議何獨贈爵不及
　有不可解者至于史記索隱以公眀髙爲孟子弟子而廣
　韻注謂離婁爲孟子門人無稽之言君子不信又廣韻注
　詮丘字引孟子齊有曼丘不擇今七篇無其文弟子與其
　不謂之弟子與吾不得而知之矣
　又按班氏古今人表孟子居第二等其弟子公孫丑居第
　三等萬章樂正子吿子髙子居第四等徐子居第五等餘
　不與焉
曝書亭集卷第五十七
曝書亭集卷第五十八
　　　　　　　　　　　秀水　朱彞尊　錫鬯
　考
　　　太極圖授受考
自漢以來諸儒言易莫有及太極圖者惟道家者流有上方
大洞眞元妙經著太極三五之說唐開元中明皇爲製序而
東蜀衞琪注玉淸無極洞仙經衍有無極太極諸圖按陳子
昂感遇詩云太極生天地三元更廢興至精諒斯在三五誰
能徵三元本律曆志陰陽至精之數三五本魏伯陽參同契
要之太極圖說唐之君臣已先知之矣陳摶居華山曽以無
極圖刊諸石爲圜者四位五行其中自下而上初一曰玄牝
之門次二曰煉精化氣煉氣化神次三五行定位曰五氣朝
元次四陰陽配合曰取坎塡離最上曰煉神還虚復歸無極
故謂之無極圖乃方士修煉之術爾相傳搏受之呂嵒嵒受
之鍾離權權得其說于伯陽伯陽聞其旨于河上公在道家
未嘗詡爲千聖不傳之祕也元公取而轉易之亦爲圜者四
位五行其中自上而下最上曰無極而太極次二陰陽配合
曰陽動陰靜次三五行定位曰五行各一其性次四曰乾道
成男坤道成女最下曰化生萬物更名之太極圖仍不沒無
極之旨由是諸儒推演其說南軒張氏謂元公自得之妙蓋
以手授二程先生者自孟氏以來未之有也晦菴朱子謂先
生之學其妙具于太極一圖山陽度正作元公年表書慶曆
六年知䖍州興國縣程公珦假倅南安因與先生爲友令二
子師之時明道年十五伊川年十四爾其後先生作太極圖
獨手授之他莫得而聞焉攷是年元公以轉運使王逵薦移
知郴縣自是而後二程子未聞與元公覿面然則從何地手
授乎伊川撰明道行狀云先生爲學自十五六時聞汝南周
茂叔論道遂厭科舉之業慨然有求道之志未知其要泛濫
于諸家出入于老釋者幾十年反求諸六經而後得之繹其
文若似乎未受業于元公者不然何以求道未知其要復出
入于老釋也邪潘興嗣志元公墓亦不及二程子從游事明
道之卒其弟子友朋若范淳夫朱公掞邢和叔游定夫敘其
行事皆不言其以元公爲師惟劉斯立謂從周茂叔問學斯
猶孔子問禮于老子問樂于萇弘問官于郯子云然蓋與受
業有間矣呂與叔東見録則有昔受學于周茂叔之語然弟
子稱師無直呼其字者而遺書凡司馬君實張子厚邵堯夫
皆目之曰先生惟元公直呼其字至以窮禪客目元公尤非
弟子義所當出且元公初名惇實後避英宗藩邸嫌名改惇
頤夫旣以學傳伊川矣不應下同其名而伊川亦不引避昔
朱子表程正思墓稱其名下字同周程亟請其父而更焉孰
謂二程子而智反出正思下哉此皆事之可疑者也
　　　浙江分地考
浙江布政使司初設所轄九府而已嘉興湖州統于直隸故
實録洪武九年十二月書真隸湖州嘉興諸府水災遣戸部
主事趙乾等賑給十一年五月勅工部定歲造軍器之數其
書嘉興湖州亦冠以直隸字至十四年四月復置巡檢司嘉
興府一嘉興縣之杉靑牐湖州府三烏程縣之後潘德淸縣
之下塘新市仍以直隸文冠之宋濂京畿鄉闈紀録序云洪
武辛亥秋八月洊當鄉貢之期凡畿内三州十七府之士皆
懽忻相吿裹粻而奔走儀曹具以狀聞所云十七府者直隸
之府十四其一廣德四年以後始降爲州合嘉興湖州而共
計之也天台徐一䕫送趙郷貢序云元置行省于浙領郡三
十二杭隸焉今領郡九杭亦隸焉崇德貝瓊縠江漁者詩序
云洪武五年秋校文浙江太末徐復禮迫有司命起與九府
之士俱遂與四十人之選鄞人鄭眞跋同年録云洪武壬子秋
浙省承詔旨合九郡之士試之得四十名上諸京師又送何
本道還金華序云洪武五年詔命三年疊試于是浙江所屬
九郡以其名上之行省而金華何本道與焉其云九郡者嘉
興湖州不在其内逮洪武十四年十一月始以二府改隸浙
江攷淸類天文分野之書于洪武十七年進呈二府沿革祇
書今屬浙江布政司語焉勿詳後之人罔聞知由是柳琰鄒
衡趙瀛劉應鈳志嘉興勞鉞栗祁張鐸志湖州俱不言分地
本末惟仁和夏時正撰杭州府志獨云元至正二十六年十
一月皇朝平浙置浙江等處行中書省領府九洪武九年改
爲浙江等處承宣布政使司十五年割直隸嘉湖二府隸浙
江領府十一又云洪武三年詔開科舉浙江行省即杭州府
學之西爲貢院合試九府之士書之特詳嘉靖中武進薛應
旂修通志自言郡縣志可采録者十無一二顧夏氏之志具
在何漫無考稽夫畫野分疆地志之大綱乃置而弗書後之
紀方輿者率本通志則紕繆多矣作浙江分地考
　　　呂冢考
半邏之南有呂冢相傳謂呉孱陵侯蒙冢也考呉志蒙卒于
公安史不言其葬處而盛弘之荆州記云長沙蒲圻縣有呂
蒙冢冢中髑髏極大蒙形旣長偉疑即蒙髑髏則冢之在楚
可信矣按漢未黄巾之亂吳有許昇妻呂榮不辱于賊爲所
殺糜府君斂錢葬之嘉興南土人号義婦堰然則呂冡殆呂
榮之冢其音聲相近遂譌榮爲蒙爾地名之傳于今往往非
昔即以嘉興論如由拳之譌爲油潭西埏之譌爲西縣蹲賔
之譌爲蒸餅射㐮之譌爲壽香新塍之譌爲新城徐彎廟之
譌爲徐偃王廟蓋不可勝數矣書以俟記地志者正之
　辨
　　　尚書古文辨
尚書古文出孔子壁中安國孔子後悉得其書考伏生所傳
二十九篇得多十六篇以授都尉朝倪寛于時司馬遷亦從
安國問故班固謂遷書載堯典禹貢洪範微子金縢諸篇多
古文說攷諸史記于五帝本紀載堯典舜典文于夏本紀載
禹貢臯陶謨益稷甘誓文于殷本紀載湯誓髙宗肜日西伯
戡黎文于周本紀載牧誓甫刑文于魯周公丗家載金縢無
逸費誓文于燕召公丗家載君奭文于宋微子丗家載微子
洪範文凡此皆從安國問故而傳之者乃孔壁之眞古文也
然其所載不出二十九篇外惟湯誥載其文百三十字太誓
載其文九十七字良由十六篇未奉詔旨立博士設弟子安
國不敢私授諸人故自膠州庸生而下至于桑欽所習者仍
二十九篇而已東漢之初扶風杜林得漆書于西州以授徐
巡衞宏于是賈逵作訓馬融作傳鄭康成注解餘若尹敏孫
期丁鴻劉祐張楷孔喬周磐類從漆書之學初不本于安國
而孔穎達正義謬稱孔所傳者賈逵馬融等皆是又言鄭意
師祖孔學而賤夏侯歐陽等由穎達不察見古文字即以爲
安國所傳亦觕疎甚矣漆書古文雖不詳其篇數而馬鄭所
注實依是書陸氏釋文采馬氏注甚多然惟今文曁小序有
注亦無一語及増多篇文是賈馬鄭諸家未覩孔氏古文者
也後漢書孔僖傳自安國以下丗傳古文尚書連叢子亦載
孔大大與僖子季彦問荅大夫曰今朝廷以下四海以内皆
爲章句内學而君獨治古義盍固已乎季彦荅曰先聖遺訓
壁出古文臨淮傳義可謂妙矣而不在科策之例丗人固莫
識其奇賴吾家丗丗獨修之若是則壁中之書僖家具存矣
獨怪肅宗幸魯遇孔氏子孫備具恩禮僖家旣有臨淮傳義
其時上無挾書之律下無偶語之禁何不于講論之頃一進
之至尊上之東觀乃祕不以示人乎竊意僖家古義亦無異
博士所傳之篇目是僖亦未覩孔氏増多之古文也趙岐注
孟子髙誘注呂覽杜預注左傳遇孔氏増多篇内文皆曰逸
書惟許愼說文序謂易稱孟氏書孔氏詩毛氏夫以賈馬鄭
諸儒均未之見許氏何由獨得之其撰五經異義于舜典禋
于六宗一云六宗者上不謂天下不謂地旁不謂四方居中
恍惚助陰陽變化此歐陽生大小夏侯氏說也一云古尚書
說六宗者謂天宗三地宗三天宗日月北辰也地宗岱山河
海也日月爲陰陽宗北辰爲星宗岱山爲山宗湖海爲水宗
所謂古尚書說者賈逵之說本之漆書者也使許氏稱孔氏
書則四時寒暑日月星水旱之氣亦必舉之矣乃僅述歐陽
夏侯賈氏之說則愼實未見孔氏古文者也譙周五經然否
論援古文書說以證成王冠期攷今孔傳無之則周亦未見
孔氏古文者也正義謂王肅注書始似竊見孔傳故注亂其
紀綱爲夏太康時然攷陸氏釋文所引王注不一並無及于
増多篇内隻字則肅亦未見孔氏古文者也正義又云古文
尚書鄭沖所授沖在髙貴鄉公時業拜司空髙貴鄉公講尚
書沖執經親授與鄭小同俱被賜使得孔氏増多之書何難
上進其後官至太傅禄比郡公几杖安車備極榮遇其與孔
邕曹羲荀顗何晏共集論語訓注奏之于朝何獨孔書止以
授蘇愉祕而不進又論語解雖列何晏之名沖實主之若孔
書旣得則或謂孔子章引書即應證以君陳之句不當復用
包咸之訓謂孝乎惟孝美大孝之辭矣竊疑沖亦未見孔氏
古文者也正義又引晉書皇甫謐從姑子外弟梁柳得古文
尚書故作帝王丗紀往往載孔傳五十八篇之書夫士安旣
得五十八篇之書篤信之宜于丗紀均用其說乃孔傳謂尭
年十六即位七十載求禪試舜三載自正月上日至堯崩二
十八載堯死夀一百一十七歲而丗紀則云堯年百一十八
歲孔傳謂舜三十始見試用歷試二年攝位二十八年即位
五十年升道南方巡守死于蒼梧之野而葬焉壽百一十二
歲而丗紀則云舜年八十一即眞八十三而薦禹九十五而
使禹攝政攝五年有苗氏叛南征崩于鳴條年百歲孔傳釋
文命謂外布文德敎命而丗紀則云足文履已故名文命字
髙密孔傳釋伯禹謂禹代鯀爲崇伯而丗紀則云堯封爲夏
伯故謂之伯禹孔傳釋呂刑云呂侯爲天子司寇而丗紀則
云呂侯爲相所述多不相符竊疑謐亦未見孔氏古文者也
然則増多十六篇自漢迄西晉蔑有見者一旦東晉之初古
文五十九篇俱出而并得孔氏受詔所作之傳學者有不踴
躍稱快者乎於焉諸儒或說大義或成義疏或釋音義越唐
及汴宋莫敢輕加擬議南渡以後新安朱子始疑之伸其說
者吳棫趙汝談陳振孫諸家猶未甚也迨元之吳澄明之趙
汸梅鷟鄭瑗歸有光羅敦仁則攻之不遺餘力矣蓋自徐邈
注尚書逸篇三卷晉人因而綴輯若拾遺秉滯穗以作飯集
雉頭狐腋以爲裘于大義無乖而遺言足取似可以無攻也
論其大略傳文之可疑者安國嘗注論語矣堯曰篇予小子
履十句注云是伐桀吿天之文墨子引湯誓若此而傳以釋
湯誥在克夏之後雖有周親二句注云親而不賢則誅之管
蔡是也仁人謂箕子微子來則用之而傳則云紂至親雖多
不如周家之多仁人傳注岀自一人之手而異其辭何與史
記殷本紀殷之太師少師持其祭器奔周周本紀紂殺比干
囚箕子太師疵少師強抱其樂器奔周宋丗家微子數諫紂
紂弗聽及去未能自決乃問于太師少師太師少師勸微子
去遂行則今文微子篇所云父師少師自有其人史遷受書
于安國其說必本于安國也乃今孔傳云父師太師三公箕
子也少師孤卿比千也夫三仁皆殷王子父師若係箕子殷
人尚質其語兄之子必呼其名惟岀于疵之口故稱微子曰
王子也班氏古今人表亦書太師疵少師強姓名流傳有自
而僞託孔傳者不知也至于賄肅愼之命注云東海駒驪扶
餘馯貃之屬武王克商皆通道焉攷周書王會篇北有稷愼
東則濊良而已此時未必即有駒驪扶餘之名且駒驪主朱
蒙以漢元帝建昭二年始建國号載東國史略安國承詔作
書傳時恐駒驪扶餘尚未通于上國況武王克商之日乎序
文之可疑者三墳言大道五典言常道遯辭易窮分之無可
分也讃易道以黜八索述職方以除九丘無稽勿聽刺之無
可刺也古文之存于今者惟岣嶁禹碑奇古難識其諸壇山
石岐陽獵碣以及夏殷周鼎鐘鬴鬲敦卣盤匜之屬並不作
科斗文何獨孔壁所藏書獨用之殆不過張皇其辭以欺惑
後丗焉爾又言以所聞伏生之書攷論文義定其可知者此
金華王柏所云古文之書初無補于今文反賴今文而成書
者已且如司馬氏問故于安國載入史記諸篇字句多别今
四十九篇中凡今文所有悉與伏生所授無異辭則作序者
初不見孔壁古文僅増多二十五篇而已且班固漢志劉歆
移太常博士書荀恱漢紀顔師古注漢書増多祗十六篇而
安國承詔爲五十九篇作傳若是則諸家所云翻不足信也
史記孔子丗家稱安國爲今皇帝博士至臨淮太守早卒自
序有云予述黄帝以來至太初而訖又云卒述陶唐以來至
于麟止是安國之卒本在太初以前若巫蠱事發乃征和二
年距安國之沒當已久矣漢紀孝成帝三年劉向典校經傳
考集異同于古文尚書云武帝時孔安國家獻之則知安國
已沒而其家獻之漢書文選鋟本流傳偶脫去家字爾若班
氏云遭巫蠱倉卒之難未及施行乃史家追述古文所以不
列學官之故而序言會國有巫蠱事經籍道息乃出自安國
口中不亦刺繆甚乎自髙齋十學士登之文選後之學者遂
不敢非是不可以不辨
　　　五羖辨
孟子百里奚自鬻于秦養牲者五羊之皮食牛趙岐注人言
百里奚自賣五羖羊皮爲人養牛自賣句截五羖羊皮爲人
養牛蓋言衣此食牛也朱子集注云人言其自賣于秦養牲
者之家得五羊之皮而爲之食牛殆言因自鬻得五羊之皮
解者遂疑鬻身止得五羊皮非已扊扅歌云百里奚初娶我
時五羊皮又曰西入秦五羖皮然則奚蓋服五羊之皮入秦
者紉五羊爲裘毛之最豐而賤者所服也曩客代州言之李
孔德孔德不以爲然偶讀范處義詩補傳釋羔羊之詩云素
絲必以五言蓋合五羊之皮爲一裘循其合處以素絲爲英
飾也百里奚衣五羊之皮爲秦養牲蓋仿古制古之羔裘其
製甚精養牲者被五羊之皮蓋賤者之服而召南在位之君
子亦服之非節儉而何其說竟與予合按史記百里奚亡秦
走宛楚鄙人執之繆公聞百里奚賢欲重贖之恐楚人不與
乃使人謂楚曰吾媵臣百里奚在焉請以五羖羊皮贖之楚
楚遂許與之蓋百里奚在秦五羖其素所被服繆公慮楚不
信故以奚所衣之服與之不然則五羖微物楚人豈貪之乎
太原閻百詩好駮正注疏之失作孟子劄記書此質焉并以
寄孔德
　原
　　　原敎
始爲三敎之說者誰與其小人而無忌憚者與生民之初草
衣而血食露處而野合聖人者出敎之田里敎之樹畜養生
之本旣具然後修道以明之其理身心性命其治家國天下
其端禮樂刑政其文易詩書禮春秋蓋自庖犧氏作而伊耆
軒轅堯舜禹湯文武周公孔子以數聖人損益之而敎已大
備初未嘗有所不足必待佛老之說以濟之也佛老者持過
髙之論行不近人情之事不耕則無食不𧖟則無衣無男女
則生人之道息無上下則紛爭之漸起以彼其說行之國中
蓋有時而窮則相率聚于中國食人之食居人之廬陽叛聖
人之言而陰收聖人之敎之利愚者不察遂惑其說至等聖
人之敎三之嗚呼彼之所奉者一而我之所奉者三曽彼之
勿若矣天下之理出乎剛則入乎柔出乎陽則入乎陰出乎
君子則入乎小人未有兩是者也惟内無所主則死生禍福
戰于中其初守道不篤持論兩端其究歸于無所忌憚而獲
罪名敎當是非可否之際倡爲調停之說者未有不流爲小
人者也且所謂敎者何哉君臣父子兄弟夫婦朋友之敎而
已矣舜命契曰敬敷五敎孟子曰使契爲司徒敎以人倫故
曰敎以孝所以敬天下之爲人父者也敎以弟所以敬天下
之爲人兄者也敎以臣所以敬天下之爲人君者也彼二氏
者旣已棄絶其人倫事物之常將何以副敎之名哉子路問
爲政夫子吿之以正名謂名之不正至使民無所措其手足
若是其甚也丗之儒者誦聖人之言而安于三敎之目其亦
罪人矣夫
　　　原刑
墨劓剕宮大辟非舜之五刑也舜以命皐陶者流也鞭也扑
也贖也賊也象以典刑五者是巳甫刑曰苗民勿用靈制以
刑惟作五虐之刑曰法斯則劓刵㭬黥之謂肉刑之始矣刑
者一成而不變聖人之所甚不忍也故就典刑命士流者宥
之鞭扑者贖之若夫怙終不悛則法在必誅賊之爲言殺也
春秋傳晉侯使鉏麑賊趙盾是也相古有虞之丗畫象而民
知禁赭衣墨幪别其冠服使觸罪者知恥悔過得以自新自
五虐之刑作殘其形毁其體膚斷者不可復續終其身不敢
與士民齒將無所用恥焉彼夫劓刵㭬黥在苗民發聞惟腥
舜方哀矜庶戮之不辜務遏絶之豈反效尤而以至仁用至
不仁之法乎荀卿有云治古無肉刑而有象刑斯言是也乃
班固漢志援俗說著論以爲禹承堯舜之後自以德衰而制
肉刑昔者鄭子産鑄刑書叔向非之其言曰夏有亂政而作
禹刑商有亂政而作湯刑其云禹刑湯刑者初未嘗指爲肉
刑而班氏實之孔氏書傳稱呂侯以穆王命作書訓暢夏禹
贖刑之法夏刑大辟二百臏辟三百宮辟五百劓墨各千不
知何所據依殆無稽之言爾愚考肉刑夏莫之用商亦無明
徵伊訓臣下不匡其刑墨岀古文尚書未足深信迨周官分
職乃掌之司刑墨者守門劓者守關宮者守内刖者守囿然
則肉刑其昉于周與穆王閱實其罪許罰以鍰是亦不忍人
之政矣蓋至漢而文帝始除之仁人哉俾五虐之刑絶于丗
可謂盡心焉已顧腐儒之論尚謂肉刑當復豈不謬哉作原
刑吿後之君子治書者兼可明孔傳之僞焉
　　　原貞
表貞婦之里而旌其門自後丗始也然則古人未之重與曰
在易恒之大過曰恒其德貞婦人吉古之人以爲從一而終
者岀乎義之宜無足異也曰女子未嫁而夫死終身不嫁焉
可謂異矣顧經傳亦莫之詳何與曰先王制禮用以防民之
所不足期合乎人事之宜而已未昏而夫死旣葬而除服服
除而嫁人事之常也其或終身不嫁蓋禮之過焉者也此經
傳之所未詳也嗚呼自昏姻之禮廢而夫婦之道苦民至有
自獻其身者矣蒙之蠱曰見金夫不有躬貞也者後丗之所
難雖過於禮焉茍合乎從一之義是則君子之所深取耳曰
古者女未廟見而死不遷於祖不祔於皇姑歸葬於女氏之
黨示未成婦也而況其未昏者乎謂之從可乎曰夫婦之道
守之以恒而始之以感夫男女異室無異火澤之相暌自將
之以行媒之言信之以父母之命委之以禽納之以純帛則
猶山澤之通氣其感與之理已深故曰男女暌而其志通也
因其所感不以死生異其志乃所謂恒其德也春秋僖公九
年書伯姬卒文公十有二年書子叔姬卒公羊穀梁二子傳
曰許嫁矣字而笄之死則以成人之喪治之禮女子未許嫁
而笄燕則鬈首許嫁笄而字則爲之纓蓋至嫁而後主人親
脫之凡此者明繫屬於人所以養貞一也則從之之義也曰
趨喪而哭禮與曰記有之取女有吉日而女死壻齊衰而弔
旣葬而除之夫死亦如之斬衰而弔焉鄭康成范寗皆主其
說其誰曰不可也曰然則死可以合葬與曰周官媒氏掌萬
民之判禁遷葬與嫁殤者未昏而合葬是嫁殤也曰生不得
結其褵死不得同其葬是人事之最可憫者矣旌表焉不可
以已也曰此有司之事也彼女子之貞惟知一其志以恒夫
婦之道而已又豈樂有聞于郷里而爲之者乎山陽髙于雲
其兄之子昂聘大河衞蔣氏之女未娶而夭女趨喪而哭甚
哀自誓不嫁每歲寒食必往祭昂之墓年五十餘矣而有司
莫知也丗儒拘牽之見謂女尚未嫁不當輒詣夫家撫棺而
哭而郷里憫其守者謂死即可以合葬于昂之墓皆非也髙
子習于禮而克明貞女之志故不請于有司乞子文述其事
子遂原貞女之志行合乎經義者吿之而載之丗史者不復
詳焉
曝書亭集卷第五十八
曝書亭集卷第五十九
　　　　　　　　　　　秀水　朱彞尊　錫鬯
　論
　　　書論(一)
書何以終費誓秦誓也說經者曰周之衰孔子有望于魯矣
魯之衰孔子有望于秦矣聖人念焚書之酷雖知不免猶不
能廢人事焉噫是非儒者之言也周官外史掌三皇五帝之
書達書名于四方鄭氏謂若堯典禹貢達此名使知之蓋書
之名旣達矣又慮其久而昧其義也乃命大行人九歲則諭
書名然則百篇之書皆掌之外史而諭之行人非孔子所得
而芟夷翦截黜除之也謂芟夷翦截黜除之者孔安國之序
之文之僞也司馬遷稱孔子序書傳上紀唐虞之際下至秦
繆編次其事而班固亦云序書則斷堯典書也者孔子非有
損益于其間特序之而已夏之書終以嗣征周之書終以費
誓秦誓無以異也周公作多士載于周書魯公作費誓亦得
載于周書無以異也且夫平淮徐一也召穆公程伯休父江
漢常武之篇録于詩安在費誓之不可録于書悔過一也衞
武公賔之初筵列于小雅安在秦誓之不可列于周書以無
足異之事而必謂聖人有心于望周望魯毋乃類于讖緯之
說乎秦師之襲鄭也過周北門左右免胄而下超乗者三百
人王孫滿譏其輕而無禮繆公蓋聞之矣其作誓曰仡仡勇
夫射御不違我尚不欲則悔之之深匪徒以違蹇叔爲憾也
意其封殽尸而還必吿捷于天子而陳其誓辭遂得掌于史
而達之四方雖末由得其詳而要非孔子有意以秦誓終周
書則可信已
　　　書論(二)
說書序者不一謂作自孔子者劉歆班固馬融鄭康成王肅
魏徵程顥董銖諸儒是也謂歷代史官轉相授受者林光朝
馬廷鸞也謂齊魯諸儒次第附會而作者金履祥也至朱子
持論謂決非夫子之言孔門之舊由是九峰蔡氏作書傳從
而去之按古者書序自爲一篇列于全書之後故陸德明稱
馬鄭之徒百篇之序緫爲一卷至孔安國之傳岀始引小序
分冠各篇之首後人習而不察遂謂伏生今文無序序與孔
氏傳並出不知漢孝武時即有之此史遷据以作夏殷周本
紀而馬氏于書小序有注見于陸氏釋文又鄭氏注周官引
書序文以證保傅故許謙云鄭氏不見古文而見百篇之序
攷馬鄭傳注本漆書古文是孔傳未上之時百篇之序先著
于漢代初不與安國之書同時而出也自愚論之周官外史
之職掌達書名于四方此書必有序而今百篇之序即外史
所以達四方者其由來也古矣
　　　詩論(一)
孔子刪詩之說倡自司馬子長歷代儒生莫敢異議惟朱子
謂經孔子重新整理未見得刪與不刪又謂孔子不曽刪去
只是刊定而已水心葉氏亦謂詩不因孔子而刪誠千古卓
見也竊以詩者掌之王朝班之侯服小學大學之所諷誦冬
夏之所敎莫之有異故盟會聘問燕享列國之大夫賦詩見
志不盡操其土風使孔子以一人之見取而刪之王朝列國
之臣其孰信而從之者且如行以肆夏趨以采齊樂師所敎
之樂儀也何不可施于禮義而孔子必刪之俾堂上有儀而
門外無儀何也凡射王以騶虞爲節諸侯以貍首爲節大夫
以采蘩爲節士以采蘋爲節今大小戴記載有貍首之辭未
嘗與禮義悖而孔子于騶虞采蘩采蘋則存之于貍首獨去
之俾王與大夫士有節而諸侯無節又何也燕禮升歌鹿鳴
下管新宮大射儀乃歌鹿鳴三終乃管新宮三終而孔子於
鹿鳴則存之於新宮則去之俾歌有詩而管無詩又何也肆
夏繁遏渠天子所以享元侯者故九夏掌於鐘師而大司樂
王岀入奏王夏尸出入奏肆夏牲出入奏昭夏鄉飲酒之禮
賔出奏陔鄉射之禮賔興奏陔大射之儀公升即席奏陔賔
醉奏陔公入驁此又何不可施於禮義而孔子必刪之俾禮
廢而樂缺又何也正考父校商之名頌十二篇於周太師歸
以祀其先王孔子殷人乃反以先世之所校歸祀其祖者刪
其七篇而止存其五又何也穆王欲肆其心周行天下祭公
謀父作祁招之詩以止王心詩之合乎禮義者莫此若矣孔
子旣善其義而又刪之又何也且詩至於三千篇則輶軒之
所采定不止於十三國矣而季札觀樂於魯所歌風詩無出
十三國之外者又子所雅言一則曰詩三百再則曰誦詩三
百未必定屬刪後之言況多至三千樂師蒙叟安能徧爲諷
誦竊疑當日掌之王朝班之侯服者亦止於三百餘篇而已
至歐陽子謂刪詩云者非止全篇刪去或篇刪其章或章刪
其句或句刪其字此又不然詩云唐棣之華偏其反而豈不
爾思室是逺而惟其詩孔子未嘗刪故爲弟子雅言之也詩
曰衣錦尚絅文之著也惟其詩孔子亦未嘗刪故子思子舉
而述之也詩云誰能秉國成今本無能字猶夫殷鑒不逺在
于夏后之世今本無于字非孔子去之也流傳旣久偶脫去
爾昔者子夏親受詩于孔子矣其稱詩曰巧笑倩兮美目盼
兮素以爲絢兮惟其句孔子亦未嘗刪故子夏所受之詩存
其辭以相質而孔子亟許其可與言詩初未以素絢之語有
害于義而斥之也由是觀之詩之逸也非孔子刪之可信已
然則詩何以逸也曰一則秦火之後竹帛無存而日誦者偶
遺忘也一則作者章句長短不齊而後之爲章句之學者必
比而齊之于句之從出者去之故也一則樂師蒙叟止記其
音節而亡其辭竇公之于樂惟記周官大司樂一篇而其餘
不知制氏則僅記其鏗鏘鼓舞而不能言其義此樂章之所
闕獨多也且夫六詩之序自周官魯之次周商之次魯不自
孔子始也而後之論者若似乎私其宗國存其先祖而然尤
刺繆之甚矣王制變禮易樂者爲不從不從者君流今以太
師之所陳大司樂之所敎瞽矇之所諷誦輒取篇章句字而
刪去之是變禮易樂也若移秦于魏唐之後檜後于陳豳後
于檜其亦何所取義而孔子必更之噫衰周之際禮不期于
壞而壞樂不期于崩而崩孔子方憂其放失考求之不暇而
豈其刪之以自取不從之罪哉
　　　詩論(二)
詩之有序不特毛傳爲然說韓詩魯詩者亦莫不有序如關
睢刺時也芣苡傷夫有惡疾也漢廣恱人也汝墳辭家也蝃
蝀刺奔女也黍離伯封作也雞鳴讒(一作/恱)人也雨無極正大夫
刺幽王也賔之初筵衞武公飲酒悔過也此韓詩之序也楚
元王受詩于浮丘伯劉向元王之孫實爲魯詩其所撰新序
以二子乗舟爲伋之傅母作黍離爲夀閔其兄作列女傳以
芣苡爲蔡人妻作汝墳爲周南大夫妻作行露爲申人女作
弼柏舟爲衞宣夫人作燕燕爲定姜送婦作式微爲黎莊公
夫人及其傅母作大車爲息夫人作此皆本於魯詩之序也
齊詩雖亡度當日經師亦必有序惟毛詩之序本乎子夏子
夏習詩而明其義又能推原國史明乎得失之故試稽之尚
書儀禮左氏内外傳孟子其說無不合毛詩出學者舍齊魯
韓三家而從之以其有子夏之序不同乎三家也惟其序作
于子夏子夏授詩于髙行子此絲衣序有髙子之言又子夏
授曽申申授李克克授孟仲子此維天之命注有孟仲子之
言皆以補師說之未及毛公因而存之不廢若夫南陔六詩
有其義而亡其辭則岀自毛公足成之所謂有其義者據子
夏之序也而論者多謂序作於衞宏夫毛詩雖後出亦在漢
武時詩必有序而後可授受韓魯皆有序毛詩豈獨無序直
至東漢之世俟宏之序以爲序乎
　　　春秋論(一)
春秋之義莫大乎正名何以正之正之以天子之命而已列
爵有五公侯伯子男天子所命也其進也惟天子得進之其
黜也惟天子得黜之孔子特據之以大書于策以明天子之
命故邾附庸也而進爲子滕薛來朝侯也其後滕降爲子薛
降爲伯州虞郭小國也而稱公杞本公也而或降爲侯或降
爲伯或降爲子或復爲伯他若于葵丘宋以公而稱子于温
于召陵陳以侯而稱子傳者見稱名之有異因之據例發義
于宋于陳則云在喪未葬也于州于虞于郭則云非爵也于
杞則云用􁆎禮也夫曰未葬稱子則桓公十有三年衞之宣
公未葬而書衞侯成公三年宋之文公衞之穆公皆未葬而
書宋公衞侯僖公二十五年衞文公旣葬矣而盟于洮書衞
子是稱子不係乎葬不葬也夫謂舍國滅國被執雖生齊之
于死故稱公則紀侯大去其國不當復書侯譚子弦子温子
䕫子沈子胡子不當復書子小邾子執于宋徐子執于楚衞
侯鄭伯曹伯莒子邾子執于晉皆不得復書爵也其曰杞成
公之卒賤之終其身也文公之來盟旣已賤之矣其卒復書
伯其義何也成公文公之書子也以其用􁆎禮雖大曰子也
其先公降而侯侯降而伯其義何也之衆說者皆由尊聖人
之過謂聖人可以意予奪之進以示襃黜以示貶測之愈深
而離之益逺矣方周未衰諸侯不享覲者一貶其爵再削其
地至于不朝者三則六師移之迨後戰于繻葛敗績于貿戎
而成周之禾温之麥可芟而踐六師旣不能移土地又不能
削惟爵號之存猶可操其柄則因其罪貶之當日之諸侯未
肯降心以從天子之命其盟會慶弔來吿于宗國必仍其舊
而莫之改孔子則因其時而考其事書其爵以正其名凡王
之未嘗黜者雖州虞之細猶得稱公其旣黜者杞雖二王之
後迭降爲子俾知王命之不可犯僣稱之不足恃以取信後
世而當時之亂臣強國知所懼焉故曰春秋天子之事也曰
然則宋陳稱子不以在喪未葬歟曰諸侯即位必命之天子
旣葬而稱子未受命于王也受命矣則雖未葬可以書爵宋
公衞侯是也子言之矣惟器與名不可以假人君之所司也
夫以君之所司而在下之權得以進退予奪之則孔子先自
處于無王何以使亂臣強國知懼而示信于後世乎顧羣儒
之說猶紛紛附㑹之不一此乃孔子所云罪我者也
　　　春秋論(二)
春秋隱公元年天王使宰咺來歸惠公仲子之賵三年三月
天王崩秋武氏子來求賻僖公三十三年十有二月公薨于
小寢文公元年春天王使叔服來會葬夏天王使毛伯來錫
公命四年冬十有一月夫人風氏薨五年春王正月王使榮
叔歸含及賵三月葬我小君成風王使召伯來㑹葬八年秋
八月天王崩九年春毛伯來求金傳者曰非禮也喪事無求
求之非正也魯雖不歸周不可以求之曰此失孔子之意矣
周自東遷以後其君非有幽厲之行其臣非有榮暴之殘其
號令政敎以晉楚之彊請隧問鼎折以王章天命之不可犯
未嘗墜文武成康之訓而于同姓異姓之國結好諭志交福
賛喜致禬其禮未之有廢顧諸侯之事天子禮反闕焉孔子
從而書之苟失禮于王室魯雖父母之國不少爲尊者諱俾
後之覽者因年以考事則是非自見焉耳夫平王之與隱公
旣賵及其先公矣又推及其先公之母襄王之與文公旣使
叔服會葬其先公矣又使召伯㑹葬其先公之母其生者被
錫命之榮其死者復有含賵之贈周之于魯其禮不爲不備
矣禮諸侯五月而葬僖公之薨在十二月而榮叔以正月至
其葬也在三月而召伯即以是月至未嘗後期也魯之于周
則不然平王之崩三月來吿至秋而未之賻襄王之崩八月
來吿至改歲及春而貨未之歸夫人有德于已猶不可忘況
施及其親又其事在數歲之内朋友之義無施不報況出天
子之賜而一旦忘之是魯之無禮爲已甚矣周之嗣王若置
不問以宗國不共弔葬四方諸侯將從而效之何以号令于
上而奔走天下故其初以武氏子來求及襄王之喪魯使非
其人弔又不至于是毛伯以上大夫即前錫命之使臨之書
曰來求云者猶夫齊桓之責包茅不入于楚也昔孔子從祭
于魯膰肉不至而行孟子曰不知者以爲爲肉也其知者以
爲爲無禮也周雖貧豈藉魯之金以襄大事哉孔子之作春
秋志在尊王而已尊王故于王室之文有美而無刺羣儒未
究其義于宰咺譏其緩子榮叔譏其兼之非禮于召伯譏其
不及事至謂來聘錫命皆非禮之正是周之備禮無一而是
也石尚之來歸脤也曰久矣周之不行禮于魯也夫不以久
不行禮致譏而反責備禮之非是信羣儒之說則春秋徒周
之謗史爾安在其爲聖人尊王而作乎曰求金與賻非譏子
言則然矣求車何爲者曰古者諸侯以其國之所有時獻于
天子義也桓公八年天王嘗使家父來聘矣至十五年求車
仍以家父爲使魯或前此者許而未之獻故即以奉使之人
責其失信史蓋諱之而沒其文也
　　　春秋論(三)
所以定天下之疑而彰信百世莫善乎春秋昔者魯之文姜
通乎齊襄遂啓彭生之禍而且孫于齊享于祝丘會于禚于
防于穀甚至如京師其游敖也無節當時國人傳聞桓公有
同非吾子之言罔不疑莊公爲齊侯之子將使主魯祀者莫
信爲周公之後國惡孰大于是孔子有憂之從而辯焉不可
也諱之則疑者益甚乃爲著其事于春秋桓公六年九月書
曰子同生是已先是桓三年文姜歸魯齊侯出疆送其女桓
㑹于讙而親受之昏禮之始不爲不重矣逾三年而生莊公
莊公生十二年而桓公始會齊侯于濼爲之特書曰公與夫
人姜氏遂如齊足信㑹濼以前文姜未嘗一至齊而莊公之
生在文姜來歸後三歲其爲魯君之子不待辭說而顯可以
彰諸百丗無惑此丗子之生前乎此者不書後乎此者不書
惟于子同生書之噫易芉以黄易嬴以呂易司馬以牛其事
或未足深信惟無聖人之書法可以袪惑史沒其文斯人之
疑者益甚然後知春秋之爲功丗道者大也
　　　春秋論(四)
以春秋爲春秋述也而謂之作何與古者列國各立之史魯
之克也衞之魚也虢之嚚也晉之蘇也黯也趙也狐也墨也
咸書國中之事以達于天子晉之乗也宋鄭之志也楚之書
也檮杌也燕齊魯之春秋也孔子旣得百二十國寶書非不欲
成東周一代之史有柱下之老聃在不敢專也蓋嘗讀春秋
於老聃之前矣聃也踞竈觚而聽之又得丘明爲之傳于是
作春秋之志乃定原魯史舊文不過所述者一國之事爾周
官邦國之志小史掌之四方之志外史掌之莫有刪裁㑹粹
而合于一者合之自孔子始前乎此者無之故言作也譬諸
後丗紀輿地者一縣之志有焉一州一郡一路之志有焉其
分十三布政司撰者謂之通志是與百二十國寶書同也十
道九域大一統之志則竊取孔子春秋之例者也合百國之
春秋以奉君天下一人之垂法禮樂征伐雖出自諸侯大夫
而書天王以正其名書王正月以謹其始無異出自天子斯
則天子之事矣乃或者以書爵書人書名書字書月書時進
退子奪之權孔子悉得而主之凡此亦何預重輕不過就舊
史之文仍之已爾或又以爲春秋孔氏之刑書不知王迹熄
詩亡然後春秋作孔子特存其温柔敦厚之遺意非過爲刻
深之文也噫之人也之說也豈深于春秋者哉
　　　秦始皇論
法制禁令所以防民之姦而非化民成俗之具也惟秦之爲
國不本于道德而一任乎法衞鞅曰法之不行自上始也刑
則加于太子之師傅而范雎爲相棄逐君之母弟秦之君以
爲法在焉師傅可刑母弟可逐而法不可易也其甚者荆軻
以匕首劫始皇幾揕其胸環柱而走人情孰不急其君左右
之臣至寧視其君之死不敢操尺寸之兵上殿其與寇讎何
異自當時視之以爲于法宜然無足怪也嗟夫方其初用事
之臣惟知任法積之旣久雖萬乗之尊爲法所制寧以身殉
法而不敢易上下相殘甘爲衆惡之所歸以至于亡豈不哀
哉蓋吾觀于始皇之焚詩書而深有感于其際也當周之衰
聖王不作處士横議孟氏以爲邪說誣民近于禽獸更數十
年歷秦必有甚于孟氏所見者又從人之徒素以擯秦爲快
不曰嫚秦則曰㬥秦不曰虎狼秦則曰無道秦所以詬詈之
者靡不至六國旣滅秦方以爲傷心之怨隱忍未發而諸儒
復以事不師古交訕其非禍機一動李斯上言百家之說燔
而詩書亦與之俱燼矣嗟乎李斯者荀卿之徒亦常習聞仁
義之說豈必以焚詩書爲快哉彼之所深惡者百家之邪說
而非聖人之言彼之所坑者亂道之儒而非聖人之徒也特
以爲詩書不燔則百家有所附會而儒生之紛綸不止勢使
法不能出于一其忿然焚之不顧者懼黔首之議其法也彼
始皇之初心豈若是其忍哉蓋其所重者法激而治之甘爲
衆惡之所歸而不悔也嗚呼邪說之禍其存也無父無君使
人陷于禽獸其發也至合聖人之書燼焉然則非秦焚之處
士横議者焚之也後之儒者不本乎聖賢之旨文其私說雜
出乎浮屠老氏之學以眩于世天下任法之君多有使激而
治之可不深慮也哉
　　　韓信論
或曰韓信之反信乎曰信不反也何以知之于信之報漂母
知之也方信在淮陰一市咸笑其怯母獨爲進食宜其有知
已之感千金之報不爲重也迨于楚爲郎中投漢爲都尉至
此而天下遂無一人知已者此信所由亡也當其時豪傑並
起可與就天下者惟楚漢信之亡將安往哉蓋惟有窮餓于
深山以沒丗焉爾何也彼其視郎中都尉之遇甚于胯下之
辱也乃髙帝一聞蕭何之言不特赦其罪且以爲大將又設
壇場具禮召居上座自古君臣相遇之隆未有若髙帝之于
信也其知已之感雖葅醢其身不惜彼武涉蒯通之言曽何
足以動心哉天下已定信未嘗有纖毫之過而陳平倡僞游
之邪說無故貶爵使與絳灌並列其與郎中都尉之遇何異
欲禁其無怨望之言難矣彼呂后者包藏禍心以爲信不死
必不爲所用由是文致其辭戮之鐘室史遂附會其說謂與
陳豨有執手之言嗚呼以信用兵之神衆寡莫測欲反則反
耳何藉豨爲信之視豨猶絳灌之屬不屑與之言者也然則
信悔不用蒯通之心非二心何曰信之言曰衣人之衣者懷
人之憂食人之食者死人之事信爲髙帝所殺則雖葅醢無
憾其爲是言者深憾爲女子所賣也不然以漂母一飯之不
忘忍負解衣推食之髙帝哉豫譲之死也曰中行衆人畜我
我故衆人報之智伯國士遇我我故國士報之賈生以讓行
同狗彘而能抗節若是孰謂信也行乃出豫譲下哉
　　　揚雄論
以言取人僞之所從出也昔者太公誅任矞華仕于齊子産
誅鄧析于鄭孔子誅少正卯于魯聖賢所以彰刑罰大權者
豈好爲已甚哉無他深惡其言之不實而僞學之足以欺丗
也揚雄之書誦法孔子自周秦以降折衷聖人而純于道德
者莫有過焉者也抑知其盡出于僞哉王莽將篡漢恭儉以
下士雄之澹泊自守若無榮利動其中其初蓋欲恱莽之心
及久未見用躁不能禁乃爲劇秦美新之文以獻媚前之所
爲唐尊之柴車瓦器也後之所爲哀章劉秀之符命也其獨
不得柄用者莽嘗與雄同爲郎莽之僞雄知之雄之僞莽亦
習知之也莽作金縢大誥以自擬于周公雄作太玄法言以
自比周易論語相率而爲僞焉爾矣投閣之事已爲當丗所
笑後之君子顧或有取于雄者徒以其言之不詭于聖人也
夫安居而誦習周孔郷曲之士能之迨事變猝至臨難而不
失其正者希矣丗之儒者幸生太平無事之日飽食暖衣無
纖毫之憂患匡坐而談性命之學及其旣沒門人弟子矜其
迂闊腐爛之說巋然配食于孔氏之庭非是則俎豆不與焉
噫吾能必其言之不出于僞也邪
　　　王弼論
毁譽者天下之公未可以一人之是非偏聽而附和之也孔
穎達有言傳易者更相祖述惟魏丗王輔嗣之注獨冠古今
蓋漢儒言易或流入陰陽災異之說弼始暢以義理此伊川
程子語其徒學易先看王弼注也惟因范寗一言詆其罪深
桀紂出辭太激學者過信之讀其書者先横髙談理數祖尚
淸虗八字於胸中謂其以老莊解易然弼旣注易别注老子
義不相蒙未嘗以老莊解易也吾見横渠張子之易說矣開
卷詮乾四德即引迎之不見其首隨之不見其後二語中間
如谷神芻狗三十輹爲一轂髙以下爲基皆老子之言在宋
之大儒何嘗不以老莊言易然則弼之罪亦何至深于桀紂
邪
　　　陳壽論
陳壽良史也丗誤信晉書之文謂索米丁氏之子不獲竟不
與立傳又輕諸葛亮將略非長無應敵之才以此訕壽至宋
尹起莘從而甚之其言曰自陳壽志三國全以天子之志予
魏而以列國待漢收天下三分之二司馬氏繼之于時作史
者王沉則有魏書魚豢則有魏略孔衍則有魏尚書孫盛則
有魏春秋郭頒則有魏晉世語之數子者苐知有魏而已壽
獨齊魏于吳蜀正其名曰三國以明魏不得爲正統其識迥
拔乎流俗之表且夫魏之受禪也劉廙辛毗華歆劉若輩頌
功德李伏許芝上符瑞先後動百餘人其文見裴松之注至
今遺碑在許大書深刻而夀盡削之不以登載至先主王漢
中即帝位武擔蜀之羣臣請封之辭勸進之表吿祀皇天后
土之文大書特書明著昭烈之紹漢統予蜀以天子之制足
以見良史用心之苦矣街亭之敗夀直書馬謖違亮節度舉
動失宜爲張郃所破初未嘗以父參謖軍被罪借私隙咎亮
至謂亮應變將略非其所長則張儼袁準之論皆然非壽一
人之私言也壽於魏文士惟爲王粲衞覬五人等立傳粲取
其興造制度覬取其多識典故若徐幹陳琳阮瑀應瑒劉楨
僅於粲傳附書彼丁儀丁廙何獨當立傳乎造此謗者亦未
明壽作史之大凡矣噫綱目紀年以章武接建安而後得統
之正然百丗之下可爾其在當時蜀入于魏魏禪于晉壽旣
仕晉安能顯尊蜀以干大戮乎書曰責人斯無難尹氏之責
夀予竊以爲未得其平也

曝書亭集卷第五十九
曝書亭集卷第六十
　　　　　　　　　　　秀水　朱彞尊　錫鬯
議
　　　孔廟禮樂議
被孔子以王者之服冕十二旒衣十二章秉鎭圭而坐門列
戟二十有四襃崇之典古有行之者矣稽于禮可乎曰不可
孔子作春秋者也春秋之法僭忒者必誅人臣而被服等于
王者僣也曰然則享用十二籩舞用八佾殆不可乎曰是奚
不可周官大胥春入學舍菜合舞月令仲春之月上丁命樂
正習舞釋菜天子乃帥三公九卿諸侯大夫親往視之夫釋
奠有樂而釋菜無樂者也惟以天子親往視學則合舞以重
之漢章帝元和二年幸魯祠孔子于闕里作六代之樂唐開
元中二京祭孔子牲太牢樂宮縣舞八佾明之初國學之祭
籩豆用十府州縣學之祭籩豆用八夏寅曰十二籩豆惟太
學可行若十三布政司各府行之則僣矣然則禮樂之隆殺
由于主祭者不係乎所祭神祗之爵位崇卑也夫社祭土稷
祭穀耕籍祭先農其神不必皆王者而天子祭之未嘗因神
祗之大小而殺其禮樂祭先師也亦宜若是焉已記曰君子
太牢而祭謂之禮匹士太牢而祭謂之攘是則府州縣學之
祭孔子籩豆用八可也用六可也樂舞用軒架可也用判架
可也至于太學則天子主之以天子之學行天子之禮奏天
子之樂享以十二籩舞以八佾何爲而不可哉
　　　曲阜設官議
孔氏子孫知仙源縣事自宋之初已然今循而不改知曲阜
縣事者必孔氏後也然其敝有二居其位法難行宗黨之間
其人賢久不得遷其人不肖上官以孔子之裔劾而去之恐
人之議其後則顧忌而不敢出將益無所畏憚而民受其害
敝一也知縣事者不必孔氏宗族之長族人有罪或其伯兄
或其丗父叔父或其從祖或無服而居祖父之行少者坐而
撻其長卑者讞而屈其尊干犯焉而不顧敝二也夫旣封上
公之爵一人録五經博士二人不藉知縣事者以爲光榮矣
或謂襃崇之典行之久而不可易或又謂孔子之里不可使
他人臨之然則曲阜設官當何如曰曲阜魯之故都也周公
魯公者魯之先君也伯禽之少子食邑于東野曰東野氏孔
氏著而周公之後微居于曲阜物莫能兩大理固然爾今之
咸陽周公之墓在焉使徙其裔孫給之土田歲時灑埽無廢
三年有司擇子弟之通曉文義者貢之朝俾知曲阜縣事秩
滿得遷替以周公之子孫治孔氏之里其于分也不紊其于
吏治也無敝似亦策之可行者也
　　　孺悲當從祀議
孔子之道著乎六經傳其業者自子夏兼通而外若子木之
受易子開之習書傳禮子輿之述孝經子貢之問樂有若仲
弓閔子騫言游之撰論語發明大義不越數子而已雜記曰
恤由之喪哀公使孺悲之孔子學士喪禮士喪禮于是乎書
則孺悲實傳經之一人也惟因論語紀悲欲見而孔子以疾
辭疑孔子拒之門牆之外不屑敎誨於焉孔氏家語司馬遷
史記皆擯而不書以親受禮于孔子之儒不獲附一無表見
之邽鄡燕狄㢘樂諸子反得與配食之列斯則祀典之闕矣
且夫互郷闕黨之童子未嘗無誨何獨悲之學禮以君命臨
之反絶之已甚乎故夫禮有喪服綱也旣授子夏作傳矣士
喪禮目也以授悲目言其常而曽子問盡其變然後喪禮備
矣噫悲一學禮而士喪禮之書傳其功豈小也哉且旣授之
禮則爲弟子禮六藝之一悲身通之學者毋徒泥論語之文
謂悲不在弟子之列必合雜記論之而悲當配食于孔子之
廡可信已
　　　鄭康成不當罷從祀議
西漢學士大都專治一經兼經者自韓嬰申培后蒼孟卿膠
東庸生瑕丘江翁而外蓋寥寥也至東漢而兼者漸多鄭康
成出凡易書詩周官儀禮禮記論語孝經無不爲之注釋而
又六藝七政有論毛詩有譜禘祫有議許愼五經異議有駮
臨孝存周禮有難何休之墨守膏肓廢疾或發或鍼或起可
謂集諸儒之大成而大有功于經學者萬歲通天初州刺史
史承節撰銘曰公之挺生大雅之懿嚢括墳典精通奥祕六
藝殊科五經通義小無不盡大無不備此天下之公言也惟
其意主博通故于三統九章大傳中候以及易書禮緯靡不
有述然其箋傳經自爲經緯自爲緯初不相雜第如七曜四
游之晷度八能九錫之彌文三雍九室之遺制經師所未詳
者則取諸緯候以明之蓋緯候亦有醇駮之不同康成所取
特其醇者耳災祥神異之說未嘗濫及也或疑五帝之名近
于怪然此在漢時著之祀典者君子居是邦不非其大夫矧
朝廷之典禮乎乃宋儒極口詆之沿及元朝隨聲附和至有
以此罪之竟黜其從祀者其亦不仁甚矣不觀九峰蔡氏之
書傳乎周天三百六十五度四分度之一此洛書甄曜度尚
書考靈曜之文也黒道二去黄道北赤道二去黄道南白道
二去黄道西靑道二去黄道東此河圖帝覽嬉之文也而蔡
氏引之於蔡氏乎何傷不觀新安文公之注楚辭乎崑崙者
地之中也地下有八柱互相牽制名山大川孔穴相通此河
圖括地象之文也三足烏者陽精也此春秋元命苞之文而
文公引之於文公乎何損乃一偏之論在漢儒則有罪在宋
儒則無誅斯後學之心竊有未平矣況鄭氏之功文公成公
未有異議乃一程敏政罷之非萬丗之公論也竊謂宜復其
從祀孔廟不當罷
　　　經書取士議
五經垂丗昔賢方之于海比之日月久而長新挹而不竭蓋
合羲農軒堯舜禹湯文武周公孔子數聖人而成非一人一
家之言也朱子注論語從禮記中摘岀中庸大學爲之章句
配以孟子題曰四書諄諄誨人以讀書之法先從四子始由
是淳熙而後諸家解釋四書漸多於說經者矣元皇慶二年
定爲考試程式凡漢人南人第一塲試經疑二問于大學論
語孟子中庸内岀題並用朱氏章句集注經義一道各治一
經若蒙古色目人第一塲試經問五條以大學論語孟子中
庸内設問亦用朱氏章句則舍五經而專治四書矣明代因
之學使者校士以及府州縣試專以四書發題惟郷會試有
經義四道然亦先四書而後經沿習旣久士子于經義僅涉
略而已至于習禮者恒刪去經文之大半習春秋者置左氏
傳不觀問以事之本末茫然不知經學于是乎日微海其可
枯乎日月其可晦乎此學者之所深懼也檮昧之見斟今酌
古謂試士之法宜仿洪武四年會試之例發題先五經而後
四書學使府州縣衞宜經書並試亦先經後書蓋書所同而
經所獨專精其所獨而同焉者不肯後于人則經義書義庶
幾並治矣若夫元人之試經義詩以朱氏爲主尚書以蔡氏
爲主周易以程氏朱氏爲主三經兼用古注疏春秋許用三
傳及胡氏傳禮記用古注疏迨明洪武中損益之春秋得兼
用張洽集注禮記則用陳澔集說要仍不廢古注疏而永樂
諸臣纂修大全類攘竊一家之書以爲書廢注疏不采先與
取士程式不協何得謂之大全乎所當覈諸書所本各還著
書之人别事纂修可也
　釋
　　　釋圭
圭之爲制不同而用之亦異天子大圭長至三尺土圭尺有
五寸鎭圭裸圭四圭尺有二寸琬琰九寸鄭康成謂琰大者
度尺二寸穀圭七寸兩圭五寸而命圭則自九寸以下爾雅
圭大尺二寸謂之玠詩云錫爾介圭以作爾寶說者曰非諸
侯之圭故以爲寶也是凡尺有二寸以上皆天子之圭矣記
賛大行曰圭博三寸厚半寸剡上左右各寸半而琰圭以易
行除慝鄭衆謂其有鋒􁁬則其厚且殺之又王所搢圭插于
紳帶之間蓋其銳與劒相類所謂終葵首也考工記曰天子
圭中必鄭氏謂以組約其中央以備失隊而典瑞駔圭璋璧
琮琥璜之渠睂則以組穿聮六玉是凡爲圭宜鑿好於肉然
後可以組穿聮之也宛平孫先生藏古玉一相傳盜發成湯
墓得之傳丗已久先生岀以示予其光黝然若山玄而水蒼
長尺有二寸博二寸中鑿以孔可以穿組剡其上若芒刃殆
古琰圭之屬而尺寸過之疑即康成所云大琰者也昔湯旣
伐三朡俘厥寶玉誼伯仲伯作典寶而考父之頌曰受小球
大球又曰受小共大共釋之者曰小玉尺二寸圭由此觀之
是玉也焉知非詩書所云而成湯旣沒納諸其墓者乎客有
先子觀者爲賦玉劒歌予考桃氏爲劒未聞攻玉玉劒之載
于六經者無之遂定以爲圭作釋圭
　　　釋齋
今人多以茹蔬不肉食爲齋稽之古不爾也周禮膳夫掌王
之食飲膳羞王日一舉王齋日三舉殺牲盛饌曰舉蓋周制
王日食供一太牢遇朔加日食一等當兩太牢而散齋致齋
齋必變食故加牲體至三太牢是齋日仍肉食反有加矣論
語齋必變食以下至不多食邢氏疏云此以上皆蒙齋文凡
言不食者皆爲不利人齋必嚴敬食之或致困病故不食其
凡常不必然而孔子惟酒無量則齋日并酒亦飲之矣不飲
酒不茹葷出莊子文似未足據
　　　釋棠
詩蔽芾甘棠毛公傳甘棠杜也鄭康成注北人謂之杜棃南
人謂之棠棃爾雅杜赤棠郭璞曰今之杜棃也樊光曰赤者
爲杜白者爲棠陸璣曰赤棠與白杜同但子有赤白美惡子
白色爲白棠甘棠也少酢滑美赤棠子澀而酢無味通志甘
棠謂之棠棃又有沙棠廣志云如棠味如李無核竊疑今之
蘋婆果即詩所云甘棠而俗呼沙果即沙棠呼㯽子者乃赤
棠也其曰棠棃者以花似棠實似棃合而稱之爾
　　　釋杭
爾雅杬魚毒郭璞注云杬大木子似栗生南方皮厚汁赤中
(去/聲)藏卵果陸德明釋文云杬音元又作芫鄭樵注云今南人
謂之杬木其皮可煎汁藏梅三家之釋爾雅若是蓋杬之用
在子沈瑩臨海異物志云杬味似楮用其皮汁和鹽漬鴨子
裴淵廣州記云杬殻似栗赤色子大如栗散有棘刺破其外
皮肉白如脂肪著核不離賈思勰齊民要術作杬子法云杬
木皮淨洗細莖剉煮取汁率二斗及熟下鹽一升和之汁極
冷内罋中浸鴨子一月煮而食之廣韻注杬木名出豫章煎
汁藏果不壞錢易南部新書云湖州歲貢黄杬子連蔕木瓜
故李景先戲蘇特曰使君貴部有三黄杬子五蔕木瓜左文
質吳興統紀云大曆元年進單黄杬子談鑰吳興志云唐歲
貢單杬子一千三百五十顆重黄杬子一千三百顆樂史寰
字記湖州土産單杬子予嘗問之州人莫有識者洪邁容齋
隨筆云杬如蒼耳益母莖榦不純漬以藏鴨子則染其外陶
宗儀輟耕録云今人以米湯和入鹽草灰以團鴨卵謂曰鹹
杬子按今無錫土俗猶然坊本爾雅乃譌杬爲杭於是凡詮
杬者皆以杭義釋之考諸顧野王玉篇於杬則注不名於杭
則注州名二義固秩然不紊也若單黄重黄三黄則造杬子
法有不同爾至若卞彬下酒以杬皮爲肴則又專用皮已
　說
　　　名孫說二首
昆田生子三齡矣命之曰桐孫爲之說曰天下之木莫良乎
梓桐也者梓之屬也榮木也易生而速長者也凡木本實者
末虛桐則枝之小者益堅孫枝所以貴也淸明而始華未後
時也當暑而蔭炎熱之不附也鳳凰之羣游非桐不集琴瑟
之中呂非桐不宣日月之正閏非桐不辨産乎荒岡窮谷未
嘗有偃蹇憔悴之色及其自拔于百尺之表櫜鄂之垂柯葉
之潤望之者愈見其可親也是非不材之木也矣詩曰其桐
其椅其實離離庶其蕃衍吾後乎
百穀之見于六經者秬秠麇芭荏菽麻麥秫蕡苽稰穛穜稑
而黍稷稻粱尤嘉穀之最也詩言穡事多先稷黍然頌豐年
者必及稌又醸者則以稻酒爲上而食稻比之衣錦稻之重
於時久矣吳田之宜莫良乎稻取以名次孫也可豳詩云十
月穫稻爲此春酒吾將以娛吾老焉
　　　說硯
端州于今爲肇慶府山石多可製硯惟水巖最上水經鬱溪
東至髙要縣爲大水蓋蒼梧至是五百里有羚羊峽以束之
峽勢將盡其左折而北趨有峰曰朝天巖端溪之水出其陰
溪長一里許廣不盈丈自水口北行三十步有穴窺之止容
一人俛伏捫而入積水灌其中凡取石必先以瓠汲水自内
而外若傳杯然水旣涸熬豚膏然紙爲燈由穴而入中漸廣
分三涂穿洞半里抵巖壁巖髙三尺下上皆刓石不可鑿也
鑿石之工多黄岡村民日役不過四十人坐臥偃側其内得
石自内傳之外一如汲水法巖三尺石分三品焉上巖者質
純而豔微𬗋中巖者質潤而凝色漸靑下巖者質淡而細色
近白有眼沉水觀之若有蘋藻浮動其中者是曰靑花試以
墨若熬釜塗蠟者然斯爲美矣其餘紋不同紫氣奔而迴礴
謂之火捺聚而爲輪謂之金錢紫氣旣竭白氣次之謂之蕉
葉白凝緑若灑汁謂之翡翠白凝于緑纖而長者謂之玉帶
黄氣亘其上若虹謂之黄龍若縷謂之金線點墨瘢相比謂
之雀斑丹若粟者謂之硃砂斑剥蝕如蟲嚙謂之蟲蛀旁色
赭者謂之䱇血邊其爲眼不同有鸜鵒眼有鴉眼有象眼黄
謂之鴉碧謂之鸜鵒眼不貴黄也員者爲鸜鵒爲鴉長者
爲象眼不貴長也或三五其暈或七九其暈暈有奇而無偶
者也辨水巖者必于是驗之思過半矣朝天巖在水巖之南
産石易與水巖混亦有蟲蛀有玉帶有金線若翡翠似矣恨
微黄黄龍似矣恨燥蕉葉白火捺似矣恨糢糊硃砂斑似矣
恨大眂其眼四旁若漬晴翳不明此淚眼也形體略備光采
全無此死眼也自此而外則屏風山背有石西坑有石北嶺
有石大抵拒墨者多向日視之見有若繁星者有若金銀氣
者其理麤其質燥其聲堅響其色深紫或如豬肝或如黛緑
或如敗錦或間道如松木紋皆石之下者也宣德巖在屏風
山半開自宣德年品在朝天巖之上山多虎患故歲久無采
者要之得水巖而諸山之石可廢得靑花兼鸜鵒眼者而諸
品又可廢矣典水梅花坑去端溪四十里在三水縣境産石
亦有鸜鵒眼方之水巖無異也然徑尺之石眼或多至百數
光滑而易裂不知硯者惟眼是求挾之以爲希丗之寶特宋
人之燕石耳予游嶺表正值采硯時購水巖石百餘久盡散
去海鹽周生從予學詩以端石硯爲贄乃追憶舊日所得爲
說示之俾審所擇焉
　　　說舟示戴生鍈
西湖船製不一以色名者有明玉鎗金金勝寶勝大緑間緑
游紅申屠仲權詩紅船撐入柳陰去釋道原詩水口紅船是
妾家是也以形名者有龍頭白樂天詩小航船亦畫龍頭是
也有鹿頭楊㢘夫詩鹿頭湖船唱　郎是也有燕尾張思㢘
詩斜日輕風燕尾船是也形色雜者有百花十樣錦錢復亨
詩誰家樓外停歌舞又上西湖十錦船是也以姓名者有黄
船董船劉船見吳自牧夢粱録蓋大者謂之頭船尤大者賈
秋壑所造車船也車船棚上無人撐駕但用車輪脚蹋而行
其速如飛小者謂之瓜皮船㢘夫詩小小渡船如缺瓜歐陽
彦珍詩瓜皮船子送琵琶張大本詩瓜皮小船歌竹枝周正
道詩瓜皮船小水中央是也又有緫宜船取東坡居士澹妝
濃抹緫相宜之句名焉李宗表詩緫宜船中載酒波凌彦翀
詩幾度涌金門外望居民猶說緫宜船是也泗水濳夫述武
林舊事值探春競渡日書橈櫛比如魚鱗無行舟之路楊謹
思詩大船撾鼓銀酒缸小船吹篴紅繡牎今則敗舫數艘無
復徵歌按舞者矣
　　　說緯
緯讖之書相傳始于西漢哀平之際而小黄門譙敏碑稱其
先故國師譙贛深明典奥讖録圖緯能精微天意傳道與京
君明則是緯讖逺本于譙氏京氏也徵之于史如亡秦者胡
明年祖龍死楚雖三戸亡秦必楚已爲緯讖兆其端矣迨新
莽之篡丹書白石金匱銅符海内四岀于是劉京謝嚻臧洪
哀章甄尋西門君惠等爭言符命遂遣五威將軍王奇等乗
乾文車駕坤六馬將軍持節稱天一之使帥持幢稱五帝之
使領符命四十二篇于天下不過藉以愚一時之耳目爾乃
光武篤信不疑至讀之廡下終東漢之丗以通七緯者爲内
學通五經者爲外學蓋自桓譚張衡而外鮮不爲所惑焉其
見于范史者無論謝承後漢書稱姚浚尤明圖緯祕奥又稱
姜肱博通五經兼明星緯載稽之碑碣于有道先生郭泰則
云考覽六經探綜圖緯于太傅胡廣則云探孔子之房奥于
琅邪王傅蔡朗則云包洞典籍刊摘沉祕于中郎周勰則云
緫六經之要括河洛之機于大鴻臚李休則云旣綜七籍又
精羣緯于國三老袁良則云親執經緯櫽括在手于太尉楊
震則云明河洛緯度窮神知變于山陽太守祝睦則云七典
並立又云該洞七典探賾窮神于成陽令唐扶則云綜緯河
洛咀嚼七經于酸棗令劉熊則云敦五經之緯圖兼古業覈
其妙七業勃然而興于髙陽令楊著則云窮七道之奥于郃
陽令曹全則云甄極毖緯靡文不綜于藁長蔡湛則云少耽
七典于從事武梁則云兼通河洛于冀州從事張表則云該
覽羣緯靡不究窮于廣漢屬國都尉丁魴則云兼究祕緯于
廣漢屬國候李翊則云通經綜緯至于頌孔子之聖稱其鈎
河摘洛蓋當時之論咸以内學爲重及昭烈即位羣臣勸進
廣引洛書孝經緯文蕭綺所云讖辭煩于漢末不誣也然鄭
康成注周官目孝經緯爲說賈公彦疏以漢時禁緯故則又
未始不禁之矣自晉以降其學寖微然釋慧皎作髙僧傳稱
法護博覽六經游心七籍沈約作宋書于天文五行符瑞亦
備引緯候之說蕭子顯南齊書志亦然而周續之兼通五經
五緯号爲十經直至隋焚禁之後流傳漸罕乃孔氏(穎達)賈
氏(公彦)徐氏(彦)猶援以釋經杜氏(公瞻)歐陽氏(詢)虞氏(丗南)
徐氏(堅)編輯類書間亦引證今則樊英傳注所載隋唐經籍
志所録太平御覽所采學士大夫能舉其名者寡矣
　策問
　　　康熙二十年江南鄉試策問三首
問聖人之學莫備乎經漢丗專一經者立博士而兼長經義
者莫若鄭康成然多以漢法解經又采讖緯之說爲後儒所
憎唐孔穎達等撰五經正義儀禮周禮則賈公彦成之至宋
邢昺疏其未備而經義始完歐陽修謂所載旣博所擇不精
異乎正義之名請悉刪讖緯之文使無駮雜今五經取士一
本宋儒之傳注可謂醇矣考之明洪武中科舉程式春秋不
遺三傳書主蔡傳而不遺注疏禮則專主注疏是漢唐諸儒
之說仍多兼習今注疏雖頒學官而士之肄業者鮮矣或如
歐陽氏之說刪其駮雜飭經師講習而兼通之不更愈與餘
若易初主程朱傳義其後本義單行而習程傳者漸寡春秋
初主胡傳及張洽集注其後胡氏傳單行而治張注者無聞
亦宜酌其舊俾兩家互爲發明可與且宋元之說經者多矣
孰同孰異孰繁孰簡孰無悖于傳注孰能發明傳注所不及
其槩可得而言與五經大全論者謂惟春秋最善蓋本于汪
克寛之纂疏其餘諸經所采羣儒之說果其大備而一無剰
義與抑尚有待于補緝與我
皇上聖學懋勤蚤夜孜孜與儒臣講繹羣經旣以四書尚書
講義頒示天下文武大臣兹者易義又將刊布其于詩禮春
秋當次第編纂夫儒生誦習經義其首務也探其淵源必能
舉其條目其詳言之毋隱
問江南田賦較他省獨多賦額旣多逋課不少下江諸郡積
欠動盈萬億說者謂害釀于賈似道經界推排之法或謂明
太祖憾吳民爲張士誠固守籍沒豪族田按私入之簿以爲
額徵故賦特重其後因巡撫周忱之請蘇松等府官田準民
田起科行之二百餘年矣今舊額未増而民力日敝何與意
者有司之催科未盡善與往時歲額不完疑爲巨室豪右抗
緩不納自奏銷處分一案所以懲創者至矣江南紳士惟恐
輸將之後而歲額不完如故何與或謂西北大郡賦額不過
數萬而江南一邑有多至四十餘萬者宜其日事催徵不足
夫松江之華亭不嘗析爲婁縣乎旣析之後未見徵輸之如
額則又何也比者旱溢頻仍不得不以荒歲之逋賦請帶徵
于嗣歲然田壌之收穫止有此數嗣歲未必屢豐則舊逋未
完而新課又欠矣將何術而使　國用民力交無絀與至若
大江以北邳徐鳳泗蒿萊彌望隸之軍而軍不屯歸之民而
民不墾招徠開墾之法又何策而可稍幾于江以南諸郡與
多士見聞所習利弊必洞然于心盍具陳之是籌時者所欲
亟聞也
問黄河之患前代山東河南或時有衝決今則江南獨𬒳其
害矣明永樂中陳瑄轉漕東南欲避遮洋之險鑿淸河縣南
之淮與河會而淮黄遂爲運道之咽㗋　國家漕運仍明之
舊而頻年河患傾堤潰防歲費帑金累數百萬明代河溢于
淮則病在運河溢于泗則患在陵今治河者無陵寢之虞惟
運是亟則力所專施宜其事半功倍矣顧工力之煩歲月之
久反有艱于昔者何與隆萬間潘季馴凡四治河河無不治
惟守固隄束水藉水刷沙之法今其說具在惟是河挾沁汴
泗沂諸水其勢易強而淮水源獨流長其勢易弱然則藉淮
刷河之說誠不足恃欲河之治必循季馴故智而後可與抑
分黄導淮别自有策與往時盜決河防者罪止杖與徒而已
後以法輕易犯改從充軍今之法較昔愈嚴矣乃衝潰日吿
且新堤方築而故堤旋決綢繆何法而使新舊文固與淮揚
之田半爲波臣所汨此江南之大患也淮流何以遏歸仁髙
堰何以護雲梯之關何以通河之害何以去諸生其悉陳利
害以爲　當宁獻

曝書亭集卷第六十
曝書亭集卷第六十一
　　　　　　　　　　　秀水　朱彞尊　錫鬯
　頌
御書大字蘭亭頌(并序)
(臣)聞邃古之初首傳羲畫結繩而後丕煥尭文河則龍筴吿
期山則螺書徧刻禹功甫奏爰題岣嶁之碑周道方興厥有
岐陽之鼓寫晉祠之記樹碣修廊磨岱宗之崖琢銘絶壁頒
鏤文之紅管賜飛白於玉堂間有工書莫由造極我
皇上日新盛德天縱多能四海同文治軼唐虞之上
萬㡬餘暇心游翰墨之中
睿藻光華曜六文而首出
奎章景鑠包八體以髙鶱翠珉表闕里之庭銀牓徧名山之
宇允矣帝王第一卓哉今古無雙蓋自倉頡沮涌以來泊乎
鍾繇張芝而外六郗三謝非無典午名流一字萬殊祗有會
稽内史冠書家而獨立集字學之大成永和九年暮春三月
循洛師之舊典會江左之羣賢列坐流觴暢幽情於禊事興
酣落筆傳醉本之蘭亭逮至再書終焉莫及賺來御史宜酬
金縷之缾攜自率更足比支機之石馮湯趙葛各有臨摹褚
薛顔楊終難髣髴且偏旁之互異或肥痩之失中要皆徑寸
之書罕覩非常之蹟
皇上御帝鴻之墨海掞漢殿之璇跗用襞宮牋
特書禊序作擘窠之字悉中準繩揮垂露之毫不踰規矩得
心應手入化窮神雖曰臨書實超眞蹟昔桑丗昌著録四十
五家攷陶宗儀所陳百十七本自瞻
御墨盡在下風使右軍更生亦當閣筆假常侍而在難免登
牀爰遴畫省之員俾刻崇山之麓光同五緯麗並三辰於是
相彼名區斵林屋靑瓊之版載來巨浸駕吳江赤馬之船神
魚吹浪以通波健犦服襄而轉轂遂歷樵風之境誕經曇􁡬
之村鈎摹不爽夫纖微鐫勒無差乎苗髮蔭之華棟承以豐
趺庇厥良材用新古蹟文石之牆百堵融丘之土再成修竹
扶疎髙嶺千尋林以外淸流左右太平萬歲字當中方閬苑
之池臺矞雲長護勝鴻都之車馬遐壤來觀(臣)近矚榮光欣
逢盛際對昭回之靈漢儼咫尺之
天顔敬綴蕪辭用揚懿美敢頌曰
聖矣我
后萬㡬維勤一有餘暇翰墨必親迺
握乾符迺闡坤珍倬彼雲漢麗矣星辰金壺墨藪靡書不甄
謂晉禊序遺法可循手追心慕入妙通神拓爲大字
天矩一新螭盤虎踞鳳翥龍伸昔賢列宿我
后羲輪昔賢百谷我
后滄津爰即勝地勒以豐珉鵞墨之沼浮沫成淪有丹有雘
有徛有陳有荃有蕙有松有筠有蘋有藻有羽有鱗有赫
宸書鎭兹海垠三光轇轕七采璘彬吉雲環衞元氣彌綸如
稽山壽於千萬春
　贊
御書贊爲李都運使作(并序)
聖天子經乾緯坤精一之心形諸筆墨寶題銀牓若雲漢之
章于天在下者莫不覩矣然羣臣拜
賜雖多恒出　萬幾餘暇臨倣法書至于專重其人　特書
襃美則　異數也粤以屠維單閼之春　鑾輅幸浙金壺墨
海肆筆成書爰
賜節鎭方岳以下有差於時都轉運使臣濤獲
頒惠愛二字臣濤侍從舊員今職在司鹺膏脂不潤宜乎
天奬及之也(臣)恭覽之餘謹拜手稽首而作賛曰
維天有漢麗于秋旻我
后宸畫昭回式鈞湛露之施豐草先被　殊錫襃嘉必于廉
吏
帝觀于河來浙豫遊言爲尚書事則春秋
帝曰咨濤汝
予侍從試郡股肱克綏有衆　命汝轉運天産汝司能惠而
愛
朕心是毗濤拜稽首起舞而蹈捧此　奎文介圭匪寶裝之
玉躞琢以貞珉欽于丗丗貽萬子孫(小臣)述賛實惟舊史占
泰之交道長君子
　　　退谷先生像賛
藤以爲屋芥以爲舟秋水是觀退谷是游娛老縣車之所藏
書萬卷之樓畫圖四壁金石千秋咸以爲陶情之助而非玩
物之求蓋翁所志者纂微言于旣墜黜異學于横流故窮年
席研仰屋梁而著書不休其從翁游者訝傳神之微肖其未
登翁之堂者千里之表百丗之下覩兹虬䰅鶴髮庶幾乎方
諸乎藏史之在周
　　　謝柔則像賛
子乎誰乎嶷然不語其有所思乎游乎太行勾注之巓息乎
始寧山東之墅或耕于巖或釣于渚意其射的之仙人江東
之巢父乎
　　　題吳處士于庭小像
先生聚書不分今古先生寫書必辨魚虎先生著書靡間寒
暑說春秋則踞竈觚而聽論甲子則書亥字而數籍題鈎黨
之名家本珪璋之府人見以爲善病之維摩我謂是延齡之
桂父
　　　煙雨歸耕圖自賛
饁有婦子居有環堵舍爾征衣荷蓑而走爲力雖微其志則
堅粒食旣足不期逢年咄哉斯人誰爲徒者人或爾知百丗
之下
　箴
　　　敬恱齋箴
同岑之木柯葉相樛同林之鳥鳴戛相求矧伊兄弟同居寢
食當念爾祖敬恱是式人有毁譽誣善則那式敬吾長其樂
如何有忿必懲有欲思窒務去驕矜毋易嘲叱一言快意四
坐傷心睚眦之怨禍乃相尋動容斯和岀辭勿悖敬以入懷
恱以結愛昔在尼父行在孝經敬兄弟恱我言汝聆
　　　醧舫箴
吾齋之中有客萃止能飲飲之不能者已弈屏楸枰博捐盧
雉豈無樂方令以經史賔有端言主無苛禮罔稱人惡罔䛕
人喜第話桑麻勿論朝市勿湎勿沉朂哉君子
　銘
　　　南唐硯銘
羅紋之石長短睂誰與琢者李少微
　　　古林哥窯硯銘
叢臺澄泥鄴宫瓦未若哥窯古而雅緑如春波渟不瀉以石
爲之出其下
　　　城硯銘(并序)
城硯不知何城之甎修五尺廣二尺窪其頂以爲池水周四
面窪中有城硯二字旁列心正筆正心邪筆邪八字皆篆書
相傳平江慧慶寺中物大學士文文肅公未第日讀書僧舍
見而心賞之寺僧出長牋請公書卷以硯易焉乙酉兵後流
轉人間休寧吳于庭購得之晚以贈予乃作銘曰
心正筆正出辭安定勿納于邪先民所命如見大賔一主乎
敬
　　　先舍人太極圖硯銘
城隅故居舍諸香㕑蠹魚棄如(以上二/字句)斯則先子和墨伸紙草
復社廣交之書者也
　　　史館硯銘
入巖幽割地肺潤雲油屏滓穢置史席長相須法東馬睎南
狐言必信辭毋費勒之銘歲已未
　　　記注硯銘
事春秋言尚書史臣載筆寧南董之不如
　　　貢院硯銘
大道之公吾是之背公爲私吾恥之
　　　南書房硯銘
正爾容毋足恭捫爾舌毋勦說禮義之不愆弱豪迺宣
　　　松化石硯銘
截松肪守蒼精壽且貞保百齡
　　　石城甎硯銘(秦對巖前/輩所贈)
石城甎古所陶以製硯利揮豪歲困敦月在畢故人遺我事
刊述勒休銘守勿失
　　　翡翠硯銘
翠羽之惉惉石墨相著而黏貯之經匳小言詹詹大言炎炎
　　　梁吉士水巖硯銘
鸜之鵒之眸子瞭焉中有菁藻溶漾于淵比德于玉子居其
先
　　　靳熊封蕉葉硯銘
友石者君君我友澹若水斯可久
　　　萬孝廉水巖硯銘
翡翠之　如鷓鴣之斑如黄龍之宛宛如
　　　松花江石硯銘
東北之美珣玕琪緑如隴右鸚䳇衣琢爲平田水注兹三眞
六草無不宜
　　　歙硯銘
星源搰龍尾活勝石末
　　　又
以爲澀筆不留以爲燥墨不收温其如玉獲我所求
　　　井田硯銘
畫井地犂耕牛服田力穡乃有秋
　　　又
井爾井田爾田宜豐年
　　　方硯銘
而德之温而理之醇而守之堅雖磨之不磷以葆其貞
　　　風字硯銘
動萬物莫若風我行四方惟汝從
　　　沈覃九片雲硯銘
質雖薄氣則潤千秋名視方寸
　　　周琴山鸜鵒硯銘
鸜鵒鸜鵒看不足再三浴
　　　曹彛士澄泥硯銘
相古先民倉與沮手摶吉土書蟲魚山玄水蒼玉不如
　　　汪叟硯銘
行則渙養則井君子之德庶幾可並
　　　大耳硯銘
刵聃之耳滅釋之聞宣孔之旨
　　　䱇血邊硯銘
邊幅不修吾豈汝尤
　　　鳳尾硯銘付昆田
衆鳥有託爾安所棲鳳兮鳳兮
　　　硯銘付桂孫
有石若兹何以玉爲
　　　半月硯銘付稻孫
如月之恒君子之光以莫不増
　　　白石硯銘
守其白毋近墨
　　　紹泰甎硯銘(并序)
吳興釋子穿池山中得墓甎數凷上有紹泰紀年蕭梁敬帝
時物也寒中琢以爲硯竹垞老人銘之曰
秦羽陽漢未央魏之銅雀齊香姜製爲硯質最良此紹泰甎
更宜墨其背有黄龍不異端溪石
　　　徐虹亭端溪硯銘
羚羊峽中如此石雖百硨磲不可易
　　　陶硯銘
陶之始渾渾爾
　　　䱇血硯銘
采諸深淵䱇血在邊前估百後估千
　　　斧硯銘
斧雖缺曽琢月
　　　張敏求員硯銘
是爲張伯之璧且懷其一
　　　方端硯銘
玉以爲德君子之式
　　　沃村硯銘
離煙三里山骨異石墨相著汁先膩筆縱字大且快意
　　　徐七來索綯硯銘
九經之潭深若井子欲汲之有修綆
　　　鼉磯石硯銘
靈鼉磯左海圍沐日浴月衆水歸我懷斯石置棐几金星繁
倍龍尾
　　　著書硯銘(背鋟寫照)
北垞南南垞北中有曝書亭空明無四壁八万卷家所儲鼠
銜薑獺祭魚壯而不學老著書一泓端州石晨夕心相於審
厥象授孫子千秋名身後事
　　　珣叔硯銘
坎不盈兊爲澤維心亨利講習
　　　稻孫小硯銘(硯修二寸)
青玉在案得矩之半
　　　蜯坑硯銘
壯不學老而勤徒苦辛經小通仕不達罷朝謁投史筆歸田
廬日著書逺人徠石遺我蜯坑者炎洲翠點滴深界當心假
我年長對此石曰唯
　　　靈璧石硯山銘
陰陽分白黒均置書案昌我文
　　　求休石章銘
求休石不易方神或守之祠以羊彞有六尊有六勒嘉名長
壽穀
　　　圖書匣銘
我言之不信人惟汝信爾體之克全我名斯全噫是其爲先
生之執友而相保以百年者乎
　　　子母印筒銘
子母印納諸腹其文中央周四角
　　　新莽錢范銘
赤帝劒素王履莽頭秃均亡矣錢有范器獨存二千歲弗改
煎砂牀斑土花緑岀巾箱翫不足
　　　梅定九造日晷見贈書之以銘
日出湯谷次蒙汜自明及晦奔車不知幾万里以寸度之攝
其晷鼎也製器巧如是
　　　書櫝銘(并序)
予入史館以楷書手王綸自隨録四方經進書綸善小詞宜
興陳其年見而擊節尋供事翰苑忌者濳請學士牛鈕形之
白簡遂罷予官歸田之後家無恒產聚書三十櫝老矣不能
徧讀也作銘曰
奪儂七品官寫我万卷書或黙或語孰智孰愚
　　　筆筒銘
筆之在案或側或頗猶人之無儀筒以束之如客得家閑彼
放心歸于無邪
　　　銅水盂銘
方寸之金一勺之水惟靜恒存惟㢘知止
　　　錫書燈銘
人之有精猶膏之在檠養之旣固溢爲聦明未聞膏竭而燈
猶有光者也戒之哉
　　　烏絲筆格銘
毋側頗僻毋過不及
　　　檀界尺銘
其徑直其德方以鎭物罔不臧
　　　磬銘
人定初鼓鼜餘一擊再拊有心哉夫
　　　朱碧山鼠齧田瓜觥銘
瓜蔓生瓜蔕結相鼠有齒瓜上齧碧山一老技稱絶魚鑰收
獸錦裹沽之哉曰不可
　　　官窯花澆銘
赬兮若魚尾之散餘霞潤兮若海棠之過朝雨哥邪定邪寧
足比數亦何慚于柴汝
　　　桃核酒器銘
桃有核當焦百毋或如豐侯之醉亂酣其身而亡其國
　　　巢孝㢘手製匏尊銘(孝㢘諱鳴盛嘉興人名注復社崇禎/丙午舉于郷乙酉後屏跡不入城市)
巢五孝㢘焚公車繞屋苐種靑葫蘆截爲杯杓與俗殊叵羅
鑿落吾舍諸物微奚足貴難得髙人製
　　　杖銘
危我持顚爾扶遇坎則止見利勿趨
　　　方竹杖銘
何者扶吾老藤亦好竹亦好一莖斸中園直方以爲寶
　　　弩銘
唐也剛克夾也柔克不剛不柔兹器維則
　　　古銅銃銘
雖有韓白爛其額雖有孫吳熸其膚誰銷兹器改煎尊壺
　辭
　　　醉司命辭(并序)
醉司命者宋汴京故事也以涂月二十四日貼竈神于竈上
用酒醩塗竈門謂之醉司命(見幽蘭居士孟/元老夢華録)蓋自南渡後廢不行
矣家居逼歲除覩婦子祀竈迺作醉司命辭其文曰
臘鼓送寒明燈射牖月窮則涂其日在丑巫言是夕司命上
天指掌翕舌譴吿下人爾不神媚眚及厥身於是主人整衣
前揖而祝惴惴兢兢憴憴肅肅大夫都尉硎童是吿神乃降
而言曰子亦知子之過乎凡子所爲吾闚其萌反愬于帝何
患無名子如不信據觚而聽昔者二氣旣分節運推斥上麗
三辰下立四極百神􁇇紛如影投隙靡有小大各司其職顓
頊之虗吾攸用宅帝臨在上下土是䀐曰庖曰竈往哉汝監
孰爲有罪吿予非讒吾軑雲輪吾馭風馬下視崇墉于斗分
野㦸門二八翔子之舍子之先丗秩祀孔䖍戸門井霤吾居
一焉牲醴肥香有柶有筵有祝有相有籥有言及子之身流
離瑣尾自牧徂坰舍城而市栗主數遷誅茅長水無恒安息
逺近游遨持取吾土不思故巢朔雲東岱西濟汾洮南甌閩
粤抗石凌濤歸視其突未黔而跑子之比閭吾得款睇西家
主婦有媵有娣裛粉游紅玉瑱象揥鏡聽而兮狄香在袂維
子之室有嫗無嬖簪蒿于蓬卓椎于髻炊彼扊扅不可瞻諦
瘠子羸孫愁苦終歲東有雲屋穴金十嚢割蠟而㸑刲腴以
嘗左鼎右盉楚苗吳秔釀用酘酒薦我黄羊嗟子終窶脫粟
糝羹并日而食或絶其糧勞薪不繼然之以穅煙反于宅鼻
嚏目昏>南鄰北舍審音識曲越調吳歈哀絲豪竹迴腸蕩氣
娛我心目維子之家詩書是讀井臼晨喧機絞夜續尺口牙
牙寒號飢哭攪我夙宵蒙耳駭矚寒向不塞熱扇不通蛙鳴
礎下雪灑于牎無冬無夏上雨旁風嗟此局促栖我其中責
子之過寧有終窮主人聞言小大稽首翁謝于前姥拜于後
爾乃鍊香以燒翦紙而焚餳餻粉茘雜遝上陳注缾以酒盛
食于盆藉醩漉滓塗之竈門神遂陶然延霄奮舉前導嬌孫
後隨六女帝召司命詢其所主凡有過愆爾其悉數司命入
覲行步偊旅䚔􁙞兩目醉不能語
　零丁
　　　零丁爲陸進士寅作(幷序)
錢唐陸先生圻字麗京一字景宣髙尚之士也甲申後賣藥
海寧之長安市㑹湖州有私撰明書者爲人吿訐辭連先生
旣而論釋游嶺南時前進士知臨淸州事金君堡遁跡浮屠
南雄陸太守丗楷爲闢丹崖精舍縆鐵鎖以上先生依焉一
夕夢至琳宮丹梯碧瓦中有神建龜蛇之旐寤對寺僧言狀
僧楚人謂曰此太和山也先生乃易道士衣往訪竟不知所
終其子寅舉進士旣釋褐擬微服往求予早歲以詩古文辭
受知先生遂定忘年之款自辛丑夏一别水尚知歸先生獨
久不返爰效東漢戴良體代作零丁一篇授寅持以入楚云
寅也敬白零丁尺半紙敢吿行路諸君子有父有父一去故
郷不知幾千里日月逾邁二十五年矣請說軀體顔面皮軒
睂廣顙豐兩頤口輔鬑鬑微有頾去時牡齒尚未落肩脾頗
亦肥平生不怒多笑嬉目無邪視頭無倛周尺一尋長過之
請說裳衣少新製大布寛袍淚長漬帶斷續繩衫裹臂孫孫
子子蟣蝨萃有時捫之擲在地兩襠敝袴雙足屝寒肌生粟
暑生疿婆留郷語聽易分問以經術辭紛綸至若說易尤專
門方州蔀家味義根嚢中口譜可等金匱文方不自祕恒活
人不昧財不逐禍緇衣黃冠無不可惠而能以消息聞爲德
者君報者我
　荅問
　　　荅陸修撰問
長洲陸子問禮于小長蘆朱叟曰子于父母記有致喪三年
之文先儒說禮莫有援經以伸其旨者何與叟曰子言之喪
則致其哀記曰致哀所以能致喪祭曽子曰吾聞諸夫子人
未有自致者也必也親喪乎子游曰喪致乎哀而止荀子曰
子之所以致重其親所以爲至痛極也凡此皆以釋致喪也
曰爲君方喪杜氏之釋例以天王之喪諸侯不得越竟而奔
修服於其國孔氏之疏以爲遣使來至非諸侯身至且疏曰
方喪謂比方父喪信然否敢問荅曰其不然乎其不然乎微
子之問吾將明以吿子昔者帝堯殂落四海遏密八音舜帥
天下諸侯以爲堯三年喪於時十有二牧咸在周之成王崩
卿士邦君麻冕蟻裳入即位御王冊命同瑁旣收諸侯出廟
門俟太保率西方諸侯入應門左畢公率東方諸侯入應門
右其云執壤奠者以四方壤地所出而奠贄也報誥稱庶邦
侯甸男衞者明匪獨畿内諸侯也故春秋傳曰天子七月而
葬同軌畢至蓋雖庶方小侯皆入天子之國爲天王斬衰有
别姓而哭詔大行人相其禮成周之制然也鄭游吉對士景
伯曰靈王之喪吾先君簡公在楚先大夫印段實往敝邑之
少卿也王吏不討恤所無也晉人不能詰由此言之簡公若
非在楚而使其卿往難乎免于天吏之討矣秦昭襄之薨韓
桓惠王衰絰入弔祠春秋彼于事大國之禮且然矧天子乎
竊疑方喪之名書云吿爾四國多方詩云萬邦之方四方以
無拂殆取諸此非比方父喪之謂也陸子瞿然曰夫子之言
禮信而有徵肯堂敬聞命矣旣退命昆田書之用質言禮之
君子
募疏
　　　重修嘉興府儒學募疏
蓋聞文翁之化益部禮殿斯開何武之按揚州學官先即良
以郡校三雍之外釋奠攸均宮牆數仞之防鳩工必固欲賢
關之克振宜横舍之聿新況乎檇李名區特書魯史嘉禾美
号肇紀吳年祖龍長水之鄉駟馬開元之府吳㑹于焉分地
斗牛從此占星戸戸讀書入井西之圖畫人人譚理擅江左
之風流朱翁子在漢廷嫓文名于東馬干令升之晉紀允典
午之南狐過寶花之倉百丗猶懷陸贄訪靈芝之宅五湖尚
想丘爲而乃代降淳熙家傳正學林德久之言易輔傳貽之
說詩各繼微言共明經術皆由學校開設故能人文化成第
自開元大曆以來屢興揆日景山之役近則陳丹暗粉漸就
傾隳兼之上雨旁風交愁漏濕蓋少雙鴛之瓦甃虚五鳳之
甎一木旣所難支百堵允宜皆作乃敢謀于多士吿之通都
爰及官僚共㐮盛事或出史晨之家穀或率乙瑛之王錢聚
粒米而成山截鈎金而輸庫庶得授全模于梓匠度巨室之
几筵旣作泮宮當成史克之頌有嚴新廟重勒韓勅之碑謹
疏
曝書亭集卷第六十一
曝書亭集卷第六十二
　　　　　　　　　　　秀水　朱彝尊　錫鬯
　傳(一)
　　　汪克寛傳
汪克寛字仲裕一字德輔徽州祁門人幼而知禮晨必省父
母長者在侍立不敢坐就塾曉行者過之書帷燭未滅也長
從學胡炳文吳仲迃泰定三年秋舉江浙郷試出鄧文原之
門眀年下第歎曰道不行曷著書立言以詒後世乃與金華
許謙鄱陽朱公遷建康彭炳講論道學弟子著錄者日盛所
居山谷環繞學者稱之曰環谷先生陳友諒聞其名欲迎之
遂由黟山避地太平之絃歌鎭洪武元年有薦于朝者辭不
就二年正月以幣聘入史局史成不願仕賚金帛賜歸五年
冬以疾卒克寛䆳于經學易有傳義音考詩有集傳音義會
通禮有周官類要經禮補逸春秋有纂疏提要左傳分紀諸
書惟春秋禮刊行其後永樂中胡廣等奉勅編纂大全攘纂
疏以爲官書罔上而不之察也
　　　貝瓊傳
貝瓊一名闕字仲琚一字廷琚一字廷臣崇德人年四十八
始領郷薦張士誠據吳累徵不就洪武三年召修元史六年
除國子監助敎先是宋濂爲司業主建安熊氏之說謂伏羲
爲道統之宗神農黃帝堯舜禹湯文武咸宜秩祀于天子之
學議雖不行士大夫多有疑其說者瓊乃作釋奠解曰或欲
祀三皇于學以孔子配之可乎曰不可按周禮有道有德者
使敎焉死則以爲樂祖祭于瞽宗故文王世子篇曰凡學春
官釋奠于其先師秋冬亦如之若禮有髙堂生樂有制氏詩
有毛公書有伏生皆先師也又凡始立學者釋奠于先聖先
師釋者曰先聖若周公孔子下云釋奠者必有合也有國故
則否蓋謂國無先聖先師則所釋奠者當與鄰國合若唐虞
有䕫伯益周有周公魯有孔子則各奠之不同也是唐虞與
周所主先聖先師固無定名未有及于三皇也載稽之史漢
魏之主取舍各異周孔迭爲先聖孔顔互爲先師若周公制
禮作樂冝享王者之祀於是罷周公升孔子配以顔子唐永
徽中復武德舊制顯慶二年以長孫無忌言正孔子爲先聖
仍以周公配武王歷宋迄今釋奠孔子定爲不易之典是唐
所主先聖先師已有定名未有及于三皇也夫三皇宜祀而
不得祀之于學也學始無孔子廟惟魯有廟然其敎被于天
下非一國所得專者故天下通祀之學之有廟由孔子而建
則宜以孔子爲先聖顔子爲先師而三皇不預也今欲崇三
皇爲先聖使居孔子之上不足以襃其功降孔子爲先師使
混于髙堂生之列適所以貶其德故吾的然以爲不可也或
曰古者祀舜于虞庠祀禹于夏學祀湯于殷學祀文王于東
膠舜禹湯文並得祀于學何獨於三皇之祀非之曰周立四
代之學故祀舜禹湯文今祀三皇將於何學與雖然三皇之
功及於人者逺矣而領之於醫特主神農嘗藥之一事理固
有未盡者宜定其制設官主之以豐其祀可也識者服其持
論之正瓊又慨古樂不作徒有成均之名爲大韶賦見志九
年改中都國子監助敎勲臣子弟交憚之十一年九月致仕
眀年卒瓊與餘姚宋禧皆從學楊維楨之門瓊之論曰立言
不在嶄絶刻峭而平衍爲可觀不在荒唐險怪而豐腴爲可
樂蓋學于維楨而不汙所好者也禧初名元禧字無逸元至
正十年郷貢除繁昌敎諭之官一十九日即棄歸遭亂授徒
自給洪武二年徵修元史分撰外國傳事畢還
　　　王彛傳
王彞字常宗其先蜀人本姓陳氏父事元爲崑山州儒學敎
授遂遷嘉定洪武三年以布衣召修元史書成賜金幣遣還
又薦入翰林以母老乞歸築歸養堂自号嬀蜼子閒居考求
古制製冠巾衫裳帶屨以服或謂之曰今人而不服今之服
是得罪有司也天子嘗賜之織幣而不製爲服是隱君之賜
也荅曰彛初未入仕布衣也而服斯服將以入麋鹿之羣焉
君之賜其可䙝乎彝蓋以自便也然古之意則存焉爾矣以
今之人而服之其可不自古其人與彞嘗游天台從學于孟
夢恂故其文特醇雅時楊維楨以文雄于東南從游者甚衆
彞作文妖一篇詆之辭曰天下所謂妖者狐而已矣然而文
有妖焉殆有過于狐者夫狐也俄而爲女婦世之男子不幸
而惑焉者莫不謂爲女婦則固見其黛緑朱白柔曼傾衍之
容所以妖者無乎不至故謂之眞女婦也雖然以爲人也則
非人以爲女婦也則非女婦由其狡獪幻化爲之此狐之所
以妖也文者道之所在曷爲而妖哉浙之東西言文者必曰
楊先生予觀其文以淫辭譎語裂仁義反名實濁亂先聖之
道顧乃柔曼傾衍黛緑朱白狡獪幻化奄焉以自媚是狐而
女婦者也宜乎世之男子之惑之也予故曰會稽楊維楨之文
狐也文妖也噫狐之妖止於殺人之身若文之妖往往使後
生小子羣趨而競習焉其足以爲斯文禍匪淺小也文而可
妖哉然妖固非文也世蓋有男子而弗惑者何憂焉魏觀知
蘇州府事修孔子廟學作南門歲行郷飲酒禮必請彞爲文
觀誅彞與髙啓俱伏法彞之被召續修元史也郷人杜寅張
簡與之俱寅字彦正青城人僑居吳縣洪武八年爲岐寧衞
知事與經歷熊鼎並賜狐裘官至兵部侍郎簡字仲簡吳縣
人初師張雨爲道士元季兵亂以母老歸養遂返巾服臨川
饒介分守吳中自号醉樵延諸文士作歌簡詩擅塲居首坐
其次髙啓其次楊基介贈簡黃金一餅啓白金三斤基一鎰
簡自稱白羊山樵
　　　趙壎傳
趙壎字伯友新喻人元至正中貢于郷官上猶敎諭人目爲
南郭先生洪武元年帝旣平定朔方冬十一月詔發祕府所
藏元十三朝實録以宋濂王褘充緫裁官徵山林遺逸之士
纂修元史凡一十六人汪克寛胡翰宋禧陶凱陳基趙汸張
文海徐尊生黃篪傅恕王錡傅著謝徽髙啓曽魯壎與焉眀
年二月開局天界寺秋八月史成爲本紀三十有七卷志五
十有三卷表六卷傳六十有三卷中書左丞相兼太子少師
宣國公李善長奉表以進人賜白金文綺而順帝三十六年
事無實録可考於是翰林學士宋濂禮部尚書崔亮主事黃
肅發凡舉例奏遣使吕復歐陽佑黃盅等一十二人徧行天
下凡涉史事者悉送上官復至北平遣儒生危於等分行燕
南北開局于故國子監凡詔令章疏拜罷奏請以及野史碑
碣靡不采訪有涉蒙古書者譯而成文舁至行中書請官印
封識達京師三年二月仍命宋濂王禕充緫裁官續成元史
纂修一十五人朱右貝瓊朱世㢘王廉王彞張孟兼髙遜志
李懋李汶張宣張簡杜寅俞寅殷弼壎仍與焉秋七月史成
進上以卷計之紀十志五表二傳三十有六其前書未備者
補完之有詔刊行仍人賜白金文綺張宣等得授官壎還田
里六年秋九月詔編大眀日曆以詹同宋濂充緫裁官樂韶
鳳充催纂官纂修凡七人吳伯宗朱右朱廉徐一䕫孫作徐
尊生壎復與其列十二月授翰林院編修七年夏五月朔日
曆成旣而帝以韻書比類失倫命儒臣十一人重加刊定翰
林院侍講學士樂韶鳳宋濂待制王僎修撰李叔允編修朱
右朱㢘典簿瞿莊鄒孟達典籍孫蕡答禄與權壎又與焉八
年九月遷靖江王府長史壎以宿學自布衣歷史官朝廷凡
有撰述輒與選嘗進甘露頌爲太祖所稱髙麗使臣來朝賜
之燕樂作使臣以下國有喪辭壎曰小國之喪不廢大國之
禮帝是之及爲長史俾與宋濂等議定王國禮樂王游中都
講武事有詔令壎從繼因詣闕奏事行中左門監察御史吉
昌劾其非人臣禮宜下法司治罪帝特宥之
　　　陳基傳
陳基字敬初臨海人從學黃溍游京師授經筵檢討旣而歸
里奉其母入吳敎授諸生起行樞密府都事張士信鎭淮安
基以江浙左右司貟外郎參其軍事改參張士誠軍士誠稱
王基諫止不從士誠欲殺之旣而超授内史遷學士院學士
洪武二年召入預修元史還卒于嘗熟縣河陽里基有文譽
最爲戴良所稱謂元之能文者虞揭黃柳繼之則莆田陳旅
新安程文臨川危素其後則基而已
　　　髙啓傳
髙啓字季迪長洲人張士誠據平江承制以淮南行省參政
饒介爲諮議參軍事介見啓詩驚異延爲上客啓謝去隱于
吳淞江之青丘自号青丘子洪武元年冬詔修元史啓與里
人謝徽傅著同被召徽字玄懿著字則眀旣至分科修纂史
成著還啓徽皆以布衣入内府敎胄子時太子賔客梁貞兼
祭酒事三年正月啓夢偕徽晨候午門貞在焉有揖之者曰
二子當遷矣又顧貞曰諸生盡以屬公啓曰得無逺調乎曰
煩傅開平王爾旣寤以告徽越三日率諸生立右順門俄而
梁貞至傳帝命曰勅諸生出受業國子監隨悉引去眀旦將
朝中使宣啓徽甚急曰有詔命開平王二子侍東宫學俾爾
二人授之經果如所夢逾月徽夢啓同被召至帝所帝持吿
身一紙竊視之其文有翰林院三字以授徽徽受之忘拜繼
授啓啓拜而受之及寤亦以吿啓越六日帝御奉天門中書
右丞汪廣洋侍命中使召啓升帝曰諸儒在學久以布衣遊
吾門可乎顧廣洋曰汝亟以翰林職處之因趨謝而徽以他
事岀不得拜明日唘徽皆除翰林編修又如所夢是年秋徽母
吳夢中使舁二櫝以授徽以其一授啓發之各有白金徽又
以吿啓旣而帝御闕樓命中使召二人旣至擢啓戸部侍郎
徽遷吏部郎中啓以年少未習握算辭徽亦辭帝允之各賜
帑金命左丞相李善長給牒放還啓乃與徽連船歸于吳夢
復驗方啓在史館最爲國史院侍講學士魏觀所知會觀出
知蘇州府爲啓徙居城中夏侯里交接甚密觀改修府治啓
爲作上梁文觀得罪誅啓連坐腰斬于市年三十有九徽復
起國子監助敎卒于官著歸爲嘗熟敎諭魏觀行郷飲酒禮
長洲敎諭周敏侍其父南老著侍其父玉皆降而北面立觀
禮者以爲盛事歷仕山西潞安知州最後獨存啓善文尤工
于詩徽稱其清逺縟麗縱横百岀若八駿追風而馳於時蜀
人楊基徐賁潯陽張羽皆流寓于吳與啓齊名号吳中四傑
　　　傅恕傳
傅恕字如心鄞縣人洪武二年以布衣詣闕陳治平十二策
其一請罷榷鹽茶曰煮海爲鹽采茶于山窮民以救凍餒非
有所損于人而後世急功利之臣導其主設重典禁之罪乃
與盜賊埒非先王之政也帝覽之喜命入史館同修元史史
成出知博野縣事恕少日善飲及壯以三爵自限且爲文以
戒曰小人哉傅恕也爾負學者之名何爲乎沉湎于酒顚覆
厥德上有垂白之親下有孩提之子疢中乃身雖悔曷及惟
于古人是傚是則限以三爵罔敢少益歷觀載籍飲酒之失
君嗜之而喪邦臣耽之而溺職而今而後縱鼎鑊在前刀鋸
在側毋踰此限戒之必力庶幾不爲狂藥所移而甘入小人
之域博野兵革甫定恕爲立學宫廣儲蓄招徠離析以勞卒
于官旣斂惟遺殘書數卷貧不能歸葬百姓哀之斂錢瘞之
于縣城之北
　　　朱右傳
朱右字伯賢臨海人元至正末司敎蕭山遂徙居上虞之五
大夫市問學該洽尤長書禮春秋其文深醇精確簡而有度
嘗曰學文不本諸經其猶翫培塿者忽嵩華之髙矣乎故其
所作一以經爲本劉仁本駐師餘姚州作雩詠亭于龍泉左
麓集名士四十有二人修禊賦詩右與焉洪武三年以宋濂
薦召修元史史成乞還田里六年召修日曆除翰林院編修
七年與修洪武正韻八年擢晉相府長史尋奉命同宋濂定
議王國禮樂晉王隨太子游中都講武事右實從九年以疾
卒葬蘭風郷右嘗編性理本原揭河圖洛書于首次太極圖
說次西東銘附以通書以正蒙爲未純不録其嚴于論學若
是又以深衣之制丗代沿革襲以成俗無復古意乃援禮經
及先儒之說求合古制使宜于今作深衣考學者稱焉
　　　王廉傳
王廉字希陽青田人僑居上虞洪武二年用學士危素薦授
翰林編修眀年與修元史又眀年偕典簿牛諒使安南還改
工部貟外郎固辭出爲澠池縣丞十四年擢陜西左布政使
廉窮研經史所著迂論多闡先儒所未發其論金縢曰金縢
非古書也使周公而然非周公也夫公旣面卻二公穆卜以
爲未可戚我先王乃私吿三王自以爲功此憸人佞子之所
爲也死生有命乃欲以身代武王之死則爲不知命且人子
有事于先王而可以圭璧要之乎則非達孝至于卜冊之書
旣曰公別爲壇墠則不于宗廟之中眀矣不于宗廟乃私吿
也周公人臣也何得以私吿之冊而藏于宗廟又私啓之即
使金縢在廟武王疾瘳四年而崩周公居東二年乃復凡六
年之久周人尚卜惡有朝廷六年無事而不啓金縢者即此
五端反復詳究頗疑金縢非古書也其論大夫士立廟略曰
天子諸侯宗廟之制中庸或問詳矣惟大夫士之制則不能
無疑焉王制曰大夫三廟適士二廟官師一廟官師升適士
適士升大夫以次増立其廟因其理也適若先大夫旣立三
廟矣其子孫乃無爲大夫者而爲適士爲官師不當祭其廟
將毁其主乎抑存之乎毁之非禮也存之其誰宜哉存之而
主于宗子與禮支子不祭故支子之爲大夫者有事于廟以
上牲祭于宗子之家祝曰孝子某爲介子某薦其常事然則
支子之爲大夫者不得立廟矣宗子爲大夫支子之大夫則
固可因其三廟而祭設宗子爲適士爲官師或一廟或二廟
所當祭者不過祖與禰也支子之大夫所當祭之曽祖宗子
旣不當祭支子之大夫又不敢祭將闕之乎將遂以支子之
大夫所當祭而祭之乎闕之非禮也祭之又非適士官師之
宗子所宜祭也禮大夫欲祭髙祖則省于君謂之干祫今欲
祭于曽亦將請于君與又宗子爲大夫其支子與之同行者
亦爲大夫因之而祭三廟則固宜也苟宗子與支子其行不
同等所祭之曽祖禰亦不同等則如之何竊意各隨見爲大
夫者所宜祭之三廟而祭之宗子但爲之主祭耳主祭者惟
宗子初不論其行之不同等也君子謂之善言禮㢘無子卒
葬杭州之西山
　　　朱㢘傳
朱㢘一名世濂字伯清義烏人父同善學于許衡㢘學于黃
溍李文忠鎭嚴州薦授釣臺書院山長洪武三年以續修元
史召史成與徐尊生趙壎朱右乞還田里六年與修日曆授
翰林院編修八年秋擢楚相府長史從楚王講武事于中都
繼因奏事行中左門監察御史吉昌劾之詔勿問十一年三
月以耳聵賜致仕廉嘗扈從至鳳陽中塗作紀行詩以獻帝
覽之嘉歎遂和其詩徐尊生字大年淳安人先廉召議禮與
修元史日曆授以官辭洪武十年復以秀才舉宋濂將歸帝
問曰卿歸孰可代卿者濂以尊生對遂授翰林應奉
曝書亭集卷第六十二
曝書亭集卷第六十三
　　　　　　　　　　　秀水　朱彞尊　錫鬯
　傳(二)
　　　戴良傳
戴良字叔能浦江人父暄與栁貫交命良受業于貫幷從黃
溍吳萊游又學詩于余闕旁及天文地理醫卜佛老之書貫
卒良持心喪三年元末以薦授淮南江北等處行中書省儒
學提舉時太祖兵已定浙東良乃避地吳中久之挈家浮海
至膠州欲投擴廓軍前不得達僑居昌樂洪武六年還變姓
名隱四明山十五年徵入京試文詞留㑹同館命光禄給膳
欲官之以老疾固辭忤旨明年四月卒于獄良丗居金華九
靈山下自号九靈山人元亾後不忘故君舊國所爲詩文悲
涼感慨其自贊曰處榮辱而不二齊岀處于一致歌黍離麥
秀之詩詠剰水殘山之句則于二子庶㡬無媿同時江陰王
逢字原吉至正中臺臣薦其才稱疾辭避亂靑龍江旋徙上
海築艸堂以居自号最閒園丁張士誠據吳逢爲畫策使降
元拒太祖士誠辟之不就元亡後賦詩激昂甚于良洪武十
五年以文字録用有司敦迫上道子掖任通事司令以父老
叩頭乞請太祖命吏部符止之逢年七十元日自製壙銘是
歲卒
　　　唐肅傳
唐肅字處敬先丗家杭州新城遷于山陰博通經史㫄究陰
陽醫卜書數之學兼工篆楷書元至正十九年中浙江鄉試
授杭州路黃岡書院山長轉嘉興路儒學正華雲龍定嘉興
肅内附例徙濠洪武三年召修禮樂書擢應奉翰林文字兼
國史院編修旋以疾失朝免官謫佃濠之瞿相山自号丹崖
居士歲餘卒年四十有四子愚士名之淳以字行嘗爲韓國
公李善長草露布太祖異之問起草者誰也善長以實對帝
令飛騎召之使者未喻帝意械繫至京師愚士懼度不得免
道經其姑之門吿使者止促其姑出曰善爲斂尸愚士泣姑
亦泣行至東華門已曛黒入見帝明燈坐便殿問曰汝曽艸
露布耶對曰然俄而中官以短几置愚士前帝令坐授以封
諸王冊曰汝其潤色之對曰臣萬死不敢當帝曰姑旁注之
愚士乃奉命注畢仰視燭影中帝色喜良久乃出至姑家姑
爲具酒食相慶焉愚士性孝友父死函骨歸葬于赤土山求
父遺文雖荒郵敗壁髙厓斷石靡不蒐訪纂録時時伏讀聲
涙悽咽聞者爲之掩涕其留京師李景隆延以教其子方孝
孺薦之於朝建文二年授翰林院侍讀明年病卒肅之未徙
濠也與上虞謝肅齊名時号會稽二肅而愚士暨同里鎦績
毛鉉蔡庸皆以善詩聞越人呼曰唐鎦毛蔡謝肅者字原功
舉明經歷官福建按察司僉事出按漳泉有虎患肅移文吿
于神虎遁去坐事被逮太祖御文華殿親鞫之肅大呼曰文
華非拷掠之地陛下非問刑之官請下法司乃下獄獄吏以
布嚢壓之死績三茅書院山長渙之子教授鄉里不干仕進
所居西江草堂榜于門以賣文爲活有得輒市酒娛賔客嘗
有客至呼其字久不出窺之則其妻方拾破紙以代爇薪一
笑而已其子師邵亦能詩鉉字鼎臣從唐肅授毛詩用薦官
國子學録
　　　錢宰傳
錢宰字子予又字伯均會稽人吳越王鏐十四丗孫元至正
間中甲科以親老教授鄉里洪武初徵修禮樂書尋以病還
六年授國子監助教十年三月以年老吿歸帝許之勅曰朕
戡定四方即開學校延師儒俾勛賢子弟凡民俊秀莫不從
學教以經史六藝助教宰在學數年綽有成效朕方喜諸生
有所矜式而年滿七十懇辭還鄉特授文林郎國子博士致
仕爾尚師表一鄉訓誘後進庶㡬不媿古鄉大夫之教則朕
猶有望焉二十三年召爲會試考官二十七年有詔徵儒臣
定正尚書蔡氏傳宰暨翰林編修張美和儒士揭軌等二十
六人皆被召既至帝語之曰爾等亦知天象乎奎壁之次黒
氣凝焉久矣奎壁文章之府也今年春氣始除文運其當興
乎命開局翰林院賜宰等綺繒衣被入朝班侍衞之首讌坐
殿中時帝以海内太平思與民偕樂建酒樓十于城門外繼
又増建五樓令民沽酒接四方賔旅樓成其一曰醉仙命宰
等飲其上幷給以鈔宰等各獻詩稱謝帝命禮部尚書任亨
泰諭旨諸儒有年耄思歸者先遣之僉對曰願留帝大恱書
成宰尋吿歸帝命馳傳還里年九十六乃卒張美和名九韶
淸江人用薦爲縣學教諭升國子監助教擢翰林院編修致
仕時年八十三帝諭之曰爾以衰暮之年日侍朕左右今去
矣朕將誰從其倚眷如此揭軌臨川人字孟同以明經授淸
河主簿升知縣歸教授生徒時臨川許中麗字仲孚録唐元
二代詩兼采時人所作題曰光岳英華集軌序之謂詩自漢
魏而下莫盛于唐唐之後莫盛於元盖於宋金之詩無取焉
　　　徐賁傳
徐賁字幼文自常州徙吳善画山水工詩張士誠辟之遂偕
張羽入吳興羽居菁山賁蜀山築精舍于山麓洪武七年用
薦起命㢘訪山西歸檢其槖惟紀行詩一卷而已除給事中
改監察御史按廣東尋改刑部主事出爲河南布政司左參
政進左布政使大將軍師出洮岷次河南以所司犒勞不時
愬于帝竟下獄死賁留吳時家望齊門外與髙啓王彝王行
宋克閭巷相接日流連於文酒故以北郭名其詩集時張羽
楊基亦來吳四方士聞之多卜鄰於是号北郭十友十友者
長洲宋克字仲温工章草隷書擊劍走馬彈下飛鳥自号南
宮生張士誠欲致之不能得洪武初徵爲侍書出同知鳳翔
府事崐山陳則字文度洪武六年以秀才舉任應天府治中
擢戸部侍郎尋謫大同府同知遷知府永嘉余尭臣字唐卿
呂珍保越堯臣居其幕下已而入吳洪武初官新鄭縣丞無
錫呂敏字志學不肯服元時服深衣幅巾爲道士洪武初掌
其縣教諭其一則釋道衍也
　　　袁凱傳
袁凱字景文松江華亭人幼孤力學能詩嘗熟岑大本賦白
燕詩爲楊維楨所稱凱見笑曰未見體物之工也更賦一首
維楨亟賞之一時流播人呼袁白燕洪武三年以布衣拜監
察御史上疏曰國家戡定四方固資將帥之力今天下既平
將士多在京師精悍有餘其於君臣之禮尚未􁀒究臣請于
都督府延致通經學古之士朔望朝罷諸將赴都堂聽講經
史庶㡬忠君愛國之心全身保家之道油然日生而不自知
也又曰小人犯罪固不可赦若老成長者或有過誤宜加矜
恕養其㢘恥以收他日之功帝嘉納焉遂勅省臺聘儒士於
午門番直與諸將士說書一日帝慮囚畢命凱送皇太子覆
審太子遞減之凱還報帝問曰朕與太子孰是凱頓首曰陛
下法之正東宮心之慈帝以凱持兩端心不懌凱懼託疾歸
帝使人詗之徉狂得免凱貌癯而長身有才辯善謔歸田後
恒背戴方巾倒騎烏犍往來泖水上登九峰好事者圖以入
画凱詩絶去雕飾論者推爲明初詩人之冠同時華亭以詩
名者蜀府教授顧禄字謹中嘗過鄱陽湖賦詩太祖聞之命
盡進所作披之便殿遂以經進名集楚府左長史管訥字時
敏從楚王破銅鼓蠻諸將欲殄其餘黨訥固爭得免王曰管
長史一言活萬人必有後已而生子名延枝楚王育之宮中
長爲府紀善兩人者方之凱其詩逺不逮也
　　　孫蕡傳
孫蕡字仲衍廣州順德人何眞保南海征南將軍廖永忠兵
至蕡爲眞作書歸附永忠遂徵蕡教授廣州洪武三年舉鄉
試授工部織染局使遷虹縣主簿選入爲翰林院典籍同修
洪武正韻應制賦醉學士歌稱帝意既而復外補平原主簿
坐事逮繫被旨輸左校版築蕭牆蕡望城門謳吟爲粤聲督
工者以聞召至帝前陳所歌詩皆忠愛語釋之十五年授蘇
州府經歷涼國公藍玉嘗索蕡題画玉誅蕡坐黨人伏法蕡
以詩雄嶺表與河東王佐彦舉番禺黃哲庸之李德仲修趙
介伯貞結社南園開抗風軒延一時名士所謂南園五先生
也佐以父宦南雄占籍南海何眞聘掌書記洪武初徵授給
事中帝賜學士宋濂黃馬親爲作歌命諸臣和佐詩成帝覽
之特喜賜鈔一錠佐性不樂仕進居官二載恒曰早朝何如
晏起章服詎勝蓑衣乃告歸帝復賜以鈔佐篤于行父歿貧
不能殮有廖元正者爲治喪事厝其棺于南雄之五里山佐
事元正如父元正死哀慕終其身哲好山水徧尋嶺表諸名
山旣而北游止秦淮李善長汪廣洋交薦于太祖吳元年除
翰林待制侍太子讀書尋兼典籤洪武初使青徐尋出知東
阿縣遷東平府通判上疏言時務帝怒放歸尋召回山東以
他事詿誤寘于法哲北游時倚篷聽雪詫曰天下自然之奇
音也歸搆軒名聽雪篷學者稱雪篷先生德爲詩效李白李
賀孫蕡嘲之曰子眞混元皇帝雲孫也以薦除洛陽典史遷
濟南府經歷自陳年老改就漢陽教諭秩滿改義寧縣教諭
介屢薦不起坐累被逮道經南昌卒以子純貴贈監察御史
蕡之被戮也其弟子新㑹黎貞抱持其尸裹之以衣殯于安山
之陽貞字彦晦嘗署縣學訓導事辭去築釣魚臺于宅南尋
坐累戍遼東比釋歸將抵家已暮取舟中酒先登所築臺對
月獨飲久之始叩門入貞嗜酒自号陶陶生一曰秫坡居士
又唐豫者字用之亦蕡之弟子有孝行家居定鄉約以屬鄰
里冠昬喪祭必準古人父在子雖老不得坐毋博弈毋飲酒
輸公賦必先鄉人化之稱曰樂澹先生
　　　王蒙傳
王蒙字叔明湖州人趙孟頫之甥也敏于文不尚榘度工畫
山水兼善人物少日賦宮詞仁和俞友仁見之曰此唐人佳
句也遂以妹妻焉元末官理問遇亂隱居黃鶴山自稱黃鶴
山樵洪武初知泰安州事蒙嘗謁胡惟庸於私第與㑹稽郭
傳僧知聰觀画惟庸伏法蒙坐是被逮瘐死獄中郭傳一名
正傳字文逺洪武七年帝御■武樓賜學士宋濂坐謂曰天
下旣定朕方垂意宿學之士卿知其人乎對曰會稽有郭傳
者其學有淵源其文雄贍新麗其議論根據六經異才也旣
而濂持其文以進帝召見于謹身殿授翰林應奉直起居注
遷兵部主事再遷考功監丞進監令出署湖廣布政司右參
政
　　　林鴻傳
林鴻字子羽福清人洪武初以人材薦授將樂縣儒學訓導
歷禮部員外郎性脫落不善仕年未四十自免歸閩中善詩
者數十才子鴻爲之冠十才子者閩鄭定候官王褒唐泰長
樂髙棅王恭陳亮永福王偁及鴻弟子周玄黃玄時人目爲
二玄者也鴻之論詩大指謂漢魏骨氣雖雄而菁華不足晉
祖玄虗宋尚條暢齊梁以下但務春華少秋實惟唐作者可
謂大成然貞觀尚習故陋神龍漸變常調開元天寶間聲律
大備學者當以是爲楷式閩人言詩者率本之鴻晉府引禮
舍人無錫浦源字長源慕鴻名踰嶺訪之造其門二玄請誦
所作曰吾家詩也以吿鴻鴻延之入社鄭定字孟宣嘗爲陳
友定記室友定敗浮海亡交廣間久之還居長樂洪武中徵
授延平府儒學訓導歷齊府紀善遷國子助教王褒字中美
鴻之兄子壻也長沙學官遷知永豐縣永樂中召入預修大
典擢漢府紀善唐泰字亨仲洪武二十七年進士除行人􁅝
陜西按察司副使王恭字安中隱居七巖山自稱皆山樵者
永樂初以儒士薦起待詔翰林年六十餘矣王偁謂曰君得
毋以會稽章綬故來邪對曰山中斧柯幸無恙也與修大典
書成授翰林院典籍陳亮字景明自以故元儒生明興累詔
不出作陳摶傳以見志結草屋滄洲中與三山耆彦爲九老
㑹終其身獨不仕黃玄字玄之將樂人聞鴻棄官歸遂攜妻
子居閩縣以歲貢官泉州儒學訓導周玄字微之閩縣人永
樂中以文學徵拜禮部員外郎嘗挾書千卷止髙棅家讀十
年辭去盡棄其書曰在吾腹笥矣同時趙迪林敏陳仲宏鄭
關林伯璟張友謙亦以能詩聞皆鴻之弟子
　　　王偁傳
王偁字孟揚父翰仕元爲潮州路緫管元亡浮海入閩留永
福山中爲道士者十年太祖聞其賢詔有司强起之翰義不
仕二姓自刎死偁中洪武二十三年鄉試例當入國子監乞
歸養母母歿廬墓六年太宗即位以近臣薦召至京授國史
院檢討會修永樂大典命充緫裁官久之坐罪謫交阯英國
公張輔辟居幕下偁詩文最爲解縉所喜縉出爲參議督餉
化州言偁于輔攜之入廣東縦游山水文皇帝聞之逮縉下
獄并及偁在獄數年竟瘐死其自述誄曰日者以干支推定
人禍福生死謂吾年日皆庚迨于丙歳在閼逢麗于鶉火其
弗延矣孟子曰桎梏死者非正命也晝夜之理吾曷念之
述其系用自誄極以呼天之辭俾後之爲螻蟻爲烏鳶爲陽
矦所汩爲回禄所焚或返其骸或招其魂或蔵其衣冠庶令
有考憫其志而哀之焉嗚呼孟揚古之人怙才者恒困于勿
施志大者顚頓之屢躋爾乏古人之才而尚其志焉得不奇
于時而諉于戾而負而君而負而親嗚呼誰其白之悠悠蒼
天讀者爲之隕涕
　　　孫作傳
孫作字大雅後以字行更字曰次知江陰人至正末挈家避
兵于吳盡弃他物惟載敝書兩簏而已張士誠聞而廩禄之
以母病謝去居松江洪武六年用禮部尚書牛諒薦召修日
曆書成當授翰林院編修作以老病乞外遂除太平府儒學
教授八年春選天下學官内任作與焉廷對第一授國子監
助教尋命分教中都召還擢國子監司業十三年坐罪廢爲
民十七年起翰林待詔終長樂縣儒學教諭作爲文醇正謹
嚴動有據依弗苟異同或數年不獲一字及遇得意窮日夜
筆硯不輟家人讓之則曰吾生丁亂離復憂飢寒既無益于
時又無聞於後是豈天所以生我意哉著東家子十二篇宋
濂比之法言通書其座右銘曰多言欺之蔽也多思欲之累
也潛靜以養其心强毅以篤其志去惡于人所不知之時誠
善于已所獨知之地毋賤彼以貴我毋重物以輕身毋狥俗
以移守毋矯僞以喪眞能忍所不能忍則勝物能容所不能
容則過人其自贊畫像曰貧至於屢空而心富如萬鍾千駟
長不踰中人而志可奪三軍之帥此何得而然哉盖庶幾乎
自返而無媿門人稱之曰淸尚先生作同縣人張宣初名瑄
字藻仲洪武初以考禮徵尋入史局修元史時同館皆老成
耆儒宣年獨少帝親書其名召至殿廷授翰林編修呼爲小
秀才奉詔歸娶其妻松江府儒學訓導邵亨貞女也宣後坐
事謫濠道卒
　　　葉子奇傳
葉子奇字丗傑龍泉人用薦授巴陵主簿嘗作太玄本旨究
通衍皇極之說儒者稱之洪武十一年春有司祭城隍神羣
吏竊飲豬腦酒縣學生發其事子奇適至以株連就逮獄中
用瓦磨墨有得輒書事釋家居續成之号草木子其書稽上
下之儀星躔之軌律􁅝推步之驗陰陽五行生尅之運海嶽
浸瀆戎貊希有之物神鬼伸屈之理土石之變魚龍之怪㫄
及釋老之書而歸于六籍兼記時事失得兵荒菑異曰草木
子者以草計時以木計歳以自況其生也里人王毅者字剛
叔從許謙游受理一分殊之旨子奇學于毅歎曰聖賢之學
不貴多聞以靜爲主因自号曰靜齋
　　　王洪傳
王洪字希範錢唐人八歲能文從胡粹中授春秋洪武三十
年中進士除行人遷吏科給事中改翰林院檢討會修永樂
大典充副緫裁官歷修撰侍講尋左遷禮部儀制司主事尚
書呂震奉命巡行陜西部務多決于洪帝奇其才詔作佛曲
序洪難之爲同官所擠不進用得末疾以卒洪敏于才在翰
林時帝方懷柔逺人屬國以方物貢者不絶麒麟白澤騶虞
芝草醴泉凡有歌頌以命洪輒立就與解縉王偁王璡王達
号東南五才子偁最自負獨推重洪不敢與齒洪嘗與嘗熟
張洪論詩自誦所作比於漢魏張哂之未答復曰終不作六
代語答曰子詩傍李白門牆尚未窺其奥也洪始屈服病亟
時帝賜之藥物及卒賜以棺且給舟楫歸其喪達字達善無
錫人洪武中以人才舉除大同府學訓導入爲國子監助教
文皇帝即位用姚廣孝薦擢翰林院編修帝問建文君過失
對曰可與爲善但輔導非其人爾與修髙皇帝實録遷侍讀
學士修大典充縂裁官帝視太學坐彛倫堂行養老之禮達
因獻視學頌永樂三年秋與王景同爲應天考試官四年春
會試天下士復爲考試官五年夏以疾卒達性恭愼不飲酒
薄滋味晚自号耐軒又曰天游道者居大同著筆疇三十二
篇意主柔伏退遜頗近老氏之旨洪雖抗節立朝志甚卑遜
其後縉偁璡三人皆獲罪死達與洪獨考終焉張洪字宗海
擅經學洪武中坐事戍雲南以薦爲靖江王府教授永樂初
以行人使日本還奉詔諭緬甸那羅塔六往始聽命仁宗即
位召入爲翰林修撰年七十致仕
　　　髙棅傳
髙棅字彦恢長樂人永樂初自布衣召入翰林爲待詔更名
廷禮别号漫士久之遷典籍性善飲喜談謔工書画尢專於
詩嘗采唐人所作以體類從依丗次定品目初唐爲正始盛
唐爲正宗爲大家爲名家爲羽翼中唐爲接武晚唐爲正變
爲餘響方外異人等爲傍流書成曰唐詩品彚凡九十卷拾
遺十卷又擇其尢合格者爲唐詩正聲十二卷論者謂其詩
音節可觀神理未足然棅之言曰余夙躭詩恒欲窺唐人之
籓籬首踵其域如墮終南萬疊間茫然弗知其所往然後左
攀右涉晨躋夕覽下上登頓進退周旋歷數十年厥中僻蹊
通莊髙門邃室歷㦄可指數盖其學之專如是終明之丗館
閣宗之
　　　王紱傳
王紱字孟端無錫人博學工歌詩能書寫山水竹石妙絶一
時洪武中坐累戍朔州永樂初用薦以善書供事文淵閣久
之除中書舎人紱未仕時與吳人韓奕爲友隱居九龍山遂
自号九龍山人於書法動以古人自期畫不茍作游覽之頃
酒酣握管遇長廊素壁淋漓霑灑有投金帛購片楮者輒拂
袖起或閉門不納甚至詬厲勿顧也人有諫之者紱曰丈夫
宜審所處䡖者如此重者將何以哉在京師月下聞吹簫聲
喜甚乗興寫竹石圖明旦訪其人贈之則估客也客以紅氍
毹爲餽請再寫一枝爲配紱笑曰我爲簫聲訪汝以簫材報
汝汝俗子也索前画裂之還其餽一日退朝黔國公沐晟従
後呼其字紱不應同列語之曰此黔公也紱曰我非不聞之
是必與我索画爾晟走及之果以画請􁀍頷之而已踰數年
晟復以書來􁀍始爲作画旣而曰我画直遺黔公不可黔公
客平仲微者我友也以此寄之俟黔公與求則可耳其髙介
絶俗如此崑山夏㫤者亦善画竹石亞于紱画竹一枝比之
金一鋌然人多以餽遺得之識者勿予也㫤字仲昭永樂十
三年進士改庶吉士尋除中書舍人轉吏部考功主事出知
瑞州府入爲太常寺少卿進太常寺卿㫤與上元張益同中
進士同以文名同善画竹其後㫤見益石渠閣賦自謂不如
遂不復作賦益見㫤所画竹石絶倫亦遂不復画竹益死土
木之難仲微名顯錢唐人嘗知藤縣事謫戍雲南其詩頗豪
放自喜雲南詩人稱平居陳郭顯其一也
　　　沈度傳
沈度字民則弟粲字民望松江華亭人兄弟皆善書度以婉
麗勝粲以遒逸勝各臻其妙度博涉經史爲文章尚平澹絶
去浮靡洪武中舉文學弗就坐累謫雲南岷王具禮幣聘之
數進諫未㡬辭去都督瞿能延之教子弟遂與偕入京師時
文皇帝初即位詔吏部簡士之能書者入翰林給廩禄度與
吳縣滕用亨長樂陳登同與選於時解縉胡廣梁潛王璡皆
工書度至最爲帝所賞名出朝士右日侍便殿凡金版玉冊
用之廟庭蔵祕府頒屬國必命之書遂由翰林典籍擢檢討
歷修撰遷侍講學士粲自翰林待詔遷中書舍人擢侍讀進
階大理寺少卿兄弟並賜織金衣鏤姓名于象簡泥之以金
贈父母如其官馳驛傳歸吿于墓崐山夏昺者字孟暘與其
弟㫤以善書画聞同官中書舍人時号大小中書而度粲号
大小學士度性敦實謙以下人嚴取與有訓導介其友求書
請識姓氏于上度沉思曰得非曩訐奏有司者邪遽却之其
友固請終不肯書姓字在内廷備顧問必以正對粲篤于事
兄已有賜輒歸奉其兄度子藻官中書舍人用亨初名權字
用衡精篆隷書被薦時年七十矣召見大書麟鳳龜龍四字
以進又獻禎符詩三篇授翰林待詔與修永樂大典用亨善
鑒古嘗侍帝觀画卷未竟衆目爲趙伯駒用亨曰此王詵筆
也至卷尾果然登字思孝初仕羅田縣丞改蘭谿再改浮梁
選入仍給縣丞禄歷十年始授中書舍人登之入也用亨自
詡篆籀視天下無踰之者且恃年髙數於人前面折登登勿
與校至三日猶不已從容進曰登幸辱在此願有所質乃就
用亨言戾於說文者十數事援許氏說證之用亨乃屈服登
於六書本原博考詳究用力甚勤自周秦以來殘碑㫁碣必
窮捜摩搨審度而辨定之得其傳者太常卿南城程南雲也
　　　劉溥傳
劉溥字原博長洲人祖彦敬以醫事文皇帝溥八歳能賦詩
長隨祖父游學兩京宣德初授惠民局副使其詩初效西崐
體久益奇縱里人劉與字廷美仕爲山西按察司僉事工唐
律人目爲劉八句尢善鑒古書画蔵有終南山進士圖際歳
除溥題長句其上與懸之於堂明日賔客賀正者爭裂門籍
紙寫之而去與笑曰此耗紙鬼也於時海寧蘇平字秉衡平
弟正字秉貞崐山沈愚字通理蜀人晏鐸字振之慈谿王淮
字柏儀眞蔣忠字主忠同里鄒亮字克明中都湯胤勣字公
讓淮安王貞慶字善甫皆以能詩聞胤勣最豪伉不可一丗
亮毎以氣凌之淮與之辨論或移日不相下及見溥輒俛首
服溥精天文律歷之學正統十二年京師産牛五足一足生
於領蹏反向上溥占之曰小人在上戎狄横越二年帝自將
北征溥從羣臣拜伏道左見日旁氣中黒外赤溥愈憂之乃
賦送駕詩見志俄有土木之變於是言者交薦不報久之調
太醫院吏目胤勣東甌襄武王和之曽孫貞慶駙馬都尉永
春侯寧之子鐸亮皆官監察御史餘俱不仕時号十才子
曝書亭集卷第六十三
曝書亭集卷第六十四
　　　　　　　　　　　秀水　朱彞尊　錫鬯
　傳(三)
　　　王冕傳
王冕字元章諸曁田家子也父命牧牛冕放牛隴上潛入塾
聽村童誦書暮亡其牛父怒撻之他日依僧寺夜坐佛滕映
長明燈讀書安陽韓性異而致之遂從性學通春秋嘗一試
進士舉不第焚所爲文讀古兵法恒著髙簷帽衣緑蓑衣躡
長齒屐擊木劒㦯騎牛行市中人或疾其狂同里王艮特愛
重之爲拜其母艮爲江浙撿校冕往謁履敝不完足指踐地
艮遺之草履一兩諷使就吏禄冕笑不言置其履而去歸迎
其母至㑹稽駕以白牛車冕被古冠服隨車後郷里小兒皆
訕笑冕不顧也所居倚土壁􁌛釜執㸑養母敎授弟子以爲
常髙郵申屠駧任紹興理官過錢塘問交於王艮艮曰里有
王元章者其志行不求于俗君欲與語非就見不可駉至即
遣吏自通冕曰吾不識申屠君謝不見駉乃造其廬執禮甚
恭冕始見之居歲餘投書謝駉東游吳浮江上潛嶽遂北至
燕泰不華薦以館職冕曰公愚人哉不十年此中狐兔游矣
何以禄爲翰林學士危素冕不識也居鐘樓街冕知之一日
素騎過冕冕揖之坐不問名姓忽曰公非住鐘樓街者邪曰
然冕更不與語素出或問客爲誰笑曰此必危太樸也吾嘗
誦其文有詭氣今覩其人舉止亦然冕善詩通篆籀始用花
乳石刻私印尤長畫梅以臙脂作汲骨體燕京貴人爭求画
乃以一幅張壁間題詩其上語含諷刺人欲執之冕覺乃亟
歸謂友曰黄河北流天下且大亂矣攜妻孥隱會稽之九里
山号煮石山農命其居曰竹齋題其舟曰浮萍軒自放鑑湖
之曲太祖旣取婺州遣胡大海攻紹興屯兵九里山居人奔
竄冕不爲動兵執之與俱見大海大海延問策冕曰越人秉
義不可以犯若爲義誰敢不服若爲非義誰則非敵大祖聞
其名授以諮議叅軍而冕死矣
朱彞尊曰當元之季多逸民冕其一也自宋文憲傳出丗皆
以參軍目之冕亦何嘗一日參軍事哉讀徐顯禆史集傳冕
蓋不降其志以死者也因别爲傳上之史館冀編纂者擇焉
　　　楊維楨傳
楊維楨字㢘夫會稽人家鐵厓山下父宏築層樓俾讀書其
上里人謂曰書樓楊泰定四年以春秋登進士第除天台縣
尹元進士授縣尹蓋自維楨始改錢淸場鹽司令久不調偕
道士張雨縱游西湖至正初修遼金宋三史史成正統迄無
定論維楨著三史統論謂元之大一統在平宋不在平遼與
金統宜接宋不當按遼歐陽玄見之曰百年公論定於此矣
遷江西儒學提舉道梗不行避地冨春山徙錢塘張士誠聞
其名招之不往報以書曰閣下乗亂起兵奬王室淮吳之人
萬口一辭以閣下所爲有不可及者四兵不嗜殺一也聞善
言則拜二也儉於自奉三也厚給吏禄姦貪必誅四也此東
南豪傑望閣下之足與有爲也雖然爲閣下將帥者有生之
心無死之志矣爲閣下守令者有奉上之道無恤下之政矣
爲閣下宗族婣黨者無制禄之法有姦位之權矣假佞以爲
忠託詐以爲直飾貪虐以爲㢘最可畏者動民力以揺邦本
用吏術以括田租銓放私人不承制出納國廩不上輸受降
人不疑任忠臣而復貳六者有一足以喪邦閣下不可不省
也夫當可爲之時有可乗之勢迄無成效其故何與爲閣下
計者少而自謀者多也維楨老且病爵禄不以干閣下幸采
其言小可以爲錢鏐大可以爲晉重耳齊小白否則身犯六
畏不有内變必有外禍始憶維楨言嗚呼晚矣士誠得書不
能用亦不罪也繼忤丞相達識帖木爾乃徙松江周游山水
獲斷劒鍊爲笛冠鐵葉冠衣兔褐吹之作逥波引遂号鐵笛
老人或自呼老鐵亦曰抱遺老人又曰東維子其爲詩奡兀
自喜不蹈襲前人性不嗜飲頗溺于音樂行輒以歌伎隨好
汲引人物嘗曰吾門能詩者南北逾百人求若山陰張憲吳
下袁華輩不能十人又曰吾求詩于東南永嘉李孝光錢唐
張雨天台丁復項炯毘陵吳恭倪瓉可謂有本者矣近復得
永嘉張天英鄭東姑蘇陳謙郭翼而吳興得郯韶也洪武二
年編纂禮樂書别徵儒士修元史帝遣翰林院侍讀學士詹
同奉幣詣其門召之辭不赴眀年有詔敦促賜安車詣闕廷
留四月禮書條目畢史統亦定遂以白衣乞骸骨帝許之仍
給安車還抵家而卒維楨徙松江與錢唐錢惟善里人陸居
仁相倡和惟善字思復至正元年省試羅刹江賦時鎖院三
千人獨惟善据枚乗七發辨錢唐江爲曲江由是得名号曲
江居士官副提舉張士誠據吳遂不仕居仁字宅之中泰定
三年郷試隱居敎授自号雲松野褐兩人旣歿知府事林公
慶舁其棺與維楨同葬干山之東麓人目爲三髙士墓
　　　徐一夔傳
徐一夔字大章天台人以文見知危素授以建寧敎授牒吳
元年六月詔儒臣纂禮書勅中書省舉素志髙潔博古通今
士非深知經術者勿遣於是一夔首被徵開局于天界寺草
創旣就而還會元史成而元統後無事蹟可徵將有事續修
王褘以一夔薦一䕫報以書曰執事自漳州被召纂修元史
與金華宋公同領緫裁之命置局以來未滿一歲自元太祖
至寧宗一十三朝悉本據實錄修成上進局中秉筆之士或
授官或還山去獨順帝三十六年事無實録可據分遣使捜
訪故都圖籍列郡文移有關政體者俱収並録以備采擇足
成一代之書邇者縣吏踵門傳致浙省官僚之命云朝廷以
史事見徵且云執事以僕爲善敘事薦之當路夫爲緫裁薦
人此固其職然何爲而及區區不材且病之人也竊嘗思之
近丗論史者謂莫切于日曆日曆者史之根柢也自唐長夀
中史官姚璹奏請撰時政記元和中韋執誼又奏史官撰日
曆曰曆之設其法以事繫日以日繫月以月繫時以時繫年
猶有春秋遺法而起居注亦專以甲子起例蓋記事之法無
踰此也往宋極重史事日曆之修必諸司關白如詔誥政令
則三省必録兵機邊事樞庭必報百官之拜罷刑賞之與奪
臺諫之論列給舍之繳駮經筵之論荅臣僚之轉對侍從之
直前故事中外之嚢封匭奏下至錢穀甲兵獄訟造作凡有關
政體者必隨日以録又慮其岀于吏牘未免訛謬或一日之
差則後難考定一事之失則後難増補此歐陽子所以慮日
曆或至遺失奏請歲終監修宰相點檢修撰官日所録事有
隳官失職者罰之其於日曆愼重如比日曆不至遺失則後
日會要之修取于此他年實録之修取于此百年之後紀志
列傳取于此此宋氏之史所以爲精確也元朝制度文爲務
從簡便不置日曆不置起居注獨中書置時政科一文學掾
掌之以事付史館及一帝崩則國史院據所付修實録而已
尚幸天曆間詔修經丗大典虞公集依六典爲之一代之典
章文物稍備其書止于天曆而其事則可備十三朝之未備
前局之史旣有實録可據又有經丗大典可以參稽一時纂
修之士其成此十三朝史不難矣若夫順帝三十六年中事
旣無實録又無參稽之書惟憑采訪以足成之竊恐其事未
必覈其言未必馴其首尾未必貫雖職事髙材卓識提綱挈
領有條而不紊向之諸公或受官或還山旣各散去而欲不
材且病如僕者承乏于後誠恐不能副執事之意有司不容
見辭逼上道舟至嘉興驛賤疾大作行步不前謹奉狀左右
乞賜矜察別求有史材者成此盛典幸甚一夔復至京師洪
武三年九月大眀集禮成五年試職杭州府儒學敎授六年
復就職命編纂日曆成得實授官并賜文綺繒各三裝錢六
緡十六年帝以靈谷寺初建勅一夔自杭州撰碑文以進稱
旨賜蟒衣采幣一夔工于文深而不刻質而不俚其言曰理
足而言暢斯天下至文也臨文而後索理理惡乎粹惟夫求
諸經而有得于堯舜禹湯文武周公孔子立言之旨融而攝
之方寸之間而吐之觚翰則其爲言自不患其不醇矣彼以
才驅氣駕爲髙者坐于造理不深故爾君子以爲篤論禮局
共編纂者新喻梁寅孟敬永豐劉于允恭贑州劉承直宗弼
廬陵周子諒子諒淸江劉永之仲修淳安魯淵道源錢塘劉
儼敬思會稽錢宰子予胡行簡董彝蔡深滕公琰當元之季
一夔自天台徙嘉興於時嘉興人鮑恂居郡城之西溪貝瓊
居千金圩郁遵居商陳村朱克恭居澄林王鏞及弟鈞居梅
溪濮仲温父子居濮市豐于資集一時名士爲聚桂文會以
文卷赴者五百餘人請楊維楨評其優劣四方避地者桐廬
姚桐壽居海鹽之峨溪崑山顧德輝居合溪温州陳秀民居
竹鄰巷閩卓成大居甓川江陰孫作居南湖而東平牛諒河
南髙遜志江都丘民錢塘陳丗昌會稽唐肅江漢皆來僑居
一䕫卜宅于春波門外白苧里四眀周棐以陸宣公書院山
長留棃林鹽城秦約敎授崇德日以文酒相酬和桐夀稱曰
樂郊云
　　　劉永之傳
劉永之字仲修清江人家饒于貲旣冠未知學過婦翁家新
淦練髙者早有才譽永之友壻也翁異視髙而庸衆人遇永
之永之歸發憤就學寒暑晝夜不懈數年學大進尤長春秋
與梁寅往復辯論經義寅投以書永之報曰日以春秋本旨
序呈之左右及奉還示詞累數百言若有取於愚瞽之作而
敎其所弗逮然蒙固之見有未盡白而眀諭有不可不復者
敢略布之執事之言曰諸如或日或不日稱爵稱人名之字
之王之稱天與否諸侯之列序與否大夫之登名與否皆因
史之舊非聖人之意之所存執事所論度越老生宿師万万
無疑其曰夫子言知我惟春秋罪我惟春秋知之者知其眀
王者之法也罪之者罪其彰亂逆之迹也夫春秋之爲春秋
眀王法彰亂逆誠聖人之旨然謂因魯史之文而筆之傳之
修之完之使觀者有所勸沮王法由之而明亂逆由之而彰
則可也若謂損益乎魯史而眀之彰之則弗可夫聖人者豈
盡異於人哉其德則聖人也其不幸而不得其位則猶夫人
之子也時無眀王誰知宗予待之者曰季孟之間則猶夫人
之臣也猶夫人之臣子而私損益其國之信史眀王法而彰
亂逆無乃弗可乎今之與古逺矣而其理弗異也設使有一
孔子生乎今之丗立乎今之朝非君之命與其職守而取今
之國史而損益焉予奪焉襃譏焉而公示之人其不爲僇民
者鮮矣聖人對陽貨則謹諾過宋而微服居其邦不非其大
夫其自稱曰述而不作信而好古夫豈以其聖而傲當丗哉
蓋方是時各國之史亦莫不有人焉其立辭也亦莫不有法
焉趙穿之弑逆也書曰趙盾弑其君則晉史之良也崔杼之
弑逆也太史死者三人卒書曰崔杼弑其君則齊史之良也
之二國者有二良焉況於魯有秉禮之臣者乎是故法之謹
嚴莫過於魯史其屬辭比事可以爲訓莫過於魯史具當丗
之治亂盛衰可以上接乎詩書之跡莫過於魯史是以聖人
有取焉謹録而傳焉以寓其傷周之志焉其知者曰是不得
已焉耳其不知者曰是匹夫也而暴其君大夫之惡於天下後
丗故曰知我者將在是罪我者將在是亦聖人之謙辭云耳
夫豈曰改周制寓王法而託二百四十二年南面之權之謂
哉其曰言之重辭之複必有大美惡焉此先儒之說也執事
取之故曰首止之會􁋼葵丘之會􁋼皆再書焉是美之大而
詳其辭也稷之會曰成宋亂劉單以王猛居于皇尹氏立子
朝而先之以王室亂皆複言焉是惡之大而詳其辭也抑嘗
考之蓋史策之實録而其紀載之體異焉耳其凡有五有據
其事之離合而書之者有重其終而録其始者有重其始而
録其終者有承赴吿之辭而書之者有非承赴吿之辭聞而
知之而書之者此五者其凡也而皆所以紀實也或會而􁋼
􁋼而同日是會之與􁋼離而二事矣合而一事則同書離而
二事則異書固當然也夫首止之與葵丘也皆夏之會而秋
之􁋼是離而爲二事矣故再書焉此據其事之離合而書之
者也踐土之會美矣而􁋼不異書同日也平丘之會無美焉
而􁋼則異書異日也皆實之紀也非美之大而詳其辭也將
書其取鼎也於稷之會則始之以成宋亂此重其終而録其
始也旣書曰宋災伯姬卒也於澶淵之會則終之宋災故此
重其始而録其終也會未有言其故者於之二者而言之特
以眀其所重也他如書實來則先言州公如曹書齊侯伐北
燕則遂書曁齊平皆是物也子朝之亂叔鞅至自京師而言
之未知其孰是焉故曰王室亂此非承赴吿之辭聞而知之
而書之者也劉單以王猛居于皇則來吿矣敬王居翟泉而
尹氏立子朝則來吿矣此承赴吿之辭而書之者也他如程
子之傳例有曰將卑師少例書人此承赴吿者也不知將帥
名氏多寡亦書人此聞而知之者也皆寔之紀也非惡之而
詳其辭也程子曰春秋大義數十炳如日星乃易見也其微
辭隱義時措得宜者爲難知也夫所謂易見則然矣其曰隱
微難知果何謂哉聖人將昭大辨于万丗顧乃有隱微難知
之義是未免蹈前儒之失也僕之愚不敢以爲然也雖然程
子之傳有舍乎襃貶予奪而立言者則非先儒之所及也若
胡康侯之學術正矣其論議辨而嚴矣其失則承乎前儒而
甚之者也朱子嘗曰有程子之易可自爲一書謂其言理之
精而非經之本旨也若胡氏之春秋自爲一書焉可也夫時
有逺近則史有詳略則辭有同異此甚易曉也若自文以上
日食有不書日者文以下悉書日焉自文以前君行八十書
至者十七文以後君行九十書至者六十四是也執事所謂
隨時而觀經此誠善也而公羊子曰所見異詞所聞異詞所
傳聞異詞何休曰所見之丗其君父尤厚故多微詞焉所聞
之丗思王父少殺故諱亦少殺焉所傳聞之丗思髙曽又少
殺故弗之諱焉甚乎其陋矣陳傅良曰隱桓莊閔一書法也
僖文宣成一書法也昭襄定哀一書法也夫不曰史之有詳
略而曰聖人隨其時而異其書焉其賢于公羊何氏者幾希
大較說者之失有三尊經之過也信傳之篤也不以詩書視
春秋也其尊之也過則曰聖人之作也其信之也篤則曰其
必有所受也其視之異乎詩書也則曰此見諸行事也此刑
書也夫以爲聖人之作而傳者有所受則宜其求之益詳而
傅合之益鑿也以爲見諸行事以爲刑書則宜其言之益刻
而煅鍊之益深也以爲美則強求諸辭曰此予也此襃也聖
人之微辭也或曰聖人之變文也一說弗通焉又爲一說以
護之一論少窒焉又爲一論以飾之使聖人若後丗法吏深
文而巧詆蔑乎寛厚之意此其失非細故也今僕之愚曰其
文則魯史其義則彰善而癉惡冀述而傳于後則以刪詩定
書贊易同其狂僭而爲傳也則直釋其義其善者曰如是而
善其惡者曰如是而惡夫褒譏予奪之說其區别凡例則主
程子其綱領大意則主朱子其三傳則主左氏以杜預說時
覈其繆妄諸家則無適主取其合者去其弗合者如是而已
寅得書無以難也永之與南昌劉崧萬石大梁辛敬㐮城楊
士弘江寧周湞泰和王佑及髙爲詩友文譽逺岀髙右兼工
書法篆楷行草皆有師承輕于財貨施連郡縣已獨泊然布
素日靜處一室以翰墨自適客至不具盛饌酒數行論文賦
詩焚香鼓琴而已嘗一至京師宋濂亟稱其文欲留之以耳
聾辭歸後以子奉獲罪籍其家奉死永之當徙萊州行至桃
源病卒
　　　趙撝謙傳
趙撝謙名古則更名謙餘姚人宋秦悼惠王之裔幼孤貧寄
食山寺與學佛者同學長游四方樂取友人有一善一能輒
往訪隆寒溽暑恒徒步百餘里與朱右謝肅徐一䕫輩定文
字交天台鄭四表善易則從之受易定海樂良鄞鄭眞眀春
秋山陰趙俶長於說詩迮雨善樂府廣陵張昱工歌詩無爲
吳志淳華亭朱芾工草書篆隸撝謙悉與爲友博究六經百
氏之學尤精六書其言曰水火之生人不可一日無之而不
汲汲者以其隨取隨足故衆人昧焉惟聖人于易坎離始終
眀之字書之爲用亦若水火人顧不察爾又曰士人爲學必
先窮理窮理必本讀書讀書必本識字六書眀然後六經如
指諸掌矣隱居隖山萬書閣築考古臺取諸家論著證其得
失作六書本義繼成聲音文字通約之以造化經綸圖又作
學範共著書三百餘卷時目爲考古先生洪武十二年命詞
臣修正韻撝謙年二十有八應聘入京師衆以年少易之撝
謙亦自信其說不爲貴顯者所奪以是不見録授中都國子
監典簿宋濂獨遣其子璲從游歎以爲不及久之以吏部侍
郎侯庸薦召爲瓊山縣學敎諭二十八年卒于番禺將終以
書别瓊山弟子曰太虚之中不能不聚而爲人物人物又不
能不散而還太虚其聚其散皆理數相推不能自已豈有所
爲而爲者子身在太虛中如氷在水而今將爲水矣氷與水
時爲之何所留亦何足戀聽其自然可矣撝謙卒時年四十
有五其後門人柴欽以庶吉士與修永樂大典進言其師所
撰聲音文字通當采録遂奉命馳傳即其家取之
　　　荅禄與權傳
荅禄與權其先乃蠻部主也與權博學強記善諧謔中元進
士官祕書郎歷河北道㢘訪司僉事居河南之永寧洪武六
年春授秦王府紀善改監察御史帝賜以羊酒并賜其妻羅
衣紵衣各一襲盱眙縣民進瑞麥一莖二穗凡十六本與權
上言此君臣異體同心之象又産于盱眙帝郷里也宜薦宗
廟帝是之秋與權上言伏羲神農黃帝号稱三皇盛德大業
被萬丗功莫大焉其在祀典法施于民則祀之今天下社稷
宗廟山川百神皆得享其祭顧躬祀三皇之禮闕焉宜于春
秋躬行祀事上納其言下廷臣議於是禮部尚書牛諒議曰
三皇開天玄極有大功德于民京都有廟宜令太常掌之伏
羲以勾芒配神農以祝融配黃帝以風后力牧配春秋享祀
三皇以太牢配以少牢帝乃命建歷代帝王廟于皇城之西
爲室五中一室以居三皇焉七年夏出爲廣西按察司僉事
未行仍復任監察御史秋與權復上言古之王者旣立始祖
之廟又推始祖所自出之帝祀之于始祖之廟而以始祖配
之曰禘禘也者大也王者之大祭也故周祭太王爲始祖推
本后稷以爲所自岀之帝今陛下受命七年矣禘祭未舉宜
命羣臣參考酌古今而行之帝復下廷臣議僉曰虞夏殷周
其始所從出可得而推故禘可行自漢唐以來莫能名其始
祖所自出當時所謂禘不過祫已祧之主序昭穆祭之乃古
之大祫非禘也宋之神宗嘗曰禘者所以審禘祖之所自出
是則莫知祖所自出禘不可行矣今國家旣追尊四廟而始
祖所自岀未有所考則禘難舉行遂止未幾擢翰林院修撰
尋降典籍九年遷應奉十一年春以年老致仕自稱洛上翁
　　　文淵閣大學士錢公傳
錢龍錫字稚文別字機山松江華亭人萬曆三十五年進士
改翰林院庶吉士授編修遷春坊諭德歷詹事府少詹事掌
南院禮部侍郎魏忠賢亂政削奪去官莊烈愍皇帝即位以
禮部尚書東閣大學士召旣至進太子太保文淵閣大學士
帝命定附逆諸臣案謂曰忠賢一豎何能爲皆外廷力爲諂
附至此指黃羅嚢示之曰此皆媚奄人實跡也龍錫遂取嚢
中章疏分罪重輕凡六等又慮獲罪者不眀所罪之實㦯滋
籲辯因請于諸臣姓名下各注所犯服其心逆案乃定袁崇
煥之經略遼東也入見帝大言期以五年奏功龍錫疑焉退
而詣之曰子方略宜何如崇煥曰不外東江關寧兩路進兵
爾東江者島帥毛文龍也曰舍關寧實地而問海道何也崇
煥對曰譬如弈然局有四子東江其一也可則用之不可則
有以處之二年五月崇煥行邊至雙島誘文龍至以餉金十
萬犒其師自與文龍登舟相視山海形勢即舟中斬之上疏
數其十二罪當死且云入其軍斬其帥古人之事臣饒爲之
臣岀京時曽語閣臣龍錫矣當是時文龍擁兵自擅有跋扈
聲崇煥一旦除之帝不之罪龍錫亦不置辯也其冬大安口
失事京師被圍或言崇煥之殺文龍陰爲主款地者會崇煥
援師至求入見帝愈疑之尋有旨縋城以入下獄訊叛狀於
是御史髙捷劾龍錫與崇煥同謀龍錫疏請避位遂致仕去
眀年八月崇煥旣誅御史史􁌆論龍錫罪逮入詔獄論斬有
司設厰于西市將用夏言故事旣而緩決四年正月左中允
黃道周起自田間爲白其冤疏曰陛下御極以來輔臣負重
譴者九人矣古者宰相有犯坐請室不過數日自非大逆或
裁或原人主未嘗不爲引痛比者逮繫舊輔臣龍錫銀鐺桎
梏對簿法庭搶首獄吏此書傳以來所未之見也凡疆埸事
最難言矣一彼一此勝負何常閣臣坐綸扉遥度邊計不知
能否成敗一旦坐誅後之閣臣必踟躕顧盼不敢以邊事自
任且令邊帥得以罪諉閣臣後之邊帥有事必摭閣臣單詞
隻語爲口實今巷議謬悠謂殺龍錫爲文龍報仇物情如此
則邊將必驕邊將志驕則閣臣權絀爲政府異日開陷阱不
可也當堯盛時岳牧舉鯀貽禍滔天然放殛之餘未聞岳牧
係傫煩皐陶之聽也陛下即欲威柄獨運亦何忍公孤就戮
令四方傳者謂天朝獄吏甚貴士紳甚賤乎奏入帝切責之
謫其官至五月天旱給事中劉斯崍又以請始釋龍錫于獄
戍定海衞戍九年得旨歸里崇禎十七年九月巡撫都察院
右僉都御史祁彪佳上言于福王曰伏見舊輔臣錢龍錫削
奪爲民正值崔魏亂政之時迨先帝嗣服起自廢籍進參機
務著公忠之譽繼因袁崇煥斬帥一事爲史􁌆等所誣衆論
無不冤之夫以輔弼大臣於督撫陛辭之日體訪諮詢亦其
職爾若閫外生殺轉移呼吸先期豈能遥制如以一時問荅
之單辭指爲罪案將來帷幄之臣誰敢爲國家諮訪一官肩
任一事者此先帝解網于始減罪于終也至其屏居戍所絶
無怨尤居郷之日門庭肅淸尤大臣所不多見者宜勅有司
具禮存問以優先帝簪履之遺者也旋以病卒于家所著有
兢餘存稾
論曰當崇禎初戸部再疏請裁島餉龍錫獨言毛文龍以本
折百万之餉遞減至三十五万不可更裁請如數與之則龍
錫未嘗排抑文龍可見也惟是逆案一定黨人之怨刺骨禍
機一發幾殺其身可畏哉觀乎黃道周祁彪佳之所陳亦可
信其無罪矣
　　　崔子忠陳洪綬合傳
崔子忠字開予一名丹字道母別字靑蚓先丗萊陽人居京
師補順天府學生員通五經能詩尤善畫華亭董尚書其昌
異之謂非近代所有子忠益自重有以金帛請者槪不應也
友人有官吏部者屬選人以千金爲子忠壽子忠投之地曰
若念我貧不以廩粟與我乃以選人金汚我邪卒不受史公
可法家居過子忠舍見子忠方絶食乃留所騎馬徒步歸子
忠牽馬于市賣之遂呼其友飲曰此酒自史道鄰來非盜泉
也一日而賣馬之金盡絶食如初李自成陷京師子忠出奔
鬱鬱不自得會人有觸其意者走入土室中匿不出遂餓而
死
陳洪綬字章侯浙江諸曁人年四歲就塾婦翁家翁方治室
以粉堊壁旣出誡童子曰毋汚我壁洪綬入視良久紿童子
曰若不往晨食乎童子去累案登其上畫漢前將軍關侯像
長十尺餘拱而立童子至惶懼號哭聞于翁翁見侯像驚下
拜遂以室奉侯旣長師事劉公宗周講性命之學已而縱酒
狎妓自放頭面或經月不沐客有求畫者雖罄折至恭勿與
至酒間召妓輒自索筆墨小夫稚子無勿應也嘗留杭州其
友召之飲期于西湖上洪綬往遇他舟徑登其席坐上坐飲
主人徐察之知爲洪綬也亟稱其畫洪綬大駭曰子與我不
相識也拂袖去崇禎壬午入貲爲國子監生眀年還里旣遭
亂混迹浮屠自稱老遲亦稱悔遲亦稱老蓮縱酒狎妓如故
醉後語及身丗離亂輒慟哭不已後數年以疾卒
朱彛尊曰予少時得洪綬畫輒驚喜及觀子忠所作其人物
怪偉略同二子癖亦相似也崇禎之季京師号南陳北崔若
二子者非孔子所稱狂簡者與惜乎僅以其畫傳也予友孫
如銓常師事子忠道子忠二女皆善画而洪綬妾胡淨鬘亦
能画花草云
　　　李无垢傳
李无垢錢塘人福王稱制南京入太醫院爲醫士順治十三
年春以二童子自隨負藥嚢至梅會里榜其門曰太醫院李
无垢緫理内外大小十三科方脈里中醫嫉其大言謗者􁑌
起乃移寓萍橋僧舍予間訪之方注本草經多發新義與予
論吉貝子不宜久服娓娓數百言予心韙其說是夏予妻馮
孺人病熱七日不汗後七日又不汗踰二旬矣勢轉劇諸醫
皆云傷寒不可治請辦喪具予乃要君徒步登閣診視无垢
笑曰君夫人所居閣四面俱木圍之木生火觸暑脈伏爾臟
腑無他恙也亟以甘瓜井水投之可不藥愈從其言越宿而
餔糜再宿主中饋如故旣而予游嶺表比歸詢之則无垢客
死吾里匶爲二童子載去所注書無存
朱彞尊曰予少日先舍人廣交游復社諸君子舟車相接于
道是時海内多故江湖豪傑思以功名自見挾方術遁跡人
間一時詼奇怪迂之士往往識之迨長游學益多識四方奇
士所未覯者良醫爾今耄矣回思往事李君庶其人與惜乎
未盡其術以死而所著書人莫之傳也且夫醫難矣醫婦人
尤匪易目不辨病者之色耳不審病者之音止憑方寸之脈
分陰陽決生死雖和緩且不能而庸醫乃敢自信吁可怪也
述君一事雖未足槩平生然於切脈精矣爲之傳毋使姓名
泯沒焉
曝書亭集卷第六十四
曝書亭集卷第六十五
　　　　　　　　　　　秀水　朱彞尊　錫鬯
　記(一)
　　　文水縣卜子祠堂記
孔氏之徒身通六藝者七十子子貢以夫子之言性與天道
不可得聞而曽子以魯得之至論文學必曰子游子夏孔子
旣沒曽子之學羣弟子或未之篤信獨以有若爲似聖人而
子夏居西河西河之人亦疑之于孔子若二子者將不得爲
具體者與徐防之言曰詩書禮樂定自孔子發明章句始于
子夏蓋自六經刪述之後詩易俱傳自子夏夫子又稱其可
與言詩儀禮則有喪服傳一篇又嘗與魏文侯言樂鄭康成
謂論語爲仲弓子夏所撰特春秋之作不賛一辭夫子則曰
春秋屬商其後公羊穀梁二子皆子夏之門人蓋文章可得
聞者子夏無不傳之文章傳性與天道亦傳也是則子夏之
功大矣而戴氏禮載曽子之言以疑于夫子罪子夏夫曰有
子之言似夫子曽子聞之子游未之怪也其不從羣弟子彊
者特以事之不可耳後丗拘儒疑其說于廟庭之祀黜有若
而進子張又或謂西河不當專祀子夏由其過信曽子之言
而未之繹也抑何其刺謬與文水固當日西河之境也隱泉
山之麓舊有子夏祠歲在丙午秋八月予獲拜祠下縱觀昔
人碑記往往僅志土木廢興及歷代封秩而已至其發明章
句傳孔氏之學爲西河文敎所自始顧不及焉私心竊以爲
憾夫山水亭臺之勝卉木之華其有歷久不廢者游人過之
尚或覽物而賦詩或題名鑱石其處況夫瞻先賢之祠宇卒
無一言暢其旨其何以祛丗儒之惑則後死者之過也爰綴
舊聞爲記亦以見戴記所載殆非曽子之言而六經之傳子
夏之功尤多報祀之義蓋非獨西河之人宜然矣
　　　大同府威逺衞重修學記
庠序學校之設非王政之本與三代盛時其地自黨遂達國
都莫不有學其人自天子之元子以及士庶人子莫不入于
學其典禮政令則自釋奠釋菜習郷習射執醬執酳以至獻
馘獻囚莫不備舉于學又擇君子之儒仁義忠信樂善不倦
者以爲之師士之入乎學者俎豆筐篚象勺干籥有其器鞉
鼓控揭笙鏞琴瑟有其音屈伸俯仰盤躃綴兆有其度藏修
息游有其所而師氏以三德三行敎國子司徒以六德六行
六藝賔興之上無私師下無私學此三代之學所以盛美而
大備也後丗學日以弛典禮政令聽州郡吏專制之于上不
必盡舉于學其僅存不廢者春秋上丁廟祀孔子釋奠釋菜
而已爲之師者未必盡擇君子之儒徒塊然自處學宮使之
不由其誠敎之不盡其才士亦隱其學而疾其師視學校爲
不急之務由是學宮坐以傾圮至有終歲不游于學者嗚呼
學校王政之本至視爲不急之務而聽其傾圮此君子之儒
爲人師者所甚憂也威逺衞當大同關塞之衝士之習于文
事者蓋寡自邊隅晏安士始以絃誦相勵而敎諭王君復能
以仁義忠信之說善諭之衞故有學歲久將圮王君率諸生
某等新之諸生咸樂趨事堂廡寢筵欂櫨榱桷㦸門壁池莫
不具飾不侈不陋工旣竣向予請記嗚呼三代之學其得存
于今者僅矣自夫師之不嚴而道不尊士于是失端本之學
不知順行以事師長則無良師爲之也若王君者樂善不倦
可謂知本之君子矣昔魯侯旣作泮宮詩人頌之有曰無小
無大從公于邁又曰濟濟多士克廣德心至學校之廢鄭人
刺之則曰縱我不往子寧不來諸生能廣王君之心日相與
藏修息游於是講其德行習其文藝孰謂三代之學不可幾
于今日也哉
　　　衢州府西安縣重建學記
古者立學自辟雍頖宮下至術序黨庠家塾所稱先聖先師
初無一定之位故釋奠有合而無尸自漢廟祀孔子闕里迨
唐武德後建廟于國子監又定稱周公曰先聖孔子曰先師
開元以降郡邑通有孔子廟祀然廟與學亦未均合爲一也
其後學必立廟由太學及府州縣率有定制太學之堂或曰
彞倫或曰明德餘皆以明倫爲扁旁立社學射圃曁啓聖之
祠後峙尊經之閣廟則三門六㦸殿設栗主更先聖曰至聖
而仍先師之名專祀孔子配以四子十哲而祀七十子先儒
于兩廡薄海内外莫有異焉者蓋天下不可一日無敎學不
可一日廢于天下舍末師而專主孔子庶幾道德岀于一古
今之立學雖殊而所以敎則同也西安縣學舊在禮賢門外
嘉慶郷製錦坊元末燬于兵明洪武初一徙于城北廢斗室
法院爲之正德間再徙于宋貢院遺址嘉靖中復徙于大中
祥符寺繼是規制差備自耿精忠逆命　王師致討屯兵百
萬于府郭久而縣學牆屋薪木皆毁惟文廟僅存梁棟亦圮
縣旣困于兵其土田旋爲洪水所決逋賦累萬長吏迫于催
科視學舍爲不急之務歲久不治會進士潁州鹿侯(祐)來知
縣事下車謁孔子廟顧瞻太息而曰學校如此其何以造士
且敎何以興而政何以舉是守土者之責也侯乃預爲規畫
俾山農之産竹木陶旊之治瓦甓段冶之攻釘鉸者咸得輸
井稅儲之以待興築而以月俸補其額政尚簡易不事鞭朴
逾年而逋賦悉完於是鳩工庀材侯首捐錢若干緡縣之大
夫士學官曁其弟子咸率私錢爲助首葺廟字次營兩廡各
九楹次建明倫堂次設先賢先儒木主然後繚垣牆塗丹粉
濬泮池之水種樹廟庭及堂之前後凡百本經始于辛未之
秋今年春二月堂成侯興器用幣釋奠于廟牲酒豆籩秩秩
有儀觀者交恱具頌侯之功伐石以進侯曰未也堂雖成祠
與閣未備且曩時賜書末有存者經以載道而學舍無之其
可哉乃購羣經疏義凡百餘家將納之廟鼓篋以示學者噫
侯之用心勤矣夫三衢固仕國也昔之言經術者若鄭灼之
三禮劉牧徐庸柴翼之易徐晉卿王宏之春秋是皆西安産
也西安之俗其君子敏於事士之志于學者不少特爲兵與
歲所苦居無黌舍市無書肆其何所資以講習爲得侯所購
之書貯于學有不相觀而善相說以解辨其同異而博喻之
者乎吾知敎之所由興必自西安始予視侯忝一日之長與
侯别三年入其境賈安于㕓農歌于野游乎學校則昔之廢
者具舉蓋中心怡懌有不能自已于言者而縣學敎諭海鹽
錢君(瑞徵)樂襄其役與予同鄉里述侯立學之功集事之敏
皆過人計慮之表爰摭其本末而書之于石
　　　重修嚴州府桐廬縣儒學記
師儒之官道德之歸政治之本也漢郡置文學掾唐校立經
師庠立孝經師宋元書院各設有山長所以敎士者專矣
皇朝因明之制縣立儒學敎諭訓導各一人掌士子之版銓
法凡貢于禮部屢試不第及學生食餼廩者旣老而後用之
雖不失占選擇耆儒之意然往往精銳已挫頽惰衰慵講舍
之不修生徒之日散師嚴道尊之謂何
聖天子立賢無方妙年英俊之士亦得銓授由是桐郷汪君
敎諭桐廬旣至謁先師覩祠宇圮敗陳丹暗粉久已不治於
焉岀私錢命工匠􁍃椳楔柣栭桷杗廇有筄有簃或榩或堊
鳩工于某年月日吿竣于某年月日計費白金十鎰爾而堂
齋門廡百廢具舉春秋上丁釋奠廟下莘莘俎豆小大駿奔
暇課諸生于碧梧書屋而又汲有井渡有船蹊有桃李縣之
士子樂群親師慶行禮之有其地焉君乃貽書與予請爲文
紀之石予嘗往來四方見府州縣衞學傾者十之六七上官
諉之有司有司以催科聽訟之繁每視爲不急之務至于肄
敎者禄旣薄而權輕朝日之盤恒苦不飽安有餘力葺治牆
屋其能免于風雨鳥鼠之侵蝕乎君能不私其財不費乎帑
不病夫民力以興廢自任可謂能也已矣桐廬之學舊在西
塢一徙于戴家橋北再徙于縣治東北之小山宣和中燬于
寇紹興以降知縣事趙公侃趙汝憚趙汝驤胡太古先後修
建元末復燬于兵洪武再建則知縣事毛道主之正統初重
葺則知縣事汪榮主之成化以後安慶李琛東莞盧勗黄岡
曹珪雲南楊漢四會何經南海吳宗湯淸江李紹賢來知縣
事咸克修廟學此有司之職也以校官獨任之則自君始
　　　揚州府儀眞縣重修儒學記
古之造士立學士之志于道者必于郷校事其師記曰禮聞
來學不聞往敎當其盛時無小無大從公于邁及其廢則曰
縱我不往子寧不來而又繼之曰一日不見如三月兮是故
博習者必親其師論學者必取友學者有失敎者知之長其
善而救其失藏焉修焉息焉游焉安于所居之地夫然後師
嚴道尊民知敬學也已學之制匪一虞庠上下夏序東西殷
膠左石周保傅所紀爲學有五漢立三雍晉興兩學至于唐
分學爲七三品以上子孫國子學敎之五品以上子孫太學
敎之曰廣文以領國子生之業進士者曰四門以授七品之
子及庶人之俊異子弟律學以講律令格式書學以考篆籀
分隸眞草章行算學以明億兆京垓秭壤溝澗正載斯成德
達材各有其選敎之亦多術矣自宋而後雖于州郡縣學之
外兼設山長然書數之學輟勿講科目之繁旣省士子分治
五經專習四子家各有師不必問業于郷校而儀眞縣治當
江介之衝舊爲江淮發運之所邦人多居鹽筴之利其子弟
注籍于學束修之禮通名于校官歲一再至而已㦸門之攲
傾泮水之淟濁文廟之瀸漏講堂横舍之榛蕪守土司敎者
第有坐愁行歎已焉通政司使巡視兩淮鹽課監察御史曹
公恤商以仁待士以禮毎因秤掣至縣布寛大之條舳艫銜
接枻鼓㮄歌於是公年五十矣商綱亭戸咸思進酒于公醵
白金二十鎰稱壽公却之再三適公乗􁏢過市遮馬拒輪以
請公乃召汪訓導(穀詒)語之曰縣學之不修久矣吾無私財
可以訓工也曷若以衆所率之錢新多士肄業之地庶幾邑
子享人爵之報乎於焉衆皆恱頌公之無私而克廣德心也
歲之　月誕治泮宮工匠陶旊各程其材自西徂東百廢具
舉由是諸生問業有所來親其師人知敬學爾乃伐石以志
重修之歲月曹公名寅字子淸一字茘軒滿洲人爲文者誰
南書房舊史秀水朱彜尊也
　　　杭州洞霄宮提舉題名記
宮觀之設其初本崇奉道士之敎玉淸昭應宮使趙安仁王
旦丁謂領之景靈宮使寇準馮拯領之會靈觀使王欽若李
迪領之眞宗嘗以命王曽曽辭不居仍以譲欽若得毋恥以
宰臣主道院事與仁宗手詔有云老臣朕之所眷禮也故于
引年辭疾者從其請増其秩給其奉加恩及其子孫遇大禮
許綴舊班失儀勿劾宋之敬大臣體羣臣可謂至矣舊制在
京曰内祠以前宰執留京師及見任使相充使次充提舉下
此提點主管判官都監各有分職元豐再定官制縁祖宗所
設不廢居是位者食有奉衣有綾絹羅緜傔有餐錢相循爲
佚老優賢之典焉杭州洞霄宮自熙寧初設有提舉髙宗南
渡特改内祠崇其體貌以提舉受祠禄歲有其人稽之國史
合之野紀其先後倫序爵里姓名猶可得而考也康熙癸酉
九月予尋大滌洞天閱鄧牧心所撰志建炎以後主是祠者
前言往行均未之載并爵里姓名亡之堂中止設昭武李公
新安朱子二主因語道紀司遺獻不宜湮沒許爲補録書之
壁歲華荏䒣一十四年乃始具録寄之自建炎迄咸淳凡一
百一十五人嗚呼漢之丞相遇日蝕星變輒行策免或以微
罪下獄致自殺其得安車駟馬賜金歸里者幾人哉南宋諸
公獲退保祠禄不可謂非厚幸然迹其避賢者路未必皆安
于義命有再出而僨師辱國者百丗而下公非公是之心人
皆有之安能箝天下之口而淆亂其功罪易之傳曰窮大者
必失其居升而不已必困君子所貴乎知進退存亡而不失
其正也若夫趙㠓胡交修李正民以徽猷閣待制季陵以右
文殿修撰衞膚敏沈晦以集英殿修撰法原以顯謨閣待制
紀傳槪書曰提舉竊疑所充乃提點主管之職與提舉蓋有
别矣至于文公當日第主管崇道沖祐雲臺崇福太乙諸祠
提舉鴻慶一宮未嘗主此地事從其實故不書康熙四十六
年秋七月前翰林院檢討充日講官知　起居注入直
南書房纂修明史一統志秀水朱彞尊記
　　龍圖閣直學士將樂楊時中立
　觀文殿學士開封耿南仲晞道(建炎元年)
　　述古殿直學士上蔡謝克家任伯
　　資政殿學士開封呂好問舜徒
　　觀文殿大學士邵武李綱伯紀
　　資政殿學士襄邑許翰崧老
　　資政殿學士宋城路允迪公弼(二年)
　　延康殿學士◍◍董耘◍□
　　資政殿學士瑞安許景衡少伊
　　徽猷閣學士縉雲詹乂持國(三年)
　　資政殿學士任城李邴漢老
　　資政殿學士曲阜顔岐夷仲
　　資政殿學士眞州吳敏元中(紹興元年)
　　觀文殿大學士鄧城范宗尹覺民
　　資政殿學士滁州張守子固
　　觀文殿學士祁門汪伯彦廷俊
　　端明殿學士河南冨直柔季申
　　資政殿學士吳興葉夢得少藴(二年)
　　顯謨閣學士丹陽翟汝文公㢲
　　端明殿大學士齊州呂頤浩元直(三年)
　　端明殿學士安陽韓肖胄似夫
　　資政殿大學士緜竹張浚德逺(四年)
　　資政殿學士分寧徐俯師川
　　觀文殿大學士姑蘇朱勝非藏一(五年)
　　端明殿學士解梁趙鼎元鎭
　　端明殿學士海州胡松年茂老
　　資政殿學士德淸沈與求必先(六年)
　　端明殿學士雲州折彦質仲古
　　資政殿學士儀眞劉大中立道(七年)
　　資政殿學士上虞李光泰發(九年)
　　資政殿學士毘陵孫近叔詣(十一年)
　　端明殿學士餘杭何鑄伯壽(十二年)
　　資政殿學士濟南王次翁慶曽(十三年)
　　端明殿學士浮梁程克俊元籲
　　資政殿學士上饒余堯弼致勛(二十一年)
　　端明殿學士寧國章复季常(二十二年)
　　端明殿學士◍◍宋樸◍◍(二十三年)
　　端明殿學士鄞史才德夫(二十四年)
　　資政殿學士金壇湯鵬舉致逺(二十七年)
　　觀文殿大學士吳興沈該守約(二十九年)
　　資政殿大學士建康王綸德言(三十年)
　　資政殿大學士浮梁汪澈明逺(隆興元年乾道元年再任)
　　資政殿學士萊州辛次膺起季
　　資政殿學士夀昌葉義問審言
　　資政殿學士宜興周葵立義(二年)
　　觀文殿學士宜興蔣芾子禮(七年)
　　資政殿學士仙游葉顒子昂(乾道二年)
　　觀文殿學士興化陳俊卿應求(四年)
　　觀文殿學士壽春魏杞南夫(八年)
　　觀文殿學士婺源王炎晦叔(九年)
　　資政殿學士鄱陽洪遵景嚴
　　觀文殿大學士四明史浩直翁(淳熙元年)
　　資政殿學士鄱陽洪适景伯
　　端明殿學士金華葉衡夢錫
　　觀文殿大學士温陵曽懷欽道
　　資政殿大學士温陵梁克家叔子(六年)
　　資政殿學士德淸李彦穎秀叔(九年)
　　資政殿學士吳郡范成大致能(十年)
　　觀文殿大學士金華王淮季海(十五年)
　　資政殿大學士華亭錢良臣師魏
　　資政殿學士臨江蕭燧照鄰(十六年)
　　資政殿大學士候官黄洽德潤(紹熙元年)
　　端明殿大學士永春留正仲志(五年)
　　觀文殿大學士吳興葛邲楚輔
　　端明殿學士邵武任希夷伯起
　　資政殿大學士上饒施師點聖與
　　觀文殿學士廬江王藺謙仲
　　觀文殿大學士餘干趙汝愚子直(慶元元年)
　　觀文殿大學士龍游余端禮處恭(二年)
　　觀文殿學士臨海陳騤叔進
　　端明殿學士泉州傅伯壽景仁(嘉泰三年)
　　端明殿學士江陰丘崈宗卿(開禧三年)
　　端明殿學士崑山衞涇淸叔
　　觀文殿大學士臨海錢象祖伯同(嘉定元年)
　　資政殿學士嘉興婁機彦發(二年)
　　端明殿學士南豐曽從龍君錫
　　資政殿大學士天水趙善湘淸臣(紹定五年)
　　資政殿學士東陽葛洪容父(端平二年)
　　觀文殿大學士鄞鄭淸之德源
　　資政殿大學士慶元宣繒宗禹(三年)
　　資政殿學士邛州魏了翁華父
　　端明殿大學士邵武鄒應龍景初(嘉熙元年)
　　觀文殿大學士増城崔與之正子(三年)
　　資政殿學士浦城徐榮叟茂翁(淳祐二年)
　　端明殿學士永嘉林略孔英(三年)
　　資政殿學士餘干劉伯正直卿(四年)
　　資政殿學士黄巖杜範成已
　　觀文殿大學士蘭溪范鍾仲和(六年)
　　觀文殿學士候官陳韡子華(九年)
　　資政殿學士慶元應㒡之道(十年)
　　資政殿大學士嘉興李曽伯長孺(十二年)
　　資政殿學士隆州李性傳成之
　　端明殿學士金華王埜子文(寶祐三年)
　　資政殿大學士浦城徐淸叟直翁
　　觀文殿大學士威州謝方叔德方
　　觀文殿大學士濠州董槐庭植(四年)
　　端明殿學士建寧蔡抗仲節
　　端明殿學士龍游馬天驥德夫(五年)
　　觀文殿學士新安程元鳳申甫(六年)
　　資政殿學士閩林存以道(開慶元年)
　　端明殿學士蒲江髙定子瞻叔
　　資政殿學士寧國饒虎臣伯武(景定元年)
　　端明殿學士金華厲文翁◍◍
　　觀文殿大學士溧水吳潜毅夫
　　資政殿學士嘉興沈炎若晦(二年)
　　端明殿學士閩許應龍恭甫
　　端明殿學士都昌江萬里子逺(咸淳十年再任)
　　資政殿大學士醴陵皮龍榮起霖(三年)
　　觀文殿學士金華馬光祖莊父(咸淳五年再任)
　　資政殿學士睂州楊棟元極
　　觀文殿大學士天水趙與􁤏德淵
　　資政殿學士潼川姚希得逢原(咸淳二年)
　　觀文殿大學士敘州程公許季與
　　資政殿大學士溧水吳淵道父
　　觀文殿大學士樂平馬廷鸞翔仲(八年)
　　　　余旣作記具書南渡後提舉姓氏爵里百一十四
　　　　人猶未鋟諸壁也歲在戊子冬覽李彌遜竹谿集
　　　　有翟汝文落致仕提舉臨安府洞霄宫制彌遜行
　　　　詞中云其還神武之衣冠勉奉洞霄之香火宋史
　　　　雖不書不可沒其名矣汝文執政僅三月以伉直
　　　　忤秦檜殿廷相爭至斥檜乃金人之姦細趙甡中
　　　　興遺史載之宰相例以殿閣學士予祠題曰顯謨
　　　　閣學士史沒其文取汝文靖康原職書之也彛尊
　　　　又識
曝書亭集卷第六十五
曝書亭集卷第六十六
　　　　　　　　　　　秀水　朱彞尊　錫鬯
　記(二)
　　　尚書杜公疆理記
皇帝受寶命一十九年海波不揚金門厦門以次列戍於時
緫督福建軍務都御史臣啓聖上言今投誠之衆率前遷徙
界外之民勒歸農則無田可給勢將復去爲盜莫若以界外
田地按籍給還并弛海禁收魚鹽之利給軍食疏下廷臣議
僉持不可二十二年夏靖海將軍臣琅克彭湖島秋台灣平
捷書至
皇帝嘉恱解衣賜琅并製詩褎美焉誕諏吉日告祀
孝陵冬十月戊寅
皇帝若曰海壖之弗靖權畫地以民遷民之蕩析朕䀌傷于
心久矣兹海澨永淸界外田畞宜給還耕垡咨汝工部侍郎
丗鑑副都御史呀思哈偕往江浙吏部侍郎臻内閣學士石
柱偕往閩粤欽哉其善體朕意定軍之制圖民之艱於是杜
公拜　命出是月己丑發京師明年正月踰大庾嶺
皇帝申命進公工部尚書公乃諏日展界自欽州之防城始遵
海以東歷府七州三縣二十九衞六所一十七巡檢司一十六
臺城堡砦二十一給還民地二萬八千一百九十二頃復業
丁口三萬一千三百定懸軍之營二十八而廣東之疆理復
矣自福寧州西分水關始遵海以東歷府四州一縣二十四
衞四所五巡檢司三關城鎭砦五十五給還民地二萬一千
一十八頃復業丁口四萬八百定懸軍之營三十三而福建
之疆理復矣是役也公往還嶺海舟車之跋涉不啻三萬里
蠻煙瘴雨毒霧之交侵蛇蛟之屢舞公與傔僕六七臥起油
幕虎觸其藩不懾鬼嘯于林不驚僉謂公之大勇賁􁚝莫及
行則射麋以爲粻縫蕉以被體安于惡衣食而不求温飽忘
一身之辛劬勞來安集俾氓反其宅商趂其墟苗秀于田水
歸于壑牛宮豕圈雞栖鴨䦨各得其所甫終歲告成于
闕下公雖不自言功而功巳蓋于南國矣當周盛時召康公
以重臣克親民事詩人懷之曰昔先王受命有如召公日辟國
百里其後穆公繼之詩人又詠之曰式辟四方徹我疆土于
疆于理至于南海夫以二公奏績于先後者公以一人兼之
宜爲
至尊注意而六卿掌其四也公旣歸田考終特未邀易名之
典彞尊公之里人也慮公巡視本末未上諸國史因追憶聞
于公者麁舉大綱作記焉
　　　包山蔡氏宗祠記
包山蔡氏其始祖源宋祕書郎從髙宗南渡居杭州子維孟
奉母徙吳與弟繼孟分宅居洞庭号東西蔡而西房子姓尤
蕃衍自維孟十二傳爲烏程儒學訓導旭中永樂庚子郷試
土人爲建遺慶坊陳檢討繼作記稱其好義樂善有丗德旭
弟昇昭皆善詩吳人徐庸采入湖海耆英集昇孫羽仕爲翰
林孔目詩家稱之曰林屋先生羽從弟􁐊号曲巖王尚書丗
貞贈詩云家在五湖人丗外身安六帝太平中者是已敘其
族則五支計其傳則二十一丗善不必施四海而積于一郷仕
不必登九列而受一命再命學不必博通七略四部授諸弟
子而各守一經家有私集者二十有三人吳中自范氏外論
氏族之蕃丗德之久莫蔡氏若也於是有撰宗譜以奠丗系
者有置田以供祭祀者而祕書十八丗孫某于縹緲峰之陽
建立宗祠中爲堂五楹連以屋二十間旁有樓可逺眺望三
歲而後落成走書幣請予作記予惟古祀先之禮自禰而祖
自祖而推之及始祖此王者報夲追逺之義也而諸侯之支
子爲卿大夫或自他國來者俱謂之别子起自民庶致位卿
大夫者亦從别子之義得立爲宗宗得立祠以飲食之禮親
兄弟宗族窮者收養之不知學者收而敎之則自王者通于
庶人王政之存于今敎民親睦宗祠其本務矣包山在太湖
中不與城府接無郵傳轅馬之擾春秋享祀牲酒靡闕里逺
而能仁俗儉而可久予老矣惜未克謁祠下紀之以文匪獨
美蔡氏之能合其族庶幾三吳之士族聞者興起焉
　　　履素先生祠堂記
先王之敎民匪直郷遂大夫閭師黨正之職也凡仕而已者
歸敎其里沒則祀之瞽宗漢晉經師設黌堂繕精舍至于宋
府州縣學外分建書院擇耆儒爲山長或與博士弟子爭多
焉明初山長廢而書院尚存講學者得以專席其後朋黨盛
而學術殊時文工而經義晦科名重進取亟而力田孝弟無
人必藉郷有善士導以親親敬長之節離經辨志之方故夫
師逸而功倍化民成俗而有司莫知斯則儒者之效矣曩予
泊舟匠門聞岸有讀書聲詢之則順治甲午郷貢進士張先
生曽餘之學舍後四十年獲交先生之叔子大受大受識達
而才敏洽聞周見自舉于郷名日盛弟子著録者數百人席
硯不能容則廣其宅齋曰拙齋亭曰讀書之亭軒曰活碧之
軒又于衡宇之陽築堂曰孝㢘之船不忘厥考所自也逾年
負笈者益衆爰拓地于水南立軒于橋下軒東曰潮生閣用
紀落成之候閣東建祠奉栗主以祀先生焉於時巡撫都御
史商丘宋公過而題其扁曰履素里之父老僉曰先生居家
以孝友遇人以誠持已以介士之百行備焉宜有私諡易名
久矣宋公所題則公也非私也今而後吾黨合以是稱先生
於是攜榼酒陳百果爇瓣香長幼胥拜祠下大受請于予曰
是不可無記因書其本末于壁先生諱慶孫先丗嘉定人徙
郡治縣學生諱愼德之子歲貢生諱應文之孫福建按察司
副使諱情之曽孫遺書有尚書集要侣蛩齋集
　　　眞賞樓記
平山之堂旣成越明年中書舍人汪君季甪拓堂後地爲樓
五楹設栗主以祀歐陽永叔劉仲原父蘇子瞻諸君子名曰
眞賞之樓蓋取諸永叔寄仲原父詩中語也君旣爲文勒堂
隅識落成之歲月請予作斯樓記於是樓成又逾年矣方山
陰金公將知揚州府事實期予適館旣而予不果往及聞堂
成之日四方知名士會者百人多予舊好咸賦詩紀其事顧
予獨客二千里外不獲與私心竊悔且憾回憶曩時客揚州
登堂之故址草深數尺求頽垣斷砌所在不能辨識愾然長
謡謂兹堂之勝殆不可復覩曽幾何時而晴䦨畫檻忽涌三
城之表且有飛樓峙其後旣感廢興之相尋復歎賢者之必
有其助也當永叔築堂時特出一時興㑹所寄然春風楊柳
蓋别久而不忘子瞻三過其下悵仙翁之不見至題詞快哉
亭尚吟思此堂未已即永叔亦感仲原父能留其游賞之地
賦詩逺寄是當時諸君子未嘗一日忘兹堂可知已肇祀焉
庶其馮依而不去者與堂之廢自丗人視爲游觀之所可以
有無守是邦者或不爲葺治至于日圮理固然也試登是樓
見永叔以下凡官此土有澤于民者皆得置主以祀後之君
子必能師金公之遺意克修前賢之蹟則是斯樓成而平山
之堂始可歷久不廢足以見汪君之用意深且逺也予雖不
獲觀堂落成與諸名士賦詩之末猶幸勒名樓下附汪君之
文並傳于後亦可以勿憾矣夫
　　　萬柳堂記
度隙地廣三十畝爲園京城東南隅聚土以爲山不必帖以
石也捎溝以爲池不必甃以甎也短垣以繚之騎者可望即
其中境轉而益深園無雜樹迤邐下上皆柳故其堂曰萬柳
之堂今文華殿大學士益都馮公取元野雲㢘公讌游舊地
以名之也古大臣秉國政往往治園囿于都下蓋身任天下
之重則慮無不周慮周則勞勞則宜有以佚之緩其心葆其
力以應事機之無窮非僅資游覽燕嬉之適而已方元之初
廉公定隴蜀還進拜中書平章政事賜宅一區暇同盧趙諸
君子出郊置酒所謂萬柳堂者故老相傳在今豐臺左右當
其飲酣賦詩命歌者進驟雨新荷之曲風流儒雅百丗之下
猶想見之今公弼諧盛際謀謨内賛坐致太平其勲業與㢘
公等然廉公宣撫隴蜀荆南威望著于方隅而公澤洽天下
廉公在廷日少公自翰苑登政府立朝且三十年廉公畏譏
憂讒而公一德孚于上下所遇之隆有過于昔賢者要之勤
學好士孜孜恒若不及則異代同揆宜其曠丗有契于心也
彞尊客山東時道經臨朐觀乎熏冶之源淸泉白沙淪漣側
坎之下叢竹百萬詢之則公之别業循階以登徑之翳者當
辟石之戴土者當剔亭之圮者當葺公輟不治顧專力于是
則以冶源公所獨樂而京師與天下人同其樂也入其門門
者勿禁升其堂堂焉者勿問庶幾物我俱忘者與堂成後適
四方人士應召至京師公傾心下交貧者爲致館病饋以藥
喪者賻以金一時抒情述德咸歌詩頌公難老又慮公舍斯
堂而請歸里也爭賦咏公前期公樂之而不去彞尊椎鄙無
文獨未獲游公之門其爲斯堂記者譬猶山禽楚雀啁啾翠
陰之交公之聽之未必不欣然恱于耳焉
　　　池北書庫記
池北書庫者今少詹事新城王先生聚書之室也新城王氏
門望甲齊東先丗遺書不少矣然兵火後散佚者半先生自
始仕迄今目耕肘書借觀輒録其副每以月之朔望翫慈仁
寺日中集奉錢所入悉以購書蓋三十年而書庫尚未充也
自唐以前書多藏之于官劉歆之七略鄭黙荀勗之中經新
簿其後四部七録代有消長民間所藏賜書之外無多焉爾
自雕夲盛行而書籍易得民間鏤版未貢天府者且十之九
由是官書反不若民間之多古之擁萬卷者自詡比南面百
城今則操一囊金入江浙之市萬卷可立致然自博覽者觀
之若無所覩也夫宋元雕本日就泯滅幸而僅存于水火劫
奪之餘藉鈔本流傳顧士之勤于鈔冩百人之中一二人而
已習舉子業者誦四子書治一經不過四五十卷可立取科
第而賈人牟利亦惟近乎舉子業者是求非是則不顧至以
覆醬裹麫糊𧖟箔古之人竭心力爲之者今人全不之惜任
其湮沒此士君子衋傷于心而先生書庫之設藏之惟恐不
亟也彞尊經亂先丗之遺書莫有存者及壯餬口四方經過
都市殘編斷帙至典衣予直積之二十年矣以驗藏書家目
録則僅有其十之二三焉然未嘗無出于藏書家目録之外
者譬之于海九川四瀆無不趨焉而滮池瀱汋之水聚而勿
涸鳥見之飲啄魚得之泳游亦可自樂其樂而忘其身丗之
窮焉明年歸矣將尋先生之書庫借鈔所未有者奉先生之
命遂爲先生記之
　　　傳經堂記
經之學温其故則新義愈出解之而其藴不窮古之士惟經
術是務士能通經始可友天下士而冨貴利達非所論也經
學莫盛于漢一經說至百餘萬言大師衆至千餘人然班孟
堅譏之謂禄利之路然至韋賢父子以經術相時人語曰遺
子黄金滿籝不如一經蓋亦慕其名位通顯云爾揚子雲有
言大人之學爲道也小人之學爲利也傳經者須以發策決
科是何異孔子讀而儀秦行者與仁和卓火傳氏立宗祠于
舍東榜其堂曰傳經奉祖考之遺書敎授子弟又樂與朋友
講習東南之士以爲倫魁焉卓氏居塘西門才特盛以經學
聞者五丗然試多不利或薦于郷矣而試于禮部輒下第或
于省中試矣僅列副榜是豈卓氏于經術反未工與由其所
學者非專事發策決科而務合乎古之學者故也堂之成且
二十年吉凶歡戚歌哭于斯者匪一火傳心力交瘁克守其
先人之緒誦讀勿輟誠有人所未易及者而火傳老矣今年
夏率其子次厚入京師則曩之交游大半零落京師貴人視
說經爲不急之務襒席以見逢掖者蓋寡嗚呼經術之不講
久矣舉一丗趨于禄利之路乃有人焉單衣紃履操經術以
繩天下則卓氏之傳經合乎古者多見其不合于今也於其
歸爲作傳經堂記
　　　願學堂記
戸部郞新安程君視公築堂于宅之右其地爽以塏開簾而
山翠入過雨而澗泉分觀者咸曰君當補官堂將成席未㬉
而仕于　朝焉君乃名之曰願學屬其兄子道原請記于予
予思儒者言學率本乎孔子孔子五十以學易韋編三截鐵
摘三折漆書三滅若是其勤也君年適五十矣姑與言易可
乎八卦相錯其别六十有四象言君子之德五十有三皆以
爲學者勸也合之禮記以言離經辨志則以同而異也以言
敬業樂羣則果行育德自彊不息也以言博習親師則多識
前言往行虚以受人也以言論學取友則朋友講習見善則
遷有過則改也以言知類通達彊立而不反則類族辨物自
昭明德立不易方也夫然安其學而親其師樂其友而信其
道時行則行敎思無窮容保民無彊也時止則止思不出其
位不可榮以禄也孟子之願學孔子者此也君早仕爲郎所
謂官先事者業試之而效矣乃所願豈非志爲先與古之親
師取友莫若鄭康成游學周秦之都往來幽并兖豫之域然
後反乎北海程伯子十五六時問學周元公慨然有求道之
志未知其要泛濫于諸家出入于老釋者幾十年返求諸六
經而後得之噫其難也已今君居新安新安之俗人守程朱
之學不出家而前言往行多識之而不窮以今知古以近知
逺以所見知所不見古病其勞者君處其逸居是堂也寒暑
相催而歲成焉足以決進退之機悟損益之義安有願乎其
外者哉予老矣蓋嘗終始于學然勤苦而難成内自反而益
見其不足竊喜君之同所願也在履之初曰素履往无咎象
有之素履之往獨行願也顧人有願而不獲遂者君獨行之
又何咎之有
　　　樂儉堂記
太原劉炳請名其所居之堂予名之曰樂儉而爲文記之曰
儉之爲德匪直以撙節日用飲食而已君子將收其放心必
自此始夫象犀琛貝綃紈錦綺臺池僕御之盛人咸慕而趨
焉及危機旣觸紛華盡去悔尤隨之往往退而喪其所處未
有百年不易者然後知儉之能久惟其可久而樂存焉蓋我
旣閑其侈心天下無不足之境食之穅􁜪而充然置之膏脂
而不潤宜其無戚戚之容而樂于中者有不能自已者已太
原唐叔之遺墟也儉唐風也請爲子歌唐蟋蟀之詩曰蟋蟀
在堂歲聿其暮今我不樂日月其除憂時之易去思行樂之
方也旣而曰無已太康又曰好樂無荒因爲樂之一言申誡
至再則仍未嘗樂也其二章曰職思其外其思可謂深矣猶
未免蹶蹶也其三章曰職思其憂夫至于思其憂則其可憂
者已去而祗見其可樂焉夫然後曰良士休休也此樂儉之
說也今太原之俗所不足者非儉也儉而能樂者鮮矣知其
樂者子試以予言吿之
　　　道珍堂記
康熙三十有六年冬太守廣寧黄公來知嘉興府事入郛則
瓦礫塞乎渠及堂塗則榛艿接于徑爰與邦人士謀思營葺
而疏瀹之念民力未遑也明年夏案無留牘黠者畏懦者懷
公乃庀材鳩工先治其廨斲榩堊鏝子來恐後於是彝尊方
居長水之南池中芙蕖一花並蔕紅衣綻緑房垂緗螺實以
公嘉績之所召也以奉公公適諏是日立柱礎架杗廇遂貽
書請名其堂兼紀之石且歸德于
天子肅淸邊徼禎祥是致彝尊欲以不文辭非禮也敢竊自
幸生于堯舜之丗獲覩
聖德神功靡逺勿届又有賢太守拊循閭䣊於焉咏歌太平
燭于玉燭飲于醴泉暢于永風芙蕖雖小草曹植賦之則曰
覽百卉之英茂無斯華之獨靈傅亮賦之則曰考庶卉之珍
麗實緫美于芙蕖而江淹之辭則又進焉而曰一爲道珍二
爲丗瑞至于並蔕則尤代所罕覩故魏收志靈徵令禽奇獸
嘉穀靡不登載而斯獨無之益見致之匪易也稽之至元嘉
禾志郡治㕔事後有淸香堂宋知秀州俞淛更扁曰敬信節
愛蓋理㕔據子城之内而軒其後爲穿堂爲後堂其來久矣
堂之廢且百年鮮克有治之者迨公至而始考舊址復新之
吁今之守土者屏賔客省諮度則見以爲能矣公府之不飾
則見以爲㢘矣雖然儒者之爲政則有道焉居之必廣也莅
之必莊也蕪者治之塞者通之廢者舉之道存焉矣堂之建
詎足爲公重而政事之暇豫多士庶民之胥附僚屬吏之交
孚於此覘公治術之先務焉宜其始建而珍果適應其瑞也
天子之德亦我公之德也公旣命我請以道珍名堂可乎公
曰可哉遂爲文以紀落成之歲月納之于壁用示後之君子
公名某字某康熙癸卯舉人
　　　十二硯齋記
中書舍人江都汪君季甪僦宅宣武門之右窮巷蕭然饎㸑
不繼君久病臥夢入廣庭得石硯一十二枚寤而作歌其友
和之君因名其齋俾秀水朱彞尊作記記曰聚五方之人于
京師各有所營晝之云爲夜形諸夢寐寤而詢之其可吿人
者寡矣古昔盛時以牛羊之牧其夢可獻于天子其降也得
位夢棺得錢夢穢僅自喻于心已焉舉平生無不可以吿人
而夢寐則有難言者吾未見其可也君子之學貴夫内得于
心而不外玩夫物羅十二石于前不見其多無之不見其不
足君豈惑于是與顧一身之盈虚消息通于天地感于事物
蓋所好者存雖夢有難遽忘者恱之故言之而長言之歌且
和之至以名其室焉列禦寇曰西極有人不食不衣以夢中
所爲者爲實十二硯之有齋齋之有記君子以爲無不可也
　　　匏齋記
匏之爲物其葉苦其蔓弱其形呺然非若瓠可以燔瓜可以
菹丗遂以無用目之然制爲器可以象天地虗其中可以受
物截之則蠡窪之則樽􁤸以爲笙大者巢小者和挈竽而吹
則爲衆音之長匏非無用也審矣當其秋霜旣降呺然者堅
水出其前略彴之不施䑰䑠之不設揭者涉者厲者泝洄上
者泝游下者潜行而泳者正絶流而亂者咸濡首滅頂是懼
試腰以浮諸水則雖江湖可以無沒其有濟于人爲功甚鉅
今刑部主事德州謝君方山取以名其齋焉君質直好學所
爲歌詩無懦響金淸玉振若笙竽之恱耳悉中法度飲酒百
觚不醉君之所以自託非以是與雖然殆有濟物之思焉夫
二尺四寸之律取象于坎民之陷于法也如溺于淵覆育者
虗其中以服念則深者可以綆出漏者可以袽塞譬置匏于
河隨所溺而拯之車有時而溓舟有時而覆充匏之用無過
涉之患而有共濟之功則凡經義之紛綸賔坐之論說得之
一室而施之萬事者何莫非君之匏也于是其友秀水朱彞
尊釋匏之義廣之作記書諸壁
　　　秀埜堂記
長洲顧俠君築堂于宅之北閭丘坊之南導以迴廊穿以徑
壘石爲山望之平逺也捎溝爲池即之藴淪也登者免攀陟
之勞居者無塵壒之患曉則竹雞鳴焉晝則佛桑放焉於是
插架以儲書叉竿以立畫置酒以娛賔客極朋友晜弟之樂
暇取元一代之詩甄綜之得百家焉業布之通都矣俠君乃
夢有客愉愉有客瞿瞿一一十十容色則殊或俛而拜或立
而盱覺而曰是其爲元人之徒與將林有遺材而淵有遺珠
與乃借鈔于藏書者復得百家焉未已也博觀乎書畫旁捜
乎碑碣眞文梵夾靡勿考稽又不下百家而元人之詩乃大
備矣予留吳下數過君之堂俠君請于予作記思夫園林丘
壑之美恒爲有力者所占通賔客者蓋寡所狎或匪其人明
童妙妓充于前平頭長鬛之奴奔走左右舞歌旣闋荆棘生焉
惟學人才士著作之地往往長留天壤間若文選之樓爾雅
之臺是已吳多名園然蕪沒者何限而滄浪之亭樂圃之居
玉山之堂耕漁之軒至今名存不廢則以當日有敬業樂群
之助留題尚存也俠君築斯堂媕羣雅將自元而宋而唐而
南北朝而漢悉取以論定焉吾姑記于壁用示海内之誦元
詩者
　　　六浮閣記
六浮閣在查山之陽具區浸其右六浮者一曰長浮二曰白
浮三曰篛浮四曰苧浮五曰茅浮六曰箭浮其崇卑小大形
殊或斷或續迤邐隈隩之外方閣之未成也嘉定李流芳長
蘅過而樂之思以十千錢構草閣踞梅林之上寫圗以吿其
友兼題長句覬其經營而終不果也後八十年長洲張翁買
此山始爲建閣且治生壙背阜面湖周樹石楠栝柏以爲籓
閣峙其南當春梅放拓西牎俯視繁花百萬若密雪之被原
隰游人詫勝絶焉未幾翁沒翁子士俊從而補葺之有徑有
堂有庖有湢於是四方名士牽拂相招來會歲在辛巳二月
己未朔予登是閣覩漁帆出沒浦樹淸疎山鳥􁠓􁠓拂簾鳴
旦暮愛之不忍去遂留信宿士俊以記爲請將刻之坐隅予
惟三命之說術者恒以動人然儒生不以爲非蓋夭夀通塞
莫不有命焉至于山水之縁尤未易得處乎闤闠有終身不
知丘壑之趣者翁生居吳北郭即元時師子林而井椁于山
得無後艱之幽宅且建閣以表其勝則李君所願而不獲遂
者翁克有之士俊善繼其志冀揚翁名于百丗是翁之享于
天者孔厚不可謂時命之不達也翁諱某字某自号松園老
人其行義詳今禮部尚書同里韓公菼所爲志銘及處士睢
州田君蘭芳墓表
　　　西陂記
宋之故城其門名見于載記者陽也盧也蒙也桐也横也桑
林也垤澤也垤澤云者垤以言閼伯之丘澤睢水也其地有
蒲魚萑葦之利漁有村蟹有舍商丘宋公懷童時釣游之所
思築圃於是以其在郭之西名曰西陂顧未遑經始先定池館
之目曰渌波村曰釣家曰緯蕭草堂曰和松菴曰芰梁曰放
鴨亭各系以詩都人士屬而和焉圖之横幅者王山人翬也
久而公之懷故土益甚則命禹鴻臚之鼎寫照作西陂魚麥
圖取元結詩句冀歸老于江湖記之以文者邵上舍長蘅也
公巡撫江南久簡以馭吏儉以示民
天子嘉其淸德　藻舟所及每見益親歲在昭陽協洽　駐
蹕江天寺公入見請曰昔宋臣范成大居吳之石湖臣嘗履
其地見淳熙十五年賜書刊石尚存臣家有西陂别墅敢乞
御書二字賜臣不令石湖勝蹟獨存千古
天子笑而書之今歲旃蒙作噩
天子復書魚麥堂以賜至是公拜
宸翰先後難悉數矣公乃命子弟立石西陂之上屬其友秀
水朱彞尊紀之思夫爵位之崇髙林泉之逸豫人生恒不能
兼致惟石湖一老入而參知政事退而偃息范村女挈菜籃
兒修雞柵種斜橋之楊柳播樂府于村田此姜䕫譜越調以
介壽号曰石湖仙也今
天子稱公治蹟不去口顧十四年所而遲遲未膺
内召豈非以江南重地代公者實難其人與抑聞之公嘗引
年以請矣
天子給以禁苑葡萄一本曰是果結實然後請老今賜果之
園馬乳且垂垂于架公念
主恩愈渥不敢上陳近復申以
天語雙雕于堂柱曰兒孫歌舞詩書内郷黨優游禮讓中則
仍未嘗許公之歸也公雖欲舍政事之賢勞享西陂魚麥之
樂利願豈得遽遂乎虎丘之山可以對月滄浪之亭可以賦
詩吾且隨中吳父老期公游衍于斯焉若夫西陂之勝姑聽
公之郷黨優游禮讓中可矣
　　　五舫記
利濟莫若舟小者爲艖爲艓爲䑠爲艒䑿爲舴艋大者爲舸
爲艅艎爲艂艭爲舶爲艑爲艞爲􁗬艡爲　艛艇也者小而
長也艜也者長而薄也狹而長者謂之艨短者謂之艟短而
廣者謂之􁊁亦謂之舠深者謂之䑰亦謂之䒀小而深者舼
亦謂之􁟯也其制則有椳有柁有舳有艫有艢有􁜟板曰覆
牎曰􁖁牀以薦物曰笭突上下重牀曰艦重室曰飛廬其具
則櫓也槳也橈也篙也笮也戨也櫓柔倍之以梢篙折輔之
以戙笮弱引之以百丈崩沙怪石惡浪之喧豗盤渦之撇㳬
蓋有一夫之力不能挽一船者求其濟夫豈易哉思古之人
取諸渙以制舟楫顧易之卦言利涉大川者六而無片言取
象于舟則終以乗船爲危非安栖之具也雖然大江以南百
谷所㑹内隩而外隈葭菼竹樹之交敷蘋藻之溶漾隄梁之
逶迤非舟無以領其勝而又無風波之虞有燕嬉之樂則惟
舫爲宜溧陽狄億立人以庶常吉士請假還里造五舫于洮
湖或以載花或以燕客可以合可以分有琴有書有歌有酒
短簫長篴往來容與于郊園望之者不啻水仙也今夫至靜
者地然曩嘗留燕齊雲朔之間六遇地震思之至今猶悸是
則安危亦何定之有推之以理其人安其心安則其境亦安
矣茍心不得其正而入于邪陷于險未有不蹈危機者安危
視人所擇爾藏身萬人之海放情百斛之舟孰危孰安立人
之自處也審矣於是秀水朱彞尊爲之作記時康熙三十有
八年陽月之望也
　　　倦圃圖記
倦圃距嘉興府治西南一里在范蠡湖之濵宋管内勸農使
岳珂倦翁嘗留此著書所謂金陀坊是已地故有廢園戸部
侍郎曹先生潔躬治之以爲别業聚文史其中暇則與賔客
浮觴樂飲其以倦圃名者蓋取倦翁之字以自寄予嘗數游
焉樂之而不能去于懷也歲癸卯先生左遷山西按察副使
治大同踰明年予謁先生于塞上時方九月層氷在川積雪
照耀巖谷彌望千里勾萌盡枯無方寸之木相與語及倦圃
山泉之深沉魚鳥之游泳蔬果花藥之蓊鬱情景歷歷如目
前事先生抱膝低徊者久之嗟夫故鄉之樂人之夢寐在焉
以予暫游者猶不能釋于懷況先生之寢處笑語其中者哉
先生之門人周君月如工繪事爲先生圗之爲景二十於是
三人各系以詩先生復命予記其事予嘗覽前代園亭山水
之勝往往藉人以傳又必圖繪之工而後傳之可久若王維
之輞川顧瑛之玉山百丗而下觀其畫圖不獨想見兩人之
髙而其所與游如丘爲裴迪崔興宗下至袁華于立盧熊郯
韶之徒覽者亦希慕之不已然則圖繪之作顧可少哉今先
生方欲任天下之重援斯民于飢溺雖欲遺章組之榮息影
江湖之上以遂其所好蓋難幾矣是倦圃之所有山泉魚鳥
蔬果花藥之樂先生且不得而私而予與周君翻得藉圃之
圖以傳爲可樂也周君名之恒山東臨淸人嘗爲江西參政
罷官後遂移家江浦云
　　　看竹圖記
寧都魏叔子與予定交江都時歲在辛亥明年予將返秀水
錢塘戴蒼爲畫煙雨歸耕圖叔子適至題其卷於是叔子亦
返金精之山蒼爲傳寫作看竹圖俾予作記予性癖好竹甲
申後避兵田舍凡十餘徙必擇有竹之地以居其後客游大
同邊障苦寒乃藝葦以代竹旣而留山東見冶源修竹數百
萬狂喜不忍去歸買宅長水上曰竹垞叔子過予言金精之
峰十有二其一曰翠微易堂在其上梧桐桃李橘柚皆植獨
竹不生種之自叔子始近乃連岡下上無非竹者蓋予兩人
嗜好適同也珍木之産由兩葉至尋尺歲久而林始成又或
萎于霜或厄于閏若夫竹苟護其夲則末乃直上匪特有君
子之守而已其勃然興起突怒無畏類夫豪傑之士拔泥塗
而立加萬夫之上叔子居易堂讀書且二十年天下無知叔
子者一旦乗扁舟下吳越海内論文者交推其能若竹之解
于籜而驟干夫煙霄也文章之爲道亦猶種竹然務去其陳
根疏而壅之其生也柯葉必異然則叔子毋徒恃其已學者
而可矣
　　　芷閭記
宗人琪從予學所居道南舂同杵臼飲同井兼珍以養母集
衆說以通經斷金伐木以求友而又樂善不倦爲鬻于路誅
茅編竹以棲餓人自我得琪庶幾同其臭味焉芷閭者琪讀
書之舎也予旣書扁且爲文記諸壁記曰芷小草也名義不
著于詩爾雅内則以茝佩恱僅見之小戴記而已說文解字
無芷文蓋與茝同義申之曰楚謂之蘺晉謂之虈齊謂之茝
而玉篇詮葯字云芷葉即虈也當知音雖有四其義則一矣
屈平楚辭篇二十五言虈曁葯者各一言芷曁茝者各五言
江蘺者三由其志潔行芳斯取喻必及焉爾乎荀況有云蘭
槐之根是爲芷漸之滫君子不近庶人不服質非不美也所
漸者然也琪年方壯不自恃其質之美樂與友朋相切劘虚
已以下之是以見善則遷有過則改得敬業樂羣之助而無
芳臭雜糅之患宜其有取夫芷以自託也閭居堂五之一縱
曝書亭集卷第六十七
　　　　　　　　　　　秀水　朱彞尊　錫鬯
　記(三)
　　　天津衞稽古寺重修藏經閣記
佛之書入于中國其初四十二章耳其後盛于姚秦熾于梁
大備于唐代興日繁幾與儒者之書相等縉紳學士靡然舍
已所學從之而其徒復侈大其事鳩土木以爲之宮飾朱丹
爲之桷誦焉則有拜跪坐起之容梵焉則有抑揚髙下之節
而又縚繩以襲之鐘鼓以宣之其所以崇奉之者靡不至自
孝定皇后篤信其敎命中使頒經藏于梵刹其徒猶慮未廣
更梵夾爲篇籍自是經藏薄海内外所在多有嗚呼使遇漢
明梁武又可知矣天津衞屬京畿之衝城之西門有稽古寺
藏經之閣峙焉地近海多風飛沙晦冥歲未久閣圮浮屠含
光者新之予檥舟道此登焉夕陽在衣風鈴錚然翔鳥上下
爲之目曠心怡含光語予曰凡吾材之所需井稅之入升盎
之儲積之累年始成焉憚閣之頽而經藏將失也今縉紳學
士誦法周孔其于六經百氏之書舊聞放失往往置勿問而
府州縣學或傾廢不治不有媿于佛氏之徒也哉浮屠之言
雖非聖人所與而能崇奉其敎以興廢自任若含光者殆亦
聖人之徒之所進也遂爲文以記之
　　　大悲院記
孔子殁百氏之學興其最盛者楊朱墨翟治墨氏之學者至
分爲三其師說之不傳豈非孟氏闢之也與浮屠之言近乎
墨者也墨之敎摩頂放踵利天下爲之而獨於治喪也以薄
爲其道爲浮屠者術主乎慈其始去父母昆弟捐妻子而不
顧詎非忍哉昔孔子不遇于時馳驅四方若微生畞接輿荷
蕢之徒交訕其後而曰吾非斯人之徒與而誰與痛哉其言
也蓋吾觀于佛獨善彼所稱觀丗音菩薩者推其願所至欲
盡斯人而登之善其去孔氏之旨不逺而大悲菩薩者彼所
謂觀丗音之化身也其手目之數多至八萬四千目必有所
運手必有所執俾匠人一一肖之佛氏之敎則然禪人丗髙
結茅天津之衢夏以水冬以茗果施往來之人而予友曹君
實司武備兹土捐俸錢繼之程工庀材築室三楹題曰大悲
禪院而請記于予嗟夫舉斯丗之人其可惻然悲者衆矣惟
泯于無所睹聞則已試游目而觀其迷途陷溺目不能周手
不能援者何限此菩薩之以大悲名也而況聖人之心哉曹
君勇而好文馭兵以嚴而養民也惠殆所謂可使治賦者也
夫浮圖之言儒者疾之以其無預于丗天下饑溺而不思所
以救也丗髙用其師之說獨以大悲菩薩自託則豈盡無意
于斯人者哉宜曹君之樂其人而信其道也
　　　雲岡石佛記
雲岡之寺有十建自拓跋氏今之存者特其一耳石佛大者
髙七十餘尺小至徑尺斬山爲窟數十鑿佛數千軀架以飛
閣凡客大同者必游於是予嘗再往游焉覩石像之怪偉退
而作記按魏志丗祖用崔浩之言毁佛像造泥人銅人者門
誅土木宮塔莫不畢毁及浩旣戮興光和平之際爭立石像
太和中四方諸寺凡六千四百七十有八延昌之季僧尼所
居積至一萬三千七百二十有七剥窮而反理數然也釋氏
之說如蠱之中人卒不可愈良醫者擇其可治治之有疾之
者見方藥不効遂刳患者之腸胃必盡殺其蟲乃止患者旣
死其同病之人未有不剚刃于醫者崔浩是已方詔遣立像
其徒惟恐再毁謂木有時朽土有時崩金有時爍至覆石以
室可永無泐又慮像小可鑿而去徑尺不巳至數尺數尺不
已必窮其力至數十尺累數百千而佛乃久存不懷使見者
因像生感自謂極天下之智慮不知其陷于至愚也嗚呼周
公仲尼之道感人千載之下者豈以其像哉雖然拓跋之俗
習聞釋氏之說其敬信固宜非若漢明梁武生周公仲尼之
郷而沉溺異端者比也彼十六國之君殺人若刲羊豕而佛
氏倡好生斷殺之旨丗主信之往往少回其殘忍之習是佛
像之有益于當日亦事理所有也然則君子之排擊異端尤
當揆丗之理亂彼持論過激豈吾道之幸與䕫州李先生者
好爲古文辭素擯佛又與予同游雲岡者也遂書一通寄之
　　　應州木塔記
軒楹臺榭廣墀複宇游觀之勝苟作非其時侈過其制則春
秋書之太史紀之故雖王公之尊不敢輕役其民至浮屠之
宮竭天下之民力奔走恐後丗莫有議其非者吾不知其故
也彼其師以虚無寂滅爲敎視支骸爪膚爲不足惜而崇奉
其敎者顧必范金以像之築宮室以棲之非大惑與然山川
城郭必有升望降觀之地惟浮圖之制崇髙累級出軒楹臺
榭之表足以曠覽形勝所在登髙明而逺眺望感時賦詩則
又君子之所不廢也去應州治西北百步有釋迦佛塔建自
遼淸寧二年上下以木爲之其髙三百六十尺州居絶塞之
衝土風苦寒無良材珍木之産一木之運百車牛乃達蓋遼
之君臣恃甲兵之武責獻納于宋金繒所入動億萬計宜當
日成此不難也遼史載道宗即位初詔求直言亦嘗有志經
國者迨乎晩節崇尚異敎一歲飯僧至三十六萬人一日祝
髮至三千人嗚呼侈心有漸皆是塔啓之也已土人指予簷
端大字凡八係長康二陵駐蹕時所書其一時游豫猶可想
像得之然則登是塔者不獨盡覽山川城郭之勝而盛衰之
故又可感也遂相與賦詩記之同游者三人山西按察司副
使前戸部侍郎同里曹公溶江西布政司參政臨淸周君之
恒汾州推官大興孫君如銓而鑱予文于壁者知州事蓋州
傅君登榮也
　　　南泉寺新建惜字林記
古之典籍方冊焉而巳不及百名者書于方百名以上書于
冊編用韋摘用鐵書用漆有燔燼之虞而無遺棄之患逮後
易以繭紙隃麋書以不律杵頭軸子人知愛惜自長興鏤九
經于板學者無筆札之勞獲觀古聖賢書誠厚幸矣旣而史
記兩漢書文選皆付雕造諸子百家次第皆有官則儲之國
學民間則吳蜀越閩悉能摹印而閩之麻沙崇化二坊翻刻
流傳日多士子得書易而怠心生又科塲定制經書各有專
門程子朱子胡氏蔡氏陳氏諸家而外帖括罔敢逸出於是
經書義稍有異于諸家者多束而不觀至于士子揣摹時文
是習坊間選本盈屋充棟人之意見各别非所好者土苴視
之或覆醬瓿或糊𧖟箔至若京師五方所聚一有委棄輒溷
于糞壤中士大夫旣未克捃之車塵馬足之下而往來行子
計慮所不遑及故必藉蕭閒寂寞之人昕夕司之庶事不費
而收之也博宜莫如沙門氏南泉寺在三里河橋之東康熈
十有七年夏予策柴車應召舍于僧廬有禪上人者衣禞
衲持頃筐拾字紙于道月之朔望輒焚之越三載結數椽于
文昌閣下扁曰惜字林貯之有庫焚之有爐來請予作記噫
自宗乗分爲五葉叅者期于頓悟漢晉以來所譯梵夾且委
之蟲鼠不顧而何有于廢紙則上人之捃拾非專代儒家爲
之亦所以自爲也雖然吾觀上人之勤鐘鳴必起偕其徒陳
梵夾于堂展縚繩而宣之以魚鼓若是乎主于敬焉由一寺
推之則西域古先生之言其徒儲藏猶謹而上人所捃拾終
代儒家而勞其心力也已因記落成歲月于壁
　　　唐朱邪府君墓銘石蓋記
丁未之秋自代州復至大同將次應州避雨馬神祠下前有
施食臺刻石列八卦于旁又書二十八宿字心異焉俾從者
覆而觀之上有篆文曰唐故汾州刺史朱邪府君墓志銘蓋
沙陀之俗死焚其骨盛以石函此則其蓋也考後唐家人傳
無官汾州者惟明宗之父電嘗贈汾州刺史見冊府元龜又
葬于應州其爲電墓銘無疑也史稱明宗無姓氏太祖養以
爲子不知其父冒姓朱邪者久矣後明宗即位諡其考曰孝
成廟号德祖當其時祠官之守春秋之祭山陵之封土必崇
孰意爲人所發千載之下并石函亡之而僅存其蓋也乃言
于按察副使曹公徙之于州學而爲文記之
　　　游晉祠記
晉祠者唐叔虞之祠也在太原縣西南八里其曰汾東王曰
興安王者歷代之封号也祠南向其西崇山蔽虧山下有聖
母廟東向水從堂下出經祠前又西南有泉曰難老合流分
注于溝澮之下漑田千頃山海經所云懸甕之山晉水出焉
是也水下流會于汾地卑于祠數丈詩言彼汾沮洳是也聖
母廟不知所自始土人遇歲旱有禱輒應故廟特巍奕而唐
叔祠反若居其偏者隋將王威髙君雅因禱雨晉祠以圖髙
祖是也廟南有臺駘祠子産所云汾神是也祠之東有唐太
宗晉祠之銘又東五十步有宋太平興國碑環祠古木數本
皆千年物酈道元謂水側有凉堂結飛梁于水上左右雜樹
交蔭希見曦景是也自智伯決此水以灌晉陽而宋太祖太
宗卒用其法定北漢蓋汾水勢與太原平而晉水髙出汾水
之上決汾之水不足以拔城惟合二水而後城可灌也歲在
丙午二月予游天龍之山道經祠下息焉逍遥石橋之上草
香泉冽灌木森沉鯈魚羣游鳴鳥不已故郷山水之勝若或
睹之蓋予之爲客久矣自雲中歷太原七百里而遥黄沙從
風眼眯不辨川谷桑乾滹沱亂水如沸湯無浮橋舟楫可渡
馬行深淖左右不相顧雁門勾注坡陀阨隘向之所謂山水
之勝者適足以増其憂愁怫鬱悲憤無聊之思巳焉旣至祠
下乃始欣然樂其樂也由唐叔迄今三千年而臺駘者金天
氏之裔歷歲更逺蓋山川淸淑之境匪直游人過而樂之雖
神靈窟宅亦馮依焉而不去豈非理有固然者與爲之記不
獨志來游之歲月且以爲後之游者吿也
　　　風峪石刻佛經記
太原縣之西五里有山曰風峪風穴存焉相傳神至則穴中
肅然有聲風之所從出也愚者捧土塞穴建石佛于内環列
所刻佛經凡石柱一百二十有六積歲旣久虺蝎居之雖好
游者勿敢入焉丙午三月予率土人燎薪以入審視書法非
近代所及惜皆掩其三面未縱觀其全也由唐以前書卷必
事傳寫甚者編韋續竹截蒲輯柳而浮屠之言亦惟山花貝
葉綴集成文學者於時窮年筆札不能聚其百一難矣石經
肇自蔡邕歲久淪缺至唐鄭覃周墀復勒于京兆後唐長興
中始更傳寫爲雕印舍至難而就至易由是書籍日以盛顧
丗之學者忽其易反或束而不觀何與豈其所謂日盛者乃
其所以衰與北朝之君臣崇奉釋氏故石刻經像在處多有
予友太原傅山行平定山中誤墜崖谷見洞口石經林列與
風峪等皆北齊天寶間字而房山石經刻之自隋甚矣其法
之蕃熾也今佛宮所棲少者百人多至數千人然通其旨者
率以語言文字爲無用見講說佛經者往往鄙置不屑嗚呼
佛之說雖戾于聖人之言要皆彼國中之先生長者也旣用
其法盡棄其先生長者之言果何如哉九經之文在西安府
學儒者雖不能盡觀而得之者咸知愛惜至風峪所藏其徒
雖繁莫有顧焉者矣是則釋氏之無人不尤甚于吾道之衰
也夫傅山聞之曰然遂書以爲記
　　　西山碧雲寺記
西山佛寺百數多建自内官其最閎麗者曰碧雲寺因山下
上築臺殿金碧露松栝之表其北内官墳墓數十鐫石爲䦨
窮極纖巧翁仲羊虎夾侍墓碑林列其文俱宰輔所製中立
穹碑二具書緫督東厰官旗魏忠賢爵秩游人每畫灰于壁作
憤詈語寺僧輒塗去灑埽惟謹過者徒有歎息而已方忠賢
擅政建生祠立碑者徧天下固無足責迨刑書旣定執童子
問之鮮不以黨逆爲恥見其姓名踣石破碎之惟恐不速地
僻逺無存者而兹山近在輦轂顧秉謙魏廣微之文大書深
刻獨得不去則以忠賢雖敗而閹寺力護其類至其尸已戮
其族已徙復樹碑立冢有非法禁之所能懲者然後知小人
流禍未有酷于閹寺者也易曰君子以逺小人不惡而嚴夫
身爲宰輔其地不爲不峻必先假之以顔色而後小人得邀
其文章秉謙輩不足數顧中人以上亦爲之諛墓何與浮屠
之敎背棄父母殄絶宗祀内官樂其相近捐無用之金錢顯
爲邀福于佛陰令其徒守冢寺僧藉以衣食遂甘爲所愚而
洒埽無廢可憫也嗚呼士君子立朝務明周易之義毋爲小人
所狎而輕假以文章要在嚴之于始斯可矣
　　　登嶧山記
嶧山上下皆積石間不容趾小若拳大若堂房若鬼工所運
而驚濤駭獸之突于前也山逺近草木不殖然嶧陽孤桐載
在禹貢豈以其生之不易故貴之與石質麤惡游者鑱姓名
于壁未及百年輒漶漫磨泐不可辨識李斯篆其不存于今
宜也按詩言保有鳬繹釋者謂繹與嶧同鳬山在今嶧縣縣
雖以嶧名山去縣二百里在鄒縣之南杜預以爲在鄒縣北
蓋縣治之徙久矣山徑坱圠無燕憩之所以是游者特少然
升髙逺望風檣煙浦出沒百里之外於以覽神禹之迹笑亡
秦之愚足以増懷慨慷豈必林木鬱葱臺館髙下然後爲名
山也邪同予登是山者四人巡撫山東工部侍郎兼右副都
御史宛平劉公芳躅増美公弟芳永大年河間府推官大興
牛裕范式之歙人汪之魴于鱗登其巓者公與之魴曁予也
　　　濋泉記
宛平劉公巡撫山東之明年于㕔事西北掘土深二尺有泉
涓涓出自穴從而濬之又二尺其廣倍焉甃以甎養魚百頭
淸可鑒髮公顧而樂之語其友朱彞尊曰是宜何名曰爾雅
水自濟出爲濋其濋泉乎記之曰天下之水源澂者流必淸
源濁者流亦濁然河出崑崙虚色白所渠并千七百一川色
黄則衆水混之也航于下流者見其濁以爲河之性然彼徒
窺其末而未窮其夲則謂之濁也固宜爲政之道亦若是而
已吏至㢘也爲之賔客者苟萌營利之心惑于視聽則混之
者日至源之淸濁流亦異焉今公旣能潔已于上賔客咸以
公之心爲心若泉之在甃纖塵有所不納雖極而至于大小
淸河而入于海無非淸者矣公曰旨哉子其書之以吿後之
居是邦者
　　　重建屯溪石橋記
浙江之源是名率水由武溪東北流合漁亭榔木二水經齊
雲之麓夾溪入焉東過珠里越隆阜至屯溪其西南五城之
水注月潭度閔口納髙梘之流達黎陽黎陽者南朝之廢縣
治也東北之屯溪匯于率口或曰孫吳時毛甘屯兵萬戸于
是故溪以屯名或曰程忠壯王靈洗之所保也故其子姓多
率口居蓋自率水東至于淛爲瀨四十有七灘三百有六十
濬流驚急至屯溪而平土人乃築石爲橋以通行路創始于
明嘉靖十五年歷百有餘歲民安其利康熙丙辰橋圮率口
程翁子謙出私錢獨任之先後費錢六百七十萬閱二年橋
成又十七年再圯翁曰橋之不固是吾過也遂以丁丑之秋
復事興建仍獨任之橋未成而翁沒其子戸部廣西淸吏司
員外郎岳繼翁成之匠石之費幾倍工旣竣介珠里陳君㫤
請予爲記予嘗考之周官禮城郭溝池樹渠之固掌固以時
修之而遂人以土地之圖經田野夫間有遂遂上有徑十夫
有溝溝上有畛百夫有洫洫上有涂千夫有澮澮上有道萬
夫有川川上有路以達于畿其不及橋梁者非義有所遺也
蓋五溝五涂莫不有梁焉故爾雅曰隄謂之梁春秋傳曰九
月除道十月成梁孟氏亦曰歲十一月徒杠成十二月輿梁
成凡西北之水其勢奔迅一失故道則陵谷變遷石橋之利
無從興民之病涉者衆迨氷始合乃克斬木成梁春氷旣泮
輒復漂去如孟氏所云必每歲更作之若新安江水其淸見
厎流泠溶漾可洄可游然谿流旣廣梁非石不久蘭舟竹筏
齊出其下陸則車徒之轚互茶綱紙戸交于五達之衢易之
以木則易壞易壞則行者病歲事更作則居者勞城郭溝池
樹渠之固將失其險然後知翁濟人之功經畫之計爲逺且
周也今朝野之士往往守楊氏爲我之學君臣父子兄弟之
間事輒相諉其于處丗之術則工矣任重之謂何使居其郷
者皆克如翁之用心不私其財恒以濟人爲念推而邦國天
下何利之不可興而害之不可去昔之人所以貴夫任天下
之重者蓋由是矣翁以子岳貴封朝議大夫戸部江西淸吏
司主事嘗捐金置府縣儒學田葺明倫堂築率口上流沿溪
石堤建宗祠修族譜樂善不倦其爲德鄰里匪止兩建石橋
而巳
　　　古南禪院重建方丈記
方丈道家之山也而釋子以名其居本諸維摩詰也大江以
南僧寺宏麗者必有方丈歷階而升設師子座于中植杖其
右凡宰官之參禪諸弟子之問法必於是焉書其言以爲語
録鋟諸木以衍宗傳猶儒家之有山長書院之有講堂也明
自萬曆而後五燈似續各有其人臨濟一支尤盛牧雲禪師
者舍宏麗之地來居嘉興縣梅會里之古南院安禪賦詩所
居方丈不盈一丈止水一泓稚竹數挺足以濯巾缾挂麈拂
雪霽扶杖以觀月明挐舟以翫恒蕭然物外焉師旣逝師之
弟子懸厓亦逝而主是院者無力鳩工院日以圯懸厓弟子
岷源居武康采茶燒笋集山資以自給里人迎之主院事不
數年闢松門廣菜圃舉凡房廊庖湢靡不畢治又伐木于山
取方丈之址恢拓之南牎北戸丹粉一新四方之打包持盋
至者咸歎息服其幹略工旣畢而岷源之力殫矣竟以疾謝
丗歲在屠維赤奮若年饑予偕里人爲粥于路以活餓者日
坐方丈布施因其徒之請作壁記嗟夫人生居可爲之地或
有所不爲至于力不足以有爲事有不得不爲者則有志者
盡心力爲之終以勿悔斯恒情之所難君子有取焉用告後
之居是院者牧雲諱通門嘗熟人懸厓諱行筏岷源諱超濬
俱梅會里人
　　　白玉盌記
予自大同轉客太原留布政司王公官廨時歲在丙午客有
述定陵遺事者云吳中有貴公子周姓逸其名家有美玉俾
工治作杯玉色粹白旁有赤文九工琢之爲盤螭旣成裝以
重錦盛之櫝將自郊關以入周氏子慮城闉甎石之或墜也
緪布于木由女牆升降張燕會賔客或進曰人不目子爲周
九癡乎今玉工乃刻盤螭九是以子爲戲也周氏子大恚太
監孫隆聞而購以五百金進之御顯皇帝愛玩焉每夕必舉
以飲及李自成陷京師杯流傳人間今失其處矣公曰我所
藏雖遜之然其佳者亦未相逺也予請觀之公乃越日具酒
肴發箱笥若敦者一若􁎌者二若癸彞者一􁹌彞者一若卣
者三用以合卺者四若匜者六杯卮各五強予一一飲之予
曰是烏足以擬客之所云公曰未也于是别發所藏玉爵一
色白以周尺度之其崇九寸趙康王所以燕賔者也玉杯一
色白黄螭抱其耳以脣下飲尾貫于足公之王父爲兵部尚
書定陵之所賜也白玉盌一崇五寸深四寸六分徑七寸舉
以映膏燭皎若氷雪有黄點如粟凡十餘綴焉獲之晉恭王
府者也予狂喜連引滿遂大醉盌及于石案有聲頽然隱几
臥坐客色駭亟持盌奉公公笑曰子誠小人盌爲好友所賞
即碎庸何傷先時公同官有願以千金易之者公不可至是
以予之愛之也俾留書屋且命㕑人月致桑落酒二甕踰明
年有督府緫制山陜西軍務索公賂十萬公不能應爲所劾
落職歸後三年予遇之京師詢之則玉盌杯爵皆鬻之大賈
又五年予奔喪經廣平公出郭相慰唁時公已病又三年予
復至京師傳聞公已殁冨平李子德嘗訪予太原其後數從
公飲會亦以應召至相對南泉僧寺翦燈話舊事感知已之
不再不禁泫然之出涕也遂書以爲記焉公諱顯祚字湛求
先丗棗陽人其爲兵部尚書諱一鶚者始徙家廣平之曲周
云
曝書亭集卷第六十七
曝書亭集卷第六十八
　　　　　　　　　　　秀水　朱彞尊　錫鬯
　題名
　　　横山題名
自梅花溪達横山十五里而近予徙居溪上凡七年始一至
焉上有顧逋翁讀書臺翁詩所云遥向雙峰禮磬聲者是
巳同游者周篔靑士繆永謀於野鄭玥隨始沈進山子也山
雖小有岡有岫有章有隆有堂有密有厜㕒有潭有埒塞者
可闢爲徑髙者可升爲臺其下多民居守望可以相助乃與
四子謀結鄰於是而皆無其貲也登舟悵然聊書于壁姑以
俟之異日焉順治十有二年歲在乙未十月旣望秀水朱彞
尊記
　　　題柯山寺壁
佛生乎西域猶夫人爾乃其徒以漢明帝夢見丈六金人遂
謂佛身丈六入諸本行經曁阿育王傳若柯山石像長更倍
之此聖敎序所云四八之相也蓋自象敎旣東浮屠專眩人
耳目范金雕木慮有時而爍爭斲山骨肖之以予所聞石象
髙一丈六尺者北涼沮渠蒙遜所造也髙一丈八尺者長安
普賢寺涼州瑞象寺晉州靈石寺彭城宋王寺也髙三丈者
宜州北山寺也坐軀五丈立形十丈者新昌石城寺也至于
并州童子寺髙一百七十尺北谷開化寺髙二百尺漢嘉之
象千尺黎陽又加大焉尤可詫異者矣梵夾因而傅會其辭
稱毗㜑尸佛長六十由旬尸棄佛長四十由旬毗舍㜑佛長
三十二由旬拘留孫佛拘那舍牟尼佛俱長二十五由旬迦
葉長一十六丈君子可欺以其方難罔以非其道也唐咸淳
中髙宗于上都龍門山陽塑佛像髙八十五尺武后助脂粉
錢二萬貫大足初后于白司馬阪造大象費錢一十七萬餘
貫特出愚婦人之見而新昌石象錢武肅鏐賜錢八千萬貫
造閣三層其孫俶増鑿二菩薩夾侍亦崇七丈昔賢有言此
吳越五十五萬家之膏血不亦可傷也夫是日偕游者山陰
祁理孫奕慶班孫奕喜敷奕儀誠孫奕明順治乙未暢月布
衣秀水朱彞尊書
　　　楊歷巖題名
楊歷巖去南雄府治二十里嵌龍祠于崖半瀑短而流長石
黝而沙白有灌木無濃花以是游人罕有過者順治戊戌予
歸自南海將踰嶺太守平湖陸兄丗楷咸一留予廨北西爽
亭積雨翻盆三旬不止五月朏曉起覩日出迺聮騎入山循
梯磴入祠憑䦨眺聽俄而酒榼至相與下坡摽吏人林外踞
石而坐杯行久不知日之西馳也當太守兄之官日楊明府
自西知髙要縣事期予同往兩舟共泊蒜山之麓太守語予
五千里長路必有山水絶勝吾黨足以留連酬和是晚北風
甚烈揚帆拔矴兩舟齊發次日行八百里或先或後槩不相
及迨抵南安驛始相值焉蓋合并之難若是今者獲探山水
覽淸和之霽色聆飛瀑之淸音且坐無惡客可以賦詩小雅
言之矣爾酒旣旨爾肴旣嘉豈伊異人兄弟匪他於焉相顧
而笑各成古風一篇并書歲月姓名于龍祠之壁
　　　烏江謁項王祠題名
順治十五年夏歸自嶺表江行望見采石將近矣爲疾風引
去泊舟烏江口訊之土人項王祠所在荅云三里而近遂與
同舟魏子登岸半塗潦水限之因褰裳並涉遥睇平岡灌木
知是王祠入門則殿已被焚徙神像栗主于廡下王之塑像
東向面深赤范増龍且左右夾侍且亦面深赤拜訖過亭基
瞻王石刻遺像圎袍短幘廣顙豐頤宋人所摹勒也道士出
延客問以古碑答向有唐姚闢李德裕曁南唐保大年碑今
已無存因言金海陵師渡江卜珓神前不許海陵怒將縱火
燔廟俄有大蛇出梁棟間廟後林中䬃䬃聞戈甲聲迺止迨
崇禎乙亥流寇陷和州掠烏江忽陰霾晝晦四野若列屏障
寇不敢犯而退蓋王之英爽塞天地間理固然爾道士又言
去此祠三十里即陰陵故道有虞姬墓墓前有祠村氓祈子
者率禱祠下必插花以識之惜日已晡不果往乃還六月幾
望秀水朱彞尊書
　　　重游晉祠褉飲題名
康熙丁未三月三日永年趙湛秋水秀水朱彞尊錫鬯桐郷
孔興儁子威修褉祠下酌難老之泉采長生之蘋網魚于淵
沽桑落于市相與聚飲溪亭之上留宿朝陽之宮旣旦感後
會之難期重念此樂之不可泯也乃緤馬于林紀同游姓氏
于壁彞尊記湛書
　　　卦山題名記
卦山去交城縣西北五里連峰夾澗若卦畫之相錯陰陽乖
合不可端倪山以是名陋者增益其文曰萬卦山而卦之義
反以數窮矣丙午之秋予與同里包銘登是山觀唐支髙李
玄穆所撰碑記及貞元元和中陀羅尼石幢日將暮風雨驟
作乃留宿僧舍曉起登峰以望白雲逢逢瀰漲柏谷下視城
郭出沒霧中若方艦之浮于海午霽下山因書來游之歲月
于壁包子歌曰縶予馬于城隅兮攬子袪于山幽微子之書
兮後之來者夫孰知予之偕游予不復和也
　　　崛􁪆寺題名
崛􁪆寺在太原府治西三十里亂山中聞其地與竇鳴犢祠
相接思覽其故迹丁未二月望王公子千之期予偕游時河
氷始泮輿梁尚存相與並馬入山寺寺久圮不治荒榛叢棘
充塞于崩崖臥石間鐘魚寂然惟一二病頭陀補衲簷霤下
詢之則去鳴犢祠尚逺遂不果往日亭午僧㕑乏稻米炊黍
以飯千之命童子沽酒行五里得燒春乃還注之僧盋兩人
對酌千之問崛􁪆字義予謂其初必無偏旁疑村夫子強加
之郭忠恕有言飛禽即須安鳥水族便應著魚俗書滋謬二
語盡之矣飲半酣題名寺壁而返冀後之游者觀焉
　　　蒙山訪碑題名
山西按察副使整飭陽和道同里曹公溶以公事留太原借
予櫪馬俾訪金石刻文字因出郭抵晉祠夕宿朝陽觀晨起
道士引一躄叟至謂善搨碑乃攜之行取道風谷嘗考北齊
書段韶傳突厥從北結陣而前東距汾河西被風谷又唐創
業起居注煬帝于樓煩置宮因過太原取龍山風谷又通鑑
載後唐劉后與李存渥奔晉陽李彦超不納存渥走至風谷
爲其下所殺是則風谷之名著于載紀久矣胡三省注唐長
安三年分宜芳縣置嵐谷縣屬嵐州謂風谷當作嵐谷諺云
南人不識盩厔其類是與躄叟語予蒙山多石刻乃往求之
馬行碎石中將至見厓岸多以斷碣壘砌大率比丘塔銘及
陀羅尼幢也入開化寺有穹碑戴額乃蘇禹珪撰寳嚴閣記
碑後具書開運二年興邦佐命忠力保定功臣北京留守河
東節度使管内觀察處置等使北面行營都統開府儀同三
司檢校太師兼中書令行太原尹上柱國北平王食邑一萬
三千戸實食封二千二百戸劉知逺立石合之五代史帝紀
相符按樂史寰宇記蒙山上有楊忠墓碑隋文帝追諡武元
皇帝今已亡之或壘入厓岸中未可定爾是日也由風谷登
天龍山轉入蒙山題名寺壁拓北齊碑二五代十國碑各一
還以贈曹公
　　　胥山題壁
嘉禾四望無山近府治者胥山一簣而巳歲在己酉孟冬偕
同里周篔靑士沈傅弓武功汎舟魏塘聞鐘聲取徑以入有
僧舍棲石壁下天將雨非無膚寸之雲焉予謂二子曰爾雅
釋山文小山岌大山峘言乎小者髙過大者也大山宮小山
霍言乎大者圍繞小者也小山别大山鮮言與大山不相連
屬然則兹山也其别之謂與至元嘉禾志稱一名張山則胥
山之名未必出于古而山有磨劒石傳是夫差遺迹又有石
龜凝望涇水有赴壑之勢或見其潜行命工鑿傷一目殆村
氓傅會不足信也宋隆興中山爲李氏所有旣而或請于朝
隷諸郡學其後鄉人陳氏結書屋于此今爲巨室葬地所存
僧舍殆即書堂故址爾二子語予山不在髙當以少爲貴吾
子行萬里難得故鄉之山游焉是不可不留題也因相與聮
句爲詩兼書以示後游之君子
　　　題歷下亭
康熙庚戌五月旣望泛舟蓮子湖眺北極臺時菡萏始舒熱
風未甚循湖而行求七橋故址俄而雨驟至復乗舟登歷下
亭與客縱飲旣霽泉泠泠注亭下有魚自濺泳躍入階除童
子烹以侑酒蓋客濟南二年矣乃得一醉兹亭焉
　　　西山祕魔崖題名
秀水朱彞尊錫鬯嘉興李良年武曽吳江潘耒次耕上海蔡
湘竹濤自翠微山來登是日疾風揚沙夕陽在嶺僕馬憊甚
相與摩挱故碣覽二龍子遺事徘徊久之後日入乃返時歲
在辛亥正月九日也導予游者退谷僧瞻西
　　　京師西山弘敎寺題壁
都城西山弘敎寺傳是正德間中貴晏忠所造寺前有澗過
澗壘石爲門題曰道統門石殿三楹上琢三皇五帝三王像
左鑿周召孔孟諸聖賢右鑿周程張朱諸儒像別一石龕以
藏五經殿外一石亭壁列鐘虡干戚錢鎛弁裳之屬左龍馬
馬毛旋五十五數如河圖右龜龜甲四十五數如洛書東堂
三楹壁立忠臣龍比以下孝子曽閔以下若干人按元史泰
定二年中書省言養給軍民必藉地利丗祖建大宣文弘敎
寺寺賜永業當時已号虚費(云云)今遺蹟已無可考觀晏忠
祠石像禮器制度渾朴不類明時工匠所鑿且元于儒釋初
無分别疑寺即宣文弘敎之遺址晏忠特從而修飾之爾金
華姜應甲詩云空山石祠堂落穆跨深壑肖象古聖賢髙下
坐淵漠殿墀列龜龍如出自河洛煌煌先儒語所爲忠孝作
性理累百卷題壁見大略歷覽感吾心人傳晏公鑿厥志在
尼山髙邈得所託媿哉彼檀施釁血塗丹雘慈谿馮元舒詩
云嗚呼晏常侍石室存道統上象皇帝王其左周召孔宋之
四大儒一一接其踵峩峩殿三楹象皆刻石奉四壁龕者五
分標五經緫古人所未聞此是我作俑猗彼何人斯卓哉儒
者勇兩君竟以是爲忠所鑿矣祠堂列聖賢象始于文翁踵
于趙岐若司隸校尉魯恭荆州刺史李剛從事掾武梁祠皆
有之不得云作俑也
　　　題福州長慶寺壁
長慶寺在茘支林中樹髙五六丈者四百餘夲壬子六月偕
歙人鄭珵曉行城下逺望初日浮林端靑紅如覆重錦旣至
土人方縁樹采摘納之于筐坐僧舍俟之人各啖百顆亭午
飯僧㕑日晡乃去丗之品茘支者不一或謂閩爲上蜀次之
粤又次之或謂粤次于閩蜀最下以予論之粤中所産挂緑
斯其最矣福州佳者尚未敵嶺南之黒葉而蔡君謨譜乃云
廣南州郡所出精好者僅比東閩之下等是亦鄉曲之論也
書之壁用質之知味者
　　　鼓山題名
鼓山去福州府治東三十里康熙壬子六月偕歙人鄭珵乗
竹轎往游晨曦射人面扇以障之手指皆流汗旣而行松陰
三里達湧泉寺寺刱自梁開平二年閩王審知所建延國師
神晏居之入門山僧迎客飯香積廚尋挾之出探靈源洞下
巖磴數十級中裂一澗跨以石梁下視乏水山僧語予此喝
水巖也國師安禪于是惡澗水之喧喝之水乃倒流遂涸予
爲悵然旁多宋人題字有徐錫之者刊詩于石云重巒複嶺
鎖松關只欠泉聲入座間我若當年侍師側不敎喝水過他
山辭頗淸拔先得吾心言之矣鄭子登崱屴峰予納凉僧廊
日旣暮留憩廊下愛靑松架壑信宿乃還用苕帚拂塵題名
于壁
　　　房山北砦題名
康熙癸丑二月之望自上方山麓策馬折而西至北砦雙崖
如門琳宮梵舍對峙左右老樹攲斜交蔭澗谷寒葉盈尺人
行簌簌有聲流泉三疊鳴空山中注而爲池土人誡勿濯手
濯則龍怒雷電且至縁仄徑而上飯于僧寮遂埽壁題來游
歲月同游者宛平二劉先生芳躅増美芳喆宣人涿州馮源
漳子湛華亭錢柏齡介維
　　　洞霄宮題壁
由餘杭縣郭坐筍輿歷九鏁山三十里而近又十里至大滌
洞天洞有紹興中游人題名路轉皆礜石輿丁言是歸雲洞
也要無徑可入乃詣洞霄宮宿焉是夜有虎臥宮前松樹下
道士見之問心悸否荅云此虎仙人郭文騎以買藥不咥人
曉聞擣藥鳥啼灌木起洗面尋石齋黄公書院午飯道士山
房觀鄧牧心所撰大滌洞天志南渡以後提舉宮觀諸大臣
槩未之載予以爲闕典道士固請予具書姓名予老矣假我
數年思稽舊史以補鄧志之闕遂應之曰諾康熙癸酉九月
　　　靈隱寺題名
靈隱寺晉咸和初沙門慧理建前有飛來峰理公巖冷泉經
其下西出合澗橋分流入僧房叢篠中巖上下多鐫佛象土
俗相傳謂是元僧楊璉眞伽所鑿蓋本于夏時正府志非也
象敎自漢孝明帝時流入中國終漢之丗凡宇内墓門石闕
刻鏤先聖賢孝子列女未有鐫及佛像者至晉始有之潜說
友撰臨安志在宋咸淳年此時楊璉眞伽未至江浙行省志
中載寺有梁簡文帝石像記又據陸羽靈隱寺記稱理公巖
慧理宴息其下後有僧于巖上周迴鐫小羅漢佛菩薩像然
則飛來峰石佛唐以前已有之審視厥狀戍削奇古望而知
爲六代遺蹟今煙霞洞羅漢六石屋羅漢一百一十六要非
吳越以後工人所鑿土俗流傳之謬由未見咸淳志爾康熙
辛巳三月同游七人長洲顧嗣立俠君秀水朱彞尊錫鬯杭
州馮念祖文子吳陳琰寶厓顧之挺搢玉周崧層巖汪日祺
無巳期而不至者蕭山毛奇齡大可也
　　　南屏題名
小長蘆叟檥舟雷峰之下自塔衕杖藜詣壑菴同里戴生錡
從循磴道躋丘岑覽觀磨厓隸書家人卦語生曰此南屏也
咸淳志南屏山在興敎寺後上有石壁若屏障然此山之所
由名也自開寶五年吳越王建寺曰善慶太平興國更額興
敎寺有齊雲亭淸曠樓琴臺楊廷秀詩所云淸曠樓中夕眺
間是已又有魚池故東坡居士訪南屏臻師詩我識南屏金
鯽魚重來撫檻散齋餘今壑菴前池尚存疑即種金魚舊蹟
又謙師妙茶事居士亦贈之詩有道人曉出南屏山來施點
茶三昧手之句迨宋季亭樓俱廢而南屏晚鐘猶列西湖十
景之目焉考葉紹翁四朝聞見録吳自牧夢粱録皆云石壁
刊字出司馬温公筆獨周密謂是唐人遺跡後人于石旁刊
右司馬温公書六字其實非也家有宋鑑稱紹興六年十一
月庚辰上諭大臣曰司馬光隸字眞似漢人朕有五卷日夕
置座右所書乃中庸與家人卦皆修身治國之道不特玩其
字而巳今磨崖所刊家人卦後雜以樂記篇禮樂不可斯須
去身至舉而措之百九十二言中庸道不逺人至無入而不
得焉百九十七言合乎宋鑑所載當是諸大臣聞思陵面諭
請刊于石者此王參洧詩有云涑水崖碑半緑苔春游誰向
此山來也又張榘應天長慢詞其詠南屏晩鐘云翠屏對晩
烏榜占隄鐘聲又斂春色幾度半空𫾣月山南應山北皆指
興敎寺鐘云然而今人多以淨慈寺後峰目爲南屏誤矣戴
生曰夫子曷紀之乃具書本末于壁
　　　羊石山題壁
竹垞叟留山陰舍莫氏之居客有道羊石山之勝者莫君乃
治酒榼挐舟以行達乎山麓偕游六人升髙丘以望求吳越
王鏐遣游奕使崔則防守故迹而土人莫有識者矣山有石
如羊故名村民以斧斤開鑿不審自何年始今者爲宮爲霍
爲岌爲峘靡有不遭斲伐者於是窪以爲洞瀦以爲潭象佛
形軀闢徑以導游人之入覽觀旣周相與把琖山神之祠叟
乃言曰天生民而因地之利三壤則後耒耜所及天下無不
耕之土不耨之期矣自堪輿選日之術興而方位歲月始多
禁忌謂有神焉司之吉神百有二十凶神二百有二十數且
倍之以凶配吉故夫吉日鮮矣兼以司天者頒曆首圖年神
方位于前又注不宜動土于甲子之下然則土必選日而後
可動邪試觀兹山之左右前後結屋以居者百數而伐石之
工不休相其村落室家胥慶未嘗有餘殃焉是靑烏鐵帚之
說均不足信也巳僉曰然叟乃濃墨大字書其辭于新礱之
石壁時康熙丙子九月旣望
　　　殳山題壁
予避地梅會距殳山一十三里居未定南至于端州西北窮
乎雲朔東放琅琊兹山在戸牗之外歷四十九載未之游焉
歲在丁丑九月九日期譚十一給事兄踐登髙之約舍舟而
陸杖藜偕行山髙僅二丈逶迤七百步上有銅棺冢道士殳
基尸解葬焉遺井尚存傳是基所鑿也石皆赭土人伐以繚
垣歲旣久山失其半惟一僧舍獨存拓北牎灌木一林葉未
黄落寺僧㩧新栗以進猶帶芒蝟取其實嘗之味若巖桂之
始花然當元之季貝助敎瓊來居千金之圩暇與比鄰諸子
燕飲於是其後入爲史官分敎中都胄子恒思此樂之不易
得見諸吟咏今給事曁予已脫朝簿歸田敝車小舫縱吾意
所如而莫爲之限且天假以年老而不學分寸之陰皆可惜
曷不各載書卷留寓兹山相與辨析古今疑義别其是非用
示後學此亦事機不可失者也給事曰弟之言然迺分書于
寺壁下山
　　　包山寺題名
康熙甲申三月朔曁同里沈秀才自林屋洞門扶杖步至神
景觀坐笨車尋包山寺將至行新松林下約千餘本徑盡而
寺門見石梁覆澗水流涓涓不絶門左有唐會昌二年僧契
元書碑契元名不著于書史而楷法端麗在顔柳之間記成
都雍博士陶有送契上人南游詩即其人也讀未畢山僧出
迎乃齊入方丈汲沙泉烹野茗良久出寺載讀㑹昌碑思以
硬黄搨之不得也包山之寺相傳建自梁大同年兹碑立寺
門歲月已久顧歐陽趙曽諸家博捜金石文未著于録則以
地僻在太湖中故聞見有所不及然自兹碑旣立之後祠部
奏括天下寺四千六百蘭若四萬僧尼二十六萬五百有詔
山野招提先毁五年七月浙西東道止各留僧二十人乃兹
碑不踣則亦以地僻存焉爾獨怪王文恪輯震澤編削而不
載後之修具區志者遂遺之不可不補其闕焉偕游六人錢
唐馮念祖武陵胡期眞秀水沈翼導予游者吳縣徐上舍惇
孝惇復及弟天秩也
曝書亭集卷第六十八
曝書亭集卷第六十九
　　　　　　　　　　　秀水　朱彝尊　錫鬯
　碑(一)
　　　東甌王廟碑
豪傑之士往往起破家亡國之餘流離瑣尾極人情所不堪
卒自奮于當丗論者徒矜其勲伐之隆至心跡之微隱而不
彰者多矣張良之于韓田横之于齊卒從諸侯滅秦要其志
期于報讎雪恥而已若夫封留王齊豈以是爲榮哉予讀史
至秦楚之際有感東海王之事其報讎雪恥無異良横之所
爲而終王其故土守越之宗祀以不廢則又良與横銜悲飲
恨而不能致者王克致之可不謂難焉惜未有推明其心者
而僅以趙佗梅鋗之屬視之也歲在癸卯予游永嘉乃得謁
王之廟于縣治之東華蓋山之下廟久不治言之知縣事漢
陽王君丗顯修葺之王君許諾以予之將歸也先事請予文
紀之石按史王勾踐之後國覆于楚至秦郡縣天下廢爲君
長及諸侯畔秦王率越從鄱君入關滅秦漢擊楚王率越佐
漢滅楚髙帝封王於越以奉越後惠帝二年舉髙帝時越功
曰閩君揺功多其民便附乃立爲東海王都東甌丗俗号東
甌王廟之所由名也漢制非劉氏不王其初異姓王者八國
卒就誅滅王與長沙王芮閩越王無諸獨終始得全非以忠
謹然與司馬遷謂王入關時項籍主命弗王故王不附楚是
亦未推王之心者蓋王之國楚實覆之項氏雖非楚後而丗
爲楚將安知覆越者之非項氏也然則王之不附楚而佐漢
也明矣方其喪國于楚廢於秦版圖入丞相府越人終保而
不散以瘡痍未起之衆馳數千里犯強虎狼秦及漢軍垓下
黥布信越期會不進而王之用命若蹈湯火蓋國恥未雪王
之心有不忍一日懷安者是可謂豪傑之士矣夫其流離瑣
尾英毅果銳之氣百折而不回殁爲明神廟食於千載宜也
爰從王君之請綴以詩俾迎神送神者得以歌焉辭曰
芒芒禹迹無逺弗屆兮維此東甌九牧外兮夫餘封越少康
之支兮至于勾踐遂霸江淮兮鼫與不夀丗載更兮翁翳之
侯及無疆兮師覆于今其亡忽兮㦯君或長海濵是窟兮七
丗維王旣詘乃伸兮地雖秦郡人越人兮函關旣入拯嬴酷
兮復會于垓殲楚族兮國恥旣雪白馬刑兮敬鬼而夀百六
十齡兮維甌之郷王所涖兮秩祀孔䖍民有事兮何以迎之
尊有罍兮枇杷橘栗桃李梅兮維王之來樹兩旗兮何以送
之工用謳兮琴瑟笙竽筑坎侯兮維王之去亦莫我尤兮我
歌倡兮我舞洋洋兮黍稷維馨籩豆大房兮千秋萬歲俾樂
康兮
　　　開化寺碑
摶土以爲神傅以彩飾緑衣烏幘兩童子夾侍縶白馬于前
曰文昌之像者古有之乎吾不得而知也築室以爲宮刻桷
丹楹旁三門門三塗若王者之居以栖文章之神号爲帝君
者古有之乎吾不得而知也然則文昌之祀非與曰何可非
也司馬遷天官書斗魁戴筐六星爲文昌一曰上將二曰次
將三曰貴相四曰司命五曰司中六曰司禄班固漢志謂五
曰司禄六曰司災晉志則謂四曰司禄五曰司命六曰司寇
此文昌之名也書曰禋于六宗孟康以爲星辰風伯雨師司
中司命周禮大宗伯以槱燎祀司中司命小宗伯兆四類于
郊月令季冬之月畢祀天之神祗鄭康成謂司中司命與焉
漢律曰祠䃾司命此祀文昌之見于傳記者也若今帝君之
名特出于道士之說謂士之以文進者其姓字悉書之帝君
得以進退其柄由是海内爭祠之至徙其像學官與孔子並
居噫亦甚矣道書稱帝君之神屢降于丗必爲王侯將相其
可知者在周爲張仲在晉爲涼王呂光五代爲蜀主孟昶予
嘗怪其說以爲帝君旣能以文化成天下其降生之人宜有
迥異下土之才闡天地之大文以垂敎于丗乃張仲者丗逺
勿論若昶之所能僅聞打毬走馬而已至呂光者史譏其不
好讀書則于義何居焉吾知之矣古之祀文昌者司中司命
而今之号爲帝君者蓋司禄也丗之享厚禄者不皆善文之
人則司禄亦無事于文矣使夫天下之士才者不必禄禄者
不必其才則帝君進退之權不已重乎雖然其祀於學官則
舛也原道士之說所以夸大帝君者不過欲撼我孔子焉爾
彼謂詩書雖孔子之敎若冨貴利達則皆帝君司之孔子不
與焉陋儒不察于理遂徙而祠之學官神之靈豈妥于是哉
開化寺者大同之士人别築以奉所謂帝君者也其堂室之
制不􁃠不侈視丗之崇祀者不改于度宜神之妥于是焉予
悲夫丗之人狥道士之說未暇究文昌之名義又感流俗並
祀學官之非而大同之人獨得也旣爲之文復綴以詩曰
倬彼文昌帝車之次觀象于天戴筐是似稽古肈祀司命司
中維今之人司禄是崇有嚴頖宮釋奠孔子雜祭于祊匪國
之紀懿彼塞垣誕啓大扃爲堂爲戺殖殖其庭祀典旣一牲
醪孔時佑我髦士受禄於斯先民有言禮失在野我作此詩
敢吿來者
　按武陵太守星傳三台一曰司命二曰司中三曰司禄星
　經又云司命二星在虚北司禄二星在司命北司危二星
　在司禄北司中二星在司危北蓋四司鬼官之長祭法王
爲羣姓立七祀諸侯五祀其一曰司命鄭康成以爲小神
　居人之間司察小過作譴吿者熊安生亦曰非天之司命
　故祭於宮中也漢制掌之荆巫應劭云刻木長尺二寸爲
　人像行者置篋中居者别作小屋祠以春秋之月而屈平
　作九歌分司命爲二疑所謂少司命者即星經所云故其
　辭多近山鬼而大司命之辭曰廣開兮天門又曰乗淸氣
　兮御陰陽斯則文昌之第四星也(自識)
　　　大同府三皇廟新建財神祠碑
財神之職不稽于祀典其得祠而祀之者前戸部右侍郎今
山西按察司副使曹公從民志也古昔盛時君卿大夫所以
養民水火金木土穀之時正德利用厚生之節修和于上阜
成于下蓋惟善人是冨又董其不善而勸之以善故其祝史
之文下有純嘏保艾之辭上所期于下者倉箱坻京黍稷稻
粱之外必曰穀我士女未有以貨寶致祈於神者迨丗旣降
先王養民之善政盡失君卿大夫不能操財用之權而刀錐
子母之利貪者或以冨善者或以空乏天下之人求其故不
得以爲必有神焉司之則財神之祀民其亦有不得已者與
大同之隸山西在鴈門以北其地沙磧其泉􁨗其山童其居
土屋其人日再食無田桑之饒陶埴之利又多凶旱水溢之
苦民貧特甚懼神之不饗于是也相與率私錢治其祠于南
關之内三皇廟之旁僧徒之寮鐘鼓之樓無不畢治工旣成
宜敘其本末公顧予曰子曷爲我記之予惟先王所以敎民
美報者山川谷林丘陵下至坊庸郵表畷與夫馬蠶貓虎之
屬苟利于民有其舉之莫敢或廢況夫效財用于天地者哉
若夫生財之道未有不本乎勤者故曰民生在勤勤則不匱
茍至于勤則室家婦子罔不勤而財之用舒苟安于惰則室
家婦子㒺不惰而財之用日以絀鬼神之依龜筮之從在民
先定其志而已往時三雲之俗兵師札癘之後民之弊攰已
極今年旣順成民樂其業商旅之往來各得其所非神之所
綏乎洪範之三曰農用八政先之以食貨者財也次之以祀
者蓋言報也然則財神之得祀又安可誣哉公曰善夫子之
言爰勒于石諏吉日拜祠下作神絃之曲俾工歌以樂神曰
我牲之陳兮我醴之將維神司職兮畢昴之疆黃金爲車兮
瑶象爲駕風與雲其離合兮紛總總而來下使爾多財兮及
此下民自今伊始兮罔或不勤歲功必成兮昆蟲毋作詔我
後之人兮報祀有恪
　　　虸蚄廟碑
天子之大蜡八其祭坊與水庸之辭曰昆蟲母作詩曰去其
螟螣及其蟊賊無害我田穉故以方以社報祀於田祖祈年
於天宗先王之勤農事可謂備矣予考之周官凡夭鳥蟄獸
貍蟲水神蠧物爲民厲者莫不掌之以官牡蘜牡橭象齒蜃
炭方書靈鼓其攻禜之術必詳顧昆蟲害稼者不及焉何與
豈其有所未詳者與非然也蓋鳥獸庶蠱之妖世不恒見則
攻禜之術罕傳不有司之無以祛民之惑若昆蟲害稼農人
咸知所以敺之農之所不能敺者官亦不能去也故特責其
事於田畯致其祈於田祖爲之秉卑炎火而害可去先王治
人事神之道蓋無不宜也虸蚄廟去汾州府治一十五里歲
丙午八月予謁神之宇觀廊廡所樹碑率鄙俚不文里有隱
君子胡庭者請予曰子盍爲文紀之予惟神之名号未顯于前
代而主民穡事近乎古之田祖至虸蚄者害稼之物陸璣以
爲螟之屬也神以是名猶翨氏蟈氏之命其官爾矣嗚呼自
浮屠道士之說興先王祀典所載神示物鬽之号往往潜爲
所變易丗之祈報者久而不復察焉往予兒童時江南飛蝗
蔽野見所禳神皆出二氏無稽之說蝗亦卒不去旣心知其
非嘗有慨乎儒者之不能師古輒爲二氏所惑也若神之名
号則猶循古之遺而土人之載牲擊鼓致賽於是者去祈年
方社之祀不逺微庭之言固將以是吿丗之君子其或不幸
而罹凶旱螽蝝之災則當以此邦之人事神爲法以無戾先
王報祀之義而不爲浮屠道士之說所惑庶乎其可已系之
以詩曰
彼汾之陽其原膴膴曰虸曰蚄痒於而嫁神司厥職名用不
懲大田旣臧蠲之豆登農夫之祈維黍及稌農夫之赧自陬
越涂我從籥章載歌豳雅辨神之号吿諸方夏
　　　重修泰安州東嶽廟碑
禮山川之祀以望其旣祭也則以牲玉　而縣之於林沉於
水未有升髙祀者其後易壇壝爲廟而五嶽皆於山下恒山
祠上曲陽逺在數百里外猶不失古望祀之義焉東嶽廟在
泰安州治西北隅寔嶽之南麓前三門門三塗樓峙其前神
之居在五重端冕秉圭一如帝者之儀議者謂五嶽秩視三
公然周禮有兆五帝之文宰五行配五色後蓋分祀五方而
靑帝得祀于岱章服之盛非僭也書歳二月東巡狩至于岱
宗爾雅釋山曰河東岱應劭曰岱始也宗長也萬物之始陰
陽交代故謂五岳之長相傳神掌死生之籍故曰齊度游四
方各登泰山籙蓋自九皇六十四民以來秩祀不改彼嵩華
恒霍特廟祀一方而已神則祠宇徧天下生民之奔走威福
者疑神崇標峻極是處由是山椒嶽頂各飾神祠金碧焜煌
於松栝之表至州城之廟載諸祀典祈報者或未之過焉惟
朝廷有大典禮特命使臣祠吿外則州之有司春秋致祭一
灑埽而巳廟以是久不治嗚呼抑知百神受
天子職必祠官祀典所載乃其所以憑依也與
皇帝踐位之六年躬攬大政吿于海内名山大川爰命祕書
院學士宛平劉公修岱宗之祀使旋尋奉　命撫東土旣至
檄知州事林君修治于是三司以下靡不率錢爲助采大木
于江淮由運河輦于廟明年竣事城之雉堞殿之垣墉戸之
棖樞土者爲臺木者爲榭鼓鐘之樓齊湢之所杗廇楶槉瓴
甋罘罳莫不畢治穹碑斷碣踣者復立鬼物青紅夾門左右
州之男女逺方之人咸來覽觀小大稽首爰礲貞石以書歲
月公授簡彞尊曰斯文也非子不可彞尊伏念岱宗爲先王
省方之地觀民設敎於是乎在有孚顒若惟神是依治神人
以和上下建神示以保邦國觀化之理一也萬物出乎震妙
萬物者莫如神天地之盛德仁氣備焉神之靈爽旣妥百物
以諧四時以序協乎先王望祀之義將遐邇之祈報者不于
彼而于此焉庶無戾于古矣乃作詩曰
萬彚之生孰秉其權陰陽相代有化必遷巖巖喬嶽善氣所
宣降婁之躔天柱左海羣山是宗莫之與等惟神司職克配
真宰陳書于虞攷禮于周魯公三望紀于春秋百王之祀豈
其崇丘嗟丗之人不稽祀典鍵此重扃巒磴是踐神房寖地
覆之苔蘚穆穆
天子旣親萬幾使吿于岱誕及海沂親臣代祀叩神之扉
帝有恩言爰撫靑社小東大東綏此勞癉有淑者旂有鞶者
馬乃巡于野乃舍于郊乃諏司牧爰曁庶寮浮木于江斲石
于嶅公來奉符五宿山麓新門有伉四阿重屋亦有寢宮陳
其牲玉有蒼者璧帝睟其容百靈來會爾侯爾公奕奕者廟
神罔時恫鬱鬱唐槐丸丸漢柏樹以豐碑昭神之德使山如
礪報祀不忒
　　　鄒縣重修亞聖孟子廟碑
堯舜禹湯文武周公之道傳之孔子孔子傳之孟子昌黎韓
子之言天下之公言也當其時孔子沒微言絶七十子沒而
大義乖曽子之徒有吳起子夏之徒流爲莊周周再傳而爲
孫卿蓋有以鬬問于墨翟者而孟子受業子思之門人舍冉
閔游夏願學孔子其言醇乎醇其色粹然見于面盎于背施
于四體其氣塞乎天地之間而毋餒於滕丗子道以性善於
齊王先攻其邪心於梁去利而先仁義春秋弟子不能賛而
孟子發其微性與天道弟子不得聞而孟子暢其旨此之謂
名丗此之謂大丈夫此之謂豪傑之士自韓子功不在禹下
一言百丗之論定矣乃丗儒以其矯枉過直有不知而續其
書者或刺之或非之或刪之或詆之或疑之至或比于忍人
辯士儀秦之流幾于侮聖人之言也已明之太祖頒其書于
學官當吳元年即諭許存仁曰孟子專言仁義使當時有賢
君用其言天下豈不定于一乎又勅文學之士曰朕聞孔孟
于丗利濟之心慮恐不及諭桂彦良曰孔孟一聖一賢自漢
唐以來稱之諭趙晉曰孔孟之道卿幼學壯履大哉王言必
孔孟並舉其命劉三吾節文者爲發題試士恐啓諸生訕上
之端爾乃無稽之言謂帝欲廢孟子錢唐進諫以腹受箭野
史近誣不足信鄒縣爲亞聖故里廟在縣南門外由來已久
其初褎崇之典未及宋元豐六年從吏部尚書曽孝寛之請
詔追封鄒國公政和五年太常議以弟子十八人配其後季
孫子叔罷祀配者堂上一人廡下一十五人彞尊三謁廟見
棟宇摧頽久圮不治心焉負疚若疢疾之入于懷也歲在乙
丑丹徒張公以右副都御史巡撫山東始庀材以葺廟明年
工畢遺彞尊書大旨謂子之論文六籍之外七篇是宗廟成
宜有碑曷操奇觚以志歲月彞尊不敢讓謹以聞于師者具
書于石兼取外書遺意括爲歌詩其辭曰
大人藐之白羽之白輕兮楊墨距之白玉之白貞兮萬鍾去
之白雪之白淸兮源泉混混盈科後進泰山巖巖雲天是參
昔先王肈祀三遷之里春秋俎豆鄒嶧之趾遺像在屋坐以
千年林有灌木井洌寒泉懿矣張公撫兹東土維正學是崇
靡廢勿舉生民以來盛于尼父聖克亞之秩祀斯所
　　　通州西倉増福神祠碑
漕天下之粟達京師儲四之一於通州設西南中三倉貯之
列厫二百五十有奇計納米二百萬斛領以戸部分司四員
而西倉所貯居半爰立廟其處以祀神云按漢書天文志胃
爲天倉其南衆星曰廥積石氏星經天倉六星在婁南倉穀
所藏南四星天庾積㕑粟之所天囷十三星主御糧晉志天
囷十三星在胃南爲倉廩之屬天廩四星在昴南一曰天廥
春秋所謂御廩也倉庾之象上麗乎天天之垂象非一宿斯
王者之廥積亦非一區粟入之藏用以備九年之儲六軍百
職匪頒賙賜稍食於是焉給出納之有其數車筥米粟之有
其辨匪特藉人事之謹而巳相因而不紅腐長滿而無耗實
惟神焉相之神之号未詳乎祀典攷春秋佐助期天廩倉神
明均名然則今之所祀將毋是與曰増福者從其舊也蓋自
明永樂中通政使李暹請于朝始建令甲太倉之神每歲二
八月諏吉日遣戸部官致祭則分司之在通州者得祭于神
禮也廟自萬曆十一年修葺之後歲久不治分司丁君偕同
官兹土者共率私錢治之落時棖柣瓴甋杗廇神像几筵一
新其舊工旣畢請予文紀其歲月予惟今之仕者恒汲汲目
前之務至于展禮事神可以垂之久逺或反哂其迂闊而莫
之助君獨能于文法尋尺之外庀工以治神廟非果于從政
者與而諸君子又能協恭一心以襄其成凡此皆其可書者
也用刊之石兼爲歌詩以妥侑焉辭曰
通潞之亭兮萬斛之舟大車檻檻兮服以兩牛如坻如京兮
屹如山立我倉旣盈兮度支是給神之舍兮降婁之南鄰昴
麗胃兮天街式臨賛之豐功兮積以不涸下無竄鼠兮上無
啅雀神之來兮委蛇帶禾九穗兮擥麥兩岐神之去兮惚怳
播八穀兮雲之上我祈兮倉箱我報兮酒漿效牲兮薦腯陳
鼓笛兮滿牀頌神之庥兮飽神之德降福孔多兮綏我環極
　　　重修江都縣旌忠廟碑
旌忠廟建自宋隆興二年以祀左軍綂制魏侯俊後軍統制
王侯方兩侯均死于戰者也紹興三十一年金煬王渝盟括
三十二緫管之師合蕃漢步騎二十七萬自將以南艅艎䑰
䑠分據津隘直趨維揚宋之猛將爲張浚秦檜誅鉏殆盡恃
以扞牧圉僅存病篤之劉錡爾乃用金字牌徹之甘以半壁
天下九百萬金錢委之葉義問一懦夫奪錡招討印授之李
横此諸軍解體而不敢言者當其時王權旣敗韓林楊抗龔
夀陸㢘崔邦弼趙不悔先後棄城遁兩侯非不知主客之兵
難以相當顧目擊大帥輭懦措置失宜搰沙爲溝圍以鹿角
潮回漂去一時傳爲笑端勢且日蹙寧奮勇一戰以拙速勝
持久之兵斯亦前事之所有志未遂並喪其元蓋首雖離心
不懲也幸而采石之捷事定策功贈魏侯中衞大夫邕州觀
察使王侯拱衞大夫蘄州防禦使立廟故里祀之一堂繪部
曲于廡左右記所云以死勤事則祀之者歟相傳神嘗感夢
于明孝陵故載諸祀典歲以三月三日致祭歷年久逺廟圯
不治今通政司使巡視兩淮鹽課監察御史曹公謁廟下語
守者曰斯境内之神吾民祈報於是旌忠故典修舉不可緩
也迺稽謀于衆攻金攻木給以餼廩取陳丹暗粉一新之屬
其友秀水朱彞尊考兩侯之遺事撰碑文勒諸石兼作歌以
侑神焉辭曰
迎神兮丹衢新廟兮故都維暮之春兮月出之初神之樹兮
庭隅靈風拂兮舒舒將朋酒兮兩羭神來格兮樂胥覡前兮
巫後折山花兮盈手紛傳芭兮翔走神之留兮不留縛車船
于廟口送神兮柳林王侯毅魄兮載浮載沉送神兮湖中魏
侯死所兮無怨無恫小朝廷兮不武國無人兮禦侮持弱荷
兮作柱客爲狸兮主鼠罷揮戈兮彀弩苐鳴金兮息鼓左軍
後軍兮戰獨鏖千夫一志兮不可撓誕先登兮伐櫜爲國殤
兮亦足以豪生不封侯兮死當廟食稽故典于祠官兮享祀
不忒
　　　重修張仙祠碑
吳越之俗祈子者必禱乎張仙之祠或曰文昌星所化也或
曰孟昶旣亡蜀宮人費氏所謂花蕊夫人者入掖庭私畫昶
像以祀宋太宗問之詭以張仙可祈子爲對之二說皆非是
按神諱惡子生於越嶲姚萇至蜀憩梓潼嶺神衣布衣道旁
語萇曰秦人將無主康濟其在君乎宜亟還秦請其氏曰吾
張惡子也萇旣稱帝長安命使入蜀求之勿獲遂立廟梓潼
嶺上唐僖宗幸蜀神自廟出十里餘白霧中髣髴見列伏狀
僖宗脫佩劒賜之王鐸蕭遇咸賦詩刊石而李商隱詩亦載
神以鐵如意贈萇事蜀人俎豆不絶比之射洪灌口号爲三
神是則蜀之人無不祀仙者花蕊夫人所畫實仙非昶象也
攷仙即梓潼神丗乃分而爲二又以梓潼神爲文昌星神號
於是乎失辨矣月令仲春之月玄鳥至以太牢祠於髙禖王
居明堂禮曰帶以弓韣禮之禖下今丗俗祀仙多於二月之
朏仙之象手弓而立殆取髙禖授弓矢之義髙禖廢而仙之
祀舉焉其亦未逺乎禮者也里有祠將圯道士募錢修之工
旣畢宜有記乃摭仙遺事刻于石歌以侑焉辭曰
神之降兮嶲縣陷邛池兮震電神之游兮梓潼佩如意兮山
中玉騘兮婀娜迎翠旍兮道左解龍劒兮貽之助威稜兮旋
彼六師蜀之人兮頌神之庥誕昭靈惠兮九州差池兮燕羽
至之日兮孚乳帶弓韣兮士女無害兮無菑生子兮天材巫
言兮嘉吿儷報祀兮髙禖䓊蕭兮交鼓陳詩兮合舞牲酒潔
兮春復春播神絃兮終古
曝書亭集卷第六十九
曝書亭集卷第七十
　　　　　　　　　　　秀水　朱彝尊　錫鬯
碑(二)
　　　中奉大夫分守嶺北道江西右布政使賀公祠堂碑
公姓賀氏諱萬祚字孝延浙江秀水人萬曆三十八年進士
除南京刑部江西司主事改禮部儀制司主事持父喪歸服
除補兵部武選司主事歷郎中出爲山東按察司僉事提督
學政遷福建按察司副使分巡建南道徙廣西布政司參政
分守左江道轉江西布政司右布政使分守嶺北道年六十
三以沒公之在山東也妖賊徐鴻儒倡白蓮花敎逺近煽惑
公佐巡撫指畫卒以決勝其在廣西土寇胡扶記爲亂官兵
敗績路將蔡人龍戰殁詔集大師征討會監軍參政潘應龍
知潯州府事張嵩相繼卒于師環兩江州縣咸震驚公疾馳
上官以方略獲扶記父子兄弟皆就戮招降莫敬龍所部千
人置之内地別部帥黎扶三以兵出掠敬龍生擒以獻公斬
之於市羣蠻懾伏境内盜賊􁀒平鎭安土司岑繼祥與歸順
土司岑大倫爲仇力不勝潛通安南莫敬寛密以騎象掩殺
大倫劫官男州印去當事者欲徼功謀討安南公曰鎭安土
司世受冠帶一旦甘爲禍首舍此不問問安南非計也宜治
鎭安以漢法詰責安南聽其服罪當事者從公言敬寛果輸
服送還官男州印其在江西流賊方肆焚劫圍定安破安逺
公至相視羊角石背諸營堡賊聞有備引去嗚呼士大夫當
承平日久人不知兵洎夫啓禎之際一夫搆患監司長吏輒
束手無策羣盜四起天子赫怒命宰輔督師無不立見摧敗
卒之蠭屯烏合長驅入居庸之關蓋自陜及京師僅五旬爾
向使若公等十數人落落然分置要害地則寇燄何難撲滅
惜乎試之窮山絶徼雖事功屢奏無補天下之大勢而公則
盡瘁死矣公所著有禮曹條議兵曹疏略大業齋文集其平
生未嘗談兵所至輒以兵事顯卒之後無子以兄子侃修嗣
侃修中崇禎六年舉人未幾亦卒無後彞尊之再從父弟彝
政於公爲外孫懼公名姓不得書於國史久而湮㓕乃具狀
請處士俞汝言表公之墓又葺其丙舍爲祠藏主以祀屬予
記公行事於石并作詩以頌焉辭曰
公之考祖鹽官是處後遷於府居城東兮旣舉於郷遂揚于
庭其文有章譽斯崇兮爲郎勅法克正五罰不爽苗髮刑德
雙兮禮樂攸司章服是宜昭德甄微宣國容兮爰佐司馬九
邊之野洞若觀火贊戎功兮誕出掄文去疵而醇歸夫義根
發滯蒙兮閩甌寧地有嚴無比失貴人意違此邦兮度嶺而
南桂水之潯蠻獠所侵屢奮庸兮踰嶺而北寇賊未息以戰
則克保陴墉兮世盡愉愉公也饑劬恒集於枯命之窮兮轅
攀輪拒公去不顧死於道路衆所恫兮有崇者丘左右泉流
植以松楸馬鬛封兮公雖無祀女子有子狀公行事其可徵
兮有覺其楹丙舍未傾祠我先正方瞽宗兮
　　　提督浙江學政翰林院檢討顔君清德碑
翰林院檢討曲阜顔君光斆學山爲復聖顔子六十七丗孫
中康熙二十七年進士改庶吉士除今官三十二年秋典浙
江郷試還
天子命提督浙江學政近例學院以翰苑兼坊局銜者充之
君以史官
特簡異數也士三年大比浙東西就試者至万餘人主司之
不公士且攅譏竦誚有裂牓紙而以瓦礫擊其後者矣君來
牓旣放雖見抑者無怨及聞君再至交以手加額君亦杜絶
千請惟眞才拔擢克循祖父忠孝之門風入稟太夫人之訓
焚膏點筆靡間晨暮席門甕牗韋帶紃履之士􁀒甄綜無
遺才飯糲茹藿甘之如飴士皆鼓舞自奮而君斯瘁矣今年
春君當復
命全浙之士惜君之去而不能留也乃謀述君之德于貞石
以傳諸不朽而嘉興爲君駐節之地礱石居先焉碑當勒文
僉以請于予予惟君之試士去勦說明正學拔寒微百千人
譽之不以喜百千人毁之不爲動是豈藉碑之辭以爲重哉
雖然碑以述德抒情其來古矣尤莫盛于東漢之丗當時諸
生服義處士好學門生門童弟子故吏故民議民及門下佐
往往率私錢共表其德善功烈若楊震陳球劉寛馮緄度尚
孔伷之徒史傳所未具詳者毎賴碑存用補史氏之闕焉君
年方壯又遭遇
聖主入且論思爰立將來國史所紀特書其大者則于視學
本末或反略焉不詳此碑之不可以已也昔者復聖躬克已
復禮之學至于拳拳服膺欲罷不能而徵其所得則存乎簞
瓢陋巷不改其樂是公之潔以自持誠以造士正復聖之所
得者然周子曰志伊尹之志學顔子之學程叔子曰學孔子
者學顔子而已君之學即顔子之學諸生旣得顔子而師之
言顔子之言行顔子之行是公去而服其教者長存雖百丗
可矣
　　　太保孟忠毅公神道碑銘
太保孟忠毅公薨歸葬於京西蔡公莊之東歲在庚午其子
熊弼請予撰碑立石於神道於是公薨三十有七年矣公之
德善功烈紀諸史冊無俟碑銘後顯乃予讀公奏疏竊恐史
氏未載其詳而訏謨偉略不盡傳于天下不可以不銘也公
諱喬芳字心亭永平人誥授光禄大夫緫督陜西三邊四川
軍務少保兼太子太保兵部尚書兼都察院右副都御史丗
襲阿思哈宜哈番加贈太保諡忠毅其先丗某徐州人以靖
難立功丗襲東勝衞指揮同知祖某考某皆贈如公官祖妣
張氏劉氏王氏妣馬氏馮氏杜氏皆贈一品夫人公幼負大
志不羈偉岸善騎射能以一矢墮雙雁
太宗文皇帝兵入關公杖策謁軍門
太宗壯其貌與語奇之引置左右官刑部承政兼梅勒章京
管牛录事使定律例從征大淩河錦州松山寧逺朝鮮屢著
戰功順治元年李自成自山海關戰敗西遁
丗祖章皇帝定鼎燕京命公帥師追之由畿南下河北踰太
行定汾潞拔太原遂渡河入關下延安略定慶陽平涼所至
秋毫無犯
丗祖嘉其績命以兵部右侍郎兼都察院右副都御史緫督
三邊軍務當是時自成棄關中走張獻忠尚據蜀民情未定
妖賊胡守龍自号聖公稱元淸光謀爲變叛寇賀珍連兵十
萬攻西安李鷂子陷同州武大定踞固原孫守法嘯聚興安
劉二虎出沒漢中胡向宸負固黒水峪關以西羣盜塞路馬
德賀弘器李明義米國軫折自明諸賊叛服不常各擁衆數
萬爲害公廣招徠布恩信散奸黨峙糗糧簡將帥分道出奇
掩擊梟守龍於市追珍及於永夀蹴之漢中擊走二虎大定
誅向宸於板橋南山斬守法於藥箭砦戮德於河兒平降自
明於靑觜砦擒弘器於安家川俘明義縛國軫前後百餘戰
斬馘無算降者一十七萬餘人又陜西多􁋄種河西尤甚五
年夏四月羣􁋄煽惑米喇印丁國棟聚衆反陷甘肅破涼州
莊浪蘭岷臨洮所至響應關中大震而鞏昌􁋄攻城未克公
疾馳救援賊敗走乗勝遣張勇復臨洮馬寧由上路趨内官
營破之趙光瑞由南路至梅川賊迎敵奔潰而梅川去岷州
五里左山右河道險隘賊據守堅甚光瑞誘之出戰大破之
遂復岷州張勇由中路一敗之官堡再敗之馬韓山三敗之
二崖洞於是喇印國棟合兵守蘭州公督滿漢精銳徑薄蘭
州俾協勦戸部侍郎額色曁張勇爲前鋒賊出大戰良久公
令勇襲破其城賊大敗焚浮橋遁而王胤久馬寧亦破賊金
縣會兵蘭州時朝議大出師會剿公上奏曰叛􁋄爲徒雖繁
然烏合易散臣已大破之臨鞏城堡盡復其伎已窮進取河
西甘鎭計日可復且秦民力已竭大兵復臨供應難復支
又西寧祁廷諫李天俞莊浪魯典皆未肯爲賊下今廷諫子
興周赴臣軍已令其糾各族協捕乗破竹之勢鼓行而西必
能奏績若曠延時日以俟六軍不惟坐縻糧芻且使賊得合
餘燼自備而廷諫等亦懈失機長寇非計也　朝廷乃止遂
督兵渡河遊擊張三耀斬喇印於古城窊逐北至甘州時夜
二鼓公曰賊必出襲我乃設伏以待而張燈彈琵琶酣飲歌
聲徹柵外賊果出遇伏悉擒之遂圍城月餘平之丁國棟竄
肅州立土倫太爲王哈密纏頭畏兀紅帽哈喇五番附之據
城固守而山西大同降將姜瓖反逺近震懾其黨虞印韓昭
宣陷平陽号二十八萬此六年秋七月也
丗祖遣兵進攻大同命公引兵赴援公留馬寧圍肅馳赴潼
關賊兵拒河守公佯置巨艦於上流伐鼓揚旗作欲渡狀而
夜率師從下流徑渡急擊之賊勢披靡戰且走四十餘里比
明抵蒲州賊出城迎敵公督將士力戰殺賊七千餘人賊棄
城遁遣將復臨晉滎河猗氏解州共斬首二萬有奇乃合兵
圍運城城破賊黨殱焉遂定平陽而馬寧以十一月破肅州
殺土倫太國棟就擒河西亦平七年進兵部尚書八年定河
南何柴山之亂又擒延慶巨盜劉宏才於是全陜盜賊叛孽
俱盡陜西自罹寇禍戸口消耗荆棘彌望乃荒田之糧盡責
之未亡之戸百姓苦之公力陳其害請蠲久之始聽蠲其絶
戸而有主荒田仍自七年起徵公復奏曰所云有主者皆貧
氓耳傭作餬口以延旦夕欲其開􁆮納賦斷不能也且未有
六年不能􁆮七年即能者若欲藉此爲兵餉責有司追呼煢
㷀孑遺力不能支必至相率逃徙誠恐有主之田轉爲無主
將來餉缺愈多矣時有司考成急催科公又請以戸之増減
田之荒闢爲殿最使知愛養撫綏其惓惓民瘼如此先是二
年公至秦即以奇兵入龍安爲圖張獻忠取蜀之計後　朝
廷以重兵屯漢中秦民轉輸艱苦九年取成都即請屯田而
廷議退兵漢中乃力請駐保寧為漢中籓籬屯田廣元昭化
間戰可制勝守可固圉兵食有賴不苦轉輸則規取全蜀無
難從之於是秦運始抒而蜀地以次就平旣又上疏曰秦省
自眀季寇變以來田畝荒蕪今雖屢詔開􁆮而雁戸未集耕
耨無人餉仰給於大農非久逺計也惟屯田可足食强兵而
弭盜安民亦於是乎在
上嘉納之因舉白士麟郭之培領其事而以髙應選等八人
分理於是兵屯民屯並興歲得穀數萬斛十年復蕩平紫陽
孫守金自此民漸復業而關中宴然矣公爲人精敏沉毅善
料敵諸將稟方略輒致勝又知人善用爽豁無嫌猜人人樂
爲之効死其章疏皆剴切條貫千里外如面陳故有請必從
當蜀未定上言曰四川一日未復臣心一日未安
丗祖喜曰若封疆大臣盡皆如此朕復何慮蓋君臣交孚若
是是以所向奏功初公累疏入朝　優詔不允九年復請許
之陛見慰勞備至　賜內廄馬二命從馳道出以寵異之又
賜帽鞾弓刀加太子太保　命還秦旣又　命兼督四川而
公以積勞成疾乞休慰留不許疾篤復乞骸骨乃加少保馳
驛還未至而公薨十一年正月元日子時也
丗祖聞之震悼柩至遣大臣酹酒　諭祭三壇存問其妻子
賜第一區白金千兩公生于眀萬曆乙未二月五日年六十
配卜氏艾氏王氏贈封一品夫人子三熊臣知汀州府事熊
飛監察御史熊弼襲丗職阿思哈尼哈番予吿光禄大夫孫
九人曽孫五人嗚呼公督秦十年外詰戎兵内定經制撫循
百姓廣收名將爲腹心以二十餘年盜賊充斥荒殘流莩之
郷復使昇平樂業屹然爲中原保障　朝廷無西頋憂人皆
知公之功在秦不知河東之亂非公不能定取蜀之策非公
不能有成然則公不徒出秦民於湯火而已晉與蜀咸受其
賜焉公之功顧不偉歟銘曰
神龍之奮雲則從之誕作霖雨以蒸有黎桓桓孟公萬夫之
特早事
太宗宣勞肇域
丗祖受命師入隃關公躡殘寇渡河而西
帝哀秦民仳離疾苦俾公建牙節制文武兇渠在蜀倡亂孔
多潛狙乳獸爭磨其牙公遇將士披豁心曲昧者必攻降者
弗戮如帶斯結解之以觿如髮斯逋理之用箆盪寇河東有
戰必克蒲坂旣收解梁乃服曩者秦俗壤地荒蕪吏患追呼
民困轉輸征徭克緩屯務畢舉有畎有溝有禾有黍旣策王
功載懋民庸君子來朝謁
帝于宫何以予之衣裳在笥又何予之弓刀是佩天馬旣秣
帝曰汝騎出從馳道異數則希我作此辭紀公之實片石旣
刊百丗有述
　　誥封朝議大夫國子監祭酒新城王公墓碑
詹事府少詹事兼翰林院侍講學士新城王先生士禛其在
太學敎胄子會雲南平推
恩封其父爲朝議大夫國子監祭酒祭酒公殁先生哀慕不
已旣井椁矣謀伐石表諸墓古之葬令曰五品以上立碑降
五品立碣祭酒秩四品得立碑螭首龜蚨崇九尺乃屬秀水
朱彝尊爲之辭公諱與敕字欽文別字匡廬自其始祖貴從
諸城徙新城曽祖考重光貴州布政司參議贈太僕寺少卿
再贈少師兼太子太師兵部尚書祖考之垣戸部左侍郎贈
戸部尚書再贈少師兼太子太師兵部尚書考象晉浙江布
政使司右布政使妣張淑人公事親孝從兄敬合族人以睦
訓子以嚴其爲學博而有要其爲文駢而麗其爲詩取自寫
懷抱而已有作未嘗編録曰吾詩如絃之有音絃停音斯寂
矣留此何爲故其詩流傳蓋寡王氏之先丗植槐于門夢神
人以冠簪笏嚢分布枝上其後族繁以大公之祖父丗父叔
父仲兄曁族晜弟子姓舉郷㑹試者數十人皆有名位公少
有文譽獨屢試不遇僅貢入太學未謁選人而歸然平生不
有坎坷之歎怨尤天人之言及敎其四子三成進士公里居
益退然自下歲修曽祖王父忠勤祠主祀事惟謹命工繪厥
考􁀊生事蹟爲圖二十有四并作家誡以示諸孫勗以儉勤
爲夲旣喪耦室無侍妾暇同隱君子徐夜游見者目爲老經
生不知其封秩大夫也公卒時子吏部考功清吏司貟外郎
士禄進士士祜已先殁惟仲子貢生士禧及詹事先生存女
四人壻劉倬張璽畢盛肩趙作肅孫男女各一十二人曽孫
男七人女一十一人元孫二人公之葬也在新城縣某郷某原
系之詩曰
孔氏之門有顔子淵子曰庶乎胥附日親在漢黃憲隤然處
順道周性全見者交讚公生海右二賢同科言論風旨傳不
在多觀其事親孝乎惟孝則友其兄郷黨是傚凡今之人門
内嘻嘻公之治家肅且有儀貴則易交賤不我覯惟公譚讌
勿遺故舊若考作室而子以堂若考敷菑子乃坻倉旣揚其
名終顯其秩養不爲儉年不爲嗇徹帷于室卜葬于原無有
近悔無有後艱有栝有松有枌有檟銘藏諸幽碑示觀者
　　　通議大夫都察院左副都御史徐公神道碑
康熙二十六年冬十二月
孝莊文皇后崩公卿在籍者同軌畢赴於時通議大夫都察
院左副都御史徐公見星而奔眀年二月哭臨　宮門之外
旋寢疾三月日卒于邸舍年六十
天子謂公盡瘁可憫許馳驛送歸　遣江南布政司官　諭
祭及葬是年十有一月卜幽宅于滆湖之濆旣葬公子永寧
永宣以碑文爲請彝尊曩與公同　朝知公德善行義不敢
以不文辭公江南人先丗自江陰徙武進曽祖某不仕祖秉
忠同知夔州事贈通議大夫通政司左通政考暘充郷飲酒
大賔封通議大夫通政使司左通政妣白太淑人公諱元珙
字輯五荆山其別字也年二十補學官弟子以眀經貢入太
學順治十一年舉順天郷試眀年㑹試中式　賜進士出身
除刑部主事歷貟外郎郎中庶獄眀允典廣西郷試士服其
識照還以福建按察司僉事分巡建寧際閩海未靖土人或
依山爲砦反側不安公偵得其寔誅凶渠盡釋餘黨衆乃散
尋移山西布政司參議分守潞安丁母憂服除以原官分守
口北道時宣鎭未立府縣止同知府事一人治事兵民一相
鬨則戴甲而譁公至和調將士嚴斥􁧕増亭障葺城垣修學
舍邊境晏然㑹雲貴變起　王師討不庭軍中需馬急公出
家所有田租錢首買馬資騎戰
天子嘉獎命從優議敘踰年擢光禄寺少卿牲牷粢盛讌享
犒勞躬視滌濯勾稽惟謹遷太僕寺少卿馬政畢修進通政
使出納惟允轉太常寺卿遇大饗祀奉香執帛行步中規矩
升都察院左副都御史夙夜在公振綱肅紀祀典岳瀆之祭
北海廣澤王望瘞之禮唐于洺州宋于孟州公上言東西南
北當以天子建都之地爲準北海之祀宜于山海關迤北近
海之地疏入報可尋念親老陳情乞歸歸而父先卒居喪盡
哀毁且瘠蓋公性至孝愛慕父母不異孺子友同産兄弟通
家財治喪紀敎子姓有家法里居遇懿親鄰比謙恭和易未
嘗以貴驕人檢束傔僕不與戸外事而能分人之憂爲善日
不足服官三十餘年不喜躐進以勤愼自勵故始終結
主知凡　覃恩者三加級者五侍　讌乾清宫從游　西苑
拜白金文綺之　賜而又祭葬以禮可謂生榮死哀也已公
娶白氏太保康敏公六丗孫贈淑人繼娶潘氏封淑人子永
寧康熙二十年舉人候補中行評博永定國子監生永宣歳
貢生永定早卒永寧永宣均好學有文女五俱嫁士族嗚呼
御史臺於古爲副相三獨坐百寮之師闕然後補之否然後
眀之不專以言責爲務也後丗居是官者往往藉繩糾之權
以報恩怨黨其同焉者而伐其異私以爲公訐以爲直又或
伺君相之愛憎附之以毁譽諍臣若是豈社稷之福哉公於
廷議侃侃無隱及條奏輒焚其草庶幾合乎小雅所云靖共
爾位者與是難能也迺作詩曰
徐望十門業髙楚蘭陵産譽髦舉南宫領西曹內逥翔外敭
歷屏甌閩翰潞澤藩上谷無震仄卿士月洊升華主禄勲牧
馬驘作納言允柔嘉陟奉常典三禮副副相長柱史秉吉直
肅綱紀惟北海百谷王濟同祀神何饗公建議徙冀方進有循
退以義孝于親友晜弟用推仁及戚懿公之度其有容責人
薄少詆攻持大體異小忠公之才洵卓犖消亂萌人罔覺澂
其淸激者濁公而在吾得朋公也逝孰典型御靈輀歸林坰
滆湖濆筮得宅望鵝墩表鶴石宜子孫逺泉脈樹松柏榆梓
枌百丗下碑長存思公德視此文
　　　光禄大夫工部左侍郎顧公神道碑銘
康熙三十有八年冬
天子念河淮未乂歲漕後期旣任都御史緫其務又分命廷
臣往鳩厥工於是工部左侍郎長洲顧公出視髙家堰時河
流日淤淮泗水無所趨洪澤汎濫堰易潰公相度悁勞不避
寒暑風雨疏陳事宜未厎績而病矣旋奉　詔還京師猶力
疾治事
天子班朝見公羸弱不支　天語垂問公對以實退乃請假
且言臣早孤惟母是依敎臣力學甫通籍母故窀穸卑濕骨
肉未安伏請放還遷葬
天子許焉歸改卜宅兆于官山塢祖墓之旁疾發卒于里第
天子聞公逝　命禮臣給卹典　諭祭一壇　予治葬銀兩
朝野歎息以公克全臣子始終之義可謂忠且孝矣公諱藻
字懿樸号觀廬先丗自無錫遷縣之翰涇曽祖某不仕祖某
考某皆學官弟子三丗以公貴　誥贈光禄大夫妣一品太
夫人宋氏公自康熙十四年舉于郷明年會試中式　賜進
士出身改庶吉士聞母喪囬籍二十一年服除授翰林院編
修會試充同考官二十六年任　日講官知起居注二十八
年以右春坊右贊善兼翰林院檢討洊陞侍講眀年秋出典
江西郷試冬提督順天等處學政尋遷兵部督捕右理事官
再擢內閣學士兼禮部侍郞仍提督學政三十六年　勅使
陜西祭吿軒轅陵眀年冬陞工部右侍郎尋轉左侍郞累加
三級　覃恩進階光禄大夫公於　朝守厥職必誠必敬纂
修　兩朝聖訓　玉牒領方略館副緫裁充　殿試収卷讀
卷官　皇太子大㛰冊封使人咸遜其勤敏及司　記注譯
國書尤詳且確先是儒臣提督學政設公廨於京師歲時得
與　朝會其後人皆自便一出按部多留畿輔公試士有間
亟還邸第
上有召立至　闕下備　顧問以是
主眷日隆　禁中語雖家人不得聞在内閣參預機務者六
年奏對進退不失尺寸嘗侍　保和殿　御試經史論賦應
制詩又嘗　召入　瀛臺試理學眞僞論豐澤園賦悉稱
上旨公書法尤精在米芾趙孟頫間嘗奉　命書　御屏金
牋又書泉林碑
福陵
昭陵神功聖德碑
上覽公書輒稱善　寶章宸翰上尊珍果宫花之賜便蕃優
渥公當之愈謙抑一言一事必曰如何如何曽未揚揚自得
也視學政大要端士習修黌序正文體杜請托表節烈維風
俗故每試甄綜得人理部務相視南北河恤徒夫審勾股節
浮羨覈支銷令不煩而商民以不病遇　大廷會議公未出
辭先和其氣有未便不顯立異同徐以微言喻之導之以正
議定公未嘗居其功蓋公律已甚嚴無所依倚與人接和平
樂易僉以此交愛公卑尊長幼末有毁之者公於家孝且友
撫兄弟子皆有恩姻䣊有急難傾囊應之不惜平生無貨財
聲色之嗜博弈之娛以是門無雜賔從游著録者力爲游譽
約束傔僕惟謹鄰里郷䣊安之及公卒巷無歌者舂爲罷相
公生于順治三年月日考終于康熙四十年月日享年五十
有六夫人宋氏太子太傅吏部尚書文華殿大學士諡文恪
公諱德宜長女　誥封一品夫人有賢行公無子以弟之子
某爲嗣宋夫人撫之如已出也彞尊入史館於公爲後進公
僚友相遇不以前輩自矜旣與公比屋居宣北坊海波寺街
譚讌尤數故知公獨詳及葬因某之請銘公之藏其辭曰
地有土藪吳越具區演爲長洲淑氣所儲克生顧公才與德
俱爲玉爲穀如金如瑜旣舉于郷墨牓斯薦其惟吉士摛文
翰院班以蛾眉簪筆朶殿鶴籞螭坳恒陪密宴南宮校士西
江持衡網海珊瑚采山豫章
聖有謨訓大烈孔揚　宗有寶牒䕻于星潢公之于文不雕
而琢務去陳言兼屏僞學公之于詩寄情髙邈譬錦辭機蜀
江是濯公之于書迥與俗殊豐者不媚瘦者不枯三眞六草
惟意所如羣工交讓
帝心是愉公之誨人先以制行士風克淳民志乃定率之以
躬周誠程敬廓矣皇圖人文雅正
天子有召立造于　朝雖在歸沐曽不逍遥拜　賜于宫夙
駕于郊德隅愈下協恭羣僚爰職論思
帝尤注意旋舍文書入贊機事
帝曰咨汝不懈于位迺擢司空尚書之次公佩蒼玉班于六
卿相彼琴瑟必張而更誕釐積弊允眀且清爲法可久絀者
使盈
帝曰往哉憫兹淮浦髙堰未固汝其安堵公度原隰堰工修
舉
帝曰歸哉仍掌邦土仕者之進間有附援公也不阿以愼屢
遷惟口出好或失則諐公也勤密省樹不言盈廷論議是非
噂沓衆人嘵嘵公也訥訥徐規以道非由捭闔大猷是經古
訓是合公雖盡瘁不敢引還
天子心惻訝其清孱舍彼旅月返于家山君親大義庶幾克
完弟子猶子爲公之嗣卜筮旣偕斧屋攸閟樹之豐碑枌榆
梧梓我銘不誣昭諸後丗
曝書亭集卷第七十
曝書亭集卷第七十一
　　　　　　　　　　　秀水　朱彞尊　錫鬯
　碑(三)
　　　禮部尚書兼掌翰林院學士長洲韓公墓碑
禮部尚書兼掌翰林院學士長洲韓公康熙四十有三年秋
八月以疾卒于官明年柩歸依大學士宋文恪公例入城中
故第發喪旣卒哭公子孝嗣孝基御李苴絰造門稽顙言曰
先公之葬不敢後期兹考宅有日矣謹以墓碑爲請彞尊交
公于未第之前逮通籍為公後進辱知最深撰碑不敢辭公
諱菼字元少别字慕廬先世自鳳陽遷于吳明太醫院吏目
曰逢隆者公曽祖考也萬曆丙午郷貢進士歷知雲和黃巖
二縣事贈資政大夫經筵講官禮部尚書曰治者公祖考也
長洲儒學生贈資政大夫經筵講官禮部尚書曰馚者公考
也妣曰周安人公以康熙十一年由國子監生中順天郷試
明年會試殿試皆第一授翰林院修撰纂修孝經衍義旋充
日講官知起居注主乙卯順天郷試歷右春坊右賛善進翰
林院侍講乞歸改葬其親事畢補原官轉侍讀升翰林院侍
講學士仍充日講官知起居注未踰月擢内閣學士兼禮部
侍郎二十六年以疾給假里居八載點勘六經凡漢儒箋故
唐儒義疏宋儒章句靡不采獲而裁其中於史稱司馬遷班
固陳夀文宗臨海朱右所集唐宋六家詩尚唐音然不喜作
臺閣之體時崐山徐尚書乾學解任出都領書局于洞庭山
公誼敦師友兼有山水之好恒往助其討論排纂又於六十
坊選間房得漁邨將著書以老矣
天子忽召公有司敦促就道乃行旣至入見　乾淸門
上慰勞再三
命充纂修一統志總裁官時康熙三十有三年也明年仍補
内閣學士兼禮部侍郞越二年春充殿試讀卷官是秋以禮
部右侍郎兼翰林院學士尋奉
命掌翰林院學士印務復充日講官知起居注三十八年冬
調吏部右侍郎仍掌翰林院學士事明年春奉
旨敎習庶吉士夏充經筵講官冬升禮部尚書仍兼掌翰林
院學士事敎習如故旣而公以院務殷繁請解尚書任
上不許下
優旨荅公會爕理需人在　朝分職諸卿士僉樂公入知政
事謂
天子方注意公志先定旦晚且宣麻矣俄而不果以保舉失
實咎公公不置辨内自省不知讒柄所從來因謝熱客引醇
酒眷念丘園病日以劇再疏乞身
天子終莫之許也公嘗語門弟子張大受曰吾貴爲尚書何
如秀水朱十以七品官歸田飯疏飲水多讀書萬卷嗚呼公
之胸懷蕭然自逺若此乃或疑公未正揆席抑鬱不得志遂
自託于酒人貞疾不視事是烏足以知公哉蓋公始終以文
學上結
主知
天子語稠疊有云韓菼天下才風度好奏對亦誠實又云韓
菼學問優長文章古雅前代所僅有也又云韓菼所爲文能
道朕意中事故凡應奉文字每進一篇輒稱善館閣多所撰
述公必與焉若平定朔漠方略政治典訓律例各局皆充緫
裁官經筵日講
上倚公侍左右敷陳治理公精白一心便宜獻替動
天聽者多矣而公厚重不泄未嘗自矜合乎古大臣善則歸
君之義
萬幾淸暇
錫予便蕃莫能殫記
御書篤志經學潤色鴻業扁額懸于堂洵稽古之至榮矣公
在講幄久　朝廷大政事㦯未與廷議然平生持論侃侃不
阿勿爲兩可之說如海關不當設關稅不當添私錢禁不當
過嚴永定河工事例不當許捐道府會試所重掄才業分南
北中卷不當復分左右祭酒阿理瑚請以故大學士達海從
祀孔廟公持議以爲從祀之典論定匪易達海造爲國書一
藝爾不可監察御史鄭惟孜以國子監生多江浙人有冒籍
赴試者上言請盡發回原籍肄業公曰太學之設三代共之
漢東京視學生徒圜橋門觀聽者以万計宋立三舍之法明
初擢用人才多由此途出京師首善之地逺人嚮化方且聞風
慕義來學若因一二不肖之徒輒更定制􁀒爲驅除勢必太
學一空有失國體惟孜言非是事得寢公所著有懷堂文集
二十二卷詩稾六卷其舉子業以古文爲今文奇而有法其
初未遇郷之先達或大怪之徐尚書閱其闈卷擊節歎賞登
于牓及取上第傳誦　朝野十室之邑三家之村經生塾師
無不奉爲圭臬然公之不朽終當以古文辭孝經衍義傳也
公生于明崇禎十年七月享年六十有八夫人李氏明太嘗
寺卿掌國子監事贈禮部右侍郎崐山魏恭簡公校之從孫
公本姓李夫人國子生玉滋女也子七人孝嗣康熙己卯舉
人孝基庚辰進士改庶吉士御李歳貢生孝潔孝容孝鼎孝
餘女子三人一嫁歲貢生金宣忠一許字宋公子訥一未字
孫男九人女十一人曽孫男一人女二人系之詩曰
公先從祖厥諱丗能曳履容臺文獻足徵公復其始於焉代
興
天子求賢臨軒策問公慮三藩過唐方鎭知幾先見匪啓其
釁
帝曰汝菼乃沃朕心句臚首唱髙讌瓊林當其始進受知已
深乍入玉堂旋司記注載筆螭坳息陰温樹
帝曰汝菼洵美風度先聖有訓行在孝經孰爲衍義著作之
庭公以一手羣言是并公知　制誥達情通理如彼梭腸絲
抽不已如彼舟船操之下水公之進講不怵不驚融經會史
專獵其精若鐘在懸大鳴小鳴維宋思陵父讎未雪公之持
論戰不可決辭和且平
帝心嘉恱公之扈蹕㦯疾㦯徐旣抵里第仍竢周廬見賢不
蔽見利不趨
帝有恩言汝遷少宰公方簡要作士模楷兼領詞垣弥有華
采
帝有恩言汝作秩宗可帥其屬佐建保邦神人上下罔不和
同勵相國家其惟吉士
命專敎習課誦文字樂育英才菁莪中沚人第知進公退是
求遺榮辭老
至尊慰留萬鍾非願終戀一丘公也魄動乃寢乃夢神曰止
止時秋届仲淹數之度寤言先洞靑門罷餞素車奈何芝房
就焚蕙歎則那老成凋謝泣下者多公之諸子發喪故宅絮
酒生芻賵方遣策靡不中禮觀者咸戚厥旣得卜井椁起墳
丸丸貞木樹之墓門僉曰吉壤毋有後囏我作斯銘昭諸羨
道其實不誣其言非譑他時琬琰庶幾有考
　　　光祿大夫兵部左侍郎楊公神道碑銘
公諱雍建字自西一字以齋姓楊氏杭州海寧人補嘉興府
學生貢入國子監順治甲午舉順天郷試明年乙未會試中
式
賜同進士出身除知髙要縣事充廣東丁酉郷試同考擢授
兵科給事中轉禮科右給事中充已亥會試同考官再轉吏
科左給事中進刑科都給事中以疾去尋起原官内升以京
卿需次田里復
召入省食四品俸管戸科給事中轉禮科掌印給事中遷兵
部督捕右理事官晉右通政使轉左歷太僕寺卿擢都察院
左副都御史充已未會試緫裁奉
詔巡撫貴州
覃恩封光禄大夫都察院右副都御史加三級入爲兵部左
侍郎以母年髙上章乞終養
報可歸侍奉者四載旣免喪分
命修理髙堰以勞成疾引還此公立　朝持節在野之進退
本末也髙要當廣右之衝制府駐節於是師行絡繹供億甚
煩羽書一至徵民夫累百動遭鞭笞夫遇點冊逃避吏胥縶
之若牽羊犬納諸廨宇隙地凍餒者多公下車未久歲除飲
椒酒起曰民夫亦人子何忍使之露宿命徙廊廡下兼徹酒
饌給之夫泥首謝有泣下者平南靖南兩藩王兼鎭南海鹽
穀絲麻輸官價百倍而縣境羚羊峽産硯遣其掾采石日役
黄岡村夫匠無算篝火入巖穴有失氣死者公力減浮費掾
以硯奉公却不受人或比之包孝肅云師中索榕樹條為縚
繩以燃礮火風雨不熄有百夫長持軍符下縣徵解語不遜
公坐而撻之泣吿其帥帥愬之制府王公國光王公語曰書
生彊項㢘吏方剛是不可犯乃杖百夫長薦公于　朝故事
州縣守令歷再朞始預薦牘三年方報最其次給由量銓公
治髙要甫一載就徵洵異數矣
丗祖章皇帝召試者再授兵科給事中時　駕數幸南海子
公首上疏請愼起居其略曰郊原陟歷雖非畋游可比然獸
起于前馬逸于後驚屬車之淸塵不能無萬有一危之慮
丗祖震怒宣公跽苑庭面數其罪公神色不動
丗祖徐爲霽容尋備陳廣東八害大指謂委署太濫雜派太
煩里役無定例用夫無限數鹽埠日横私稅日盈砍柴采木
肆流毒皆切中時弊且云以敝攰之粤民任兩藩王之公務
爲力不支目今川貴厎定合移一王坐鎮其地斯則盈庭不
敢置議者公以小臣新進獨奮舌及之旣而靖南移鎭福建
人咸謂公之啓沃上協
天衷者深也明季東南文士倡爲復社海内應之著録者二
千餘人其後十室之邑三家之邨莫不立有文社涖牲以盟
張樂而讌與者結路人爲弟昆道不同則親懿視同讎敵凶
終隙末靡所不有公上言朋黨之禍釀于草野欲塞其源必
先杜絶盟社得
旨飭學臣嚴禁焉由是士知閉戸讀書各敬其業公事
丗祖歷三垣三載疏前後三十上嘗一日而上九疏於是臺
省敢諫之臣數浙人居多而輿論以公於天下事獨見其大
羣推公居第一今
天子即阼方在諒闇奏事者見顧命輔臣皆長跪公入獨立
而語輔臣以目送公曰此南苑上書諫獵者也自是奏事者
不跪及復起掌刑科印歲在甲辰冬有星孛于翼軫抵降婁
公之同官有言此名含譽星為今
天子受命之祥非彗也公上言宋咸平初彗見營室明成化
中彗埽三台出天田入太微垣考其時或下詔求言或允羣
臣言修省故不爲災敢請
皇上淸宫齋戒力圖修省發
德音下
詔旨廣求直言詳詢利病有可惠百姓者立賜舉行并飭内
外文武大小臣工滌慮洗心共修職業則無難轉禍為福
天子以公從直建言可嘉優
旨荅之遂赦天下公於天安門聽宣讀赦書是日接
御前發下紅本二獄囚當決吏箝紙尾進請抄發公曰昨頒
赦而今日行刑是
詔令不信于天下也紅本當封還同官皆變色爭言不可公
曰六科以封駮爲職古也吾封之咎吾任之不以累公有
旨三法司再議二囚得不死用是直聲益震朝野公之出撫
貴州也湖北川東甫定道次銅仁無一卒之衞賊烽火迫城
下官屬請避去公曰銅仁黔地巡撫身任封疆去安之因命
燔其後山開南門以待偵者賊疑有伏不敢前旣至貴陽疏
立營制禁侵掠蠲賦稅省力役安集雁户俾有寧居師旋有
約束不明者輒上章劾奏軍中号爲楊一本舊例苗名長官
謁見巡撫必鳴鼓角交戟支于門俾拜其下公曰無庸引至
座前問疾苦予以飲食土司咸輸服公之始至也貴陽斗米
直五千錢公請餉之章屢吿輓運相繼士飽馬騰民獲宴安
版圖旣復翦其荒茅叢箐敎以耕䎫比及三年芸鼓稻田遂
成樂土
天子嘉公成績特
召爲兵部左侍郎公在行間久諳習軍政西南徼將弁多公
拔擢以是入賛中樞若明鏡無塵雖逺畢照及歸養北堂晨
羞夕膳而以麤糲自甘遇簦笠舊交胸無水旱氷炭田衣山
屐舍車而徒行道者不知爲一品貴人也公之文學早見知
于
丗祖稱公所上章奏盡好文字迨巡撫
命下入謝
賜宴瀛臺舊例止予鞍馬甲胄而已公獨拜
命騎入東華門加賜白金五百兩表裏各十段以行
天子時巡公迎　鑾三百里外
御書松喬堂扁俾懸于宅訃聞
賜祭葬如典禮公所撰有黄門疏稾二卷撫黔奏疏八卷政
學編一卷景疏樓詩文十卷自怡集一卷曽祖鸞祖萬年不
仕考斌學官弟子均以公貴累贈光禄大夫娶唐氏
誥封一品夫人先公卒子男四人中訥康熙辛未庶吉士授
翰林院編修加二級愼言戊午副榜貢生中哲國子監生選
授廬州府通判中吉歲貢生女一人嫁國子監生陸丗璜孫
男九人守知庚辰進士淮安府同知餘未通籍孫女八人皆
適士族曽孫女二人尚幼公生于年月日卒于年月日夫人
唐氏生于年月日卒于年月日康熙丁亥十一月中訥等卜
壤于縣治東三十里湯家峴合葬公夫人于新阡先期來乞
碑銘彝尊昔游嶺表舍館公所於公爲老賔客知公爲詳念
公一話一言必準于古從容以和和而能介剛無虐簡無傲
澂不淸撓不濁其盛美不可得而具書特粗舉大綱焉爾系
之銘曰
鹽官漢縣左海環之百谷所歸曽不盈而篤生楊公文武兼
資學原王鄭書偕褚薛早貢成均如圭琢切名髙淡墨柳袍
是纈牽絲奉檄百里瞻言不畏彊禦不憚上官憂民之憂晨
暮罷餐公之宰邑朞月而可
帝有恩言夙駕鳬舸入居八舍掖門之左䄂書諫獵首犯逆
鱗雷封雖逷哀彼癉人有言無隱有氣必伸息事寧人輕徭
薄賦夤縁務絶朋比用杜譬諸樹藝先去其蠧入吿我
后敬天之渝星違其次修省是圖
帝曰直哉乃下赦書古給事中塗歸駮正降而結舌有順無
爭公當疾風草心尤勁謂赦旣頒決囚非宜封還
詔旨侃侃不阿法司服念出諸網羅臺諫陳言發部議事所
司覆奏曰毋庸議公斥其非儆于有位粤稽帝典納言命龍
周有伯冏僕臣是庸若三獨坐尤庶所宗
帝曰黔南寇虐未遏誕弄銀章俾撫天末公拜稽首爰辭
禁闥邇者懷之逺者綏之策我庶士張我六師犵童僰女烝
然來思反側旣安疆宇日闢伐其棘荆播以黍稷乃亦有秋
樂國樂國
帝眷勞臣入爲司馬衮衣遄歸薄言觀者公望公才舍公誰
也今之仕者莫有遐心知進不退終焉陸沉公請養母孝思
足欽天之報施於善人厚子孫繩繩各佩章綬百祿攸宜克
昌厥後旣得吉卜神兮式馮丸丸松柏秀于岡陵我銘以實
國史是徵
　　　光禄大夫太子太保刑部尚書李公神道碑
丗祖章皇帝光宅方夏北燮東漸雲雨賢才肇開景運於是
故兵部侍郎長山李公方退居閭閻奉母宋太夫人遂北堂
之養順治元年起自田間　召至闕下授工部右侍郎未幾
轉左侍郎三年夏請假省親旋里旣還　朝以原銜掌兵部
右侍郎事尋遷兵部左侍郎兼都察院右都御史八年秋
覃恩加太子太保又明年冬拜刑部尚書十年夏四月
帝張讌瀛臺　賜大學士以下坐酒行從容詢諸臣父母有
無公伏地對曰臣有母年八十三矣魯經有言一則以懼烏
鳥之私時縈寤寐也因泣下
帝爲動容謂諸臣曰人之行莫大乎孝子不能盡孝于生前
而欲盡孝于身後朕不以爲孝也公乃復以省親上請
帝曰卿之事親朕深悉之遂　賜馳驛還公諱化熙字
別字五絃先丗自眞定棗強遷濟南之長山曽祖考光先祖
考迓春考夢鳳皆以公貴　誥贈如公官母封一品太夫人
公以天啓四年舉于郷崇禎七年進士出身起家湖州府推
官歷監司巡撫緫督所至有惠政顧不自以爲功人咸稱爲
長者及仕
皇朝在兵部革班軍止運大布邊衣在刑部復熱審朝審舊
例請仍差恤刑司官著爲令大綱悉舉而終身孺慕者母氏
家居一十七載晨羞夕膳侑以絲竹率昆弟子姓融融怡怡
承歡盡力治別業于近郊植果千頭花時爛若雲錦御板輿
樹下公進觴酒于前公弟監察御史文熙曁諸孫羅拜于後
大小東目爲神仙中人公卒時年七十有六訃聞
天子勅翰院撰文致祭給帑銀營葬眀年夏巡撫山東工部
侍郎兼右副都御史宛平劉公芳躅以命婦一品百齡疏聞
于　朝得
旨建坊里第而公考宅于祖塋之北古城之南左都御史淄
川髙公珩銘其墓公娶沈氏　誥封一品夫人子八人因之
河東鹽運司同知死姜瓖之難贈山西布政司右參議漑之
灤州知州餘未仕女五人均適士族孫二人斯祥早卒斯佺
今官兩淮都轉運使管鹽法道事曩與予定交久兹以幣來
請補撰先公神道碑立隧道之左予惟公佐司空賛中樞位
三獨坐掌邦禁階宫保仁被于天下事載諸國史可以不
書特其百行一夲乎孝人所難能名公鉅卿之養親逮于百
歲者丗亦不多見也乃書公晩節系之以銘其辭曰
濼源有水匯于大東巖巖者岱渢渢者風篤生元老望峻家
邦匪禄是干惟親是顯自從三簠五鼎十臠色養無違儀文
有腆
丗祖特詔賁于丘園汝掌邦土蒼玉佩旃廏馬斯錫衮衣自
天膴仕遺榮寧親邇止舞綵于堂有同孺子慈顔旣和謁
帝有喜升華副相襄賛中樞殊階宫保寵命尚書祥刑敬獄
重典克除
帝讌瀛臺三漿十酒咨爾公卿誰無父母委質以來孰存孰
否公拜稽首彤墀之南微臣有母年八十三一則以懼寸心
用惔
帝聆公辭見公出涕迺降　恩言孝經合契菽水之懽勝于
喪祭公因請假
帝曰俞哉有命馳驛晝錦而回公願旣遂循彼蘭陔筍長魚
肥茶香飯白滿樹鶯花一庭裠屐如彼墉宫長侍瑶席公之
辭丗母已百齡門有綽楔翬革丹青又越五載始御雲駢惟
公事親孝乎惟孝母氏劬勞庶幾仰報我作此銘通國是吿
曝書亭集卷第七十一
曝書亭集卷第七十二
　　　　　　　　　　　秀水　朱彞尊　錫鬯
　墓表(一)
　　　五經進士譚先生墓表
彞尊之姑之夫曰築巖先生姓譚氏諱貞良字元孩崇禎十
五年以五經舉順天鄉試明年會試復以五經中式賜進士
出身第一又明年李自成陷京師先生衣匄者服奔南京除
禮部精膳司主事又明年命典廣東郷試至里門南京不守
先生浮舟于泖達會稽由臨海抵福州以戊子七月卒于漳
州之琯溪庚寅子吉璁扶櫬歸貧不克葬甲辰十月次子瑄
等始卜兆府城西北七里二生圩旣葬題曰五經進士譚先
生之墓先生嘗仕于朝爵通顯矣不書書五經進士譚氏之
先自河南徙嘉興曽祖某不仕祖某封福建布政司參議父
昌言山東布政司參政巡視登萊卒贈太僕寺卿先生以萬
曆二十七年十一月生生而鬌髮及肩母嚴淑人呼曰長發
兒十齡能徧誦五經先太傅文恪公異之許嫁以女孫即彞尊
之姑也太僕公卒于濟南先生時在登州跣奔五晝夜視斂
含旣歸喪服除哀思不置太僕嘗知婺源縣事有惠政鑿山
通往來行者民德之号譚公嶺先生乃步擔入婺源山止祠
下攀庭中枯柏宛轉哀號淚漬其理柏復榮先生廣交游名
聞一時家居毎晨起誦經史晝或與客圍棊夜飲酒漏盡乃
已見者疑先生嘗廢學不知其用力勤也及對策殿廷大臣
以先生辭過激抑置後列思陵披覽良久曰此實學之士御
書名次卷上蓋先生甫釋褐而國事已不可支矣嗚呼以先
生之才使遭逢前二十年經丗之大文發爲事業必有足觀
者天下事何遂不可爲哉逮至危亡相尋始獲一第流離飢
渴竄跡虎蛟龍鯉之鄉銜恨以沒洵可哀巳夫人生不幸遭
喪亂受全之體毁傷者何限先生百折不回卒保其髮膚首
領從君父於地下是則忠臣孝子之用心眞可以無憾也自
先生沒後十一年而彞尊之姑亦卒合葬于墓又三年始克
伐石爲表蓋自甲申以後先生之大節東南隱居之士多能
道之吾欲書其大者而其大者不可得而書也吾欲書其小
者而其小者又不足以盡先生其斯以表先生之墓焉而已
矣悲夫
　　　貞毅先生墓表
貞毅先生姓朱氏諱士稚字伯虎更字朗詣丗居山陰怪山
下其曰貞毅先生者門人之私諡也父某官雷州知府祖賡
少師兼太子太師吏部尚書文華殿大學士贈太保諡文懿
曾祖某以文懿公官貴贈如其官先生少好游俠蓄聲伎食
客百數所最善者一人曰張生宗觀宗觀字朗屋善樂府歌
詩以王伯之略自許時号山陰二朗先生遭亂散千金結客
坐繫獄論死宗觀號呼於所知斂重貲賄獄吏得不死旣而
論釋宗觀聞之大喜踴躍夜渡江馳見先生未至爲盗所殺
先生旣免繫放蕩江湖間至歸安得好友二人其一自慈谿
遷於歸安者也自是每出則三人俱至長洲交陳三島已交
予里中交祁班孫于梅市後先凡六人往來吳越以詩古文
相砥礪吳越之士翕然稱之歲已亥陳君以憂憤卒六人者
喪其一而先生亦歎息悲思遂病膈庚子冬疾亟自歸安渡
錢唐以是年十二月日卒于家年四十七二人渡江經紀其
喪視斂含以辛丑二月葬于大禹陵西原時送葬者百人予
與祁子臨穴視其封慟哭而去先生之季弟驊元及子錡以
狀至歸安乞二人志其墓而二人者皆不果也又明年壬寅
六月朔二人坐慘法死祁子亦株繫戍極邊以去當予與五
人定交意氣激揚自謂百年如旦暮何期數歲之間零落殆
盡陳君久不克葬二人者并骸骨亡之慘更甚於宗觀獨先
生之墓在焉爾嗚呼死者委之烏鳶狐兔而不可問徙者逺
處寒苦不毛之地幸而僅存如予又以飢寒奔走於道路然
則人生相聚豈可常哉後之君子謁禹陵經先生之墓弔焉
覽予之文夫亦可泫然而悲矣乃書其詞寄先生之子錡而
表諸其墓
　　　文林郎湖廣道監察御史王公墓表
濟南之新城去郭二里鄭潢河東有湖廣道監察御史王公
曁妻于孺人合葬之墓累土于旁封崇四尺者公子儒學生
員士和之兆也公諱與胤字永錫一字百斯曰重光貴州布
政司左參議贈太僕寺少卿再贈少師兼太子太師兵部尚
書公曽祖考也曰之垣戸部左侍郎贈戸部尚書再贈少師
兼太子太師兵部尚書公祖考也曰象賁戸部廣西司員外
郎公考也曰象晉浙江布政使司左布政使公本生考也公
中崇禎元年進士改庶吉士試授湖廣道監察御史巡按河
東鹽課羨金數百鎰皆却之視茶馬陜西邊境肅淸尋奉命
督應天學政將行上疏劾緫兵官鄧圮玩寇忤大臣意引疾
歸歸九年李自成陷京師帝崩煤山公聞變慟哭將浮于海
行至利津海多盜不可行公嘗覽方書謂冰片多服能死人
遂命僕購之僕市僞者以進公晨夕服之不死夜起投水者
再僕衞之又不死公乃迴舟抵里求死愈決自撰壙志以四
月二十六日曁妻子登樓齊縊死遺孫啓沆僅五齡士和絶
命詞曰痛予生之不辰兮天滅我之立王吾父母一聞之兮
涕霑沱以徬徨以身殉國難兮維千古之臣綱嗟反面而事
仇兮方臣妾之未遑哀丗穢濁兮四維不張大地無容身之
隙兮願隨吾父母歸於帝鄉公卒時年五十有六于孺人福
建道監察御史靑城于公永淸之女卒時年五十有五士和
爲人坦易博綜經史書學李北海能神似卒年二十有八公
遺敎葬從薄從速遂以其年某月不卜日而葬葬之日觀者
千人僞順縣令賈三俊聞之亦來觀衆爭持土石擊之三俊
棄縣印遁去久之公從子今戸部四川司郎中士稹刻公遺
詩以行公之大節漸聞當丗又慮傳之不逺也乃伐石爲表
命其友朱彞尊爲文揭于墓道於是公之沒三十有四年矣
嗚呼士大夫不幸而遭國難其始皆有捐軀之一念臨當引
決或情牽于婢妾或僮僕援捄小不忍而自全若夫撓之不
奪臨難忼慨就死固人之所難能至鋒刃未迫於前鄉里可
保而守乃遥聞君喪率其婦子從容就義一室之内非事之
出於尤難者與先是崇禎五年十一月援遼師變掠新城時
則公之從叔象復及子與䕫死之十五年十二月城再破公
之弟與玫與朋及與朋子士熊士雅又死之至是公父子夫
婦又死之而士和妻張氏於十五年城破亦自經死方賊兵
之陷京師也大學士范公景文以下死者二十三人事聞江
南江南草野士交塡膺扼腕謂三百年養士之報盡節者不
宜寥寥若是遂持論書義誤國科舉可廢彞尊時尚少亦助
之憤惋不平久而游四方歷戰爭故壘訪問耆老則甲申前
後士大夫殉難者不下數百人大都半出科第而新城王氏
科第最盛盡節死者亦最多然後知報國未嘗無人而往時
草野之論特一時過激未得其平也象復字完初保定府同
知贈光禄寺少卿與夔字風虞萬曆二十八年舉人贈宛平
知縣與玫字文玉與朋字夀三貢生士熊字渭濵崇禎十五
年舉人士雅字大雅生員皆盡節之士附書之
　　　封奉直大夫顔公墓表
公諱伯璟字士瑩山東曲阜人中憲大夫知河間府事諱胤
紹之子贈文林郎江都知縣諱弘化之孫處士諱從麟之曽
孫而復聖顔子六十六丗孫也母曰孟孺人公少補四氏學
生員讀書卓犖自喜不治章句人或勸之銳意仕進則曰丗
事如炎火燎原者將及于厦處堂之燕雀吾不爲也從其父
歷鳳陽江都邯鄲事無纖鉅侍對必中理河間兵至中憲公
修渠蟾爲禦城孤乏援不支衣朝衣朝冠北向拜集家人一
室中舉火自焚死公曁弟伯玠時家兗州府兵亦至登陴以
望鳴鏑自西來集于譙門城將陷兵民皆竄公性肥不能駛
足伯玠性瘦善走手掖公以行步益窘公曰同死無益弟亟
去猶可活也伯玠不肯釋公紿弟他顧自城躍下伯玠俯視
慟哭矢及其身而卒公仆地傷左足極夜乃甦為邏卒所得
見公修髥廣頤狀甚偉不敢害車舁以吿其帥公見帥不爲
屈帥驚曰吾略地以來未嘗見有此人問之則顔子之後遂
延之坐留帳前遇復有被掠者對公偶語曰昨見城中婦女
十數輩邏卒驅以走中一婦不肯行卒反刃擊其臂臂折猶
罵不已卒殺之牆下有媪過之指曰此顔氏婦也公曰得非
吾婦乎語其帥同被掠者至牆下果然蓋刃傷已四日矣驗
其息猶未絶載之還即今朱宜人是已帥謂公曰而日念而
父然兖州破時河間之陷已一月矣公聞之長號力請於帥
帥護之出軍壘公留朱宜人於曲阜足尚跛蹣跚走河間時
盜賊充斥於路或積日不食每被執公慷慨與語輒得釋卒
達河間哭其父甚哀路人皆泣中憲公之自焚也幼子伯珣
甫六歲其僕吕有年抱之出火負而走塗中流矢死伯珣匿
民間得免公旣拾父遺骸訪得其弟遂與俱還倪尚書元璐
中憲公實出其門會道經河間爲文以祭曰父忠子孝是吾
師矣由是公以孝聞一時公平生坦易不沽名譽暇則抽琴
賦詩與宗䣊結文酒之會取怡恱性情而已遇人甚温而家
法嚴以肅友愛季弟同居無間言訓子孫以博通經義恒自
言吾夀止六十一卒之歲果驗公生于某年月日卒于某年
月日封奉直大夫娶朱氏封宜人有子七人男六人光猷翰
林院編修光敏吏部稽勳淸吏司主事光政光枚光孜光斆
俱四氏學生員女一人嫁孔學炆孫十四人男六人女八人
彞尊獲交吏部君久繼又識編修君公之卒于陋巷里也兩
君咸官京師聞親喪辟踊盡哀涕與血俱四方觀禮者有顔
丁善居喪之目旣成服而後行將歸葬公于侍郎之林請為
文表諸墓嗚呼公父死于忠公蹇而走千里白刃塞于前曾
不少懾其不死于孝者僅爾乃其配烈婦其子又孝子也以
孝子之請表孝子之墓此文之無可辭者也雖然布衣之言
不足重于時久矣故夫欲榮親者必資卿相殊階揭石於原
始足動人之觀覽兩君舍彼勿求顧屬之彞尊殆以其言之
質庶幾可昭信後世也故論次刻碣無溢辭
　　　處士繆君墓表
郷有篤行君子曰繆君其言曰人豈惟貧之足患惟冨尤足
患爾故終其身處約取舍介然不苟見人無賢愚容色必恭
親戚冨貴者或經年莫之過也其爲人質訥望若田夫野老
叩其學亹亹不窮間爲詩歌取自怡恱而已不輕出示人所
居堂三楹鬻以葬其考妣蓬戸翛然有自得之色郷鄰素苦
徭役貧不支君每代之輸不責償也遭亂里西偏多盜相戒
勿入君室有子永謀能文章君敎之隱遂絶意仕進授經生
徒以爲養不給則游于四方歲一歸視君困輒復出而君竟
以年月日病卒年七十有二彞尊來京師值永謀將歸葬君
于舍旁請爲文表君墓嗚呼士之患在汲汲于榮利旣汚其
身復導其子弟倖進與夫學未有實而盜虚名力能援人矣
而吝于出納其與斯丗何賴焉君之名不出百里後進以爲
宗屢空于財而郷鄰受其惠又能毅然出處之際敎其子義
方至困阸以死而不悔非信道之篤能然與君諱某字孟思
嘉興縣人曾祖某祖某考某丗有隱德娶吳氏子男三人最
少曰其器亦能文女四人孫男六人女六人
　　　前進士髙公墓表
奉直大夫協正庶尹工部虞衡清吏司主事髙公之葬家有
狀墓有銘阡有表遺行亦旣詳矣歲久舊石崩剥其子佑釲
乞其友朱彞尊復爲文揭于墓門之外彞尊以公晚遯于野
賦詩有云惟將前進士慘憺表孤墳迺改書額曰前進士表
曰公諱承埏字寓公一字澤外先丗河南人逺祖遜志由蕭
縣徙嘉興建文中吏部侍郎兼翰林院學士徙太嘗少卿嘗
與方公孝孺同主京闈己卯鄉試靖難兵入潛走東甌雁蕩
山中是秋病死及門翰林侍書蔣兢斂而葬之芙蓉峯北曽
祖文登隆慶丁卯鄉貢進士知膠州祖林贈奉政大夫考道
素萬曆己未進士以工部營繕主事奉命督造桂王府於衡
州與内官監黃用分工並建旣落成進屯田司郎中逾年烈
風雷雨作用所築寢宫圯法司竟坐道素慘法死公聞父變
躃踊見星奔扶櫬以歸服除投牒學使者願棄學官弟子學
使者不允時蔡公懋德以布政司參政轄嘉湖力勸公謂男
兒不立功名父冤安得白乃復就試崇禎已卯舉于鄉明年
中會試賜同進士出身除知遷安縣事縣故彫敝公平夫里
減浮稅招流移民樂其惠調知寶坻縣縣京師之左臂也崇
禎九年失守瘡痍未復君至畫郊圻均田賦濬河漕嚴自宫
之律免剥船解戸之擾再朞而政成十五年冬
太宗皇帝兵踰界嶺自黃崖口入君聞警集邑人于漢前將
軍關侯祠而曰承埏守土吏也城存與存城亡與亡吏效死
勿去固爲朝廷守封疆亦不忍爾等父母妻子室家墳墓之
委棄也爾其一乃心力毋作神羞衆皆曰諾乃治守具製懸
簾束葦加土俾火不能灼樹旗幟架礮石分設士卒于四門
俄而薊州下師從豐潤渡河連十三營集城下君悉士卒登
陴以守多掘井泉分汲斂雞犬於城中央廢寺令旣嚴肅夜
寂無聲攻者曰此啞子城也兵法不易拔越九日引去衆交
賀君曰師還必不我舍乃添繕守具築礮臺鑿郭外溝千三
百七十七丈搰坑二万二千且誡梁城所千夫長選力士爲游
兵策應并檄蘆臺巡司練郷兵防禦十六年夏四月朔師復
來攻連營一十五屯二旬有四日公堅壁不戰間出奇兵奪
馬驘羊豕收集羇傖難婦資之還鄉當是時
王師自薊乗勝下畿南轉而山東連收九十餘城所過若破
竹獨寶坻彈丸地援師莫有至者公以一書生率校官主簿
尉固守城卒以全事聞莊烈愍皇帝有髙承埏全城却敵功
在封疆從優議敘之褒僉謂當加拔擢矣會計吏有選人持
之反以才力不及調簡改知涇縣嗚呼刑賞者馭丗之大權
也功罪之混淆將使人莫知勸觀於黃用之獄釋有罪殺無
罪已失不辜至於寶坻去京師二百里而近去一勞吏人主
不知宜任事者解體而忠義之士聞而悲憤塡胷者也君知
涇縣閱十月謳歌滿野入主虞衡司事亟上書爲父訟冤有
詔復原官君迺請歸侍母屠太宜人盡潔白之養嘉興城破
誓墓不出隱居竹林村窩聚書八十櫝多至七万餘卷所著
詩文有稽古堂集嘗取先儒詩說五十家撰詩義裁中一編
其序略云明道程子謂詩學必於大序中求伊川則云序非
聖人不能作蓋淳熙以前無舍序言詩者淳熙而後遵朱子
集傳廢序者十之九矣孔子曰詩三百一言以蔽之曰思無
邪序所云發乎禮義者無邪之說也本乎孔子者也孟子曰
以意逆志是爲得之集傳去序言詩求詩人之旨于千載之
上以意逆志之說也本乎孟子者也吾因二者而裁其中焉
於國風淫奔諸詩仍存舊序其餘則以朱子爲歸而五十家
之義附之非敢異于朱子也竊取二程子之言亦孔子之詩
敎然爾學者以爲篤論君年四十六而卒子三人佑釲長也
孫七人洪謨早列爲諸生慧而天公晚輯自靖録紀崇禎以
來殉節諸臣迄歲丁亥止佑釲續之又徧歷公所宰三縣訪
其故老拜遺祠載公政績於縣志兹麁舉大綱具書全城一
事庶國史有徵焉
　　　布衣周君墓表
君諱篔初字公貞更字靑士又字簹谷先丗居殳山之麓千
金圩徙嘉興之梅會里曽祖考某祖考某考某皆不仕君幼
治書年十九喪父居憂讀喪祭禮鄉黨以孝稱遭亂乃棄舉
子業不治就市􁍭賣米府城初破有括故家遺書連船載以
鬻于市者君買得一船積樓下每日中交易箕筥斗斛權衡
堆滿肆撥亂書糠籺中吟誦不輟其為古今詩超超拔俗不
輕襲前人片語時同里王翃范路路弟子繆泳交賞君詩㑹
予移居市南而海寧朱一是亦來僑居里諸生沈進布衣李
麟友皆與君倡和四方名士過者君輒留飲或醵金會餐泊
舟於門相接也君奉母孝膳必具酒肉與人交胸無柴棘人
有匱乏傾肆中錢米給之有戴丙鬻女于巨室及笄將以配
傔僕君亟贖以金爲擇壻以嫁采石估載米八百斛得直千
金貯君笥估獨往硤石中道溺死君具棺以斂手書呼其子
至傾笥還之歲潦率私錢散米以食餓者君旣急人難又交
游漸廣有請必應兼治母喪爲弟㛰遣女嫁由是生計日窘
往來嘉善桐鄉以詩格授人每出少年子弟三五執詩卷隨
之行援止者或數日留留或不辭去恒儻䓪不羈嘗歲除忽
挐舟泊皋亭山訪僧靈章遂抵西湖又嘗元日挈子旼至武
康銅井山尋禪人行筏轉入徑山時已昬暮去山二十里雪
甚虎跡交于塗君循澀路前旼哭于後君不少顧遥見林中
燈修修就之則僧墨浪所居僧曰山多虎居士逺來得不心
動乎君曰吾行不失道心一動則飽虎口矣僧方煨芋魁因
啗君圍爐話淸淨理留信宿乃躋山巓徧歷七十二精舍還
又嘗獨行魏塘見赤馬船縛布為帆君問焉往船人以入泖
對君思就九峯訪故人請附載比及泖則已暝船人促君登
岸望見僧廬君闖入小沙彌見之駭強君出君周步琉璃燈
下覩壁間所鋟詩牋有已作指示沙彌曰吾詩人爾非賊也
沙彌以語主僧煮白飯止君宿詰朝自泖達九峯抵華亭遂
訪髙士吳騏王光承之居兼旬乃返歲在辛酉予典江南秋
試榜旣發今戸部侍郎德州田公雯爲予張燕君適造予道
遇吏部郎曲阜顔君光敏偕之來布衣紃屨衆賔皆􁂚眙顔
君語曰此浙西詩人周靑士也諸公未之識乎田公肅君上
坐懽飲而散自是燕予者輒及君有漆人頭爲飲器者坐客
莫敢視君滿引三杓湖州太守江都吳公綺壯之賦樂章贈
焉游攝山道見石辟邪立草中穹碑二丈餘將仆人不敢近
君騎驢徑詣其下讀之知是劉孝綽所製梁安成康王秀碑
也是日投山寺客皆倦君登絶頂賦詩於是上元鄭簠以分
書題名于壁常熟王翬爲繪作圗予滯京師君念予不置會
太僕卿色公聞君名具書幣屬有司延君敦促就道旣至留
二年率在予寓居合計舍色公家不過五六旬也在都下未
曽投貴人一刺朝士願交君者一飯後君不復過其宅尚書崑
山徐公乾學好延攬海内士徐秀才善主其家君嘗就善同
臥起徐公欲見終不見宗人子所愛小妻周買自楚謂其夫
曰妾實禾人公客篔妾季父也宗人子以語君將令小妻出
拜君曰篔農家子也聚族不及二十人未嘗有之楚游者拂
衣出給事中某知君還削三緘贈行曰挾此可得百金荅曰
篔不耐持竿牘伺候人却不受乃與今監察御史錢唐龔君
翔麟浮舟潞河將抵宿遷猶眠食無恙忽晨起挑頮水一笑
而逝年六十有五龔君爲治喪還其柩以遺書付其子旼君
所撰有采山堂集二十四卷詞緯三十卷今詞綜十卷析津
日記三卷投壺譜一卷君先娶李氏繼娶曹氏子四人長旼
國子監生次某次某夭次某女一人嫁某孫男一人女四人
君之歸葬也殯于水月僧院後十年子旼等始克葬君于仙
橋原伐石表其墓予惟君視朋友同一身其後交游徧天下
然氣類尤篤者里中諸子也因仿柳子厚獨孤申叔墓碣書
故友姓名于後稍加詳焉
王翃字介人以布衣稱詩見賞于陳推官子龍爲之作序有
秋槐堂集
范路字遵甫自蘭谿遷長水經亂賣藥于市有靈蘭館集
朱一是字近修崇禎壬午舉人兵後披緇衣授徒著爲可堂
集
王汸字千明秀水學生有文行君與隔水居還往尤數含山
盜起晝劫梅會里汸被執家故貧勒贖不遂遇害
沈進字山子嘉興學生早年詩尚淸麗與周君同調郷人目
之曰周沈晩編所作爲藍村集歸于沖澹又輯文言會粹二
卷行國録一卷
李麟友字振公揚州學官自明次子史可法兵敗自明自縊
學宫麟友求其父骨不得遂棄舉子業其詩慷慨奔放不屑
裁翦字句
朱彞鑒字千里予同懷弟也精篆法善画兼工藝事嘗聽經
師講詩小戎章誚其昧于車制乃削木爲小戎市絹人馬御
輪執轡欲觀者出示之詩長于送別有笏在堂遺稾
褚標字霞建詩饒風韻夭卒
周篁字林於君從弟別字鷗塘以名其詩集
曝書亭集卷第七十二
曝書亭集卷第七十三
　　　　　　　　　　　　秀水朱彞尊　錫鬯
　墓表(二)
　　　靖南王墓表
開國輔運推誠宣力武臣靖南王旣薨三十年
天子命反葬遼東於是王孫多羅額駙太子太保鎭平將軍
昭忠自福州護遺骸以北葬有日矣和碩額駙太子太保聚
忠請爲文表其墓按王自登州航海攜軍民械器歸
太宗文皇帝功在草昧多不勝書具載實録今以聚忠所能
記憶者述其大略表墓道焉王諱仲明字雲臺先丗山東人
徙蓋州衞生而面深黒手掌潔白如玉軀體偉長倜儻有大
志疎于財多智謀以登州參將來降
太宗嘉恱給緫兵官勅印崇德元年四月冊封懷順王從攻
旅順口克之止勿屠戮從攻朝鮮擊破援師拔其城朝鮮平
還治戰艦從攻皮島取之是歲大饑斗秫白金一兩王轉粟
以賑全活島民無算從攻松山杏山塔山中後所前屯衞王
令將士屯田次第克之順治元年
丗祖章皇帝治師討賊入山海關方是時賊鋒甚銳聚黨十
萬迎戰關門王率所部兵奮擊大破之乗勝追逐至慶都縣
又破之賊軍委金帛于路以緩追者王號令夙嚴將士無利
心追奔益疾躡至潼關復大破之李自成走死旋徇河南諸
府悉下遂渡淮拔揚州下江南所至功居最四年進兵湖南
抵武岡擒梟將劉肇基收湖南六年五月
丗祖以金冊金印封爲靖南王俾定廣東統軍作鎭南海王
盡散其貲給軍士運以車牛軍士咸樂附是年師次吉安府
王薨于軍
丗祖念王開國勲旋冊王長子繼茂襲封靖南王王性純孝
友愛二弟宗䣊貧不能㛰葬輒傾囊以助人有小德雖一飯
未嘗忘報軍所至以招徠爲先務圍城破軍令當屠必力爭
于親王之統軍者松山之戰明緫兵官王廷臣死焉王與有舊
贖其尸焚而瘞之或以訐王
太宗嘉王之義勿罪也自王薨後子忠敏王函王骨載之行
間始厝于廣州繼移厝福州蠻煙瘴雨之交烽燧矢石相向
而遺骸得以無墜不可謂非厚幸惟
天子仁聖始終念王之功王之精爽亦有以荅之存著其號
亡顯其名卒歸葬于郷井釣游羽獵之埸弓冶之地距
太宗寢園密邇魂氣徜徉在
帝左右王之靈庶無憾于泉下矣王生于某年月日其葬于
蓋州馬蘭峪也在某年月日厥配贈太妃郭氏李氏祔焉竊
嘗覽觀載記曩代功臣封爵之典逺及苗裔盟以白馬信以
丹書俄而獲罪至酎金小過奪其侯封毎致慨報功之薄若
王則紹封奕丗其次尚主爲近臣或專閫于外迨王孫精忠
逆命
天子猶加恩于王曁王諸孫如故嗚呼本朝所以待開國勲
臣者厚矣凡此皆宜表諸石以昭垂無窮者也
　　　德州田君墓表
德州田君者其爲學以躬行爲本雖燕居必危坐置曆頭案
上日較行事得失以朱墨別之其治家有法度庭以内不聞
婦人語居父母喪盡哀葬祭以禮遇其弟友愛親懿有爭必
爲解紛挫銳然未嘗詣公門也恒以經義敎授鄉黨從之游
者多取功名而君終不遇以順治五年二月卒後七年君之
子緒宗成進士知處州麗水縣事旣而亦卒久之君之孫雯
與其弟需皆中進士雯歷仕爲湖廣布政使司參議入爲卿
寺需官翰林院編修於是伐石而礱焉屬其友秀水朱彞尊
爲文表君之墓表曰
君之先常山國上丗畹徙安德祖三戒承德郎廉吏稱著考
堂厥父髙母下族子四人君也叔𥙿所字實栗名州儒學補
諸生其睂疎其顙廣履方舄曳郷杖行有穀詒子孫井吉壤
髙墓門表吾文永無泐後之人庶不惑
　　　吏部驗封清吏司員外郎卜君墓表
康熙二十八年冬十有一月辛亥奉直大夫吏部驗封淸吏
司員外郎秀水卜君以疾卒于官年六十有二鄉人交哭于
牖下慮無以斂啓其篋無銖兩金錢視其盎無升斗粟發其
笥惟朝衣一襲餘皆以付質庫其空乏如是嗚呼斯可謂亷
也已君諱陳彞初名之儀字聲垓別字簡菴曽祖知雲南尋
甸府事大有祖知福建淸流縣事曰謀考贈承德郎兆龍妣
伍太安人以苦節
詔建坊表閭君少孤奮志于學未冠補秀水縣儒學生員時
東南士子各結文社歃血盟誓以攻不附已者雖懿戚密親
至互相詬詈君獨集里中善詩者共酬和不樹黨也順治十
七年舉省試康熙三年會試中式賜進士出身十二年除陜
西洛川知縣洛川李自成鄉里人多習爲寇君至練郷民勇
者砦各有長使之守望明年春聞吳三桂反行之益力是年
冬王輔臣叛寧羌殺經略莫洛延安震驚又明年春柳溝帥
李師膺殺韓城知縣以叛定邊副將朱龍亦叛洛川民愈恐
君匹馬詣宜君營乞師于參將楊某僅得兵三百人賊軍猝
至君登陴固守賊以計誘洛川民使縛長吏以降衆皆曰我
父母也不可城以是獨全未幾丁母憂歸服除補武昌知縣
凡八年以卓異舉入爲禮部儀制司主事調吏部稽勲司主
事遷今官娶陳氏先卒贈安人子二彭年彭頤孫男女六人
君卒踰旬而彭年適至哀毁盡禮扶君之柩以歸葬于某阡
陳安人祔焉噫今之號爲廉吏者布衣藿食所識窮乏者力
拒之又或訐發人贈遺以爲自進之計以寡則不取以多則
取之惡在其能廉也君口未嘗以廉自矜而能處膏脂不潤
或疑其才有所短夫豈然哉是嘗率敝攰之民却方張之寇
保彈丸之城而報最于盤錯之地者也蓋其取與之介正其
義而有所不屑焉吾故特書之表于其墓
　　　封文林郎韓君墓表
彞尊謫官居京師之灝村晨出僕言有客登吾堂載拜以其
先人之墓表爲請問其姓名則主事山西韓象起僕吿于主
人未之許也讀其狀作而曰安得此長者乎是宜表其墓文
曰
君諱某字某先丗自相州遷于洪洞六丗祖文歷官太子太
保戸部尚書以劾劉瑾削籍瑾誅復官卒贈太傅諡忠定曽
祖某祖某皆不仕父某官濟南府通判母亢安人嫁時裝匳
所直累萬父沒君悉以讓其兄嘗爲學官弟子有忌者潛賂
當道遺書學使俾黜君其僕誤以書送君所君覽書色不爲
動仍封完與僕聽其投學使家人疑君過矯君曰人將甘心
于我一發不中將更計矣不如遂之竟被黜徙居天津用鹽
筴起冨然不事纖嗇有負者輒焚其劵不責償也象起知福
山縣事迎其親養于官舍會
覃恩勅封君文林郎君卒時年七十有六配洪氏中書舍人
丗臣之女封太孺人卒年七十有八子一人象起也於戲今
之葬令自一品至七品以下皆得琢石爲表至于其辭不繁
不溢斯爲可信昔昌黎韓子未嘗妄譽人者顧劉义訕之謂
爲諛墓蓋多貨則傷于德幣美則沒禮君子之所不居也惟
夫無所利而言之者庶幾不失其實則予表君之墓其可白
于僚友而信于後丗者夫
　　　翰林院侍讀喬君墓表
翰林院侍讀寶應喬君以疾卒于京師其子崇烈扶其柩歸
葬于縣治東南箕山之陽乞檢討吳江潘君耒銘其藏又請
彞尊爲文伐石以表君墓君萊諱子靜字別字石林丗爲寶
應人曽祖邦從祖份不仕父可聘明天啓二年進士掌河南
道御史以廉直聞母王氏有壼行君中康熙二年鄉試六年
賜進士出身除内閣中書舍人十一年充順天鄉試同考官
關節不到以父老請歸終養尋丁憂居喪盡禮服除補原官
十七年有　詔舉博學宏詞備顧問君被薦明年
召試體仁閣下賦詩居一等改授翰林院編修纂修明史史
館初設在東安門内肩輿不得進君體肥窘于步趨騎驘一
頭晨入申出考稽典籍念崇禎朝乏實録與同館四人先撰
長編以資討論會廣西平補行鄉試君奉
命主考稱得士還充
太祖髙皇帝實録纂修官實録以國書譯漢文文義後先恒
齟齬君能曲暢本指一濡削語簡而事加詳經進
天子稱善時
上再試詞臣恱君作曰喬萊學問優長文章古雅爰
命君充日講官知起居注尋遷左春坊左中允纂修三朝典
訓進翰林侍講再進侍讀
皇朝漕運沿明舊制自淮入河以達會通河旣失故道從安
東入海淸口日淤淮泗泛濫由洪澤以南諸河下注治河使
者又開減水垻洩之淮揚州縣七蕩析離居穡事俱廢
天子覽臺臣奏濬海口以瀉積水遣使者相視還報可乃出
帑金命安徽按察使于公成龍董其役緫督河務都御史靳
公輔上言海口髙于雲梯關五尺疏海口則引潮内侵大不
便因請築堤束水使髙置二牐于邵伯鎭南髙郵州城外泄
洪澤盱眙天長之水俾入隄自車邏鎭築横堤一道抵髙郵
自州城東築大堤二歷興化白駒場至海口束所洩之水入
海計需銀二百七十八万有奇請先給帑而徐取償于田畝
子粒綱鹽又請設官二百七十餘員擇才能者任之疏入
天子下廷臣議多是河臣言適君入視直
上御乾淸宫西煖閣閣臣奏事畢
上顧問君濬海口事宜君直前奏河臣疏非是
上恱曰此爾一人意見邪君對淮揚人所見皆與臣同翼日
合戸科給事中劉國黻等十人持議河臣之言有四不可行
海口原有故道第令塞者通之淺者濬之俾渟蓄之水悉趨
于海斯已耳河臣議開大河築長堤堤在内地者髙丈六尺
河寛百五十丈近海者堤髙一丈河寛百八十丈勢必壞隴
畝毁村落掘墟墓慘有不忍言者不可行一河臣之議先築
圍埂用水車踏去埂内之水取土築堤不知臣鄉地卑原無
乾土況積潦已久一旦取土積水中投諸深淵工安得成成
亦易壞不可行二河臣欲以丈六之堤束水一丈是堤髙于
民間廬舍多矣伏秋風雨驟至勢必潰潰而南則邵伯以南
皆爲魚鼈潰而北則髙郵以北靡有孑遺即當未潰之時瀦
水于屋廬之上豈有安枕而臥者乎不可行三至于七州縣
之田向沒于水今束河使髙田中之水豈能倒流入河不能
入于河即不能歸于海淹沒之田何曰復出不可行四
上是君言河臣之議乃寢未幾君中蜚語罷歸歸治廢圃曰
縱棹園壘石疏池刺小船往來讀易其中著易俟二十卷縣
志二十卷詩文集若干卷君之建議也于公頗德之及出領
河務值君歸恒以地方利弊諮君君必直言無隱然終不干
以私三十三年春有
旨召君入京師居住人疑
上意且不測旣至初不督過君鍵戸不接見賔客讀易著書
如常時居數月病作遂不起君居家孝悌謹事師友疎于財
恒周人急後進有一善爲人誦其文不去口性不飲酒好觀
人飲竟席不倦嘗闢一峯草堂于宣武門斜街之南暇與布
衣紃履之士詩篇酬和退朝輒考證史事同館有持異說者
審其夲末而匡正之不與之爭也河議初出大學士梁公淸
標時爲戸部尚書歎曰江淮之間可謂有人君卒時年五十
有三娶丘氏封宜人子四人崇烈康熙丁卯舉人崇讓貢生
卒崇修貢生崇禧女五人國黻其長女壻也次丘璋次任宸
次朱經次黃之鈞孫五人嗚呼古之進言者不必皆言官也
工執藝事亦可以諫諫而不入則罪浮于有言責者自唐宋
元明以來詞臣之以言獲罪者多矣或死于戍所或斃于獄
或殞于杖下論丗者衋傷焉君遭遇盛時片言動
聖主之聽鄉黨之患旣釋返初服而退可不謂榮焉方其再
召留之京安知非別有任使特不幸而君死爾表諸墓後之
以詞臣進言者勿援君以爲戒而不善乎
　　　通奉大夫福建布政司使内陞汪公墓表
公諱楫字舟次丗居徽州休寧縣至曽祖考某遷江都公㓜
補學官弟子旣而屢試有司不遇以貢署贑榆儒學訓導㑹
天子特開博學宏詞科徵文學之士備顧問著作之選於是
巡撫江南靜寧慕公天顔以公名應　詔康熙十有八年三
月朔
召試體仁閣下大官具酒饌授几坐讌罷公賦就纚纚千餘
言詩獨用險韻
天子拔置一等授翰林院檢討充明史纂修官開局東安門
内公請監修緫裁官仿宋李燾先撰長編然後作史乃取崇
禎十七年事凡詔諭奏議文集邸報家傳輯爲長編由是十
六朝史材皆備二十一年春琉球國王表請封爵舊典用給
事中行人各一員往
天子重其選　特命廷臣會推可使者以聞入　朝人多俛
首畏縮公鶴立班中大臣遂以公對充正使　賜一品服臨
發公詣　闕上言七事其一謂本朝文敎誕敷
皇上方頒御書于封疆大吏宜并及海外屬國禮部以無故
事持不可
天子特允四條給鑾仗之半縹囊鈿函齎　宸翰以徃旣達
螺江釃酒梅花洋百神衞護帆開風便七日抵彭湖島中山
王率所部郊迎公諭以
天子威德王及臣民小大稽首陳　天書殿中吿諸宗廟琉
球自隋始通道明初析而爲三其後山北山南復合于中山
爲一分合之故史不能詳公思采入明史乃入廟觀所立主
一一黙識之撰中山沿革志二卷又述其山川風俗禮儀爲
琉球使録■卷國王之讌公也酒半手自彈琴以恱公公故
善樂律與譚長淸短側之辨王大恱服及請公書殿牓公縱
筆爲擘窠書王大驚以爲神國雖有孔子廟庫陋將圮公俾
修治旣成爲文刊諸石上頌
天子神聖聲敎洋溢海外繇是國人知學使還國王例有餽
王重公有加禮却不受　朝命受之乃受因奏琉球子弟願
入國學
天子允之以公奉使盡職從優議敘俾宫坊官缺出用適聞
本生祖考訃乞歸治喪里居三年始就　京師補原官是冬
天子加意民牧思得良二千石以爲表率乃以公出知河南
府事治績爲中州最擢福建按察使司後三年轉布政司使
莅官五載民戴其德　誥授通奉大夫
召入京師將擢卿寺公以疾吿　屬車南巡猶强起迎于宿
遷　駕至揚州衣朝衣伏道左
天子熟視曰汝老邪朕幾不識卿矣　宣賜御書未幾卒年
六十有四公少與三原孫枝蔚泰州吳嘉紀齊負詩名所作
務去陳言盤硬語又不墮澀體見者比之斬新花蕊書法以
骨勝得楊凝式米芾之神自守郡後躬親判牘吟咏漸寡然
海内稱詩者數當代大小雅材必爲公屈一指焉所著有悔
齋集公之通籍也同日入翰林者五十人予亦與焉久之睢
州湯公斌由内閣學士巡撫江南風俗移易民之頌德不衰
公繼爲㢘吏明刑敷政而又奉使絶徼擅言語之科可不謂
難焉表諸墓庶後之尚論者以制科爲可行匪獨文學之選
已爾
　　　贈中憲大夫知灤州事李公墓表
墓有表古也蓋自漢元初五年謁者景君始其崇四尺其制
圭首方趺其文由左而右誌石納諸壙中而表立于旣葬之
後所以表封陌限樵牧述功美禮不可以廢也兩淮都轉運
使掌鹽法道事長山李君斯佺請表厥考灤州府君之墓表
曰公諱漑之字岱源丗居濟南之長山曽祖迓春以孫貴
誥贈光禄大夫太子太保兵部左侍郎都察院右都御史祖
夢鳳以子貴贈如其父官考化熙累官光禄大夫太子太保
刑部尚書妣一品夫人沈氏公少習春秋年十五補學官弟
子尋以廕入國子監尚書公方仕于　朝祖母宋里居公婉
容柔色晨昬定省問何食飲慈以旨甘奉養者三載深得宋
太夫人歡心忘其子之在　朝也尚書公旣予吿公亦不謁
選人起芝煙閣于堂之左置經傳子史法書名画枕籍其中
與合志同方之友日事捜討旁及天官地志九流百家二氏
之說靡不審其是非正其紕繆旣而尚書公病劇公晝夜沉
憂疽發于項繼以疾疴沉緜不離衾枕已無意牽絲奉檄矣
吏部按籍除知灤州灤故畿輔地俗悍難治公至鉏強抑暴
御胥吏以嚴愛民若家人父子節用以示儉鹽豉蒜果堂㕑
無大烹會
天子時巡幸灤公力除官道峙糗粻羊豕禾秅悉出自廨舍
錙釐圭黍不擾民間公故多䰅畿輔稱㢘吏者必曰髯知州
云及朞以盜案罷公之官于灤也尚書公在堂去州治幾二
千里每三五日輕郵密驛輒候起居一聞去官視同脫屣抵
家五月而尚書公卒公於送終之禮參酌古今情文兼摯又
繼厥考之志養祖母宋者四年孝子之後復有孝子可謂能
子也矣公生于眀天啓七年月日卒于康熙十一年月日年
四十有六娶于氏江南提刑按察司使重華女子男一人斯
佺也女二人一嫁章丘焦舜同一嫁新城王啓深孫男■人
女■人
　　　錢孺人墓表
嘉興李鏡明逺之妻桐鄉錢氏者歲貢生諱某之子廣西布
政司右參議諱某之孫贈兵科給事中諱某之曽孫而李君
諱某之子婦兩淮都轉運使諱某之冢孫婦也其生以某年
月日其卒以某年月日其年四十有九其葬也以某原有子
四人曰某某某某女一人嫁海鹽王某明逺予友也力學而
貧其祖運使公好結納天下名士卒之日家無餘蓄明逺少
孤所受産有宅半區有田三十畝力不能接賔客恒閉戸不
出自予之外相往還里中者六七人而巳予交明逺二十年
入其宅四壁蕭然而未嘗有戚戚之色則以孺人能安其貧
無摧讁之言入其聽也孺人詳于禮謹于婦德事王舅如舅
鞠視幼叔小姑如子卑尊外内悉稱其賢所衣布裳澣濯至
補紉百結饎㸑之供或雜以糠籺鄰婦驟見之不知其生長
冨貴家也自其始嫁遭舅喪繼喪王舅當大事者再娶娣婦
二人嫡婦一人嫁女妹一人女子一人集其貲費不爲少矣
然不吿急于婣族不稱貸于鄰里而三十畝之田半區之宅
卒保如故由孺人之勤斯能相夫子以不匱噫亦異矣孺人
旣沒明逺踰朞而哀值予歸自濟南請爲文鑱諸墓予謂女
子之德不外勤與儉耳亦惟貧窶乃見若夫身處冨貴不侈
以蕩者有焉其何儉勤之足述而見諸學士大夫之表者往
往揚詡過實諛墓之文覽者莫之信也惟窶且貧者不與儉
期而儉至儉矣未有不趨乎勤者也然或慕人之有餘或怨
已之不足雖士君子或不免焉若孺人之賢蓋匪直女子之
所難幾矣表諸墓庶幾予言之不失其實而明逺門内之化
若此亦以見予取友之端焉
　　　節婦陳孺人墓表
節婦陳氏候官人縣學生張泰元之妻解元逺之母歲貢生
兆奎之子封太僕寺卿朝斌之孫太子少保工部尚書某曽
孫也年十九而嫁二十有一而寡是歲福州大饑人相食孺
人奉孀姑菽水盡歡逺生甫兩月又善病退治藥裹釵鈿悉
斥蒿簪布帬罷肉食敎其子無惰容稍長授以經書每至夜
分必成誦乃寢家旣貧勸逺游學所至以詩古文辭見重朝
士許爲絶倫孺人以康熙十六年卒時年五十一越二十二
年秋逺舉福建鄉試第一又三年請于有司旌其門葬孺人
于府治東關外登雲路是日送葬者數百人自布政司以下
長吏咸來吿祭逺乃詣常熟王翬繪爲圖請予文表孺人墓
焉予考漢制墓碑阡表之外又有石闕殆即今之墓門也鄱
陽洪适載漢碑式往往刻鏤車馬人物于碑旁蓋古尚會葬
多者至千人其子孫及門生故吏畫象以紀其盛固其宜爾
降及元初循宋掌故凡表門者必有㕔事步櫩前列屏樹烏
頭正門閥閱一丈二尺烏頭二柱端冒以瓦桷築雙闕一丈
在烏頭之南三丈七尺夾樹槐柳十有五步其後唯髙其外
門二安綽楔左右建臺崇一丈一尺以白赤汚其四角而已
逺今就試禮部取甲第他日追逺之典可以仿諸曩代匪直
祭吿之具其儀也且試鑱予之文摹翬畫于左右以爲天下
後丗式可哉
　　　節孝温孺人墓表
節孝温孺人旣卒其子沈琬狀其母壼行吿諸鄉黨朋友縉
紳之士爲作傳者九人序四人誄一人賦詩及贊者不悉數
也於是秀水朱彞尊因琬之請爲文以表諸墓温氏門望爲
烏程最孺人者某之曽孫某之孫生員楧之子也生于順治
二年十有二月甫三齡許配沈君文然文然爲舉人某之子
南京刑部尚書演之孫工部左侍郎贈右都御史節甫之曽
孫家丗豐于財大獄起人多利其有而文然兄始然坐與考
官通關節被逮文然以同産弟當徙邊時年十六猶未㛰楧
謀于妻韋韋曰女嫁而壻夭常也今壻不獲留譬之夭可矣
旣字之宜生死從之楧曰吾意亦爾於是請之按察使錢公
朝鼎公許脫桎梏就㛰婦家時沈氏遺産盡沒入官有司勾
稽隱漏不已又爲惡少年吿訐訟不解文然雖贅温氏嘗羈
司獄中以康熙二年四月北行八月赴刑部獄明年出關抵
尚陽堡又明年五月卒于徙所文然之未行也孺人慮夫遭
患難將逺徙生死不可料而翁姑皆未葬夫去誰主之者不
稽于卜不諏于葬師井椁而封其藏文然以是獲拜先人丘
隴而別孺人方有娠及去乃生子琬恒泣涕敎之其事文然
繼母生母皆以禮沈氏東阡大宅旣入官簿先丗木主或投
之水中孺人亟迎歸奉祀薦食毋缺當是時訐沈氏者延及
于楧家亦破孺人愈窘歲饑潛屑大豆當飯而別治兩姑及
先生之饌如豐稔時文然有兄某亦旅死關外其僕負兩人
遺骨以歸兄弟不能別孺人祝曰天乎妾聞父子精血相聚
夫婦何獨不然乃嚙指血滴于骨其半淹漬深入拭之不去
則取而掩之孺人沒時年五十有二琬受孺人敎好學有文
得孺人遺詩于笥刊行之初娶于吳再娶于凌皆孺人主之
有女孫三人其葬也在某原嗚呼憂患之來士大夫或喪其
所守而孺人一女子極人生至不堪之境乃力持門戸拮据
于覆巢毁室之餘養生送死無憾此誠當丗所難能宜鑱之
石以待異日國史之采擇者也
曝書亭集卷第七十三
曝書亭集卷第七十四
　　　　　　　　　　　秀水　朱彞尊　錫鬯
墓誌銘(一)
　　　王處士墓誌銘
彞陵之州有處士王君客代州年月日以疾卒其友人管代
州參將事榆林趙君斂而葬之州城之南演武塲之右山西
布政司參議清苑陳君首爲詩悼之冨平李子爲立傳而遺
書乞予文誌其墓嗚呼君之制行可謂信乎朋友矣君名席
民字安生少補彞陵州學生遭亂匿山中胡公際亨保湖南
聞其才令掌書記城陷胡公不屈死處士與諸客皆就縛將
刑諸客仰天哀號涕泗被面處士慷慨就死監者壯之爲言
於主帥悉減死分籍卒伍處士乃得隸趙君籍中日負芻以
供軍㸑處士芻獨少同伍皆詬詈處士愬之趙君趙君與言
大驚遽前擁處士上坐解衣衣之遂爲趙君賔客會趙君移
官代州引處士自助邊城閒暇處士乃復事文史間爲詩歌
自娱荆州自袁宏道倡卑靡淺俚之體郷曲翕然從之繼復
蠱于鍾惺譚元春之說詩品愈下處士旣交陳君遂大變郷
人之習一以唐人爲師然每多感時嫉俗之言輒自焚其草
以是存者僅二卷自趙君釋處士于負芻待之上客丗多以
此爲處士幸嗟夫士爲知已者死當胡公被難之日刀鋸斧
鑕處士固甘心焉使自改其節以處士之才何難力致通顯
則非處士之志也彼夫刀鋸斧鑕不足以動其心而負芻又
豈足以困處士哉然處士不遇趙君則憂愁困躓其詩必不
工間有所作不過與牛童馬走悲吟躑躅于荒山窮谷之中
巳耳將未爲識者所賞又賞者未極海内賢豪之選其言不
信于當丗則處士之詩終不傳傳矣或不能逺且久然則諸
君子所以重處士者雖由處士之才足以動之而趙君之賢
尤不可及也巳處士生于某年月日卒時年四十有六娶左
氏無子一女甫四歳趙君撫爲已女銘曰
乗爾墉幾喪爾首刈爾薪忽釋爾負滹沱之陽雁門阜吁嗟
趙君葬其友厥銘惟實庶氷久
　　　張處士墓誌銘
永年有隱君子曰張蓋字覆輿一字命士以能詩聞工草書
寇亂後謝去學官弟子悲吟侘傺遂成狂疾嘗游齊晉楚豫
間歸自閉土室中引酒獨酌醉輒痛哭雖妻子不得見惟同
里申涵光雞澤殷岳至則延入土室談甚洽其爲詩哀憤過
情恒自毁其稾或作狂草累百過至不可辨識乃巳久之狂
益甚竟死涵光輯其遺稾僅得百篇刻之又襄其窀穸以年
月日葬君于某原嗚呼君詩人也工之數十年矣其五言詩
尤髙簡力詣古人而今之可傳示于丗者止此悲哉斯人也
銘曰
或游或處或泣或歌家室之不恤而恤其他彼狂者實邪是
維子之室邪
　　　文林郎知桃源縣事張君墓誌銘
仁和張生某與予相遇濟南將歸葬其親請曰吾先人之卒
七年矣饘粥之産猶足以營窀穸其過時不葬者懼銘之非
人未足昭於後也願得吾子之文納諸墓庶後之人得以考
信焉予辭不獲已乃按狀誌之曰君諱某字某其先世曰淑
義者仕宋爲右正言從髙宗南渡遂家臨安其後代有顯人
曽祖某不仕祖某官南京禮部主事父某階奉直大夫知蘭
州事母曰崔宜人崇禎十五年纂修玉牒君以貢士廷試駙
馬都尉掌宗人府令萬煒以人才薦詔録爲武英殿中書舍
人李自成陷京師賊帥聞其善篆俾更書印篆君辭不能強
之官不受拘繫七日脫歸後五年乃就試吏部除知桃源縣
事縣濵黄河民困于夫役驛傳官馬多責民芻牧君至盡革
其弊士有貧者賙之金粟與揖讓甚恭然彊直自遂往往忤
上官意竟以計吏罷職久之客游河南以疾卒于偃師年五
十有七娶某氏子三人生爲之長次某次某女一適蔡某方
君之罷官也攜其子女僑居江都生自河南扶喪歸殯君于
山陽人或勸生葬君江都之郷生不可卒營兆祖墓之側以
某年月日封其藏可謂知禮也已銘曰
謂年宜永不躋胡耉降於乙已而終於辛丑謂禄宜豐解其
章綬棄彼故郷載之廣栁嗚呼斯人我用是傷丸丸者松卜
此陰岡肆乃祖乃父封穴在旁我銘維實逝者不亡
　　　殷先生墓誌銘
先生諱岳字伯巖一字宗山姓殷氏先世自山西遷雞澤曽
祖某祖某不仕父太白舉人仕至陜西按察副使母曰田安
人先生少跅弛然篤于孝友與其弟淵並負才名崇禎三年
舉郷試後數年省其親入蜀值副使公由遵義知府遷今官
時流賊寇漢中關南大震分其黨伺副使江上副使將之官
先生言曰今逆寇充斥若順流下必墮賊計乃請移檄興安
命吏卒迎于江潛以數騎由万山中出夜抵興安賊大驚以
爲神會閣臣楊嗣昌以督師至惡副使抗直誣以違令致賊
突圍當坐法淵詣闕訟冤不得白而副使以病卒先生再疏
爲父乞遺骸歸自漢中及家京師已陷先生遁居西山與淵
討賊事泄淵被執不屈死永年申涵光者素與先生爲友留
城中聞賊索先生急募死士夜馳與賊戰脫先生于難遂渡
江同游吳越逾年乃還吏部按籍除先生知睢寧縣事布袍
皁帽騎驢至官舍時兵革甫定先生爲政持大體與民休息
治聲甚著涵光遺書勸之歸先生慨然曰我豈以一官易我
友哉遂力請上官投劾歸騎驢出縣門學官某者送之于郊
先生亟以朝叅衣盡與之仍布袍皁帽還里所居郷曰小砦
草屋三楹與涵光晨夕唱和相樂也先生爲詩自魏晉下屏
不觀尤不喜律詩謂徒費對儷無益性情故平生所作惟五
言古風一體莽莽然肖其爲人遇佳山水輒留連不去游河
南愛大騩風土思攜家往強涵光爲鄰涵光不果乃巳鉅鹿
楊思聖以病留軹關語先生曰疾革矣得傅青主藥我庶其
瘳乎靑主者先生之友太原傅山也時六月霖雨疾馳水石
中五晝夜挾之並至蓋其重交游趨人之急多類此先生外
和而内介遇田夫野老陶陶雜處至見俗士面斥之未嘗假
以色笑讀書必窮義理其拒異端邪說尤力知睢寧日有僧
用鐵釘木室坐其内募金錢男女往膜拜先生怒欲焚之僧
叩頭乞哀卒與之杖里居有祠曰三教堂塑釋迦佛像于中
而孔子末坐先生過之恚甚鬻所有田改塑孔子於中俾釋
迦隅坐傴僂若奉敎狀旣成爲義學以教郷之子弟先生産
雖破欣然意自得也予客太原與先生定交每索予爲弟淵
作傳予未果今年春先生游福建次桃源猶寄予書比予至
京師而先生凶問至以六月日病死福州距生萬曆年月日
享年六十有八娶康氏無子一女嫁松江府通判曲周張某
旣歸喪涵光立其族孫某主祭祀卜日葬之副使之兆且具
狀來吿嗚呼予未爲淵立傳於先生之葬是不可以無銘銘
曰
葬之者其友銘之者其友無子奚傷有族孫以爲後
　　　諸處士墓誌銘
處士錢塘諸君旣卒及葬郷之人共謀所以易其名者曰士
之有私諡也古也君潛德未顯宜有謚以昭來世則曰君年
二十遭父喪三十六而妻死竟不復娶事母三十七年未嘗
晨昬去左右母語人曰是兒五十餘髮頒白矣乃戀我如五
六歳者諡法能養能恭曰孝君有焉衆皆曰可則又曰君之
棄諸生也年未四十日以文酒自娯閉戸不出者二十載先
是崇禎間歳大祲民饑死相藉君家無盎斗儲爲粥覺苑寺
以食餓夫瘞族人死者一十六匶又上救荒三策開米禁行
改折設義倉監察御史從之全活甚衆其後兵相持江上白
骨滿道人不敢收君出私錢悉掩之六和墖下南贑巡撫某
移官浙江與君有舊君卒不往見諡法好亷自克曰節君有
焉衆皆曰可遂諡君孝節先生於是君之子九鼎以狀來請
誌朱彞尊曰是足以誌君墓矣君諱玄振字以黙一字麐倩
生而有文在手曰丰故又自号丰山曾祖某祖某考某俱有
文行母張孺人配程氏生子男二人九鼎匡鼎皆知名女一
人嫁王某孫男三人辛發壬發酉發女五人君生某年月日
其卒也以某年月日年五十七孺人程氏後君十月生先君
二十一年卒年三十六年月日合葬于靈隱山之陽實先丗
之兆銘曰
是惟諸氏之阡永吉无咎鼎也藏孝節先生之匶妣附其右
於戲
　　　歸安縣儒學敎諭馮君墓誌銘
年月日歸安縣儒學敎諭馮君以疾卒于官舍年七十有四
其子金濚舉柩歸貧不克葬後若干年葬于某原馮氏世爲
嘉興人君之曾祖某祖某父某皆不仕君少好讀書有孝行
父病醫言割股可療君遂如其言母疾亟亦如之補秀水縣
學生工時文兼善韻語與松江王廷宰慈溪劉繩之同里項
眞同學眞推缾山大宅舍君序其排輯無事編雕刻行之顧
省試輒不利年六十五以歳貢試京師又二年銓授紹興府
儒學訓導歷七年遷于歸安未朞而卒君平居好爲善言以
勸郷里徙宅者八之官者再所至郷之縉紳耆老門生弟子
聞其言輒目爲善人無異詞嘗村居過鄰人飲鄰有怨家爲
盜率其黨來報仇盜先至闚鄰人戸見君方持酒數以善言
勸其鄰出戒其黨勿入君歸及舍盜殺鄰人妻女火其廬而
去嗚呼自世日降躬行之君子吾不得而見之矣茍出其善
言以導人爲善抑其次也夫盜至不仁猶感君言之善相戒
勿入況夫吳越之士聞其言有不遷於善者哉則君之所施
逺矣君諱鎭鼎字子晉初名亮嫌與古同名乃更焉娶俞氏
早卒再娶胡氏賢而無子君有子一人金濚也女五人其一
歸于我銘曰
言之善行乃踐遇則蹇施諸逺誰爲銘其女夫彝尊名姓者
朱
　　　朱開仲墓誌銘
君姓朱氏諱扉浙江嘉興縣人曽祖某祖某考某俱不仕君
少有文自以多病不娶好覽方書知醫旁通釋氏旨屏去肉
食遇讌會强之乃至進杯酒而已方予避兵練浦君居南村
予村北每相值覽予詩欣然肯和予病爲治藥裹留終日不
去憂見於色屋三楹井竈之外薪數束粟一盎篝燈布被無
餘物晨起淘米躬執㸑恒留予共飯去則鍵戸凝坐以爲常
予旣徙宅梅花溪漸與君逺旣而游四方歸輒出及訪君則
已死年若干歳會其鄰欲瘞君乃銘以納其壙嗚呼君雖學
於佛視飲食男女無足動其心然與之言及父母存亡輒欷
歔不止見人有疾若已疾蓋篤于行而有所不爲者也銘曰
有男子曰韓畕生北平旅江郷訪吾長水登吾堂援琴操縵
彈淸商終身不娶難意量扉也方之殆晜友絶嗜欲宜老壽
胡二人止盧首我銘扉藏表畕名開仲扉字畕石畊
　　　徐先生墓誌銘
崇禎三年秋漳浦黃公道周來典浙江郷試榜旣放以力學
勗門弟子久之公以言事獲罪出至杭州愛大滌山治精舍
著書門弟子皆從講學甲申以後忠節則慈溪劉振之而強
錢塘姚奇胤有僕經術則海寧朱朝瑛美之仁和孟應春長
民餘姚何瑞圖羲兆書法則嘉興汪挺無上而徐先生柏齡
節之以詩畫頡頏其間黃公贈以五言曰節之貽我詩十章
大清脫其賞譽若是先生五試禮部不利署永嘉縣儒學教
諭歳乙酉兵部尚書張公國維督師于浙黃公乞其師誅馬
士英阮大鋮以謝天下計不就先生遇之金華相對泣下會
南京破黃公旋死于難先生自甌間道入閩一官轉徙出入
江海中尋匿羅陽之天闕山亂定始歸里或勸先生仍與計
吏偕先生笑不應也先生於學務博經史之外旁及三乗九
籥以及方書命訣穴法靡不研究黃公戒之曰神仙我道之
僕隸釋典大學之灰塵先生乃反約焉迨身罹禍難衝波潮
蹈鋒刃幸而獲免乃復參禪家宗旨深自晦迹蓋憂患之餘
有託然矣徐氏之先太宰諱德夫從宋髙宗南渡傳至志善
眀洪武中舉賢良方正其裔孫曰廷瑞者先生曽祖考也曰
修職郎恭城丞霑者祖考也曰歳貢生弘源者考也曰處
士弘澤者本生考也配潘氏先生卒時年七十有三子三人
燦心某某孫男六人女二人自處士以詩畫名萬曆中與李
少卿日華陳徵士繼儒聲相埒傳有竹浪齋集先生繼之至
燦心三世皆善詩畫論者以爲難先生之葬也燦心來乞銘
嗚呼士君子生革命之時義不事二君流離困阨其官閥行
事不多表見則惟郷黨後死者知之然語焉而終不詳也宋
文信公死柴市當時守義不爲元屈者皆其弟子賔客作史
者諱不書儒生懷古逺輯舊聞爲遺民録猶憾其湮沒不傳
者多也黃公殉國與信公無異而先生實出其門秉師之訓
終始不渝其節安知後之論世者不於國史之外録及遺民
則先生其一矣是不可以無銘銘曰
仕有版官無廨守師傳遯靡悔
　　　孝子長洲劉君墓誌銘
君諱龍光字蓼蕭逺祖曰德基自汴從宋髙宗南渡官黄州
統領居建康其後曰順之仕元爲平江路榷茶提舉遂家焉
曰政中眀建文元年郷試第一方公孝孺之所拔也金川門
之變痛哭不食死追諡靖節先生嗣子曰鉉歷官詹事府少
詹事卒諡文恭其曰璥者君之曽祖也祖曰衟父曰廷諤以
宜黃縣丞遷益王府長史遭亂挈家人避兵白石嶺下依其
友姚肅甫以居尋卒君初以省試還里兵後不知父母存殁
日夕涕泣家故貧徒步至建昌訪益府故舊無存者禱于張
令公祠夜宿廡下夢神吿曰寄居石漈覺而詢之土人蔑有
知其處者君持零丁帖彷徨道左有一尼謂曰是在閩粤之
交官路方構兵道梗塞由僻徑以往七日可達君如其言越
藤峽通仙嶺一綫天皆崇山邃谷潛狙虓虎所出入末度白石
嶺路尤險惡嶺萬仞蟻旋而上下臨絶壑又萬仞得微徑棘
荆蔽之血漬足踝力盡乃登俯視山下有村村中板屋三楹
流泉決決鳴石上君心動以爲石漈也叩其戸則母管孺人
出焉喜劇而哭問父所在則亡踰年矣又大哭問殯何地則
在板屋中又哭村民聞哭皆來觀曰吾郷宋時有孝子王龍
山者於此見其母故堡以見母名今子復見母此地是亦孝
子矣於是君謀歸喪肅甫首以白金爲助村甿咸樂用力藤
束其棺以百夫舁之踰嶺而下遂浮江以達于里監察御史
李森先巡按江南欲聞之于　朝君曰常事耳不可乃止君
歸十年母卒喪葬盡禮平居好讀書研精小學旁通醫術以
及風角地辰截壬遁甲之說靡不考索康熙十一年元日筮
得大過之蹇歎曰過涉滅頂吾其不免乎是年十一月果卒
年六十有四娶沈氏繼娶呉氏子男二人椿齡石齡女一人
壻俞同珩孫男女各一人石齡與予善君之葬也來請銘銘
曰
孝之至通神眀身雖隠名則光吾友其子銘其藏卜兹幽宅
斯永臧
　　　文學沈君墓誌銘
君姓沈氏諱進字山子初名馭補學官弟子更焉先丗有仕
元官提舉諱福一者自湖州徙嘉興居城南放鶴湖其子晶
一避楊完者兵始遷梅會里曽祖考术祖考文煇考福基世
有隱德君年十七工時文要非所好旣交予日以詩篇酬和
郷人目曰朱沈錢塘陸圻過予書屋遇君將揖問何人予稱
字以對圻大聲曰得非梅花髙館落春草斷垣生之沈山子
乎曰是也遂留飲盡歡而散未幾予南度庾嶺君乃結同里
周篔賦古今詩合成一帙郷人復以周沈目之篔好周人急
獨君一介弗取惟招之飲不拒然坐有惡客聞惡言憤不能
平張目變色使酒面詆諆勿顧也平居不憂貧見篔貧則憂
之語人曰谷風之詩忘我大德思我小怨夫人受恩于人夲
無可怨思之思之而怨生焉祗見其小而已或曰君蓋有感
于中言之君爲文先民是則故每試不利同學故人有以舉
子業致位通顯者雖遺君書置勿報一旦訪予京師數過予
旅話俄而六街捎溝惡其穢濁騎驢一頭蹩􁋧返歸自号知
退叟所居藍村力圃屋三楹主人毁其一力不能補因目曰
半巢居敎子翼讀書手自抄録陶然自樂也所著有文言會
粹行國録東園詩藍村稾半巢居稾退叟行吟力圃蕭閒詞
袁溪文稾共三十餘卷君晚適館于桐郷汪氏並坐飲當杯
入手無疾一笑而逝年六十有四先娶朱氏再娶章氏繼又
娶鄭氏海鹽人有儉德事必先爲之備君沒後持門戸一十
五年畢君未竟之志葬其舅姑課子娶婦嫁女皆以禮卒年
六十有六子男一人翼也居喪盡哀甘露降于堊廬藤蔓者
三人稱其孝女四人一嫁陳丹雘一嫁李某一嫁繆啓武一
嫁朱丕戭予從孫也孫男三人女一人年月日翼奉二人匶
葬生字圩之盛家橋銘曰
魯經取人必也狂狷有所不爲斯擇之善思我故人庶幾可
入作者之林獨行之傳者乎
　　　處士文君墓誌銘
康熙四十有三年夏四月處士長洲文君點以疾卒于郊西
之竺塢其子赤病不能擗踊涕洟被面醫言心已傷不可療
踰月亦卒所居丙舎三楹遺孫永泰張帷堂于中左虚其右
坐賔客四方來弔者咸稱其善居喪克盡禮云文氏之先自
廬陵徙衡州載徙徐州復自徐徙杭居吳自社學教讀惠始
惠子淶水儒學教諭洪洪子中順大夫知温州府事林林仲
子翰林院待詔徵眀徵眀子國子監博士贈文林郎彭海内
所稱三橋先生是已是爲君髙祖曽祖元發朝列大夫同知
衞輝府事祖震孟累官嘉議大夫禮部左侍郎兼東閣大學
士贈尚書諡文肅考秉承廕官生經亂隱居不仕妣申孺人
廣西布政司右參政用嘉之女君幼能詩從長者泛石湖有
長橋連月湧逺水隔山分之句坐客交歎賞年十二寇陷京
師君泣曰國破矣奚以家爲旣而仲父乗授命産果破乃依
墓田以居盡屏時文肆力詩古文辭兼縱筆爲山水人物善
鑒者以爲不失髙曽規矩也執親喪三年止酒徹肉晝夜居
于外服除祀事惟謹朔望肅衣冠拜宗祠遇忌日雖風雨必
返祭兄然爲逋賦所累君轉貸親懿輸之官兄子作客還不
以言也年四十涉江淮溯河洛薄游京師京師貴人或吿君
曰子之先世多以薦授官子曷仕乎當以國子博士薦君君
謝曰士各有志行止亦有時公何忍強點以不可乎遂引去
君素無恒産暇嘗舍蓮涇慧慶僧寺賣書画自給有富人子
具兼金求画期以三日走取君恚曰僕非画工何得以此促
迫我擲金于地其人再請不顧至嘗熟畫家請觀笥中画君
曰若以賣画者目我邪何觀爲倒巾箱示之無尺幅也巡撫
湯公斌屏車騎入寺問爲政之要君曰愛民先務在去其害
如虎丘采茶府縣吏絡繹徵辦積弊有年公能除之即善政
矣湯公乃伐其樹公嘗語君曰聞先生止存田三畝何以爲
饘粥計君對曰貧者士之幸也菜羮蔬食足以安人性情堅
人操行少或有餘將移所守負先世家誡矣公稱善一亭戸
擁厚貲以千金爲君夀請通姓名于湯公君曰湯公以道義
交我我豈可以利干公縱我有請公不應也若無故以貨餽
人傷惠我無故受貨傷㢘二者交失毋敗吾名亭戸慙而退
君内和而外嚴口不道人過其爲善孜孜若不及郷賢楊禮
部循吉墓在洞涇橋南久爲芻牧場君與其友伐石爲表植
以松楸寒食則攜酒榼以祭又請建三講官祠于虎丘之右
以祀厥祖其二人則陳文莊仁錫姚文毅希孟也君爲學熟
習典故與人談娓娓不倦獨不喜世儒講學謂書生上不能
致君堯舜下不能施德于民載道無文退而講說性命所行
所爲事虚文而寡實行借以文飾其自私自利之心亦何取
焉君子謂切中俗儒欺世盜名之病晚修文氏族譜本温州
守之訓謂人立身自有本末出處自有據依何必附丞相信
公以爲重故自蘇州分派始一世二世至十一世族譜甫成而
眀年君逝矣悲夫君字與也晚自号南雲山樵所著文集四
卷詩集十卷娶丘氏先君八年卒子二堅早夭赤字周舄有
石室山人集五卷讀史記疑二十卷孫二永泰永豐君之將
卒也遺命永泰屬予銘其藏當天啓二年先文恪充會試緫
裁文肅公試禮部名在弟子之列兩家締世好君與予交尤
篤分不敢辭君嘗好予五言詩按潘昂霄金石例王行墓銘
舉例銘辭無作五言者然洪适隸釋所載自漢世巳有之爰
作銘曰
崇禎十七載宰輔五十人文公宣麻日朝士氣一伸五旬拂
衣去人亡國胥淪有如陶公侃宜有泉眀孫點也式祖訓不
以冨易貧瀟灑弄翰墨澹泊棲松筠雖曽客京洛素衣屏緇
塵伊人洵難得可宗亦可因誰捜遺民傳庶其考吾文
曝書亭集卷第七十四
曝書亭集卷第七十五
　　　　　　　　　　　秀水　朱彞尊　錫鬯
　墓誌銘(二)
　　　奉政大夫提督福建學政按察司僉事山陽陸公墓
　　　誌銘
公姓陸氏淮安山陽人諱求可字咸一別字密菴又字月湄
曽祖考某祖考某考某妣某氏順治五年以禮記舉江南郷
試後七年登史大成榜賜進士出身眀年除知裕州三載報
最入爲刑部員外郎歷郞中以按察司僉事提督福建學政
任滿稱職應遷布政司參議需次還年六十有三康熙十八
年七月以疾卒兩遇
覃恩初授奉直大夫再授奉政大夫配某氏某官某子某官
某孫某官某曽孫封宜人後公十六年卒又四年與公合葬
于某原公于事親主愛敬其身謂身誠而事親之道可盡身
也者父母之身子孫所從出也能愛敬其身而後能勤學能
勤學而後所交皆敬身之士矣于擇交謂朋友之義貴恕以
處之不當自居于薄夫牆薄則壞繒薄則裂器薄則毀酒薄
則酸未有薄而可久者于居官謂君子所養要令暴慢之氣
不設于身體必操切擊斷之意少而平易中和之政多理爲
事之本事爲理之用臨事不爲私意所動所藉平日有居敬
窮理之學然矣于學術以主敬爲先務而本乎治心言必述
六經多師以爲師而所宗者朱子餘録其長去其蔽上自象
山下至陽眀諸弟子未嘗槩事排擊持論甚平要其大旨在
兼善天下故施之于政而政舉觀之于文而文化成自𥙿州
以後恤郵丁減鹽引闢汚萊清冤獄正文體絶請託端七習
修祀典力行敎化孜孜不少倦蓋儒者講學之效見諸行事
者公有焉公著密菴詩集十卷文稾一十六卷詞選六卷語
録四卷子五男三人志謹歲貢生候選國子監學正志寛太
學生志黙亦歲貢生女二人孫男六人女七人公之葬也未
刻銘于幽宅志謹請于彞尊遂爲文誌公墓鑱之丙舎之壁
銘曰
舜跖之分差以毫釐有恒斯善惟聖是睎茍或舍旃取徑則
歧平旦之氣反覆牿之陷于禽獸其幾孔危公列以圖善利
從違性根于心四端匪昧若火始然若泉始霈由兹生色睟
面盎背苟或不然形體交顇曷不由聖混濁是汰公列以圖
所養者大世之學者執一不通伸宋抑漢伐異黨同公探理
窟六經是宗濬源濂洛達之湖江人善我取人惡㒺攻一話
一言振惑發蒙豈惟空言施諸實用有鑑畢照有慮必中簡
彼征徭逭其疾痛嚴乃不苛寛以毋縱君子所莅式歌且誦
泪乎歸田著録彌衆旣稱循吏亦曰眞儒實也久充名亦不
虚有子有孫克守其初井此吉壤樹以枌榆旣安旣固慶則
有餘我銘公藏勿㒺勿諛
　　　奉政大夫吏部考功清吏司郎中顔君墓誌銘
顔氏望曲阜自路回父子事孔子孔子弟子受業身通者七
十有七人顔居其八回雖夭其子孫特蕃由漢迄今多以忠孝
文學著路傳六十六世曰胤紹崇禎中知河間府事城破自
焚其子伯璟郷人私諡孝靖先生彞尊嘗表其墓者也伯璟
娶朱氏鎭國中尉某之女兖州破日爲邏卒所驅以刃劫之
不前及刃擊臂臂折罵不已乃殺之牆下歷四日復活君朱
出也生崇禎十三年正月甫三歲亦陷亂軍中乳母孫抱之
得出九齡工行草書十三嫻詩賦旋補四氏學生員以副榜
入國子監康熙二年舉郷試六年成進士除國史院中書舍
人㑹
天子幸太學加恩四氏子弟之仕于朝者遷君禮部儀制淸
吏司主事眀年充會試同考官出監督龍江關稅旣還京師
尋調吏部稽勲清吏司主事奔父喪歸服除補驗封清吏司
主事加一級歷夲司貟外郎遷驗封司郎中封奉政大夫未
幾轉考功司郎中充一統志纂修官康熙二十五年九月晦
以疾卒年止四十有七君長身廣顙早慧好讀書折衷羣儒
言自出新義其于大學章句持論尤齗齗詩媕漢魏南北朝
唐宋元眀諸家之長有集若干卷又述音正音變訓蒙文釋
家訓若于卷獨不信浮屠星命之說嘗曰軀體猶炭也神氣
火也火傅于炭然後能爲功顧其勢漸消而不可止則生氣
之鼓盪也夫炭當風則易燼扇之則立燼置之密室覆以灰
則後燼要未有不燼者然則謂人可長生者妄也謂死有時
不可先不可後者亦妄也君子以爲篤論雅善鼓琴精騎射
蹋鞠㫄通勾股訣尤耽山水西登太華循伊闕南浮江淮觀
濤錢唐泝三衢凡所游歷必命畫手爲圗得金石文恒懸之
屋壁性孝友勤于睦族居郷以禮譲人立朝遇政事侃侃不
阿有一善未嘗自矜也君諱光敏字遜甫更字修來別字樂
圃妻孔氏封宜人子肇雍國子監生女子四人俱配士族君
卒之眀年肇雍以君之喪歸卜葬于曲阜將發叩彞尊之門
杖苴請銘彞尊與君交二十年矣君之葬銘何敢辭系曰
生乎陋巷之里殁乎宣武之坊葬乎侍郎之林祭乎復聖之
堂年逾强仕不爲夭也秩以大夫不爲小也吾銘君藏久而
有考也
　　　儒林郎戸科給事中郃陽王君墓誌銘
儒林郎戸科給事中郃陽王君以官卒其弟又維聞君喪重
趼至京師將扶君之柩以行抱其遺孤鳩凶服立于門請秀
水朱彞尊銘君之墓彞尊不敢辭序曰
君諱又旦字幼華別字黃湄自曽祖結以上爲農百良村祖
必昌始讀書補學官弟子多善行郷人私諡爲孝惠先生者
也考圖南以君仕封文林郎君少學于仲父斗南博通六經
順治十四年以易舉于郷眀年會試中式又眀年殿試賜進
士出身當授推官未除改知安陸潛江縣事潛江居漢下流
長隄逶迤百里水防一決禾黍盡沒君躬巡隄上先事預治
又田畝租賦徭役多苦不均君以郷規田以田均畝以畝定
賦於是無田者得免役逃移悉復其居期年百廢具舉乃建
傳經書院以課士築說詩臺葺操縵軒以燕賔客會軍興縣
當逵道羽騎絡繹君峙糗糧芻茭無後期旋以治行徵詣
闕下需次除給事中俄聞父喪奔歸里讀書中條山之陰芝
川之上服除補吏科給事中轉戸科掌印給事中典廣東郷
試嶺南物産繁冨珠香象犀滿城市遊者踵接于道君以奉
使闈事畢偕番禺處士屈大均入羅浮山旣出嶺復登匡廬
比還　朝詩卷外無長物也花山接峒人壤土寇結連出沒
劫商旅君疏請建縣治設官吏廣州四縣交賴以安君性純
孝執親喪盡禮與諸弟同居未嘗析㸑奉錢所入悉以委之
性嗜書詩義尤所好嘗録李樗黃􁊂詩解累万言又博求宋
元人說詩善本將輯成一家言未果惟詩集十卷傳于時其
詩兼綜唐宋人之長獨不取黃庭堅人有佳句輒賞擊不已
江都郝士儀善詩隱于賈君與爲友士儀死哭以詩甚悲又
歙人吳周賦杜鵑行君見之驚歎周死君序其詩鏤板傳焉
卒之前十日語其弟子朱載震曰吾年五十一爾精力早衰
慮不久人丗人亦何苦卒于官吾將假歸已營祠堂于宅居
之東祀吾祖考擬以仲文配焉請秀水朱十考禮以爲之記
記成吾其歸哉蓋君疾止七日而死矣嗚呼悕矣娶范氏繼
娶張氏俱封孺人子二人長鷯殤存者鳩也女二人一嫁潼
關衞楊楫一許韓城賈締芳未嫁卒一尚幼銘曰
勿將者年未達者官惟其詩足傳名以不刊
　　　掌京畿道監察御史任君墓誌銘
君諱玥字少玉别字希菴姓任氏其先家大梁宋丗有知髙
密縣事者留居焉名其里曰梁尹社曽祖某山西太原府通
判祖某縣儒學生員考某贈承德郎監察御史妣鹿安人君
中順治十四年郷試眀年會試中式聞父疾亟歸父沒治喪
葬盡禮十八年服除補殿試賜同進士出身知汾州石樓縣
事六年多惠政擢浙江道監察御史巡視西城京倉長蘆鹽
法回掌京畿道事京師坊市勢豪多以私錢牟重息有印子
墜子轉子之目貧民稱貸者不勝其苦君吿示禁之廣西亂
初定錢糧帶徵未完逃亡者相逐君疏請蠲之又言桃源以
北河無支流祠堂邸家諸湖舊以瀦水今多淤塞宜乗水患
未至挑濬庶河流不致潰決又言滇黔旣平各營鎭冗兵議
裁裁之不得其道則爲患日深宜消其迹于無形不可使曠
久生姦宄之念其後河決宿遷而武昌裁兵殺官吏據城叛
論者始服君先見也君善書朝回　摹仿晉唐書法語人曰
吾以收其放心爾其巡視長蘆都人士賦騘馬行送之君獨
賞予作旣還朝以所購懷素草書千文趙孟頫時苗留牘圖
屬予審定跋其尾其冬盜入予室竊之以去君聞之勿恚也
遇予慈仁寺謂曰物之失得亦有定數是卷流傳數百年藏
者豈吾一人哉因請更跋他卷蓋其達觀如是君以眀崇禎
五年六月日生康熙二十六年四月日卒享年五十有六娶
閻氏贈安人繼娶丁氏封安人子男二人筠歲貢生塤縣學
生坪康熙二十年舉人知名于時女三人壻某某某君之歸
喪也坪來凶服立于門請銘君墓及葬乃爲銘曰
生乎齊而視鹺于齊郷黨以爲光榮也守其官而遽卒于官
親懿之所屏營也城曰介根水曰濰膠卜兹幽宅千齡不朝
　　　知伏羌縣事蔣君墓誌銘
文林郞知伏羌縣事蔣君之葬秀水朱彞尊因其子之請誌
其墓曰君杭州海寧人早慧十齡赴童子試未冠補學官弟
子崇禎九年舉郷試出建昌新城黃公端伯之門三試禮部
不利歸闢一畝園于南村蓋無意于仕矣吏部按籍授縉雲
儒學敎諭縣經亂無學舍乃僦居樊氏宅宅故延平訓導阜
所遺有天際樓羣山羅列案前阜詩所云烏臼蔭我牆白茅
覆我屋者也君乃講學會文拔麻成璋鄭載颺于諸生中後
先取科第有李華者獲罪知縣事汪宗魯欲申上官黜之君
請于汪不聽淚成行下汪問故君曰華孝子也曩遇寇伏草
中其父負大母逃寇將殺母父請代華乃躍出求代父死寇
並釋之願眀府母黜華以敎孝汪爲感動裂其牘君性耽山
水涉惡溪梯暘谷周覽桃花之隘芙蓉之嶂縣境諸山旁及
于天台孤嶼迨遷知伏羌縣考稽禹迹積石朱圉所至題名
于壁縣臨極邊年饑流移載道覈徵輸之數積逋三万五千
君憫民疾苦言之上官請豁上官不允也又請革除濫徵夙
弊勒碑衢道巡撫允焉於是司府怒不可解誣列君罪狀巡
撫以爲過奏彈文曰知伏羌縣事薰處凋殘之地雖無苛政
及民然性近迂闊賦詩立碑催科不力宜加處分爲曠職之
戒先是知成縣事錢唐吳君山濤岱觀以同谷在境内建七
歌堂作栗主以祀杜甫亦爲巡撫所糾先後罷官傳者以爲
佳話其云賦詩者濫徵旣除縣民猶有抗不輸糧者君作詩
勸之立碑者即革除濫徵衢道碑也君旣落職歸自稱南村
退叟布衣席帽徒步瓜塍麥隴間終年不入城府日以詩文
自課合少壯所作多至万篇手自汰除猶存五千餘首其言
曰作詩大義以言志爲夲六朝詩不必學漢唐不必學六朝
宋不必學唐元不必學宋今人亦何必宋元是學乎君之歌
鹿鳴也一榜詩人最盛仕而達者曹公溶鑒躬王公庭言逺
而鄞有萬泰履安周齊曽唯一杭有金堡道隱徐之瑞蘭生
禾有巢鳴盛端眀咸髙不事之節君旣退歸自處仕隱之間
諸君酬酢靡間又與曹王兩公居相近琴歌酒坐應和不乏
特不與馳騖浮名者相接故其詩文不甚傳于時苐取自怡
恱而已君年八十有四而卒娶姜氏子男二人名丗歲貢生
名表國子監生女五人壻褚蔚文殷光逺吳源達周文焜沈
朝英孫男六人女三人塟某縣某原銘曰
學焉而爲經師仕焉而稱循吏文達夫辭詩言其志嗚呼先
生惟不務名而名自至吾言不誣信于百丗
　　　工部主事席君墓誌銘
君姓席氏先丗望安定逺祖武衞將軍温避黃巢亂渡江徙
于吳居洞庭之東山曽祖洙祖端攀皆不仕以孫子夲楨貴
推恩均贈太僕寺少卿崇禎之季寇賊搆患歲旱蝗人相食
本楨饒貲財發其槖白金八千兩糴米于襄樊輓之以舟順
流下東賑青兖南散給吳越全活者無算而又請毁家以佐
軍儲巡撫應天都御史分宜黄希憲聞于朝特授文華殿中
書尋加太僕寺少卿階亞中大夫君夲楨之季子諱啓㝢字
文夏以國子監生援例補工部虞衡清吏司主事
皇朝設六部職掌多準明代獨工部四司每受制于内務府
一失其意雖材美工巧不以爲良而虞衡掌山澤之禁鼓鑄
之局驗試之㕔盔甲之厰除道捎溝之役事最繁瑣主者恒
救過不給君遇人以和與物無忤甫涖官兼攝營繕屯田二
司庶務悉理旋吏議鐫級留任尋加二級　覃恩勅授文林
郎贈厥考如其官封母延太孺人旣而請假養母以所居僻
左獨學無友乃徙宅常熟春秋佳日板輿奉母往來題其圃
中居曰娯暉之堂滋蘭樹蕙周覽湖山之勝歲已卯　御舟
渡太湖親幸其圃君拜伏階下
天子顧問曰爾年方壯何以不來供職巡撫都御史宋公犖
對曰是以終養其母請回籍者
天子爲之霽容手摘盆中蕙蘭花登舟眀年延太孺人卒君
居喪盡禮終三年未嘗去衰麻齒肥甘也服除甫七月而君
卒享年五十有三君家居以孝友敦睦聞郷里及在京師遭
季父喪解官持服歸修族譜置祭田立義學人有稱貸者未
嘗權子母質庫不計錙釐人咸樂其寛厚少問業于華亭葉
生有馨生固幾社名流也予友平湖陸君隴其學以躬行爲
本旣釋褐知嘉定靈夀二縣事循行居天下第一徵入試四
川道御史以直言放還君夙與訂僑札之分具書幣聘之至
家敎其二子永恂前席陸君沒君厚賻其喪葬申以昬姻集
其遺書悉爲開雕行丗暇又輯唐人詩百家亦鏤版行之
天子幸第時曽進
乙覽一時言詩者返之正音焉永恂前席俱歲貢生亦從予
游君之葬也兩生來請銘嗚呼躬行之君子吾見罕矣以言
乎論學則以正以言乎取友則必端以言乎仕進則知止蓋
得夫陸君講習之益者多也是不可無銘辭曰
古之葬者窆用石賵書方遣書策後乃納銘于丘阿辭苟達
不在多席君新阡頂山麓治繭室封斧屋樂哉斯丘無後艱
宜爾子宜爾孫孰銘其藏小邾氏匪異人陸君友
曝書亭集卷第七十五
曝書亭集卷第七十六
　　　　　　　　　　　　秀水　朱彞尊　錫鬯
　墓誌銘(三)
　　　孝潔姜先生墓誌銘
慈谿姜君宸英詩文傾折海内士
天子知其姓字然屢赴郷試不見録也旣而用薦入史館支
正七品俸纂修眀史又分撰一統志月給餐錢衣儒生衣雜
坐公卿之次㑹　覃恩勅授文林郎贈考妣如其階歲在已
巳冬刑部尚書緫裁官崐山徐公乾學告歸　詔許以書局
自隨公上言引君自助於是君將還葬其考孝潔先生于夏
家嶴華盆山之陽妣孫孺人祔焉持狀請彛尊誌其墓誌曰
先生諱晉珪字桐侯别字卓菴先丗自蜀遷于越居􁛹縣再
徙餘姚復徙慈谿曽祖國華丁士美榜進士累官陜西布政
使司右參議階朝列大夫贈太僕寺少卿祖應麟中先文恪
公榜進士以戸科給事中抗疏爭鄭貴妃冊封謫典史後歷
太僕寺少卿階中憲大夫贈太常寺卿父司簡官戸部司務
母向孺人妻孫孺人先生少補儒學生員貢于郷年三十七
不復應舉研精理學工詩兼通六書辨其源流又嫻經丗之
略性至孝友愛諸弟與人交愷易然取與必以義雖勢力不
能奪也太常公以廉節自勵遺産僅百畝司務君晜弟分受
之先生晜弟又三分之力不能給饘粥兵後家計益窘無以
爲親養乃游學北至燕趙東浮洛西游秦蜀束脩所入歸以
養父母孫孺人曲成其孝一味不以自甘必先進舅姑曉問
寢安否庭闈燕衎靡以異先生在家也先生旣逺親舍歲時
恒望郷遥拜發爲歌詩多幽憂悱惻之言音甚酸楚今所傳
泛鳬吟槀是巳迨向孺人殁先生適在旅次訃至嘔血數升
遂中失血症服除將之瑞州道出常山疾發卒于草坪旅舍
時康熙十一年五月日也年六十三宸英扶其匶歸先生之
執友張能信林三錫等交泣下僉曰君之事親可謂孝矣君
之髙蹈可謂潔矣遂私諡曰孝潔先生先生殁後七年孫孺
人亦卒孺人國子監生之􁈙之女朝列大夫知德州事森之孫
贈朝列大夫某之曽孫子男二人宸英宸芝女一人嫁儒學
生員凌玿孫男三人女六人嗚呼自先王制産之法廢士之
貧者無以養其親於是陟岵鴇羽北山蓼莪四月之詩作焉
雖不能養與祭君子必以孝子目之蓋惜其遇而憫其志之
不得巳也先生之孝終食不遺其親顧以貧故適四方資僚
友縞紵之貽以供菽水是亦潔白之養矣子職未盡者孫孺
人以婦道成之宸英又克繼其志然則先生可無憾于泉下
而因行受名庶幾克副其實者乎於其葬也宜銘銘曰
學焉而弗措也才焉而不遇也勞人之賦也孺子之慕也有
賢妻爲之助也有令子爲之嗣(存故/反)也子未服官而贈及其親
天子之異數也考卜于原有毚者檀有菀者枌葬先生于是
嬪也祔此幽宅旣安斯蕃衍而孫子
　　　贈日講官起居注翰林院檢討徴仕郎貞靖潘先生
　　　墓誌銘
康熙十有七年春
天子有詔徵文學之士吳江潘君耒被薦明年　召試體仁
閣下賦最工以布衣除翰林院檢討越二年充日講官知起
居注其冬雲南平
天子推恩及臣下於是君之考處士貞靖先生得贈日講官
起居注翰林院檢討徵仕郎君之妣章氏贈孺人母吳氏封
太孺人又明年㑹試天下士君與分校得人最盛又明年遭
劾謫官吳太孺人歸卒于里君聞訃奔還旋卜地鸎脰湖之
南以康熙二十五年閏月辛酉合葬焉先生諱凱字仲和一
字豈凡别字貽令丗居吳江平望市曽祖雲隱居不仕祖志
伊中嘉靖四十四年進士仕至廣西布政使司右參政父錫
祚湖廣布政司理問母吳孺人先生事親孝事兄最恭其爲
學殫心經丗之略其文見稱于太倉張采與同縣吳允夏包
捷吳䎖文章行誼相切劘補縣學生員連試第一當是時在
朝之君子多自附東林而海内名士以聲氣應和曰復社先
生與焉周之䕫者與諸君子搆難摭君過作復社或問而無
錫馬公丗奇太倉張公溥並力爭之德淸章君日炌愛君文
以女歸先生旣而知吳江縣事先生深自退匿未嘗干以私
惟於清賦額疏水道事關民利害則建白行之先生爲詩典
雅尤工赤牘雖怱遽不作草書遭亂破家遂屏棄時文纂平
望志及本草類方合文集凡數十卷子三人檉章楨吳存者
耒也女三人一嫁周撫辰一許嫁顔祁未行卒一嫁陳鋐孫
四人吳太孺人在室以孝聞嘗刲股療母病爲先生繼妻撫
前妻子女如己出旣寡家酷貧手紡績延名師訓耒以通經
博古及耒爲侍從臣太孺人未嘗美衣食君旣謫官太孺人
無幾微不自得之色曰窮逹有命安之可矣貞靖先生卒時
年四十有九章孺人卒年三十有二吳太孺人年六十有六
彛尊與君定交也久同年被薦同以布衣授官同知起居注
其謫也又同時熟聞君家丗於君請銘不敢辭銘曰
相彼貞木其實有蕡或碎于地或登于槃而終以勿餐嗚呼
先生卽昌而文以詒後昆阨窮奚怨
　　　贈翰林院檢討徵仕郎徐先生墓誌銘
翰林院檢討吳江徐君釚請假還里葬其考妣于光字圩逾
年矣旣而謫官去屬同年友朱彛尊爲文表諸墓銘曰
君之先人韞奇諱其曰季華冠而字上丗本居魏塘界遷于
吳江自碩始西濛之港面積水以耕以耨治農事先生爲儒
試不利仰屋著書抽腹笥遯丗无悶窮勿悔兄當餽運渡江
介是時淮北人爲胾先生愛兄心孔悸以金三百輸諸吏兄
得不行方用慰兄子曰鑛結壯士以保郷黨計不遂亡命西
吳全匪易先生詣吏慷慨對産雖破碎禍則解嘗懷白金歩
入肆人壓看塲集如蝟舄前蹵囊遺在地誠以語人人作僞
探懷乃悟己所墜發之銖兩皆黙識人慙欲以半相卑先生
怡然笑勿視衡門之下可樂志釀秫種花性所嗜孺人王韓
先生配有子克家孫克類伯也不仕仲委質揚名顯親光有
位贈徵仕郎逼通貴揭石于原表風義猗嗟千秋永無毁
　　　小譚大夫墓誌銘
小譚大夫吉璁諱舟石字嘉興人以祖父嘗爲大夫旣仕以
小譚大夫自别大夫之祖諱昌言山東布政司參政贈太僕
寺卿父則五經進士諱貞良也母宜人朱氏是爲彝尊之姑
大夫年十四通五經旋補學官弟子弱歲以文貢入國子監
南京不守大夫從父母攜弟妹妻子浮海至會稽復自台州
抵福州轉徙漳州道遇宼父被傷大夫力以身蔽宼拔刃睨
之不動鐏擊其背不去宼曰孝子也舎之父病殁家人三十
口留亂軍中斗米三千錢卒全活扶父柩還尋以貧游學四
方客汝寧聞母病疾歸則巳蓋棺大夫號踊以頭觸棺棺釘
破其顱血濡縷旣絶而蘇母喪除入京師以國子監生試第
一授弘文院撰文中書舍人晨出敝裘羸馬入院還坐一室
勘經史有以詩文請者立使者于戸外削槀與之仕九年乃
遷同知延安府事治榆林至則修學建尊經閣以十三經注
疏貯閣中縱士子覽觀又采儀禮參以本朝制度行郷飲酒
禮又援据史傳旁及載紀小說家兼從宿將故老詢流宼始
末成延綏鎭志二十四卷康熙十二年吳三桂叛眀年大夫
運關中饟十萬入四川至寧羌州兵變殺經略莫洛於是巡
撫杭愛移駐漢中追還所運饟十二月漢中食盡
王師退保西安棧道絶乃從黒水峪間道七晝夜逹盩厔旣
抵榆林定邊副將朱龍反逼波羅堡去榆林百里而近大夫
集士民于漢前將軍關侯廟爲文誓侯前願以死守士民咸
感奮乃編什伍眀号令製幡幟嚴斥􁧕夜自宿城上衆藉以
安未幾西川人周繼明聚衆千人與神木叛將孫崇雅合陷
延安綏德勢張甚榆林兵迎戰不利運道塞環城三十里皆
賊壘城中刮木皮采蒿以食大夫謀于上官率私錢命勇士
取徑渡黃河買粟于山西之保德河曲突圍以入當是時延
安一府縣十九城堡三十六相繼淪陷惟榆林城獨完圍旣
解餘宼據響水清平鎭羅諸堡大夫騎匹馬喻以禍福及神
木崇雅繼眀皆降事平論功加一級十七年　詔舉博學宏
詞之士有以大夫薦者徵詣　闕旣至遷知登州府事大夫
之爲中書舍人也有小夫供事内院趨走若奴隸旣而其人
從軍自效以招降王輔臣功超擢布政爲登萊監司大夫反
岀其下鬰鬱不自得其人益自倨屢以計傾大夫卒爲所搆
吏議降二級調用㑹大夫子有鎡巳納婦矣而夭大夫悲不
自勝疾發遂卒譚氏之居在香花橋東其坊曰碧漪堂之左
有鴨脚樹三本彛尊童子時與大夫兄弟讀書其下一日語
彛尊曰詩書莫不有序子知周禮亦有序乎答曰不知也曰
尚書周官一篇即周禮之序矣其讀書善悟類是大夫好撰
述游昌平著肅松録二卷又嘗著爾雅綱目一百二十卷所
爲詩古文辭有嘉樹堂集二十卷鴛鴦湖櫂歌一卷卒之歲
年五十有七娶李氏女子二人一嫁陸大勲一嫁沈以機皆
國子監生其葬也在某原銘曰
生而逸後乃勞陸走叢箐川波潮文不遇學則優終爲右史
雄詞曹長榆林塞土磽疏泉種稻成樂郊宼宄起如牛毛登
陴以守氣不撓綰左符亦足豪屈首置下凥居髙嗟善人夀
宜多生子短折命安逃相斧屋度隰臯伐石書銘鑱諸幽
　　　徵士徐君墓誌銘
唐制博學宏詞有科廢不行久矣康熙十七年
天子法古爰　命内外大小臣工各舉所知徵入都於是浙
江巡撫以海寧徐君林鴻應　詔明年春　召試太和殿庭
布席　體仁閣下中使傳　旨向來殿試進士定例立而對
䇿今以爾等績學博聞特賜坐賜食僉謝　恩畢旣納卷次
日
天子行大蒐禮次郊圻束卷　授三大學士曁掌院學士定
其髙下君時名藉甚又與同里吳君農祥王君嗣槐吳君任
臣蕭山毛君奇齡宜興陳君維崧咸爲大學士馮公延致邸
第都人所稱佳山堂六子也僉謂讀卷者馮公卷不彌封君
必見録及　駕旋　命下入史館者五十人授中書者七人
君乃見遺君子於是歎馮公之無私尤服君之不肯干進也
君學通今古凡山川險隘錢穀鹽筴之出納律令格式之寛
嚴皆緫其要又工于作奏以是督撫大吏學使鹺使交引以
自助然取與不苟館穀所入不能治田園所居破屋數間清
池半畝時與故交把酒劇談以爲樂居幕府削赤牘晝夜多
至百函善寫人胸臆賦才瀏亮古詩音逼齊梁近體和平婉
麗獨不愛曲子有强以塡詞者倚聲歌之陰陽悉中律嘗客
貴州勸巡撫因民之俗立瞿公式耜張公同敞祠爲作神弦
迎送之曲土人歡忭華冠繡衣擊銅鼓鳴鐵篴歌焉曲終苗
童犵女皆感慨泣下其于史事尤練逹本末不曲徇黨人之
論分撰通志發凡立例綱目秩然論者以君不與纂修明史
之列交惜之君善鑒賞别書畫禮器僞眞兼善飲嘗過顧御
史豹文别業御史知君大戸出靁尊貯酒容一斗賔客多避
席君連舉者三御史曰此何年製也君笑曰北齊文宣帝天
保六年避暑晋陽宫所作也驗其下款識果然知永嘉縣事
漢陽王君丗顯去官留杭州處士南昌王君猷定寓昭慶僧
舎先後客死君視含斂送其柩至江浦乃還太倉王徵士昊
慈谿周處士容卒于京君爲治喪收其文集以竢奔者蓋君
急于交誼若是不獨以孝友稱門内而已君之先本莆田林
氏後分支台州之黃巖再徙海寧贅徐氏因襲其姓曰輅嘉
靖庚子舉人仕爲福建永安知縣君之曽祖考也曰元倬考
也妣某氏君字大文一字寶名少補學官弟子生某年月日
卒某年月日享年六十有九配茅氏明按察副使坤之孫某
之子繼娶姜氏封監察御史某之子繼娶張氏某官某之孫
處士某之子君有子男四人司禄司錫俱錢塘縣學生司禄
繼從祖後司紀司直殤女六人孫男二人女二人其葬也于
某原某年月甲子葬之日也銘曰
古於制科期收實學
天子曰咨維元老是擢嗚呼斯人才與命妨懷彼珠玉被褐
而亡升者在朝棄者在野不有銘詩孰知君者
　　　翰林院侍講尤先生墓誌銘
先生姓尤氏諱侗字同人更字展成别字悔菴又曰艮齋晚
自号西堂老人西堂者先生讀書之所也先丗家無錫逺祖
袤以政事文學著南渡初詩家所稱尤蕭范陸是巳子孫丗
登膴仕載萬柳溪邊舊話其後轉徙長洲之斜塘曽祖某有
隱德祖某舉郷飲賔考瀹國子監生　敕贈徵仕郎翰林院
檢討亦兩舉郷飲賔妣孺人鄭先生少日博聞強記有才名
補學官弟子歷試于郷不利貢于　廷謁選除永平府推官
不畏强禦坐撻旗丁降調康熙十七年春
天子仿古制科取士或薦先生于　朝　召試體仁閣下
上親擢五十人悉除翰林纂修明史同日入院先生最長以
齒序四十九人皆坐其下留史局三年分撰志傳多至三百
篇　覃恩授徵仕郎子珍以進士出身改庶吉士先生乃吿
歸家居以詩文縑素請者盈庭戸先生揮灑不倦有求必滿
其意同時汪編修琬居堯峰以古文自矜少可多怪見俗子
議文章者恒面斥之以是人多畏縮咸樂先生之和易也歲
己卯
天子南巡先生入見　御書鶴栖堂扁額以　賜時先生年
八十有二矣猶康彊善飯暇相地于官山之陰築生壙自爲
之誌結丙舍曰艸艸山房俾予分書予嘗以天台萬年藤杖
奉先生并作歌以贈先生喜劇然猶未窘于步不藉扶持也
歲癸未
天子復南巡進先生官侍講甲申六月日以疾卒距生明萬
曆四十六年閏月日享年八十有七配曹孺人有賢行官右
春坊右賛善兼翰林院檢討者長子珍也次瑞縣附學生女
三人一嫁縣學生湯萬焞一嫁陜西提學按察僉事侯補布
政司參議陸德元一嫁縣學生金秉寛孫男一人丗求以歲
貢生考授知縣以能詩聞女五人俱配士族曽孫一人先生
名雖未登甲乙榜早爲文社倫魁弟子著録者多大學士崐
山徐公元文其一也所作詩文流傳　禁籞
丗祖惜其才命相妨終受
聖主之知官之翰苑屢承　殊渥今年春彝尊詣杭州偕前
輩德清徐公倬謁見
皇太子于行殿　令旨賜坐謂曰老成易謝兹來又失一尤
展成矣字而不名洵異數也巳先生著述甚冨所撰西堂雜
俎觀者胥恱奉爲兔園冊晚輯艮齋雜記學者服其雅馴全
集五十四卷餘集七十卷鶴栖堂槀十卷俱鏤板行于丗銘
曰
士也懐才或不售遭逢
聖丗終旁求圭璋特達自有期鶴書　召君六十餘俾入史
局掌詞曹君之才大筆不休有若札札機絲抽趨庭有子登
亨衢遺榮辭老返衡茅難進易退丗所髙君于故里恣逍遥
水哉之軒蘭葉舟琴瑟几杖官山幽達天知命故不憂鶴栖
堂深　御墨留人生百歲語本虚八十有七齒巳優著史況
足名千秋君今含笑歸山丘吾銘維實言不浮
　　　承德郎日講官起居注右春坊右中允兼翰林院編
　　　修嚴君墓誌銘
康熙十有七年春
天子法古制科取士　詔在廷諸臣曁外督撫大吏各舉博
學之彦毋論巳仕未仕徵詣　闕月給太倉禄米明年三月
朔　召試太和殿廷發題賦序詩各一首學士院散官紙光
禄布席　賜讌體仁閣下於時無錫嚴君成省耕一詩而退
賦序置不作也
天子擢五十人纂修明史部議分資格進士出身者以館職
用餘給待詔銜俟史成日授官　詔下五十人齊入翰苑布
衣與選者四人除檢討冨平李君因篤吳江潘君耒其二子
及君也君文未盈卷特爲
天子所簡尤異數云未幾李君疏請歸田養母得　旨去三
布衣者騎驢入史局卯入申出監修緫裁交引相助越二年
上命添設日講官知起居注八員則三布衣悉與焉是秋予
奉　命典江南郷試君亦主考山西比還歲更始正月幾望
天子以逆藩悉定置酒　乾清宫飲讌近臣　賜坐殿上樂
作羣臣以次奉觴上夀依漢元封柏梁臺故事
上親賦昇平嘉讌詩首倡麗日和風被萬方之句君與潘君
同九十人繼和　御製序文勒諸石二月潘君分校禮闈卷
三布衣先後均有得士之目而館閣應奉文字院長不輕假
人恒屬三布衣起草二十二年春予又入直　南書房　賜
居黃瓦門左用是以資格自髙者合外内交構逾年予遂挂
名學士牛鈕彈事而潘君旋坐浮躁降調矣君遇人樂易好
和不爭以是忌者差少尋遷右春坊右中允兼翰林編修
敕授承德郎時二十三年秋七月也冬興順天武闈郷試事
竣君乃請假
天子許焉當君未仕愛縣西洋溪丘壑竹樹之勝思買墓田
丙舎終老溪有橋曰蕅蕩因自号蕅蕩漁人時山陰吳公廷
祚方知縣事許助草堂之資㑹應召不果旣出都遂浮舟
度嶺訪吳公于肇慶采硯而還自是杜門不出築堂曰雨青
草堂亭曰佚亭布以窠石小梅方竹宴坐一室以爲常君爲
文無定格不屑蹈襲前人適如其意而止詩篇沖融恬易鮮
矯激之言慢詞小令雅而不豔所著秋水集雜文七卷詩八
卷詞二卷嘗屬予序之少工書法入晉唐人之室兼善繪事
山水人物花木蟲魚靡不曲肖尤精画鳳翔舞竦峙五光射
目觀者歎息以爲古畫手所無晚歳曽一修縣志敘族譜有以
詩文圖画請者槩不應暇輒埽地焚香而已君年六十有一
返里居以康熙四十一年正月卒享年八十先丗自餘姚遷
無錫之嚴埭曽祖朔贈通議大夫南京通政司通政使祖一
鵬萬曆丁丑進士累官刑部左侍郎贈尚書考紹宗縣學生
以君貴贈如君官君諱繩孫字蓀友娶王氏中憲大夫知福
州府事　之女封安人子三沆曾殤泓曽溶曾孫六人曾
孫五人其卜兆也在縣西蕭家灣銘曰
君之通籍也
天語諄諄謂史局不可無此人君之請假也行將發軔　敕
録所撰詞以進蓋受
主知者深矣蕅蕩之橋洋溪之潯秋水時至比于君心陸羽
王紱庶嗣其音
曝書亭集卷第七十六
曝書亭集卷第七十七
　　　　　　　　　　　秀水　朱彛尊　錫鬯
　墓誌銘(四)
　　　朝議大夫戸科給事中降補國子監學正趙君墓誌
　　　銘
君諱吉士字天羽一字恒夫姓趙氏丗居徽州之休寧仕爲
光禄寺丞諱廷賢者君曽祖考也贈昭武將軍諱完璧者祖
考也封文林郎進階奉直大夫贈朝議大夫諱時腴者考也
妣汪氏累封恭人贈淑人君入籍杭州補府學生順治八年
舉浙江郷貢進士康熙七年謁選知太原交城縣事縣居萬
山中巖磴參錯孔河出塔莎谷東南流會于汾故水曰交水
山曰交山縣曰交城地近屈産畜馬絶有力又饒灌木歳取
其材以爲利君至日民間牧馬有禁上官廢南堡村木厰許
沿河市賣由是利爲文水商民所奪交人重困往往去爲盜
依山負固散則民聚則宼勢方張旁掠淸源汾陽邢臺三縣
君思翦除之首閱武于郭南令下士卒進退有序捐万錢犒
焉還語賔從曰民可用也會年饑君録餓者七十人完廨舍
垣牆使家人與處詢羣盜出沒所在多得其實爰申明乘墉
保甲團練之法君乃言曰凶歲良民易迫爲盜吾當撫之遂
詣河北都行荒政諭山農毋爲盜所脅日暮留宿陶穴詰朝
相度蹊徑通塞村砦近逺知最險者三坐崖東西兩葫蘆川
繞其下塞葫蘆口則官軍不得進保三坐崖則官軍不克登
君黙識之而還十年十月朔緫督檄縣進勦君行令山麓葺
靜安堡期以月幾望官兵進屯先七日置酒城隅却月湖張
樂于舫許老穉夾岸縱觀越宿復要崑山顧炎武華亭陸慶
臻上海蔡湘翦燭賦詩密誡司夜者促更籌于子刻打五鼓
君起送客出郭則守備姚順等巳先受約統步騎兵四百集
南關外矣疾行四十里饗士卒于水泉灘别爲三隊並進入
兩葫蘆川據三坐崖賊鳥獸散散復合且戰且奔官軍分搜
巢窟先後獲魁渠二十二人餘或降或自剄君別淑慝召山
農終始不作賊者三十七家賚以羊酒其素不當夫徭者千
四百三十家編其籍入都啚入山旬有六日交山之宼悉平
君治交五載餘修圖經新横舍立倉厫定軍營折疑獄罰贖
鍰使種柳鑿山通龍門渠漑田十万四千頃又力請上官復
南堡村木厰秣善馬于驛士飽馬肥用降賊攻賊故能成功
巡撫上其狀徵入爲戸部山西司主事居母憂還籍服除補
户部河南司主事載丁父憂起復補戶部四川司主事十四年
覃恩由文林郎進奉直大夫二十年奉使徵揚州關鈔君寛
以惠商負販乘舴艋出入者曁免譏察輸梲者俾自封投櫝
中胥吏苛斂之獘盡革復　命監督通州中南倉旋入會典
館奉勅排纂鹽漕二書二十三年　誥授朝議大夫明年户
部尚書科爾坤上言賦役徵解條目太煩請更造簡明全書
天子允其請開局山西司君充纂修官時緫裁光禄寺卿龔
佳育持議謂州縣催科歳發由單分壤地之則使民知輸納
之數法至善也惟因畿輔撥補地畝歲有更易而江浙稅課
起運存留條目繁瑣近例有司必合計州縣之田刋入由單
尾數稍有不符動行駮改名爲易知在百姓實難知請米數
止升合勺銀數止分厘毫自秒撮絲忽以下悉刪除之而升
秒爲合升絲爲毫斯勘算易明賦額仍無虧損乃更定由單
式式未定而佳育卒計部在官人胥動浮言以畸零數不可
除古未有議刪去者朝士多惑其說於是給事中楊周憲特
疏請勿更
天子下公卿議君作論一篇援唐元稹當州所上狀中云斛
止于合錢成于文在百姓納數元無所加于官司簿書永絶
姦詐是則昔人巳昌言之且米有圭粟粒黍銀有微塵纖沙
入之權量莫辨其形鏤諸棃棗徒繁其目況㑹計凡析一爲
三者悉數之不能終窮佳育議是事雖不果行盈庭莫能難
也又眀年
天子需爭臣試三十三人于　保和殿擢君戸科給事中君
上言㑹典與紅本相表裏故事内外章奏付内閣典籍廳儲
藏歲久無隙地因貯科房往往散佚又各部司簿録有苐載
國書未譯漢文者除二十五年前巳經纂輯外宜滿漢對譯
彚送内閣以爲異日續修地
天子允行旣而銜　命勘河還臺班有與君忤者劾君父子
各占籍以仕吏議落職久之補國子監學正君好學善與人
交夙有知人之鑒分校山西郷闈拔馮給事雲驌又賞識錢
府尹晉錫汪編修灝于未遇時每當賦詩酬和衮衮不休叠
一韻至万首所居寄園考定爲月張園故址濬池累石分布
亭館種花木海内名士入都恒留連不忍去君脫略禮數過
者不知何者是客也所著書有續表忠紀寄園寄所寄録音
韻正譌徽州府交城縣志詩稾尤多俱鏤版行丗若交山平
宼本末則其友吳興夏駰紀其事爲一書君年七十有九終
于京師卒之歳康熙四十五年二月朏也娶汪氏　誥封恭
人子三人道敳貢生候選儒學教諭景從山東布政司參議
分守濟寜道景行康熙丁卯舉人内閣辦事中書舍人女一
人嫁國子監生戴嘉猷孫男一十二人繼掄歲貢生繼抃康
熙己卯舉人畢元附學生抗繼撰國子監生餘幼未注士籍
女九人曽孫四人君之歸喪也景從先卒景行卜地于某原
葬有期矣來請銘嗚呼君才傑也宰百里之邑積年未靖之
宼犯虎狼之穴剗除之其智勇有不可及者而又詳于政典
使久居諫垣言天下事誾誾惻惻何必不如古人乃以微罪
去位一官左謫徒令仰屋梁著書以老不亦可惜也夫且徽
州士族多流寓四方寄籍取科第即如先儒朱子本婺源人
而紹興十八年同年小録注籍建州建陽縣羣玉郷三桂里
彼夫城陽炅横四子炅守墳墓昋居徐州桂居幽州炔居華
陽前史不以爲非由是推之君之父子似乎可逭吏議也巳
銘曰
宰山城枹鼓鳴探赤丸吏不驚去劇賊枹鼓息陟考堂譽超
特入諫垣進讜言嗟青蠅止于樊官雖左賔滿坐人裸裎焉
凂我酒百船詩万篇留述作通都傳伊人逝孰譚藝音徽亡
哀輓繼筮兆基作銘詩訂君實無諛辭
　　　郷貢進士魏君墓誌銘
君諱坤字禹平别字水村丗居嘉興之魏塘今之嘉善縣也
曽祖考某祖考某考某雖不仕郷黨稱善人從祖吏科都給
事中大中忤奄寺受蒙蔽刑死詔獄丗父學洢以哀毁卒苫
次故言忠孝門者首魏氏君十齡草今文弱冠兼攻古文詩
詞家有田二十畝不足供饘粥父喪除游京師入太學京師
貴人延君授經教其子旣而客中吳與嘉定陸徵君元輔海
寧陸處士嘉淑訂忘年之款詩詞日益工尋就試橋門撰石
鼓賦國子師交賞擊以爲絶倫也屢試有司不利乃託迹賔
幕東游歷下謁孔林南入楚粤西浮彭蠡淹豫章年五十有
四始舉郷貢進士兩與計吏偕赴禮部仍下第歲乙酉復書
驢劵北上以歲除前一日抵真定之南關寒甚擁爐捉酒乍
飲三爵聞一嗽而君逝矣太守寶應劉君中柱君之故人也
哭君于簀下質明視其斂含載以輀車歸其喪于是君之子
錫琦錫璉將葬君于遷善郷之東蚤圩凶服來請銘嗚呼君
之學叩之而不窮其修辭動中事㑹所塡樂章被歌管悉合
于律宜其有浙西才士之目舉于郷謂晩且逹矣乃反速之
死于道路天乎人乎若其持已正臨財廉非其道一介不以
入懷非其人近乎膩而不汚可謂有君子之守也己君生于
某年月日卒于某年月日享年六十先娶陳氏繼娶王氏有
子二人孫男四人女二人所著有倚晴閣詩鈔秦淮雜咏歷山
唱酬集粤游記程詩水村琴趣多行于丗銘曰
魂兮歸來北方不可以久留些反葬于郷樂哉斯丘些將詩
可傳抑又何求些
　　　歲貢生程君墓誌銘
歙縣程君諱浚字葛人一字肅菴通經史百家之言寄籍杭
州補仁和縣學官弟子屢試不利以歳貢入國子監居歙之
岑山山形鐡峻特立新安江中爲一郷屏幛君董工治樓榭
繚以垣牆守望相助草竊莫敢窺又新宗祠以睦婣合族姓
通其有無少岀嗣丗父晨餐夕膳事二人盡歡且眷戀所生
終身孺慕親亡以兩房考妣合葬于一塋築丙舍墓旁歲時
膢臘禮拜上食如生存榜曰侍初堂友愛昆弟無間言交友
重然諾不因燥濕輕重能爲人釋紛嘗陳亭戸疾苦于
至尊前顔色不少懾里居逢宼警率郷勇防禦宼退官軍牧
馬于郊村民供芻茭不繼君言于主帥旋師客安吉茶陵兵
變有司苦無備君從容代爲區畫上官允其議城得全君歸
理家務然不廢學兩淮都運司志自徐鵬舉朱廷立後續者
無人君分門編輯頗挈其要暇輒治方藥療有疾者所活甚
多以是閭閻無貴賤咸稱君善人君以明崇禎十一年十一月
日生卒于康熙四十三年十月日享年六十有七曾祖某祖
某考某本生考其均不仕娶吳氏子四人長喈中康熙己丑
進士次啓次哲俱候選州同知次鳴國子監生女一人嫁國
子監生汪琮孫男八人女六人君旣卒歙諸生百二十有七
人合辭請以君入郷賢祠下上之論交孚乃設栗主送入祠
將葬君之季子鳴請予銘其墓銘曰
不以爲人後而孝衰于親不以身不仕而善諉諸人庸言訷
訷庸德循循祀瞽宗兮黌序卜吉壤子桑津若稽古昔庶追
蹤于叔度元考之倫也乎
　　　嘉定張君墓誌銘
嘉定張雲章旣合葬考妣于先丗之兆率諸弟乞秀水朱彝
尊銘其藏雲章才士也以貧游京師適貴人館願得生稱弟
子不應歸謁節使思強其在門終不應也以是屢試有司不
利歸愈貧然其守己益嚴義利之辨動以古人爲師自事親
而外孝養祖考妣盡子職蓋張氏丗以孝友聞由來逺矣志
之曰君諱履素字子旦一字雯來七齡喪母父禔授以四子
書通一經工楷書弱冠補縣學生奉繼母如母友愛諸弟田
産僮僕恒推與之娶李孺人武英殿中書舍人允新之女嫻
壼行君喜得内助晨羞夕膳克承二人歡魚菽之祭歲時以
禮舍人嘗以珠二索計百顆遺君大者重一銖君初不審視
孺人亦不以耀首也會君坐奏銷逋賦尾數未輸除名悒鬱
不自得年四十四病卒孺人教諸子力學躬治紡車脩祀事
逾謹曰祭大事吾冡婦也其可忽諸賔客至必供雞黍舍人
珠旣封完屢空閫以内無交謫語雲章生時孺人夢大星墜
于懷占者曰後必顯久而名不登仕籍孺人安之曰命也君
沒後孺人力持門戸四十餘年以康熙四十六年月日終孺
人有子五雲章雲蔚國子監生雲從雲掦縣學生雲縉業儒
女子一贈孺人壻内閣中書舍人朱文龍孫男一十六人女
八人曽孫女三人銘曰
凡民喪度丘隧墓大夫正其位張南渡徙姑胥稱万戸江橋
居依仁郷横港里祖居中昭考妣卜習吉筮協從銘貞石埋
桑東
　　　歲貢生潘君墓誌銘
郷貢進士烏程潘麟舍舟謁予蹲賔橋畔請銘厥考之墓問
其門丗居縣之匯沮里髙祖可賢奉政大夫知合州事與兄
太子少保工部尚書季馴同舉于郷者也曾祖某祖某考某
均不仕問其出處少補學官弟子晚充歲貢生職當授儒學
訓導未銓問其年生崇禎七年月日卒于康熙四十三年月
日問其撰述何書則有易解春秋傳考家禮小學外篇天文
星野辨方輿曆法錢法鹽法備荒法諸書律呂志河渠考花
月田家曆東齋隨筆又以儀禮經傳通解經朱子草創未成
足本思取先後鄭氏孔氏賈氏王氏衞氏敖氏諸家會粹爲五
禮條目繁重一手未果論定也富哉立言矣乎今士習日下由
山長旣廢司教者罕得其人栗果少年目不識九千字擁皐
比秉木鐸師嚴道尊之謂何惜也君之學術經六藝緯三才
未沾一命以樂育多士天實爲之嗚呼悲夫君之學一主乎
敬行事必吿祠墓與朋友交長筵廣席衆或讙呶侍者見其
以手畫膝作敬字人或負已無愠容施于人無德色言必踐
善必躬行嘗論學于家其子問朱陸異同優劣君曰學者宜
收拾身心慎勿道聽塗說業日修得失自見先儒優劣辨之
不差毫釐與我何涉邪其于門弟子請業亦未嘗髙談性命
也君年十二開剃令下髮落輒以尺紙裹之齒牙爪甲謹藏
之笥沒入周身之具生平敦睦同氣善難悉書蓋潛德勿耀
幽宅不可無銘者已銘曰
君之居在苕霅字東暘諱開甲讀父書通六經曲臺禮尤研
精不矜名不嗜利孝于親友昆弟廣述作何紛綸去者疵歸
乎醇銘君藏列其目俾名山得著録君四子長曰麟叔也夭
仲季存君善人宜有後勒吾文表耆舊
　　　徐州蕭縣儒學訓導樂君墓誌銘
維揚有嶔奇磊落之士樂君諱又令字允諧一字介氷少能
文學使者試童子拔置府學名第一其爲人孝弟廣交友輕
貨財闢蒩圃京江中焦山障其下芰荷葭菼浦樹圍之數重
有橘獨立結實靑黃足當洞庭百頭暇招番禺屈大均賦詩
宛平韓畕援琴鼓羽化之曲陶然樂其志也旣而海䑸深入
戰後廢爲牧馬之場乃移居江都郭東八十里築洗心亭雜
樹花柳比于故園風景略似乃講神仙服食之法成都費密
爲作記君嘗一至京師以歲貢生入國子監選人按籍除君
徐州蕭縣儒學訓導而君堅不赴也居家遂潔白之養父喪
廬墓三年因徧覽靑紫囊書兆基考宅家祭立宗子主之通
族墳墓咸爲修治戚懿貧不能昬喪者必資以私錢胷無水
旱燥濕鄉鄰鬭者以片言釋其爭蓋君之爲善不倦如此君
以明崇禎十年月日生康熙四十五年月日卒享年七十配
杜孺人子十人男四人長經内閣中書舍人先君卒次緯江
都縣學生次統候選儒學教諭次大維揚州府學生女六人
一適江都縣學生蔣旼一適揚州府學生陳琴一適國子監
生髙鼎蔚一適候選儒學訓導湯有娀一適江都杜德馨一
適歳貢生郭元銳孫男十一人長宫聲揚州府學生承重服
三年喪者也女九人曽孫男二人君晚自号悟賔道人擇地
于攝山戴家庫題曰悟賔歸宿處戊子正月旣望井椁葬焉
銘曰
舍儒官師老氏吁嗟樂君葬于此
　　　文學鄭君壙誌銘
君諱玥字原道更字隨始姓鄭氏丗居嘉興縣梅會里里故
無巨室數門才者曰西毛東鄭鄭氏有郷貢進士知興國縣
事諱士奇者君之世父也曽祖某祖某父某三丗均不求仕
君少治春秋旣而嫉胡安國傳義之非投牒更治詩家無田
産授生徒自給所居破屋三間垣牆不蔽井闌竈觚紡甎畢
聚一室客至呼主人䦱門而與之語率以爲常每文會賦詩
君堅坐不作間擬樂府音節出入漢晋間一及諸經疑義講
說紛綸闡前賢所未發以是問業者漸多束脩之入積累十
金或勸君營什一之利君乃卑里人禇巳浮舟于泖販吉貝
花中塗爲盜所刦已還語君異日必償君曰盜劫子吾責子
償是吾亦盜也子勿復言鄰有曹甲貸君白金二鎰賣藥于
肆以甘旨養其親終歲子母不納或諷君收其藥肆君曰甲
藉是養其親匪利我財共子職也封其肆是奪之食傷孝子
之心吾弗爲也由是人皆目君長者貴人延君訓其子推大
宅舍之居數月語人曰蓽門圭竇吾素安之此非吾寢處地
竟辭歸久之家益貧冬無衣脚或不韤然終不以告人年七
十有五以疾終娶崔氏先卒子三人孫五人貧不克葬族人
謀率私錢瘞君乃書君言行納諸壙系之銘曰
子非墨氏之徒而葬之薄也猶勝倮而委諸壑也嗚呼斯命
矣夫
曝書亭集卷第七十七
曝書亭集卷第七十八
　　　　　　　　　　　秀水　朱彛尊　錫鬯
　墓誌銘(五)
　　　中憲大夫知思州府事陸公墓誌銘
去平湖縣治東六里五行涇有丘隆然爲故中憲大夫知思
州府事陸公之墓公諱丗楷字英一别字孝山曾祖考長庚
中萬曆八年進士累官南京通政司使進兵部右侍郎祖考
啓鏻國子監生以孫葇貴贈通議大夫内閣學士兼禮部侍
郎考濬睿宣府推官始封内弘文院中書舍人累贈通議大
夫内閣學士兼禮部侍郎妣譚氏山東布政司參政贈太僕
寺卿昌言之女累贈淑人公少補學官弟子有文譽順治五
年以選貢生赴吏部除平陽府通判又四年同知登州府又
六年遷知南雄府事後十九年丁父憂服除補思州知府蓋
先後視府事二十四年未得遷吿歸四年卒卒時年六十有
五公之判平陽也甫至而姜瓖搆亂逺近􁑌起應之平陽被
圍守以下局縮不能畫一策公貸粟于冨民籍其丁壯登陴
固守百日而圍解旋誘降其魁渠釋其黨師後大饑人相食
公爲粥食餓夫馬周于郊市辨民色先後給之餓者全活其
在登州海宼揚帆猝至將逼城下公立設守具率舟師禦之
宼乃逸去時叛帥海時行剽剠州縣僭稱王以公知兵事戒
勿犯境又登有嫠婦夜爲盜所殺鄰里訐其媳有所私慮事
露殺姑滅口公攝縣事察其冤求殺人者不得禱于城隍神
神夢一馬騰踔不休晨徧呼死者戚懿􁁪婦有姊子爲驛卒
公疑焉訊之卒言殺人夜投牒入府公念投牒時日有文簿
可稽取驗之字屬改竄卒乃引服蓋卒初意行竊方入門􁁪
婦突出猝加刃焉媳實不知也南雄嶺嶠門户疆理初定平
南靖南兩藩王並駐廣州羽檄不絶于道部將更替出嶺一
日箠死七人公馳見帥論軍士罪有戴孔雀翎者二人入始
興山自稱平藩侍衞發民鑿礦民盡恐公往詰曰王雖尊不
得擅役吾民今不使太守知詐也遂縛二人送廣州王不敢
問黠僧與平藩暱結精廬府郭外誘婦女入鎖其夫後圃而
婬其妻閉置者十餘公詗知之僧故拳勇手一棓百夫莫敢
近乃詭言營齋延之至入門門焉者棖闔及堂階則胥隸畢
集縛之以前僧瞋目呼無罪公先時已别遣捕卒盡執僧廬
所藏婦女至庭下僧辭窮公斃之杖下邦人皆以爲快嶺南
俗好訟公曲喻以理赴愬者漸息暇築天峰書院課諸生温
鏐王澐等講學買田以饍之去之日老穉拒輪遮馬不得行
立祠府治東士民春秋社祭其莅思州值　王師凱旋軍馬
緜繹府舊設平溪清浪二衞後劃歸湖廣而站夫猶循例派
協公請于上官得免繼遭旱祲斗米二千錢吏請開徵秋稅
公不可民德之輸者過半前守以増賦得遷公覆丈以弓無
餘壤請反其舊又持議謂思州雖列爲府所屬止四土司居
民附郭不滿百家丁糧不及一小縣而又商旅不通營伍不
設供億難與他府齊宜仿黔西平逺近制降爲州隸之鎭逺
而以施溪一土司割附銅仁可救一方之困議未允公乃以
病引歸矣公孝事父母友愛諸弟篤友誼能通財不以生死
爲厚薄家無美田宅遇人有緩急必應未嘗責報歸田後足
跡不詣公府有司行郷飲酒禮請公爲賔辭者三然後赴晚
結方外社與禪人通復今釋縱譚淸淨理通復工于詩今釋
者前進士仁和金堡也公守南雄日爲治丹霞精舎以居公
歸後舍之于東園遂終老焉公于詩歸風合雅不墮叫嚻之
習文格醇正手輯南雄思州二志事必徵信集若干卷存于
家公生某年月日卒于某年月日配張恭人生某年月日卒
于某年月日合葬于墓子男八人咸有文行一嗣仲父某也
女五人俱嫁士族孫男九人女二人銘曰
嗚呼古之循吏久于其官政以不煩民以不冤公于黔干粤
除惡必先濟之用寛客至張旜廬旅居船士也討論席研壺
餐志其山川申畫土田有德有言溢于炎㕓宜爾子孫克昌
厥文美哉鮮原秀木丸丸罔有後囏
　　　許封君墓誌銘
晨有造吾門剥啄者童子以告眎其刺則給事中山陽許君
也延之入布衣菅屨請以弟子禮見主人固辭稽顙而後言
曰志進不幸連遭父母之喪鮮民之生分不如死兹日月有
期將葬惟先生之文無諛辭庶取信後世敢請銘按狀公諱
某字信孚其先自吳徙于淮丗居山陽縣之東村曽祖歲貢
生某祖郷飲賔某考督師參佐某公讀書通大義不就試居
父喪自初終及葬一準于禮母病視藥餌惟謹祭必致齋家
法嚴肅不飲酒不圍棊無嬉戲之具敎諸子以義方少不當
意輒施夏楚性質直負氣不肯下人恒慷慨自許曰人生不
行萬里豪氣何由得伸乃南浮江漢北走燕齊西逾河洛歸
治蒩圃將老焉旣而就給事君鐵嶺官舍因東涉遼海視其
子行取入京師補戸部主事改授兵科給事中旋掌禮科給
事中印加五級公初授封文林郎進封朝議大夫配周氏慈
惠有壼儀初封孺人進封恭人子男三長給事君志進也次
某次某俱國子監生女三俱配士族孫男三女五尚幼公及
恭人之還里也給事君方擬奉潔白之養而恭人以康熙四
十四年五月先卒公旋以四十五年正月病終宜給事君之
擗踊號泣深以不幸自傷也以予論之士惟貧賤得顧父母
之養然無升斗之禄糠籺不飽雖欲啜菽飲水盡其歡難矣
若一登仕籍官守言責拘繫不得自由聞親喪逾時奔者有
焉不得奔者有焉彼夫墨衰絰以治兵奪情而秉國政豈其
初心不作孝哉殆亦時勢迫之貪位之念旣萌立身一敗遂
不可以爲人子今給事君以言去國眷戀庭闈朝餐夕膳病
奉藥裹喪視斂含凡附于身周于棺椁者無不致其誠信勿
之有悔焉而且吏不呼其門朝不釋其服孝子慎終之禮斯
可勿憾母亦不幸之幸也與銘曰
淮之水滺滺得地而流有崇者丘是爲太岳之裔給事中之
考妣合葬于是幸哉有子
　　　知交城縣事靳君墓誌銘
君諱治青字東表先丗自歷城徙遼陽曽祖某贈光禄寺■
祖某贈通政■考弼通議大夫兵部職方司郎中君其第三
子也年十三喪父習舉子業服除試不售補筆帖式以贍敏
稱出知太原府交城縣事交故巖邑号難治君至興敎化勤
撫綏開誠布惠民乃胥悅歲乙亥平陽地震人死者萬計君
奉調勘災掩骼賑飢殫竭心力會禁旅北征道出雲朔奉軍
符協辦糧草鄰縣率多浮派君獨斟量緩急極意節省民無
重困又踰沙漠送戰馬至大青山不敢吿勞無何郡檄下督
責文書過當君素寛和及是忿甚因得心疾不復出㕔事然
庶務能舉大綱無闒冗者閱三年乃請歸歸六年遭母崔淑人
喪疾益甚又踰年遂卒予昔游太原嘗一至交城矣緤馬城隅
登萬卦山日暮風雨作遂留宿僧舎夜聞擊柝雜魚板聲山
僧竟夕不寐晨起鋪睂苦眼有憂色詢之山去縣西北五里逼
宼宄窟穴其徒慮驚客也其後錢唐趙君吉士宰是縣請于
上官調兵剿平之然遺種尚未盡及君爲政幾于臥理而在
交九年邑無桴鼓之警民樂其業以是信君之才爲不可及
已君嘗依其兄養疴官舍暇探四眀三衢山水之勝間賦近
體詩小詞清疎秀逸頗入作者家數惜乎短折未克升堂入
室也君生于康熙己酉十月二十五日殁于乙酉十一月三
日妻孺人李氏故安徽巡撫都御史諱鈵之女柔順有婦道
生康熙丁未六月二十六日殁干乙酉十月十三日子寶齡尚
幼經紀君之喪而合葬君夫婦于某原者君之仲兄寜波府
同知治荆也銘曰
一朝之忿疾不可醫胡才人之不逹而命止于斯吾銘幽宅
太息齎咨矧伊兄弟奚其不悲
　　　儒學訓導倪君墓誌銘
同里倪君識之四十年君時授徒城東竹亭橋即其人恂恂
有君子之容觀其文悉本經義君早見知于有司九試塲屋
不利年四十八以歲貢入國子監諸城李侍讀澄中讀其
廷試卷亟薦之榜發以儒學訓導待銓是秋赴順天郷試復
不遇君乃焚所作詩文就予宣南坊邸舍講經義學爲古文
辭其說經不專主宋儒謂易有君子之道四不當專主爲卜
筮之書又謂尚書古文可疑武成紀日與名誥顧命異益可
疑又謂孔子說詩蔽以一言曰思無邪淫奔者豈暇作詩而
孔子取之當依小序爲是又謂大小戴同授禮不當偏廢大
戴氏宜去月令存夏小正去明堂位存明堂投壺則參用之
又謂說春秋者紛綸皆害于義孫復胡安國刻深尤甚又謂
羣經縱有錯簡宜仍其舊宋元諸儒多逞臆見更易未免侮
聖人之言其持論頗與予合因留不去取韓嬰鄭康成以下
詩說五十家折衷而抄撮之旣而予移家具寓宣北坊轉徙
斜街花市君授經宣武門内弟子著録者日衆乃避跡西山
君精于易卜斷卦奇中又善青黃紫囊之術撥沙發水偶爲
主人相度聞者造請日繁君曰吾術期避禍爾諸公欲以化
者要福不可得也先是有例選人入貲者得先除君念親老
思謀三簠以養束脩之入悉輸之官名當注除目矣或紊其
籍歷數歲名反居後遂引歸歸事其父飯糲焚枯怡然樂也
逾年痛其弟夭無子遂成痼疾歲在丙子筮之得乾之同人
曰此六月之卦也吾其以是月終乎壬辰昳果卒年六十有
一君諱我端字郢客初名野王字古期先丗嘉靖中自紹興
避倭亂徙嘉興曽祖文遇國子監生仕爲㢘州府經歷祖某
早卒祖母胡持苦節授君毛詩孝經者也父某不仕母張氏
妻吳氏子二人仁存國子監生鳳喈海鹽儒學生女一人壻
國子監生沈某孫一人女孫一人君事祖母父母孝友于諸
弟無間言又急人之難故人有孤不負其託平居義命自安
客或憫其不遇秋試以關節進拒不受又臨財廉口不言利
婦翁念其貧贈以負郭田六十畝君固辭翁沒亟還外家劵
人有所負不責償其人内媿久而獨完其逋或以計中君君
亦未嘗宿怨其學以正心術爲本博通經史尤邃于詩稾雖未
就言詩者莫有過焉間與浮屠道士還往然臨終誡其子不
得作佛事其持正若是嗚呼今之爲校官者許以貲進黃口
白面後生目未覩九經之文擁臯比自詡師表者不可悉數
以君之學俾登講席庶幾合乎古之書院山長足爲士子圭
臬而卒不得試所長老于逢掖死不亦可惜也夫于其葬宜
有銘銘曰
譬彼積薪先者後之孰是人斯不試其才天乎祝予予寧不
悲
　　　文林郎知舒城縣事朱君墓誌銘
里有同進士岀身知廬州舒城縣事朱君諱振字嗣宣一字
千仞所居州東灣在清香樓左蓋府治即秀州治故名君孝
父母友愛諸弟睦族人以兄事予其論學以主敬爲本文尚
體要去枝葉歲乙卯受知崑山徐公秉義舉郷試第三人己
未試禮部釋褐于太學丁卯籖除今官戊辰冬十月　覃恩
授文林郎壬申六月卒于官舒城自崇禎壬午遭宼亂井邑
丘墟入
皇朝雖加意安集然居民多鴈戸遇歲凶輟耕而走催科不
前又路處劇驂送迎官長鮮暇日俗好鬭士多廢學君至首
葺明倫堂月課士子以經書義均賦梲清保甲勸農桑息爭
訟凡害于民者次第去之莅官之明年武昌兵變王師有
征由舒入楚民大恐市肆皆閉君曰師行糧食絶其食是導
之掠也令大開縣門悉民間市肆所有物徙置兩廡君立堂
下俾胥史輿隸操斤權具斗斛束芻茭洗盆罋君平物價而鬻
之兵兵獲醉飽歌舞而去先是上官欲調江寧兵戍英霍府
檄下俾封桃溪運米船以載典史請任其役君曰無庸舒非
必由之道也旣而府檄復下令釋所封船人乃服君善料事
縣多槁壤水利久廢不治舊有七門三堰十塘漢頡羹侯信
始造至魏揚州刺史劉馥修復之漑田二万畝迄于明知縣事
范得民劉顯更事修築民共其利後爲勢家曲防遏之使不
下君循覽故蹟毅然以疏濬爲己任諏日鳩工畚鍤聿興克
復其舊舒民布穀旣穫赤白相雜計部以所輸米色不純行
令赤白分貯山農苦于分揀君力請漕督援河南事例免分
貯其言曰身爲親民之吏而民隱不知罪已不勝誅矣若知
而隱忍是視一已之功名爲重而萬民之怨嚻爲輕義之所
不敢岀也漕督嘉其強項允咨計部焉君治舒五年盡心民
事不遑暇日以勞遘疾終于官舍囊無長物舒人祀之名宦
祠且率私錢設祭道左執紼泣下者千人旣歸喪以康熙四
十二年十月葬于嘉興縣北辰字圩祖塋之左於是鄉之父
老子弟謂君循吏宜配食郷賢之列衆皆曰可有司得請乃
造栗主送黌宫君之曽祖某祖某俱不仕父某敕封文林郎
舉郷飲大賔年九十而卒母張氏贈孺人繼母殳氏封孺人
妻淩氏亦封孺人子三德溥嘉興縣學生修永益求俱國子
監生女二一嫁王上舍藩一嫁吳上舍瓚孫男二人尚本
向東女二人嗚呼今之号稱能吏者吸民膏髓以善事上官
得拔擢入臺省部曹比比也若君之宰邑目不知有上官苐
以勤民爲先務或惜君脆促未盡其才然使再假之年彊直
自遂難乎免于上官所劾是則君年之不永獲全其名未可
謂君之不幸也已曩者君謁選人于京師就予舍館相與論
古今得失聞予一善言喜動于色有過未嘗不相規也蓋知
君之詳者莫子若德溥兄弟請誌君墓遂不復辭銘曰
恱以使民民功曰庸胡不報最而遽凶終邑有俎豆里配瞽
宗君可勿撼反葬家江
　　　文學昝君墓誌銘
昝氏之望出太原又出彭城其自陜西三原遷于宣州則宋
靖康間諱某始也自宣城遷懐寧則明洪武初諱某始也君
諱某曾祖曰某有隱德祖某嘉靖癸酉舉人知金谿縣事考
某縣學生員君年十八補學官弟子以文試有司輒置髙等
名藉甚于時貴池吳應箕次尾宣城昝質無疑交譽君延之
入復社復社者東南知名士相結持清議拒閹人黨與東林
卿大夫聲氣相附和者也應箕實爲倫魁君辭不可謂必有
鉤黨之禍未幾果然福王南渡馬士英阮大鋮柄用濫以名
器假人江東諺曰職方賤如狗都督滿街走而大鋮之母君
之姑也一日君往省焉大鋮留之邸謂曰弟欲官乎君不應
曰道匪逺也池州太平需同知府事督餉數月可遷爾君以
不習吏事辭遂亟引去大鋮旣死平生藉其勢者或竄匿或
縲絏縶之或遇于道至唾其面而君獨以逺權力一無與焉
人曰昝君可謂皎皎素絲涅而不緇者巳君性孝友六齡繼
母王撻之無完膚幾絶婢奔吿其父父大憾君曰母撻兒敎
兒也家人聞之盡流涕及父卒執喪盡禮讓産及其弟鄰里
匱乏有昏喪必助之君始居懐寧縣北荻坂廬舍爲宼所焚
乃徙桐城棕川之梅渚晚結茅杏花村筮之得坤之萃曰括
囊无咎无譽因自号晚訥書其壁曰飽吾嬉焉爾臥吾寧焉
爾醉吾陶陶焉爾又曰惟愼無憂惟忍無辱惟靜長安惟儉
長足君于學博綜經史旁及醫藥卜算之書老而愛釋典恒
語其子曰吾前身怳忽在深山草閣中積雪千丈有龎睂叟
行送別執手不能舍來自雪中吾生矣吾沒之日亦必以雪
夜及臥疾天大雪擁被起曰吾其逝乎遂卒君妻阮氏曽祖
鶚巡撫浙江都察院右都御史祖以臨欽州知州考士鐓銓
授府推官歲乙酉叛卒屠城阮氏遇賊以刃脅之不從身被
重創猶罵賊幸不死享年七十乃卒子男二人茹芝茹穎女
二人孫男三人女六人曽孫女一人銘曰
適來雪也適去亦雪也夫子之潔也琢銘幽宫永勿涅也
　　　文學曹君墓誌銘
君姓曹氏諱山秀字中峽嘉興人祖父皆不仕君幼習詩補
縣學生員歲乙酉嘉興城破予年十七依外父馮君避地練
浦塘東君丗居幽浜予兄事之有吳君茝者人目爲狂生家
横涇水曲相去各二里而近中道爲五兒子橋三人者暇輒
相訪麤飯一盂肉一柈酒一注留必醉飽日將暮悢悢不忍
別及橋徘徊橋上縱論天下事有不合吳君瞋目視大譁唾
及人面橋畔叢祠有病僧聞之駭蹣跚出窺戸牖則見笑啞
啞不止疑始釋也旣而予同君讀書烏木橋村賦詩日酬和
君有詩曰魯連思蹈海申徒欲沉河猗嗟古之人不爲丗俗
阿俄而盜劫主人居君有弟從學善泅水盜至遂投河君亦
亟投河沉浮于水者數其弟竟死而君不善泅水反得不死
郷人以爲詩讖君痛弟故自是不復作詩專治舉子業弟子
從之游者漸衆館真如僧舎僧寂月通儒書能詩予每偕吳
君造君則寂月亦至劇談移日不去夜坐彌勒龕琉璃燈下
恒達旦不寐寂月語人曰與諸君譚假令載筆記之即法言
中說也聞者怪之不顧予旣客游四方久之吳君亦入楚轉
客于黔以卒未幾寂月亦逝君十赴省試不利乃附載運船
訪予京師㑹予奉命主江南郷試君至則大困旅食淨度寺
著散懷録自遣比予還則君巳病遂不起予往視其斂兄子
某扶其柩還半塗亦沒淹數月始達于里子某葬之先丗之
原君娶某氏繼娶卜氏卒時年六十嗚呼方予與君田居往
還晨夕者寥寥數子相見肝膽畢露妄謂天下無不可交之
人無不可言之言其後朋游日廣夷懌怨隙皆非吾意所期
始信久要之難悔少日之失而轉惜舊友之亡爲可痛也銘
曰
生吾以爲兄死吾與爲銘人不如故先民豈欺我哉
　　　張君墓銘
南徐之州斗分野大江浮浮繞城下吁嗟張君老環堵易緯
蒼牙詩媕雅曉吟午誦夜膏火稽之于古闢學舍包咸韋昭
庶其亞身雖不遇行則果貽厥子孫三獨坐施于有政無不
可譬諸江流千里寫發源自岷者君也有崇斯丘神所妥斧
屋旣封樹枌檟納銘于幽吿來者
　　　髙士李君塔銘
髙士李君者自上海來平湖割西宫道士之樓居焉以醫藥
自給年七十病卒君先丗曰尚衮曰中立皆舉進士尚衮未
授官中立爲大理寺右評事又有立武功與倭戰沒者建祠
南匯城代爲士族而與君游者多不知其門閥年二十間道
走桂林名書仕版而與君游者終不知其官資君娶伍氏再
娶殷氏鞠氏先後生子九人悉夭而羣從皆學官弟子與君
游者或不知其有家室子姓於醫受業于季父中梓士材中
梓撰方書一十七部君補撰藥品化義醫學口訣脈訣彚辨
痘疹全書四部刋行之有延之治疾者數百里必往視疾愈
不責報或酬以金輒從西吳書估舟中買書不論美好由是
積書三十櫝繞臥榻折旋皆書也與君游者相對樓下不知
其儲書之冨客過無分出處貴賤怡顔相接暇則坐輕舟載
花郭外藝庭前飲客酒必自逺致山肴海錯饌必豐與君游
者不知庖爨何地而君意所嚮何者爲疎密也歲在丁丑冬
十有一月予至平湖則君已疾革視之猶披衣起坐出所著
　　　　　南吳舊話録曁所撰詩古文曰放鷴享集并以
付予且命弟子以所儲書二千五百卷卑焉其餘散去平居
玩好一瓢一笠一琴一硯悉分贈友朋越二日終遺命弟子
用浮屠法盛尸于龕焚其骨瘞之墖後二年訪君葬所則近
在東湖之濆其友江某實治其藏焉弟子蔣某徐某請予銘
以垂之永久銘曰
君諱彦貞厥字我生後更延昰(古文/夏字)爰遁于野改字辰山亦曰
寒村被道士服栖琳觀之側汎汎松舟而泝而游疾者熏灌
或以解散有花有苗有甲有條步櫩兮逍遥有經有子有文
有史揺筆兮伸紙有肴有腒有蔌有魚留客兮康娛嗟君之
窀穸兮忽自逃于釋兮嗟君之去故都兮委恒幹于東湖兮
或疑羽流或謂僧伽視我銘辭其髙士邪
曝書亭集卷第七十八
曝書亭集卷第七十九
　　　　　　　　　　　　秀水　朱彝尊　錫鬯
　墓誌銘(六)
　　　烈婦楊氏墓誌銘
華亭之郷伍胥浦之右有水曰璜溪陳氏丗居其上烈婦楊
氏者儒學生諱某之子給事中諱某之孫嫁陳某生三子一
女歲在乙酉八月松江城破游卒乘勝至璜溪執陳其斧傷
其首烈婦奔救其夫卒舍某執婦某得脫婦紿卒曰毋縛我
我走及汝卒信之比登舟遽躍入溪中死時年三十有一陳
氏之僕有妻曰張惜匿葭葦中見婦死狀兵退其長子曰治
年十二號于溪畔越二日婦尸浮溪面得就斂當是時游卒
大掠溪上一婦投溪之東曰徽州商人孫氏之媪一婦投溪
之西曰儒學生孫諤妻顧氏三人皆完節死烈婦幼能讀毛
詩孝經列女傳平居訓子女不輟舎傍有梅三十本皆其手
植蓋至今存也治好學多材藝游于京師以醫自給將歸葬
其母乞其友秀水朱彝尊爲銘銘曰
溪之水沄沄若斧者墳於戲女子而烈如是旣活其夫乃捐
其軀有子也賢壼行斯傳我銘于石南史是擇
　　　蔣孺人墓誌銘
康熙二十有三年彞尊謫官居京師之宣南坊武進龔勝玉
持束紡升堂再拜請銘其祖妣蔣孺人之墓彝尊老矣而文
不加進恒自恧許之而未果作也後三年勝玉復謁予宣北
坊固以請乃取其季父燾所爲行狀誌之曰
孺人姓蔣氏先丗侯爵也自宜興從府城曰某曽祖考也曰
某江西吉安府通判祖考也曰某國子監生考也年二十三
歸龔某事孀姑以孝姑殁哭盡哀上膳縿幕無異事生者其
持家以儉蒿簪布裠躬自操作相夫子三十年生産日益旣
遭亂率其子士槱匿深村葭葦中士槱中溼疾殞叔子士黯
亦殤越三年而寡孺人少知書能讀孝經列女傳敎其子若
孫讀書歳時膢臘修祀事惟謹門以内肅然睦于娣姒族人
喪葬輒以錢資之有貸者靡勿與與不責其必償也孺人年
七十季子士燕以治曆官欽天監歷科博士假歸於是五子
及婦十孫咸奉觴爲夀鄰里以爲榮旣而士燕又死歲在己
未孺人亦以疾卒享年七十有七子男八人女一人孫男若干
人女若干人曽孫男若干人女若干人勝玉好學有文以國
子監生知名一時昔河東柳宗元于其母盧叔妣陸伯祖妣
李皆不外求而爲之誌勝玉宜古是師顧數請于予予則烏
能詳孺人之壼行也系之以銘銘曰
杞也姒宋也子楚也芉蔣諸姬文公裔封通侯陽羨里後徙
郡世膴仕孺人賢爲龔婦孝厥姑配嘉耦訓子孫勤莫比善
必昌自今始蓼莪山樹枌梓井同穴葬于是勒吾銘庶垂久
　　　朱孺人墓誌銘
先太傅文恪公有女二人其一作配臨安縣儒學敎諭平湖
陸君瀹原彞尊之王姑也生子埜以能詩聞于時女嫁劉炳
圖文恪公子女中孺人最少年十四嬪于陸氏族黨交稱其
賢敬以事姑謙以接娣姒儉以自處家人外内忘其爲宰輔
臣女也孺人生于萬曆三十八年正月日殁于崇禎十六年
十一月日年三十四卒之日一女甫嫁子猶未㛰也陸君悼
孺人不已遂不復娶獨居四十年及卒有孫四人曾孫男女
七人於是埜舁孺人之柩祔葬于東湖之鱗圩屬彞尊爲銘
彞尊生時先太傅已卒是時曽祖王母何太夫人尚存孺人
歲歸寧者再伯叔晜弟姑姊妹羅拜于堂猶記孺人貌言必
莊行坐皆有矩度今老矣回首少日事若夢寐先人北門之
宅曩之聚族居者已不可問及孺人之葬北門羣從少長零
落殆半銘其墓不禁涕泗之下也銘曰
朱氏之先居商河之滸贈少保者孺人曽祖祖同厥官太傅
爲父實相熹宗事在策府陸亦清門莊簡後昆夫也通儒子
才逸羣齒雖不永後嗣則繁東湖之濆松柏在原兆基井椁
孔固且安孰銘幽宅乃其歸孫
　　　嚴孺人墓誌銘
常熟隱湖之濵隱君子毛翁居焉其繼室曰嚴孺人孺人者
明光禄大夫太子太保吏部尚書武英殿大學士贈少保諡
文靖諱訥之曽孫隆慶丁卯郷貢進士承廕中書科中書舍
人諱治之孫國子監生諱枏之女年二十有三嬪于毛氏孺
人生長髙族旣嫁卻綺紈金翠之飾簪萬裙布甘與翁偕隱
翁先有母戈甫昏疾篤孺人居姑喪所以致其孝者無不盡
也翁先有一子三女孺人撫之若己出所以用其慈者無不
周也翁于家祭折衷司馬氏書儀朱子家禮行之孺人潔治
錡釜所以將其敬者無不專也翁從游錢尚書謙益之門勤
學嗜古博覽典籍謂經術必本漢唐庶窮源得以津逮乃于
崇禎元年開犂棗之局發雕經十三史十七于所居汲古閣
下時諸務未中條理明年孺人來主中饋分命傔僕各執其
役讎勘之賔剞劂之工裝潢熟紙之匠各從其宜秩然有序
則孺人内助之力居多自元典章用宋熙寜經義取士所主
傳注率本淳熙諸儒明因之經生立異義者黜又以灑埽應
對進退易古小學其後書數方名均置不講而識文字者寡
矣挾三家村夫子兔園冊足以取髙第縻好爵而有餘無事
洽聞周見也翁深憂之力搜祕冊經史而外百家九流下至
傳奇小說廣爲鏤板由是毛氏鋟本走天下翁旣沒孺人持
門戸又二十一年其季子扆精小學傳寫諸家金石書画記
及古五曹九章算經思盡刋刻以行可謂善述先人之事者
巳翁初名鳳苞字子晋後更名晉別字潛在天啓崇禎間屢
試于郷不利兵後遂髙蹈不出有子五孺人出者四曰褒曰
衮曰表存者扆也孫二十人曽孫二十三人翁之葬也錢尚
書銘其藏矣今以孺人祔扆率其諸兄之子來請銘銘曰
裴宗五眷李族三祖志尚詩書相門之女河間汲郡抱經以
傳隱君嘉耦其功嫓焉同穴旣封考宅永久我作斯銘竊附
蒙叟
　　　王淑人墓誌銘
淑人諱克榮姓王氏順天宛平人今保和殿大學士太子太
傅兼禮部尚書加三級熙之女光禄大夫太子太保禮部尚
書諡文貞諱崇簡之孫布政司使贈太子太保禮部尚書諱
愛之曽孫太子少保吏部左侍郎山隂胡公諱兆龍之子婦
河南提刑按察司使介祉之配也
丗祖章皇帝時王公胡公並以翰苑受知備顧問侍左右兩
公交好日篤同居禁近無間言旣而胡公沒遺産甚薄公配
劉夫人鞠育三嵗孤比長延經師敎之學脩脯必豐又睦于
懿親日費恒詘持門戸甚力王公每歎其賢曰吾當以女爲
之婦於是淑人年十五歸于按察君事姑惟謹不以生長冨
貴自矜也君旣通籍爲工部營繕司員外郎遷兵部車駕司
郎中以清白自勵俸入苦不支淑人拆花鈿易米鬻嫁具于
市不少靳及出爲湖廣按察司僉事督理驛鹽事務會
王師平雲南凱旋檣櫓轅馬絡繹于楚君治公務不遑啓居
淑人事其姑彌謹明年君移官山東布政司參議督漕運駐
德州未行而淑人卒卒後遇　覃恩誥贈恭人進贈淑人生
于順治十七年十月甲寅沒于康熙二十二年七月辛巳年
僅二十有三淑人産五女其三夭謂按察君曰姑老矣宜亟
見孫爲置妾媵二人視之若娣妹然及淑人沒舉子三人女
四人嗚呼婦德之難也貴則淩長才則嫉下蓋往往然矣淑
人孝事其姑順事夫子而仁以逮下可不謂賢乎且匪獨淑
人之賢亦以見王公門内之訓之嚴交友之厚而按察君伉
儷之重自淑人沒後十年不更娶皆人之所難能也巳銘曰
以淑人之德曽不永年迴鸞有紙賁于下泉伐石于燕奪玉
之白刻我銘詩可永無泐
　　　孫恭人墓誌銘
戸部廣西清吏司員外郎休寧程君岳造予旅館奉幣稽首
而曰曩者屯溪石橋之建先生記之以文道先君子爲德于
郷里甚備今不幸先恭人喪將合葬于某原卜兆有日冀先
生一言掩諸幽敢以請予不敢辭迺按狀誌之曰
恭人姓孫氏丗居縣之西山父處士某有五女不生男子恭
人最少嫺内則處士憐之及笄歸程翁子謙翁逺服賈貿遷
滁泗潁亳諸州恭人家居事舅姑盡力潔盤餐而能飭躬以
儉暇課臧僕種紫爪白莧蔬果繞牆屋夜督女婢篝火治機
絞以爲常惟敎二子厚脩脯延名師講經義每放假叩以所
學則色喜謀于夫子置祭田春秋聮其宗族又念所生之不
祀也別爲祠屋立栗主俾二子陳俎豆拜焉賙戚懿之窮者
賵鄰里郷黨之死喪者至率水之隄屯溪之石梁動費金錢
累萬恭人悉勸翁成之蓋翁固樂善不倦亦由恭人傾箱篋
不少靳蓋所見者逺而所施者弘矣今丗禄之家夫不以智
率婦不以義從往往爲之婦者輒制其夫夫亦甘受制而不
知恥即爲善之念油然根于心而管鑰恒司于内雖銖兩之
需不謀諸婦不可得由是失其初心者不少也惟浮屠道士
營造動以禍福惑愚婦人則施予者有焉以予聞恭人臨沒
誡其子勿作佛事嗚呼恭人孜孜爲善若是特不惑于二氏
此士君子所難能也已恭人生于明崇禎元年月日卒以康
熙四十二年月日享年七十有六以　覃恩誥封子二人長
即員外君次崙内閣中書舍人出嗣丗父後女三人均嫁士
族孫男五人女一人曽孫男一人銘曰
德積于身寧責報于子孫然不爽者天徵信者文吾銘其藏
豈惟以貽程氏之後昆
　　　馮媪冡銘
嘉興縣治東南三十里曰練浦浦之東民居曰馮村村之女
有終身不嫁年六十七以死者曰馮媪媪之兄歸安縣儒學
敎諭馮君也葬媪于君之宅西二十步而誌之以文者君女
壻朱彛尊方媪年少父母欲嫁之媪之言曰吾好直言而貌
樸好直言必獲罪翁姑貌樸則不禮于壻嫁焉未有不困者
也吾從兄㛮以居而送父母老何以嫁爲馮君憫其言不復
強也媪之父母旣沒食于其兄者四十年君旣就官乃依予
妻以居抱予子女甚謹予游嶺南歲丁酉正月媪以疾卒予
妻視其殮殯焉予哀媪無祀爰封以土銘其藏在某年月日
嗟夫婦人之義從一而終嫁而寡守貞宜也其或未嫁而夫
死雖未從之以身守其言不改其節蓋丗之所難能故或旌
其門或表其閭則猶有名焉若媪之貞無得而名焉者也予
嘗疑媪迷惑佛氏之言詢之馮君曁予妻則媪生平未嘗事
佛異哉媪之所以自處也銘曰
猗女子之不字無非無儀瘞汝銘汝夫又奚嗟
　　　葉嫗冡銘
葉嫗者乳予于襁褓者也予生四齡嫗歸歸九年浙東西大
旱飛蝗蔽天歲饑人相食而嫗之夫適死因就食予家予家
自先太傅文恪公以宰輔歸里家無儲粟先大父繼之益以
廉節自礪知楚雄府事還力不能具舟楫至是先大父已卒
先處士安度先生家計愈窘嘗至絶食從祖諱大定通判成
都以蜀江米四斛貽處士米色殷而糲食之咽喉若中魚骨
嫗不得飽乃流涕辭去十年之中凡五嫁而夫輒貧嘗語人
曰安得十郎驟冨使我老不復更嫁乎其言可憫如是十郎
謂予也嫗年七十有一而死死之日後夫益貧予妻爲典衣
買棺以殮越眀年戊申予在濟南聞而哀之資其夫錢若干
俾往瘞焉寄之以銘曰
婦人五嫁理則不可貧實驅之否誰依者傷哉貧乎乃至辱
其身乎
曝書亭集卷第七十九
曝書亭集卷第八十
　　　　　　　　　　　秀水　朱彞尊　錫鬯
　行狀
　　　徵士李君行狀
曽祖考應徵國子監博士祖考士標寜海州同知贈尚寶司
丞考寅國子監生君諱良年字武曽初名法逺又名兆潢年
三十乃更焉先丗江陰人明洪武初提舉行千四者徙居嘉
興長水上梅會里七傳至博士中萬曆元年舉人有詩名著
澄逺堂彚稾司丞繼之有蒼雪齋集當同知寧海州事值冷
口兵入圍城固守三月以勞卒而城陷巡撫右僉都御史曽
化龍上其事得贈官君之考上舍以結客破家饘粥恒不給
然必延師教諸子妣顧孺人佐之脯脩獨豐故君之兄弟咸
奮志于學君九齡能草時文十齡解賦詩旣而上舍客死韶
州家産益落鬻其故居兄弟並棲小屋君又喪偶就族人爲
童子師予方避地長水偕里人詩篇酬和處士屠爌謂予曰
子之才里中罕儷吾門有李生將來庶幾與子並駕乎予遂
與君定交晝輒劇譚夜或襆被共寢四方賔客至則醵錢留
飲相與論詩文流別議有不合難荅紛綸聽四坐折衷而後
已君旣再娶始有居一㕓集同里詩人聮句樓上君兄繩逺
弟符與焉江郷言詩者目爲三李時商丘侯方域南昌王猷
定皆以所撰詩文鏤版于浙君覽之終卷曰是不難遂期予
共作古文沿流溯源論次之於詩持格律甚嚴嘗抄撮詩中
禁字一卷授學詩者繼乃舍初盛取中晚唐及宋元諸集别
出機杼鏘洋淡沱極唱歎之致於詞不喜北宋愛姜堯章吳
君特諸家故所作特穎異予游京師轉客太原後二年君亦
至都下無所遇留宣府予從逆旅見君期之復入都偕游西
山題詩于壁傳抄者不絶一時朝士爭欲識吾兩人每召客
客輒詢坐中有朱李否合肥龔端毅公鼎孶爲文酒之會延
知名士三十餘人君以墮馬後至燭見跋矣必俟君至乃舉
爵宛平孫侍郎承澤謝客著書特與君爲忘年友長洲汪編
修琬爲文髙自矜詡獨傾心下君沛縣閻舉人爾梅論詩齗
齗惟與君相洽君方欲羅當代之文甄綜爲一集曰文緯人
咸冀君之録其文也故縞紵之投恒倍又持論和婉多可少
怪善言作者之心思故人皆樂就君論說永年申檢討涵昐
常語人曰聞朱十論詩文使人心慴未若李十九之可親也
於時曹侍郎申吉出撫貴州引君爲助旣聞三藩同撤君曰
亂將作矣遂力辭歸爲母夀旣抵家雲貴吿變嵗戊午
天子思得博學文儒備顧問著作之選君被薦入京師已未
三月朔　召試體仁閣下　賜大官饌髙坐而讌申以　詔
旨謂文武科進士殿試未有此典也君讌畢纚纚千言賦詩
皆極瑰麗閣臣以八十卷進　呈顧君不與焉君旣不得意
有鳳陽守延君君與偕守重君自畫諾外悉以委若君留久
之歸築秋錦山房于漾葭灣其南曰觀槿東曰剰舫北曰息
游艸堂坐臥其中弟子著録者日衆君精心計其築艸堂也
欂櫨柱枅瓴甓之屬一經鳩度立匠人圬者于前分授之斧
斤旣施不爽尺寸至于相原田治耕稼藝蔬果雖農圃恒歎
以爲不及也其後兩至福州贊巡撫軍事尋以崑山徐尚書
乾學開書局于洞庭山君應其招助修一統志自是歸不復
岀予旣罷官與君往還投壺飲酒無異少壯時今年五月君
病痁旣痊矣復病竟沉緜不起享年六十初娶錢氏兵科給
事中桐郷諱允鯨之孫生員汝邁之女繼娶陸氏子一人潮
偕國子監生孫男三人菊房茰房蓉房君所著有秋錦山房
集若干卷嗚呼自君以薦入不登朝簿同時無不惋惜雖然
才也者衆人所嫉當日與君並薦稍以才自振若宜興陳維
崧冨平李因篤上元倪粲仁和吳任臣宣城髙詠旣登用矣
皆未遷一階以沒以君之才使入仕籍安知不有忌者而君
得優游幕府偃息于田里菽水足以養親大小之山上下之
洄足以樂兄弟詩書足以教子孫耕桑足以課童僕則天之
所以予君者不爲不厚彼一命之榮要不足爲君重也竊意
君雖未仕他時國史傳文苑宜及焉乃因潮偕之請書其平
生大槩以爲狀俾後之君子有所考
　　　國子監生錢君行狀
國子生錢君旣卒其子炌衰絰稽顙請予作狀予與君居同
里君之舅譚給事瑄陸閣學葇予中表兄弟也炌又從予游
講經學習聞君門丗及君行己本末義無可辭狀曰君諱槱
初字又鶴丗居海鹽半邏村本姓何氏始祖某于洪武中坐
事戍黔屬其次子某于錢翁遂更錢氏五丗祖薇中嘉靖壬
辰進士官禮科給事中以星變陳言請斥方士忤旨免歸講
甘泉湛氏之學卒贈太常卿髙祖與映嘉靖甲子順天舉人
曽祖周内閣辦事中書祖嘉徵以諸生入貢留京師值莊烈
愍皇帝初踐位是時魏忠賢方怙勢人莫敢言嘉徵首上疏
劾忠賢滔天十罪直聲動一時久之除知松溪縣事還卒于
僧舍考泮崇禎丙子舉人妣譚氏山東布政司參政贈太僕
寺卿昌言之孫官生貞和之子君生十齡而孤居喪如成人
克盡禮服除兵起城遭屠乃奉母村居而君之祖留松溪唐
藩建國擢監察御史時七閩未入版圖諜報有司奉臺檄捕
家口繫君獄中祖還始得釋旋補學官弟子授弟楨以書或
勸君入國子監試京闈君乃一至都念母譚孺人不巳即引
歸鹽豉菽水盡潔白之養有餘周其族䣊買田以供舅家墓
祭俄弟楨殁以所愛子燔爲後及弟婦遺腹生男君殫心撫
育之居母喪尤盡孝葺治先丗丙舍手植松楸嘗稻麥果窳
必薦新于祠屋至于私錢岀入無錙釐妄費審緩急後先以
分薄厚不嗇不濫人咸服君治家之有法而予嘗遇君于舅
氏所劇譚古今事君丗受尚書能辨析今文古文中文之别
而兼通周官禮經國理才之方吾郷自明宣德四年析嘉興
縣地立秀水嘉善二縣其時祇依戸籍爲憑不以疆界分畫
故三縣之田互嵌民相安者二百餘年迨萬曆十三年嘉善
之民忽以糧額不均起訟於是三縣爭訐紛綸不巳蓋至今
猶然江浙賦夙重吳俗相傳明太祖惡張士誠拒守故重斂
其民畝稅有輸官七斗餘者君爲論辨其非是謂禍始于賈
似道經界推排之役當日原有官田民田官田輸租民田輸
稅其後知府事趙瀛取而均攤之嘉興官田不及二千頃而
民田五千八百餘頃故其賦最輕嘉善民田止三千一百餘
頃而官田二千七百餘頃故其賦于三縣中差重輕重由官
民田數不均非因嵌田之故著論萬言推衍事始更端詰難
其言旨悉與予合予益信君學術之有本也君娶陸氏繼娶
吳氏子男六人女一人孫男七人女十人嗚呼今之治舉子
業者局守宋儒之訓注百翻兔園之冊足以取科第而有餘
問以鄉曲之利弊茫然如坐雲霧其與斯世何禆焉君能繼
其家學彊直自遂又以餘力考稽財賦鹽筴之源犂然有㑹
于心發爲論辨無異建始文學御史之議惜乎不用于時終
老牖下人亦罕有知者此予因炌之請傷君之亡不可以不
述也謹狀
　　　亡妻馮孺人行述
孺人姓馮氏諱福貞字海媛丗居嘉興練浦之陽考諱鎭鼎
歸安縣儒學教諭妣胡孺人生母沈氏教諭君爲學官弟子
有名交漸廣乃徙居府治之北再徙碧漪坊去先太傅文恪
公第近止百步教諭君年過四十無子生孺人特珍愛之五
齡延塾師陳翁授毛詩孝經有費姥者往來教諭君家見孺
人聦慧爲先妣唐孺人述之唐孺人屬姥爲妁是夕教諭君
夢文恪公衣衮造其門遂以孺人許彞尊爲配寒家自文恪
公以宰輔歸里墓田外無半畝之産祖考忱予公知楚雄府
事還僅敝衣一簏而已至本生考安度先生家計愈窘嵗饑
恒乏食行媒旣通力不能納幣彝尊年十七爲贅壻于馮氏
之宅遭亂兩家各去其居唐孺人病終丙舍安度先生攜兩
弟播遷塘橋之北生祖妣蔡孺人又殁先生益窮苦彞尊旣
昬孺人贊予往侍養教諭君以田二十畝持券付孺人孺人
語予曰割父之田以奉翁非力養矣辭不受挈其女至塘橋
鬻所有金條脫治饔膳爲兩弟補紉衣履隘不能容遂賃梅
里道南茅亭之居迎先生至里繼又移居接連之橋予授徒
不給遂南渡嶺越二載歸則孺人徙西河村舍是冬復還梅
里所居屋人傳多鬼物目爲凶宅孺人不少懾每晦夜滿屋
梁皆白光牆下鷄嗝嗝有聲女巫來言發之當得金孺人謝
曰吾夫家累丗顯官可以不貧今貧若此天也非所得而得
之天其殃之矣蓋居是宅十一年未嘗萌一念及室中之藏
焉教諭君卒于歸安官舍孺人聞訃攜子昆田及老嫗二人
見星而奔是時新塍以西盜賊充斥舟子咸股栗孺人拊心
號哭至哀羣盜舟泊岸相顧不忍肆劫予年二十即以詩古
文辭見知于江左之耆儒遺老時方結文社興詛誓樹同異
予槩謝不與而四方知名士往來于禾者輒造梅里孺人治
酒肴必豐雖夜分區畫立辦賔客過者談讌極歡或淹留旬
日方去花鈿無多盡付質庫晝夜紡績以贖客至復質如是
以爲常交謫之言初不聞于梱内也嵗癸卯予客永嘉其冬
安度先生病革家無斗儲孺人邀予姊妹同視湯藥予歸未
旬日而安度先生棄丗孺人哀毁治喪事靡不中禮旣而予
游大同轉客太原入于　京師復留濟南孺人力持門户歳
時膢臘修祀事惟謹延經師于家誨昆田必具酒肉操作愈
勤夜率二女治機絞不輟坐昆田于紡車之旁執卷于燈背
令就火光課晝所讀書必成誦乃巳給𥿄筆使臨摹法帖凡
昆田交游至或有燕朋雜于坐孺人必嚴誡勿與交越五年
予歸里爲昆田婚買宅于鄰宅西有竹曰竹垞謀葬安度先
生唐孺人于長水之東將井椁矣葬師僉言不利主婦謂改
歲乃可孺人語予曰姑之柩留丙舍二十餘年翁亦六年矣
此而不葬葬何時乎禍吾當之勿悔也乃克葬彝尊以序當
後晦在公孺人事公無以異于事安度先生也歳在乙卯公
殁于項氏寡姊之室孺人往治喪成禮宗䣊稱其賢孺人旣
嫁二女教其孫及外孫一如教子法已未予以薦
召試體仁閣下授翰林院檢討纂修明史辛酉充日講官知
起居注是年主江南郷試雲南平
覃恩封孺人貤贈唐孺人壬戌挈孺人入都癸亥予入直
南書房　賜居黃瓦門之東甲子元日彛尊方侍宴
天子念講官家人居室　特賜肴果二席孺人九拜受之洵
異數也是月予被劾謫官三月移寓宣武門外孺人尋病病
愈以秋八月浮舟潞河還語予曰
君恩重夫子且留毋悻悻去自是予留　京師旣補官孺人
聞之乃復由江淮北上抵泊頭運河氷合孺人中寒而病扶
入車旣至病漸痊壬申正月予復罷官三月解維張灣津路
瀠紆以五月次東昌則分水牐已閉舟車酷暑孺人病又作
比旋里爲長孫完娶時生母沈先已病殁家人袐不言孺人
詗知之大慟病復發饘粥不進其後時止時作猶強起櫛沐
理家務迨冬十一月馮村族人以教諭君墓木且伐來告孺
人心悸意謂未然旣而果遭伐孺人悲憤病愈劇蓋自是臥
不能起醫藥不能療及臨殁時語不及家事惟執昆田手曰
汝幼時汝父逺客我教汝讀書冀汝上進今汝七試而名不
成我又不能待命也夫語訖昆田方哀號而孺人逝矣孺人
生于明崇禎四年九月廿一日未時卒于康熙三十三年二
月十四日卯時享年六十有四子一人昆田禮部注籍監生
娶沈氏女二人一嫁吳江周能察一嫁桐郷儒學生貟錢琰
又從弟彞性沒二女無所歸孺人撫爲已女一攜至京師嫁
國子監生秀水徐雍一嫁吳江貢生吳南齡孫二人桂孫稻
孫孺人歸予將五十年少日遭亂恒與予夜避叢篁密篠中
流離顚躋凡徙宅者十一始克寧居爲兩叔一子四女一孫
昬嫁治兩翁及母胡喪備諸辛苦又津塗往來莫或遑處蓋
終身憂患未嘗一日自安平居慈愛肯周人之急所至鄰里
戚懿無不歡洽雖漁娃竈妾食必推與之以是孺人之殁聞
者無不歎息嗚呼悲夫謹摭其遺行以告立言之君子
　誄
　　　故都察院右副都御史緫督浙閩軍務朱公誄
嗚呼邾婁之後望沛及吳其在于齊東郡是居枝分葉布本
一根株公之哲晜讜言無隱撫浙制畿中法而殞紀子太常
易名惟允公也繼起早歌鹿鳴牽絲作宰視草爲郎黄圖樹
屛儷于薇堂
天子是葵殊渥超拜紅籀碧幢塡撫嶺外入奏嘉謨岀承大
賚公旣莅止綱舉目治薄賦惠商吏畏民懷人不敢者公乃
有爲盜先殺人後收貨賄舊染汚俗積不能改公捕獲之悉
沉諸海江則有沱船則有戈商行千里劃槳而歌頌公之德
久而不磨旣遷于閩治與粤併閩兵易譁教之以整閩俗易
嚻鎭之以靜公于仕已喜愠不形扁舟歸第對客一枰宣勞
河曲疢疾乃嬰公疎禮法胷無水旱㕑傳雖盈濁醪麤飯不
知公者謂公爲嫚公率寮屬見必分曹肺腑之語辭不在多
不知公者謂公爲驕公今逝矣還喪歷下我瞻大東老成徂
謝舍彼華堂銜悲長夜公之清忠當代共知吾思他日國史
紀之無徵不信視此誄辭
哀辭
　　　沈武功哀辭
歲在己酉冬予將往濟南友人沈武功送予落帆亭畔越二
年歸里武功偕予登胥山賦聮句詩未幾別去予留江都武
功寄予書將葬其父處士君丗涵具狀來請銘銘未就郷人
自南來則武功以正月癸丑死矣武功幼遭亂失學九齡始
自讀書日記誦万言長工于詩性恬澹不樂仕進居父喪盡
禮事母至孝卒時年三十沈氏自南京大理寺卿玄華以廉
愼聞其子文琦博洽負時譽人謂必相繼取科名卒不遇再
傳至處士君省試將見録矣復擯而武功亦困窮死嗚呼生
才實難頋武功以上丗多文采疑天于沈氏獨厚然皆終其
身不得志以死至死且夭此人事之最悲者爰爲辭以哀之
武功諱傳弓秀水人辭曰處賤以爲榮遇不詭也豐實而藏
華行勿毁也孰是人斯夀止此也妻亡矣遺其穉女親老矣
鞠及童孫菽水伊何況甘旨也嗟行之人悲未已也矧在同
游識君久也嗚呼欲銘其父而先哭其子也
　祭文
　　　弔李陵文(幷序)
朱子登乎采掠之巔覽大漠之野見有雪山峙乎西北若出
若沒若廬若旅回睇從者忽失其處從者曰是所謂天山也
李陵之臺在焉朱子曰噫嘻有是哉竊嘗論陵本文士頋以
家丗爲將欲立功殊域方其召見武㙜恥隸貳師軍請得步
卒五千自當一隊其才誠有過人者及兵盡矢窮以身降敵
短衣椎結對蘇武泣下沾襟抑何陋也其身辱名隤亦足爲
負才喜功者之戒然陵方降敵隴西士大夫咸以爲媿而司
馬遷猶力爭以爲國士雖大節如武終不以衞律遇之交好
尤篤則其情有可矜者也河梁之詩爲五言所自始使得一
鳴鐃歌郊祀之盛庶㡬史克正考父之美復見于漢乃委之
漠北幸而武奉使倡和之詩得復流傳于丗迨武既歸其悲
惋無聊之思必有甚于平昔者登臺而望豈乏感時懐友之
作惜乎不傳者蓋已多矣自古愛才之主宜莫如漢武然其
所好特司馬相如靡曼之詞枚臯東方朔俳諧之體以遷之
文陵與武之詩獨未聞有稱焉至柏梁既成賦詩髙會當極
一世之選乃所與賡歌颺言則衛靑輩一二麁豪武人及大
官上林丞刀筆俗吏八九而巳此何爲者邪賈生之才文帝
不善用之爲世所惜若武帝之于陵用違其才殆又甚焉嗚
呼才士之不遇于丗自古然矣爰命從者酹之以酒而爲文
弔之其辭曰
入雲中而四望兮路百折以登危眄絶漠之驚塵兮悼失身
于騫期嗟平城之搆患兮三十萬其莫支曾不念祖父之數
奇兮丕大賢于武臺以五千當萬騎兮固宜心一而不離何
女子載于行間兮將在軍而莫知儒生不可使即戎兮妒人
不可與謀無援師以委敵兮何百口之足讎死旣媿成安兮
生復慚乎浞野憾因杼之妄言兮遂投杆于諜者前奚侯使
上坐兮後丁靈之嘲我殺身旣難能兮寜歸國之不可斧氷
以爲糒兮續帶以繩瞻畢昴于南街兮望天漢之東傾朝忽
忽其就暮兮夜迢迢而獨興雖永絶于君親兮尚見思于友
朋刀環旣違碩兮何故鄉之足慕驅槖駝于氂牛兮獵霜禽
與秋兔登荒臺之夐絶兮送故人于長路舞短服于樽前兮
聽悲歌其如訴身雖陷沙漠兮盟未忘乎曹柯歎形迹之長
乖兮豈忠信之可訛居殊域而心故都兮夫孰明子之無他
彼河梁之髙倡兮麗五字而爲詩感杜甫之遺言兮謂二子
其吾師斯人不可作兮大雅其衰才士自古而失職兮奚吾
生之足悲
　　　告江神文
年月日具官某謹以剛鬛柔毛香帛之儀致祭于大江之神
曰某欽承
上命主試江南自誓此心澄同江水惟神昭察濟以安瀾如
其寸衷有昧狥人賄託廢棄眞才神靈有知允當罰殛復
命渡江甘葬魚腹以爲後鑒謹吿
　　　貢院誓神文
年月日具官某等敢吿于天地神祇先師孔子之前曰某備
官禁近
皇上拔於衆中俾典試事
主恩深重惟有同事一心攬真才以佐盛治
命下之日師友親懿一概屏絶今入棘闈用白于神如㦯心
存曖昧遏抑眞才狥一人之情面受一言之賄託通一字之
關節神奪其算鬼禠其魄五刑備其體三木囊其頭刀斧分
其尸烏鳶攫其肉矢言之出百神共聞謹吿
　　　祭孫侍郎文
公之歷仕記則有史公之生平蔵則有銘我姑略焉詳公交
情往歳丁未我未公覿公獲我詩賔座賞繫庚戌八月謁公
之堂我袪公攬偕步于廊款語未已旋羅酒漿自是過從月
必三四公召我趨我歸公至嗟丗論交不樂草茅雖在丘園
以位自髙誰肯忘年撝讌用勞公以先覺自稱同學題扁見
貽竹垞之􁍃我歸二載公顔未改仰屋著書一本程朱河淮
之議水田之利舍彼薦紳芻蕘是詢公學不泛攷古能鑒示
賔琰玉僉目爲劍尊曰不然作釋圭一篇公書報我謂云可
傳歲且更始祠考亭夫子執棜視壺廢徹而餔公言子去歲
必來助我考之喪見星而奔公命哲嗣馳賻國門書言卧疴
未克躬唁期子重來慮不爾見我時臨發對書載咷朔南攸
隔歲月其慆既達于京公果逝矣不覩公容覩公孫子回憶
公言聲悲益吞僅一人知己而又不存觴酒在筵挺燭在几
我涕有盡我哀何厎
　　　祭納蘭侍衞文
嗚呼往嵗癸丑我客潞河君年最少登進士科伐木求友心
期切磋投我素書懿好寔多改歲月正積雪初霽紃履布衣
訪君于第君情歡劇款以酒劑命我題扇炙硯而睇是時多
暇暇輟塡詞我按樂章綴以歌詩翦綃補衲他人則嗤君爲
絶倒百過誦之迨我通籍簪筆　朶殿君侍羽林鮫函雉扇
或從豫遊或陪曲宴雖則同　朝無㡬相見我官旣謫我性
轉迂老雪添鬢新霜在䰅君見而愕謂我太臞執手相勗易
憂以愉言不在多感心傾耳自我交君今逾一紀領契披衿
敷文析理若苔在岑若蘭在沚君於儒術緐學博通文詠書
法靡有不工康里巙巙孛术魯翀暨薩都刺未知孰雄君之
勇略侍　帝左右騎則籋雲射必穿栁出師絶漠不憚虎口
乃眷　帝心倚毗良厚當其奮武不知善文及爲文辭不知
能軍允矣君子才實逸羣隨陸絳灌異於前聞和氣婉容承
顔以孝友于昆弟古昔是傚謙謙者守温温者貌逆之勿恚
順之無傲花間草堂渌水之亭有文有史有圗有經炎炎者
進或鍵而扃縫掖之來君眼則青浮醪于觚盛倉以筆夜合
惺忪花散籖帙聮吟比調曽未旬日詩朋尚在忽焉輟瑟彞
尊月朔謂君尚生問疾而止入巷心怦復者在屋升自東榮
魂招不來躑躅屏營寢門旣哭容車將騁大泉一枚蠟燭一
挺侑以荒辭泣下如綆靈兮有知痛無不省鳴呼尚饗
　　　祭劉太夫人文
嗚呼太君其德斯柔色斯愉也孝以爲婦而順以承夫也以
嚴則母慈則姑也卑尊長幼咸克有孚也樂善之勤靡終初
也相少保公之起家縣令而躋尚書也太君于時挽鹿車也
千里之行奉板輿也在汾之陽在浚之都也錦軍之城白門
之廨往必俱也緫師于邊賛中樞也耆德既隆壺範益攄也
九伐司馬五教司徒也三典司寇進三孤也褕翟之榮錦韜
象軸賁于閭也公沙六龍皆民譽也其三同懐二入翰苑女
封夫人則鳳雛也孫曾則百詵詵揖揖螽斯如也爰自侍郎
公之塡撫兖青徐也河山十二極海隅也沉冤之獄減其辜
也敝攰之民緩其逋也災傷之地蠲其租也賑者累萬必及
其孥也是乃奉太君之教以成公之訏謨也蓋太君之仁匪
特下及家人子姓而己凡賔客之至問所須也及饌遺所無
也貸者無不輸也惠心淑問難悉敷也嗚呼太君貴矣富矣
昌矣大矣壽矣康矣榮矣哀矣稽之于古殆莫之與符也某
等從侍郎公游厯下獲拜太君于堂而忽聞長逝誠不禁涕
泗之霑裾也牲之羭也酒之醹也盤有果而俎有腒也跽陳
于筵几之前念德容之如昨而不可覩矣爲文告哀冀靈之
式鑒而享此肴蔬也
　　　祭黃母周孺人文
嗚呼孺人嫁不必鄉里寓公是歸産不必多男有子而才當
其相夫子而仕也六館四門教胄子也監丞之賢孺人爲之
耦也及其殞所天而孀也慈闈之訓兼義方也徵君之賢孺
人成其名也嗟世營營聲利是求維孺人之德安貧勿憂餐
以菽水不事鼎飪服以縞綈不事玉錦古聖微言載在六經
有圖有史百氏縱横香廚祕閣易散難并監丞躭讀廣爲探
篹徵君益之凡八萬卷朝哦夜誦孺人佐之機絞之聲徹于
書帷歳著雍敦牂閏月修病我辭白門言歸柴辟徵君邂逅
周在浚之宅時鶴書初下有司敦迫人爲君喜君蹙其額匪
榮名是逃念母氏兮劬勞商秋乃發逹于燕郊陳情之語僅
徹東曹哀訃忽至杖桐而號見星斯奔過市則哭觀者道㫄
屛營躑躅矧在彞尊猶子情親帷堂未拜潰酒遥陳臨風涕
泗媿吿哀之不文嗚呼尚饗
曝書亭集卷第八十
秀水朱供奉竹垞先生以文章名海内垂四十年今其令子
文盎復以才稱京師呼爲小朱十夫弓冶之子學爲箕裘司
馬氏之史劉氏之經術杜氏之詩蘇氏之文章各有淵源文
盎之才如此其得力于家學者良有自耳然吾聞供奉生而
好游游必數千里或万里經年始歸歸輒復往老謝一官即
窮愁著書無室家兒女之戀其於庭訓之日宜無多文盎嗜
書性成睥睨流俗踔躒古今幾幾於父子之間各欲成其不
朽夫醴泉無源芝草無根巳足爲天下之寶況其名父之子
邪且供奉亦難乎爲繼矣方其攜書載酒南窮海陬北極關
塞凡齊楚燕趙甌閩間所過却埽學士大夫惟恐朱先生不
一至碑版屏幛照耀四裔下至旗亭酒肆兒童婦女無不邀
片詞隻字以爲榮及其入承眀
賜宅禁垣備朝夕頋問文人之出處孰有如供奉者乃文盎
能爲極盛之繼其游蹟所歷翰墨風流紀載成囷並追蹤接
武由此登館閣司文章將見
九重動色而歎蘇瓌有子供奉此時或當展然一笑不以予
言爲鄱陽之謔也予於朱氏兩丗交㝡篤絶艷其父子作述
之盛因文盎出近詩問序輒從而誇歎之至文盎之詩上窺
韓杜下汲蘇黃推陳出新瑰奇光怪識者自知之予烏容致
喙且天下讀供奉之詩久矣其亦當辨氣而三歎也與華亭
髙層雲菰村序
秀水朱檢討竹垞先生有才子曰昆田字文盎天下之得交
扵先生者鮮有不兼交文盎者也文盎之才清雄絶麗得之
胎性而先生扵書無所不窺其奥博非特今丗人所罕及文
盎趨庭之暇略能盡通其家學以其餘技發而為詩其小得
固已精緻雋潔大者磊落排奡世之讀之者不以為入玉谿
樊川之室則以爲登昌黎眉山之堂矣獨怪今丗才人橫飛
㨗出充塞皇路而文盎年未五十竟以窮死豈天之生若人
豐其才而塞其遇邪抑先生之泊然寧靜不欲以丗人之所
榮者榮其子邪獨其所成就如此無忝其家爲可傳也矣先
生有文類及騰笑集行于丗膾炙人口續集之成復甚夥而
文盎自名其所著曰笛漁小稾先生將彚而刻之附其集以
行而属序於予予惟東坡先生嘗言在海外時其子過時出
一篇見娯則為數日喜寢食有味以此知文章如金玉珠貝
未易鄙棄東坡之稱其子如此必非徒然者而今丗叔黨斜
川集罕傳文人學士往往以為恨文盎旣能以其金玉珠貝
之文娯先生于生前殁而得附先生之集以行于無窮吾知
後世必將比之蘇公父子而無復遺憾者其在笛漁小稾之
刻也夫嘉㝎張雲章
笛漁小稾目録
　第一卷　古今詩五十首
　　　西湖　登康山
　　　劉撫軍席上咏珍珠泉二首
　　　西厓歸自桂林訪予長水不值而去三首
　　　寄魯松江　次韻答蘅圃
　　　孤山拜林和靖墓　㝢昭招同西厓泛舟湖上得
　　　　六絶句　抵舍三首
　　　過演溪書屋　有感
　　　南渟至自清溪出示黑蝶齋近詞和演溪老人韻
　　　南渟歸清溪久不至以詩招之
　　　夏日村居二首　初秋風雨兼旬南渟再過艸
　　　　堂賦此志喜　小齋聽雨同南渟逺士分賦
　　　　得𧖟字　次演溪老人韻送南渟之白
　　　　下　九月七日同逺士飲菘塍齋
　　　題查客羅帬譜　贈錢武子先生
　　　宿橫塘　次韻答耕客蘅圃
　　　題蘅圃西湖雨泛圖三首
　　　次耕客韻即送入都　再疊前韻送蘅圃入都
　　　三叠前韻與蘅圃追話舊游
　　　題蘅圃擔花圖二首　題耕客行脚圖二首(并序)
　　　梁溪華胥為蘅圃寫僧装小影侍以雙女一拈花一
　　　　奉梵書取心經色空二語曰雙是戯題絶句
　　　逺士以玉狸見餉戯作長句
　　　喜晤辛齋菊隐樗菴三先生即席分賦一首
　　　過姊妹橋　淸溪訪南渟
　　　用王臨川贈曽南豐韻寄蘅圃
　　　送樊谿之泰安
　第二卷　古今詩四十七首
　　　得耕客都下書云首夏歸桃郷喜而賦此
　　　出門示逺士　過白蓮寺
　　　萬安槁候潮　魯松江餉鰣魚
　　　競渡歌　題荷包牡丹
　　　題查客画扇二首　飲心在齋分得花字
　　　蘅圃寄竹根杯　落帆亭
　　　和逺士無題六首　題聲山仗劒圖
　　　京口阻風　露筋祠
　　　寶應　題東川先生讀書秋樹根圗
　　　題明妃出塞圖　送客子歸平湖
　　　和題硯溪紅豆書齋五首
　　　珍珠泉　張上舍盛誇亳州牡丹逺過
　　　　洛下因賦十絶以紀且訂探花之約焉
　　　晚歩泉上　次止淵病起二首
　　　夜夢　咏史二首
　第三卷　古今詩三十首
　　　元日立春和逋客　又和止淵八首
　　　送王秀才之眀州三首
　　　送廣文韓生之官符離四首
　　　官園種菜呈丹徒公　首春同逋客止淵陪丹徒公
　　　　晚坐珍珠泉上二首
　　　食鯉魚　喜小舫初成和丹徒公二首
　　　嘉禾篇　對菊
　　　次夕復携酒對菊疊前韻
　　　食鮮鰒魚　喜雪呈丹徒公
　　　止淵逋客旣和拙詩越日風雪復作止淵又賦二百
　　　　字索和盖欲以强韻相壓也炙硯呵凍復成是作
　　　食鰣魚和止淵韻　泉上書懐和丹徒公韻
　第四卷　古今詩四十四首
　　　杏花用昌黎韻　叠前韻
　　　丹徒公扵濋源堂後穿池種荷賦詩四章敬次原韻
　　　春日珍珠泉雜興五首
　　　海棠半開小雨初過醵飲花下醉賦二十韻
　　　九日對菊和丹徒公　和止淵缾菊
　　　樓桑謁劉先主廟二十韻
　　　爲樗菴題水村圖二首
　　　和宋牧仲先生西陂雜咏六首
　　　　渌波村　釣家
　　　　和松軒　緯蕭艸堂
　　　　芰梁　放鴨亭
　　　我所思三章送虹亭先生歸吳江
　　　田綸霞先生許惠羅酒久之不至以詩索之
　　　無功招集一峰草堂學香山體
　　　次樗菴韻夀菊隐徵君
　　　題禹尚基並頭茉莉扇二首
　　　客子入都出扇索書率賦二絶
　　　張大司宼生日　送呂伸之山右二首
　　　送吳上舍歸鹽官　雨稼止酒經年冬夜過余以
　　　　詩勸之　雨稼飲二十杯而腹痛竟夕
　　　　委頓復欲止酒再以詩勸之
　　　德尹表叔偕耑木過宿古藤書屋次韻奉答二首
　　　題客子茜莊圖二首　題夏重表叔抱膝圖
　第五卷　古今詩七十一首
　　　食嘉魚和澗芳　悼秦吉了
　　　過牆梅花　寄南渟即和南渟送畊客韻
　　　　二首　寄菘塍次蘅圃韻二首
　　　寄魯謙菴太守　九言戯為鷗塘壽
　　　題陳書崖納凉圖　索禹尚基画月波吹笛圖三
　　　　首　題查田蘆塘放鴨圗二首
　　　題田樂種𥿄圖　題周燕客别駕所蔵画卷
　　　紅花埠遇雨題壁　傷桞
　　　别田綸霞先生　題林先生聽鶯圖
　　　自題月波吹笛圖二首
　　　勸農詩為陸江陰作　春申墓
　　　題女郎周禧荷包牡丹扇頭三首
　　　登君山二首　題雙鬟索句圖三首
　　　題錢舜舉春郊醉社圖
　　　　題苹橋水榭圖　題㘴花圖
　　　　北發　丹徒
　　　　渡江　閶門
　　　　菽乳和楊芝田先生　送柯翰周之蕪湖四首
　　　　金山口　過合肥欲訪龔恕愚為同行
　　　　　者所阻悵然賦此二首
　　　　拙宜園補題三首為楊耑木賦
　　　　　苔逕　巢經樓
　　　　　竹瀁　贈王浦雲二首
　　　　題烟江撒網圖　題蘭亭祓褉圖
　　　　初夏村居　即事
　　　　南湖　示德鉉弟二首
　　　夏日村居戯作吳中田婦詩十首
　第六卷　古今詩六十七首
　　　途中和答張闇成六首
　　　題清溝朴上人小影三首
　　　題蔡中允早朝圖二首
　　　題梅㝎九山居圖　戯題嫦娥折桂圖
　　　送蔣上舍歸里二首　與庾齋話别用無亢韻二首
　　　送幼鯤游嵩山四首
　　　和王清逺西城别墅詩十三首
　　　　石帆亭　樵唱軒
　　　　半偈閣　大春軒
　　　　雙松書塢　小華子岡
　　　　小善卷洞　春艸池
　　　　三峰　嘯臺
　　　　石丈　竹逕
　　　　緑蘿書屋　爲新城夫子題画
　　　送悔人兄還楚　夀黃封公六首
　　　三月十五夜濟南道中遇雪同澗芳賦
　　　鍾聖輿招諸同人泛舟大眀湖八首
　　　過臨淮　贈宋山言三首
　　　上九江郡守叔　梅心驛書所見
　　　同心蘭花　初食新州茘支色香味已變
　　　　戯成二律　再食新州荔支色香味無損
　　　　叠前韻二首　初食新州茘支以色香味已
　　　　變澷寓憾詞夜来重噉風韻劇佳巳疊前韻二首
　　　　再賦一律為十八娘解嘲
　　　七夕　七夕後一日
　　　雛鸚鵡　諸葛武侯銅鼓歌為家中丞
　　　　賦
　第七卷　古今詩五十三首
　　　題秋原放牛卷二首　七月十四夜立秋二首
　　　題天女𣪚花圗　題水墨羅漢卷
　　　題四時寫生折枝圖四首
　　　閏七夕　佛手柑
　　　五色鸚鵡三首　嶺南述懐寄澗芳四十韻
　　　汲古堂前紅梅秋日吐花和青叔韻
　　　滄浪亭看桂　貍奴歎
　　　中秋前一日飲東園桂花樹下即事
　　　蘅圃車駕視榷粤海久之不至昨聞巳抵三水喜賦
　　　　二律　寄宋山言
　　　題洋画二絶句　中秋東園宴集分韻得弓字
　　　又得河字　英石硯山歌
　　　對雨遣懷和韻二首　晩秋雜感四首
　　　六言絶句十六首送青叔北歸
　　　讀青叔北歸集戯書一絶
　　　魚梁晚望　經嚴陵釣臺下作
　第八卷　古今詩五十八首
　　　赤烏松二十韻同張超然龔蘅圃髙查客聮句
　　　送查浦入都　送海鹽李明府入　覲
　　　題寫山樓主人墨梅二首
　　　題喬無功餉烏圖　題汪無亢松陰濯足圖二首
　　　題汪無已秋林讀書圖二首
　　　題沈厚餘侍兒索句圗
　　　題郎與賢多麗圖五首
　　　贈嚴星如　贈頋渭符四首
　　　閏月朔日偶成　海棠歎五首(并序)
　　　寄張鶴洲先生六首　題楓江漁父圗二首
　　　題汪樸画　題雪中山茶画扇
　　　莱𥜗叔席上觀樂同禹平卓崙賦五首
　　　偕水村育齋南歸初出齊州途次口占
　　　張夏　陷灣泉
　　　過任城　題趙子固水仙
　　　贈眼醫方叟　為水村題采桒美人三首
　　　采桑女　調育齋二首
　　　午日過夏鎭聮句　夜發新開河聮句二首
　　　瓜步阻風聮句　丹陽觀競渡聮句
　第九卷　古今詩三十九首
　　　抵舍　六月張燈口号二首
　　　送水村育齋偕游滇南四首
　　　題列子御風圖　秋日訪王東巖明府適弄珠
　　　　樓落成因賦二首　題紀山秋林抱琴圖二首
　　　題客子吳船醉吟圖二首
　　　爲紀山題南渟画　當湖李潛夫馬和衷兩孝㢘
　　　　各抱髙節邑人請祀鄉校沈客子首倡兩俎詩邀
　　　　和因次其韻　送元上人㳺廬山
　　　題金聖歎詩牋　題鑒微上人折枝蔬果
　　　京口阻風二首　同十八弟登金山
　　　天門　登石鐘山
　　　舟中不寐聞孤鴈哀鳴有感而作
　　　馬當山阻風　補田婦詞二首
　　　為禁嵉題黄葉老人詩卷
　　　題賈黃州百石圖四十韻
　　　楫堂索題秋林聽泉圗即以四字為韻各賦五言古
　　　　詩十六句　題竹林書屋冊
　　　題碧川竹塢攤書圖　鄰犬
　　　怪鴟
　第十卷　古今詩三十六首
　　　以武夷茶餉穗園穗園以葛粉見荅因賦長句
　　　送補山赴楚幕　碧川以岕茶見貽走筆賦謝
　　　盆蘭忽放同心並蔕二花各賦一律
　　　余詠蘭二律同人和者甚衆聚緱謂與奇芲寫照以
　　　　不用仙姝美女草木禽魚蟲豸相比者為髙因再
　　　　各賦一律　題三緘齋
　　　三詠同心蘭　並蔕蘭
　　　醧舫老梧為大風所摧枝葉零落感而賦此
　　　穗園以白石榴花索詩戯賦一律
　　　病後自遣用水村韻　題画二首
　　　寄調潛竹納姬三首　小池水深荷花至秋始盛賦
　　　　此志感　寄樊涇
　　　自適　閉門和碧川韻
　　　碧川叠前韻見贈走筆奉答
　　　水村近詩手筆髙妙頋猶深賞拙作此則歜芰之嗜
　　　　也病後無聊撫今追昔感慨以之因成五言古詩
　　　　三十韻題倚晴閣新稿之後
　　　小園𣪚步　晋民碧川過訪留飲小齋晉
　　　　民有詩紀事即次原韻
　　　叠前韻索碧川和　秋日偶成
　　　立春日病體少蘇偶賦二律
　　　　嵉以巨鯽二尾見贈口占奉謝
　　　羅浮蝴蝶歌　晉民見和羅浮蝴蝶長歌一
　　　　篇逺勝拙作因取前詩未盡之意再成一歌
　　　題雪夜問酒圖　題陸平仲小照二首
笛漁小槀目録畢
　　　　　　　　　　　　　　　男(桂孫/稻孫)同校
　　　　　　　　　　　　　　　　孫男(振祖/賜書)覆校
笛漁小稾卷第一
　　　　　　　　　　　　秀水　朱昆田　西畯
　　　西湖
水仙祠字沒平蕪寶所山圍異給孤白塔亂堆歌舞地青山
舊繞帝王都好風昨日又今日新漲外湖連裏湖安得六槗
重插柳飛花徧撲酒家壚
　　　登康山
五三六點社公雨二十四橋商女樓我上康山髙處望鰣魚
綱已發瓜洲
　　　劉撫軍席上咏珍珠泉二首
石家銑谷三斛漢苑金莖一盤可惜㢘泉明瑟主人不愛珠
官
東西牆岀復入大小波渟忽跳落花不知幾曲漂過明湖七
橋
　　　西厓歸自桂林訪予長水不值而去三首
詩人磨蠍是身宮到處相隨有五窮万里歸尋雞黍約片帆
眞似馬牛風蠻煙瘴雨今無恙竹屋秧田恨未逢忽憶去年
當此際吟情恰在兩湖中
手持秋卷哭黃埃君走浯溪我却回悵別忽驚雙歲换傷心
不見尺書來㫁無巨手爲推轂獨有長䰅解愛才(西厓有老奴曰/勤豐眞蕭頴士)
(之僕/也)舟過三湘沉楚糉定知弔屈有餘哀
千金𣪚盡烏裘敝一榻横眠白日長我輩未能齊得喪俗人
求備到文章平生碌碌輕餘子歲月堂堂歎幾將二頃若謀
田負郭不教作賦擬前揚
　　　寄魯松江
江村長日臥三椽生事蕭然絶可憐歳熟仍書求米帖市喧
因想買山錢尋花借馬吟情健留客聽泉地主賢準擬中秋
月圎候顋魚筐蟹醉深筵
　　　次韻荅蘅圃
逺夢漁竿投柘步石城三槳打春暮一笑欣辭沒馬塵歸向
煙波伴鷗鷺長腰江米炊紅蓮大袖田衫裁白布易野直追
羲炎民酸寒戲學島可句有時下帖招溪朋細君除釵付酒
庫弄水競采芙容花結巢同醉海棠樹大戸分曹鬭酒兵小
蠻隨地攜果具分湖圎泖恣還往細雨斜風何足懼馬椴𬗋
蟹壯可釣桃莊黃雀肥堪捕上郷水田足收割準擬開筵落
場圃仙郎吟屐何時歸好傍梅花溪上駐結鄰莫忘往時約
避俗要當如脫兔我行到䖏有杜鵑夢魂不踏天涯路
　　　孤山拜林和靖墓
鶴語聲譍隔嶺村孤亭寂寂倚雲根一坏荒土埋詩骨幾樹
野梅開墓門剰水殘山悲往事暗香疎影欲銷魂斜陽回望
皆陳迹試覓漁樵與細論
　　　㝢昭招同西厓泛舟湖上得六絶句
湖雲湖雨移單櫂愁水愁風換夾衣除却顚狂二三子誰將
眠具出城扉
茶籃酒榼攜蔆角漁弟樵兄唱竹枝始悔紅塵長插脚十年
纔得一軒睂(蔆角香/山童名)
擘絮雲遮紅杏寺帶絲禽泊紫蔆灣好景眼前誰画得徐熙
花鳥郭熙山
山光水色尋常好看到月明景愈奇瑪瑙坡前波浪闊水精
丸湧碧琉璃
數錢不用瀝春灰脫殻鵝兒瀉臘醅犯卯未醒人正勌楊梅
如雪隔江來(白楊梅産/蕭然山)
月明風熟筕篖路飯細魚香䓿萏天一片煙波抛不得牽船
日日住湖邊
　　　抵舍三首
倦客歸三徑長貧薦七蔬但令巾有酒寧歎食無魚夢斷邯
鄲枕閒乗觳觫車故郷風日好揮手謝嚴徐
蕅蕩圍溪面柴門縛樹身重招逃酒戸小醉落花晨倦以石
為枕狂憑草作茵我生百無用甘作太平民
似鳥初辭笯如駒乍脫銜謀生無上策託命只長鑱穀賤糧
仍絶愁多酒未緘蕭然在郷井終勝駕車帆
　　　過演溪書屋
棊閣經牎倚亂坡春風隨意發髙歌舎前舎後梅花放閒往
閒來酒伴多古様寛衫裁白罽新方小釀瀉紅螺日長無事
須尋句第一先防熱客過
　　　有感
深紅落盡只長吁十載相期計本迂咫尺花源迷徑路年時
桃戸記根株溪邊枉結千絲網袖裏難尋一串珠幽恨欲消
消不得擬將心事付圎蒲
　　　南渟至自清溪出示黒蝶齋近詞和演溪老人韻
庚申接月客京師長記挑燈夜雨時感舊最工長短句倦游
還著苦辛詞氈衫席帽愁邊老鈿合金釵萝裏遺莫怪相看
倍惆悵年來儂亦鬢成絲
　　　南渟歸淸溪久不至以詩招之
一艇淸溪擁亂蓑早將聲利付東波夢魂久矣名山約貧病
兼之好事魔小屐幾時陪謝客嬌兒终歲倚鄒婆(見香/山詩)洗車
雨過秋身健埽漑軒牎待爾過
　　　夏日村居二首
小溪新漲水泙泙竹傘芒鞵自在行滿意插秧三寸雨連村
煮繭十分晴郊童近喜無仇餉沮叟新来約耦耕早謝軟紅
塵沒馬嬾將心力事浮名
隻雞斗酒話新桑得馬亡羊絶較量衰病何堪徒校走夢魂
不羨甲科郎文章報國談何易貧賤驕人計本良坐哭行歌
君莫怪丗閒原有接輿狂
　　　初秋風雨兼旬南渟再過草堂賦此志喜
往来盡放形骸外爾我原非勢利交把槳細撶蔆葉路持杯
同醉海棠巢荒涼病橘千頭種跌宕新詞十手抄籬角泥深
無客過愛聽風雨響檐梢
　　　小齋聽雨同南渟逺士分賦得𧖟字
悲秋時節雨方酣自覺年來百未堪病久頭垂如中酒愁多
心嬾似眠蠶滴殘千里初回夢點破三生靜裏參枕上魚經
看已熟臨溪待結小圎菴
　　　次演溪老人韻送南渟之白下
片㠶又指莫愁村風物江郷試一論𬗋鱖飛絲堪下箸黃甘
落爪欲開園別多作惡須清聖病不禁秋是太元(髮神字太元/見内景經)寂
寞湖邊三畝宅籬根分井付空言
　　　九月七日同逺士飲菘塍齋
定酒招強戸烹雞破小齋因爲豪士飲笑脫隱居釵冒雨移
亭菊尋山貯蠟鞵故郷重節近吹㡌好相偕
　　　題查客羅裙譜
紅絲小硯試煙丸鈿鏡朝朝對伯鸞解道羅帬新譜好曹家
碑背記曽看
　　　贈錢武子先生
先生七十鬢蒼然合在人間作地仙留客每沽深巷酒分題
時聳夜寒肩苦韲江外傳新法子蟹柈中叠小錢老去飛揚
尚如許何須更讀古苔篇
　　　宿橫塘
淒斷更樓末尾聲烏篷七尺太愁生横塘一夜風吹雨郷夢
如何作(去/聲)得成
　　　次韻荅耕客蘅圃
歳歲江南一解装酒徒迎客小山旁病来猶倒三升榼醉後
同眠六尺牀鉏菜幾時分痩地叉魚只合老寛郷夜凉西北
頻牽夢苦憶庭闈鬢欲霜
　　　題蘅圃西湖雨汎圖三首
自炊荻米煮香菰船尾長攜酒一壺此樂吳儂頻入萝算来
眞箇負西湖
棃花邨口雨愔愔裊裊魚絲一半沉記取他年支竹傘寶雲
横處約相尋
花南水北結湖莊雨過風吹蕅葉香冷境自來歸客少桃漿
誰奠水仙王
　　　次耕客韻即送入都
三李君最貧連年走東西歸囊薄似葉一手能提攜社日哭
慈母丁年悼賢妻數椽初卜宅信宿辭花谿江城住未久又
蹋渾河堤帽帬風獵獵裘袂霜淒淒冷人趂熱官何異稻作
韲大笑蒙莊子物我安能齊車亦具雙輪馬亦卓四蹏獨有
落魄人周行多窮迷曉驛三十二腷膊荒山雞棗林覓草店
北酒開缾泥旅枕歸夢濃定憶桃郷犂卦爻畫平田棊局布
方畦撥穀出苦口村尾朝朝啼吳農良可樂何必登金閨為
想耦耕暇折松代揮犀枯荷裹紅飯老節搜靑藜南歸計若
遂尺𥿄先緘題
　　　再叠前韻送蘅圃入都
貧别眞可哀月魄沉天西酸薄酒一杯臨行教重攜索去計
亦得傭舂對梁妻所以連夕夢夢必尋清谿歸興不可遏如
決河之堤君車又將駕風鐸聲滄淒急雪打吟袖凍手挼橙
韲勞舟發秦淮倦馬嘶青齊肩經長安游祝嵗操豚蹏回思
紅蕅莊一􁦭荒煙迷春水浴花鴨秋燈鳴莎雞此景絶可愛
芒屩衝吳泥勸買春耕犍搶雨同扶犂早種韭幾棱晚収芋
半畦不如歸去好飽聽林鵑啼花機響迴織軋軋停深閨粲
然發一笑笑齒明如犀人生行樂耳安用宵然藜唯當檢蕊
書一一爲籤題
　　　三叠前韻與蘅圃追話舊游
歲月如奔流一去不復西歎息十年内親串長分攜平生万
里游入不謀諸妻結交得龔五登涉窮山谿兩客舊燕館三
過前隋堤酸寒帽擫耳哦詩聲淒淒求名等說餅欲速空吹
韲嘈嘈雜竽音抱瑟徒干齊去來埃風中不惜羸馬蹏臼日
似夜行往往要路迷䙰褷拳足鷺吚喔斷尾雞春晚歸故園
竹篙插蓮泥耦耕約沮叟同扶牛後犂夏稅望麥隴秋租登
稻畦百指得一飽滿屋無飢啼朅來次畿曲訪道尋石閨薇
省十日留痛飲黃支犀歸人捷于鳥土甑仍羮藜寄爾村居
圖一作驚蛇題
　　　題蘅圃擔花圗二首
花擔春來慣款門尚留小墢護香根沉吟欲傍妝樓種絶勝
歐家插画盆
翦翦鮮風坼小苞捉團蝴蝶趂花梢山居要術如尋得種樹
方應手自抄
　　　題耕客行脚圗二首(并序)
碧雞狂道士謂耕客是前丗廬山種菜僧也耕客遂彂願于
十年之後重尋匡俗屬画史寫行脚圖篆癸酉二字于瓢以
志入山之期焉
卯君顦顇㘴詩飢(耕客小/字卯君)笑著三生片佛衣燒硯舊曽煩画史
打包又欲問禪扉
虯枝六尺挂楠瘤夢裏名山恣意游遲我十年㛰嫁畢去尋
廬嶽舊園頭
　　　梁谿華胥爲蘅圃寫僧裝小影侍以雙女一拈花一
　　　　奉梵書取心經色空二語曰雙是戲題絶句
一雙天女玉差肩卑鉢羅花貝葉篇若使香門盡如此丁年
儂亦願逃禪
　　　逺士以玉貍見餉戲作長句
腐儒齒牙習藜藿久與粱肉成疎索三旬九食歎不飽漸看
骨瘦頭圍削朝來食指動不巳日午中庭啅乾鵲蔡子初自
吳興來餉以玉貍涎已落老饕不暇計利害急命􁐦奴洗鐺
杓細君揺手戒勿食驕兒挽䰅苦相攫箬包麫裹加糝蒸絶
勝羊羔灌杏酪約升香飯炊吳秔夜闌飽送如塡壑幾年夢
想苕中遊至今未果扁舟約此行何難故踟蹰食言屢矣寧
無怍青鞵布韤及早春與君同試游山脚
　　　喜晤辛齋菊隱樗菴三先生即席分賦二首
迎寒尋舊雨入夜話鄉關埽榻竟須住抽帆未許還細傾官
字盞蹔解旅人顔輸爾吟情健清才不可攀
土炕添䕸火寒㕔對雪天墨塲甘袖手酒戸敢差肩歳暮嗟
爲客家貧怯換年蟬連今夕語早見蠟花偏
　　　過姊妹橋
十二樓空徧野苗女郎花發鬭嬌嬈舞衫歌扇銷磨盡孤負
風流姊妹橋
　　　清溪訪南渟
花深疑是避秦村映竹臨溪見笑痕破屋數間堪送老晴山
九點正當門秫田未買巾無酒菜圃初治芥有孫歸去南湖
欣共載船頭落月巳如盆
　　　用王臨川贈曽南豐韻寄蘅圃
我交天下士龔子信奇最下視九州人聳身若登太萬里歎
絶迹孤標出埃壒才大猶江湖細不擇畎澮辭吐春空雲態
度何杳靄便便十圍腹貯書如塡廥髙言盡新獲一一不可
汰嗟予十年來隨風任漂沛結想山水間抽身塵土外此願
久未果何異足受鈦乞食走四方山資向誰丐我狀劇可憐
我意疇肯㑹抱玉鬻諸市作合苦無儈寅年到于今行人歲
致禬唐風歎無衣杜陵歌有妹所幸同學中如子足倚賴嵗
時勤問遺菽帛雜金貝勸予學從軍勉力荷戈祋儻能立少
功聖澤自汪濊焉知鎩翮鳥乗風已難翽逝同麋鹿游長林
憩蕭藾去來紅塵中寧能免狼狽生事殊悠悠天道亦昧昧
長袖困短舞到處均無奈齊門遂吹竽越人竟滯㿃俯仰逐
時好口腹爲心害蹭蹬名塲中否極不逢泰覽子述懐作恍
若聞清籟夜牎百迴讀燭盡復燃糩譬之飲露蟬迎風𣣔靈
蛻我詩非大手自顧誠微蕞急思從子游舊學鉏荒艾去日
一以多來日眞足愒𬗟子北征時雨雪正滂霈千掖縫狐裘
衝寒蕩行軚煙霧埋江山瞻望眼迷􁢂回思武林春南北峰
蒼藹吟身在輦轂歸志託渦瀨屈指上巳前定當返征斾湖
魚墜釣肥最好郎官膾酒軍遇詩敵彼此相磨蓋時時出銳
師賴有沈與蔡(謂沈南渟蔡/逺士二子也)邾誠小國耳淺陋比曹鄶幸毋强
凌弱請以小事大執殳効前驅亦或挫利銳而子居中堅援
桴惟視旝策勲詩早成清風響杉檜與其飽憂患何如具麁
糲湖山放浪行永日弛巾帶雅集繼西園粉墨可圖繪
　　　送樊谿之泰安
酌君以蓮花之酒贈君以竹節之鞭春陰漠漠泥路滑傷心
早是迎梅天嗟予十載屢行役征衫著破芒鞵穿長風驅沙
騎北馬髙浪駕屋乗南船往來萬里飽憂患白髮久矣抽蒼
顚歸家一載謝人事竹牀蒲褥長髙眠郷里小兒肆嘲笑俗
人與我原無縁惟君日日肯過從紅藤杖挂靑銅錢認旗沽
酒藉草飲脫略禮法無拘牽屈指曽無三日別坐必接席行
差肩忽聞束裝走齊野雙淚迸落如春泉上巳後清明前風
吹雨打花信歇南浦送君眞可憐檣竿巳插帆巳挂相看無
語心茫然菖蒲酒熟江榴發待爾同開解糉筵
笛漁小槀卷第一
笛漁小槀卷第二
　　　　　　　　　　　　秀水　朱昆田　西畯
　　　得畊客都下書云首夏歸桃郷喜而賦此
去歳送君桃葉渡紛紛雨雪江城暮今歳憶君梅花谿落紅
如雨成春泥一春飽聽雞頭鶻為怕愁多睡連月陌上開殘
似面花水邊不見湔裙韤桃郷寂寂無人烟古水百折流涓
涓吳牛兩具犂兩架結鄰並蓋茆三椽萬里知君遊已倦逃
名舊日曽燒硯試思紅塵插汙脚何如白水下釣線朝來門
外傳素書發函伸紙心顔舒書言南歸計已決春尾定得栖
林廬牛車曉出青門道拄杖無邊堪寄傲不將澹面對公卿
只辦清樽共傾倒春山筍蕨如蜜甜朱藤百尺緐花黏人間
冨貴何足數吟興從敎日日添
　　　出門示逺士
年來乞食走連連一飽何由謝俗纒懐刺復游鎗脚郡載書
止借橛頭船半家寒骨愁無賴幾緉芒鞵著屢穿安得與君
尋舊約租牛同種上鄉田
　　　過白蓮寺
梓樹花開講寺門琉璃照殿晝昬昬牆邊古佛存泥骨壁上
番書滅漏痕入社詩篇同隔世故人墓木走長根淒涼舊事
憑誰說翦𥿄難招散客魂(亡友沈武功讀書/寺中今十五年矣)
　　　萬安橋候潮
華亭昔載秀州版相依有若齒與脣一從行省畫江浙民分
壤錯猶爲鄰我來破荒始辛酉於今三度浮輕䑳萬安橋邊
水似箭憂心繹繹蠶抽綸船頭拽􁫸尾捩柁撐拄復用雙篙
人奔流不受兩岸束其勢桀驁來無垠客舟到此每小泊偃
杠且復留逡巡自潮始生候潮落日影過午還加申十五年
來走万里不測屢涉魚龍津沙頭長跽謝河伯荻夾再拜祠
江神前年髙郵湖水決堤口百道如鎔銀舟師歌笑一不戒
幾與川后爲編民當其痛定乃知痛垂堂之訓非無因所願
衣食得麄足三椽一席寧棲貧㝷常不出數里外牛背穩臥
行何㸪未須切切愁行路長作江郷自在身
　　　魯松江餉鰣魚
楊花落後到江鄉脫網鰣魚白似霜馬上裹氷初入貢雨中
穿柳忽分將行㕑亦解和鱗煮緩帶先拚恣意嘗太守新來
招一戸官齋直欲醉千塲
　　　競渡歌
白龍潭圎如鏡年年五月龍舟競市上紛紛走少年未到五
月先斂錢今年龍舟更加様擔酒椎牛集丁壯競兒醉飽笑
豢龍一一乘潮能䞟漲五月五日天氣晴空城倒巷奔吳傖
人頭戢戢如束筍人聲隱隱如飛蚊或聚如鬭蟻或散如驚
麏朱樓臨水簾半開紅牎小舫連翩來盤雲髻滑金釵溜窄
袖衫輕白苧裁琥珀光傾大小瓮定州瓷盤出氷鯼命縷新
纏五色絲香蘆小裹九子糉醉眼爭看日端午春雷塡塡聞
打鼓龍頭卷晴波龍尾攪素浪吳綾翦作旗蜀錦裁爲障競
兒把槳各竦聽疾徐恰與鼓聲應鼓聲徐輕撶緩棹閒以舒
鼓聲疾長招斡波無一失忽然趁勢眠水中似欲入水㝷龍
宫四圍觀者盡失色蹶然而起何其雄亦有好事者買鴨投
龍潭鴨頭乍沒水羣龍爭來撏標竿一丈船心矗直上竿頭
齊詫速斜懸倒挂比猨猱橫身更以竿摩腹復有快船紛如
麻名爲護龍森矛叉茸城俠少好身手各逞長技交相誇須
臾日落龍舟缷細柳纏頭口瘖瘂舟沉野港人始𣪚我聞此
俗尤堪詫此俗江湖傳已舊淫風最是吳人狃枯槁忠臣不
可招婆娑少女安能救今春連月雨不収大小麥子皆無秋
急宜插秧向田頭何為輟耒事嬉游當年元江陵作詩諷競
舟岳陽刺史賢百舟一不留我作此詩非夸稱亦欲竊比元
江陵
　　　題荷包牡丹
小包輕縷蹙紅羅一一緘愁貯恨多籬落自憐顔色好人間
姚左待如何
　　　題槎客畫扇二首
滿槽春水漲蒲萄浪闊波肥駕小舠記得天門山下路江魚
如雪鱠蘆刀
歸向漁村作釣徒湖田幾棱足支吾黏天髙浪魂猶悸愁見
江南萬里圖
　　　飲心在齋分得花字
每嗟相見似團沙卯飲渾忘到日斜未肯逢人輸酒戸不愁
受病在脾家倚聲欲和短長句(陳子允文出牡/丹花詞甚工)乞畫定須凹凸花
(張僧繇画花遠視作凹凸狀近/看却平曹子十經頗得是訣)西郭還扶殘醉去迎神隊裏逐鈿車
　　　蘅圃寄竹根杯
朱生飲家稱小户終日多不過三蕉性雖不飲喜人飲愁壘
每借生春澆傾家一釀一百斛觥船斗醆羅深宵酒徒醉眠
若魚貫快意寧頋家人枵今年一貧不可奈種種已為官租
銷官哥汝定不可得無錢更買宣皇窯景德新瓷價亦貴鬭
雞舊様仍輕描楠瘤杉癭但臃腫椰瓤楷節非堅牢吾鄉匏
巵最晚出五峰死後魂難招每因酒事覓酒具牀頭但有顔
生瓢龔五知予嗜奇最竹根十節精鎪雕或作折枝垂果實
㦯作細草抽苗條或于古藤竄鼯鼬或于叢棘棲鷦鷯秋蟲
一一列瑣細怳若趯趯還喓喓水邊老屋足幽趣松牀菌枕
同香寮此杯雅與野人稱罟師簑友分頭邀銀杯羽化何須
惜長把荒齋破寂寥
　　　落帆亭
又攜書卷走風塵録別誰行酒一巡惟有落帆亭畔桞尚將
青眼送愁人
　　　和逺士無題六首
每嗟相見太匆匆一片紅牋恨未通幾向小梯行細步爲憐
宋玉在牆東
細細輕帬薄薄衣斷人腸處緫依稀温幃願結交加夢化作
雙雙蝴蝶飛
燕釵新綴小於菟五色絲纒八角符午日龍舟看勝會者番
抛却繍工夫
幾日無心奉阿􁣰密書草草背人題書成最恨無青鳥獨上
南樓帶粉啼
匆匆過盡可憐春収淚還將粉臉匀鏡裏但留顔色在他時
好作比肩人
小股平分九子釵雙飛願作並頭鞵如何抵死催人去悵㫁
長安十二街
　　　題聲山仗劒圗
查生讀書如破竹查生飲酒如淋灰撐腸何止五千卷空腹
一倒三百杯好色亦如書與酒空中延想珊瑚釵圎珠三斛
安可得只憑画史為良媒羅帬細細衫葉葉玲瓏小髻梳慵
來㾌琴一張錦爲襆澀劒一把銅生苔有時嫣然出秀句紅
絲片石生光煤酒邊記曲喚娘子歌容宛轉聲徐徊人生如
此足快意安用九陌衝黃埃
　　　京口阻風
江燕風中飛江豚浪中舞瓜洲對蒜山有檝不敢鼓久知踏
浪危不若歸踏土飢復來驅人歎息貧士苦
　　　露筋祠
水面紛飛豹脚蚊荒祠寂寂倚湖垠髙舸滿載西江女猶復
含羞說露筋
　　　寶應
八寶湖中水聲同万馬奔浪髙城岌岌堤滑雨昏昏人以魚
爲飯家惟荻作門十年昏墊苦有口向誰論
　　　題東川先生讀書秋樹根圖
秋山骨崚嶒秋水流浹渫西風烏桕樹冉冉舞紅蝶境冷人
不爭日與空翠接先生乞假歸東湖清泉白石無處無由拳
自昔讀書地一峰老人曽作圗
　　　題明妃出塞圖
馬上琵琶聲最悲漢宫無復有蛾睂丹青不是汚顔色爲乏
金錢買畫師
　　　送客子歸平湖
悵斷家山未得歸深秋作客計全非霜楓落後烏蔆老秔稻
熟時黃雀肥小榼三升傾別酒新緜一稱補征衣輕鞭短鐙
輸君決冷夢空尋舊釣磯
　　　和題硯溪紅豆書齋五首
幾束荒茅縛作亭笆籬宛轉勝雲屏更添小閣疎花外恰對
何山九朶青
早稻収時堆滿門齊民要術篋中存閒田幾棱舍南北不讓
西風碌碡邨
吾家殳史兩山東小小莊窠與此同細雨衝泥跨秧馬肥波
射鴨把桃弓
硯溪小隱吾曾到紅豆書齋亦再過城市山林俱秀絶不歸
君意欲如何
經義紛綸井大春每聞妙解脫陳塵一􁇋舊有葑門宅擬作
亭前問字人
　　　珍珠泉
中丞官舍第三泉水面跳珠顆顆圎小舫不妨牽㟁上羣山
無限落亭前舊游欲說還同夢勝地重過合是縁十七年來
成厎事鬢絲如許實堪憐
　　　張上舍盛誇亳州牡丹逺過洛下因賦十絶以紀且
　　　訂探花之約焉
洛下家家種牡丹歐陽小譜舊曽看年來寂寞花王國譙邑
春風綻滿闌
好種曽誇九十餘花名記得小屏書若於雙桂堂邊見雙桂
樓中也不如(上舍所居曰雙桂堂錢思公於雙桂/樓小屏上載牡丹佳者凡九十餘種)
花外春春列小筵每因客到興尤顚待尋穀雨前頭約日下
叉頭百个錢
天生花葉出尋常一朶傾城插晚妝好似玉環微醉後沉香
亭下舞霓裳(太眞晚妝亳/花之上品也)
小小燕支染玉盤徐熙崔白画應難虛黃夜點宫人臂莫作
楊家一捻看(花色如玉有丹砂一點著於瓣上每花/一點每點不同土人謂之燕支點玉)
輕紅淺緑破天慳無限名花盡貶顔淳化街頭新様好春游
不上大房山(緑牡丹惟大房山有之亳州/新産緑水紅蓮其色尢奇)
姚左紛紛未足論支紅孟白變陳根不妨數十千錢買池館
栽看到子孫(支紅孟白皆/花品之佳者)
斬新瑶朶出僧區月下看來色似無試比白家花更好不須
爭賞玉盤盂(健上人種花色如雲/母土人謂之健白)
新來學得漿花法欲把千株種廣陵他日紅橋傳勝事不教
芍藥數龍興(翦牡丹嫩條和熟土封裹謂之漿/花上舎欲以是法移千木於廣陵)
梅花溪上徑三三歸夢濃于酒半酣見說接花開亦好與君
分種種江南
　　　晚步泉上
難得人生十日閒行吟頓覺旅愁刪珠跳的的泉中水螺擁
層層郭外山魚檻坐看長線裊石橋望㫁小門關狂思弄水
偷船去北渚亭邊一往還
　　　次止淵病起二首
尺作齊東客來看歷下山論交得同調終日話鄉關藥物非
容易詩篇賴往還朝來成健起唫卷待君刪
文章乖俗尚丘壑寄吾情窮鳥初成賦閒鷗舊結盟新愁來
似瘧歸萝重於酲幸有郷門老新詩照眼明
　　　夜萝
夜夢不知逺忽然侍庭闈父兮課我書母兮攬我衣怪我書
去手憐我衣減圍愁多學易荒客久身不肥語我懸望切何
為音信稀哽咽欲置對急雪𫾣牎扉覺來淚飄枕殘燈寒無
輝
　　　咏史二首
瓠子秋風信手裁須知漢武是雄才侍臣縱有枚皐在一字
如何代得來
見說三神路渺茫歳星偏愛近君王若非麄識神仙字那得
長爲漢侍郎
笛漁小稾卷第二
笛漁小稾卷第三
　　　　　　　　　　　　秀水　朱昆田　西畯
　　　元日立春和逋客
元日逢春首重回東風眞解帶愁來浮身似梗歸難得郷夢
如雲撥不開歷下忽爲三月客江南巳放五分梅椒新菜細
官㕑出且復含情進一杯
　　　又和止淵八首
年年爲客淚沾衣擬結茆菴訟昨非我與世間何所戀春當
好處肯忘歸半湖插竹分蔆蕩長線懸藭坐釣磯麤飯濁醪
原易足厎須步步踏危機
客況淒涼若箇知翻雲覆雨實堪悲休嗟丗上憐才少自怪
年來見事遲漁釣夢尋郷路逺江湖興引早春時官齋無計
消長日算盡分先兩路棊
老親此日定淒然兒女何人在眼前終歳但聞長太息開春
不算小行年曽跨禁内三花馬未有囊中一个錢歸去含飴
弄孫子玉堂茅舍緫隨縁
二分頭髮已先秋乞食頻年歎逺游窮是舊交何忍送春如
過客不能留三椽擬作歸休計一劒渾忘細碎讎浮丗功名
安足數幾時眞得卧林丘
逢春已覺客愁添爭奈空中又撒鹽八口飢寒無可訴一生
貧病每相兼只憂屋裏琴書蠹更想山中筍蕨甜南客東來
方幾日早于夢裏覓郵籤
去年江南作好春芹芽蘆菔登柈新挽䰅未嗔兒女問把酒
聊潤窮愁身家中自從貧作別囷内豈有陳相因病妻驕子
久無耗淒斷客懷惟此辰
安得身同脫網魚載書一輛雇牛車全家穩下江南路三畝
將營水北廬春日春花香細細秋原秋黍熟與與算來只有
爲農樂不向天涯歎索居
北望京華南望郷今朝顚倒著衣裳夢魂來往各千里骨肉
飄流非一方架上任從書卷亂筵前不放酒杯狂客中元日
眞無賴矮𥿄裁詩細作行
　　　送王秀才之明州三首
魯酒由來不醉人銜杯且復話逡巡自憐客況眞蕭索愁裏
看看又一春
花滿江南鶯亂啼燕來新筍迸吳泥每因送客郷心動也擬
歸尋舊藥溪
東南山水數明州二十年来夢裏遊君到西亭休悵望江瑶
入饌最風流
　　　送廣文韓生之官符離四首
詩成即席韓公子客到無氈鄭廣文休道韲鹽半帬屐經師
如子亦超羣
符離學舎小於舟醉後休嫌屋打頭猶勝長安宦游子一生
辛苦事王侯
年少無妨作冷官他時九万看風摶好攜才子珊瑚筆暫對
先生苜蓿盤
故園此日正芳菲油菜花黃豆莢肥儂是天涯斷腸客好春
時節送人歸
　　　官園種菜呈丹徒公
宫園蕪不治百草各自長公來一散歩惜此數畝荒乃招雙
畦丁令棲亭之旁一月酬千錢直與功相當手把鴉觜鉏痩
地看飜將中如易爻畫外若棊枰方桔槹取次成打水池中
央老圃知菜性下種先分行旦夕勤芟除不爲異類傷土䯳
水又甘雜然岀靑黃種之不數日小把分筠筐登盤頗香滑
把箸恣意甞頓今東南客不想筍蕨郷菜根有妙理此味期
勿忘
　　　首春同逋客止淵陪丹徒公晚坐珍珠泉上二首
閒隨杖屨過椶亭雨後看山分外靑隙地栽花煩畫手(謂逋/客也)
荒畦鉏菜課園丁撇嘗欲試羅家酒煎點教依楚客經莎坐
苔行談轉劇一雙蝙蝠撲牎櫺
紅香片片逐晴緜緑樹陰隂四月天燕子低斜風力峭魚兒
撥刺水痕圎已令巧匠裝輕舫況有吳童輥蜀絃門外七橋
煙景闊不妨乗興一洄沿
　　　食鯉魚
水南老楊飛白花水北弱柳垂鬖髿風吹水面作萍子下有
水族紛如麻螺鰕瑣細不足數棄之無異池邊沙盤針擘粒
下長線小魚岀水何紛挐老魚狡猾不受釣揺深舞闊誰能
遮臨淵羨之亦已久每思手挺風中叉朝來第一指忽動起
聽池上聲喧譁老魚擺子恣跳躍豈知失水眠枯槎蠻童拾
之貫以柳尚看巨口開呀呀錦麟由来三十六當塲一道曽
無差饔子受魚揮雪刃蜀薑吳豉還教加銀丁小簇飣桞菌
玉箸寸斷添蒲芽更令開缾瀉羅酒七雙竹梜柈中扠赤鯉
於魚本凡品詩人入詠同鱨鯋吳儂半載住北地遂覺此味
眞堪誇堂上主賔正歡噱水中鱣鮪應咨嗟
　　　喜小舫初成和丹徒公二首
官齋爲有漁竿客小舫裝成似越舲柳下泊時靑作纜水邊
行處緑開萍扣舷共限詩三刻放槳還傾酒一缾湖上自來
風月好萝魂先到水西亭
小舟只在畫中間洗盡風塵十載顔髙著篷兒縁放釣不安
牎子爲看山一條泉細流花圃百頃湖圓近水關何日煙波
歸倦客􁉞船來往逐魚蠻
　　　嘉禾篇
翠輿去歲東方過放丁減賦流恩波中丞十二分山河神羊
一角冠峩峩大賢爲政平不頗飲水拔薤除煩苛憂民之外
心無他初時飢者肩相摩拜疏請發常平　為粥食飢飢者
差(蒼何/切)如以良藥投沉疴流離還集居則那租牛合耦耕陂陀
穜稑髙下種不訛東土寸寸無荒㽨天爲我公隂陽和凶年
樂歳在轉睋今兹美麥復美禾一莖五穗抽駢羅子粒堅好
光璀瑳黄塵六月驅疲騾齊東去來同投梭下騾入田親爲
攞到手不敢微拖挱農言到處垂蓑蓑入眼乃識言非詫(沇/人)
(謂欺/日詫)幾日風打雨復搓幸有神物爲撝訶亂水赴壑流逶迤嘉
禾得雨益發科屈指秋熟只一俄大車滿載膏盛􁛃内盈箱
囷外籬欏如山䖏處堆荘窠主家客家爭臿䑘秔炊香飯穤
壓醝餘粒出磨爲饆饠秋原作社舞傞傞黃童白叟聲囉囉
催租不聞縣吏譁(胡戈/切)此地遂為安樂窩太平上瑞眞堪哦九
茎靈芝雙頭荷豈若此禾生滿坡天公雨粟曽幾何異畝同
穎焉足多翻書古少五穗歌歌以紀實非云阿翠岱之石髙
嵯嵯我歌一勒永不磨
　　　對菊
亭菊初移檻官齋共舉杯但聞香散處亦有蝶飛來較戸多
多飲分盆細細開公無留案牘客喜占池臺(珍珠泉在官舍面上有/亭對千佛山予館于此)
異種先春乞低叢入夏栽(癸辛雜識載菊花于梅雨時取嫩枝插土作/低叢覆以小棚無不活者今年頗用是法)煮
灰除蚼蠓(蟲之食菊者齊/魯間呼為蚼蠓)養葉接莓苔(善養菊者必留葉/護根謂之脚葉)連日籬頭
望西風歷下回客窓眞爛漫佳色出汙莱忽計繁星並俄驚
亂雪堆小燈停鳳脛弱柳貫魚顋拚向花前醉同傾臘後醅
帽邊須滿插坐末幸長陪爲愛霜𬎼淡渾忘夜漏催夢迴三
徑逺歸去幾時纔吟比離騷屈書翻月令崔靈方搜内策落
蕊救衰材擬作延年計長抛引睡媒采宜防薏苡譜為辨根
荄(抱朴子曰菊花與薏苡相似以甘苦别之菊甘而薏苦本草經/曰紫莖氣香而甘為菊青莖而大作蒿艾氣味苦不堪食為薏)晚節看誠好
流中効夙推(流中見/鍾會賦)自非朱孺子空慕列仙才(名山記朱孺子/服菊草得仙)
　　　次夕復攜酒對菊叠前韻
菊序連宵飲停杯復把杯爲憐花正好且秉燭重来伯雅無
勞勸秋英耐久開雙文抽艾葉五出鏤銀臺(艾葉銀臺皆菊名雙/文五出皆種之最佳)
(者)北地欣初見東籬憶徧栽瓊𬎼分素雪黃蕊映青苔心逐
孤鴻去家惟冷夢回幾年馳道路三徑沒蒿萊短鍤長思荷
長缾舊作堆飢因求鷺股味只戀鱸顋所幸依蓮幕長教泛
玉醅流光成晼晚髙會恣游陪獵獵霜風急丁丁漏水催編
苕嗤我疾織錦怪君纔(盧思道與庾知禮作詩知禮已成而思道未就知禮/笑謂思道曰自許編苕疾嫌/他織錦遲止淵是夕)
(詩後成/故云)莫笑酸寒孟休誇敏捷崔舉觴尋酒格叉手覓詩材壽
客圖須畫(張祠部有十客/圗菊爲壽客)新愁雨是媒盆看移小檻籖特記陳荄
甘杞名雖並鍾潘賦共推(鍾會潘岳/各有菊賦)范村諸種外(范石湖菊譜序淳/熙丙午范村所植)
(得三十餘種悉爲記之明年/將益訪求他品爲後譜云)欲續媿非才
　　　食鮮鰒魚
東海物惟錯㱿屬尤繁衍鰒雖名爲魚實則㱿之選稗販走
四方纍纍長繩繯南烹薦柯肉鮮者難致逺傳聞隆冬時蓬
莱水清淺海戸醉入海利刃産崖癬刺之一不中帖石難再
揃非若蛣螺輩沙面手可撚朅從馬上來腥風吹一翦似蛤
訝乍分比蚌笑更扁中含島中沙上帶石上蘚雜雜排空星
有若巧匠碾連筐付官㕑清泉爲漱洗沸湯脫其肉輕刀去
其皽風味勝車螯何況蛤與蜆吳儂初得甞不復計沉湎昔
人有嗜好往往見前典惜哉烟海珍曽爲兩雄輦我欲易其
名夙恥快一洒竟呼石決明収羅入詩卷
　　　喜雪呈丹徒公
黒雲堆青山風吹雲不動寒氣烈于冬土牛未能送滕六失
職久天意寧肯縱改命付蒼官夜半騎白鳳紛然盛羽衛有
万玉妃從春花恰五岀翦刻覷妙用翕翕厚載危習習陰機
弄灑匀瓦平溝壓重屋攲棟遥天詫鎔銀大地訝流永起看
岡巒沒頓覺宇宙空遺蝗盡入土宿麥久分種以此占有秋
庶可逭飢凍吾公急命駕青絲早春鞚開河排衆議為粥損
清俸朝來豁愁顔踏雪深沒　豐年入吾手命客飲須痛地
爐紅玉然酒琖烏銀重絳蠟燒珠燈花瓷出氷鯼髙談起爭
端得醉即喧鬨直因忘形骸不復計嘲諷公爲一笑解人物
賴甄綜流光弦吐箭游子衣拆縫立雪留師門還山斷郷夢
今春飄瑞葉厺臘懸霧凇(齊地早寒夜氣如霧凝于木上如/雪封條謂之霧凇蓋豐年之兆也)作詩續齊
諺一助歌飯罋(齊人之諺曰霜凇兼/霧凇窮漢買飯罋)
　　　止淵逋客旣和拙詩越日風雪復作止淵又賦二百
　　　字索和蓋欲以強韻相壓也炙硯呵凍復成是作
小國偶致師強鄰遂摟伐我衰已中休衆怒亦稍歇雪意朝
来酣戰氣復浡浡茅簷雀啾啾𥿄牎風䬂䬂細若毛撏鵝紛
如尾斷鷢天意憫三農盡補去歲闕寒喑拳足雞狂吠短喙
猲苦心索荒怪險語恣斸掘爐深添櫟炭徑滑鋪木層午餘
灑更急勢若万弩發飲思覆缾罌冷怯對林樾遥看龍沙度
只恐麥隴沒山中老屋倒澗厎長松折書生望豐年不復惜
凍骨買甕聆齊謡陽春和楚闋廣厦庇寒士眼前想突兀和
氷研麋丸入硯秃棗核吳音共唱和連日快更迭吟成矯首
望忽露半破月天意變須臾相頋但驚咄
　　　食鰣魚和止淵韻
葡萄緑漲圌山曲鰣魚脫網新蒲束罟師雪浪煮霜鱗夜傍
山根然老竹余昔北游出京口鴨觜吳船江上宿銅錢一把
買一尾入饌俄驚挂帆促自從作客舜子郡日聽清泉漱鳴
玉泉中有魚可釣罩魴鯉紛紛緫麄俗豈如俊味來江郷小
糝吳糟紅蔌蔌登柈正值細菜新鳴甕況當春酒熟烹時方
法按食經醉後糾彈罷觥録回思前事倏二載客邊不覺雙
丸速年來妄念汰已盡此生一飽万事足夜闌改席張明燈
哀絲豪竹聲相逐但令磊落倒長瓶何必雲霄誇一蹙中丞
愛客興未已盡出青州從事六雪麪更蒸乳鹿尾氷瓷復削
花豬肉香山妙語不可刋所恨飽來無兩腹
　　　泉上書懷和丹徒公韻
濟水別爲濋百道清泉流我來舜子郡日向泉邊游或如立
素雪或如鳴清璆或如下急雨或如翻名謳或如越練拓或
如楚縠浮或怒而砏汃或潛而深幽或蛇乍赴壑或龍初辭
湫或紛紛絮起或裊裊絲柔水態變万狀對之明雙眸㡬日
東風吹積凍消来不披草試一坐爽籟聞颼颼下有珠万斛
中有魚千頭飛飛下白鷺汎汎浮霜鷗􁐦龍恣拏攫照影枝
相樛其北花樹密其南煙巒稠軒軒丹徒公手挟風雅輈每
攜揶子瓶來放鯿魚舟支鎗燒落葉汲水煎風漚良辰多樂
方美醖無停酬有時窮逺目接足登髙樓以兹磊落人況遇
山水州小子奉几杖二載官齋留南湖敗釣艇長水荒耕洲
三椽老屋下決決流深溝此地與故國風景還相猶兼之戀
圅丈百籍容旁搜頭顱巳如許名位焉可求壯夫有不爲作
文類俳優古音奏今耳自笑非良謀不如抛睡媒烟波任浮
休靑箬帶雨笠香藭懸魚鉤沙鳬盟可結蓮社名須投人生
有如寄何事自買憂形容半枯槁誦讀長吚嚘鈍比鮎上竹
快羨鷹脫韝紅塵一投足難得歸林丘思之良足歎且醉缸
面篘公才如大楚邾莒安能儔筆陣壓羅趙鼎吟嘲劉侯春
光等逝水瞥眼驚飇悠
笛漁小稾卷第三
笛漁小稾卷第四
　　　　　　　　　　　秀水　朱昆田　西畯
　　　杏花用昌黎韻
游絲百尺飛晴空杏花向日舒小紅生香活色自絶代嫣然
一笑當春風歷下亭邊花信早氣候頗與江南同玉船百柁
恣意倒醉郷好去尋無功絳帬仙子苦幽獨忽然邀我紅雲
中須臾化作兩蝴蝶隨蜂逐燕停芳業夢回酒醒良快意不
羨聽漏趨丹楓名園芳菲正未歇官齋唱和還無窮穿池種
蕅不數日早有魚戲蓮西東興來每跨果下馬葛疆到處尋
山翁
　　　叠前韻
羅浮山下曉夢空武陵溪頭樹未紅杏花獨占二月尾妖姿
一一迎春風不施朱粉色自絶名花原與傾城同我聞三郎
打羯鼓樹頭迸發誇神功又聞仙人好種之神洲逺在南海
中何時移根植小圃牆角爛漫開春業有如斷霞遮晚日又
若野火燒霜楓十分琥珀鬭酒琖我公好客情無窮長安幾
輩馬蹏疾而我二載留齊東對花但碩醉兀兀少壯未幾成
衰翁
　　　丹徒公于濋源堂後穿池種荷賦詩四章敬次原韻
數弓營隙地百指鑿清泉春漲鴨頭水光揺魚尾天鏡中千
嶂入花外一亭圎擬傍官園住來耕舜子田
放鴨沙叢裏招鷗水葉間移花連熟土翦樹出晴山似燕年
年客如僧處䖏閒紅塵飛不到白版晝常關
愛酒公山簡隨行我葛彊池頭看種蕅水面想吹香試以松
爲彴何須石作梁官齋無一事終日醉淋浪
草書蟠詰曲妙語吐滂葩復見長牋劈爭看小字斜閒時惟
領客連月早休衙他日來銷夏千頭出水華
　　　春日珍珠泉雜興五首
插桞尋花匠穿池喚蕅夫枯松横略彴新葉長菰蒲到處泉
爭瀉無名鳥自呼誰知官舍裏宛似水村圖
雨洗春山活池添野水肥孤亭収列岫小舫泊平磯卷幔移
時坐垂竿向夕歸此間多樂事不歎故園違
拂水長條舞穿林小􁦭斜幾番風擘絮連日雨催花樹樹開
紅杏絲絲映白沙更教移菊地宛轉結籬笆
水北方疏沼花南擬結亭數科評蕅様一卷借魚經爲想風
攲柱生憎絮作萍新來有吟課得句即書屏
簇簇蘆抽筍茸茸藥綻苞鵝兒浮水面鳳子撲花梢北酒開
春瓮南烹薦客庖相期十日後同醉海棠巢
　　　海棠半開小雨初過醵飲花下醉賦二十韻
西園經旬罷扃鑰海棠已吐燕支萼緑房亂點沙斑斑檀口
乍施朱薄薄玉環中酒自嫵媚飛燕臨風原綽約紅珠斗帳
睡未足午夢方回旋掠削絳紗衫子輕若霧半掩玉肌通體
弱花雖無言殊有意似伴詩人春寂寞画叉各下青銅錢樹
厎結巢來酺醵豈知天公敗人興每遇花開風雨作漠漠初
昏楊栁枝霏霏漸灑秋千索趂香花下蝶翅重濕觜梁間燕
泥落飛牋乞放十日晴天公憐我一笑諾麴塵壓住卷風幔
雲葉埽空露晴崿垂垂絲軟色欲滴翦翦風輕態逾嬳丹青
豈能傳画手愛惜且教張錦幕半開長是近寒食上頓還須
傾大杓湖魚一尾新桞貫乳酒幾缾靑篾絡茶苓蜜荔快初
甞燕菌雞葼還小嚼興酣日落客未散促席分曹相獻酢對
花不飲豈得計無異黃金鑄大錯須㬰圎月生天東更洗花
瓷夜深酌
　　　九日對菊和丹徒公
去年花前作重九沉吟直至雞三號今年花前作重九但思
痛飲瓊千艘詩當大敵久袖手酒遇強戸恒分曹朝來滿城
風雨橫佛山無計同登髙霜𬎼百本移小檻朱朱白白圍周
遭滿頭插如浣花杜盈把摘比柴桑陶官齋對此足快意況
逢四野豐田毛先時天公久不雨蝗蟲生蝻蝻生蜪銅錢五
百買一石連車擫擔塡空壕頓令東土絶遺孽如雲秋稼輸
官厫今兹二麥盡入土憂心軋軋停抽繰掀􁐦一笑命治具
沉沉夜酌凉葡萄披緜黃雀越糟浥團臍𬗋蠏宣薑芼絳羅
縫囊佩茰糝彩貓將子蹲花糕興酣盤空出硬語飽霜一試
秋毚毫句奇字險朱易和蛟螭蛙蚓形難逃文章政事公兩
擅餘子焉敢連脽凥一鼓新懦作長句孟酸豈足當韓豪
　　　和止淵瓶菊
秋花開徧濋源堂一束無妨手自將重節豈須排日飲六時
惟覺和詩忙煩君後圃栽花鍤伴我空齋夢蝶牀試向銅缾
添活水折枝也解十分黃
　　　樓桑謁劉先主廟二十韻
系出中山舊名從下密通艱難權席履濬哲自兒童身手由
来好聲聞豈不聦樓桑枝挺拔羽葆舍南東果應中興兆徐
看大業崇平原迴客刺新野脫途窮結紹非長策依劉亦小
忠幸逃繻葛矢翻射越人弓謀主來麾下眞王拜漢中緯書
符曜度炎運復昭融吳魏三分並關張一氣同惟因収國士
足以壓羣雄頋命雖傳蜀遺孤詎放桐關山徒設險曆數乃
先終墓閉黃腸逺魂歸玉座空虚檐藏凍雀壞壁響隂蟲只
有樹黃落曽無花白紅邨巫懸社鼓鬼馬戀神叢正統存良
史編年允至公古祠丹粉在想見永安宫
　　　爲樗菴題水村圖二首
垂虹亭長好画手戲作水村第二圖何日閒田買千稜濃花
淡栁占分湖
菰邨蔆蕩蕅花灘鵝柵雞栖鬭鴨䦨料得苑堂無熱客許儂
雙槳劃湖干
　　　和宋牧仲先生西陂雜咏六首
　　　　渌波村
沙觜小槗獨木栁梢虚閣三間溪翁弄船歸去日日日斜掩
關
　　　　釣家
釣筒釣車釣艇魚竿魚網魚叉夕陽幾樹紅葉中有魚師釣
家
　　　　和松菴
主人有琴百衲松下一彈再彈彈罷松間月上長廊五月生
寒
　　　　緯蕭艸堂
橋東橋西蟹火舍南舍北漁磯豆葉黃聽蟲語蓑衣緑見人
歸
　　　　芰梁
鴈齒橋迴幾曲貍頭筍長一園到得秋來更好烏蔆白芡堆
盆
　　　　放鴨亭
青竹竿揺白水繡鴨翎分翠萍添箇橛頭艇子便如第四橋
亭
　　　我所思三章送虹亭先生歸吳江
我所思兮鱸魚郷烏桕赤兮鴨脚黃三髙祠兮洲曲斲青杉
為柱兮縛香苑以爲屋君歸兮雪灘見白鷺兮飛翻飛翻兮
忽下兩忘機兮成保社
我所思兮垂虹亭二月三月兮花冥冥鴨頭兮水緑螺髻兮
山青君歸兮放櫂蓴菜黏篙兮斑魚墜釣尋君兮水涯把細
槳兮撶通波夜凉兮月上差並宿兮雲沙
我所思兮鸎脰湖漾寸寸兮白魚白魚兮紅目在水兮一角
弸輕紗兮夾細竹泝淸流兮獨䍡君歸兮湖漘調瓦釡兮留
賔勝鹿尾兮猩脣平波臺兮騁望欲濯纓兮無塵
　　　田綸霞先生許惠羅酒久之不至以詩索之
淶酒常苦烈雪酒常苦甜房酒清香薄東酒濁者黏何況棃
花春味惡脣難沾燕市多酒家家家颺靑帘釀法爭相誇小
印泥頭鈐飲者雖有曹我心終不忺先生家德水屋接羅氏
檐依方寅合麴漬米夜覆苫紅槽一以注臘甕排長櫩往年
過漪亭留醉十日淹酌以定州瓷有若氷在匳神人下姑射
朱粉皆嫫鹽昨冬来薊丘雨雪涴韡幨相見話契闊憐我塵
容黔張筵所居堂盡下堂中簾檠跋燭一寸爐簇火一杴羔
以杏酪灌羮以梅漿酟我非髙陽徒茗艼意易厭先生頋之
笑却詫酒戶添連瓶肯見遺許我固不廉别來倏經月出戸
頻窺覘未為卧瓮卓翻作止酒潛春風逼上已河柳垂纖纖
斜街盛花事雜卉羅勾尖思攜雙魚榼泥飲朋游兼投詩一
相索伸𥿄毋譏嫌
　　　無功招集一峰草堂學香山體
杜陵未老歸苑屋覓句攤書驥子存三徑割來花隔舍一峰
留得翠當門試將新水添春沼不異金釵澗畔村
　　　次樗菴韻夀菊隱徵君
先生昔應詔兀兀乘柴車自投直言社惟碩深山居來若入
籠鳥去若縱壑魚經旬面不洗累月頭不梳四百廿甲子日
日惟著書寛衫袖秃筆濃墨涴長裾羣書恙抄撮百事咸芟
除下至啓禎末上至羲皇初長安何所戀三載辭林閭所戀
書船來往借盈箯輿如賈㒺市利如農勤菑畬只愁歲月邁
豈問升斗儲遂令白鶴江寂寞瓜牛廬先生今七十貌似生
芙蕖醵錢買春酒酒伴猶未疎一聞妙義陳使我心顔舒立
言去枝葉衆說徒紛挐人方比匡鼎自謂同莊樗經生多長
年此語誠不虚作詩頌先生轅固張蒼如
　　　題禹尚基並頭茉莉扇二首
細細香風入綺櫳柰花並綴玉玲瓏夜凉未伴釵頭燕先絡
紅珠斗帳中
寫生自昔數崔徐茉莉雙頭譜未書解作花枝帶風露禹鴻
臚画有誰如
　　　客子入都岀扇索書率賦二絶
我方觸熱欲南去君又衝塵向北來行遍天涯知己少不如
茆屋掩蒼苔
餘子紛紛未足論對君每欲把降旛九條陌上三年别袖裏
書成又万言
　　　張大司宼生日
張夫子家京口灣千秋之槗萬歲山下有江水流潺潺天生
人傑自有地宜在蒜嶺金焦間髙門峩峩列五㦸年始十六
登賢關紅綾餅宴曲江後二十載侍蛾睂班憶昔柔兆敦牂
秋使車逺自吳會還盡収桃李遺榛菅五色不眩黃朱斑千
門曉入鳴獸鐶詞頭草罷貂裘頒有時散直宮月彎史家直
筆得南董作者意匠歸輸般容臺典禮手自刪金鑑之籙垂
人寰年來里居三改火主恩未許林泉閒官同宣尼掌司宼
刑鑄子産潛神姦式敬庶獄心痌瘝十囊視等土苴錢一飯
不忘民生艱燕京六月荷花殷南城緑樹髙回環桞弧懸䖏
將進酒把杯一笑舒丹顔黒頭入相本常事今我夫子髮未
䰉
　　　送吕伸之山右二首
吕郎秋卷最清雄還往無人遇未通(唐時士子互相標榜謂/之還往見王定保摭言)雪後太
行山色好蹇驢馱入画圗中
楓涇水接朱涇水小舫輕帆恣意行鱸白蜆黃蓴菜𬗋者畨
輸我促歸程
　　　送吳上舍歸鹽官
出門無路孟東野送客還山髙逹夫自入清秋同寂寞遥憐
旅況轉羈孤霜黃橘柚千重樹月白鸕鷀一片湖到及寅前
封臘甕花時容我醉春壺
　　　雨稼止酒經年冬夜過予以詩勸之
儀狄一婦人造酒功則大伯禹獨惡之是亦聖人過周公執
羣飲沉湎罪斯坐衞武賦賔筵但立監史佐厥後漸踰閑意
態恣沓拖簡著䍦而倒卓抱甕而卧載劉畚鍤埋吐丙車茵
涴於時口號呶於時足㝿㝾所以柴桑翁止酒詩乃作當其
東籬秋黃金花箇箇南山色娟秀翠壓髻婀媠白衣荷擔至
一笑械終破昔我遊五茸小舟泊江邏畢子江滸住邀我洗
寒餓村沽清若空中有黃蘖剉大小戸不均一醉混强懦去
冬入國門河沿缷鈴馱我往子亦來相遇塵堀堁春秋換鶊
蟀愁悱擬騷些飲子子不飲急歸勤夜課今秋仍不遇有酒
止則那終年賃僧廬兀兀守茶磨酒星安可囚酒泉豈可唾
不如踞壚頭歌哭荆髙和布囊乏麄錢尚有裘可貨或貰尋
陽昌或沽訪劉墮一瓻齊得喪三爵消坎坷且拚日酕醄莫
憚時詆挫歲宴吾將行櫪馬嚙豆莝逝肯偕我還買田種黄
穤
　　　雨稼飲二十杯而腹痛竟夕委頓復欲止酒再以詩
　　　勸之
子飲可百觚兹盡二十鍾方思同旅話已似垂頭龍呼之瞠
不語耳熱面發赨腰如小錘墜腦若亂杵舂隱隱雷鳴腸汩
汩水盪胸敗眠百起倒氣轖神恎㤏吿我繼自今決計仍緘
封毁榼壺巵罍挨排過窮冬翻因一沉頓用博長惺忪子言
未脫口四座交相哄一誤已不堪再誤毋乃憃我今為子譬
勿謂言多噥人生若草木所貴勤培壅及時為灌漑枝葉靑
玲瓏水泉一以涸安望花茸茸酒以滌蔵府洵足媚子容有
湎則觀禮為德豈必凶躭米汁者佛作鯖鮓者宗日月在醉
郷不見皇甫松嗟子抱渴久飲伴無留踪迹来沉憂積腹有
如肝赨非酒破除之藥石不可攻中宵起如厠還坐不復疼
披絮圍甎爐相對多歡悰檐外風獵獵城頭鼓鼕鼕重開臘
甕泥細細傾醇醲羅列杯小大楷竹匏髹彤俄焉寒更殺逺
寺撞初鐘辭我出門去見者訝所從昔顔枯槁木今顔生芙
蓉
　　　德尹表叔偕耑木過宿古藤書屋次韻奉荅二首
憔悴京華又隔年舊冬衣冷未裝緜人來巷北明燈裏夢遶
溪南老屋邊秋晚分(扶問/切)収秔稻熟夜凉貪伴鷺鷥眠何時得
遂比鄰約同上斜塘放鴨船
湖上荒凉舊釣壇今番作客最無端文章未必輸餘子還往
何緣有熱官万里尋來詩卷重六街難得酒升寛欲同旅話
宵連榻遲我驢車趂曉寒
　　　題客子茜莊圖二首
草色分帬衩湖光濕鏡匳白榆飄莢旋(去/聲)黒蝶趂花黏伐竹
䉔蔆港攤書卷荻簾楊梅園最近曽憶漉晶鹽
九派東湖水層軒一望收花南沽酒市竈北賣魚舟客饌秋
墳鳥鄰租夜碓牛下洄餘隙地須爲故人謀
　　　題夏重表叔抱膝圗
士生各有志何必慕管樂今人愛古人古人何所學當年南
陽翁時數值昏椓一爲梁父吟託意在蕭邈豈有王佐姿甘
與霸才較乃知史傳文往往可評駮先生我父行風骨洵秀
濯下馬賦清詩上馬橫大槊出門一十年足迹遍南朔荆方
犯烽燧蠻府贊帷幄及歸煮海村苑屋風雨剥吾郷老画師
張逺品尤卓邀之寫成圖粉墨洗垢濁一老樹槎枒一卷石
􁶖确先生坐其間麈尾嬾不捉抱膝偶然耳此意人鮮覺奈
何詩人詞比擬盡乖角去年來燕市酒地手重握春藤陰並
坐秋棗晚同撲曰歸歸未遂枉訂歸期數鳦南雁北向歲歲
占候確知來不知往乃類長尾鷽首春誓偕還驢劵巳在搦
莊窠住匪逺門許交剥啄租田插露苗釣水背煙㱿魚鰕午
罩汕芋栗夜煨爆得酒互招尋得句互磋琢斯圖須更寫何
處訪䖍岳
笛漁小稾卷第四
笛漁小稾卷第五
　　　　　　　　　　　　秀水　朱昆田　西畯
　　　食嘉魚和澗芳
蠻村已熟桃花米官舍初嘗石乳魚湘峡往来經兩月始添
一則嶺南書
　　　悼秦吉了
黃緌黒羽可憐生染墨塗梔画未成不與鷦鷯同宿食只和
鸚鵡鬪聪眀酒邉按拍偏能趂芲厎呼人最有情惆悵客窓
歸夣㫁蠻天惟剰鷓鴣聲
　　　過牆梅花
不似吳根試蕊遲小春早已剪離思黃衣稚蝶尋難到翠羽
夭禽去復窺蠣粉影遮雲過䖏蟬紗香透夢回時花開花落
憑誰問除却詩人総未知
　　　寄南渟即和南渟送畊客韻二首
解秋細雨壓輕塵丁夘槗邊甲子旬歸去分湖垂釣好画中
眞羡著蓑人
小門開䖏接溪梁九疊螺峰鴈浦長他日扁舟尋痩沈共携
笭箵入鱸鄉
　　　寄菘塍次蘅圃韻二首
瘦弟先歸烟水鄉病夫又治倦游􁛑雪天凍手頻提轡負日
何妨打稻場
聞說西泠抱布衾船窓㡬費短長吟舊游曾擲詩瓢在煩尓
停橈仔細尋
　　　寄魯謙菴太守
西堂密宴歲將更量醆分曹鬭酒兵重聽蓴郷䑳背雨還尋
胥口渡頭旌宦情只為鱸魚美詞筆眞同雪椀清入室碩為
詩弟子可容奉席擬橋衡
　　　九言戲為鷗塘夀
今秋作客燕市㝡無賴逢君初度酌酒開心顔節移重九二
八月旣望年過四十一雙鬢未斑有時狸膏鬪雞旗厎去不
尔獵騎射􁈇山中還人生行蔵進退貴適意置身豈必鷺序
蛾眉班
　　　題陳書厓納凉圗
杜甫南鄰也姓朱柴門月夜每招呼新来歸作詩人伴消暑
牆頭過酒壷
　　　索禹尚基画月波吹笛圗三首
朱三十五住吾州也戀蓴鱸買釣舟我亦還家作漁父夜凉
吹笛月波樓
吳儂種水是生涯朝對荷花暮芡花蟹舍郎當漁屋小垂楊
影裏占鷗沙
禹郎画筆近来無邀寫鴛鴦一片湖不見當年黃子久由奉
曽作讀書圗
　　　題查田蘆塘放鴨圖二首
漾水投波各一羣半湖淨緑皺圎紋誰知煙雨冥濛裏絶勝
塵沙漲帽帬
朝把竹竽驅鴨去暮把竹竿闌鴨歸桞陰日午了無事剪得
緑蓑編雨衣
　　　題田樂種紙圗
小謝詩篇小令書緑陰一片閉門居雨餘葉大斜紋滑十様
蠻牋総不如
　　　題周燕客别駕所蔵画卷(是日登/岱遇雨)
一生㝡愛米家山雲在千峰下上間著我今朝圗畫裏拖笻
頂笠上孱顔
　　　紅花埠遇雨題壁
行到江南雨便多油衫席帽蹇驢馱小桃樹樹飄紅淚亂水
村村卷白波野店客稀煙未起壊槗泥補滑難過不如歸放
湖中釣低盖烏蓬枕緑蓑
　　　傷桞
沿河一帶緑于烟生近江南倍可憐見說堤徭猶未息監工
新散栁夫錢
　　别田綸霞先生
公昔視學江南北喝道不用車前騶行携坐對盡文士我亦
載筆從枚鄒馮梅湯惠今作者勝我奚啻三十籌一時拱手
􁀒聽命有似五霸摟諸侯區區小國未量力交綏一敗不可
収猶憶庚申十二月月十五夜經髙郵風饕雪虐氷乍合沙
觜兩兩停輕舟我曹擘牋各鬪句公亦笑染南豪柔昌黎硬
語走籍湜彌明健句僵侯劉自此絶口不復道别後鶊蟀移
春秋我方乞食走東郡公忽領客登南樓蒲萄水漲去帆疾
芙蓉花發歸帆抽六街九載始一遇名塲屢躓眞堪羞鮎魚
豈能上竹節菱角安可磨鷄頭相看憐我太顦顇晝許清閒
夜許休狂奴故態遂復作作詩屢索缸面篘長缾遣送堆老
屋得醉便斷胸中愁中丞由來任㝡重最重淮海惟揚州我
公清節　上所􁀒　帝心特簡非人謀臨行邀我入盛幕覓
舉未跨三花虯豈知宋五又坦率痩童羸馬無門投公聞我
状良太息作書招我来長洲周旋不以榮悴異此道今丗殊
悠悠官齋坐卧席未暖豈知改撫西南陬正如飢人乍得食
奪之不今塡咽喉天公本意欲扼我乃累公作萬里逰黔陽
事簡号易治不若此地庭喧啾千山繞城瘴雨洗五月遍地
蠻花稠人生所貴適意耳莫以道逺生煩憂我亦還家謝塵
鞅典衣及早租吳牛
　　　題林先生聽鶯圖
授罷羣經即把杯聽鶯終日坐莓苔不妨更倩傳神筆画取
門生載酒来
　　　自題月波吹笛圖二首
夜色糢糊水面寛凉烟漠漠月團團一枝漁笛一枝櫓半入
蘆灘半蓼灘
人間隨地是風波湖上歸来樂事多載得漁兒與菱女椘歌
不唱唱吳歌
　　　勸農詩爲陸江陰作
春夏吳船困送迎插秧又苦十分晴平鋪氷簟無心臥遍踏
桑田觸熱行此日一犂扶白雨他時千頃割紅秔不煩雞子
供亭長父老村村說尹清
　　　春申墓
江雨江風暗愴神我来江上弔春申三千食客皆珠履國士
故應無一人
　　　題女郎周禧荷包牡丹扇頭三首
風朝霧夕只緘愁紅淚涓㳙滴未休可惜籬邉好顔色歐家
花譜不曽収
裊裊垂垂態㝡佳紛紛姚左豈能儕紅珠一索和烟剪曽上
玲瓏白玉釵
傾城原不在知名别有風流勝洛京小院尋春無路到妒他
蝴蝶趁新晴
　　　登君山二首
日日波濤日日風海門只在縣樓東一山如畫興亡裏萬戟
空沈浩淼中擬結漁樵為伴侶不將成敗論英雄長江流恨
原無盡謾說長江至此窮
千古風流一浪消愁多酒少豈能澆望中隻堠連雙堠暗裡
江潮接海潮向夕漁舟還汎汎無風蘆葉亦蕭蕭烟波萬里
蓬萊逺縦有神仙不可招
　　　題雙鬟索句圖三首
端州子石蜀州牋画裏詩人正少年一曲塡成付娘子不將
陳譜入輕絃
一縷茶煙兩鬢絲烏闌紅袖憶當時年来憐我心情減無復
新詞與雪兒
西園玉山兩雅集王頋家姬入畫圗芲下㡬時成勝聚未妨
側帽著狂夫
　　　題錢舜舉春郊醉社圗
坎坎鼓蹲蹲舞祈秋成祀田祖田祖醉徹酒脯速翁媪將稺
乳相挽摟来田頭草為茵芲為籌酌大瓢紛勸酬日未落飲
不休或皤腹或睅目或拍手或頓足或招或携或追逐或號
或呶或趜趗葫蘆頸長盛餘酒茨菇葉香裹餘肉但願一歲
中三十六雨七十二風蝗蟲入土一千尺水旱不作村村豐
麥兩岐禾九穗桑無附枝瓜並蔕秋蠲租夏放稅安眠不聞
吏打門家家盡作膨脝計牲如山酒如蔗更率麄錢作秋社
　　　題萃橋水榭圗
水檻風櫺面面開好書讀罷試茶杯不須竹下柴門閉此地
從無熱客来
　　　題坐花圗
溪上桃花一色開小船日日恣沿洄怪君一事眞成錯不著
椶鞵桐帽来
　　　北發
南北東西不暫停一身漂泊似浮萍鄉心自此眞難遣别酒
無多㝡易醒蟲語草根驚客夢螢飛水面亂緐星孤舟夜宿
塘西路愁說長亭共短亭
　　　丹徒
望裏雲帆曲曲遮縈紆一綫走修蛇晚潮入浦舟難上髙岸
如山日易斜軋軋小車裝酒毋紛紛鄉客買魚花丹徒不似
江南景到此令人便憶家
　　　渡江
風打潮舂鐵甕城禁江猶復剪江行片帆未可憑忠信三槳
眞堪寄死生路險孰憐游子苦家貧漸覺此身輕自来歸計
誠難料莫怪東坡負昔盟
　　　閶門
每到閶門便小留鴛央多在百花洲緑忩呢呢聞私語翠被
厭厭恨早秋叠鼓催人辭好夢亂蟲爲客訴離愁燕吳南北
三千里第一難忘是此樓
　　　菽乳和楊芝田先生
淮南王食經八公九師撰惜㦲其書亡饌法不可見偶然著
遺術啜菽物至賤叟叟井華淘齒齒石磨旋香同杏子粥細
比葛花麫若酪蹴乳房若篘撇缸面若蔗漿初榨若飴黍暴
煎淋漓舀長杓滓汁濾生絹未眀雞三號乍唘門一扇篝燈
挂屋壁溉釜燃蒿􁉪須㬰魚眼沸以笟攪百遍圓紋皺氷縠
㫁稭揭霜練㦯以山礬収或以鹽滷澱苦辛澀酸鹹方法從
所便拉㱿吳地能泡漿杭俗擅我郷近瘠貧鬻者滿村堰魚
標酒望間水車輻片片(禾中村民鬻腐者/以車輻標于林表)移舟就客航壓擔入僧
院緑葵𬗋牙薑清齋每同薦有時配紅鰕食之已饞嚥乾将
酒糟潰敗候梅黬變其味益以佳往往走異縣都人慣食肉
羊豕日刲剸是物纔入市塵沙糝如霰以此仕宦家弃不録
厨傳編修在金門索米類曼倩不因官獨冷止酒罷談讌菽
乳造法殊其訣本陽羨黃豆来西沽𬗋磑徙南淀浸以一斗
泉漉用五尺帣流匙訝香滑舉坐盡誇衒脂麻與罌粟瑣細
費撇漩未若此易成指頋具郷饌我本茹藿人羶葷非所戀
春去秋復来飛光等劈箭無心趂杯䏑久欲焚筆硯有客誦
新詩令我聽忘勌壓倒孫滄螺濟濟衆才彦作者各擅場後
来豈能先過門思大嚼舍鐵但白戰
　　　送柯翰周之蕪湖四首
軟紅十丈跨疲驢何似歸乗觳觫車京國奮游疎索盡并無
人讀絶交書
孝㢘行卷壓時流五上春司不見収絶似秦川貴公子異郷
漂泊賦登樓
鏡裏清容祗自憐誰知圗画各爭妍龔寛樊育紛紛在只少
匳中五萬錢(龔寛樊育漢元帝時/畫工見西京雜記)
㡬日星隨使者軺到時寒水七磯消吉祥寺酒開缸面愛殺
濃香煮藥苗
　　　金山口
四圍山色翠相連積潦成湖逺浸天千尺敗堤眠斷虹(去/聲)一
丸寒日落荒烟水夫拄杖爭馱客舟子拏篙橫索錢道路杠
梁盡王政由来迂闊獨前賢
　　　過合肥欲訪龔恕愚為同行者所阻悵然賦此二首
宣武門西送子行飄然我亦返鄉城腸迴南楚風波惡書到
東吳涕淚傾雞黍往時曽有約輪蹄不駐豈無情仳離生怕
從頭說且逐征夫趁晚程
覆雨翻雲莫挂懷得歸且復掩溪柴吟身未必常如瓠酒量
依然闊似淮客到恐煩奴入市筵開免泥㛐除釵悠悠不是
同行路悵望髙城粉堞排
　　　拙宜園補題三首爲楊耑木賦
　　　　苔逕
竹筐挑築海沙麄石子圎匀巧匠鋪到地雨絲鞵滑澾壓頭
花影杖枝梧結疎籬截常年客叠矮牋招小飲徒預筭吟邉
秋太澹課童添土插紅芙
　　　　巢經樓
白藤為笈竹為筬小閣三間取次成笙典珠墳閒攟拾秦灰
漢粕日縦橫櫩髙不放梅黬入芸細何愁蠹繭生媿我鈔書
漸零落匹如殘月配長庚
　　　　竹瀁
一匳清鏡拭花南冷翠千梢蘸嫩藍懸綫芎香魚受餌掠波
萍動燕辭龕粉苞初脫題詩滑石鼎閒支試水甘擬學松陵
製漁具割茅先結箇圎菴
　　　贈王浦雲二首
手拈雙管興淋漓廿載江南老画師絶似當年張水部一爲
枯草一生枝
淞江絹熟越牋生大幅長圖一埽成只合呼爲王潑墨軸頭
幀尾換新名
　　　題烟江撒網圖
江樹糢糊雨欲飛碧蘆根短浪花肥披圗未羨漁郎樂我亦
新從画裏歸
　　　題蘭亭祓禊圖
芳草如裀滿地鋪一觴一詠儘堪娛雖無醉本蘭亭在猶喜
流傳祓禊圖
　　　初夏村居
枯港新添碧一灣蜻蛉忙亂鷺鷥間黄梅果下連緜雨緑樹
看成平逺山塍口㳙㳙秧水足籬根策策草鞵還瓦盆注後
渾無事半扇柴門盡日關
　　　即事
貧偏客死冨生還歌哭紛紛一室間不爲期功廢絲竹㡬人
能學謝東山
　　　南湖
南湖六月煙波闊不見荷花水面開閒殺風標兩公子㡬回
飛去復飛來
　　　示德鉉弟二首
萬里風埃兩鬢霜十年京國困名塲何如老弟抛書卷捕蟹
叉魚住故鄉
家丗無田莫怨貧閉門竭力事雙親菰菱儘足供常膳鵝鴨
休教惱比鄰
　　　夏日村居戲作吳中田婦詩十首
河頭楊桞弄鵝黃乳燕飛時日漸長摒擋遊春衫入箧不辭
辛苦作𧖟娘
短鬢低鬟黒似鴉愛他捴不御鉛華自從四月収𧖟後頭上
惟簪繭子花
繰絲纔罷又分秧惟有農家㝡得忙羨殺紅閨諸少婦早裁
翠被待新凉
白紵衫輕紅袜斜吳娃生長自田家最憐雙足渾如雪日日
河邉去踏車
村酒煨来竹葉淸枯魚一片瓦盆盛三錢蒲扇堪障面日午
田頭餉耦耕
先種荷花後種菱小舟如葉泊溪稜蓮歌唱罷菱歌起遇著
人呼便不譍
烏桕陰濃一逕開四三女伴坐靑苔笑看黒線翻花様知是
城中學得来
茨菇葉大苧頭長小甑蒸時滿屋香炊就麥糕先祭竈勝如
富室宰黄羊
終嵗惟須兩對衣木棉花密苧麻稀自来夫壻無離别不用
安排織錦機
門前宛轉結笆籬竹簟繩牀任意移来注無人拘束少豆花
棚厎納􁧈時
笛漁小稾卷第五
笛漁小稾卷第六
　　　　　　　　　　　　秀水　朱昆田　西畯
　　　途中和答張闇成六首
故人一半飄長翮惟我卑飛劇可憐帖地只應隨燕雀嬾將
短翼刺靑天
年来意氣捴消磨窮達其如有命何翻怪當年王處仲唾壷
擊缺尚髙歌
牀頭有蝎眞堪畏案上多蠅㝡可憎頋我狂如浣花老每思
赤脚踏層氷
長途㝡喜得良交酒分詩情特地豪君本有才過屈宋我應
無目短劉曹
張郎筆力能扛鼎跋扈飛揚冠一時今日看予避三舍始知
文陣有雄師
滿地江湖發興新浮家只願學玄眞㑹當一掉黃塵首常作
烟波自在人
　　　題靑溝朴上人小影三首
千林紅綻三光杏十里青排五粒松他日相尋半山路画圖
約略記雲峰
山㕑夜火蒸黃獨野菜春風長豆苗間倚長松無一事靜看
日影過溪槗
薊北埃風日日吹沙塵黃不到山茨分眀歡喜阿羅漢傳寫
龍眠李伯時
　　　題蔡中允早朝圖二首
紅珠帳煖翠衾香初試温黁豆􁤥湯門外馬頭風細細又馱
殘夢入宮牆
十二銅街漏水催玲瓏髻子挽慵来自從朶殿簪毫後無復
閒情詠玉臺
　　　題梅定九山居圖
白雲攔斷峰腰路紅葉斜開嶺上門酒一千缾書万卷只留
老友住山村
　　　戲題嫦娥折桂圗
十分圎月暈微黃桂樹婆娑影漸長笑折花枝踏濃露夜凉
親自覓吳剛
　　　送蔣上舍歸里二首
鞍背船脣漸不支􁧈宵有萝戀東籬何如鄉里開冬學老作
兒童句讀師
愁裏匆匆送子行蹇驢蹩􁋧片帆輕村南村北相尋便恨我
還家計未成
　　　與庾齋話別用無亢韻二首
還往無人温卷生秋風又作苦辛行酒邊三日遲君去雨雨
風風最有情
面槁心灰鬢髮殘家書猶自說平安丗間未有窮如我莫作
尋常敗舉看
　　　送幼鯤遊嵩山四首
錢郎才氣眞無敵萬里秋旻鷹隼横此去學書幷學劒厎須
淡墨榜題名
我曹面目寒如鐵豈有熱官相往還不學乞兒爭向火自應
僵臥老空山
紛紛凡肉飾華鞦伯樂難逢死即休莫怪馬房諸厮養眼中
原不識驊騮
君向嵩山結草亭亭前三十六峰靑惟携一把金鴉觜日日
松根采茯苓
　　　和王清逺西城别墅詩十三首
　　　　石帆亭
峯如巾子髙亭比艇子窄不因五兩風常挂一片席肯學湖
海人捩柁騎浪脊
　　　　樵唱軒
朝樵斧丁丁暮樵擔納納樵風一以送樵唱互相答欲尋樵
子語前路白雲合
　　　　半偈閣
千轉陀羅尼八念阿那律盡祛文字煩半偈了可畢午夢曲
尺牀春浮影入室
　　　　大春軒
蜉蝣葉厎飛蟪蛄草間語不知大春年乃有八千許軒中著
書人上與蒙莊侶
　　　　雙松書塢
塢間所移松恰得社陵半枝垂鸛鵲踏花落鼯鼪竄安得宏
偃筆對之寫直幹
　　　　小華子岡
平岡路逶迤下上可登陟割来輞川圖寸寸皆秋色泉流小
草中㶁㶁鳴不息
　　　　小善卷洞
洞戸深䆗窱石扇生苔衣習坎行有尚肥遁心所希偶持松
炬火亦有蝙蝠飛
　　　　春草池
謝公春池上草與水色同語鴨菰葉裏睡鵝茴香叢有時明
月夜閒擲釣魚筒
　　　　三峰
華山有兒孫江郎有兄弟小大雖不齊削成亦具體亭亭三
朶峰一一露華洗
　　　　嘯臺
公子洵逸羣抑揚研嘯㫖擁膝坐層臺泠泠風入耳乃知自
然音絲竹非所擬
　　　　石丈
車前望塵趨堤畔埽門謁何如呼石丈下拜具衫笏願學狂
米狂惜此百鍊骨
　　　　竹􁦭
緑玉萬餘个一逕風脩脩移来墨王亭喚作瀟灑侯課童埽
蛀粉延客煨貓頭
　　　　緑蘿書屋
書庫在城北書屋在城西薜蘿風裊裊緑映書籖齊何年突
相訪朱墨翻標題
　　　爲新城夫子題畫
竹枝鉤鏁水洄灣枯木查牙巨石頑不學吳裝徒娬媚天然
老硬似荆關
　　　送悔人兄還楚
䫇兄别我去歸卧楚江烟飯熟長腰米魚肥縮項鯿髙堂雙
望眼才子十差肩樂事家庭得超然謝俗纒
　　　壽黃封公六首
當年七聚早牽絲㝎武甕盤擘茘支盡說涪翁有家法輕紅
句並少陵詩
一從左宦下天津素雪千堆白勝銀七載西沽佐鹽筴何嘗
顦顇似靈均
蠻花犵鳥遍荒陬佐郡曽爲萬里遊日酌靈泉一杯水至今
深箐有歌謳
本朝遼左比南陽大邑分符綬綰黄瀕海人家半漁捕催租
不用下村莊
關東魚美不論錢土菌綿棃味更鮮難得懸弧恰長至豳歌
聲裏瀉瓊船
玉堂官燭樺烟輕才子思親隔鳳城佇見雙鳬飛闕下六街
同聽漏琤琤
　　　三月十五夜濟南道中遇雪同澗芳賦
来往齊州熟似家村旁古路認三叉風顚久擘千絲桞春老
還飄五出花入壠無聲滋小麥舞空有力戰飛沙晚登舜子
城樓去白玉堆中看䧿華
　　　鍾聖輿招諸同人泛舟大眀湖八首
蘆筍齊抽碧玉簪桞垂長線水拖藍郭中到處通逰舫除却
江南便濟南
三分春色已過二湖上風光倍可憐縦使鍾郎無酒榼也須
終日恣洄沿
家家湖面築平堤界畫分眀似卦畦雇得藕夫先放水一年
一換種花泥
湖邉亭榭捴荒􁧈惟有韓家竹遶廊試問主人縁厎事不安
􁞚子只安牆
人生笑口劇難開經歲良遊僅此回一事尚然餘悵望攲冠
不見趙三来(謂豐/原也)
李杜遺蹤半有無惟餘歷下一亭孤怪他後輩輕前輩又作
天心水面呼
自從邊李登壇後若箇詩才迥絶倫休說邇來名士少諸君
已是濟南人(同游諸人皆/先後流寓)
山水齊州信足誇山多藥草水魚鰕稻田半頃如容買便借
臨湖館作家
　　　過臨淮
病卧騾肩六尺輿飯麤餅大客嗟歔今朝喜向臨淮過一把
銅錢買鱭魚
　　　贈宋山言三首
小宋詩才勝小蘇共驚文采似扵菟他時修史燒官燭畫苑
應添半臂圖
龍文百斛筆能扛髙築堅城受我降悔不從君經歲住花時
同倒鬭雞缸
灘石稜嶒嶺險巇珠江重到鬢如絲較量一事應輸我五月
堆盤噉茘支
　　　上九江郡守叔
九派烟江接蠡湖潯陽風物儘堪娛蓮花擬結東西社蠃髻
遙看大小姑謝客近多池草句阮咸許入竹林圗官㕑脫網
鰣魚美到此令人懶問途
　　　梅心驛書所見
兩兩相攜女伴行鳳陽花鼓㝡知名笑他也學羅江怨對客
低頭作慢聲
　　　同心蘭花
濯枝小雨灑珠江並蔕蘭抽白玉缸未見崔徐匀粉墨空憐
屈宋賦蘺茳黄蜂背蕊偏成對(國香譜載蜂采他花俱口/銜足蹙惟蘭蕊以背負之)錦蝶尋香
也作雙天末消魂是孤客㡬回護惜拓紗􁞚
　　　初食新州荔支色香味已變戲成二律
蘭湖兩遇發南颸未噉新州蠟茘支翠籠分裝纔㡬日氷盤
􁓨擘已過時多情莫厭徐娘老赴約須知杜牧遲西蜀酸甜
小紅顆也曽撩得少陵詩
輕紅挂緑早登盤自笑新来量漸寛當暑㝡能消客夢飽嘗
㡬度廢中餐㱿如蚶子紋還皺核比丁香結乍乾漢主不知
三日變空今蠻徼遞長安
　　　再食新州荔支色香味無損叠前韻二首
十八雲鬟趂曉颸􁓨将圎頬染燕支芙蓉邏入濃烟裏翡翠
虗當細雨時(芙蓉邏翡翠虗/皆嶺南地名)樹厎珊瑚垂子重園中鳥雀繞枝遟
(本草荔支熟時人若未采則蟲鳥不敢近一/經攀摘蟲鳥􁓨集故土人必于日中采之)蜀山閩海知難及玉局仙人
屢賦詩
珠露瀼瀼荷折盤嫩凉消暑客愁寛官齋閒許諸孫住香荔
拚教恣意餐椰酒滿瓤殊少味蔗漿迎節易中乾何如頓頓
嘰瓊實藥竈無煩砌下安
　　　初食新州茘支以色香味已變澷寓憾詞夜來重噉
　　　　風韻劇佳已叠前韻二首再賦一律爲十八娘解
　　　　嘲
楊梅盧橘爲先驅細蹙紅羅裹玉膚七聚未須誇玳瑁兩川
何必重珍珠謾将西子輕唐突亂寫眀妃入画圖嗤點傾城
吾甚悔頓教人說是傖吳
　　　七夕
盼到秋河絡角時露香風細慰相思素娥凝恨成遥妒(是夕天/隂無月)
靈鵲多情赴好期暮雨又留來嵗約愁機重織斷腸詩别離
情緒難消遣只有雙星脈脈知
　　　七夕後一日
掩袖傾囊怯早秋河邉灑淚雨初收風筵乍寫經年恨夜帳
新添一段愁金井有時桐葉墮碧天無語杼聲幽懸知万頃
星灣畔妒殺鴛鴦睡插頭
　　　雛鸚鵡
慧禽生小已嬋娟好似邊鸞画裏傳薄薄香脣緣食啓纖纎
索趾動人憐芳林暗妒鸎調舌綺閣偏憎燕比肩只為聦眀
絆鈐索羡他野雀性靈全
　　　諸葛武侯銅鼓歌為家中丞賦
建興三年春三月丞相奉命揚王廷白旄黄鉞左右列曲茎
孔盖髙亭亭羽葆鼓吹各一部前後導擁将皇靈更有虎賁
士六十軍装劍佩聲玲玎(裴松之三國志注詔賜亮金鈇鉞一具曲/盖一頂後羽葆鼓吹各一部虎賁六十人)羣蠻
梗化常事耳遣將亦足征珠庭何為重煩元老出注爝無異
輸滄溟若曹若孫均漢賊曷不吿廟行天刑豈知純臣有長
算根本之地須先寧國家盡無南頋慮乃可北出施雷霆況
此四郡㝡雄富幪賨賧䌖堆蠻坰欲令輸誠出供億能不整
旅揺旂鈴丞相仍服儒者服綸巾羽扇升輕軨遂于五月渡
瀘水黃茅瘴雨瀰嵤岭初時羣蠻尚鴛驁紛紛屯聚秋田螟
狼􁹍烏滸率異類　狫犵􁴜偕獠狑吞蛇啖蚳齒牙黒跨犀
騎象容顔頩深林宻箐竄伏易往來跳擲追飛㹶篻簩削竹
染毒草􁛧鐵蘸刃磨霜硎設竒制勝賴丞相鞭抶六甲驅六
丁從來王佐有神授此術出自陰符經豪渠指頋就束縛麖
奔鹿駭狼顚瞑擒之縦之如是七輸誠歸命無稽停群蠻擎
跽獻方物背負銅鼓行伶俜比之于鐘製短縮方之于磬音
䃔泠華人共詫目未覩非錞非鐸非叮嚀(鉦也出/晉語)粤稽史冊始
東漢伏波鎔寫神駒形西南諸􁆎㝡寶此戰伐祭祀爭撞
韻吰鞳亭午日射光曨昤摩挱兩手拊其質良久絶不聞銅
腥我聞古噐厚者贋似此堅薄難摹侀厥髙四尺徑三尺一
一穿剥蝸􁖇蜓天然盡作臘茶色色分子午殊嫈嫇其餘諸
色咸遜此砂斑翠緑苔花青鼓心如日圎且滑炎焰四𣪚輪
䒌靘蠻書誕怪了難讀筆墨茫昧徒留銘雲雷泉紋逐層繞
六小碎乳排萍星又聞赫連昔曽鑄塗金飾以蚩㢘􁠸歐陽
頠亦屢貢獻紹興祕閣誰其聆未若此鼓号諸葛湯盤孔鼎
同流馨噐即不佳人可重何況神采飛爧爧作詩渾忘氣力
弱三錢軟筆揮䖮蛉
笛漁小稾卷第六
笛漁小稾卷第七
　　　　　　　　　　　　秀水　朱昆田　西畯
　　　題秋原放牛卷二首
觠角常懸一縹壷花村草市酒堪沽每思細雨溟濛裏寫作
騎牛第二圗
㝡憶秋田秔稻香催租吏不到村荘閒跨烏牸尋鄰叟横笛
歸来已夕陽
　　　七月十四夜立秋二首
我本悲秋客天涯怯素秋吳根縈夢寐海角又勾留暗砌風
梧脫凉蟲露草幽一丸明月上隔座好探鈎
未得消摩力(杜蘭香謂丸/藥為消摩)俄驚節序催􁧈蟾明夕滿新鴈一繩
來促織繅愁緒流螢撲老苔不須燒樺燭共倒白瓷杯
　　　題天女𣪚花圗
尺三汗脚踏紅埃夢裏難逢優鉢開我亦年時頻示疾只無
天女散花来
　　　題水墨羅漢卷
龍眠遺跡縂茫然意態看來似老蓮如此阿羅生面好擬礬
束絹乞君傳
　　　題四時寫生折枝圖四首
嫩蕊緐香煙霧團黃蜂白蝶繞雕闌自憐一别三三徑花朶
經年畫裏看
嶺外常留倦客居海花蠻草㝡愁予筆頭能帶江南色大小
三黄也未如
折枝叢艷寫新圖試看南唐有此無勾染儘教誇院體懶匀
朱粉再三塗(南唐画院有折枝叢艷圖但/工勾染而少氣韻謂之院體)
小白長紅風露零好呼花匠蒔閒庭何時一縷茶烟外拗取
鮮枝插膽缾
　　　閏七夕
又趂秋宵月一弦停梭揺珮踏􁧈烟新愁暗數三千刻良會
難逢十九年(自壬子閏七夕至/今已十九年矣)莫管黃楊經厄減儘教烏鵲把河
塡曆家七夕如頻閏拚與支機作贈錢
　　　佛手柑
彈指無心學趙州越娘纖手摘来柔腕邉乍脫珍珠釧掌上
堪懸茉莉毬(粤中每茉莉開時摘取其花以􁅰縷/縈結成毬或挂釵頭或懸帳厎焉)天女散花因問疾(時予/疾猶)
(未/平)麻始搔背恰逢秋武皇内傳留遺事也擬良宵剖玉鈎
　　　五色鸚鵡三首
奇姿惜未載禽經番舶凌濤度𬗋溟麝坐護寒遮蜑兩玉籠
流影入倭屏九苞丹穴雛分羽五色羅浮蝶借翎(羅浮山有蝴蝶/洞洞中産五色)
(蝴蝶其翎/大如扇)休說緑朝雲語巧(採蘭志載河間王琛有妓朝雲善歌有緑鸚鵡善/語朝雲每歌則鸚鵡和之遂呼鸚鵡為緑朝雲)
未如時樂鳥偏靈(酉陽雜俎載唐明皇時有吾色鸚/鵡性㝡靈張燕公表賀稱時樂鳥)
孔翠應慚品格低獨憐万里只單栖梧桐葉厎輸幺鳳豆蔻
江頭妒錦雞金縷含愁歌夜月綵衫凝恨舞晴霓秋凉莫道
思歸字(貞觀時林邑進五色鸚鵡/每言苦宾思歸其聲淸怨)才子爭拈翠管題
妙舞蹁蹮似麗娟縈絲吸蕊綺􁞚前(越巂有吸華絲凡華著之不即墮/落用以織錦入貢漢武以賜麗娟)
(作舞衣春暮舞于花下落/蕊滿身謂為百花之舞)啄殘紅豆愁無語按罷霓裳態可憐神女
韤羅三素繞仙姝帬褶百華全天生艷質須珍重野騖家雞
莫鬬妍
　　　嶺南述懐寄澗芳四十韻
失意三秋後沉憂百疾攻由来多毷􁹄只為遇冬烘衫色猶
青草霜威逼𬗋濛藥方終日檢酒債㡬時空漸獲蓡苓效麄
収麴糱功新黏􁦷紙宻深築地爐烿矮炕温黁火羸軀血脈
融瓦甌糜夜煮髹椀乳朝挏稍稍交游集欣欣意氣通旅顔
從此豁酒聖有時中越嶠書初到燕臺歲已終􁔾須重摒
擋行怪太倥偬逺别親朋惜離懐父子同自非貧次骨安用
走如蓬腸斷三叉路神飛一畝宮遷延過上已筆墨戰羣雄
莫訝人皆醉渾疑世盡聾腰圍原似沈鬢髮巳悲逢覽鏡愁
無極當筵恨亦充我嘗嗟計拙君又歎塗窮遂結悽惶伴低
􁨅蹇嵼􁖨杪春辭冀北十宿抵齊東塵拂齋前榻韉披廏上
􁇰䧿華雲滃滃趵突雪潨潨壠上罝山雉湖邊擷水葓井梧
光黯淡堤桞影蘢葱小墢栽亭菊􁧈棚縛海椶丁香開瑣細
翠尾茁蘴藂鶯粟花千瓣雞頭竹數叢院心碁腷膊簷厎鳥
惺愡競把長箋擘爭誇句子工杯傾金鑿落曲奏玉玲瓏絳
蠟燈猶焰驪駒轡又攏村醪嘗棗麥土銼苦惛懵驛路黃梅
雨江程白蔣風泝灘驚退鷁踰嶺怯啼狨夹岸榕陰緑連村
荔子紅五羊仍作客四度月呈弓才子頻揺管新詩寄滿筒
天涯思聚𣪚吟和絡絲蟲
　　　汲古堂前紅梅秋日吐花和青叔韻
三八瑶姬酒興闌臨風醉倚玉欄干霞痕入曉光欺杏脂氣
迎􁧈韻勝蘭不逐冷香春日夢愛分秋夜露珠團絳紗衫裏
肌如雪莫作濃花豔蕊看
　　　滄浪予看桂
盡捲湘簾十二行閒園日似小年長青瑶枝綴金鵝碎紅木
枰𫾣玉子􁧈竹下酒杯思舊侶(謂澗芳/􁇰叔也)亭前粉蝶撲緐香南湖
此際笙歌沸暗想儂家緑兩莊(緑而荘在南湖上有桂四株/大皆合抱開時游人最盛)
　　　貍奴歎
我讀貍奴歎不獨歎貍奴芸生自茫昧遂謂天地無孰知有
㝎分冥冥衡毫銖嗜欲焉可縱口腹焉可逾先正誕吿誡一
一存盤盂昔者帝縉雲有子雄牙䰅每食恣饕餮竄逐不與
俱至今敦鼎上鎔寫留形模殱物充肥腸適足戕爾軀奈何
後来者對案猶睢盱貍奴扵毛羣顔狀如於菟捕鼠乃專責
報蜡紛神巫倘年不順成牲酒徹柈壷空餐尸厥職誰容逃
其辜苟為肆偷竊罪大誅難逋官園㕔宇曠貍實緐有徒銜
蟬上樹枝探雀蹲棱柧藥闌撲蝴蜨蕙墢擒螻蛄巧伺緑鸚
鵡亂踏紅氍毹揺尾翻盌碟潛身入庖廚夏踞光滑簟冬偎
温燉爐叫呶夜逐隊跳擲晨引雛飽即占藤墪倦即眠花塢
一任鼠陸梁齩文籍衣襦青箬裹晶鹽聘爾何爲乎買魚穿
細栁因歎涪翁愚我亦致其一欲保殘書圗昏黄每逸去飢
則不待呼稍稍加束縛縛急聲豪麄終宵攪客枕鼠輩爭擨
􁤆比聞東齋北玉缸水瀊盓小魚數十頭白碧青黄朱三尾
短顋頬銀沫相吹喣炎方足蚊蚋更畜四靈夫翠茸將𬗋鬛
其樂眞于于忽遭老貍虐食肉先食腴磨牙澤口吻惡嚼園
南隅嗗嗗意未厭旦旦猶窺覦往往騎牆頭自朝至日晡急
思乗間躍将躍偏跔跔人前故回翔反若無所須昨日日午
時一線注清曥偶噉菝􁤨葉味勝濃屠蘇興酣遂髙眠禍機
動須臾詩人惡之甚趫結不受拘爰張牙弰弓爰抽金僕鍏
壹發洞胷臆垂斃還奔趨快事洩衆憤有笑無嗟吁貍固不
足惜但惜孤矢汀有虎伏林莽有蛟蟠江湖有鼷嚙禾苗有
貙啖雞豬亦有跋扈狼亦有大觜烏亦有兩頭虺亦有九尾
狐由来剪貪殘貴在窮根株
　　　中秋前一日飲東園桂花樹下即事
三載不到此景物忽改觀霜風披炎州秋半暑已殫亭前桂
花發一榻亭中安緑鬟綴金粟意態何珊珊糚臨渌水鏡袖
倚翠竹竿紅蕉亦娬媚開傍卍字闌檉栁姿嬝娜栟櫚影團
圝弄晨光熹微揺暮烟霏漙橙移細雨後枝綴黄木難茭雞
啼池葓穀犬嘷沙　層層粤王臺飛閣晴流丹名園割勝地
暇日陪清歡醖傾倭漆盝鱠叠哥窯盤枸櫞指信屈郭索臍
尖團匕抄蒟葉醬匙舀桃花酸轟飲不知醉為樂非一端較
户戰兩軍鬬句登髙壇伯仲二叔氏朗朗雙明玕書羊眞孔
草詩孟澹李寛弱毫握玳瑁古墨磨躬桓每當文字飲不畏
觥籌攅香蠃鯨吸呷粉紙蛇糾蟠矯矯天馬駒逸足難遮攔
半酣氣磅礴競脫蕉紗幱玉籠飤言鳥銀鏑追翔翰汲泉洗
雲根乳竇探􁥵㨏開櫳放孔雀珠尾揺媻跚行疲蒼苔滑坐
怯石磴寒靜聆山水音有似湘瑟彈改席賭圍棊屢敗醆屢
乾巢邉鳥漸歸墻角日已曫青蘋發凉颸戛戛吹箖􁖃遥天
鋪藍羅飛上白玉丸還期續雅集趂此桂未殘
　　　蘅圃車駕視榷粤海久之不至昨聞已抵三水喜賦
　　　　二律
黄塵六月去京師万里蠻江得到遲天末故人凝望眼箧中
㡬卷續新詩鷓鴣聲裏山如画橄欖村邊雨似絲可惜使車
来較晚未逢荔子出園時
自别君来入瘴天天邊月子六回圎吳魚嶺鳥沉鄉信藥裹
繩牀送好年笠澤草荒垂釣碣浣花詩乞築堂錢須知不負
當時約一笑狂奴又放顚
　　　寄宋山言
歸心久逐㯽榔水客淚新濺蒗蕩花開篋看酬東浦句(謂悔人/兄也)
尋僧知鬭北藍茶詩圖筆陣逢今雨畫棟珠簾賦落霞剩有
梅根坑石好異時携贈注蟲鰕
　　　題洋畫二絶句
樺皮盖屋島中間水面鸕鷀挂小鐶蔗酒滿螺人醉後蹋歌
騎膊􁓨登山
海外山川入画圖笑他潑墨緫糢糊筆踪纖細渾如髮宋織
看來得似無
　　　中秋東園宴集分韻得弓字
節物珠江揔不同四時花發一園中桂枝尚未飄黄雪荷葉
猶堪飲翠筩棊譜細翻蝴蝶局射堋小試鳳凰弓(是日於園中/弈射山賭酒)秋
来㝡數斯游樂坐看蟾光上碧空
　　　又得河字
不用香茵蹙舞羅清沽如濟濁如河衝薕歸燕飛雙剪裂藻
游魚擲亂梭粤秀山頭雲玉葉滄浪亭外月金波丗間兒女
團圞日客裏淒涼醉裏過
　　　英石硯山歌
英州之石㝡巉巧大逾數丈小一拳園亭几案入淸矚爭購
豈復論金錢于中小者更難得其值往往同珠璿土人潛行
恣劚掘泝錦流水投靈泉(放翁老學菴筆記英州自鍾/山涉錦溪至靈泉乃出石䖏)上中二品盡蔵
匿惟将下品充門廛我㳺南粤已三載遍買不獲心悁悁平
生託志在巖穴所嗟二頃無良田小山湖石漸頽落亂草沒
徑苔封峑歸未終月出累歲回思故岫胸煩煎廿年行役似
萍梗推篷委轡看山川髙峰巨嶺不暇上深澗絶島何由沿
力微況乏濟勝具每遇登涉翻遷延九州先後踏其六更歷
河濟江淮壖經由名勝指可屈雲烟過眼恒流連向􁀊㛰嫁
尚未畢安得洞府追潛仙三神五岳料無分一丘一壑還思
專耳聞目見亦已夥試隸石事書長牋到公奇礓石丈六當
時輸送華林前歐公菱溪有石二至今屹立梅花邊(菱溪石在/滁州醉翁)
(亭梅花側其梅/則歐公手植也)錢唐龔氏舫齋畔玉玲瓏刻宣和年(玉玲瓏宋花綱石/也上刻宣和年月)
(并進石人姓名今/在龔蘅圃主事家)書家北米劇好事良鄉巨石留荒阡(房山有奇石立/巖麓米仲詔欲)
(致之勺園中重輪十駟百大曵之凡十二日始達/只鄉力竭而止因卧之田中繚以周垣覆以葭屋)凡此數石我盡覩筆不能画
言能傳其餘一一有載記更為具述辭囉嗹奇章一品衆客
詫有道二字良工鐫玉清昭應發磈礧文饒詩句􁪉蒼堅壷
中九華在湖口百金歸買留詩篇(東坡題壺中九華有百/金歸買小玲瓏之句)屏風三叠
号肘後二者謂可齊跟肩(湖口鄒生以三石折叠為屏風山谷/題為肘後屏風以配壷中九華焉)涪翁此語
㝎不謬所惜奇物終沈湮仇池雙石尢足寶韓幹二馬差相
權蹲師子與睡鸂鷘仲恭堂外曾羅駢襄陽袖中次公攫自
後不笑元章顚東京苑内叠艮岳花石綱運行連連險怪萬
状割羣玉竒詭百態縴洄漩奔馳惟恐稜角損孔洞􁀒用黄
泥塡更和膠土裹其外烈日曝令乾而圎麻筋百道細束縛
千夫喘汗紛扛牽李曹百絶咏初就(艮岳初成徽宗自作記命李質曹組/各為賦一篇并咏百絶句/事載揮)
(麈/錄)金人裝載歸幽燕(今京師瓊華島石/皆宋之艮岳石也)更有筆山亦神品白石一
點眀峰巓銘裁赤壁賦中句御書小字形遒妍(宋廣濟庫有靈壁/石筆架徽宗御書)
(山高月小水落石/岀八小字於背)武林故事雨奇石南極北斗分星躔(武林故觀堂内/漆㕑中龕/石)
(有星似南極/一有星似北斗)公謹小有洞窈窕　遜叔平逺巒迴旋
(錢遜叔家所蔵/小山平逺石)黄州怪石堪作供前蘇後宋為收甄
(以形象名之而繫以賛文/筆詭麗/未見其石也)詩人到䖏手摩弄廉吏歸去帆飄翩文紀
取壓鬱林舫休映搬入西陵船中丞粤装誓不治清德洵足
逾前賢邇来有客贈一石自云得自鍾山谸胡桃㱿皺紋理
蹙彈子窩小繩絲穿水痕帬褶秀莫比聳身拽脚平無偏首
尾向背盡合法嵌空峭拔由天然㘭窪未須瓷末刷纎細何
用魚膠聮形模雖微氣勢闊衆峰朶朶芙蓉鮮凌晨霏霏帶
峡霧際晚裊裊飛江煙磬山田採合退後林慮坑産慚居先
羅浮匡廬妙比擬詩成日未移三甎七言五字各據勝篪吹
塤和聲相宣我家舊蓄寶晉石一峰華盖如撐天翠巒玉笥
鬭崒屴月巖一片光嬋娟方壇妥帖若棊局龍池津潤疑珠
淵下洞三折通上洞水注成瀑空中懸(寶晉齋研山圖說詳/載陶九成輟耕錄中)常時
匣之甸漆合數兩裹以吳蠶綿百年累葉遞相保珍重不頋
黄金千按圖來索靳勿與寜使玉碎無瓦全豈知収蔵稍未
宻和璧終為秦人揵研山一旦不復見室中故物惟青氈當
年此石去海嶽蟾蜍清淚流㳙㳙(米南宮有硯山不復見哦詩徒歎/息惟有玉蟾蜍向余清泪滴一絶)兹
来英石且難得令我萬里長思愆君子寓意不留意此語能
使痼疾痊太湖山石搃蚛蛀(宋時一武臣申牒論太湖/石云此件石蚛蛀不堪用)亦可一結瀟
灑縁捜奇抉異興已懶人生所貴無拘攣巧偷豪奪請勿慮
比來我意同枯禪
　　　對雨遣懐和韻二首
風雨蕭蕭打翠櫺梧殘蕉敗不堪聽心存千里驥伏櫪恨隔
層霄鶴剪翎倦客愁拚雙鬢白空齋魂怯一燈青何時斫竹
支層架枯蚌然油照小舲
溪南茅屋掩荒苔有夢恒從熱䖏回經歲故園無信到一筝
新鴈送愁来驅寒夜進蕉三葉􁠈藥晨傾粥半盃天末多情
惟措措似憐憔悴爲頻開
　　　晚秋雜感四首
㝎武蘭亭墨搨輕學書愛就紙􁞚明龍頭鎗内酒初熟鵲尾
爐中灰漸平歸羨斷雲排鴈字愁聽落葉攪螿聲燕吳兩地
無消息旅況今番已飽更
漸噉紅蓮飯半升夹衫初試鵠紋綾吟邉落日山一桁客裏
望鄉樓五層事逐江波流浩浩病如僧骨痩稜􁁓手中書卷
全抛棄小幟無煩障蠟燈
晩来仙鼠撲虚簷香噴戧金嚙鎖蟾冬冷驅寒須𬗋桂夜凉
遮霧下黄簾依茶經次看魚眼抄藥方多秃兔尖恨殺年華
如逝水頷間已白數茎􁐦
短髪新来不滿簪官齋景物我能諳迎冬葉脫羣山出向夕
風収丂籟含朱橘分瓤香細細緑蘿裊月影毿毶醉鄉不用
尋王績一枕還家夢㝡酣
　　　六言絶句十六首送青叔北歸
楊栁青歸沙岸葡萄緑漲珠江畫鷁漫催叠鼓鬪雞且倒深
缸
惜别江淹作賦思歸王粲凭樓剛剰一分春色又添兩地離
愁
三日水邊多麗翠葉斜侵髩脣江上晚来風起遶檣燕燕留
人
烟瞑鵓鴣聲忽雨昏豆蔲花開船似畫中行去酒從村尾沽
来
蜑子舟輕似葉細鱗網得香鱸揺櫓粤娘問客可有桃花米
無
鳥語軥輈格磔蠻詞欸猥阿那翻就竹枝短調試教持檝人
歌
舟行十里五里岸上千山萬山峡雨峡雲陣陣江花江草斑
斑
水驛鴛鴦波暖山程躑躅花紅江口尚拖靑雀嶺頭先驟香
􁇰
塵外亭前灘宻鬱孤臺下江清試看長年捩柁眞如老将行
兵(用夢村/詩中語)
三月尾多烏信算程已至南昌怕有抛車雲起須尋余大娘
航(唐時西江客船惟/余大娘航最大)
官亭乞得如願安穏分風渡湖向晚雨香雲膩留客大姑小
姑
江魚日夜西上江水日夜東流七十二鱗無恙十三行字緘
愁
皖口波連浦口東梁山對西梁曾記昔年歸路蕨肥筍美魚
香
十二紅樓佳麗淒迷㫁草荒烟獨有秦淮湖上至今猶放燈
船
良夜二分明月香風十里珠簾杜牧正當年少揚州好夢厭
厭
到日鵲華槗畔一家游比烏衣更喚酒邊舊侶藕花深䖏籌
飛
　　　讀青叔北歸集戯書一絶
小長干畔小停舟江上多惜是石尢見說春光在桃葉自無
好夢到揚州
　　　魚梁晚望
風卷濃雲送雨還陰崖豚柵已先關行人歇馬魚梁店斜日
尚留山外山
　　　經嚴陵釣臺下作
未信綸竿天半垂髙風自足動人思娶妻難得梅福女求友
悔結劉欽兒(光武為南頓/令欽之子)七里山花眀躑躅一灘烟水沒鸕鷀臺
西誰擊竹如意問著土人都不知
笛漁小稾卷第七
笛漁小稾卷第八
　　　　　　　　　　　秀水　朱昆田　西畯
　　　赤烏松二十韻同張超然龔蘅圃髙查客聮句
惠山寺東南有松蒼然立(昆田)近與山爭髙(逺)逺共墖相揖
百尺乃結頂(翔麟)長身戴圎笠(不騫)石楠杉柏桐厥勢那得
及(昆田)遥遥一舍外凝望無停檝(逺)兹來約游朋際曉寺門
入(翔麟)言尋小僧寮竹壓荒徑溼(不騫)紅白花參差(逺)淺深
水湁潗磴帖卵箇箇(昆田)嶼迸角􁈅􁈅牆危古蔓絡(翔麟)亭
偪香茆葺(昆田)天風何處來頭上聲䬃䬃(不騫)角􁐦鱗之而
(昆田)乖龍老不蟄(翔麟)山僧前致辭此樹志郡邑(逺)種自吳
赤烏(昆田)證古發藤笈閱歷年歲千(不騫)經過喪亂廿(昆田)
不爲勢家奪(翔麟)寧許樵斧執(逺)嗤彼岱宗坳蒙秦大夫級
(昆田)吁嗟華蓋山誰復見五粒(不騫)愛此􁢯蜷姿鳥鼠亦翔
集(翔麟)盤桓日亭午(逺)始去躡峘岌(不騫)
　　　送查浦入都
平生諸故人盡作金閨彦惟我名未成四十尚貧賤時時縫
征衣頓頓食破硯愁腸輪九迴傲骨剛百鍊叩門無曲拜對
客乏佞面常懷磨滅刺不理生熟卷因之與俗迕七試七不
薦䰅黃枯似草衫碧黯於靛先生本髙才交友徧畿甸秋風
屢遭斥乃與我同傳掉頭辭名塲兩載臥郷縣圈篷船互挐
無事數相見小槽壓村酒得醉頭脚旋狂吟每抱膝倦臥時
側弁租田約耦耕仕宦焉足羨朝來忽過我云欲赴文戰無
錢辦行裝脫典細君釧年來壟畞心翻然又一變丈夫當雄
飛未可守荒􁕽邀我同脂車而我興已倦自從離京華歳月
如抺電紅塵夢不縈白髪親最戀何能違髙堂對食不下嚥
況思人海中亦復少强援豈堪倚市門晚以醜自衒先生盍
少留茅舍羅小餞三升傾畫榼一斗糴青蜆(禾中蜆以斗/量買謂之糴)雲泥從
此分臨別情眷眷且秧魚半池更咒雞一線(閹雞一線作一羣/見戴復古詩集)寄語
湯與楊吾其老漁畋(謂西崖/耑木也)
　　　送海鹽李明府入　覲
賢侯才氣絶丗無超超逸足天馬駒妙年香名動紫路百里
再見分銅符赤城之霞滿㕔事種花又徧鸕鷀湖武原瀕海
号劇邑案多訟牒租多逋侯來治繁若治簡衙淸惟酌水一
盂諸郷土風一朝變千村秔稻爭先輸堂攲牆夭不改作松
杉百柱紛支吾寛民之財息民力鼛鼓久息羣歡愉晝簾常
垂靜無事齋中只有絃與壺冷金宫牋試古墨硬黃舊榻臨
官奴近聞　詔書訪循吏節府交薦飛雙鳬我來送侯侯飲
我了頭之蟶巨口鱸坐間出示詩二首如百二十圎匀珠玉
鞭三尺裊氷雪春前便可歸　皇都天子用人方不次況
侯才地尤魁殊上馬能執丈二殳下馬筆陣排千夫椶櫚別
殿一召對會見威鳳停髙梧口呵硯氷作長句句法定笑劉
叉麤
　　　題寫山樓主人墨梅二首
墨梅舊數楊補之今看尺幅横一枝盡刪海粟百絶句寫山
樓有無聲詩
冷蕊疎枝色斬新鮑夫人合管夫人問君嫵媚何能爾莫是
羅浮夢後身
　　　題喬無功餉烏圗
白田烏尾畢逋舍彼菀集於枯辛苦覓食哺其雛雛生翅膀
乾朝飛暮宿歡相呼老拳忽遭雲隼擊惡口又被林鴞誣鳳
凰百鳥王絶不明區區拘烏入雕籠不令飲啄栖江湖羽毛
䙰褷形影羈孤淪精雪窖喪魄煙蕪啞啞雛悲鳴南飛返故
都銜土壘為墳口瘡血糢糊異哉孝感庭中烏一日三匝繞
堊廬炊香菰滿盤盂餉烏烏反哺見之雙淚迸落如圎珠祝
烏父子好相守罻羅罼罨隨地鋪嗟嗟白田烏良工慘澹寫
作圖此圖畫院從來無
　　　題汪無亢松陰濯足圖二首
文陣雄師銳莫當交游海裏放顚狂人間無地堪容汝來試
松風六月凉
兄弟平分上下洄嬾尋九陌踏風埃看君淨洗紅塵脚笑入
蓴鱸小社來
　　　題汪無已秋林讀書圖二首
南船北馬廿年餘頭白慵開夾注書羨爾秋鷹雙眼細不令
故紙飽蟫魚
粟馬紛紛作好官荒林誰肯小盤桓讀書原是君家事況值
秋楓葉又丹(祭酒先生有楓/林圖曩曽屬題)
　　　題沈厚餘侍兒索句圖
沈郎秀句近來多風貌還能敵阮何他日相逢五亭畔當筵
須喚雪兒歌
　　　題郎與賢多麗圗五首
文人武士載連車把筆彎弓盡不如戰罷鐵衣才缷却又鋪
匹練草軍書
一榻横眠不據鞍腰間革帶十圍寛疑君面有封侯骨拂袖
如何便去官
漫說佳人絶世無繞身一一是名姝更看意氣麄豪甚滿耳
金鐶立固姑(胡姬也見元/聶碧牎詩)
我見猶憐未可期別裝金屋貯蛾睂牛車麈尾須更様莫似
王郎見事遲
鍾乳金釵興未忘温柔郷勝白雲鄉人生樂事無如此不羡
朝鞾趁曉霜
　　　贈嚴星如
昔子居保陽俠氣凌朱郭快意輕千金久要重一諾傾貲嫁
老女仗劒赴朗約我時聞子名襟契願相託攬環恨未能逺
在天一各我宗髙唐公相士比良樂持節撫南州攜我莅炎
惡招子屢致書三請乃不却飲食同杯盤居處共門􁌸椰子
命深斟賔郎勸小嚼一當清暇時往往合絃酌賔主無嫌猜
節序有酬酢花前肆吟謡燈下縱蒱博酒邊籌縱横亭上棊
腷膊歡然兩相得豈復歎寂寞我狂子則狷玉石互磨錯聚
首無幾何一旦遂分索我方困棘圍子亦就蓮幕陸機為州
民縁實天所作衙淸但飲氷暮夜金不攫昂然對上官焉肯
獻諛噱我心益重子於職了無怍禾中再判袂彈指更歲籥
金陵重合并相顧但眙􁂚齒髮俱變衰田園各零落低心謀
饔飧俛首受羈絡每因今艱辛始悔昔揮霍籠鳥想歸林池
魚思縦壑不久當别離進子苦口藥仕途眞險巇百事須忖
􁕨
　　　贈顧渭符四首
入丗人人似走珠骨經百鍊只寒儒顧郎自是難衣食莫為
天寒便解襦(用南史/顧協事)
征衫留得淚痕斑詩酒新來膽不豩猶喜相逢作吳語一燈
如豆話鄉關
歲暮春初動客心鄉愁如瘧日相尋不因葉子終宵戲官舍
難禁漏鼓沈
巳分為農畢此生每思黃草靸鞵輕夜航一緉煩君寄只向
南鄰北舍行(嘉定出草鞵/最宜暑月)
　　　閏月朔日偶成
作客偏逢閏郷心似酒濃魘多添囈語金盡駐愁容室有嗷
嗷口書稀短短封思憂尚無暇一任笑乖慵
　　　海棠歎五首(并序)
珍珠泉有海棠數株大皆合抱開時如張紅雲之幔去書室
咫尺而花時無過之者朝來至園中落紅如雨傷物生得地
而有時不遇賦以志感
佳人墮空谷顧影長太息寂寞海棠花誰憐好顔色
名花生得地其奈反蕭索春風十日中自開還自落
傾國非無色消魂亦有香雨中醒蝶夢風裏斷鶯腸
點點飄紅淚紛紛蓋緑莎春陰那可乞春事巳無多
白白與朱朱緐華滿田里如何絶世姿不若閑桃李
　　　寄張鶴洲先生六首
九陌抽身廿載餘晚年心事託樵漁縦敎寓客寛新令也返
成都葺舊廬
鞍背船脣子細諳曽陪游屐半江南篋中剰有蠻牋好字小
渾如未浴𧖟
榿木成陰竹放梢園翁溪叟日論交有時送客柴門閉一卷
丹經手自抄
只今錦里稱耆舊獨有先生似散仙未必邦君皆俗吏不知
誰送草堂錢
紅魚蒼鴈杳難通又得淸談對阿戎忽憶髙郵湖上泊滿天
兵火話川東
靑衫白髮走黃塵別後猶然食舊貧聞說浣花田易買欲依
社甫作南鄰
　　　題楓江漁父圖二首
儂巳全家上釣船一枝斜笛趂凉煙畫圖輸與先生好蘆白
楓丹十月天
馬蹄也怕踏黃埃䘨􁔕漁衫稱意裁儻欲尋人撶細槳不妨
逺喚阿咸來
　　　題汪樸畫
蔽日梧桐百尺餘濃陰一片補芭苴愛他物外多閒日老屋
荒山讀道書
　　　題雪中山茶畫扇
凌冬百卉盡飄零開處常愁素雪停最好温黁乳爐畔一枝
紅插硯頭缾
　　　萊襦叔席上觀樂同禹平卓崙賦五首
齊童明豔勝吳童小部團成數月中絲竹愔愔歌細細回頭
一笑軟塵紅
管脆絃幺拍板淸雍熈樂府譜新聲歌喉一索明珠滑恰似
春三自在鶯
一片燈光接劒光錦衣玉貌並登塲西河妙舞應如此合在
公孫弟子行
酒邊歷歷試歌脣惟有文郎更絶倫暗裏時時作睂語固應
狂煞瘦腰人(謂澗/芳也)
幾日頻逢舊酒徒衝筵不待屢招呼更須妙選丹靑手畫作
花間按樂圖
　　　偕水村育齋南歸初出齊州塗次口占
依人慵作客結伴且還鄉濼酒無勞勸山程分外長離離麰
麥熟細細棗花香指點停車處荒林戀夕陽
　　　張夏
市井蕭條甚殘黎尚保居租苗催轉急粟廩散成虚轑釡分
鄰飯迎門止客車呼童買麋肉一飽虎狼餘
　　　陷灣泉
陷灣泉畔相逢處舊事思量巳四年今日籃輿同過此靑袍
如草各淒然
　　　過任城
故人爲政地不到已三年東國游重續南池夢久懸逺攜窮
伴侣來讀好詩篇八牐仍封閉還遲下水船
　　　題趙子固水仙
西堂時展玉丫叉氷雪人看氷雪花好似夢迴人醒後燈昏
留影在牎紗
　　　贈眼醫方叟
年來銀海倏生花牎下觀書似霧遮好乞金鎞刮塵膜此生
還欲盡三車
　　　爲水村題采桑美人二首
厎須結網網西施陌上偏多絶丗姿怳似春當三月半女兒
溪上見來時
如此雙飛蛺蜨何眤人裙摺撲春羅自從一月單栖後怪殺
田家禁忌多
　　　采桑女
采桑女清且妍盈盈纔十五鬒髮初覆肩生長村舍中不識
黛與鉛新春買得流年圖把蠶最好惟小姑吳蠶三眠復三
起紥山看火屋角呼采桑女采桑宜及時采多畏葉乾采少
憂蠶飢蠶不飢齊上蔟三日山頭繭如犢小繭作絲光比銀
大繭作緜軟勝茵城中美人學歌舞羅綺成堆視如土霜風
獵獵十月寒采桑女兒衣仍單
　　　調育齋二首
日長門巷雨昬昬不把征衫拭淚痕臨到孝娥碑背字第三
隱語最銷魂
倭墮鴉鬟勝越娃夢餘髪滑溜金釵怪君鑄鐡眞成錯不乞
紅羅繡靸鞵
　　　午日過夏鎭聮句
一朶紅榴插鬢新(育齋)當牎瞥見柁樓人征衫乍換含風葛
(西晙)客舫輕分貼水蘋巳悔七年淹海國(水村)又逢五日過
河漘(育齋)遥思競渡招菱女(西畯)畫鼓塡塡細漿匀(水村)
　　　夜發新開河聮句二首
河畔月初上(水村)舟行風定時年凶憂盜賊(西畯)客倦厭奔
馳濁酒長缾罄(育齋)孤衾痩骨支桃源在何許(水村)頻起問
篙師(西畯)
草蟲鳴斷岸(西畯)夜色轉蒼凉堠逺宵沈柝(水村)堤髙影沒
檣愁攻鄉夢短(育齋)老畏客塗長輸與沙頭鷺(西畯)無心覓
稻粱(育齋)
　　　瓜歩阻風䏈句
正擬張帆行(水村)江豚拱鬐鬛船頭愕篙師(西畯)船尾噤漁
妾千堆雪浪卷(育齋)一片墨雲壓偃岸草靡靡(水村)摧檣風
獵獵急收木蘭槳(西畯)退入荻花夾厄脫江面寛(育齋)力競
汊口狹纜䯳尚掀簸(水村)碇下乃妥怗譟如蒐合圍(西畯)讙
若兵戰捷縛柱支危篷(育齋)拭艙整亂篋煙中望金焦(水村)
兩點翠注睫遥遥矚鐵甕(西畯)齒齒排粉堞開頭失前猛(育)
(齋)放脚鼓後怯樹顚彈風烏(水村)沙際拾石􁗻言尋瓜歩城
(西畯)游覽性所愜問途款門門(育齋)對客語喋喋叢篠遮重
關(水村)斷港喚小艓迎神匝闤闠(西畯)塡路軋肩脅士女紛
倚觀(育齋)樓閣遞相接徑尺攏髙髻(水村)扶寸露香屧擫金
衫攅花(西畯)罨畫裙簇蝶豈乏窈窕姿(育齋)所惜粉涴頬逥
舟穿緑楊(水村)凉氣透白袷叩天牋一通(西畯)憑易蓍四揲
畫爻得旣濟(育齋)詰朝庶利涉因歎廿年來(水村)爾我落塵
劫燕市擊短筑(西畯)齊門撫長鋏空嗟鬢雙蓬(育齋)賸有裝
一葉獨行笑狼狽(水村)共命比鶼鰈懷歸心方殷(西畯)水陸
旬已浹釃酒勞長年(育齋)亟起勇持檝(水村)
　　　丹陽觀競渡聮句
客舟疾於鳥帆受好風送(西畯)行穿丹陽城怳入小有洞(水)
(村)羣雞叫花籬亂犬吠柳衖(育齋)沿流伐畫鼓匝市張錦幪
(西畯)水面龍爭嬉舷側槳齊弄(水村)葉葉朱旗翻扇扇白羽
羾(育齋)蜿蜒牙角奮拏攫之而動(西畯)正如玉京子帖耳任
搏控(水村)童誇帥戎裝伶效蠻職貢(育齋)枹停互退縮櫂轉
競喧鬨(西畯)城窺塞睥睨橋覘踏螮蝀(水村)步者道駢肩騎
者岸接鞚(育齋)箔影䰅垂蝦舸采翅團鳳(西畯)生質美而豔
炫服妖且衆(水村)仍簪五色符還解九子糉(育齋)稜梅致鄧
尉脆李壓朱仲(西畯)鏤薑芼水雞剥蒜和氷鯼(水村)風俗鬭
華奢那復畏嘲諷(育齋)孰銜孝女悲誰抱貞臣痛(西畯)且挂
蒲六幅共倒酒一甕(水村)
笛漁小稾卷第八
笛漁小稾卷第九
　　　　　　　　　　　　秀水　朱昆田　西畯
　　　抵舍
雨歇黃梅後凉生五月天歸人同夏至眀月到家圎子職供
多闕鄰逋約又愆一囊如紙薄何事客經年
　　　六月張燈口号二首
聖皇三駕出臨戎堠火遥傳絶漠空昨日㨗書頒節府勸将
歌舞答神功
料絲五色夹花綾一片光凝六月氷貧士惜無釵釧賣竹棚
仍挂去年燈
　　　送水村育齋偕㳺滇南四首
久為齊東客又問滇南程為有主人賢不惜万里行歸装望
百衲名琴勝響泉不将瑶軫上朱絃丗人盡屬箏琶耳雅調
如何肯浪傳
　　　題客子吳船醉吟圗二首
瓜皮艇子筍皮篷小泊菱花白鷺叢笑殺東華塵土客鱸魚
一箸棄秋風
鸚鵡洲前漲緑波鴛鴦湖畔月明多夜船吹罷玲瓏笛更欲
尋君學櫂歌
　　　為紀山題南渟画
秋林老樹染新霜烏桕通紅鴨脚黄驀見前山亭子好泥君
携酒作重陽
　　　當湖李潛夫馬和衷兩孝㢘各抱髙節邑人請祀郷
　　　　校沈客子首倡兩俎詩邀和因次其韻
　　　　李潛夫確
絃歌無意學陶潛結屋龍湫占翠尖(潛夫自稱/龍湫山人)換米有時治竹
簀(先生貧甚每自/編竹簀以換米)畏人終日下蘆簾一張榻剰遼東管百箇錢嗤
蜀郡嚴此日祠堂増栗主昌葅芳辢酒漿甜
　　　　馬和衷嘉楨
賦車兩度壓香藤千佛名經歎未登亂後弟兄同避世(先生兄/給諫亦)
(負隐/操)生前粥飯只隨僧髙風似此眞難及野史無多近可憑
(客子採集郡邑先達詩/文系以小傳其書将成)細讀新詩想淸躅正如六月對寒氷
　　　送元上人㳺廬山
我昔雲中望五老急呼烟艇渡九江驘車掀簸不可坐數錢
更頋籃輿扛縈紆一􁦭入濃翠東林古寺晨鐘撞馬耳峰尖
雲滃滃㺅溪橋厎泉淙淙三笑頽牆黯遺照六朝老樹撐空
日缷别酒朔日傾男兒劇可憐衣食困此生水村多良田隱
業何日成離堂燭屢跋拍翅頭雞鳴
万里塗遥遥所歴盡詩境夜吟箄船聮曉咏筍輿並當其得
意時僮僕亦生敬淫哇一以放險語各相競遥想銀生鄉自
此文雅盛書筒勿我疎竹節一丈硬
問津㯽榔江取路橄㰖坡橄㰖有正味㯽榔消煩疴瘴雲黒
如墨況值黄茅多蠻鄉足魑魅客子愼所過滇女白如雪但
令對酒歌酒闌遣之去勿縦伐性柯
人生七十少尔我巳逾半征衣以油為一歳每一換奈何兩
月中草草論聚散二子偕逺遊互幸得佳伴我窮靡所騁暫
尔守鄉閈手拈永昌碁懐人動長歎
　　　題列子御風圗
珠宮法律勝人間況有狺狺豹守關絳闕千尋雖在望何如
拂袖御風還
　　　秋日訪王東巖眀府適弄珠樓落成因賦二首
東湖湖水十分清百頃柔波鏡面平曉市魚鰕人語閙晚汀
燈火夜潮生笙歌叢裏芳樽瀉雲樹光中好句成不是名賢
来主邑此樓安得遂崢嶸
畫䦨面面豁新愁水色山容四望収九派晴波爭入浦一丸
眀月正當樓蛤蜊菰葉縈清夢螃蟹鱸魚作(側個/切)好秋賴有詩
人為地主未妨十日此勾留
　　　題紀山秋林抱琴圖二首
秋花錦石曉雲凉猶有殘荷水面香讀罷好書還獨坐喜無
閒客到湖莊
腔店旁虎踪大扵椀愛山不掩黄昏窓匡廬雖然落吾手眞
面未覩心難降花宮五百勞夢寐悔不著屐凌崆谾上人十
年遍行脚謂我欲識廬山龎鴨頭水緑鴨脚黄宮亭湖面浮
輕艭紅藤七尺拄絶頂靑鞵一緉趟危矼禪門邇来頗衰歇
縦有文字從紛哤翁山歸儒澹歸死香林如爾今無雙我才
邾莒小國耳敢埒齊魯稱大邦新詩推與亦太過傑句未免
驚愚憃投名入社儻相許春頭為我沽村缸
　　　題金聖歎詩牋
鍛冷嵇中𣪚䰅亡謝客兒一牋遺墨在腸斷是朱絲
　　　題鑒微上人折枝蔬果
老圃三蔬錢舜舉豳風七月馬和之未如釋子彌天秀淡著
鉛黄寫折枝
　　　京口阻風二首
輕装附楚艄逺役逼歲暮此行有厎急直以飢寒故同舟客
未来半月泊江步局促短篷中有若雞在笯掀掀黿鼉嬌洶
洶波濤怒遙想家中人謂我巳前路豈知蒜山下日夕神魂
怖傷㦲游子心有口向誰訴
陶有乞食詩顔有乞米帖古来賢達人亦為飢所脅低心向
親朋未免口嚅囁我徒拙治生終歲行劫劫天寒風雪緊波
浪乃輕涉朝餐箸或停夜枕夢屢魘冷披舊征衫悶理破書
箧何時足山資不與人丗接
　　　同十八弟登金山
廿載身為南北客呼船屢渡楊子江非徒行役有牽迫􁂮險
先已神魂􁑔金山咫尺不敢上但見突兀撐青谾平生恨事
此其一寸心耿耿何能降朅来沙頭十日住楚舠牢繫枯楊
樁新安大賈久不至船頭猶未支長杠朝来塔鈴送好語似
欲招我凌苔矼興来不暇頋性命遂携痩弟登輕舽須臾停
㯭泊山脚老僧揖我言多哤僧旁沙彌健於鳥相引不惜􁁬
鞵雙我来看山非佞佛不用鐘鼓交錚摐磴髙層層踏白石
廊回曲曲開紅􁞚花宮七級壓嶻嶫粉亭四面流琤淙呀然
石洞深且黒白日火焰琉璃釭所惜山僧不好事爭結屋宇
遮崆㟅惟餘東面露沙土修竹百个攅雞腔妙髙臺髙徑斗
絶聳身直上酸　坐久舂天怒浪作贋泉何必傾罌缸長
風萬里巨鯨吼峭壁千尺洪濤撞中流回頋翠欲滴亭亭如
建蓮花幢
　　　天門
天門屹然峙江水流其中若非帝遣巨靈劈即是大禹治水
施神功不然一峰何爲忽中斷斷䖏鏟削之迹還相同雙崖
壁立各千尺遥遥競長如爭雄千艘晚泊估客櫂万鼓夜吼
蛟人宮我昔買輕舠放櫂自皖公牋天乞風天已許飛㢘崛
強不肯從微如蟣蝨敢徑請此子狂悖猶盧仝是時孟夏正
暄暖打頭三日吹顚風阿香玉女乃其黨急電閃爍雷豐隆
雨師空中亦助力六點䬃䬃𫾣烏篷柁工生硬不解事片帆
斜挂如驚鴻飄翩不可住直至天門東忽逢淺沙閣始覺生
氣融仰看山頂上万丈宛宛垂長虹仙人欲下衆神散怳忽
旄節紛洪濛雲頭漸露星數點水面更浸月一弓山靈與我
舊有分兹焉瞥過何匆匆天門依然翠可挹所恨髩髮同秋
蓬
兩脚一月不蹋地好山過眼青嶃嶃如飢見食不得食涎流
口角心徒饞篷􁞚終日但兀坐憂来意態眞同獑(用皮襲/美語)四更
起碇拽檣索快風飽送雙髙帆篙工柁師互歌笑蒼鷹脫鞲
馬脫銜算程頃刻已百里遥望湖口波黯黯石鐘山忽落吾
手先登不用僮扶攙大石躭躭踞猛虎小石帖帖眠神羬縈
紆一徑盡犖确但有枳棘圍枯欃女牆攔山去八九止留一
笠髙巉嵓郭中人家占佳䖏往往屋後多松杉兹山得名在
音響何必更論壑與巖邇来丗人好箏笛一聆古奏翻譏讒
后䕫伶倫不復作有耳焉得聞韶咸急呼小艇𣢾山脚谺若
鬼刻神雕劖噌吰鞺韃亦何有昔賢毋乃欺愚凡不知我来
值冬仲雨雪早已飛㢘􁡎江水落槽湖水縮安得駭浪衝空
嵌蒲萄緑漲理歸楫大樂豈肯終蔵緘會須磨厓紀歲月江
波永作青瑶函
　　　舟中不寐聞孤鴈哀鳴有感而作
荻蘆已伐稻已割夜聞孤鴈聲嗷嗷江湖滿地無樂土嗟爾
翅翮徒能髙自從塞垣来矰繳幸不遭豈意中途有離散哀
鳴万里求其曹天邊影隻欠點畫箏上柱獨難嗷嘈淸宵半
丸月皎潔斷楮一片風颼　方圖此郷好栖啄不意到䖏成
荒皐旣不若鸚鵡巧言語又不若鴛鴦好羽毛爪無鷹隼利
音乏鴟梟豪從何得食飽爾腹反讓斥鷃槍蓬蒿客心耿耿
不能寐作詩亦似寒蟲號
　　　馬當山阻風
馬當天下稱至險客子未到魂先怖江山好䖏心又愛亟問
柁師頭屢頋前時泝流夜過此及至回看但烟霧身雖脫險
心未惬千里猶然寄遐慕我今西歸歲将盡雨雪紛紛氣寒
冱輕舠傍晚發湖口疾如有約渴欲赴小姑朝来髻鬟聳鏡
裏盈盈半身露片帆已掠宮亭祠豈意東風忽狂騖退飛十
里宛似鷁始遇淺沙抛碇住篷攲槳折繩索斷瓶倒甑翻童
僕仆因思死生在呼吸悔不先時買繯瓠衝灣潑岸浪洶洶
直至三朝復三暮船船縛急等連雞安得倐焉同脫兔湖神
有婢曰如碩解使風分令客渡同行勸我作詩乞我縦有詩
終不吐自從子安食言後文士㝎爲神所怒酸寒句子何足
取豈肯欣然遣妖嫭西江大估舟十丈笑擁髙資泊江歩磔
雞釃酒響斯答絶勝微吟逹誠素須臾風順船盡開月明直
下江南路
　　　補田婦詞二首
過了清眀日漸長先游硖石後曹王紅蠶未浴無些事就近
還燒十廟香
㡬日猶吹攧鷂風開裙時見下裳紅怪他年少多輕薄偏笑
兒家韤未工
　　　為　嵉題黃葉老人詩卷
字如瘦竹枯欲死詩似秋雲淡欲無我願事公如島佛六時
常禮倚梧圖(胥山樵画尚友圖凡六人老人/倚梧樹聽董宗伯論書貌甚肖)
　　　題賈黄州百石圖四十韻
古来畫石者但取傳形模皴法只數家彼此相描摹往往落
窠臼西抹還東塗誰能出新意卓卓超恒區雪堂太守賢治
行冠楚都大薤拔一本清水盛一盂鈴齋寂無事嗜古忘百
須周遭攅竹樹左右羅絃壺書盈鄴侯架画滿将軍㕑花開
硯頭缾香炙戟耳爐乃扵一歲中寫作百石圖非惟状貌異
兼之肌理殊墨為陰陽炭筆作造化樞有時舍筆墨其法絶
代無或木皮草根或竹葉花䰅或絲枲果窳興到隨所需經
營出慘澹變化成須㬰人工奪天巧遲速自不拘庚庚駭神
助磊磊疑鬼輸有若熊豹踞有若猨狙跔有若牛奮角有若
羊垂胡有若鳳回咮有若龍伸軀有若睡鸂鶒有若翥鷓鴣
有若蹲愁鴟有若栖寒烏有若芝菌頂有若芙蓉跌有若折
竹節有若枯松株有若癭在桞有若瘤生榆有若瓜瓠懸有
若花蕊敷有若飄飄雲有若纍纍珠有若佛髻撐有若仙鬟
扶有若雷斧劈有若神刀屠有若女媧煉有若秦皇驅有若
防風骭有若王莽顱種種秀可愛一一怪自娯往者玉局翁
醉後画石麄一拳兀繭𥿄旁有竹木枯為貽貧處士索價髙
金瑜試以百相較今賈勝昔蘇比聞装作冊且復名其廬乃
知㢘吏心斷不為錢愚
　　　楫堂索題秋林聽泉圗即以四字為韻各賦五言古
　　　　詩十六句
皇天分四時㝡好無如秋楚客雖云悲藉此文章遒秋山葉
微脫秋水潦乍収葉脫山可屐潦収水可舟翛然成獨往髙
懷𬗟前修朝與雲俱興暮與鳥共投回看九陌中平地多摧
輈所以澹蕩人甘作寂寞逰
一徑細窈窕㳂溪入中林林中縛香苑結亭當清陰情超無
近迹境勝必逺尋藤蘿互纒絡樹石相凌侵嶃巖瀉危瀑跳
珠濺衣襟泠泠聞風松如奏義皇琴浄洗筝笛耳聆此太古
音扵焉哦新詩豈作鄭衞淫
詩人性愛山雲壑寄幽興選山得勝地人復能濟勝策策踏
黄葉遍歷鼪鼬徑痩藤不用扶下上凌翠磴林深日景微岩
逼泉聲應紅塵飛不到水石清晀聽支鎗燒堕巢茶熟酌花
㝎何當從君遊頑懶藉砭訂
可翁画詩書直逼玉局仙趨庭有令子才亦如斜川千秋雪
堂中文采相後先憶昨經黄州船泊赤壁前肩輿忽過訪一
笑齒粲然所嗟挂帆速未得長周旋兹来索我詩逺寄羅紋
牋画圖但想像會合知何年
　　　題竹林書屋冊
竹林屋數間經歲無客至中有白髮人能說前朝事
　　　題碧川竹塢攤書圗
習氣知君尚未除竹間猶自晝攤書誰扵十丈紅塵裏肯憶
江南半畝居
　　　鄰犬
主人昔未貧来往客如織咄嗟具盤餐不復計省嗇童僕飽
有餘胾汁棄溝洫其時有鄰犬揺尾来趂食主人憐其飢呼
蹴無不即出入庖廚間徘徊几案側夜吠繞垣牆午眠帖閫
閾迎門攔乞兒踞竇拒竊賊儼然等家犬舊主那復憶歲月
忽屢更人事難忖測主人一朝貧有突不得黒掉頭從此去
眨眼若不識磨牙欲反噬聞者為惕息君看翟公門野雀可
羅弋客去惟恐遟轉盼忘大德彼人而且然此犬何足責
　　　怪鴟
荒林有怪鴟寄養扵鳳皇鳳實覆翼之日夕還相将栖梧食
竹實嗈嗈鳴髙岡百鳥時来朝鴟亦蹲其旁託身旣得所復
與鵷頡頏九苞下千仞為爾增輝光豈期鳳德衰去去岐山
陽鴟恃毛羽豐都邑巧自蔵雨昏月黒時叫跳勢遂張呼朋
引黨類白日同披猖嗉闊食腸寛直欲空太倉鷹隼不之擊
恐與鳳有傷不知鴟得志為惠久已忘且見鵷苦飢翼搨頭
搶佯翻然相決絶可笑不自量鵷鴟豈相耦感慨成此章
笛漁小稾卷第九
笛漁小稾卷第十
　　　　　　　　　　　秀水　朱昆田　西畯
　　　以武夷茶餉穗園穗園以葛粉見答因賦長句
我贈君以紅雲雀舌之茶君報我以黄海葛花之麪茶香溪
口初掐焙麫細山中久澄練茶無一撮麪百龠以少易多騂
我面桄榔為糝蕨為粉落落嚨㗋曽飽嚥葛花消酒索所惜
此外功能少聞見急翻本草考藥性解躁除煩効如箭我今
半歲疾未已鬱火燒心頭目眩連抄數匙白扵雪喚婦煮湯
調以薦沈疴不覺頓然釋手脚俄焉輕可旋所惜如蠡酒戸
窄未克從君夜談讌君飲一石亦不醉鹿藿為糜原不羨(本/草)
(葛一名鹿藿為/鹿食九草之一)惟當箬葉裹新茶白日相期作茗戰
　　　送補山赴楚幕
楚郷雖是舊游地地主誰如昔日賢暑雨共傾梅會酒秋風
獨放洞庭船壇塲久已推前輩筆墨何堪事少年同學惟君
猶愛我病中惜别淚澘然
　　　碧川以岕茶見貽走筆賦謝
我病久不差半載墮悶景婆娑小室中惟有形共影邇来勢
少減瘦鶴一伸頸昨者吳興翁篛葉裹􁥙茗云此品劇佳採
自廟後嶺其氣郁扵蘭直壓洞山頂方兄久絶交有價不敢
請携籠聽之去殊覺心耿耿碧川扵我厚一月承屢省知我
性嗜之雙包纒索􁪪作書遣長䰅兩脚踏泥濘打門忽見貽
豐惠再拜領我聞眀月峡直接陽羡境岕居兩山介羅氏名
獨炳西􁬙近夕陽十里平侹侹離披向南藝不復分畦町其
地㝡髙寒飽受風露冷摘當春夏交蒸焙法井井較之雨前
芽標格尢清迥吳越種雖多得此皆可屏急喚丫髻童稳支
折脚鼎連朝送梅雨瓦溝瀉若綆盛之滿瓮盎舀取入瓴䚇
火活湯再沸煎點在俄頃龔壷與時洗一一羅器皿香清色
似雪為味甘且永不惟驅昏邪實可解煩怲因笑唐宋人紛
紛貴團餅研須倚石臼打或藉銀梗盧歐梅蘇黃詩句頗雄
騁􁥙於百年来衆作等蛙黽誰能追古人敢以奇自逞君才
健如虎臨敵氣愈猛力疾為致師筆陣欠嚴整
　　　盆蘭忽放同心並蔕二花各賦一律
　　　　同心
一雙玉女鬭嬋娟素質亭亭看比肩蝴蝶作團停葉厎蜻蜓
相戴立風前宵幃共綰鴛鴦結曉鏡齊拈翡翠鈿好與吳娘
新髩様不須依舊學秋蟬
　　　　並蔕
弱榦同心已足誇又看並蔕發瓊葩水妃共踏承雲韤宮女
爭匀襯臉霞丹竈紅休憐一線珠江碧漫詫雙丫(閩之竈山産一/線紅有花對節)
(粤之丫蘭一莖上/兩花皆貴種也)惟應插上麻姑髻絶勝仙家緑玉花
　　　余詠蘭二律同人和者甚衆聚緱謂與奇花寫照以
　　　　不用仙姝美女草木禽魚蟲豸相比者爲髙因再
　　　　各賦一律
　　　　同心
蘭譜曾誇大小張分来好種自金漳八花尾簇玲瓏玉雙素
英飛馣馤香曉露引蜂珠並綴午風送蝶夢俱長狂思折贈
傾城客挂在珊瑚却月梁
　　　　並蔕
笑他花史說吳潘似此騈頭画亦難雨後並開香細細月中
同立影姍姍為雲只恐雙飛去倚柱還容盡日看若使一年
抽一箭也應喚作我家蘭(宋朱僉判家所種閩/人至今呼為朱蘭)
　　　題三緘齋
宰相惟堪啗飯耳此語扵臣信有之刺舌引錐終不戒始知
緘口是良師
　　　三咏同心蘭
莫是蘭芝與蕙芳羨他交􁦺學鴛鴦黃輕似翦同功繭𬗋淺
疑熏百結香吟䖏傷心追楚客分来纖手想閩娘神光離合
魂俱斷玉體橫陳夜未央
　　　並蔕蘭
國香兩兩試精神似欲雙栖共一身互惜好丰姿綽約交憐
眞骨象停匀凌風冉冉扶紅索按舞翩翩踏翠茵待覓画師
来寫照障中長作比肩人
　　　醧舫老梧為大風所摧枝葉零落感而賦此
前年七月中暴風飛大屋百萬羊角旋并一以為酷連朝勢
不已直欲翻地軸折我青桐柯有若僧頂秃西齋夏日長恨
失半􁞚緑炎威不可支補種數竿竹青桐兩年来稍稍生意
復露香華黯淡翠挺枝矗橚攢攢蓮花簪著子多於菽清陰
漸如舊瀟洒過三伏我貧少長物空室類枵腹惟縁此樹髙
市近居不俗竟日陳縹緗無心羨粱肉神豈或忌之飛㢘復
肆毒立秋已逾旬無奈暑猶溽東風似虎狂一吼怒一蓄近
憂田禾眠逺恐海浪蹴(海昌潮水嚙/塘方在修築)我聞廟堂上辛苦調玉燭
如何太平年生理反局促謂當不鳴條曷意屢拔木青桐枝
又摧攟拾餘十束苔中埽靑璣竈厎煨碧玉攤書興乍減繞
樹頞頻顣懼為螻蟻穴難託鳳皇宿邇来天道變淫善錯禍
福栽者培不先傾者覆不速為木惟凡材造物斯樂育試看
舍東偏張王惟老糓(用東/坡語)
　　　穗園以白石榴花索詩戯賦一律(其花七月/中方開)
石家阿措愛新􁧈又試風前别様妝不使紅裠妒顔色只和
秋月鬪容光房黏粉蝶翎無影蕊蹴黄蜂足有香好與玉妃
為侍從珠宮舞遍白霓裳
　　　病後自遣用水村韻
酖酒如何恣意嘗狂泉不飲我非狂貧尋田父租農具病與
醫翁試藥方浮丗豈堪愁是壘餘生合以醉為鄉耳中鈴鼓
喧闐甚一笑村伶正作塲
　　　題畫二首
就樹當坡縛艸亭泉舂白石響泠泠斜陽巳閃寒鴉背冷徑
從無熱客經
米家画法出新意黒樹濃雲辢闒山畢竟毫端有書卷文人
例不數荆關
　　　寄調潛竹納姫三首
千絲舉網得西施八牐清宵一舸馳人月嬋娟秋乍半知君
不負已凉時
逺逺春山淺淺霞北支南黛少容華香匳有句吟須稳髙擁
黃紬放早衙
金縷翻成付玉人緑􁞚昵昵學鶯脣從今對客能吳語不讓
風流賀季眞
　　　小池水深荷花至秋始盛賦此志感
池水半篙緑荷花秋始開雨収殘暑去風送暗香来有恨紅
衣斂無言翠盖迴後時君莫笑物理細應推
　　　寄樊泾
客裏偏多病愁中㝎有詩故人頻入夢吾道久堪悲藥裹抛
来未淮􁑀放莫遟舊交零落盡待尔慰相思
　　　自適
背市柴門靜蕭然二畝餘但看貧士傳不報熱官書留客教
蒸鴨呼兒學釣魚閒来無一事髙枕覓華胥
　　　閉門和碧川韻
六枳為籬裹釣家一竿閒占白鷗沙儘容梧下稱髙士何必
關前犯夜叉老我魚舟無一葉笑他馬鬛剪三花縱經風雨
園林靜不似紅塵九陌譁
　　　碧川叠前韻見贈走筆奉答
小長蘆畔是吾家怕見黄沙見白沙但使荒田租一稜不須
古路問三叉數竿趂雨移新竹㡬樹連墩種好花欲買湖㽵
号魚計知君心已厭紛譁
　　　水村近詩手筆髙妙頋猶深賞拙作此則歜芰之嗜
　　　　也病後無聊撫今追昔感慨以之因成五言古詩
　　　　三十韻題倚晴閣新稿之後
君才逐年増我才逐年減相逢出亂槀彼此互披覽一如食
蟛蚏一如食橄欖螯空齒從嚼漿美頭屢頷君詩風格老光
氣不可揜和能平人心險可破鬼膽忠臣千載魂有作靈亦
感(湖城張睢陽廟極靈應水村去歳過謁歸而神頻入夢意在/索詩水村因賦五古一首酹酒以焚之其夢遂息眞異事也)五言句尢超往
往到平淡鮮雲媚松柏初日明菡萏試看造語工并識用意
慘我詩十載前遇敵頗剛敢謂柱怒可折謂山勇可撼謂鯨
牙可拔謂虎䰅可攬豈知數多奇舉足皆埳窞傾心甫盟歃
背面已顉䫩擠排出死力為計刻以㦧剪翎鳥入籠破頟魚
投槮自此辭名塲不復肆虓闞荒山東走齊亂石南泝贑竹
轎穿恓惶紙船凌黯淡邇来貧且病意欲老葭菼囊無繫螘
絲㕑絶聚蠅糝髮白光比銀衫青翠扵􁈠心思漸枯槁顔貌
亦黭黲随農架短犂逐圃抱長鏨偶為勞者歌無意登版槧
君如富家兒酒肉恣飲噉胡然變嗜好有取菖蒲歜蟬聮語
不已街鼓聲紞紞作詩附君稾為我弆箱䉞
　　　小園散步
閒拖竹杖到南垞雨後新􁧈透薄紗莫怪小園秋太澹牽牛
新引一籬花
　　　晉民碧川過訪留飲小齋晉民有詩紀事即次原韻
年来抱疾苦中乾那得西山藥一丸舊雨有情深眷眷新愁
入骨痩欒欒貧如能設三升酒夢不尋思十段官好趂蓴鱸
成小社從今肯負釣魚竿
　　　疊前韻索碧川和
征衫㡬見淚痕乾日月驅人似迸丸好友于今半零落故園
難得小團欒多愁似我還多病得句如君勝得官以蚓投魚
新有計笑拈霜管當文竿(陳簡齋詩書生得句如得/官以蚓投魚用北史語)
　　　秋日偶成
倦鳥無心更刷翎千莖髮白一衫靑閉門願作村夫子閒向
兒童說孝經
　　　立春日病體少蘇偶賦二律
小牎依竹樹一片射朝暾鳥悅風前性花歸凍後魂痩肌知
節換敗絮覺春温生意吾猶足非關啗草根
七旬眠食廢筋骨似烟輕直可騎黄鶴翩然遡𬗋清松根丹
竈冷洞口藥苗榮為有髙堂在還須戀此生
　　　　嵉以巨鯽二尾見贈口占奉謝
一雙健鯽栁條穿味勝槎頭縮項鯿惟有笑嵉眞愛我臨溪
買送不論錢
　　　羅浮蝴蝶歌
我曽南游南海披圖經朱眀之洞恨未探幽扃一寸二寸花
開菖蒲節千个万个竹篆蝌斗形巡山啞虎履尾亦不咥修
蛇毒蠆焉敢来栖停惟聞靑羊黃麟雪花鹿寶衢雲術往往
逢眞靈更有碧雞五距雀五色千年老鶴彈舌音泠泠麻姑
釀酒舀盡東海水書邀王母晝下扶珠輧雲璫霞珮冉冉衆
仙集九靈之簫一奏羣山靑花前爛醉不復頋禮法拍肩挹
袂彼此相撩拎烟裙霧袖一笑看盡裂化為蝴蝶百万飛竛
竮蓬莱左肱上有田七畝亂抽紫芝黄獨蓡术苓紛紛飲香
吸露嚼瓊蕊一一黏枝裹葉懸金鈴五羊城邊昔遇梁太史
喜獲一雙之繭浮歸舲蠻江春風未滿五十日雌雄並出光
射船窓櫺惜無入神好手為圖画但見珠娘織錦梭瓏玲垂
虹亭長昨歲客嶺表石樓千仞直上追飛㹶白藤笈中亦携
鳳皇子逺分一繭燦燦同華星挂之紅羅複帳近端午謂已
乾死有若囊中螢朝来忽聞蔌蔌破繭出仰眠牀上不覺神
魂醒陸離光怪更異昔所見縦有孔雀局縮羞開屏張如東
洋摺叠翡翠扇掠如古洞撲鹿蝙蝠翎緑毛倒挂無此好顔
色而況金花蟲子紅蜻蜓何當粤客歲致繭百斛一花一蝶
遶我香茅亭
　　　晉民見和羅浮蝴蝶長歌一篇逺勝拙作因取前詩
　　　　未盡之意再成一歌
詩人手襞烏絲牋牋書細字如蠶眠長歌和我蝴蝶句笑看
筆勢何翩翩此地離仙山迢迢五千里豈意黄梅天破繭忽
飛起吳儂對此喜欲狂前詩未悉請再詳春風一吹洞門暖
花間百万爭飛揚山中之人云是葛翁麻姑衣所化天生瑰
異非尋常顔色羞雷同各各矜文章即如此蝶極奇麗六足
四翅頭昂昂䰅如鬰金𬎼腹如古錦囊緑如逺山横秀黛赤
如初日升扶桒黑如黟山萬年松烟色抹漆白如秦臺一轉
丹粉光凝霜瑩如洋玻瓈駮如番瑪瑙閃如𬗋毛毯赩如金
光草活剥瑇瑁甲生割孔雀屏亂捽錦雞趐細簇翡翠翎九
張機五色線六銖衣七華扇頃刻容光看百變紛飛飛尋仙
常繞白玉扉伏怗怗作繭齊黏烏桕葉一年一度韶華轉㝎
有神蛾来抱繭此蝶雖飛啄菢成伴我衾枕久始生衆中文
采有如此不枉人呼鳳皇子江南雖好非尔家可憐飄泊天
之涯黄葵花已盡豈忍仍籠加石樓鐵槗山逺水更逺崎嶇
風浪焉能返我聞句曲已字山下有華陽洞洞中一徑直通
朱眀曜眞之仙關仙人来往扵其間蝴蝶蝴蝶放尔從此還
沈香薫爾像色絲繡尔顔生綃圖尔形渲染黄朱斑滕王搨
本大小海眼皆可刪未許輕狂野蝶夸妖嫺
　　　題雪夜問酒圖二首
從古詩人多愛雪只於冷境託閒情前村已熟苑柴酒肯向
笙歌鬧䖏行
我居村北子村南来往籬根小徑三誠脫銀貂多換酒老梅
芲厎恣同酣
　　　題陸平仲小照二首
弟兄共住三間屋家業惟存一笥書莫怪衣冠皆古様只因
牛馬半襟裾
趨時不作緐華夢避俗常携氷雪文試看如瓜有仙骨清齋
好事玉晨君(如瓜骨出/人倫書)
笛漁小稾卷第十
曝書亭集(附録)
　　　　　　　　　　　　秀水　朱彝尊　錫鬯
　葉兒樂府
　　　折桂令(正宮)
鬧紅塵衮衮公侯白璧黃金肥馬輕裘蟻陣蜂衙鼠肝蟲臂
蝸角蠅頭神仙侶淮王雞狗衣冠隊楚國獼㺅歸去來休選
个溪亭作伴沙鷗
　　　又
故鄉人千里書投漁弟樵兄盼我回舟老僕長䰅侍兒赤脚
穉子蓬頭趁新兩過時插柳揀緑陰深處騎牛歸去來休二
頃秫田一簣糟丘
　　　又
挂輕帆潞水春流夾路煙花直下揚州第二泉邊第三船裏
第四橋頭喚十五女靑蛾對酒點兩三條紅蠟藏鈎歸去來
休老子尊前最愛歌㗋
　　　又
近南湖結个書樓橋影前溪塔火中流梅蕊衝寒荷香銷夏
楓葉鳴秋松樹厎一壺村酒柳陰中幾隻漁舟歸去來休典
我春衣日日郊游
　　　又
問先生老矣何求一片西山幾載勾留獻賦長楊挂冠神武
捐珮瀛洲也曽簪筆跕螭拗右手也曽移家住鼇禁東頭歸
去來休閒把
君恩說與朋游
　　　天淨沙
一行白鴈清秋數聲漁笛薲洲幾點昏鴉斷柳夕陽時侯曝
衣人在髙樓
　　　水仙子(雙調)
昏鐘百八戍樓𫾣旅夢三千鄉路饒平頭六十今年老算不
如歸去好得逍遥且自逍遥閒摘朶山花簪帽緊隨身村沽
滿瓢醉拖條竹杖過橋
　　　又
半湖山上采樵夫百歩橋邊垂釣徒三家村裏耕田父這生
涯都不苦要歸與只便歸與錦屛風蒼厓紅樹白雪灘金韲
玉鱸緑楊灣赤米靑菰
　　　又(爲毛大可輓姬人曼殊豐臺花匠女也)
玉堂傳說小名兒檀板能歌絶妙詞銀鈎會寫相思字記人
扶拜客時勝豐臺一捻花枝留客住豪端染𥿄想夫憐箏柱
調絲今日箇長恨題詩
　　　沉醉東風
香茅屋靑楓樹厎小蓬門紅板橋西雖無蔗芋田也有桑麻
地野薔薇結箇笆籬更添種山茶緑萼梅這便是先生錦里
　　　又(題周編修漁隱圖)
橛頭船茶壚酒盞藕苗衣筍笠筠竿撈鰕柳樹陰放鴨蘆花
岸畫圖中儘自消閒縱使
君恩未許還終不學鋪睂苦眼
　　　清江引
西風古寺攀楊柳落日低銜岫山行萬里程水次雙江口鴈
兒不來魚定有
　　　普天樂(中呂)
小樓前疎林外殳基丹井顧況書臺灣灣緑水深點點靑山
矮釣侶詩朋看都在把封泥酒罋齊開雞頭竹胎穀芽餅餤
油菜花薹
　　　又
到淸秋開家宴生魚切玉野雀披緜村村籪蟹肥日日湖菱
賤對竹千竿書千卷悶來時划箇花船白蓮寺前靑陽橋外
金粟山邊
　　　朝天子(送分虎南還)
驢車慢些小住長亭者疎林不隔逺山遮幾點新黃葉雲脚
夭斜鴈書橫寫趁歸人南去也離别漫嗟只可惜中秋月
　　　又
魚標稻苗爭似南湖好月寒沙柳夜蕭蕭帆影缷三姑廟暗
水橫橋矮屋香茅看黃花都放了絲縧布袍再不想長安道
　　　又(送融谷宰來賔)
箏絃酒船且緩坐紅亭勸仙鳬飛度鷓鴣天種柳濵江縣木
槲花邊柑子堂前算輕郵道六千凉煙暮蟬話十里河橋逺
　　　又
花時荔支日日堆江市石牙山翠雨絲絲榕葉交㕔事萬里
相思六六魚兒盼雙雙新燕子清詩小詞帶㡬箇平安字
　　　同作(錢唐)洪　昇(昉思)
　鼪鼯鷓鴣啼徧桄榔樹鬱金香散雨如酥村社敲銅鼓退
食公餘岸幘升車向靑山閒弔古男巫女巫酹酒拜劉因
戸
　　前題(秀水)徐　善(敬可)
梧邊柳邊飛不到衡陽雁牂牁江上伏波船遥把才人餞
桂葉靑圎蕉實黃鮮茘支林紅萬點葛仙鮑仙天付與丹
砂縣
　　前題(錢唐)龔翔麟(蘅圃)
雷江瘴鄉到日官梅放訟庭無事晝簾張沉水煙初颺醒
酒茴香消食㯽榔緩平湖菱芡想琴堂笛牀咏不了蠻花
樣
　　　落梅風(查山探梅)
十里靑苔路三更翠羽啼泛輕船太湖邊檥等南枝北枝花
放齊也未必明朝風起
　　　又
細細香苞綻泠泠淺水流趁快雪乍晴時候把短簫橫笛催
上樓對七十二峯行酒
　　　金字經(憶辰娘作)
蝴蝶難分隊鴛鴦擬作雙行近秋花六扇牎剛迴身避乳狵
新霜降紅葉溼鞵幫
　　　又
碧浪湖邊樹白蘋江上舟風雨蕭蕭不耐秋愁歸帆郭外抽
從別後無計再勾留
　　　山坡羊(雙林菴)
凉雲池面殘陽臺殿緑槐不吐靑蟲線閘河淺寺門偏蹇驢
斜背風中縴可惜馬蹄歸路逺船橋那邉蓮紅一翦
　　　又(飲池上)
昏鴉初定凉蟬都靜絲絲魚尾殘霞剰渚煙冷露華凝香筩
笑卷靑荷柄我醉欲眠君又醒箏簾内聲燈花外影
　　　醉太平
野狐涎笑口蜜蜂尾甜頭人生何苦鬭機謀得抽身便抽散
文章敵不過時髦手鈍舌根念不出摩登咒窮骨相封不到
冨民侯老先生去休
　　　一半兒(西溪商調)
滿林殘雪碧山拗人日春風金剪刀孤棹野塘紅板橋玉梅
梢一半兒開遲一半兒早
　　　又(靈隱)
冷泉亭子面山崖蕭九娘家沽酒牌壚畔碧桃花亂開到重
來一半兒依然一半兒改
　　　又(淨慈)
冷雲山寺畫屛秋斷塔雷封殘照留孤汊酒村風幔收載歸
舟一半兒蓮蓬一半兒藕
　　　又(西湖)
三潭新月浸魚天十里長堤飛柳緜尋到水仙王廟邊裏湖
船一半兒剛來一半兒轉
　　　又(浙江)
鯉魚風起鳳山根白鷺潮來鱉子門黃雀雨晴魚浦村亂帆
分一半兒夭斜一半兒穩
　　　又(釣臺)
渚蘋山木古祠秋漁子罛師檥小舟爭道客星天上留契相
投一半兒君臣一半兒友
　　　又(長山瀧)
鸕鷀灘冷渚風淸謝豹花繁春雨晴烏桕樹翻秋葉鳴挽船
行一半兒山腰一半兒嶺
　　　又(九峰)
一峰低映一峰髙十里沙連十里橋曽記小船迎晚潮冷蕭
蕭一半兒蘆花一半兒草
　　　又(虎丘)
生公臺上鬭茶巾短簿祠前羅酒樽真娘墓傍凝舞塵款游
人一半兒櫻桃一半兒筍
　　　又(錫山)
錫山泉近筍輿稀竹火罏輕松葉肥蘭草岸回花舫齊恣攜
歸一半兒香醪一半兒水
　　　又(金山)
城頭殘角戍樓開天際征鴻丁字排攜手試登山上臺暮潮
來一半兒江聲一半兒海
　　　又(淮浦)
行來沙際柳陰疎望裏村邊酒幔孤聽得渡頭人語無逺糢
糊一半兒吳音一半兒楚
　　　小桃紅(題王元章墨梅)
斜飛蝴蝶撲枝圎不怕游絲罥疎影依然水淸淺嫩寒天墨
痕澹處珊瑚軟似曽相見稽山風霰一樹小牎前
　　　又(送德尹還里)
揚州樺子小於龕粉額朱紅檻一路垂楊繫船纜水拖藍初
鴻㡬點秋容澹梅花酒酣蘆花風糝夢穩到江南
　　　又(前題)
謝家兄弟舊田廬好續春池句兒女團圞𥿄牎戸儘歡娛閒
尋捍海塘邊去村醪逺沽􁉞船横渡山似小葫蘆
　　　叨叨令
一年一夢空愁思六張五角難成事千呼萬喚無由至姑負
了燒春酒美文君市悶殺人也麽哥笑殺人也麽哥相見了
只勝常兩个消魂字
　　　又
烏巾斂了煩遮護縞衣惜了親分付画船檥了愁行路有一
日踏花鹿女花間步行不得也麽哥留不住也麽哥算後會
他生未卜今生誤
　　　黃鶯兒
碧玉小人家兩睂彎雙髻丫春風愛立疎簾下佳期最佳陽
差不差心知消息今年嫁翦秋紗紗帬合畫画取並頭花
皇淸勅授徵仕郎　日講官　起居注翰林院檢討竹垞朱
公墓誌銘
經筵講官文淵閣大學士兼吏部尚書加三級澤州陳廷敬
撰
康熙初北平孫公北海老而家居以經學詔後進予亦往遊
焉孫公盛稱秀水朱君錫鬯之賢一時東南文學士游　京
師者共推謂爲老師宿學予心嚮往焉而莫之能識也後舉
博學鴻詞授官翰林已而長直
内廷予朝夕與君相聚甚驩也甫及一年以謫去予亦以他
事引嫌求罷仍留書局兩人者時復得以閒居相過從爲文
字之娛游觀之樂數年至今過槐市虎坊之間未嘗不黯然
以悲也君旣南歸後又數年予扈從河上至吳門得見君于
南園至武林又見君于湖上文采風流不殊曩昔而予則頽
然且老矣又三年君殁君外孫周子象益以君狀來偕查子
悔餘謁銘于予云非夫子孰可志其墓者予弗敢辭雖然予
旣不能爲信今傳後之文亦姑識其平生出處交游之節槩
凡吾意之所不能盡者丗之君子庶㡬有得吾兩人之心于語
言文字之外則君有銘而予亦可以無憾矣君諱彞尊錫鬯
其字号竹垞先丗居吳中自吳江遷秀水髙祖諱儒以醫顯
官至奉政大夫太醫院院使以子貴贈光禄大夫柱國少保
武英殿大學士曽祖諱國祚以醫院籍由順天府學中萬曆
壬午鄉試癸未進士第一人除翰林院修撰歷官吏部右侍
郎引疾歸光宗初起南京禮部尚書入東閣加太子太保進
文淵閣尋以戸部尚書兼武英殿大學士加少傅歸卒贈太
傅諡文恪文恪公六子長諱大競仕至雲南楚雄府知府子
五人長茂暉以廕授中書科中書舍人好學問樂取友爲復
社宗盟輯禹貢補注君嗣父也本生父諱茂曙楚雄公第二
子也天啓初補秀水學生甲申後棄去卒私諡安度先生撰
兩京求舊録有春草堂遺稿安度先生子三人君其長也舍
人無子以序立君爲後君少而聡慧絶人生數歲嘗見諸神
物異怪狀不類人丗及他人視之輒無所見書過眼覆誦不
遺一字塾師舉王瓜使屬對君應聲曰后稷師怒笞之爲舉
業文千言立就已能工詩崇禎十三年浙東西大旱饑人相
食自文恪公以宰輔歸里家無儲粟楚雄公清㢘安度先生
貧至絶食君守書冊自若也旣而曰河北盜賊中朝黨朋亂
旣成矣何以時文爲不如舍之學古乃肆力于周官禮春秋
左氏傳楚辭文選丹元子步天歌人皆笑以爲狂迂未㡬亂
果作君年十七贅婚嘉興練浦之陽馮村馮公有客王鹿柴
華亭名士也見君大奇之曰此必以詩名丗後君名益髙四
方以幣聘者爭集其門所至皆以師賔之禮遇焉客游南北
必槖載十三經二十一史以自隨已而遊　京師訪孫公于
退谷公過君寓見插架書謂人曰吾見客長安者務攀援馳
逐車塵蓬勃間不廢著述者惟秀水朱十一人而已君旣以
博學徵試之　殿廷相國馮公得其文歎曰奇才
召以檢討充
起居注
日講官在
内直間語予曰公直似益都清如曲沃予謝不敢當以君之
賢至今思其言因以自策勵其亦不得不謂之知言也歟君
雖以被劾鐫一級罷尋復原官歸里後數年
駕巡河上至江浙
賜御書四字曰研經博物禮遇之隆固無替于昔時也君旣
退而著書有日下舊聞四十二卷經義考三百卷明詩綜一
百卷瀛洲道古録■十卷五代史注　卷禾録　卷鹺
志　卷鹺志者通政使曹公寅與君合撰者也曹公爲君
刊曝書亭集八十卷未卒業而君殁君之自立如此回視京
華儕輩奔走塵埃中所辛勤而僅有者猶泰華之于丘垤衰
遲蹇鈍之人倀倀然莫適從也得失之林亦可考而知巳君
閒居謂其孫稻孫曰凡學詩文須根本經史方能深入古人
窔奥未有空疎淺陋剿襲陳言而可以稱作者記云時過然
後學則勤苦而難成獨學而無友則孤陋而寡聞予舉此以
爲教子弟之法焉君在翰林預修一統志主考江南
覃恩授徵仕郎貤贈生父家居十有九年康熙四十八年十
月卒年八十一配馮孺人歸安儒學教諭馮君鎭鼎女前十
六年卒子一人昆田國子監生賢而有文前卒女二人一適
吳江周能察一適桐鄉貢生錢琰孫二人桂孫國子監生稻
孫府學生曽孫男二人振祖賜書孫女二人銘曰
或史而野㦯經而葩物亦有然爲蓬爲麻嗚呼竹垞天邪人
邪得于天者旣碩孔多人其謂何
