#+TITLE: 丹淵集-宋-文同
#+DATE: 2016-06-11 12:24:35
#+SOURCE: github.com/kanripo/KR4d0048 master 0224e3d9                
宋故尚書司封員外郎充秘閣校理新知湖州
文公墓誌銘
資政殿學士太中大夫知河陽府范百祿譔
元豐二年正月二十一日尚書司封員外郎充
秘閣校理新知湖州文公以疾卒于陳州之賔
館享年六十有二其孤朝光奉其柩以歸以元
祐九年二月五日葬于梓州永㤗縣新興鄕新
興里前此狀公行事始卒來求銘公百祿所畏
者且同年進士也不可辭故書公諱同字與可
其先文翁廬江人爲蜀守子孫因家焉至立徙
巴之臨江學　周門人推爲顏子其後又徙梓
州永泰之新興鄕新興里曾祖彥明祖廷藴考
昌翰皆儒服不仕考公以公贈尚書都官郎中
妣李氏仁壽縣太君公㓜志于學不羣鄕人異
之都官公嘗誨之日吾世爲德汝其起家乎將
高吾門於吾廬之東偏以待汝冝勉之公時年
十三俛而對日謹奉教自是晝悉力家事夕常
讀書逹旦遂博通經史諸子無所不究未冠能
文慶曆中今太師潞公守成都譽公所䞇文以
示府學學者一時稱慕之再舉鄕書第一皇祐
元年登科第五調卭州軍事判官更攝蒲江大
邑䋲治豪放或辨折欺僞然後敦學政勸邑之
子弟召其長者與語名教使歸諭里人再調靜
難軍節度判官秩滿改太常丞嘉祐四年召試
館職判尚書職方兼編校史館書籍以親老請
通判卭州至未幾丁都官憂服除歸館又以母
年請通判漢州遷太常博士明堂覃恩遷尚晝
祠部員外郎賜五品服知普州丁仁壽憂服除
熈寧三年知太常禮院兼編修太宗正司條貫
時執政欲興事功多所更釐創造附麗者衆根
排異論公獨遠之及與陳薦等議宗室襲封事
執據典禮坐非是奪一官再請鄕郡以太常博
士知陵州州𪠘徒倚於培塿之間土風習龎守
長至者或鄙易之公訪民疾苦得城中羣不逞
主名常以夕時凌轢途衖良民暮卽闔戶不敢
出及是率以事收至廷峻䋲之且戒毋復亂吾
治是後郡民慶弔相徃來雖篝火宵行無復擾
者上元嬉游野民扶老携穉趨城市數習晏然
父老相慶曰不圖吾鄕今日安居行樂近比都
㑹也貴平男子依假靈惠以鬼道惑人遠近走
隼爭投貨財將大侈叢祠公聞之乃移尉捕其
首黥而徙之餘置不問以其材新甲仗庫嘗使
諭尉曰西山之隈居者數家有盗匿焉亟捕之
尉果禽盗鄕人神之知興元府漢中沃腴俗饒
財寡文未有第進士者公先治庠序擇行藝之
秀者使掌之風諭境內使民遣子弟就學暇日
躬徃閱視而誨導之於是風俗䆮改向學爲多
有盗雜居闤闠公使捕詰之叩頭伏發其藏皆
穿窬所得未之易也土民毎春出游觀常苦秦
隴惡少從褒斜間道徃來剽竊吏不能禁公嚴
治之盗不敢犯城固之上原巴城民頑逋租不
以時人人苦鄕徭代輸破産公督勵之革其弊
旣復舊秩歷度支司封員外郎徙知洋州興勢
環境皆山谷民以茶爲産使者方行㩁法歲課
四十餘萬斤商旅不通山民及其孥荷檐趣郡
遠者徃返千里公條奏其不便時茶場歲額有
曰綱外者有司新其法止通商於蜀出他路者
禁之然蜀産茶郡居多商亡繇通於是綱外茶
山積使者又督主吏必盡易之腐敗者償納人
爲憂惴公又奏論其不可皆不報茶司方輦致
解鹽就易於郡冀以阜茶本而盡㩁民間食鹽
商旅不行官鹽復不繼於是民苦食淡公又言
臣州㩁茶雖乆其間措置未有衷比又盡㩁解
鹽官自出賣不許商販雖利歸公上而民不便
之冝預爲津調娖然有備則法行之後售之民
間涓涓不絕若一日弗繼則人亡以食詔爲㢮
禁輿誦歡然代還判登聞鼓院數月乞郡東南
除知湖州神宗召見延問公條對有緒建言二
事一日洋與秦鳯壤錯比徃時㐫盗剽掠境上
人不得安急則迯匿山谷恐一旦嘯聚呼白地
劒外當小警請置吏於五丈原否則駱谷與華
陽鎭相援以禦絕諸偷二日遠民詣登聞鼓院
投訴無虗日間有判然易以敕律辨者官司不
爲區處第援舊牘抑却之冤民廢農桑走數千
里抱書立鼓下非朝廷爲民設官意請凡訟訴
滯枉或不爲决致詣闕得直者重其坐使吏知
恤職民無嗟蹙上然之公資廉方居家不問資
産所至尤恤民事民有不便如巳納之阱中必
爲出之而後巳退而齋居一室書史圖畫羅列
左右彈琴著文寒暑不廢事親孝未嘗違去晨
莫恬於遠官以便㫖甘者十有餘年不趣時好
不避權仇修其在巳而不求其在人者安義與
命蓋超然自得平居以言誨諸子而自踐之者
其大㫖如此故凡與之游皆名節文行之士顯
用於今者而公獨不與焉命也夫司馬温公嘗
遺書日與可襟韻蕭灑如晴雲秋月塵埃不到
光心服者非特辭翰而巳公博學雖星經地理
方藥音律靡不究古篆行草皆能精之好水石
松竹毎佳賞幽趣樂而忘返發於逸思形於筆
妙摸冩四物頗臻其極士大夫多寳之其殁於
宛丘也梁洋之民悲思焉娶衛氏追封旌德縣
君再娶李氏封永和縣君子男五人朝光爲彭
州軍事判官葆光舉進士埀光務光及㓜未名
者三人皆早亡女二人長亡次適進士張元弼
孫男七人機檝皆業進士餘悉㓜女四人平生
所爲文五十卷銘日
　蹈直方而不詘兮不負其君樂吾土而徜徉
　兮不遺其親處單邈而懷國兮恤一物之不
　伸琢至寳而不售兮韞吾櫝而晦珍令有否
　而膠盭兮誠激烈而儻陳善則擇於太上兮
　不忘於梁洋之民芻豢牢醴之不吾嗜兮甘
　吾之芹黼黻貂冠之不吾好兮服吾之文道
　渺莾兮東南游漠然命兮逝宛丘魂萬里兮
　返故州從先壟兮植新楸埀令名其不朽兮
　蓋不特王褒相如之儔
石室先生墓誌銘終
呉郡重刋攵湖州丹淵集序
文湖州髙攵健茟虎視西州
與睂山蘓氏並轡聮鑣接軫
中原若無䏻當其兾麗鸛鵞
而在當時秪知其畵竹扵詩
文莫有好者見扵大蘓䟦語
何况呉蜀萬里寥寥四百馀年
之久乎曲沃家诚诚扵宋寕宗
慶元改元編次其集與先生孫
所編畧有更易中間遘黨旤
熾烈所有與蘓家文字一切
抹殺不存至有改子瞻為子乎
者嘻亦可笑哉非頼蘓集互
見将不谓公與蘓家少情雽
慶元刻夲世所罕覩頃内江
李務滿重為校刻而呉士人
呉建先受之雲間陳仲醇仲
醇復為校讎付建先剞劂以
鮮藏書之家縦有之上者錦
苞綾襲供骨董之翫　在塵
積雨謮光蠧魚之飱未嘗讨
論也不佞鄙陋粗俗豈足以窺
先生萬一近得借觀疾覽具
见　才逸扵翩翩欲仙閎議曠
􁝚侃侃不阿诗律清新興髙寄
逺大都岀入杜陵文體煥爛
句琢字煉不無踪跡昌黎皆不
苟　茟而心能運腕腕能應心
如其畵也者扵宋體其超然持
詣者歟誆可以畵竹　藝掩于
高㢤宜雽虎視西州與蘓氏
並馳也丗傳先生吐舌至鼻三
叠如餅状雖将赴湖州卆扵
宛㐀賔館其仙者當不诬耳杜
念其集經黨旤之讀删削過半
正與范攵正忠宣二集相類然
當時尔诚之别爲續集年谱
附録今時李務　陳仲醇呉
建先後先相與挍刻呉蜀萬里
寥寥四百餘年皆非志先生之心
哀先生之遇者哉建先谓不佞冝
有序序非不佞所敢當既讀先
生集有概扵中故不辭而書之
如此庸以質之仲醇
萬暦庚戍閏三月三十日呉郡
後學錢允治撰
　　　　蘓漢先書
　按先生曾孫鷟所編家集詩分爲十八卷各
　以所居爲别東谷古今詩三卷南豳古今詩
　二卷臨卭廣漢古今詩各一卷陵陽古今詩
　三卷漢中古今詩二卷梁洋古今詩三卷西
　岡古今詩一卷畫厨樂府雜詠各一卷東谷
　先生里居也而青城山六詩普慈三詩閬中
　雜詠與夫過興州晴碧亭蒼溪山寺新津退
　思堂左綿富樂山海師彭州南樓詩皆在焉
　臨卭先生官居也而彭山縣居題象耳山過
　金雞關晉原清谿閣詩皆在焉廣漢詩中則
　有成都楊氏江亭劒州東園詩陵陽詩中則
　有續青城四詩子駿寳峰亭華山等詩漢中
　先生出鎭之地則有江原善頌堂峰鐵峽詩
　西岡先生京師僦居之地復有閿鄕値風大
　熱過散關將至隴城鳴玉籌筆夜發散關等
　詩雖或出於寄題或賦於沿檄蓋未可知然
　别之以所居之地則不能不致後學之疑且
　超然臺賦蓮松等賦雜出於詩中樂府獨殿
　於詩後挽詩旣别之以門復附之於詩編次
　可謂不倫矣先生之詩用是不復可譜但譜
　其平生出處大槩耳詩之次序則從其舊惟
　取其詞賦列於首篇㠯見先生用意於古學
　樂府次之古今詩又次之他文又次之仍分
　爲四十卷又尋訪先生遺文分爲兩卷復以
　諸公往來書翰詩文繫之於末庶知先生師
　友淵源所自云慶元乙卯五月旣望南牕書
文與可先生丹淵集目錄
　卷第一
　　詞賦
　　　超然臺賦
　　　石姥賦
　　　蓮賦
　　　松賦
　　　問神詞三首(并序)
　　　去陵
　　　秋朢
　　　送李道士
　　　哭仲蒙二章(臨高懷嵩)
　　　哭任遵聖
　　　哭許駕部
　　　送人
　　　玉女
　　　登山
　卷第二
　　　樂府雜詠
　　　　秦王卷衣
　　　　殿前生桂樹
　　　　臨高臺
　　　　自君之出矣
　　　　東門行
　　　　西門行
　　　　塘上行
　　　　釣竿
　　　　　　烏生八九子
　　　　　　野田黃雀行
　　　　　　苦寒行
　　　　　　苦熱行
　　　　　　俠客行
　　　　　　巫山高
　　　　　　水僊操
　　　　　　大垂手
　　　　　　採蓮曲
　　　　　對酒
　　　　　白頭吟
　　　　　芳樹
　　　　　武溪深
　　　　　走馬引
　　　　　起夜來
　　　　　長安道
　　　　　王昭君四首
　　　　　吳趍曲三首
　　　　　劉生
　　　　紫騮馬
　　　　驄馬
　　卷第三
　　　詩五十七首(舊集東谷詩)
　　　　貴侯行
　　　　　朱櫻歌
　　　　拾羽曲
　　　　沙堤行
　　　　五原行
　　　　讀武紀
　　　　題東巖隱者壁
　　　　東山亭
　　　　水邊春半
　　　　採藥宿野人山舍
　　　　後谿晚歩
　　　　山中新晴
　　　　鹽亭縣扣雲亭
　　　　杜逸人歸龍山
　　　　曉入東谷
　　　　東谷久坐書所見
　　　　東谷茅齋
　　　　夏樹
　　　　田舍
　　　　高槐
　　　　春閨
　　　　採桑
　　　　青城山丈人觀
　　　　上淸宮
　　　　張少愚書院
　　　　誓鬼碑
　　　　天師栗
　　　　孫知微畫
　　　　早晴至報恩山寺
　　　　楊山人歸綿竹
　　　　閒遣
　　　　　睡起
　　　　　梅
　　　　　永泰劉令清䂀亭
　　　　　貧居
　　　　　惜花
　　　　　正女吟
　　　　　莫折花
　　　　　織婦怨
　　　　　野花嘆
　　　　均逸亭(普州三亭)
　　　　東溪亭
　　　　碧崖亭
　　　　送郭經知縣
　　　　過祿氏山齋
　　　　題李處士月軒
　　　　賦興州池亭
　　　　方湖(巳下蒲氏别墅十詠)
　　　　涵碧亭
　　　　　白蓮堂
　　　　　芙蓉溪
　　　　　魚池
　　　　　蓮池
　　　　　清蟾橋
　　　　　稻畦
　　　　　朝眞堂
　　　　　草庵
　　卷第四
　　　詩五十一首(舊集東谷詩)
　　　　蒼溪山寺
　　　　五里三灘
　　　　昝公漑
　　　　王㑹之山亭
　　　　謝友人寄畫
　　　　書墨君堂壁二首
　　　　送馮允南倅梓
　　　　宿東山村舍
　　　　季夏巳亥大雨
　　　　謝任遵聖光祿惠詩
　　　　謝任師中荔支
　　　　霹靂
　　　　後溪
　　　　黃功成嵐城閣
　　　　鳳山古祠
　　　　靜中吟
　　　　送黃庶先赴舉
　　　　大熱見田中病牛
　　　　呈里中諸友
　　　　寄任遵聖光祿
　　　　庶先北谷
　　　　謝王庶軻見贈諸篇
　　　　前溪獨遊
　　　　書綠帷亭壁
　　　　青山道
　　　　野老
　　　　誰氏子
　　　　秋興二首
　　　　書平泉草木記二首
　　　　重過舊學山寺
　　　　書隱者壁
　　　　訪古寺老僧不遇書壁
　　　　村居
　　　　宿田家
　　　　大熱
　　　　閒樂
　　　　寄楊歸一
　　　　行李載書成詠
　　　　還友人詩卷
　　　　上亭北軒吹笛三首
　　　　寄苗運判二首
　　　　孫懷恱𥿄本亂石
　　　　種榆
　　　　旱雷
　　　久不雨喜見晚雲
　卷第五
　　詩五十一首(舊集東谷詩)
　　　賈佩蘭歌
　　　徐太元
　　　蓋寛饒
　　　諸葛豐
　　　新津退思堂
　　　墨君堂晩晴凭欄
　　　　山舍早起探晴
　　　　東谷獨往
　　　　西崦道友
　　　　送李野夫兼簡公擇
　　　　任居雲棲枝閣
　　　　朱康叔棄官求母
　　　　蓬溪均利泉
　　　　冤婦行
　　　　林居
　　　　墨君堂
　　　　鑑崖
　　　　宿超果山寺
　　　　富樂山海師
　　　　彭州南樓
　　　　交師演古軒
　　　　新晴後溪樹隂
　　　　黃秀才書堂
　　　　讀楊山人詩
　　　　巳師竹杖
　　　　晩至村家
　　　　雨喜客過
　　　　墅居
　　　　東窻
　　　　大雨
　　　　芹歎
　　　　憂居
　　　　任氏鳴璫橋
　　　　過友人溪居
　　　　江上主人
　　　　詠月
　　　　五十
　　　　攬照
　　　　梁景和
　　　　何桂林
　　　　𨫼吏
　　　　錦屏閣(閬州東園十詠)
　　　　　　　清風臺
　　　　　　　四照亭
　　　　　　　柳橋
　　　　　　　曲池
　　　　　　　明月臺
　　　　　　　三角亭
　　　　　　　花塢
　　　　　　　藥欄
　　　　　　　郎中庵
　卷第六
　　詩四十首(舊集南豳詩)
　　　和仲蒙石龍渦
　　　和仲蒙山城
　　　和子山春日雨中書事見寄二首
　　　馬子山作題名記
　　　官舍書懷二首
　　　登邠州城樓
　　　秋盡登白佛閣
　　　　極寒
　　　　謝惠橘
　　　　登山城書事
　　　　送夏殿直
　　　　送錢判官歸蜀覲親遂之岳陽
　　　　和梨花
　　　　山櫻
　　　　秋子
　　　　桃花
　　　杏花
　　　秋日寄呂永壽微中
　　　吟春
　　　琵琶泉
　　　和子山種花五首
　　　和張屯田雪中朝拜天慶觀二首
　　　送酒與呂令二首
　　　初雪
　　　對雪獨酌
　　　　槐莊渡口
　　　　約春
　　　　和子山遊西湖三絶
　　　　探春
　　　　春寒
　　卷第七
　　　詩四十首(舊集南豳詩)
　　　　新秋讀書
　　　　貧士行
　　　　馮氏道中早行
　　　　宿李同年䕃碧亭
　　　　李生畫鶴
　　　　豳州
　　　　寄友人
　　　　和仲蒙夜坐
　　　　明教院(在涇北賀貴谷)
　　　　和仲蒙夏日卽事
　　　　西軒秋日
　　　　和張屯田秋晚閒朢
　　　　春庭
　　　　過永夀縣
　　　　東谷偶成
　　　　宜祿昭仁寺後軒
　　　　過高塶城
　　　　夏日翠漪堂
　　　　約遊玉峰園
　　　　送張無悔赴調
　　　　避暑値雨
　　　　咸陽道上晚晴
　　　　歲晚登清素院北閣
　　　　炭泉險道
　　　　玉峰園避暑
　　　　早起覽物成詠
　　　　寄馮永州
　　　　暑夕待月
　　　　以病不遊玉峰
　　　　興平原上亦熱因寄永夀同年
　　　　亭口
　　　　淺水原
　　　　興平原上
　　　　西湖荷花
　　　　石龍渦
　　　　水葓
　　　　黄蜀葵
　　　　千葉鼓子花
　　　鄠上懐古
　　　石竹
　卷第八
　　詩五十一首(舊集臨卭詩)
　　　卭州東園晩興
　　　雨過側調
　　　題象耳山寺
　　　題舒太博清谿閣
　　　縣樓獨酌
　　　　殘秋郊外
　　　　郊外
　　　　靜林詩僧巳老
　　　　高堂山兠率寺
　　　　閒居院上方晚景
　　　　李道士惠琴軒集二首
　　　　彭山縣居
　　　　下金雞山
　　　　過金雞關
　　　　夜靜獨登小閣
　　　　送黃夢得
　　　　送郭方叔
　　　　送張郭二秀才赴舉
　　　　謝人寄蒙頂茶
　　　　謝惠茶圖茶詩
　　　　雨後看山因憶黃世南先生詩以相招
　　　　送楊議卿赴舉
　　　　和春難度三首
　　　　和何靖山人海棠
　　　　訪李奐山人隱居
　　　　冬晩書事
　　　　晚次江上
　　　　十月梅花
　　　　吉祥院
　　　　書鶴鳴化壁
　　　　題鶴鳴化上清宮
　　　　寄題何靖山人隱居
　　　　寄楞嚴大師
　　　　揖山閣
　　　　杳杳堂
　　　　安仁道中早行
　　　　竹閣
　　　　尋春
　　　　孫太博遊火井因寄
　　　　墅居
　　　　面川亭
　　　南亭
　　　北郭
　　　讀史
　　　夜學
　　　畫眉禽
　　　鸎
　　　佛頭
　卷第九
　　詩三十五首(舊集廣漢詩)
　　　　和子平弔猿
　　　　和子平悼馬
　　　　泠缾
　　　　中秋夜試院寄子平
　　　　贈觀音院廣師
　　　　送韓都官監渭州酒
　　　　成都楊氏江亭
　　　　漢州王氏林亭
　　　　春雪呈知府龍圖
　　　　同蘓子平登延暉故亭
　　　　金桃
　　　　房公湖
　　　　錦雞
　　　　竹㯶
　　　　無爲山寺
　　　　劒州東園
　　　　運判園瞻民閣
　　　　讀淵明集
　　　　張太博歸閬中
　　　　寄成都監庫石屯田
　　　　宿隆平精舍
　　　　弭蓋亭
　　　　什邡道中
　　　　夜思寄蘓子平秘丞
　　　　西湖
　　　　猿
　　　　幽沼
　　　歩月
　　　中秋對月懐寄鳳凰山鄧道人
　　　秋日晚晴呈同院
　　　戯呈鳳皇長老用師
　　　郡學鎻宿
　　　督子平茶墨
　　　李晦叔醉老庵
　　　和邵興宗碁聲
　卷第十
　　　詩二十三首(舊集陵陽詩)
　　　　昭慶觀(續青城山四詠)
　　　　天倉山威儀觀
　　　　飛赴寺
　　　　香積寺
　　　　夏氏枕流亭(已下五首夏氏江居)
　　　　鬭碧亭
　　　　天隱洞
　　　　直鈎磯
　　　　醉經庵
　　　　杭州鳳咮堂(已下杭倅胡學士官居四/首)
　　　　濺玉齋
　　　　方庵
　　　　月巖齋
　　　　寄員文饒屯田
　　　　送少訥還青神
　　　　送無演歸成都
　　　　謝閻君見示岷山賦
　　　閻生談黃庭
　　　送范堯夫
　　　謝推官惠篆字
　　　和提刑度支王店雞詩
　　　送李道士
　　　送韓山人
　卷第十一
　　詩五十四首(舊集陵陽詩)
　　　二年不見月
　　　　夜聲
　　　　送棊僧惟照
　　　　送喻介夫
　　　　飛泉山寺
　　　　山雨
　　　　送牟太素山人
　　　　送龎中秀才
　　　　遣興効樂天
　　　　遣興三首
　　　　中秋夜坐遣興
　　　　臨闤閣
　　　　野逕
　　　　寒蜩
　　　　虹下飮古井
　　　　寄何首烏丸與友人
　　　　霜栢亭試墨
　　　　閱史感事
　　　　冨春山人獲石
　　　　平雲閣偶作
　　　　問陳山人覔丹
　　　　猒蟲
　　　　新晴山月
　　　　送堯夫二首
　　　　秋日田家
　　　　二色芙蓉
　　　　洗竹
　　　　明堂赦不得觀賦詩
　　　　經史閣
　　　　有懷景仁侍郎
　　　　吳公惠酒因謝
　　　　登雲山閣寄吳尹
　　　　和寄白聖均
　　　　和提刑郎中閱兵之什
　　　　晚坐山亭口占
　　　　送王晦叔
　　　　重送
　　　　　又六言
　　　　　登山亭
　　　　霜栢亭殘梅
　　　　　和張推官元夕
　　　　小閣戯書
　　　　伐枯株
　　　　　可咲口號七章
　　　　　近日
　　卷第十二
　　　詩五十首(舊集陵陽詩)
　　　　送知府吳龍圖
　　　　送通判喻郎中
　　　　再送喻倅二首
　　　　山城秋日野望五首
　　　　東丘老人
　　　　送堅甫同年五首
　　　　送李道士
　　　　師厚還朝
　　　　牽牛織女
　　　　金鳳花
　　　　亭前高栢
　　　　凌霄附栢
　　　　謝黃森惠詩并草書
　　　　東齋悶書
　　　　寒食感事呈同官
　　　　惜杏
　　　　讀蔣都官畫像記
　　　　題黎公照序訓堂
　　　　朝陽亭
　　　　觀風閣
　　　　山池
　　　　憶西湖舊遊
　　　　再送師厚
　　　　平雲閣觀雨
　　　　不雨
　　　　久雨
　　　　山園
　　　　石泉
　　　　促史少訥江豚
　　　　北園梨花
　　　　華山二首
　　　　黃崖洞
　　　　謝推官惠甘蔗
　　　　寄呈溫江安寺丞
　　　　嘲任昉
　　　袁術
　　　偶成
　　　卽事
　　　薄命女
　　　蘓子平服山藥雜言
　卷第十三
　　詩四十四首(舊集漢中詩)
　　　李太尉
　　　趙壹
　　　　張騫冡祠
　　　　駱谷
　　　　慈濟院雙楠
　　　　觀音院怪松
　　　　張景通善頌堂
　　　　夏夕
　　　　寄宇文公南
　　　　北禪龍井
　　　　送潘司理秘校
　　　　又五言
　　　　收復河湟故地
　　　　斜谷泝舟觀石門
　　　　宿斗山奉眞宮
　　　　晴望漢川
　　　　淸景堂
　　　　梁山大雪
　　　　寄夏左藏二首
　　　　狗溪迎湫祈雨輙應
　　　　晩興
　　　　嘉川道中寄周正孺
　　　　還李中舍奉使集
　　　　雪後寄景孺提刑
　　　　寄吳給事三首
　　　　不飮自嘲
　　　　寄紀禪師
　　　　中梁山寺四絶
　　　　仙人二首
　　　　　鸚鵡石
　　　　　柘枝石
　　　　　狻猊石
　　　　　崑崙石
　　　　　羅刹石
　　　　　珊瑚石
　　　　　病眼
　　　　　和務深嘆琴
　　卷第十四
　　　詩四十九首(舊集漢中詩)
　　　　寳峰亭(子駿運使八詠下同)
　　　　桐軒
　　　　栢軒
　　　　竹軒
　　　　巽堂
　　　　山齋
　　　　閒燕亭
　　　　㑹景亭
　　　　呈李堅甫中舍
　　　　采芡
　　　　峰鐡峽
　　　　周思道如詔亭
　　　　喻氏歲寒山居
　　　　瞑禽圖
　　　　北齋雨後
　　　　北城樓上
　　　　晴登北城
　　　　　寒食感懷
　　　　　送李中舍還闕
　　　　　漢中城樓二首
　　　　　凝雲榭晚興
　　　　　山堂偶書
　　　　　清閣
　　　　　靜庵
　　　　　忘憂堂
　　　　　夏日官舍
　　　　寄成都趙資政
　　　　晴歩西園
　　　　金影軒
　　　　憶故園脩竹
　　　　寄景孺提刑
　　　　子駿遊沙溪洞
　　　　郭秀才應武舉
　　　　乞畫鴈
　　　　甚美堂(興元府園亭十四詠)
　　　　　　武陵軒
　　　　　　綠景亭
　　　　　　激湍亭
　　　　　　凝雲榭
　　　　　　照筠壇
　　　　　　桂石堂
　　　　　　四照亭
　　　　　　垂蘿逕
　　　　　　盤雲塢
　　　　北軒
　　　　棊軒
　　　　山堂
　　　　靜庵
　　卷第十五
　　　詩六十三首(舊集梁洋詩)
　　　　書東谷舊隱
　　　　崔覲詩
　　　　寄道澤師竹軒
　　　　題密州快哉亭
　　　　獨遊
　　　　夏日湖亭試筆
　　　　楊山人草堂
　　　　詠鳬
　　　　弄珠亭春望
　　　　新晴望北山
　　　　城南江館
　　　　屬疾梧軒
　　　　北園避熱
　　　　施公潭
　　　　罷郡
　　　　送文鑄師遊襄陽
　　　　夏日南園
　　　　北樓晩晴望秦嶺
　　　　柳枝
　　　　送王存之
　　　　放言
　　　　寄褒城宰
　　　　贈竹
　　　　竹答
　　　　湖橋(守居園池三十詠)
　　　　橫湖
　　　　書軒
　　　　水池
　　　　竹塢
　　　　菡蓞軒
　　　　　　荼䕷洞
　　　　　　篔簹谷
　　　　　　金橙逕
　　　　　　荻浦
　　　　　　蓼嶼
　　　　　　望雲樓
　　　　　　待月臺
　　　　　　二樂榭
　　　　　　天漢臺
　　　　　　　吏隱亭
　　　　　　　霜筠亭
　　　　　　　灙泉亭
　　　　　　　無言亭
　　　　　　　露香亭
　　　　　　　涵虚亭
　　　　　　　溪光亭
　　　　　　　過溪亭
　　　　　　　褉亭
　　　　南園
　　　　北園
　　　　寒蘆港
　　　　野人廬
　　　　披錦亭
　　　　此君庵
　　　　淘河(湖上衆禽盡以俗呼爲題五首)
　　　　連點七
　　　　拖白練
　　　　泥滑滑
　　　　提葫蘆
　　　　詠蓮
　　　　題友人書齋壁
　　　　張淨琬
　　　　待雪
　　卷第十六
　　　詩四十七首(舊集梁洋詩)
　　　　送提刑司勲
　　　　翡翠
　　　　平阿馬上(依韻和圖南已下共五首)
　　　　過朝天嶺
　　　　晚泊金牛
　　　　金牛相别呈誠之
　　　　大桃途次見菊
　　　　弄珠亭下柳
　　　　弄珠亭閑望
　　　　寄子駿運使
　　　　寄景孺提刑
　　　　公館
　　　　衰晩
　　　　欲雪
　　　　晴山
　　　　臨漢亭
　　　　雪中寄景孺
　　　　晚雪湖上寄景孺
　　　　齋宮
　　　　詠柳二首
　　　　湖上(郡齋閒書六言)
　　　　獨坐
　　　　湖橋
　　　　推琴
　　　　靜觀
　　　　亭舘
　　　　流水
　　　　報國
　　聞道
　　相如
　　彭澤
　　凭几
　　衰後
　　自悟
　　鷺鷥
　　蓮子
　　採蓮
　　翡翠
　　朱槿
　　青鸛
　　車軒
　　偶書
　　北㟁
　　自詠
　　再贈鷺鷥
　　閒書
　卷第十七
　　詩五十二首(舊集梁洋詩)
　　　往年寄子平
　　　贈日新禪師
　　　送竇僉判同年
　　　寄興州蒲僉判
　　　和春日卽事
　　　和提刑子功喜雨
　　　謝寄金線狨
　　　　次子駿雪山圖韻
　　　　此樂
　　　　百舌鳥
　　　　莫掃花
　　　　詠竹
　　　　詠石
　　　　深渡
　　　　嘉川
　　　　青烏
　　　　　木瓜園
　　　　　長舉
　　　　　水磑
　　　　　長舉驛樓
　　　　　峽中新花
　　　　　贈淘金叟
　　　　　過青泥
　　　　　過大散寄子駿
　　　　　飛仙石溪
　　　　涵虚亭
　　　　菡蓞亭
　　　　篔簹谷
　　　　王氏北溪(榮州)
　　　　雋老水墨
　　　　靜居(李堅甫靜居雜題一十三首)
　　　　靜叟
　　　　琴室
　　　　棊室
　　書齋
　　畫齋
　　春軒
　　秋軒
　　竹軒
　　檜軒
　　水亭
　　退庵
　　北堂
　　卷第十八
　　　詩五十六首(舊集西岡詩)
　　　　晉銘
　　　　秦詔
　　　　問陳彦升覔硯
　　　　謝楊侍讀惠端硯
　　　　西岡僦居
　　　　閿鄕値風
　　　　積雨
　　　　大熱過散關
　　　　借梅聖俞詩卷
　　　　秋居覽景
　　　　答彦思望南山詩
　　　　嘲中條
　　　　題威勝軍守居
　　　　仙禽送景遜監稅
　　　　送呂希彦倅河陽
　　　　送周介之倅定二首
　　　　送柳僉判
　　　　送張宗益知相州
　　　　送王司門守綘
　　　　送蒲霖中舍致仕歸閬中
　　　　送劉立之
　　　　送張正夫歸漢州
　　　　新霜
　　　　答馬節推見寄
　　　　紅樹
　　　　彦思惠榅桲因謝
　　　　次彦思北樓韻
　　　　閑居秋日書事
　　　　題湖州天隱樓
　　　　酬仲幾秦州道上見寄
　　　　入谷馬上四首
　　　　將至隴城縣
　　　　宿雲屏山寺
　　　　寒食
　　　　寄彦思
　　　　寄景遜
　　　　聽天台處士琴
　　　　鳴玉亭(籌筆之南)
　　　　思歸鳥(左右掩作)
　　　　夜發散關
　　　　宿山寺
　　　　中秋月二首
　　　　二里溪濯足
　　　　稠桑見荆山
　　　　白鶴寺圍棊
　　　　太常致齋閑書寺壁
　　　　景遜招棊因答
　　　　初入二里
　　　　又送劉著作
　　　　送張樸翁歸盩厔二首
　　卷第十九
　　　畫厨雜詠
　　　　晩山晴雪
　　　　早秋山水硯屏
　　　　寇君玉大蟹
　　　　小蟹
　　　　黃筌鵲雛
　　　　滕昌祐芙蓉
　　　　毛老闘牛
　　　　鄧隱老木寒牛
　　　　許道寧寒林
　　　　易元吉抱櫟狨
　　　　引子獐
　　　　崔白敗荷折葦寒鷺
　　　　孫太古辟支佛
　　　　許中正捕龍雷
　　　　范寛雪中孤峰
　　　　晩秋煙波
　　　　春山
　　　　秋山
　　　　梁信羯鼓小圖
　　　　蒲生鍾馗
　　　　折楊柳
　　卷第二十
　　　挽詩
　　　　仁宗皇帝挽詩十首
　　　　正肅吳公輓詩二首
　　　　張中允輓詩三首
　　　　張思孺挽詩二首
　　　呂惠穆挽詩四首
　　　張林宗挽詩三首
　　　張道宗挽詩三首
　　　石左藏挽詩二首
　卷第二十一
　　雜著
　　　題黃氏易圖後
　　　張景孺先公手澤題後
　　　題魯肅簡公尺牘後
　　　　八師經題後
　　　　白狻猊圖賛(并序)
　　　　覺濟大師眞賛
　　　　怪石銘
　　　　題盧𣏌傳後
　　　　李兊尙書謚議
　　　　素靈宮醮詞
　　卷第二十二
　　　記
　　　　成都府玉局觀新建五符幢記
　　　　利州綿谷縣羊摸谷仙洞記
　　　　彭州胡氏三遇異人記
　　　　彭州張氏畫記
　　　　成都府楞嚴院畫六祖記
　　　　靈夢記
　　　　捕魚圖記
　　卷第二十三
　　　記
　　　梓州中江縣樂閑堂記
　　　梓州中江縣新堤記
　　　梓州永泰縣重建北橋記
　　　東橋記
　　　成都府運判㕔讌思堂記
　　　綿州通判㕔伐木堂記
　　　彭州永昌縣治巳堂記
　　　武信杜氏南園記
　　　衆㑹鎭南橋記
　卷第二十四
　　記
　　　靜難軍靈峰寺新閣記
　　　卭州鳳皇山新禪院記
　　　茂州汶川縣勝因院記
　　　成都府學射山新修祠宇記
　　　衢州龍丘縣重修徐偃王廟記
　　　嘉州平羗縣新修夫子廟記
　　　卭州永福院新修桂華閣記
　　　隆州自然水石記
　卷第二十五
　　序
　　　御賜飛白書序
　　　拈古頌序
　　　射中金錢詩序
　　　種柳詩序
　　　賞梅唱和詩序
　　　樗蒲格序
　　　費先生詩集序
　　　郭令送行詩序
　卷第二十六
　　序
　　　送趙大資再任成都府詩序
　　　送張學士知嘉州序
　　　送朱郎中詩序
　　　送敏行無演序
　　　送通判張總之都官赴闕序
　　　道士袁惟正字行之序
　　　夏佾字德卿序
　卷第二十七
　　表
　　　賀斬儂智高表
　　　賀聖體康復表
　　　賀乾元節表
　　　賀恭謝禮畢表
　　　賀明堂禮畢表
　　　賀同天節表二首
　　　賀正旦表
　　　賀冬至表
　　　代楊侍讀謝官表
　卷第二十八
　　表
　　　謝知興元府表
　　　興元府到任表
　　　洋州到任表
　　　陵州到任表
　　　謝復官表
　　　謝轉官表
　　　謝賜曆日表三首
　　　代林濰大卿轉官表
　　　代夏宮苑防邠州到任表
　　　謝轉官表
　卷第二十九
　　啓
　　　　謝吳龍圖
　　　　謝運判韓都官
　　　　謝運使韓少卿
　　　　謝成都知府
　　　　謝中書
　　　　謝文潞公
　　　　又别𥿄
　　　　謝王尚書
　　　　謝提刑謝司封
　　　　　謝張度支
　　　　　謝張提刑
　　　　謝田京待制
　　　　謝都運傅諌議
　　　　謝轉官
　　　　上知府吳龍圖
　　　　賀文昭文
　　　　獻文字
　　卷第三十
　　　啓
　　　　謝趙龍圖舉自代
　　　　謝館職
　　　　謝提刑度支
　　　　謝運判舉陞陟
　　　　謝成都尹并三司
　　　　磨勘交子謝府尹二司
　　　　謝夏宮苑
　　　　謝宋國博
　　　　謝慶州焦推官
　　　　謝寧州雍屯田
　　　　謝夏宮苑
　　　　謝三泉知縣賛善
　　　　謝諸郡
　　　　謝韓少卿
　　　　囘蜀州王郎中
　　　　囘嘉守楊郎中
　　　　囘郭國博
　　　囘彭守鮑郎中
　　　囘茂守吳郎中
　卷第三十一
　　啓
　　　謝提刑張郎中
　　　謝韓運判
　　　謝張刑提
　　　謝梓州知府太監
　　　謝鳳州都監
　　　　謝西鄕知縣
　　　　謝提刑學士
　　　　謝運使廵按
　　　　謝運使司封
　　　　謝成都運判太博
　　　　謝成都端明
　　　　謝主簿任通夫
　　　　謝人移厨(三)
　　　　謝知興元府
　　　囘卭州劉駕部
　　　囘新知郡韓郎中漢州
　　　囘綿州知郡
　　　囘漢州四縣官
　　　囘綿倅萬職方
　卷第三十二
　　啓
　　　賀延州經略待制
　　　賀運使學士
　　　　賀成都知府
　　　　賀提轉冬至
　　　　賀利州知郡
　　　　賀正鄰郡知通
　　　　賀冬知通監司
　　　　賀正益梓提轉知府
　　　　賀興元倅禮上
　　　　賀提轉知倅
　　　　賀蓬州楊僉判
　　　　賀知東川朱少卿
　　　　賀利州王郎中
　　　　賀提刑司勲
　　　　賀巴州知郡
　　　　賀提刑度支轉官
　　　　賀趙龍圖上任
　　　　賀洪雅知縣
　　　　賀運判都官
　　　　賀正朱少卿
　　　　賀懷安知軍轉官
　　　　囘漢州郎中
　　　　囘漢州知郡
　　卷第三十三
　　　先狀
　　　　成都趙龍圖
　　　　漢州牧
　　　　成都韓端明
　　　　漕憲
　　　運使蘓刑部
　　　梓州運使度支
　　　提刑宋郎中
　　　李殿丞權交代
　　　湖州提轉(蔣赴湖州)
　卷第三十四
　　奏狀
　　　奏爲乞修洋州城并添兵狀
　　　奏爲乞改陵州州名狀
　　　奏爲乞置興元府學敎授狀
　　　奏爲乞修興元府城并添兵狀
　　　奏爲乞差知洋州一次狀
　　　奏爲乞免陵州井納柴狀
　　　奏爲乞差京朝官知井研縣狀
　　　奏爲乞鑄陵州團練使印狀
　卷第三十五
　　文
　　　奉詔禱雨祭中梁山文
　　　　祭諸靈祠文
　　　　代趙龍圖祭孫觀文文
　　　　祭提刑邢度支文
　　　　祭提刑李子忠太博文
　　　　祭張時仲文
　　　　先府君焚黃祭文
　　　　祭梓潼英顯王文
　　　　祈雨祭玉女文
　　　　祈雨祭睿聖夫人文
　　　祈雨祭天王文
　　　祈雨祭法師文
　　　祈雨祭諸神祠文
　　　謝雨文
　卷第三十六
　　墓誌
　　　屯田郎中石君墓誌銘
　　　屯田郎中閻君墓誌銘
　卷第三十七
　墓誌
　　　都官員外郎錢君墓誌銘
　　　屯田員外郎羅君墓誌銘
　　　咸陽縣主簿任君墓誌銘
　　　殿中丞杜君墓誌銘
　卷第三十八
　　墓誌
　　　試秘書省校書郞趙君墓誌銘
　　　梓州處士張君墓誌銘
　　　秘書丞陳君墓誌銘
　　　李公擇墓誌銘
　　　卭州處士郭君墓誌銘
　　　榮州楊處士墓誌銘
　　　綿州李處士墓誌銘
　卷第三十九
　　墓誌
　　　龍圖母公墓誌銘
　　　太子中舍王君墓誌銘
　　　龍州助教郭君墓誌銘
　　　秘書丞馮君墓誌銘
　卷第四十
　墓誌
　　　任郎中夫人宋氏墓誌銘
　　　夀安縣太君何氏墓誌銘
　　　文安縣君劉氏墓誌銘
　　　長夀縣太君楊氏墓誌銘
　　　張夫人墓誌銘
　　　華陽縣君楊氏墓誌銘
　　　仁夀縣太君李氏墓誌銘
　拾遺上
　　詩
　　　卭州賞豐亭
　　　卭州倅㕔三省堂
　　　題何靖隱居二首
　　　題兠率寺
　　　題鳳皇山後嵓
　　　　次子瞻戯子由韻
　　　　次子瞻遊孤山二首
　　　　和陳基載大雨
　　　　和張推官荔支
　　　　贈李仲祥道士
　　　　和陳基載重陽
　　　　寄張郎中
　　　　贈蘭谿先生
　　　　遊閑居院
　拾遺下
　　雜著
　　　移蒲江縣學諸生文
　　　書卭州天慶觀希夷先生詩後
　　　重序九臯集
　　　崇夀禪師塔銘
　　　䊸竹記
　附錄諸公書翰詩文
　　司馬君實
　　　　小柬
　　　趙閱道
　　　　小柬
　　　范景仁
　　　送與可通判卭州詩
　　　送知湖州
　　　王介甫
　　　　送通判卭州
　　　蘓子瞻
　　　　送出守陵州詩
　　　　和洋川園池三十首
　　　　與可有詩見寄次韻答之
　　　　林子中㠯詩寄與可及余與可旣没追
　　　　　和其韻
　　　　書與可墨竹
　　　　題與可墨竹
　　　　與可字說
　　　　與可琴銘
　　　　與可畫墨竹屏風賛
　　　　戒壇院與可畫墨竹賛
　　　　石室先生畫竹賛
　　　　與可飛白賛
　　　　與可枯木賛
　　　　與可畫竹木石賛
　　　　䟦與可墨竹
　　　　跋與可䊸竹
　　　　跋與可畫趙　屏風
　　　　跋與可草書
　　　　跋與可論草書後
　　　　小簡八首
　　　　墨君堂記
　　　　篔簹谷偃竹記
　　　　祭與可文
　　　　黃州再祭文
　　　蘓子由
　　　　題與可學士墨君堂詩
　　　　和洋川園亭三十詠
　　　　答與可六言十首
　　　　送知湖州詩
　　　　墨竹賦
　　　　祭與可文
　　呂給事
　　　嘉祐院畫竹木記
丹淵集目錄終
陳眉公先生訂正丹淵集卷一
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詞賦
　　　超然臺賦
方仲春之盎盎兮覽草木之菲菲胡怫欝於余
懷兮悵獨處而無依陟危譙以騁望兮丘阜嶊
崣而參差窮莽蒼以極視兮但浮陽之輝輝忽
揚颷以晦昧兮灑氛霾於四垂躓余心之所行
兮欲溷溷其安之蛻余神以遐騖兮控泬寥而
上馳闢晻曖以渉鴻洞兮揮霓旌而掉雲旗導
長彗以夭矯兮從宛虹之委蛇曵采旒以役朱
鳯兮駕瓊輈而驅翠螭渉橫潢以出没兮歷大
曤而蔽虧羾萬里以一息兮俯九州而下窺有
美一人兮在東方去日乆兮不能忘凛而㓗兮
岌而長服忠信兮𬒳文章中皦皦兮外琅琅蘭
爲襟兮桂爲裳儼若植兮奉珪璋戢光耀兮秘
芬芳賈世用兮斯卷藏遊物外兮肆猖狂余將
從之兮遥相望回羊角兮指龍肮轉嵎夷兮蹴
扶桑倚㤗山兮聊徜徉下超然兮拜其旁願有
問兮遇非常勿掉頭兮告以詳使余脫亂天之
罔兮解逆物之韁已而釋然兮出有累之場余
復僊僊兮來歸故鄕
　　　石姥賦
上嶜崟之飛泉兮披薈蘙之榛莽骭倦􁦂而膺
喘兮窮其巓於絕岨爰有石而跂跂兮旁無他
而相伍色黤黕而骨勁省兮具支節而帶文縷
其遠晲之若人兮迫猶疑其蹲虎里俗神而甚
恭兮號相尊其曰姥謂遽亟而丐况兮縁其求
而下予忽旱陽赫而上爇兮飛光流而燎土燀
多稼以巨甗兮烹羣命于碩鬴走群靈而莫答
兮後率歸而此愬役稚耄而竭蹷兮來號呶而
嘂謼會諸力以掀揭兮使轉移其常處靈歘然
而見景怪兮衆外愕而中怖慃堀堁而下發兮
鬱黯靉而上布憺砰礚而中作兮漭滂沱而四
注回極熾而施大潤兮曾不暇乎旋歩已復還
其故立兮各再拜而引去問其端而何從兮年
皆失其幾許吾聞懷澤之與符陽兮亦有石爲
牛皷彼民釁而擊之兮常以旱而取雨宛其於
爾爲類兮彼又載于國譜噫惟皇之大職兮繫
隂陽之煦嫗奚磊砢之頑質兮輙矯權而自主
事豈無於適然兮而惑者槩從而爲語皇忽寤
而震恚兮烈罪目而爾數訶星士以施棓兮勑
雷將而揮斧赫電火而灰爾兮皷箕風而蕩汝
閴大空而泮散兮一摩抏其處所俾愚黎之偭
正兮識惟皇之覆露皇未寤而民尚惑兮徒吾
髀之長拊
　　　蓮賦
彼芳蓮之紛敷兮乃橫湖之繡繪挺濁淤以自
潔兮澡淸漪而逾麗纖空其上下兮細理周其
向背甘液凝而露浥兮淸香馥而風遞向氷筋
與玉骨兮外吐心而露肺承寶座之千趺兮䕃
琱輿之萬蓋張翠帷於月下兮列綵仗於煙際
容鷗鷺之徙倚兮取龜魚之芘賴旣怗水以不
競兮復㳂涯而自退實華蘤之上品兮豈草木
之一槩
　　　松賦
度衆木而特起兮有高松之可覿擢雙幹以旁
逹兮聳千尋而上擊怪難入於圖畫兮老莫知
其歲曆含古意以茫昧兮負天材而岑寂柯磅
礡而如枹兮葉徹掾而若冪停餘雪而暖溜兮
棲宿雨而晴滴險穴聚乎魑魅兮隂枿藏乎霹
靂蒙煙霧之灑潤兮傲氷霜之慘戚榮枯繫乎
所托兮用捨由乎見覔敢並名於𣏌梓兮甘取
誚於樗櫟
　　　問神詞(并序)
　　丙申歲夏五月南豳大旱土人走寧之要
　　冊池取神水者如市旣得各就其社祀以
　　禱雨然踰旬不應民甚恐懼禾稼焦枿不
　　得食以死且疑神何不若嚮時之速驗也
　　群口咨嗟余聞之爲作問神辝使歌之凡
　　三篇如左
　　　一
惟歲之旱兮叩群靈而寂然蠒踵汗顙以歷它
疆兮俾趨神之所淵飾盎缶以借餘潤兮輦護
以歸期監乃衷之䖍兮少悼民之凶飢巫歌覡
舞兮舌橋而腕垂原呼野召兮翁走而嫗馳奉
新絜以羅庭戸兮日屢薦而益祗吾將問神兮
不閔此而曷爲
　　　二
寧山之環兮寧水之灣吾神宅茲兮幾千百年
土民所仰兮重如一天凡旱取雨兮易若手然
潤逐灌洒兮隂隨􁋽煙盡秦之境兮歲無赭田
茲夏隴之槁渴兮風燥而日煎吾將問神兮豈
或不職而累前
　　　三
神嘗以功兮荷天之福衮畫藻火兮冕垂蠙玉
樓殿轇轕兮楹廡聮屬炫熀煜兮盤山結谷幄
帟之下兮雲藏雨蓄宜以其潤兮惠吾百榖胡
爲自嗇兮肆魃之酷吾將問神兮寵其爲辱
　　　去陵
度巃嵸兮外岑崟宛詰竭兮辝高而謁深望􁡤
嵼之危堞兮隱重闥于幽林石塗齬齬而直注
兮盤苔磴乎千尋問守居之何所兮凌絕壑而
繚層巒櫩廡鬱其䊸絀兮觀閣緣乎孱顔嗟余
胡爲棲此兮日儔伍乎群山歲月淹其兩周兮
悵何時而當還熇兮爀􁂋兮慄若寐之覺兮疾
而復承詔易守漢上兮幸旋轅于夷陸側身東
望兮掣余思而太息山中不可以乆留兮無四
時而蕭瑟
　　　秋望
愴嶷立兮臨曾顚極延迤兮睇遥川杳營營兮
其何之馳滉漭兮浮寥然彼美人兮在一方望
泊鬱兮蔽雲煙期將邁兮殫所思念莫致兮勞
且悁零露濛濛兮促其歸灑涕涙兮紛如泉
　　　送李道士
雲離離兮風漻漻群山空兮萬木凋水滉瀁兮
大野平天泬寥兮新霜晴送先生兮歸鵝池晨
霞鮮兮明羽衣乘靑騾兮度南岡荷瓊笈兮袐
雲章先生去兮來何時上三嵎兮余之思閑居
靈嵓兮摛錦詞有鶴可使兮其致之
　　　哭仲蒙二章
􁂋憭栗兮臨淸秋懷坌憒兮紛予憂拂其弭兮
乆復留念將焉適兮升高丘問胡然兮予之思
絙予心兮不解以繆謂遐闊兮願如其宫悵西
南兮川塗𬗟脩已忽寤兮往甞此以訃蓋子之
生于世兮期爲已休萬感芸然兮䀌予之中魄
幹漂潰兮索其若抽念子一去兮不可以復見
顧予之於道兮尚胡爲而此謀欲子似兮取友
但寥寥兮安求孰識子兮予深當何人兮與侔
彼徒以文行兮爲子之高其不爲賤正體而貴
余肬如刻畫兮妄以累子類神珠兮釁天球知
子之末兮尚可以表世其不能究者兮彼又何
尤巳矣乎子之存兮在予憶子之疢兮將何時
而可瘳歛予恨兮暮來歸煙雲飄蕭兮奉予以
愁
　　　　右臨高
念子將歸兮于嵩之陽彼山之中宅群僊兮欣
得子而翺翔冠芝英兮佩蘭芳躡暐曄兮服熒
煌執瓊笈兮披錦囊遡天風兮誦霞章神君揖
兮登寶牀玉女進兮奉瑜觴予浩歌兮頌靈休
瑤瑟差薦兮相與子之獻酬客下緱嶺兮飄霞
旒人來頴陽兮駕琳輈蟠桃春兮白榆林雲開
月皎兮桂嵓之幽子之樂兮千萬億年下視此
世兮不肯還猿噑鸖哀兮怳惝乎空山相望何
所兮杳莫可攀
　　　　右懷嵩
　　　　　仲蒙爲人無所不備采摘一二以
　　　　　爲其美行累之多矣劉元平甞論
　　　　　人之賢者曰無長仲蒙似之故同
　　　　　之二章如此熈寧辛亥仲秋癸酉
　　　　　仁壽郡東齋題
　　　哭任遵聖
覽顥宇之渺漭兮悲萬彚之漂搖林薄䬃以殞
瘁兮帶原隰之蕭條幨離魂之怫鬱兮紛渙散
而孰招悵節物之變易兮付餘懷以無聊念先
生之生此兮皇曷爲而有之旣誕卑以才德兮
又復艱其所施使輾轉於偪側兮躓其行而莫
馳哀抱憤以遽去兮問誰賢而爾師飽道義兮
富文章轟大聲兮發洪光潔如玉兮凝如霜堅
不可撓兮凛不可當嗟爾世俗兮曾莫測其所
高但輙詆以絕衆兮實自疵于爾曹且勿辨其
薌臭兮混蘭藏於蓬蒿不善擇其至行兮務族
譟而叢嘷今巳矣兮想孑立而孤居游鴻洞而
入奫淪兮乘威鳯而跨鯨魚出入乎無極兮旁
羊乎太虚下視夫塵寰兮諒將厭其如帤惟不
肖兮有性自天蹈大道以直騖兮繇中軌而掉
長鞭寧剛折而方毁兮耻從柔而逐圓獲稠人
之笑詈兮獨先生之見憐負先生之所與兮羗
莫恤乎其它今旣失先生之爲徒兮顧泯泯而
奈何茲忽訃以大事兮還英氣于岷峨恨不能
撫柩以一訣兮橫涕淚而滂沱亂曰先生之美
兮豈衆人之足云兮先生之慶兮有弟賢而子
文兮先生之安兮地旣吉而可墳兮先生之壽
兮期萬祀而有聞兮夫何憾耶
　　　哭許駕部
曏余登大㟭以回軫兮過君公之故里渉郊坰
而歷閭閧兮聆弦歌之盈耳稔德義於洋洋兮
時屬君之令此因執名以願見兮遂日親於燕
几挹佳論之端潔兮識所存之可喜議爲邑之
良術兮欲儷君而無幾復余出守於陵陽兮君
亦擁麾于通義封壤相切行不越宿兮朝暮之
聞愈美彼邦之政素艱其施兮前罕稱乎善治
惟君之才力强敏兮條若紛絲之就理余改符
於漢中兮君復駕題輿於錦水閱月未乆而君
以疾聞兮忽遽傳乎君之不起哀哉淑人之云
亡兮無由撫棺而問天以死徒臨風以永歎兮
何壽夭禍福之反是獲河內之來訃兮蒙不鄙
於君之子云將歸君于幽宮兮撰吉日而且邇
湯湯乎大河之滣兮峩峩乎大行之趾岸磅礴
而岡隱轔兮茲有利乎君之所止限川塗之脩
𬗟兮阻陪葬乘之末軌悼余懷以遐薦兮曾莫
殫於累𥿄酌芳椒以盈樽兮寘生芻而在篚遠
不能脩此以奠君兮悵音容之巳矣
　　　送人
風寥寥兮黃葉飛黯栗冽兮寒滿衣歷敬嶔兮
山逕微背晨霞兮送子歸子之居兮錦水湄樂
莫樂兮奉庭闈凝流塵兮掩瑤徽知此音兮天
下希
　　　玉女
艶明霞兮體霏煙秀婉嬺兮靜嬋娟如龍之矯
兮鳳之翩倐見光景兮忽自還乎杳然宅幽宮
兮閟靈囦領群娣兮司寶泉福斯民兮千萬億
年享豐祀兮期終山
　　　登山
余將往兮南山路骫靡兮何高昧其適兮茫茫
歷崎嶬兮嵯峨枳棘紛兮鉤衣解難進兮前阿
指屢血兮險艱翳骨拂兮叢羅地􁢺結兮伺人
復虎兕兮群嘷念失足兮安逝其悵恨兮柰何
丹淵集卷第一終
陳眉公先生訂正丹淵集卷二
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　呉一標建先
　　樂府雜詠
　　　秦王卷衣
咸陽秦王家宮闕明曉霞丹文映碧鏤光采相
鈎加銅螭逐銀猊壓屋矜蟠拏洞戸鎻日月其
中光景賒春風動珠箔鸞額金窠斜美人却扇
坐著落庭下花閑弄玉指環輕冰扼紅牙君王
顧之咲爲駐七寳車自卷金縷衣龍鸞蔚紛葩
持以贈所愛結歡期無涯
　　　殿前生桂樹
童童彼芳桂藹藹生廣內靈根浹和液柯葉冬
不改日月最臨照雨露偏汪濊願保剛勁質與
君同萬歲
　　　臨高臺
臨高臺望故鄕地千里天一方極目外空茫茫
孤雲飛不我將安得羽翼西南翔
　　　自君之出矣
自君之出矣弔影度晨夕中門一歩地未省有
行迹閨闈足儀檢常恐犯䋲尺欲寄錦字書知
誰者云的
　　　東門行
士有失所偶難甘蓬蓽微拔劔出東門感憤不
顧歸賢哉彼嘉匹逐逐牽其衣願同此饘粥節
義安得違況今謂清世不可復爲非
　　　西門行
盛年可愛重芳辰宜嬉遊金甕釀醇酒玉盤炙
肥牛青春九十日不可一日休勿自汨浩氣滿
胷藏百憂君莫惜黃金黃金身後讎自古貪與
吝常爲賢者羞
　　　塘上行
寒塘漲新雨灔灔翠波滿沙晴歩聲澁風引羅
帶緩蒲牙妬舌利荷葉歡心卷生平玉衣夢至
此神亦誕徒誦小星篇無人覺腸斷
　　　釣竿
霜刀裁綠筠桂餌掛輕緡歛迹天地間側身江
海濱悠悠寳帳夜寂寂烟波春何時投竿歸再
與君子親
　　　烏生八九子
南山有烏鳥生子層崖巔戢戢新羽成相將弄
晴烟朝饑集壠上暮渇來嵓前託居深林中自
足終爾年胡爲去所依無乃甘棄捐却愛庭樹
好群飛投碧圓高枝踏未穩身巳隨潜弦因知
萬物理主者持黙權凢云愛此命生死期巳然
出入旣有定何歎於後先
　　　野田黃雀行
搥鼉鏗鯨宴瑶臺紅鵶弄翼春徘徊和風入坐
賓主樂金觥玉豆天中來勸君劇飮莫自訴暗
中光景能相催試看庭前好花謝枝下落多枝
上開人生不厭苦行樂勿用蹙促相驚猜賢愚
貴賤各有命此理悟者眞賢哉
　　　苦寒行
上太行兮高盤盤日將暮兮歲巳闌入谷口兮
出林端風慘慘兮吹骨寒冰霜結兮玉㠝岏光
上照兮天色乾紛橫委兮草樹殘黯慄烈兮烟
雲􁥵僕足皸兮馬蹄抏望所舍兮摧心肝囊立
空兮衣且單嗟道途兮胡艱難
　　　苦熱行
黃人頓駕留天中金鵶吐火燒碧空炎光染雲
聳岌岌旱氣爍土飛蓬蓬龍揺乾胡不作雨虎
裂渇吻無生風安得有術擘海水入底一扣鮫
人宮
　　　俠客行
紫髯圍碧瞳勇氣炙坐熱生平脫覉羈少小服
義烈堂堂吐高論牙齒若嚼鐵寳劒壓䏶橫誰
耻我可雪酣歌入都市當靣洗入血常言荆軻
愚毎笑豫讓拙事已不受謝門前車馬絶自謂
取功名焉能由筆舌
　　　巫山高
巫山高高凝烟十二碧簮寒挿天危嵓絶壁巳
飛動況復下壓萬丈之蒼淵波衝浪激作深井
虎眼徹底時一漩長風澒湧發灔澦惡色怒勢
因誰然我欲截中流虹梁莫得施􁢯蜷東西相
遠望不到兩目欲斷心將穿回看高唐廟下灑
靈雨遣我歸意常翩翩
　　　水仙操
嗟哉先生去何所兮杳不可尋捨我於此使形
影之外兮唯莽蒼之山林仰圓嶠之峩峩兮俯
大壑之沉沉長波澒涌以蕩潏兮群鳥翻翻而
悲吟寂擾擾之煩慮兮納㝠㝠之至音先生將
一我之正性兮何設意之此深我巳窮神而造
妙兮達眞指於素琴先生盍還此兮度明明乎
我心
　　　大垂手
華堂合樂轟春晝鳳呌龍嘶畫鼉吼瓊猊壓地
開組繡美人舞兮獻君夀紅婆娑兮翠蚴蟉雪
飜花兮風入柳曵輕𥚑兮揚綵綬金鸞飛兮玉
麟走入急破大垂手香檀扎扎江雨驟情凝力
定方舉袖烟收霧歛曲徹後錦盈車兮珠滿斗
　　　採蓮曲
綠纈襠紅繡裳衫盤蜂蝶裙鴛鴦雕瑰錯寳垂
鬢長紫冐翠盖行新粧蹁躚曲堤下回塘畫橈
送入波中央羅袖卷起金釧光揺輕撼脆𫾣短
芒丹瓊紺玉低復昻霑裛薄粉撲嫰黃𧖟腰蛛
腹絲飃揚列坐綵舫求比方笑聲吃吃動明璫
挨蒲拂蓼次㟁旁風吹落霞供晩涼西城鵶鵶
啼女墻歸來索酒酌滿觴呉屏蜀帳圍象床困
臥不起燈燭張琉璃盎缶叢生香
　　　對酒
朝廷皦如日區宇清若水殊方文敎達微品德
澤被伊人復何幸遇此栗陸氏茫然大虚內烝
鬰盡和氣眞風浹敦俗無所容一僞唯宜對罇
酒酣飮樂無事人間此昭世得偶須自貴無爲
名所勞區區取愚謚
　　　白頭吟
憶昔宴華堂金徽導幽意雖知取名賤越禮奉
君子相期本同穴誰復耻犢鼻一見茂陵人烟
霄與泥滓願言保新愛妾以甘自棄恩義薄所
終多生於富貴
　　　芳樹
庭前有芳樹穠隂滿軒碧莫惜更携酒醉此青
春色朝來見鶗鴂飛鳴繞其側光景不可留徒
遣君歎息
　　　武溪深
嶠南之武溪其深不能測潭潭滀瘴癘水色重
如墨昏然潦霧作上下毒氣塞仰視高飛鳶跕
跕墮兩翼交州惡女子制馭費銜勒伊余繆兵
寄得總浪泊役常甘馬革死持此期報國臥念
少逰言從之何可得
　　　走馬引
群蹄踏空山半夜若風雨平眀卽其地巳復天
上去惟予迫大義盍免以名捕蟠蝸入寒殻此
豈謂安處脫身入浩渺固有神物護禮謂不戴
天天知天亦許
　　　起夜來
曉牕明綠紗蜀錦壓春臥橫腮虎魄冷驚起新
夢破玲瓏轉條脫縹緲梳矮墮高軸響銀床時
誤君車過
　　　長安道
長安道隋唐宮殿生秋草若使皆知嗣業難爭
得行人望中老
　　　王昭君(四首)
不惜將黃金爭頭買顔色妾貌自可恃誰能苦
勞力
　　　其二
絶艶生殊域芳年入內庭誰知金屋寵只是信
丹靑
　　　其三
幾歲後宮塵今朝絶國春君王重恩信不欲遣
他人
　　　其四
極目胡沙滿傷心漢月圓一生埋沒恨長入四
條絃
　　　吳趍曲
萬頃平湖水晴光射早霞紅裙闘畫楫相結採
荷花
　　　又
㟁上相將疊鼓催青翰齊上碧波開鵁鶄屬鳿
不驚起慣見蘭橈日日來
　　　又
蕩漾水中舟徘徊㟁邊馬相看兩不語密意待
誰寫
　　　劉生
歷古推任俠彼劉生者何提搥擊朱亥引劒刺
荆軻飮肆扶頭出歌樓棹臂過無人繼義勇關
隴氣消磨
　　　紫騮馬
翩翩紫騮馬爛爛黄金鞍流水四蹄急飛星雙
目寒擁頭青玉釳蔽臆綵絲鞶誰取交州鼓摸
將骨去看
　　　驄馬
鬐鬛擁如雲西人號乞銀更逢桓御史特地起
精神

丹淵集卷二終
陳眉公先生訂正丹淵集卷三
　　　　宋　蜀　文　同與可　撰
　　　　明　吳　毛　晉子晉
　　　　　　　　蜀　李應魁務滋同叅
　　　　　　　　吳　吳一標建先
　　詩五十七首
　　　貴侯行
將軍功勲滿旂常昨日賜對開明光腰懸槖䭾
紫金鈕爵號進拜諸侯王㦸衣翩翩弄春影大
第高門臨萬井但願嚢書絶邊警常官中都奉
朝請
　　　朱櫻歌
金衣珍禽弄深樾禁蘌朱櫻斑若纈上幸離宮
促薦新藤藍寳籠貂璫發凝霞作丸珠尙軟油
露成津蜜𥘉割君王日午坐猗蘭翡翠一盤紅
靺鞨
　　　拾羽曲
新羅砑紅裙襵齊綵縷刺衫花倒提新晴暖日
麗烟草金獸齧鎻藏春閨朱橋逼江曉沙白錦
帶交風大堤窄蘭洲遺翎得殘碧歸來驚飛上
嬌額
　　　沙堤行
金吾馳騎東復西督兵萬指平沙堤傳言築路
拜新相恐與九衢同一泥夜來上在蓬箂宿手
寫姓名符夢卜連詔黃門下北扉趣草賛辭登
力牧平明劒珮羅東閣大字滿行書德業謁者
長言告紫宸感召一庭和氣合上心喜曰予良
弼未謝急宣令直筆群吏迎歸政事堂指顧之
間歌畫一午漏𥘉移催入馬寳帶盤腰印垂胯
歸來冠盖爛盈門異口同音賀太平
　　　五原行
雲蕭蕭草揺揺風吹黄沙昏沉寥胡兒滿窟臥
寒日卓旗繫馬人一疋夜來烽火連篝起銀鶻
呼兵㨗如鬼齊集弓刀上隴行犬譟狐嘷繞空
壘羗人鈔暴爲常事見敵不爭收若雨自高聲
勢叙邊功歲歲年年皆一同將軍玩冦五原上
朝廷不知但推賞
　　　讀武紀
嗟哉徹之有天下甘心神仙希羽化五十餘丈
起樓觀萬八千里走車駕安期羡門竟何在五
利文成終死詐若非留意尚文學嬴政且賢非
爾亞
　　　題東嵓隱者壁
青峰叢叢擁危壑綠樹團團扶曲閣幽人睡起
漱寒泉坐看一林山雨落岩前火氣雜芝术澗
下苔痕亂猿鶴自憐塵土滿衣衫欲解從君今
尚莫
　　　東山亭
朝陽之峰乃天設曲嶺長崗地盤結下臨絶澗
走縈回上聳巍亭飛􁊢嵲晚雲幾處水墨畫秋
樹數畨紅綠纈安能恰㑹此時閒靜與詩翁吟
曉雪
　　　水邊春半
芹牙差差蘭笋短石渠氷銷水色淺倡情冶思
不可奈好鳥間關花婉娩鮮衫翠裾者誰氏行
歌楊枝惜時晩臨流有客抱危膝苦調長謡問
誰遣
　　　採藥歸晚因宿野人山舍
東岩隂深崖巘古夾澗垂泉結鵝乳我來採藥
晩忘歸試宿荆扉問鷄黍春風滿林燈火冷一
夜不眠山月苦平明携策下青蒼松葉紛紛洒
新雨
　　　後溪晚歩
隂隂芳樹暗回堤路入蒙籠轉野溪澤雉應媒
高復下林鵶引子歇還啼青蒲宛宛全淹水紫
笋斑斑半出泥倚杖風前感時節亂烟斜日一
蟬嘶
　　　山中新晴
山中新晴曉烟暖散帶頽冠漱岩畔海鹽未去
猿鶴喜柴桑𥘉歸松菊亂林間餘雨時一滴嶺
上飛雲忽雙斷安能舉手恣扶揺欲共高鴻拂
霄漢
　　　鹽亭縣永樂山叩雲亭
長江合高峰爽氣左右繞中流望絶巘萬丈見
木杪孤亭掲其上隱隱一拳小李君令兹邑邀
我升縹緲是時天宇淨晴色洗霜曉萬象滿四
隅轉盻皆可了神淸壓塵坌志適喜猿鳥人生
貴軒豁世務苦紛擾兹焉獲登覽浩思欲飛矯
令謂亭我爲勝絶此應少願子立佳號光輝飾
松蔦因名之叩雲大字榜霞表
　　　杜逸人歸龍山
上亭北望二百里頽巘墮壑圍龍山余嘗往來
見之喜飮食夢寐皆孱顔恨無羽翼一飛到羡
子長往不欲還安得擺手掉世故相與傲兀於
其間
　　　曉入東谷
振纓効王官釋耒去鄕縣十年始還此景物覺
盡變東谷素所愛乍到若創見烟雲引晨䇿數
里入葱蒨明霞照溪口花草露初泫長松盤高
崗竦竦擢秀幹垂隂雜群木上欲接霄漢柔羅
互鈎鎻攬地走荒蔓修篁掲其間萬个挺若箭
登臨愴舊歷眺聽恱新翫讀書破茅蘆徑彴已
漂斷唯餘舍南水尚吐石竇濺潺潺落危壑衮
衮引飛練臨流濯塵襟照影寔覿靣功名竟何
所旅跡轉孤賤引手謝猿鶴深慙爾驚怨
　　　東谷沿小澗樹木叢蔚中有圓潭愛之
　　　久坐書所見
野水㵼古穴石岸盤回淵飛塵不可入竹樹圍
清漣靜往得勝玩深居迯俗緣寒光照煩襟景
寂心自圓枯篁蹲碧禽垂頸窺沉鮮對之不敢
動相望兩俱禪
　　　東谷茅齋
野徑轉深密靜無車馬痕松花金粉墮苔葉翠
茸翻蟲鳥春音雜烟雲晚色昏俗塵何處入長
是掩谿門
　　　夏樹
夏樹始繁密條縷方且柔左右覆吾廬合如張
碧油新蟬噪晴午餘響藏深幽軒窻轉炎日淸
影爲我留蚊蚋亦取庇閙若春雨稠拂揮不停
手咀嚼胡爾讎何當薰風來一與掃蕩收吾將
就高䕃濯足臨寒流
　　　田舍
園林曉氣清籬巷夕陽明石竇聞寒碓烟坡見
晩耕豚蹄供禱賽龜殻問隂晴欲識豐年樂一
村雞犬聲
　　　高槐
高槐夾前除合䕃卷若洞交柯載宿雨壓地翠
色重青蟲煖自挂黃鳥晴輙哢枕簟傲炎風爲
君高興動
　　　春閨
枕帶縈春思窻紗漏曉光蠨蛸傷遠别鶗鴂感
流芳粧匣蒸殘粉薰爐試舊香洞房燈燭外只
有夢悠揚
　　　採桑
谿橋接桑畦鈎籠曉群過今朝去何早向晩蠶
恐臥家家五十日誰敢一日墮未言給私用日
以應官課
　　　青城山丈人觀
群峰垂碧光下擁岷僊家神皇被金巾坐領五
帝衙威靈攝眞境俗語不敢譁精心叩殊庭俯
首仰紫華願言鳳羅盟畢世驅塵邪循奉蘂珠
戒期之飛太霞
　　　上青宮
瓊臺橫紫霄上有縹緲居雲霞抱窻戸日月循
庭除飛羽下金輦隱芝吟玉書俯首視人間人
間臭如帤
　　　張少愚書院
澗水侵斷橋車馬不得通飛嵐積庭礎秋蘚垂
紫茸窻𥿄爛溪雨簾衣拆林風主人殊未歸使
我烟景空
　　　誓鬼碑
正一受天籙腰垂神虎章群魔獄幽隱秘篆刻
青蒼故事駭前志餘威驚大荒誰能識奥訣禹
歩學魁罡
　　　天師栗
天師携此種至自上饒遠當時十七樹高幹倚
孤巘蒼蓬蒺藜大紫殻㯽榔軟蜀部名果中推
之爲上選
　　　孫知微畫
太古竒偉士精思獨於畫馳心入茫昧萬物赴
揮灑當時一名重顧陸非爾亞卓哉青城筆妙
絶冠天下寥寥九天仗一一若神寫吾恐千載
後是終無繼者
　　　早晴至報恩山寺
山石巉巉磴道微拂松穿竹露沾衣烟開遠水
雙鷗落日照高林一雉飛大麥未收治圃晩小
𧖟猶臥斫桑稀暮烟巳合牛羊下信馬林間歩
月歸
　　　楊山人歸綿竹
一别江梅十度花相逢重爲講胡麻火鈴未降
眞君宅金鈕曾盟太帝家道氣滿簪凝綠髮神
光飛鼎護黃芽青騾不肯留歸馭又入無爲嚥
曉霞
　　　閒遣
庭竹擁高叢移床就好風掩門休務外隱几坐
忘中世事元何物人心了卽空客來休借問此
意浩無窮
　　　睡起
寥寥公館靜門掩似山家竹簟屢移枕石盤頻
浸花閑多新得䇿事少早休衙一覺高春睡誰
來伴試茶
　　　梅
寒梅引舊枝映竹復臨池朶露深開處香聞瞥
過時凌兢侵臘雪散漫入春詩贈我歲寒色憐
君冰玉姿
　　　永泰劉令淸曦亭
木杪照𥘉日捲簾知曉晴軒窻無限思圖史有
餘清露下濛花重風來泛竹輕何須嫌五㪷持
此謝淵明
　　　貧居
繩床擁敝裯𥘉起髪未櫛南窻展書卷就暖讀
寒日門前絶車馬薄暮垂片席短墻挂纎蔓幽
鳥啄紅實群蝸惡積雨繚繞篆空壁男兒處貧
賤舉首宇宙窄翩翻槍榆鳩宛轉匿絮蝨妻孥
競相咲憔悴守文筆
　　　惜花
胡蜂採花花氣薄黃鳥啄花花蘂落林風吹花
花片亂池水浸花花色惡少年惜花㑹花意晴
張青幃雨油幕勸君直須爲花飮明日春歸空
晩蕚
　　　正女吟
身外無一簮何以供鉛華飾行不飾容濁水白
藕花藕心亂如絲妾心圓如珠絲亂端緒多珠
圓瑕纇無焉得偶君子奉之此高節所生雖至
親此意安可說
　　　莫折花
莫折花花好亦自喜勿謂花無言請以君心酌
花意君容待花轉豐艶花枝因君愈憔悴莫折
花任花飛地但對春風倚芳樹長遣香英伴君
醉
　　　織婦怨
擲梭兩手倦踏籋雙足趼三日不住織一疋纔
可剪織處畏風日剪時謹刀尺皆言邊幅好自
愛經緯密昨朝持入庫何事監官怒大字雕印
文濃和油墨汚父母抱歸舍抛向中門下相看
各無語淚迸若傾瀉質錢解衣服買絲添上軸
不敢輙下機連宵停火燭當須了租賦豈暇恤
𥜗袴前知寒切骨甘心肩骭露里胥踞門限呌
罵嗔納晚安得織婦心變作監官眼
　　　野花歎
昨看百草抽新芽今看百草開新花岩隈水側
自成列紅醜紫賤何交加東皇施恩豈不溥隨
所付受無少差爾之瑣細亦蒙被盡使奮發爭
春華織叢密蔓不可數競起塗抹如矜誇妖鶯
冶蝶不爾顧去爾自欲尋名葩爾知有艶貴爾
否歌管匝樹侯王家爾徒此地弄顔色只自狼
籍隨泥沙何當照水自窺覽枝報葉懼相藏遮
晚村無限曬殘日索酒爲爾成吁嗟
　　　均逸亭(普州三亭)
亭宇跨城端新苔磴道盤風光晴水石烟景暮
林巒薄領仍多暇賔從毎盡歡何由掉塵鞅聊
問借闌干
　　　東溪亭
短彴逶迤渡高櫩夭矯沉波光環堵淨日色綵
梁深萍荇翻金鯽蘭苕超翠禽主人公事簡時
此照清襟
　　　碧崖亭
斷巘淥溪邊危亭翠壁前軒窻誰是客詩酒自
稱僊遠壑春藏雨長波晝起烟吏人休報事高
興正陶然
　　　送郭經知縣
促促送歸客短亭垂柳風離罇掩殘日去騎若
輕蓬百里謳歌內三年畏謹中鄕人問蜀物笑
指一嚢空
　　　過祿氏山齋
過水得慿檻滿川皆夕陽江山逢勝絶手筆恨
荒唐城郭蒙籠近汀洲杳靄長明朝又東去塵
土入衣裳
　　　題李處士月軒
圓蟾噴金波萬里灑清滴幽軒得虛敞皓彩溢
素壁繩床有高隱苦調起岑寂盈襟納孤光靜
與爽氣敵
　　　余過興州太守晁侯延之於東池晴碧
　　　亭且道其所以爲此池亭之意使余賦
　　　詩
鄭谷題詩處荒涼不復知使君來問日景物欲
歸時崖巘供淸溜亭臺繞翠漪主人憐過客借
與傲炎曦
　　　蒲氏别墅十詠
風交蒲葦亂烟斷鳬鶩飛日暮一笛起扁舟垂
釣歸
　　　右方湖
軒窻曉吹清枕簟晴光冷亭上逍遥人滿身揺
水影
　　　右涵碧亭
逼簾呈素艶入座薦清香何以陪暑飮對之飛
玉觴
　　　右白蓮堂
曉靄滋花色晴輝發水光何人露新纈不管著
秋霜
　　　右芙蓉溪
積水自淵淵來源常汨汨岸上翠衣禽對人時
一沒
　　　右魚池
紫盖嫰貼水玉梢長刺沙避風紅出沒驚雨緑
交加
　　　右蓮池
溪光揺玉壁雲影漏金盤誰此伴高興畫橋慿
曲欄
　　　右清蟾橋
决水轉横渠交塍畫方罫秋風報秋熟滿頃吹
罷亞
　　　右稻畦
高臺按虚境飛駕羅太空小兆佩神虎毎來清
夜中
　　　右朝真堂
深深鄭真谷小小焦光廬借問貯何物滿床皆
隱書
　　　右草庵

丹淵集卷第三終
陳眉公先生訂正丹淵集卷四
　　　　宋　蜀　文　同與可　撰
　　　　明　吳　毛　晉子晉
　　　　　　　　蜀　李應魁務滋同叅
　　　　　　　吳　吳一標建先
　　詩五十一首
　　　蒼溪山寺
正午風色高遂泊蒼溪縣層崖抱林木有寺藏
䓗蒨出舡歩危磴䕃密頗縈轉上到金僊家縁
空列臺殿修篁掛懸溜坐覺炎暑變老僧曉經
論言語何貫穿引我上高閣闌干俯江面寥寥
百里內山水盡奇觀誰謂覉旅中所見皆所願
汀洲白鳥聚井邑青烟散樂此暮忘歸踈鐘起
岩畔徙倚下松門尙怪舟人喚
　　　五里三灘
群石壅水成哀湍五里之地凢三灘舡如走丸
勢不住力敵萬弩雲濤盤門窻掩塞怕飛浪巳
倒床座飜盃槃長年三老色自落捩眼不敢窺
波瀾捎渦撇漩出九死衆命幸免魚鼈飡須臾
出纔繫高岸競以好語相慰安是時左右有觀
者應亦爲我心曾寒
　　　昝公漑
晩泊昝公漑船頭餘落暉携家上岸行愛此風
滿衣村巷何蕭條四顧烟火稀問之曰去歲此
地遭㐫饑斯民半逃亡在者生計微請看林木
下墻屋皆空圍好田無人耕惟有荆棘肥至今
深夜中鬼火流清煇衆稚聞此語競走來相依
錯莫驚且哭牽挽求速歸
　　　王㑹之秀才山亭
盤盤翠城山君在城中住溪流第縈轉岡勢復
回互蒼林無春冬啼鳥常旦暮漠漠嶺頭雲霏
霏岩底霧中間列亭榭佳景實天付物象皆自
然人巧誰能寓浮生欲何事有此卽樂處況君
弟兄賢信道各㔾固詩書誨兒姪觴豆燕逢遇
敢問彼簪裾何如此巾屨
　　　謝友人寄畫
客從長安來厚𥿄封小軸題云此奇畫寄贈公
可蓄開之掛高壁爛絹止一幅中有兩駱駞氣
韻頗不俗大駞載半髀正面頸愈曲小駞方就
乳蹲身脚微跼一馬立其後才露頭與足三犬
乃子母共臥􁊕臠肉老胡抱朱旗狀貌何狼愎
端然立高岸勢若不可觸定是虜中酋華旃盖
鮮服不知何所來隨從無一僕𥘉誰作此畫精
妙亦可錄應餘右方在次第不止獨更願君訪
來我肯萬錢贖
　　　夏日閑書墨君堂壁二首
先人有敝廬涪水之東邊我罷漢中守歸此聊
息焉是時五六月赤日烘遥天山川盡慘燥草
木皆焦燃塵襟旣暫解勝境乃獨專高林抱深
麓清䕃密石綿層岩敞戸外淺瀬流窻前邀客
上素琴留僧酌寒泉竹簟白石枕穩處只屢遷
忽時乘高風遠望立雲烟野興極浩蕩俗慮無
一緣氣爽神自樂世故便可捐却憶爲吏時荷
重常滿肩几案堆簿書區處忘食眠冠帶坐大
暑顙汗常涓涓毎懼落深責取適敢自便安閑
獲在玆怳若夢㳺僊行將佩守符復爾趍洋川
山中豈不戀事有勢外牽尙子願未畢安能賦
歸田
　　　其二
歸來山中住便作山中人冠帶亦自閑累月不
着身散髪層岩阿濯足清澗濵石蘚黏簡冊松
風墮衣巾鄕里多舊㳺不厭過從頻山肴與野
醸待我如佳賔有召卽走赴愛其愛我眞常恐
禮數乖取問吾交親正此一夏樂忽玆遘蕭辰
還愧擁千騎又走西道塵
　　　送馮允南倅梓
去年父老送督郵衣上淚痕猶未變今年吏民
迎別乘馬前懽聲挽不斷梓州城中十萬家家
家盡喜見君面以君鄕里最相近物態人情素
諳練況復才力強且明中理之的無漫箭從來
府政號少事今更得君愈清簡太守李公詞掖
老淘汰心源無滓澱時携賔從訪山寺惟以高
譚侑清宴蒼崖素壁多自書是處新詩題欲遍
君今到彼亦爾爲異日唱酬知幾卷
　　　宿東山村舍(是秋粟爲白蟲所食/蟲復爲群鵶所食)
八十雪眉翁燈前屢􁓭欷問之爾何者不語惟
抆淚良久云老矣未始逢此事種粟滿川原幸
巳皆茂遂喜聞欲登熟近復失所冀有蟲大如
𧖟日夜囓其穗群鵶利蟲食剪摘俱在地驅呵
力難及十止餘三四供家固未足王稅何由備
塉土耕至骨所得幾何利又令遭此禍不曉上
天意在世幸許年必以饑饉死聞之不敢誥但
愧有祿位移燈面空壁到曉曾不寐
　　　季夏巳亥大雨
黒雲推空天地昏風勢猛惡山岳掀怪電燒爇
嗔霆喧鯨海起立星漢翻玉竿銀索傾缾盆豪
威怒力凌乹坤川陸浩渺同一源泛濫直欲浮
高原澗谷洶湧龍蛇奔溝渠溪壑相吐吞土肉
刮盡惟骨存漂蕩秋稼無一根天生烝民主仁
恩覆露養育生理蕃誰持害鑰開禍門絶滅黍
豆災元元無路能去陳九閽此事是非安可論
　　　謝任遵聖光祿惠詩
常念文選詩最愛顔光禄君今作此官詩亦顔
之躅尋常得君詩如隼饑見肉凢當憂憤際不
可不取讀我自山南歸幽居値炎溽六月久不
雨萬物蒸煑熟正在墨君堂流體汗可掬單絺
與圓素豈解療煩毒聞君有詩至猛起捧大軸
拆開得累𥿄半日了一幅使我困病除如藥清
頭目把詩坐前軒憤惋幾欲哭君也實高才徑
庭無骫曲六十尚爲縣不自耻碌碌近聞移小
麾所用愈局促安得長康莊走此老驥騄哲士
甘藜藿鄙夫厭梁肉天理不可問長吁倚喬木
　　　謝任瀘州師中寄荔支
有客來山中云附瀘南信開門得君書歡喜失
鄙吝筠籨包荔子四角具封印童稚瞥聞之群
來立如陣競言此佳菓生眼不識認相煎求拆
觀顆顆紅且潤衆手攫之去争奪遞追趂貪多
乃爲得㢘耻曾不■喧閙俄頃聞咀嚼一時盡
空餘皮與核狼籍入煨燼
　　　霹靂(六月四日有/父子被震者)
君不見前時忽疑天地坼萬里一聲晴霹靂彼
某氏者爾何人敢自欺誣被誅磔子爛華容神
火燎父碎梓潼靈　劈惟震與曜今曉然誰對
君親肆姦逆
　　　後溪
新晴揉藍染溪色我愛常來坐溪側一林竒石
宛如畫兩岸野花殊不識蟬鳴盡日競何事鷺
下多時猶未食細觀物理須靜中歸去無辭更
昏黒
　　　黃功垂秘書嵐城閣
群峰繞高軒四望如城密晴嵐逼窻戸淨若新
洗熨杳杳其中人衣襟照寒碧臨風設橫几蕭
灑坐終日門前車馬道擾擾亂如蝨轉眼不復
觀長歌傲簪紱
　　　鳳山古祠
林木摧折堂廡傾其中塐像猶縱横狂巫騰踏
野老拜痩雞薄酒邀神明形容詭怪蛇虺亂聲
音醜惡鴟梟鳴災牛禍犬亦可作世有此事何
由平
　　　靜中吟
客去復掩戸高松下淸隂微風動其間對語雙
珍禽幽人獨凭几聽此古意深起來南窻下𬒳
以朱弦琴彈之代佳話俚耳誰知音
　　　送黃庶先岷州赴舉
朝庭取士及洮西君今去就岷州薦男兒致身
自有地六月萬里君莫憚君也經術三十年此
發必中后羿箭聲名大抵重文章慎莫便從班
定遠
　　　大熱見田中病牛
壠上病牛良可悲皮毛枯槁頭角垂兩鼻谽谺
只自喘四蹄屴岌曾不皮牧童黙坐罷牽挽耕
叟拱立徒嗟咨朝驅暮使氣力盡爾死主人安
得知
　　　呈里中諸友
君莫怪我不讀書君莫笑我不飮酒更精文史
豈足用漸老懽娛復何有負郭安得二百畆舉
家巳聚三十口且來伴我數月閑未幾區區又
西走
　　　寄彰明任光祿遵聖
軒軒任公子本是釣鼇人手把虹蜺竿一舉百
萬鈞得鼇謂無用坐卷千丈綸却自絓蚯蚓淺
瀬收纎鱗悠悠世上兒不識此有神但將俗士
眼下視窮水濵
　　　庶先北谷
路自西溪入園當北谷開月亭詩作客雨館睡
爲媒摘菓衣霑露尋泉屐漬苔閑居正無事莫
問我頻來
　　　謝王庶軻秀才見贈諸篇
覽君山中詩多有贈我篇感此意愛厚使我將
澘然世態日衰薄交道君獨全豈若賤丈夫心
醜貌甚妍我已嬰組綬君方傲林泉出處雖有
殊所樂同一天
　　　前溪獨遊
溪水碧溶溶紆餘短彴通小灘晴靄外獨鶴夕
陽中倚仗對清瀬披襟當好風幾時歸住此長
下釣魚筒
　　　書綠帷亭壁
喬木繞舍如綠幃群山四面寒參差春禽入秋
啼自别早雲到暮歸常遲庭前好菊勸飮酒案
上佳𥿄邀吟詩閑居數月興便野渾忘簿書相
聒時
　　　靑山道
㝠㝠青山道叢木含古烟遠客事行役未晩不
敢前乳虎正養子采食大路邊但顧巳所急其
誰辨愚賢
　　　野老
野老扶白頭耕墾事田壠豈無兒與孫凍餒實
我恐地産止數出財用知幾種食肉與衣帛賢
者何言冗
　　　誰氏子
縹緲誰氏子學道要昇仙人世豈不樂何苦求
上天反首顧我語子豈得謂賢智如樸燈蛾甘
就膏火煎
　　　秋興二首
晨風吹茂林夕露下芳畹秋容變憔悴復此白
日短蕭蕭歲華暮冉冉節物換浩歎倚前楹使
我心曲亂
　　　其二
百蟲感秋隂入夜聲更切問爾苦何事到曉啼
不歇盈庭不可止蓊薉藏萬穴㑹是天使然相
將送凋節
　　　書平泉草木記後二首
衛公當國日力與天地均平泉植草木取盡四
方春海嶽欲必得亦能役鬼神可笑身未泠巳
聞屬他人
　　　其二
公豈不聰明嗜好乃如此若非以私餌是物安
至止彼致者何人定非端潔士草木固爲塵醜
名終未巳
　　　重過舊學山寺
當年讀書處古寺擁群峰不改歲寒色可憐門
外松有僧皆老大待客轉從容又下白雲去樓
頭𫾣暮鐘
　　　書隱者壁
枳棘分三徑猿猱結四隣茂林修竹地枕石漱
流人看雨搘藤杖迎風缷葛巾我來懷愧甚衣
上有紅塵
　　　訪古寺老僧不遇書壁
寂寂復寂寂門前苔蘚積巾鉢定何之禪房封
屈膝蛛絲網窻戸蝸涎篆墻壁欲去重遲留空
中望歸錫
　　　村居
日影滿松窻雲開雨𥘉止晴林棃棗熟曉巷兒
童喜牛羊深澗下鳬鴈寒塘裏田父酒新成缾
罌饋隣里
　　　宿田家
日落雲四起牛羊下高原今夜宿何處孤烟生
遠村寥寥岩狖響擾擾林鵶喧危坐欲終夕此
意將誰論
　　　大熱
大熱早復暮幽居如火圍更無風稍快只有汗
頻揮袒露憂生客沾濡怕熟衣何當生兩翼直
近廣寒飛
　　　閒樂
晝睡忽過午好風吹竹牀溪雲生薄暮山雨送
微涼粉裛衣裳潤蘭薰簟蓆香歸來閑且樂多
謝墨君堂
　　　寄楊歸一
出處久異矣居常勞所思烟霄惟子未鬢髪已
翁爲世故豈須問人生當自知林泉聞幸好足
可樂明時
　　　行李載書成詠
於世巳無用何苦愛讀書自咲身許大所處如
蟫魚編簡補㫁爛卷軸收殘餘又鎻十餘篋作
數隨行書
　　　還友人詩卷
作詩所患格不高君今㔾得詩中格吾鄕風物
最清麗君向其間作詩客定餘絶景在幽深更
欲煩君用刀尺
　　　上亭北軒對月吹笛得才元舍人昭華
　　　引醉霜月草堂吟皆詩譜也(三首)
㶑灔金波瀉碧空隔霜寒影下征鴻夜深一笛
昭華引吹滿千岩萬壑中
　　　其二
群山暝色烟開後遠水寒光雨過時今夜何人
醉霜月臥聽緱嶺玉參差
　　　其三
涪江東岸有雲林巒嶺縈囘澗谷深何事遲留
未歸去強顔猶唱草堂吟
　　　苗子居運判歸宿州同赴武康西縣道
　　　中奉寄(二首)
霜風舞征袂有客去符離斜谷雪晴後曲灘水
滿時亂山誰對酒孤驛獨吟詩不得陪清絶悵
然空所思
　　　其二
漢中爲㑹失兼程雨雪曾無一日晴抝項橋頭
聊立馬使車應㔾過褒城
　　　孫懷恱𥿄本亂石
孫老抱竒筆臨𥿄恣揮灑從頭掃亂石磥砢隨
墨下焦頑與圓潤無一不精者誰信萬鈞重卷
之不盈把
　　　熈寧辛亥歲春予自京師赴陵州因過
　　　家省墳墓是時見所居東西長衢比戸
　　　競取榆栽列植於官道左右者後移興
　　　元滿替復歸待洋州闕始四年爾而榆
　　　巳高大繁茂深密可愛予正得此過一
　　　夏旦夕與諸親友優㳺於其間蒙庇厚
　　　矣閑因作詩示諸君
昔我去守陵陽日門前夾道𥘉種榆今年我自
山南歸向椽大者皆柱麄兩邊合隂若深洞滿
地清影繁如鋪是時暑氣正炎酷無處容此煩
病軀書揺清風夜篩月日日不可離群株閑邀
親友坐其下左右間設琴與壺人生適意乃爲
樂此樂巳恐他更無霜颷未起枝葉在且與諸
君同此娛
　　　旱雷
夏旱亦已久衆懼非常災茫茫太田中赤風起
炎埃密雲徒滿空甘澤竟不來但聞南山下日
日喧怒雷
　　　久不雨喜見晩雲
晚雲萬丈如銀山日光返射紅孱顔莫誇突兀
在天上且放霶𩃱來人間雷公施力已憤怒風
伯壞事休庸頑我將待之至夜半慎勿更似前
時慳
丹淵集卷第四終
陳眉公先生訂正丹淵集卷五
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十一首
　　　賈佩蘭歌
綠髮憶新梳君前侍玉壺相隨五色鳳飛止帝
宮梧鳳時入紫烟一舉萬羽趨乘風恣敖盪衆
首傾雲衢帝旣天上行留鳳不與俱鎩翮下永
巷髠　編鉗徒赭衣舂且歌北望鸑鷟呼􁎢􁎢
亦喙鴆一盃死其鶵鳳亦飮瘖藥鞠域支體殊
娥姁豈不仁幸此全賤軀歸來南山下秋風裂
羅襦寒床覆龍具霜雪侵肌膚忽自感時節臨
風只長吁徒懷掖庭事飮泣對民夫
　　　徐太元
彼徐太元者杭州之叅軍同僚曰張惠犯贓抵
深文徐哀其母老詣獄輙自陳謂惠所受贓太
元本同分今儻獨坐惠此獄無乃冤均之不滿
法惠遂減死論太元亦坐免不調十餘年西臺
李侍郎典選世所賢聞徐之所爲特以不次遷
擢授鄭司功太元名始傳後爲申王師德行人
推先嗟哉後世人恩義日不完初旣同職事言
色殊相歡謟酒與佞食旦夕同杯盤一有不得
意艱險立萬端推之入網羅又以毒箭攅昻然
了自得衒露其術全此等雖曰人犬彘曾豈然
眼見與耳聞天下何可言我今作此詩中有二
義存欲使在位者此風幸相敦勿令有識人命
爾爲蝎蚖又欲彼正士爲國掌三銓須察此惡
子廢斥入冗員自然此浮薄不長其姦根覽者
請味之勿罪其言煩
　　　盖寛饒
次公清而狂其本出天性惜哉公㢘質不以儒
術正䧟害公峭刻奸犯語堅勁在位及貴戚合
然仇怨盛稀遷愈失意躁戾因以逞王生識其
趣勸以全夀命胡爲不開納封事轉凌橫五帝
官天下此語豈君聽上怒以不改章下求衆定
礭然金吾奏直以大逆訂雖爲鄭昌頌萬嫉掩
一諍遂爾屬諸吏羞復受笞榜行當北闕下輙
引佩刀剄時雖衆所憐終爲端士病
　　　諸葛豐
少年名特立初爲貢公起元帝擢司隷刺舉無
所避間者何久濶京師語如此馳車下許章去
節自豐始上書擿章惡此舉誠可喜奈何少恩
恕春夏常繫治人多訟其短遂徙城門尉復列
堪猛過上爲之切齒制詔白其罪不忍下豐吏
豐𥘉在朝時數道堪猛美失職乃自取不內省
諸巳反惑怨其他轉譽以爲毁不欲加以刑上
憐之老矣庶人終於家反覆豐可耻
　　　新津退思堂
三江古劇邑入籍生齒夥詞源百端起區處不
可惰子醇爲之宰幽隱照必破斷事精且密有
若麥歷礳尙懼忽一失退卽此堂坐戾者思改
易無使下罹禍如此凢二載不識有纎過賢哉
令之師敢以此爲賀
　　　墨君堂晚晴凭欄
墨君堂中看新霽十里平林鋪淨綠青烟一去
抹遠岸白鳥雙來立喬木戴勝入園𧖟巳老栗
留過隴麥將熟坐待月破東嶺雲自取簾鈎更
高軸
　　　山舍早起探晴
山鳥轉晴日獨行風滿林澗花薫野袂岩水濺
幽襟側石驚新滑垂蘿愛近深蕭然此清興不
似戴華簪
　　　東谷獨往
久不到東谷晚晴欣細履隂隂夾路木濺濺落
溪水幽涎界屏粉亂喙刻窻𥿄兀坐忘所歸烟
雲逼人起
　　　西崦道友
西崦入深窅幽茅藏隱仙虚窻畫雲篆淨几校
靈編絶巘聳玉幹危岩瀉珠涎相留飰青䭀人
世凢幾年
　　　送李野夫兼簡公擇學士同年
吾友野夫官滿歸峽中風物正春時莫因道路
起長歎且對江山吟好詩異日滑臺君若到寄
言别乘我相思聲名㔾重更論底但引冰堂金
屈巵
　　　任居雲棲枝閣
峩峩仙鸞山杳杳山上閣道傍問耕者居雲之
所作居雲倜儻士韁鎻不可縛讀書三十年議
論寫不涸縱橫入衆藝深曉不止畧自笑與世
踈囘首念岩壑安排事幽隱終老期此託結茅
層巒巔退比籬下雀棲枝榜其號意豈羡鵬鴞
時兹入岑絶寄憤滿寥廓江風拂危欄澗月滿
踈箔獨横古溜琴(居雲/琴名)遠意追淡泊蕭蕭履霜
操隱隱天外落(履霜居雲之/所好彈者)飄揚雜仙籟泛響
度林薄其誰共高興唯此猿與鶴願言解塵纓
一赴方外約
　　　朱康叔郎中棄官求母於金州因㑹華
　　　清宫作此詩送之
蟠桃實在枝蟠桃花㔾飛相隔五十春一旦還
相依康叔視金龜解去如糞土徒歩入嶤關金
州取其母古人亦有此比之康叔難幾時有古
人能如公棄官玉蓮仙宇中相㑹談此事使我
發驚歎達曉不能寐借問侍安輿輦下何時過
我欲率諸君扶服詣門賀
　　　蓬溪蘓令均利泉
潜流蔽荒壤嘉惠鬰所施邑人念遠汲視此無
以爲蘓君作之令大利收前遺一日㑹衆䤴玆
焉發清漪旣㔾就新甃瓶缶何纍纍盡言彼汙
濁豈爾同甘滋比戸獲美飮頌君皆一辭何以
紀君德是泉無涸時
　　　冤婦行
婉婉西隣女韶顔豔朝霞淑性自天與少小傳
令嘉孝愛親黨重巧慧閭里誇其母最嬌憐看
若眼下花自從掙冠笄未始離窻紗讀書佩箴
戒舉止無纎瑕求媒不自審得壻非良家如以
瓊樹枝使之並蒹葭憶𥘉行嫁時遺贈矜豪華
明珠蹙袿裾雜寳裝簮珈餘貲詎可數但較輦
以車其姑本寒種貪壑常谽谺得婦不問好求
索惟無涯侍奉四五年呌物愈餓鵶百欲一不
應用毒同虺虵豈惟被詬辱抑亦遭笞撾馳使
執賤役課責日夜加手指盡秃瘃鬢髪仍髟髿
一旦不任事病骨枯若槎委頓臥在床尙爾磨
怒牙旣死亦不顧但恣攫且拏聞之道路人涕
泗而咨嗟養女擇所適此事寧輕耶家法要相
委在邇不在遐娉禮貴得中尚約不尚奢尊章
若慈仁至死甘苧麻請看西隣女一失千里差
　　　林居
宿髪未暇梳林居且辰詣鮮暉散清滴濕濕滿
衣袂仄行盖前礙傾視因遠翳野意浩盈懷曾
忘傲公退
　　　墨君堂
嗜竹種復畫渾如王掾居高堂倚空岩素壁交
扶踈山影覆秋靜月色澄夜虚蕭爽只自適誰
能愛吾廬
　　　鑑崖(山居有青崖/平滑如鑑)
層崖瑩青瑶泠滑不可捫秋光發淨照林影揺
晴暾飛瀑滌吟肺垂蘿清飮魂惟憂漬愁霖碎
蘚來相痕
　　　宿超果山寺
荒途涉沮洳危嶺升坡陁愛此清淨居不倦來
徃多山僧見余喜㒹倒披乾陀引我坐前軒山
果丹碧羅食已歩野徑新柔踏晴莎就石枕古
稜依松執長柯是夕乃宿此東山吐圓波夜久
不能寐禽蟲伴幽哦逹旦鳴落葉固非俗士歌
岩猿與谿鳥應笑頻經過
　　　富樂山海師
上人者何人富樂之禪客成都昔嘗見時巳坐
法席别來二十年嗟此出處隔昨過芙蓉溪捨
檝得携䇿盤盤轉危磴上叩金仙宅林間識孤
標𣑽眼老愈碧引我翠壁下煑茗拂蘚石問之
第二月雄辯發古譯無由從之遊不得蒙久益
翻然入塵闠俛首愧名跡
　　　彭州南樓
百尺壓城端飛簷欲上摶湖光揺埤堄山影轉
欄杆秀野含春煦喬林擁暮寒囘頭大㟭雪千
仞玉㠝岏
　　　大慈交師演古軒
萬法一軒中周囘百座容曲燃簷蔔久横掲貝
多重信士供晨鉢門人集午鐘何時聽雄辨幾
柄換庭松
　　　新晴後溪樹隂灑然覽景成韻
雨後溪水急晴光鬰如浮高林放䌓隂黮黮幢
蓋稠麥熟桑椹好撩亂黃栗留咿咿動新蜩局
局啼乳鳩晩策貪靜境緩帶成獨遊照影俯囘
淵濯足臨漫流願言懷世慮逐此蕭灑休定知
今夕夢不作塵土憂
　　　黃秀才北郊書堂
吾邑固僻陋巉巉合群山苟無賢者居孰能營
幽閑黃子治北郊勝絶收其間長溪斷谷口囂
譁隔塵闤始至甚夷曠漸往頗險艱洞穴烟雲
昏澗壑松桂環幽芳自芬馥野哢常綿蠻繚磴
挂絶壁孤彴飛遥灣氣象奪天奥景物搜鬼慳
築室貯群籍軒窻面孱顔朱黃列几按坐把古
穴刪自取天爵高下視五兩綸處心固巳定詎
恤時軰訕伊余素無似謬入文墨班前得省親
歸屢此容追攀時亦竊講議始蹈賢聖關譬之
拉虎豹所得纔一斑自愧鄙樸姿得渉道誼寰
余亦有東谷對此何格頑毎來輙盡日須歩明
月還
　　　讀楊山人詩
秋高群山空衆籟吐天竅霜飇擊林野岩壑起
哀嘂蕭蕭寒月下合若萬鬼嘯疑是太古魂㗀
㗀此中弔山人住中巘側耳得清峭譜之入文
字滿卷泠雪照其聲太淒楚勁澁皆古調俗尚
正淫靡惑者自夸耀山人持之歸無乃取眔譙
㑹有知此音相逢當一笑
　　　巳師竹杖
巳師杖竒竹坐亦不去手循摩瑩且􁦼痩骨何
蚴蟉叢枝抱奇節兩兩相對走尋常出孤梢上
下分左右如何此獨異天産固非偶師𥘉得之
誰此實世未有不爲師所用亦共衆植朽願師
勿棄置珍之比靈夀
　　　晚至村家
高原磽确石徑微籬巷明滅餘殘暉舊裾飄風
採桑去白袷卷水秧稻歸深葭繞澗牛散臥積
麥滿塲雞亂飛前谿後谷暝烟起稚子各出關
柴扉
　　　雨喜客過
積雨無所詣十日不出屋故人念端居牢落如
槁木高軒過窮巷下馬想慰沃載酒酡楊顔裹
飯飽桑腹日暮從者散還尋舊書讀
　　　墅居
不復入城市亂山圍一村雲霞供几席水石佐
琴罇病久筋力緩眠多頭目昏無人來谷口苔
鮮上松門
　　　東窻
叢榆落碎鈿蔓柳樸輕綿麗畹暗紅霧曲堤橫
翠烟嘉樹正隂合好禽新語圓東窻日巳滿猶
托隱嚢眠
　　　大雨
驚雲駕長風大雨灑九有崩騰百川倒豪怒一
雷走茫茫草木亂隱隱岩谷吼高閣晝眠人覺
來但支肘
　　　芹歎
清霜入寒溪水迹落一尺飛沙上芹葉脆卷如
燎炙孤根抱生意春澤守遺瀝願奉野人薦充
君盤中實
　　　憂居
憂居向山林蟲鳥日爲伍形骸乍摧剝骨肉慣
辛苦蔬盤羞客至病榻厭人語地僻誰往還閑
門閉深雨
　　　任氏鳴璫橋
清谿漱碧崖衮衮寒聲落子川愛溪聲架橋橫
絶壑山風撼松月倚檻聽噴薄遂號曰鳴璫古
人無此作
　　　過友人谿居
籬巷接菰蒲閑扉掩自娛水蟲行挿岸林鳥過
提壺白浪揺秋艇青烟盖晚厨主人誇野飯爲
我煑新蘆
　　　江上主人
客路逢江國人家占畫圖青林隨遠岸白水滿
平湖魚小猶論尺鷗輕欲問銖何時遂休去來
此伴潜夫
　　　詠月
見說樓臺滿玉波中間惟只鎻孀娥可憐人萬
二千戸毎到缺時爭奈何
　　　五十
生平曾不事悠悠倐忽年華五十秋宦意文情
俱淡泊可憐渾似李蒙州
　　　攬照
耻將衰晚競青春強把圓波拂曉塵自笑年來
鬚鬢白王昭不解作官人
　　　梁景和
隋氏廷中列百官幾人風節動朝端越公事勢
炎如火獨有梁毗㑹忍寒
　　　何桂林
十萬餘工造羽儀夾堤浮浪去參差堂堂送入
江都去渾忘當年攬頸時
　　　𨫼吏
管馬心何在排車意自閑問時將手板柱頰對
西山
　　　錦屏閣(閬州東圍十詠)
茂林斑若錦秀巘矗如屏底處供登覽䦨干在
杳㝠
　　　清風臺
無時來見襲有地更臨高坐客清談起紛紛落
麈毛
　　　四照亭
畫箔褰何礙珍叢發巳圓願公皆遍賞莫爲一
隅偏
　　　柳橋
挼風誇晚態垂雨怯春寒爲問題芳意同誰倚
畫欄
　　　曲池
水似珠璫入池如玉磬開臨流唯自適魚鳥莫
相猜
　　　明月臺
微稜生海角圓魄到天心共上唯佳客無容照
俗襟
　　　三角亭
合棟交生角囘欄互引牙由來因地勢不是故
尖斜
　　　花塢
繚繞穿紅蕚爛斑踏紫苔誰將錦歩障端爲使
君開
　　　藥欄
玉笋齊抽日金釭競列時自然俱可愛莫放畫
簾垂
　　　郎中庵
㔾築環爲堵仍裁月作床公來時隱几身世在
羲皇
丹淵集卷五終
陳眉公先生訂正丹淵集卷六
　　　　宋　蜀　文　同與可　撰
　　　　明　吳　毛　晉子晉
　　　　　　　　蜀　李應魁務滋同叅
　　　　　　　吳　呉一標建先
　　詩四十首
　　　和仲蒙石龍渦
群岡壓涇湄於此聚衆首其間石屋露遠視若
呀口林端躡縆上却入勢愈斗圍空竪古壁闊
可百人受洪鍾誰倒仰巨甕忽側剖層岩寒泉
飛絶巘怪樹走隂風喜復怒野霧吞且嘔晴嵐
逼衣襟欲住不得久甞聞耕者說自昔藏蚴蟉
當年救旱事有記刻不朽近歲靈恐歇百禱無
一偶至今閭里人不復來奠酒
　　　和仲蒙山城
大曆年忠武居豳捍逆氐盛平民營板堵斷賊
閇远蹊連櫓撗朱鳥飛墻切紫霓縈紆圍絶巘
靡迤附深谿外濬池隍險旁聯堡障低轒輼防
藺石埤堄礙雲梯樹杪鳴廵鐸崖端響守鼙石
頭何培塿龍首太醯雞歲久蒼苔上時平白草
齊全秦襟帶地惟此壯山西
　　　和子山春日雨中書事見寄(二首)
菀菀㝠㝠雨氣沉一春長是詠春隂鷰歸畫棟
簾櫳靜鸎下雕欄院宇深闘草玉釵應復約看
花金勒悞重尋謝郎風調將誰奈獨倚書床擁
鼻吟
　　　其二
青春㔾破六十日正好共携歌管遊鶯花有意
欲惱亂風雨何事相淹留南園綵棚映綠樹西
湖畫舫臨清流幾時雲隂得歛霽願把一罇相
獻酬
　　　馬子山爲余與賀順之書記李仲蒙察
　　　推同年同幕作題名記復有詩督程適
　　　之書石余因和兼謝
太常舊得同科第幕府今還次姓名作記馬周
文巳贍書丹程邈隷尤精定知二美能傳久從
此三家覺轉榮毎對雄詞觀健筆自慙孤迹附
群英
　　　官舍春日書懷(二首)
自趍戎幙佐鞬櫜四見新隂發舊柯學飮不成
歡意少好吟無倦苦心多舞傷池柳風圖甚泣
破庭蘭雨奈何敢對青春歎留滯且須開口更
狂歌
　　　其二
琵琶泉水碧溶溶又見春歸玉柱峯歡緒巳闌
羞老大交期將近懶遊從杏開暖蕚融紅䗶柳
放晴花拆白茸賦得上林佳景盡不知誰爲薦
臨卭
　　　登邠州城樓
試此望揺落秋襟成惘然客懷傷薄莫節物感
窮邊斷燒侵高壘㣲陽入晩川年來舊山意常
與鴈翩翩
　　　秋盡日陪諸友登白佛閣
危刹隱高阜孤軒橫碧虚登臨賞秋杪笑傲樂
公餘野外景入畫坐中歡可書重城巳嚴鑰歸
馬尚踟蹰
　　　極寒
燈火宜冬杪圖書稱夜長簾鈎挂新月窻𥿄漏
飛霜酒醴慙孤宦皮毛逐異鄕誰知舊山下梅
艶滿東墻
　　　謝惠橘
緗葉隱朱實纍纍楚江澨寒香摘清露奔走寄
迢遞琳腴滿金殻咀嚼想佳惠君未致此時風
巳吹削肺
　　　登山城書事
節物感覉旅連空生塞隂亂鴻寒渚遠群雀晚
叢深霜重涇灘出烟高隴樹沉歲華徒自老幽
憤滿登臨
　　　送夏殿直(時婿於李璋太尉)
霜樹東門曉清寒滿客衣一樽從此别百兩幾
時歸漆水魚初薦梁園雪正飛高堂今遠郡須
念報春暉
　　　送錢規判官歸蜀覲親遂之岳陽
嚴風吹玉柱有客動歸裝古道轉危阪全家行
曉霜休嗟遊薄宦且喜拜高堂㑹合知何所春
江泛楚艎
　　　和梨花
素質靜相依清香暖更飛笑從風外歇啼向雨
中歸江令歌瓊樹甄妃夢玉衣畫堂明月地常
此惜芳菲
　　　山櫻
巖壁自叢叢年華寂寞中偶因移曉雨似欲占
春風嫩葉藏輕綠繁葩露淺紅孤根知幸否從
此對雕櫳
　　　秋子
裊裊復翻翻封條壓樹繁群芳非姊妹亂實見
兒孫䕃日臨虚檻披風拂短垣主人無奈爾常
爲醉幽軒
　　　桃花
種近短墻邊開臨小檻前倚風無限意笑日有
餘妍枝輭圍深密苞穠墮碎圓祗應芳樹下時
見武陵仙
　　　杏花
仙杏一畨新妖饒洗露晨待粧憂粉重欲點要
酥匀月淡斜分影池清倒寫眞君須怜舊物曾
伴曲江春
　　　秋日寄呂永夀微中
落日照容谷寥然官署秋開簾臨絶巘凭几對
寒流古意深中得詩中靜外遊三年多少景滿
篋是㝠捜
　　　吟春
春工運潜巧是處有行迹庭梢發新穎巖溜融
暖脉晴湖影撥刺曉樹音格磔須知玉峯下日
有尋芳客
　　　琵琶泉
險道入幽䆳深溪轉岑寂蒼烟鬰孤岩秀石圍
斷壁古蘚甃碧潤寒泉灑清滴誰能厭塵襟兹
可供洗滌
　　　和子山種花(五首)
風流從事季長家遶徧官居種盡花應爲清才
無比敵擬將文彩競春華
　　　其二
碾薄我圓粉色匀一枝寒艶惱青春曉來帶雨
四廂下恰似蓬來見太眞
　　　其三
曾宴瓊林爛熳紅寳津樓下看春風今朝忽向
君家見猶憶當年醉眼中
　　　其四
幾樹山櫻曲檻前花開如火葉如烟待將短句
誇形似巳被休文道欲燃
　　　其五
新自涇州趂雨移便開繁蕚擁芳枝紅霞照地
清香起似到玄都觀裏時
　　　和張屯田雪中朝拜天慶觀(二首)
蔌蔌遥空墮碎瓊一街寒色曉風清題輿想入
簫臺下似駕颷輪向玉京
　　　其二
寳幢珠節共玲瓏九虎嚴關有路通遥望玉宸
端象簡宛然身在廣寒宮
　　　送酒與呂令答所示詩(二首)
君無彭澤五十畆我有謫仙三百盃聞道山中
足春意滿壷聊爲撥新醅
　　　其二
見說西溪裏群花艶正繁不知紅影下誰共醉
芳罇
　　　𥘉雪
一色隂雲蔽曉空粉英瓊屑亂茸茸不知遊騎
將何處已失南城玉柱峯
　　　對雪獨酌
雲隂低重玉花繁獨擁貂裘對一樽不語佳賔
是何物古書名畫滿西軒
　　　槐莊渡口
雲烟飄泊樹微茫一岸人家帶夕陽欲上高原
便囘首可怜風物似吾鄕
　　　約春
去歲相違恨巳賒今年相遇喜無涯紅情緑意
知多少盡入涇川萬樹花
　　　和子山陪使君遊西湖三絶正月晦日
柳色遶堤金粉明湖光浮岸玉烟輕風柔日薄
恰新霽正好訪春來此行
　　　其二
遊騎翩翩從使君娛賔亭上宴西曛座中不用
頻辭酒明日青春已一分
　　　其三
滿眼垂楊照綠波就中春意此先多不將歌管
酬佳景擬奈翠漪堂上何
　　　探春
豳郊寒重勒春遲消息如今尚未知只是垂楊
㝡先得毎朝來覔向東枝
　　　春寒
東風何事力猶微􁎢􁎢邊寒犯客衣舊雪未消
新雪下南園春色幾時歸(丹淵集/卷六終)
陳眉公先生訂正丹淵集卷七
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　呉一標建先
　　詩四十首
　　　新秋讀書
高風發遠籟轉響爲淸商隆曦減炎威未晩先
自涼庭前碧桐樹昨日聞早霜朝來逐葉上巳
暈一拂黃壯歲覺時節㸌若翻電光自顧勿嗟
惋徒然攪中腸官居幸少事署案日幾行公退
清且閑垂簾坐虛堂解帶輙傲兀左右羅縑緗
所務唯討論一燈從夜長
　　　貧士行
側身入窮閻跼影守環堵日高齒未嚼風勁骭
猶露胡爲迫凍餓此道吾所素出毎駕雞棲歸
仍伏龍具原生本非病董子盖不遇誰將斗升
水活此轍中鮒不見裹糧人欲死者亦屢徒自
諷詩書區區立名譽
　　　馮氏道中早行
畏暑事晨役高原動征覊遥遥歷廣博浩浩長
風吹踈星才出没河漢西南垂林端啓明上飛
光發丹曦熒熒洒晴露百物含華滋爽氣入肝
鬲宿濁無一絲寒泉漱淸甘洗滌俗慮遺還憂
火輪怒萬里燒雲逵
　　　宿李同年䕃碧亭(時自長安/慮囚屬疾)
抱病出煩闠投此青林間高軒得淸涼坐致精
爽還主人止之宿借與終南山中宵皓月起繞
枕皆孱顔望乆氣自淸心胷無結頑平明又西
走勝軌不可攀
　　　李生畫鸖
昻昻青田姿杳杳在輕素一身萬里意雙目九
霄顧釤釤羽翮利竦竦骨節露君初本誰學我
恐必神悟得於想像外看在絶筆處稷筌如復
生相與較獨歩
　　　豳州
昔年戎馬盡南豳今日風光巳太文雅吹夜喧
金府月靚粧春艶玉峯雲泉亭柳色濃將滴水
寨荷香遠更薰邏候不驚烽燧息高原閑獵舊
將軍
　　　寄友人
惟秦抵於蜀間可歷萬巇遥懷嚮英義潜想一
夕馳乏人探道奥求合常苦竒(音/覉)見謂可招納
欲與相塤箎夫何屢乖絶出處各一涯秋風動
孤況西首勞所思
　　　和仲蒙夜坐
宿鳥驚飛斷鴈號獨凭幽几靜塵勞風鳴北戶
霜威重雲壓南山雪意高少睡始知茶効力大
寒須遣酒爭豪硯氷巳合燈花老猶對群書擁
敞𫀆
　　　明教院
野逕欹危入谷斜曲崗囘嶺共交加經年不到
爲隔水此日獨遊因看花兩岸烟雲閑景物一
軒泉石靜生涯自怜冠珮嬰身者直入樊籠老
歲華
　　　和仲蒙夏日卽事
簿領初休几按淸西軒移枕臥前楹香從菡蓞
紅苞發粉入篔簹翠節生不分(去/聲)便衰聞蟻闘
可嗟俱妄見蝸爭日長景靜官曹泠莫厭頻來
對一枰
　　　西軒秋日
官舍蕭然似隱居一軒秋色伴恬如深藏宿雨
樹木暗高灑夕陽籬落踈景物靜思臨水石光
隂閑覺入圖書此心只有雲相信長畔吟魂遶
太虚
　　　和張屯田秋晚靈峯東閣閑望
直欄橫絶紫微隂凭久秋光照客襟一道山川
寒色遠萬家烟火夕陽深涇灘水落群鵶集秦
嶺雲高斷鴈沉此興浩然須把酒可怜難醉異
鄕心
　　　春庭
春院隂隂翠靄仾春庭寂寂曉光迷花間蜂去
抱黃粉苔上鷰來㘅綠泥兩行高梧初䕃合一
畨新草恰生齊微禽巳識幽人意飛下欄干向
裏啼
　　　過永夀縣
驅馬上危坂暮鞭揺客愁峯巒驚滿目咫尺擬
囘頭紅樹擁野店白雲藏縣樓須知此北下地
底見豳州(杜老有豳郊/入地底之句)
　　　東谷偶成
府事幸稀簡常爲東谷遊舊山兹髣髴佳景毎
遲留斷續溪雲起縱橫野水流拂衣知未得聊
此慰鄕愁
　　　宜祿昭仁寺後軒
危欄慿絶壑欲奈此時何但有夕陽處就中秋
色多與誰同徙倚空自發吟哦便覺成覉旅歸
心逐鴈過
　　　過高塶城
頽壁乍高低中間巳亂蹊長原想鵝鸛大塜記
鯨鯢黯澹寒雲結蕭踈野草齊興亡盡遺迹立
馬看扶犁
　　　夏日翠漪堂
湖水碧溶溶寒漪四望通龜魚遊浩渺鳬鶩下
虚空爽氣吟窻外清光釣艇中一襟時自快多
謝北軒風
　　　玉峯園經春不得一過因成詩呈同官
　　　約遊
春來少嬉遊俗事日相耗南園只城外累月不
一到花香雨後歇樹色風中老惟有嵓下泉猶
能滌幽抱
　　　送張兢無悔秘校赴調
無悔富道誼卷藏無所施端笏拜上官十年走
堦墀人皆爲嗟惋君獨安且怡又執考書去當
衡誰與知
　　　六月十日中伏玉峯園避暑値雨
南園避中伏意適晚忘歸墻外谷雲起簷前山
雨飛興餘思秉燭坐久欲添衣爲愛東嵓下泉
聲通翠微
　　　咸陽道上晩晴有作
積靄晚盡散南山明夕陽秋容徧豐鎬古恨入
隋唐草木咸揺落風烟自渺茫客亭須下馬把
酒慰殊鄕
　　　歲晩登清素院北閣
雲端訪古寺樹杪臨危閣風厲懾草木霜乾喜
鵰鶚天時旣悽慘人意亦寂寞囘念故山遠心
隨日西落
　　　炭泉險道
一澗呀然截亂峯更於何處問途窮高深出井
又入井曲直上弓還下弓絶底乍臨渾偪仄危
㒹纔徹似飛沖我來行縣須經此正在炎炎三
伏中
　　　玉峯園避暑
伏日當飮酒南城㑹群賢開樽䕃碧樹移席臨
清泉浩意脫塵土高懷軼雲烟早歸休信俗須
待月娟娟
　　　早起覽物成詠
移枕出幽幌披衣歩前楹秋容草木靜曉氣烟
雲輕蟬噪宿露滴鴈飛朝霞明塵心幸未動聊
此納餘淸
　　　寄馮永州
山水永最善守居聞更優烟雲萬石古風月九
岩秋几案少俗事壺觴多雅遊無因陪後乘幽
意滿湘流
　　　暑夕待月庭下夜深方歸
晝蠅方少夜蚊多揺脫霜紈奈熱何獨向中庭
待明月一身清露瀉金波
　　　中伏日諸君㑹玉峯余以病不預作詩
　　　寄呈
去年中伏在南園同聽清泉引綠樽今日諸君
又高㑹獨嗟移疾臥西軒
　　　興平原上赤熱因寄永夀同年
日午終南翠色燃滿襟飛土下秦川是時獨想
君高尚正在山亭弄野泉
　　　亭口
林下翩翩鴈影斜滿川紅葉映人家岩頭孤寺
見橫閣有客獨來登暮霞
　　　淺水原
鶉觚西北地鱗鱗此處當年起戰塵見說如今
溝壠下斷鋒殘鏃屬耕民
　　　興平原上
東西車馬走秦川擾擾飛塵混曉烟我亦中間
遊宦者尙慚無語賦歸田
　　　西湖荷花
紅苞綠葉共低昻滿眼寒波映碧光應是西風
拘管得是人須與一襟香
　　　石龍渦
嶮勢圍空斷壁圓四時常見聚雲烟爲霖救旱
今何在徒有遺文記昔年(有李懷又記備述/禱雨有驗之事)
　　　水葓
紅芳霄露清翠節曉霜犯雨後曬殘日秋容滿
庭楹
　　　黃蜀葵
錦江何日别漆水今朝見清露染顔色秋鵝一
分淺
　　　鼓子(干葉者)
柔條長百尺秀蕚包千葉不惜作高架爲君相
引接
　　　鄠上懷古
未曉南山去從禽夜不歸凢行多少地十二所
更衣
　　　石竹
蜂齧紅蘃爛蟲啼碧叢短秋風畧地起惟有蒼
苔管
丹淵集卷七終
陳眉公先生訂正丹淵集卷八
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十一首
　　　卭州東園晩興
公休時得岸輕紗門外誰知吏隱家闘鴨整群
翻荇葉乳烏無數墮松花携琴秀野彈流水設
席芳洲詠落霞向晩雙親共諸子相將來此樂
無涯(秀野芳洲/二亭名)
　　　雨過側調
隂車飛空載急雨雨過林塘若新換檉花浮波
魚誤食松子落屋烏驚彈白雲挂樹乆不起靑
煙泊草殊未散東園傲吏愛高竹把卷倚風頭
髮亂
　　　題象耳山寺
轉谷縈巖路始窮隔林遥望一門通溪山俱在
見聞外臺殿盡藏懷抱中像閣罘罳明海日經
幢瓔珞撼天風勞生又逐輕舠去珍重高僧解
苦空
　　　題晉原舒太博淸谿閣
危閣飛空羽翼開下蟠波靣影徘徊光揺畫板
月深淺聲遶曲欄風徃來暝色四郊煙莾蒼曉
雲千嶂雪崔嵬主人好事民無訟日夕登遊對
酒杯
　　　縣樓獨酌
向晚無公事身如太古閑縣樓明夕照罇酒對
南山放意利名外遊心天地間生來不能飮到
此學酡顔
　　　殘秋郊外
蕭蕭風色弄寒威見盡郊原向晩暉昨夜星霜
和月落滿林紅葉隔煙飛巳嗟北渚蓮初老更
惜東籬菊漸稀休感歲蕐傷節物眼前罇酒重
相違
　　　郊外
城市壓塵土高原聊振衣晚雲多淺碧秋樹半
深緋江氣雜輕靄山光明落暉因成求好景更
就野橋歸
　　　靜林詩僧已老
七十吟中老淸風滿舊林倚笻秋岸遠圍衲夜
房深未得雲空在將成月巳沉生平苦如此誰
是識師心
　　　高堂山兠率寺
孤絕不可狀此山餘舊聞因官多暇日與客到
深雲門外一塵斷座中千里分勞生當自去繚
繞下西曛
　　　閑居院上方晚景
繞岩縈谷到禪扄更上危㒹最上亭風攪亂鵶
盤古木雨催羣鷺下寒汀秋田溝壠如棊局晚
岫峰巒若畫屏詩巳就成終夕去遠村燈火一
星星
　　　李道士惠琴軒集(二首)
驅役精魂入大幽滿編奇絕盡冥搜不教天地
畧容隱應與鬼神同訪求海藏光芒開寳三羽
林鋒刃立戈矛蕭臺自好携歸去莫向人間苦
暗投
　　　其二
壽寧孫老畫壁下當日偶同君此行是時衆裏
畧一揖自爾乃得君詩名風馳雨絕十五載此
地忽爾相逄迎見投琴軒兩大集寳匣金鑰緘
瑶瓊未開試使道所有毛髪寒竪肝膽驚歸來
燒燈讀至曉句險字硬才力獰君身長不滿三
尺萬象何術獨手擎嗟我氣俗音韻淺不敢與
君相和(去)鳴聊書短歌報佳惠它日願將朝七
瓔
　　　彭山縣居
公館靜寥寥園亭景物饒溪光明短彴樹影䕃
危譙山鳥忽雙下池魚時一跳主人王事簡文
酒日逍遥
　　　下金雞山
峽束幾重煙山分數尺天岩猿與溪鳥一似過
飛仙
　　　過金雞關
關頭氣象古關下風煙淡春深草木活嵐重坑
谷暗禽聲著部奏花色成窠勘歸鞍雖若水留
此亦能暫
　　　夜靜獨登小閣有所見因書
危閣横空蔽野扉夜深來上乆忘歸水光㶑灔
和煙動雲色䙰褷夾月飛隔岸葦村聞笛遠背
灣松塢見燈微此間自得吟中樂不覺霜蕐滿
盡衣
　　　送黃夢得
去年輕舳過巫山今日羸驂度劒關孤客毎嗟
隨斷梗慈親常把夢連環蘭陔歲晚雖堪采桂
窟春深正好攀决取榮科歸舊里板輿迎侍且
承顔
　　　送郭方叔南充簿
六月東山道炎風滿去鞍譙周之舊里仇覽此
初官簿領無煩壅圖書好燕安淸朝名路闊愼
勿學長歎
　　　送張郭二秀才赴舉
二子共齎刀翩翩去意豪負才皆萬選入守定
雙高上道梅薫袖還家草映袍須知本鴻鵠終
不在蓬蒿
　　　謝人寄蒙頂新茶
蜀土茶稱盛蒙山味獨珍靈根託高頂勝地發
先春幾樹𥘉驚暖羣籃競摘新蒼條尋暗粒紫
蕚落輕鱗的皪香瓊碎䰐鬖綠蠆勻慢烘防熾
炭重碾敵輕塵無錫泉來蜀乾崤盞自秦十分
調雪粉一啜嚥雲津沃睡迷無鬼淸吟徤有神
氷霜疑入骨羽翼要騰身磊磊眞賢宰堂堂作
主人玉川喉吻澁莫惜寄來頻
　　　謝許判官惠茶圖茶詩
成圖畫茶器滿幅寫茶詩㑹說工全妙深諳句
特奇盡將爲遠贈留與作閑資便覺新來癖渾
如陸季疵
　　　雨後㸔山因憶黃世南先生詩以相招
新霜夜落羣梢鳴羣風刮天爲早晴南山向曉
盡張列頺嶺斷壑當空橫開軒一見喜無量走
上高閣臨飛甍層欄倚遍不能下狀貌秀活圍
雙睛奔騰遠近若波浪愛極擬去中間行此時
只恨少佳客相共呌笑誇崢嶸我思黃子者奇
士趣向超越無俗情手提詩筆若椽大到處詠
物物有名我今此縣頗幽僻復在歲杪天氣淸
溪中魚蟹易尋覔林下梨栗新收盛子如訪我
住旬浹此品可備盤與觥遂馳僕馬去邀子願
子爲我聊出城私心不獨徒見子亦願播此山
之聲子如不見不爲詠可惜此山虗此生
　　　送楊議卿赴舉
寒日照殘樹新霜結衰草有客奉高薦策馬奔
遠道聲名近轉大文字素已好壯歲雖可恃榮
科亦宜早勉自報春暉高堂親髪老
　　　和楊仲軻春難度(三首)
春難度紅梢梢尋縷縷朝披煙暮結雨勸君飮
酒莫用訴春難度
　　　其二
春難度歌滿闋酒萬舉喉欲破膓欲腐風光滿
天巳不暮春難度
　　　其三
春難度池浮花墻擁絮枕書睡樹隂午日長幾
何萬尺許春難度
　　　和何靖山人海棠
爲愛香苞照地紅倚欄終日對芳叢夜深忽憶
高枝好把酒更來明月中
　　　訪李奐山人隱居
多暇無所適故來尋隱君搴開壓屋樹觸散擁
門雲狀貌不妨古言談何太文令人重高趣歸
去毎斜曛
　　　冬晚書事
倚杖立亭臯寒威向曉豪雪乾山色老風烈樹
聲高殘日千鵶舞孤雲一鴈號自然成感物不
覺首重搔
　　　晚次江上
宛轉下江岸霜風繞人衣翩翩渚鴻墮冉冉林
鵶歸前壑已重靄遠峯猶落暉孤舟欲何處劃
浪去如飛
　　　十月梅花
十月凍墻隈英英見早梅應從九地底先領一
陽來紫膜紛紛脫黃膚迤迤開得風渾自變與
雪欲成堆細暈輕檀口濃粧膩粉腮月娥身解
冩靑女手能裁冷豔浮氷沼淸香落玉杯只憂
融乳酪不惜露瓊瑰避妬情堪重禁寒術可猜
有誰憐寂寞盡日獨徘徊共語誠無計將題耻
不才東隣夜夜客莫放笛聲哀
　　　吉祥院
欹危一逕通下馬轉深叢便是塵寰外可憐煙
塢中修篁寒滴雨老栢靜吟風日暮庭前樹歸
鵶自遶空
　　　書鸖鳴化壁
晚氣隂隂别作寒夕陽林下動歸鞍忽然人報
後出雪更上上淸宮上㸔
　　　題鶴鳴化上淸宮
秘宇壓孱顏飛梯上屈盤淸流抱山合喬樹來
雲寒地古芝英折岩秋石乳乾颷輪遊底處空
自立層壇
　　　寄題何靖山人隱居
門外鋪寒水墻頭立好山先生忘勢利高隱寄
中間鳬鶩應同樂煙雲巳共閑幾時能少暇携
酒到松關
　　　寄楞嚴大師
錦官城裏寺一室若雲峯水縮秋吟鼎霜低夜
講松住齋塵入鉢出定蘚生笻曾聽三摩義居
常夢曉鐘
　　　揖山閣
一問此孤高蒼蒼欲上摩有時臨縹緲盡日對
嵯峨絕底秋隂重危層晚照多無由從隱者空
自愧雲蘿
　　　杳杳堂
杳杳堂何者余常此養愚放身依曲几忘慮若
枯株莊老題書冊喬松列畫圖客來休見問非
爾識于于
　　　安仁道中早行
行馬江頭未曉時好風無限滿輕衣寒蟬噪月
成畨起野鴨驚沙作隊飛揭揭酒旗當岸立翩
翩魚艇隔灣歸此間物象皆新得須信詩情不
可違
　　　竹閣
囘廡抱曾閣蕭然深且虗畫欄慿曲曲高竹愛
踈踈塵滓外不到衣襟淸有餘毎來聊自適幽
意滿琴書
　　　尋春
馬行如疾輪十里去尋春盎盎日光麗鮮鮮雲
色新樓臺出花木道路夾松筠欲買前村酒陶
然作醉人
　　　太博孫公遊火井因寄
七盤雲道與雲浮下見高林壓縣樓覽景莫能
陪後乘臨風空自憶前遊已聞去日謀詩席更
羡歸時就釣舟好句定知酬不得盡將奇詭入
冥捜
　　　墅居
林下覽淸曠此懷殊不覊散行輕幘便獨酌小
甌宜自可追三樂何須作五噫世情歌笑外紛
擾竟何爲
　　　靣川亭
幽亭最孤絕直入亂叢間近晚獨來此有誰相
與閑卷簾通大野臨檻數前山便欲教携酒陶
然踏月還
　　　南亭
晚衙𥘉散吏人歸獨立南亭着道衣淺酒小詩
聊自樂此心渾欲外輕肥
　　　北郭
繞樹埀蘿䕃曲堤暖煙深處亂禽啼何人來此
共携酒可惜拒霜花一谿
　　　讀史
不得熒陽遂失秦始知成敗盡由人可憐一擲
嬴天下只使黃金四萬斤
　　　夜學
巳叨名第雖堪放未到根原豈敢休文字一牀
燈一盞只應前世是深讐
　　　畫眉禽
盡日閑牎生好風一聲初聽下高籠公庭事簡
人皆散如在千嵓萬壑中
　　　鸎
濃染羽毛深畫眉曉來風日正晴時只應自道
新聲好啼遍後園花萬枝
　　　佛頭(地名也此中/山水絕隹)
公暇常來此處遊碧波蒼巘解相留翩然又向
城中去囘顧溪山只自羞
丹淵集卷八終
陳眉公先生訂正丹淵集卷九
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩三十五首
　　　和子平弔猿
去年汶山花平僧求得匡猿遠相寄來時野性
巳馴熟趫捷輕便殊可憙呼來遣去㑹人語一
成巳絶歸山意置之眼前㸔不足解去絛索令
自恣月明木杪倚風嘯天暖花隂向陽睡兒童
圍繞賔客惜倒挂橫跳衒嬉戲豢夫毎日費提
舉未始時節虧飮飼前時忽來報之病抱立堦
前自臨視與之柿栗不肯顧局脚埋頭交兩臂
毛焦色暗肉攣縮斗覺精神變憔悴尋常忽然
遇小疾不過蜘蛛噉三四咽喉才下卽無恙何
此不効況頻餌今朝霜風冷入骨早遣之問云
已斃人情不免爲傷怛退自悔恨中且愧重巒
複袖本其樂大薄長林違爾志苦將韁鎻强維
摯不究天年良有自遣人包裹瘞深僻不使筋
骸屬螻蟻西隣子平最好事聞之搏髀歎無巳
再三慘怛來訪問歸作長篇踰百字其詞讀之
甚悽愴亦謂一鬱歎其死復推物理重相慰聚
有散無皆偶爾把之庭下讀復讀仰望高株一
㱆欷
　　　和子平悼馬
生來未甞畜良馬近得此駒誠可嘉骨節權奇
毛肉好此種無乃眞渥洼徤蹄駸駸穏而疾歴
目一過如飛霞自歸官下少出入惟是芻粟意
轉加前時相期好天色徃返百里馳平沙誰謂
兵奴踠其足針烙熨裏成瘢痂立多氣毒憤入
肺雙膁攅縮兩鼻呀庸工謬藥乆不効倒死櫪
下鬃髟髿敝帷一區瘞以贈惜爾命薄如萎花
子平平時最愛爾對客滿坐常洪誇今朝見爾
忽斃踣重以好詩形歎嗟嗟余逐貧官職小此
馬豈合居余家從今但只跨欵叚壞轡破鞍仍
短檛
　　冷缾
海南有陶器質狀矮而􁃬云初日炙就鍜鑠不
以火水壺醜突兀酒甒肥磥砢山罍頸微腫石
鼎足巳跛圓如鴟夷形大比康瓠顆華元腹且
皤王莾口何哆蕃胡入中國萬里隨大舸携之
五羊市巾匱費包裹侏㒧講其効㵼辯若炙輠
課以沸泉沃氷雪變立可炙𫾣療中渴其用豈
么麽君凢幾錢得不惜持遺我曾將對佳客屢
試輙亦果勿云遠且陋幸可置之左
　　　中秋夜試院寄子平
憶初我來時夜色如墨障心常念明月幾日西
南上松梢倚樓角一玦偃相向漸見輪中物依
稀吐形狀今宵東嶺外灔灔金波漲人間重此
夕一歲號佳賞而我督秋試鏁宿密如藏細務
紛滿前約束甚鞿鞅無由奉朋侣徹曉坐清曠
之人富才華筆力趫且壯誰陪把罇酒露下與
酬唱南墻咫尺地使我起遐想人生此良㑹可
惜巳虛放獨立中夜歸俛首入書幌
　　　贈城南觀音院菴主廣師
簿領日嬰薄紛然汨幽襟駕言出城南聊欲清
此心平岡見浄刹石逕鬱以深中有苦空人峭
徤奇骨森十年一菴下形迹了莫尋兀如擁敗
褐口吐衆妙音時下寂照堂聲絕響亦沈黙矣
蓋自得其誰知少林
　　　送韓震都官監渭州酒韓近悼亡
士師毎失官未始有憂愠園吏旣䘮婦何嘗復
嗟憤二子道義勝一與天理順之人乃其徒心
迹兩相近區區赴窮塞而使賣官醖胷中浩然
者俗口不得問好軍此開府遇士以恩信若訪
禦戎策請爲講三陣(時仲儀帥渭)
　　　成都楊氏江亭
汀州煙雨卷輕霏遙望軒窓隱翠圍萬嶺西來
供曉色一江南下載晴暉鳬鷗慣入䦨干宿魚
蟹長隨舴艋歸我亦舊多滄海思幾時如此得
苔磯
　　　漢州王氏林亭
短彴疎籬入野扄竹烟松露滿襟清奔湍激險
飛寒響弱蔓穿深挂晩英惜去更觀曾畫壁記
來重注舊題名門前便是紅塵道誰肯同過洗
俗纓
　　　春雪呈知府龍圖
朧朧玉魄沉霄彩蔌蔌瑤花破曉隂和氣所蒸
緣異政豐年之兆慰羣心畫樓卷白歡聲洽遊
騎障泥樂意深太守安閑民訟息錦城無限好
園林
　　　同蘇秘丞子平登延暉故亭
城端有亭餘故基吏曰舊榜題延暉行穿蒙籠
倚孤陴霜風飄蕭吹我衣高林滿郊目四圍雲
起日落晴烟飛感今念徃聊乆之埤堄昏黒羣
鵶歸
　　　金桃
雨染烟蒸萬實垂丹硃爲骨菊爲衣客疑麗水
新淘得人向瑤池舊帶歸只恐壓枝星欲落最
怜和菜露初晞銀瓜玉李君休並此品仙家亦
自稀
　　　房公湖
一頃清波四靣平宛然唐相舊經營高秋林木
形容老落日樓臺綵繪明有景可尋蘭櫂遠無
幽不入竹橋橫二年所得官居樂肯厭頻來緩
帶行
　　　錦雞
高原濯濯㺯春暉金碧冠纓綵繪衣石溜㵼煙
晴自照巖枝橫月夜相依有時㪍窣盤􁚂舞忽
地鈎輈格磔飛寄語人間用繒繳瑤臺鸞鳳好
同歸
　　　竹㯶
秀幹扶疎綵檻新琅玕一束淨無塵重苞吐實
黃金穗密葉圍條碧玉輪凌犯雪霜持勁節遮
藏烟雨長輕筠此名未入華林記誰念西南寂
寞春
　　　無爲山寺
一絙危磴遶峥嶸上徹幽深入化城烟外川原
誰繡畫雲中樓閣自隂晴老僧高論都無著古
佛眞身宛若生聞道軍持新呪水願傾涓滴洒
塵纓
　　　劍州東園
羣峰高擁碧嶙峋亭宇清華氣象新兩岸烟雲
先向日一林花木暗藏春溪明夜閣軒窓月風
斷晴橋井邑塵好酒滿樽詩滿軸主人曾不倦
行人
　　　運判南園瞻民閣
青都高與紫霄通獨此危欄望不窮萬嶺過雲
秋色裏一峰擎雪夕陽中櫩楹曉落天蒼月牎
戸晴吹石闕風民吏安閑財賦足管絃時復在
層空
　　　讀淵明集
吏人已散門䦨静公事才休耳日清牎下好風
無俗客案頭遺集有先生文章簡要惟華衮滋
味醇醲是太羔也待將身學歸去聖時争柰正
升平
　　　張次公大博歸閬中
制詔頻來試玉京清途猶自滯豪英策高三道
竟何用恩拜二親方爾榮嵇阮襟懷終曠逹儀
秦才術本縱橫閬中勝事知無限且向城南爛
熳行
　　　寄成都監庫石屯田遠叔
一年同住夾城中小圃高齋幸見容吟盡物題
春唱和講窮人事夜過從尋芳待去門前約訪
古邀回道上逢别後西樓不堪倚滿川林木暮
雲重
　　　宿隆平精舎
萬木羅靑蓋雙峰敞翠屏風埃愁客路鐘皷喜
禪扃下馬穿蒙密隨僧入杳冥俗襟如見濯試
爲㵼銅缾
　　　弭蓋亭
弭蓋長亭下軒窓慰客心田塍交遠日水堋㵼
清襟北道雲千里西山雪萬尋塵衣無奈拂去
騎復駸駸
　　　什邡道中
驅馬下遙川殘陽促晩鞭高林夾廣道亂水入
平田村落晴如畫桑林晝起烟飛鴻正南下歸
意滿雲邊
　　　夜思寄蘇子平秘丞
亂竹敲風遠高松過雨凉檢書防落燼下幕恐
遺香好月娟娟上輕雲苒苒長端令阻佳客不
得共清觴
　　　西湖
丞相淹回地光容滿落暉池塘存舊夢城郭歎
前非煙靄隂晴出鳬鷗遠近歸松風殊有意猶
欲下金徽
　　　猿
岷嶺高無敵來從第幾層攀緣殊不倦趫捷爾
誠能晩嘯思危石晴懸憶古藤王孫非汝類只
可以文憎
　　　幽沼
促促開幽沼涓涓引細渠無由安島嶼才可活
龜魚秀荇新宜食圓荷淨好書時來坐高柳濯
足䕃扶疎
　　　歩月
掩卷下中庭月色浩如水秋氣凉滿襟松隂密
鋪地百蟲催夜去一鴈領寒起静念忘世紛誰
同此佳味
　　　中秋對月懷寄鳳凰山鄧道人
有客千巖萬壑中綠毛丹臉紫方瞳不知今夜
西樓月幾處飛山下碧空
　　　秋日晚晴呈同院
秋風淅淅吹碧虛白雲鱗鱗如臥魚共君今夜
賞明月興來誰欲騎蟾蜍
　　　戲呈鳳凰長老用師
七十頭陁㑹語言舌根流利口䦨珊羅浮居士
最難柰穏把無絃琴與彈
　　　郡學鏁宿
長栢高柟䕃廣庭夜凉人静夢魂清不知山月
幾時落毎到曉鐘聞雨聲
　　　子平棊負茶墨小章督之
睡憶建茶斟㶑灔畫思兖墨潑淋漓可怜二物
俱無有記得南堂棊勝時
　　　長安李晦叔醉老菴
醉老名菴晦叔爲菴中長是醉淋漓扶頭未得
日過午門外萬端俱不知
　　　和邵興宗棊聲
二客與棊酬寒聲滿側楸急因隨行發斷爲見
遲休花下鶯飜翼林間鶴轉頭丁丁竹樓下不
獨在黃州
丹淵集卷九終
陳眉公先生訂正丹淵集卷十
　　　　宋　蜀　文　同與可　撰
　　　　明　吳　毛　晉子晉
　　　　　　　　蜀　李應魁務滋同叅
　　　　　　　　吳　吳一標建先
　　詩二十三首
　　　續青城山四詠
　　　　昭慶觀
琳崖盤玉霄彩翠接歩武雲霞不可畫泉石固
難譜神幢逾百尋帝轍歷萬古靈瀑誰與窮長
飛六時雨
　　　　天倉山威儀觀
群峯削瓊瑶老蘚抹古綠應朝大㟭去簮笏儼
相逐珠宮秘仙仗錦笈藏寳籙上帝此爲倉其
田堪種玉
　　　　飛赴寺
平林露層巘上獨置孤寺群仙馭飛駕徃徃赴
於此風高幡影亂日落鐘聲起誰可謂詩豪興
來吟萬𥿄
　　　　香積寺
道險轉詰曲山深愈㠝岏行松耳目清入竹襟
袖寒殿閣紅芙蕖嵓巒碧琅玕高僧把金字擁
衲對雲看
　　夏秀才江居五題
　　　枕流亭
愛此煙景佳開軒故臨水晴暉照寒浪飛影動
牕𥿄倚檻見魚游卷簾知鴈起憔悴笑湘纍區
區詠蘭芷
　　　闘碧亭
雨餘山景鮮風定水光好晴陽破宿霧秀色濃
可掃平時一樽酒野客共傾倒朝暮山水閒年
華不知老
　　　天隱洞
層崖削青瑤誰昔此鐫鏤潭潭闘孤洞中可百
人受㠝岏列岫繞洶湧大江漱虞卿方著書入
此幾年就
　　　直鈎磯
盡知人鈎曲獨見君鈎直年年此磯上萬掣無
一得持竿只自苦吞餌何嘗識試効人所爲君
魚不勝食
　　　醉經庵
埀茅緝爲庵有類穹廬形之人伏其中日醉乎
群經世俗安爾知但謂長不醒寄此語二豪渠
非彼劉伶
　　寄題杭州通判胡學士官居詩四首
　　　鳯咮堂太史書言官居在鳯凰山下此
　　　山眞如鳯有兩趐趐上各建一㙮而鳯
　　　觜正落所居池上舊有一堂在山欲落
　　　處近葺之謂之鳯咮堂因而求詩(四詩/爲子)
(瞻賦今易以胡侯豈黨/禍未解故竄易失眞歟)
胡侯外𥙷來錢塘所居之山名鳯凰不知元本
發何處虵頸魚尾盤高岡婆娑欲下大江飮萬
里一息頭低昻誰將屠蘇壓兩趐直使帖地不
得翔前人眼俗不知顧㑹有賢者來形相怜汝
困欲共汝語故近汝咮營斯堂起居飮食不離
上外孰有耳聽琅琅應云汝德未衰在旦暮可
起鳴朝陽
　　　濺玉齋又言山上草中多恠石近取得
　　　百餘株於東齋累一山激水其間謂之
　　　濺玉齋
石林　森座隅激水注射成飛渠寒音琤然
落環珮爽氣颯爾生庭除主人清標自可敵底
處勝槩爲能如想君不欲時暫去其餘滿案堆
文書
　　　方庵又言堂後有屋正方謂之方庵同
　　　按釋名庵圜屋也
衆人庵盡圓君庵獨云方君雖樂其中無乃太
異常勸君刓其角使稱著月牀自然制度穩名
號亦可詳東西南北不足辨左右前後誰能防
願君見聽便如此䑕蝎四面人恐傷
　　　月嵓齋又言累石爲山上有一峯穿竅
　　　如月謂之月嵓齋(詩中子平/卽子瞻也)
月爲太隂精石亦月之類月常寄孕於石中事
理如此何足異天地始分判日月各一物旣名
物乃入形器安有形器不消沒况此日與月曉
夜東西走珠流璧轉無暫停豈與天地同長乆
其爲勞苦世其知惟是月有生死時旣然須常
換新者人但不見神所爲日須天上生月必地
中產君不見􁄹州朱陽縣之山谷間纔成未就
知何限石有不才者徃徃其卯􁍄靈媪棄置不
復惜任人取去爲珍玩佳者留之待天取藏滿
庫樓千萬許彥瞻愽物天下稱更無定不以予
之說爲寱語予恐世人不知嵩丘嵓洞中中有
八萬二千修月戸其人所食盡玉屑昔有王生
見之滿襆提斤斧應是當年靈鷲山直自天竺
飛落西湖前其上有石姙月月巳滿此人朅來
就彼剜剔歸上天所以此石拆疈不復合至今
神胞所附之處其痕圓抛擲道傍凢幾歲風刷
雨淋塵土穢子平一見初動心輦致東齊自摩
洗更選他山相擁列就中獨爾一峯最奇絶毎
至瑶魄流光下照時玉柱橫欹無少缺子平謂
我同所嗜萬里書之特相寄邀我爲詩我豈能
窓前累日臨空𥿄遥想嵓前寳穴通玉蟾從此
去無蹤請君爲我細書字側名爲月母峯
　　　寄貟文饒屯田
英英文饒江漢士何者天教䘮眸子用心專一
性轉明無所不知餘兩耳能爲樂府勝張籍暗
誦史書過杜顗弃官新自荆渚歸萬里逆風衝
峽水峩峩全家載巨艑坐臥吟詩滿千𥿄自言
從此生事足可了芋粟及麻枲數椽舊屋蔽風
雨一榻蕭然容隱几丘明國語浩如雲子夏門
人紛若蟻向人問口誇舌在道義文章吾豈巳
自知俗事無所觀便落雙晴君亦喜
　　　奉送少訥還青神
濕雲堆空洩淫雨日與三嵎氣相軋春陽沈伏
不得動萬木屈蘖草藏茁叢岡複嶺誰敢度旦
暮寒鷄呌泥滑少訥胡爲犯此苦特念我困來
省察延之累日對佳話如侍大饗聽控掲彦瞻
弟兄别巳乆使我心胸昏莫刮天將少訥愈我
病次第爲取蹊茅拔長編巨軸冩治亂筆墨揮
灑何撗猾詞章直如子長徤辯論不比仲連黠
我慙無琴類師曠鶴誤銜珠投二八酌泉煑蔬
共家饌敢用俗禮費烹殺少訥忽爾道其去歸
轅在途不可揠此懷作惡定數日憒憒巳覺漸
磨戞欲留少訥意無盡更爲逡廵柅西轄
　　　送無演歸成都
曾讀契嵩輔教編浮屠氏有不可忽後於京師
識懷璉彼上人者尤奇倔余嘗從容問其友璉
復爲余道居訥是三大士才過人所畜豈肯吾
儒屈文章汪洋道義富不止區區事其佛余思
此等更誰似蜀有人焉頗超越成都敏行字無
演所謂萬星中一月想嵩璉訥見須避不爾往
往𬒳呵咄通禪曉律兩無碍前㑹定預耆闍崛
群經列史固汗漫獨泛其深仍出沒外之所精
者書畫不問不語常若吃計其夏臘殊未㡬在
大衆中誠突兀余守陵陽至窮陋雨浸一春泥
汨汨英磎磽磝磴道嶮行客欷歔上崷崒無演
衝冐獨不顧來欵余門手持謁呼之使前見己
喜相㒵圓滿藏神骨(退之送澄觀詩有坐/睨神骨空潸然之句)清譚
坐乆愈飄灑頓遣塵襟落如拂新詩古文覽嘉
貺氣格俊徤凌霜鶻觀其衮衮出論議收歛便
可與簮笏試將邀之使從仕笑指此頂安更髪
日招與語自無厭何乃告去苦倉卒西城曉日
照高嶺倒搭乾陀入深樾師歸常宜見嘉祐此
老心中巳無物好音相與頻寄惠余在空山正
伊鬱
　　　閻君見示岷山賦因爲小詩謝之
大岷西南鎭嵓壑天下秀厥初造此者以作神
仙囿相如子雲沒李杜繼其後欲賦俱未敢於
詞怯輕構閻君通方士才力誰可闘驅聮入徤
筆萬狀無一漏駸駸語趫勁駿馬雜馳驟太華
楊巳拙天台孫亦謬示余讀數過驚聳肩縮脰
勉爲成短章聊酬君意厚
　　　閻生談黃庭
茫茫誦靈文誰爲抉乆瞽不能辨三一豈復更
知五方迷得眞指忽悟有奇覩自此日相親赤
龍交黒虎
　　　送范堯夫
遝遝走閭巷都人起中宵相擁候府門惟恐失
此朝盡言來送公車馬城北橋橋邊脂轄亭大
尹此相邀歌管盛宴集簮裾合群僚四座酒旣
行相顧魂巳銷亭前有楊柳秋風减長條折以
持贈公莫猒霜葉凋節物雖謂晩比春情更饒
逓起勸公飮雙呼金翠翹豈徒要公醉恐公遽
乘軺借問何爾爲重公若瓊瑶羙質未省變與
人存乆要旣莫不可留征衫遂飄飄鳴騶過昇
遷群甿閙如蜩感公來二年免我於無聊今公
舎我去何由借諸朝願君富且貴壽命等松喬
直似先令公巍巍佐唐堯涕涙逐公行不憚公
更遥公誠上下通和如奏笙簫所以得如此人
情不相遼嗟同繆與公一時赴弓招于今二十
年不見有所超前日荷君相與印埀之腰使歸
守山郡藏伏甘寂寥聞公將治行乃心日夜揺
恨不能送公俛首類酸痟徒爲送公詩有如草
蟲喓強勉冩之去憂來立危譙
　　　推官惠李庻子鄂州篆字
天下有奇篆陽氷書鄂州異獸呀五口狂咬掉
三頭磥砢玻瓈盌詰屈珊瑚鈎愧無希世寳何
以爲子酬
　　　和提刑度支王店鷄詩
王店有郵吏養鷄殊可笑昻然處高襟不肯以
時嘂官有宿此者西征待初曉鷄竟不一鳴問
吏吏巳告云此㝡荒絶左右悉蓬蓼狐狸占爲
宅恣橫不可道前此三四鷄一一遭其暴尋聲
卽知處盡獲爪牙禍自後始得此其若有人教
東方或未明群醜尚騰趠此鷄但鉗結直伺太
陽耀雖然謂失旦似得保身要官曰此何用不
然則宜糶不見不鳴鴈先死蓋自召天下巳明
白豈假更喧閙徒爾費稻梁曽莫知所報吏云
官言是且願勿嘲誚知是本在人此物何足校
　　　送李道士
先生若孤雲兩在隆山見清標痩彌聳秀骨老
愈徤高談吐深詣大句冩精錬忽起憶鵝池嵒
飛石泉濺
　　　送韓山人
昌黎山人抱藜杖三度訪我於三隅端然入座
更誰顧談辯衮衮如流珠靈丹嘗凝日月鼎至
寳自產乾坤爐要行撇起不可逐安得雙舄爲
飛鳬

丹淵集卷十終
陳眉公先生訂正丹淵集卷十一
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十四首
　　　二年陵陽不見中秋月
陵陽亂山中隂雺日夕發晴光尚希見况復求
夜月二年逢中秋曽不識皎㓗煙雲爾何事常
此作蓬勃纔令薄中明巳遣濃處沒群邪利幽
暗左右覺窸窣清光若蒙蔽誰爲我磨拂庭下
倚高株露華霑鬢髮
　　　夜聲
秋風動衰草摵摵響夜月其下有鳴蛩到曉啼
不歇乃知揺落時衆籟自感發安得苦吟人不
能爲一吷
　　　送棋僧惟照
學成九章開方訣誦得一行乘除詩自然天性
曉絶藝可敵國手應吾師牕前橫榻擁爐處門
外大雪壓屋時獨飜舊局辨錯著冷笑古人心
許誰
　　　送喻介夫
介夫陵陽奇男子節義素爲人所談身長七尺
氣萬丈自謂流落誰能甘去將舊學中新格坐
抑高第如手探明年西歸有光耀且請爲我來
山南
　　　飛泉山寺
東城兀高峰爽氣浮翠微霞光射巖壁中有寒
泉飛上方金􁦆家煌煌啓雙扉欄干出雲表目
可了四圍我來乆不下幡影移斜暉風吹月中
桂天香滿人衣逺渚鳬鴈落前嶺牛羊歸尚此
戀幽勝不能手聊揮
　　　山雨
山雨灑春城潗潗聲頗急牕下讀書人橫編掲
隂濕高鳶餓獨呌逺燕寒雙入南園有桃杏盡
抱群梢泣
　　　送牟太素山人
山人高迹若孤雲聊問太虛求所止昨因隨風
起西北翩然逺墮三隅裏攬之不住瞥爾去瞬
息誰知幾千里東遊必定遇鴻濛請問無爲㝡
深㫖
　　　送龎中秀才
曼倩學精知􁇧蜴公明術妙識蜘蛛臨卭復有
龎成叔萬事先將入卦圖
　　　遣興効樂天
君莫學楊虞卿奉李宗閔宗閔權勢豈能乆君
莫學劉栖楚附李逢吉逢吉禄位寧長守雖然
一時身暫好其柰千古名常醜丈夫讀書要知
道所信不篤被其誘大張富貴作羅網愚者紛
紛以身就左纒右繞不可脫誅竄還當逐其後
君不見虞卿須遇李固言君不見栖楚終遭韋
處厚一朝摧折靈氣盡龍如蛇兮虎如狗勸君
聖賢術內好潜心勸君邪佞黨中休入手豈不
知潞州處士田佐時喚與羙官嫌不受
　　　遣興三首
惻惻抱伊欝試此登嶣嶤隂風吹繁雲黯黯蒙
㤗霄關河眇無際節物何蕭蕭過鴈安所之驚
哀翻泬寥幽懷􁝏如失隨此群草凋嗟予生胡
爲迹玷明盛朝服職詎云𥙷赧然綴群寮感此
四序遷一昬復一朝寒霜入兩鬢漸積不肯消
良辰乖所遇慨嘆心魂飄賤禀迂且介於時信
無庸欲適閡所之此道當何從富貴諒非有僻
陋知可容豈不媿上恩耗此釡與鍾昨歸得此
州滿眼皆亂峯事物固瑣碎敢兹任頑慵報國
秪自明惟神諜其胸
　　　其二
少小事編簡淵源極沿洄不自測其深津涯信
悠哉旣長務修省日以德義培一匱敢中畫期
之至崔㟴振纓仕明庭鴛鷺忝遊陪蹇修無嗣
者誰可吾與媒吐艶落晚春薦然抱枯荄因人
寔自耻寂寞余敢哀何當清冷泉襟𥚑濯氛埃
故山有松菊待賦歸去來
　　　其三
連隂不肯解山霧嘗霏霏積潤日巳滋厭浥沾
人衣展轉厭早起隔牕問晴暉幸聞太陽出身
體輕欲飛
　　　中秋夜坐遣興
素紈不揺風滿襟露氣中夜寒相侵予懷浩然
杳莫寄伴月直到青天心
　　　臨闤閣
絶壑迎朱檻高林拂畫楹卷簾千嶂逺入座一
川平蜆綵緣雲㫁霞光射水明不須誇曠望爲
語謝宣城
　　　野逕
山圃饒秋色林亭近晩晴禽蟲依月令藥草帶
人名排石鋪衣坐看雲緩帶行官閑惟此樂與
世欲無營
　　　寒蜩
山月滿地流金波寒蜩向秋鳴更多大都時節
使如此止爾不得將柰何
　　　辛亥孟秋戊子有虹下天繞飛泉山入
　　　東谷飮古井良乆去作大雨咄之以詩
長虹落天帔萬丈截群嶺蟠身下深谷頫首飮
古井居人莫之指况復敢引領幡然繞空去雲
霧變俄頃乾坤爲之黒噴雨極暴猛崩流匯溝
瀾巨漲沒四境民田一漂蕩多稼不可省此物
蓋蟲類聞亦具頭頸淫沴之所生詩傳載爲青
朝西暮東出輒與日對影夫何此凶孽得使乘
時逞高風掃寥廓一帚昏穢净煌煌太陽起隙
穴被光景群隂逐海內此物應逺屏
　　　寄何首烏丸與友人
此草有奇効嘗聞於習之陵陽亦舊産其地尤
所宜翠蔓走嵓壁芳叢蔚參差下有根如拳赤
白相雄雌斸之高秋後氣味乃不虧㫁以苦竹
刀蒸曝凡九爲夾羅下香屑石宻相和治入臼
杵萬過盈盤走纍纍日進豈厭屢𥘉若無所滋
漸乆覺膚革鮮潤如凝脂旣巳鬚髪換白者無
一絲耳目固聰明歩履欲走馳十年親友别忽
見皆生疑問胡得爾術容貌曾莫衰爲之講靈
苗不爲世俗知蓋以多見賤蓬藋同一虧君如
聽予服此語不敢欺勿信柳子厚但誇仙靈脾
　　　霜栢亭試墨
山風吹早晴裌服覺微凛煙雲有佳尚竹石得
幽禀閑牕覆舊局晩閣試新品幾欲賦郊居奇
詞未如沈
　　　閱史感事
世間諸味巳全疎惟愛縑緗似蠧魚名霸者來
爲御史姓關人去作尚書晉師嘿嘿曾何害楚
客昻昻只自如安得漢隂歸抱甕滿園青甲灌
新蔬
　　　富春山人爲予道其所獲石於江中者
　　　狀甚恠偉欲予作詩言若可得持歸刻
　　　其上當相與傳無窮余夜坐平雲閣是
　　　時山月清凛啼蟲正苦余因此景物索
　　　筆硯爲山人賦之
奇礓㠝岏倚秋江俗眼過幾多所忽風霜鍜錬
愈堅重怒浪噴激不可沒富春山人好尚古見
此便以作吾物䥴鑱牽挽置庭下犀角鯨牙蛟
蜃骨精金凝滑露䈥膂老玉磥砢開竅窟狂螭
奔拏勢夭矯猛兕摶王氣蓬勃山人誇我謂如
此欲我詩之慙拙訥何當走到山人家撫月摩
煙觀突兀
　　　平雲閣偶作
陵陽郡事全稀少嬾守長贏半日閑晩後須來
上高閣就中無厭是雲山
　　　聞陳山人定命丹成試以詩乞
水火相交養大還巳聞神汞滿爐乾彘肪糓􁇀
尋常得敢服靈丹二萬丸
　　　厭蟲
月出松塢明露下蓮塘清今宵好風色獨遶林
下行百蟲爾胡爲嘖嘖饒秋聲求静不能得我
詩何由成
　　　新晴山月
高松漏疎月落影如畫地徘徊愛其下及乆不
能寐怯風池荷卷病雨山果墜誰伴予苦吟滿
林啼絡緯
　　　送堯夫二章
有志深沉定無心出處同廟堂應爲國臺省復
還公肖似家聲重端方士論雄上如留左右風
采壯朝中
　　　其二
欲與民爲利先求正所妨紛更初下議旁午遂
交章不爾毛安傳其如體自傷西南餘弊在歸
爲對明光
　　　秋日田家
淘漉溝源築野塘滿坡煙草臥牛羊今年且喜
輸官辦豆夾繁多粟穗長
　　　二色芙蓉(巳下五首和/吳龍圖韻)
蜀國芙蓉名二色重陽前後始盈枝畫調粉筆
分粧處繡引紅針間刺時落晚自憐窺露沼忍
寒誰念倚霜籬主人日有西園客得爾方於勸
酒宜
　　　洗竹
斤斧從來到此稀爲撩疎宻遶藩籬巳繁不用
饒新笋縱礙何妨惜舊枝風外清音聞曲閣月
中寒影下方池想公日在琅玕逕正是棠隂訟
少時(琅玕逕在西/園竹逕名也)
　　　明堂肆赦不得預觀感而成詩
季秋陽館事嚴禋能饗洪惟上至仁游廟衣冠
參帝坐侍祠簮佩儼星辰歡聲𬒳㝢和於律恊
氣流天藹若春卽見陪鑾千萬祀豈長如此在
遐垠
　　　經史閣
自持金節此爲州小善何嘗不見收更起麗譙
連石室盛藏縑帙擬蓬丘師延舊德皆高誼士
集他邦盡乆留當念河南嚮儒意莫教弦誦少
時休
　　　有懷致政景仁侍郞
一生名籍占風流爲識莊環可自由几杖未銷
容早退廟堂將近肯中休有人把酒思高節何
處揮毫詠素秋故國岷峩最佳絶幾時歸伴赤
松㳺
　　　吳公惠酒因謝
山城物色正嚴冬梅放長梢露小紅破蕚未深
聊敵雪收香不宻任隨風儘教挿滿金釵上休
管吹殘玉笛中須至開筵召佳客爲公連夜賞
郫筒
　　　登陵陽雲山閣寄上吳尹
雲山高閣倚危墻晩意無窮在渺茫極望不知
雲幾許滿空惟見鴈交相與誰把酒邀明月獨
自吟詩到夕陽因念平臺有佳興鄒生枚叟奉
梁王
　　　和寄白聖均
年來雙鬢已絲絲頭角仾摧羽翼埀無命不窮
常自笑有謀皆拙敢求知榮途謾說居三館僻
郡還甘守一麾頼是山城好風物不能逢子共
吟詩
　　　和提刑郎中閱兵之什
曉營金革列周遭大纛長牙擁帳高虎豹用韜
傳妙略龍蛇供陣役群豪言初撫處如蕭纊恩
盡均時若楚醪敢謂施行剪諸盗亡之纔比一
牛毛
　　　晩坐山亭口占
嶺上生來月似磨嵓前斷去雲如削遥聞褐吏
叩高林應是雷公催采藥
　　　送王晦叔
豈無舊德爲清望亦有彊親在要流班簿至今
纔博士郡書猶自許諸侯貧甘逺宦氷盈腹老
憶高堂雪滿頭不恃交期便求去趂歸春圃奉
蘭羞
　　　重送
一生自守至如此惟道外皆非所親顧巳通塞
盡有命是身可忍求因人
　　　又六言
鷰尾歸艎正穩鴨頭春水方深不得同揺楚掉
與君齊到山隂
　　　登山亭
登臨平楚外徙倚夕陽間歸鳥亂飛葉暮雲凝
逺山行知筋力倦愁欲鬢毛斑坐乆成搔首疎
慵好強顏
　　　文領相仍意慮煩濁聊携野策獨訪山
　　　園因覩霜栢亭殘梅憶公向時有詩酒
　　　之惠感物成詩繕冩拜呈知府龍圖諌
　　　議吳公
昨日梅開飮公酒今朝梅謝念公詩眼前光景
急如水案上簿書棼若絲且試輟忙來此地可
憐遺恨滿殘枝西園想巳成青實敢問調羔去
幾時
　　　依韻和張推官元夕
山郡上元榮樂事大開金地作遨塲煙雲向曉
誰教霽燈燭乘春自有香紫陌熒煌隨歩逺綵
棚佳麗闘眉長遊人莫惜酬高直買取銀蟾一
寸光
　　　小閣戯書
閑掲新刋集時裝舊窨香還如到茂灌無物在
牀旁
　　　伐枯株
層崖埀空石壁牢上有大木百丈高古荔全身
褁鐡甲頑薑滿腹鋪金毛空根老蠎露擁腫曲
枿恠􁲛争呼噑一朝壯士揮巨斧無限隨死蓬
與蒿
　　　可笑口號(七章)
可笑庭前小兒女栽盆貯水種浮萍不知何處
聞人說一夜一根生七莖
　　　其二
可笑陵陽太守家閑無一事只栽花巳開漸落
并纔發長作亭中五色霞
　　　其三
可笑此公何太惑讀書冩字到三更也知學得
終無用自肯辛勤比後生
　　　其四
可笑生平事迃闊向人不肯強云云到頭官職
難遷轉一似城南蕭次君
　　　其五
可笑爲官太徼幸養愚藏拙在深山君看處置
繁難者日夜經營心不閑
　　　其六
可笑兒孫亦滿眼朝朝庭下立參差謂言飽讀
詩書去憔悴如翁亦好爲
　　　其七
可笑山州爲刺史寂寥都不似川城若無書籍
兼圗畫便不教人白髪生
　　　近日
近日簿書全簡少吏人惟趂兩衙休歸來便只
尋冠屨遶遍林亭山上頭
丹淵集卷十一終
陳眉公先生訂正丹淵集卷十二
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十首
　　　送知府吳龍圖
國初巳來治蜀者處置盡自乖崖公當時奏使
便宜敕不與天下州府同行之巳及八十載姦
宄消伏誰之功因循至此漸抏敝有未曉者時
相攻鞭管小罪亦檢察不許略出常科中下民
知之頗不懼州縣徃徃藏群兇側身歛足未動
者實以累朝恩澤隆公之初來蜀人喜慈愛舊
熟民情通衆心歡然恥犯法捄藥浮薄歸醇醲
盡將約束付僚吏興起學校還文翁二年羙化
極沾洽逺近循服如偃風上將歸公問誰代當
使間作如笙鏞遂求元老得青社其人廊廟之
宗工徃年鎭撫有異績大斾再遣來於東公今
與之合符去到必奉詔參夔龍大資舊德固無
慮剖判自出其心胸所憂厥後嗣之者忠定良
法還如空養頑活狡作淵藪不免剪殄煩興戎
同之憤懣乆塡臆言賤不得通九重願公上殿
起居罷第一用此聞宸聰
　　　送通判喻郞中
前年爲郡得陵時不請其州陋如此蕭條官宇
嵓嶺上零落民家坑谷裏西城初入巳可厭竊
謂豈堪余所止幸逢之彥倅郡事日月漸深殊
可喜予之所禀至迃謬君亦恬然尤自委毎來
聚議一朝罷各去掩門歸隱几雖然有時亦爲
㑹此事可知誰得巳酒肴麄糲妓樂可况復譊
譊滿公使惟於試茶并看畫以此過從不知幾
幕中有客乃佳士愛遣高談聽亹亹如斯共處
五百日索寞情懷未嘗起君今官滿忽先去撩
動予愁安可抳英溪長亭一揮手自此吳蜀五
千里謂言川江㑹北固中亦有船多上水願君
因出到金山遇此莫忘批𥿄尾
　　　送通判喻郎中(二首)
晴霞照西城漠漠卷宿霧高空繚危磴此乃君
去路吳蜀向萬里上馬初一歩莫言道途逺况
巳嗟乆寓今兹有行色便可到北固長亭聊把
手幾日更逢遇不敢醉君酒君意實急遽惟是
送君心相隨亦東騖
　　　其二
群居五百日日日如初見一日忽逺别能不成
愴戀人生三萬日光景若激箭何若於其間喜
愠費顔面兹緣勝心在胸內毎交戰旣欲多上
人計校須自衒於事固無𥙷在巳亦非便仕路
繁此徒可謂丈夫賤愛君性渾厚殊不與時變
相共爲此州敢說皆盡善何嘗分彼此惟務乃
職辦所以將二年無有長短辨爲人倘如此所
至復何患官滿去還臺豈能忘眷眷陽關調雖
苦且盡西城宴問君到京國幾月方下汴予亦
想是時移守至梁甸佳音幸見及西南足郵傳
　　　山城秋日野望感事書懷詩五章呈吳
　　　龍圖
原隰蕭條草木衰倚風渾類楚人悲便成孤憤
終何事且寄遥懷對此時千里暝隂雲杳靄一
川寒影鴈參差登臨自不宜覉旅更敢慿高䞉
作詩
　　　其二
巳是秋隂更夕曛亂山高下起寒雲危樓願見
客何處逺笛不知人厭聞身外流年波渺渺眼
前生事葉紛紛此愁萬斛誰量得直爲重捻庾
信文
　　　其三
才力雖難敵楚騷賦詩常亦在秋多自然野思
元無限不爾閑愁可柰何要路故人皆廢忘偏
州佳客少經過明時且爲貪榮禄豈學湘纍便
九歌
　　　其四
嵓谷雨餘生晩煙高城危閣坐蕭然側身仕路
本誰使囘首家山空自憐逺信斷來從過鴈苦
吟多後敵鳴蟬郡齋有客唯莊叟常與高譚內
外篇
　　　其五
早是蓬山預校讎起居常赴殿東頭鵷鸞擁陛
聮簮笏日月開天拜冕旒一出光隂銷逺郡兩
形篇什詠清秋有人更在楊莊上文似相如肯
見休
　　　東丘老人
東丘老人眉有毫皮肉光潤牙齒牢自云新年
九十九鬚髪白者無一毛問之吾術本無有嚥
津納息徒嘈嘈莫將元氣佐喜怒自然所得春
秋高吾嘗行之五十載此事至易曽不勞飮之
以酒謝使去手足輕利如猿猱嘗聞唐人柳公
度八十許歲精力豪其言與人亦如此老人無
乃斯人曹
　　　送堅甫同年(五首)
堅甫神太清不謂乆流落别來二十載論議轉
深博其中富所有種道以文穫鋪張講治亂破
若勁弩彉衆人誚青衫可笑俗眼薄蘭筋隱痩
骨埀耳受覊絡拳攣喙拄地過者無伯樂去蜀
持底歸雄藁滿壞橐朝辭玉壘關暮上石櫃閣
知子者云誰獨我懷抱惡
　　　其二
得數常奇懶下籌肯來荒徼治纍囚三年笑别
浙江逺萬里吟歸岷嶺秋趙壹囊空常骯髒虞
卿書就愈窮愁跖香囘臭都休問未有林泉且
宦游
　　　其三
春深行劒棧羡子此時歸照日江浮馬迎風花
聚衣下程家累省對景俗題稀若遇西來客書
言不可違
　　　其四
春風吹雪滿西窓此夜無人對酒釭若到杭州
見蘇子爲言常夢過松江
　　　其五
華亭有珍禽毛豐而骨細他日上隋渠爲我致
淸唳
　　　送李道士歸
先生狀貌古瘦徤若老鶴秋風唳淸霄寒響滿
寥廓一腹氷雪詞勿爲俗人作便可住鵝池乾
死守嵓壑
　　　師厚還朝
聞公之名三十年常恨與公不相値豈期今乃
出門下毎一見公心自醉詞章豪蕩巳難敵辨
論注射尤可畏諮詢故事要蔣乂講正大體須
賈誼荆山拾玉抵乾鵲虞坂裝鹽壓良驥用人
最忌非所宜願莫使公嗟俗吏
　　　牽牛織女
桂陽有仙人姓成名武丁胡爲墮人世人惟識
其形一日語其弟吾將返青㝠乃曰此七夕上
天呼群靈織女欲渡河暫詣牽牛星諸仙盡還
宮天路羅雲軿吾亦向祈召當徃不得停弟問
何時還答云三千齡明日失丁在恍惚迷所經
後世凡此節兒女喧家庭縱横具緘鏤花菓排
甘馨貪巧但云得欲寐曽莫寧俗尚毎恠妄吾
言誰見聽
　　　金鳯花
花有金鳯爲小叢秋色巳深方盛發英英秀質
實具體文采爛然無少缺纎空翩翩翠影動紅
白紛亂如點纈誰云脆弱易飄墮自卯至翼亦
數月羙人形相欲摹畫巧不得施暫自拙鋪茸
剪綵轉難似只把長條恣穿結眼前草木盡零
落憐爾開於此時節常　如小兒花性命所
繫不忍折君不見昨夜雨今朝風一隊驚飛返
丹穴
　　　亭前高栢
石田磽磽地力燥誰種雙栢巳高大長材夭矯
堪巨棟老頂縈紆若層蓋雪下孔翠寒不起風
中笙篁清可愛莬絲幸好求女蘿莫倚纎柔欲
無頼
　　　凌霄附栢
古栢蒼蒼高入雲凌霄萬朶擁其身有如巨君
染須髪新娶杜陵佳麗人
　　　謝黃森惠詩并草書(黃蘭溪)
南　黃夫子生平氣凛然吟詩舊有癖冩字近
方顚可惜空山老須爲後世傳蘭溪修禊否願
續永和年
　　　東齋悶書
讀書巳無効何用轉勞苦閑齋幸無事日共古
人語古人議論好善惡皆有𥙷舎此欲奚爲惟
應睡滿午
　　　寒食感事呈同官
三月八日値寒食隂霾蔽空不肯收北園花木
殊未動到處哭雨惟鳴鳩吾曹可憐愛薄宦甘
此寂寞來山州酒肴有無更莫問逢過相與清
談休
　　　惜杏
北園山杏皆高株新枝放花如點酥早來其間
有啼鳥兒女盡識名提壺急教取酒對之飮滿
頭亂挿紅糢糊可憐後日再來此定見隨風如
錦鋪
　　　讀蔣都官畫像記(蔣爲永康軍判官/甲午之亂死於賊)
聞昔妖氛滿巴蜀所臨州縣偃如風其城䧟者
盡從賊以義死之惟有公節與岷山高莫敵名
隨皁水注無窮蘭臺秉筆今誰氏舎此何由壯
史功
　　　題黎公照序訓堂
常愛三峨臨古郡君之别業在其城近營大第
當高處更起新堂立羙名滿外江山皆秀絶入
中文史自縱橫如何置得烏尤住相與談經過
此生
　　　朝陽亭
峩峩乎守居巳與前峯對朝陽乃危榭更在守
居外煙雲一川滿林麓三山㑹近檻有胡牀無
忘傲公退
　　　觀風閣
危閣覆高林晩歩聊徙倚東南兩峰斷空闊見
萬里茫茫落霞外苒苒孤煙裏忽暗識歸雲乍
明知積水風從半天下月向平地起夜乆殊未
還峩冠露盈几
　　　山池
偪側蒼苔地􁍳邪白石池數枝紅􁰕蓞幾尺碧
漣漪魚鱉争香餌兒童簇釣絲愛來芳䕃下毎
日日西時
　　　憶西湖舊遊
西湖晴碧晩溶溶與客常來坐好風記得有人
歌小玉月明猶在畫船中
　　　再送師厚
乆使西南此召還鹿頭東去漸雲山莫嫌策馬
經燒棧正好題詩到散關財利文書猶絡繹邊
防田地巳朱殷奇謀不吐將何用况是歸臨咫
尺顏
　　　平雲閣觀雨
黒雲􁇀天雷破地風卷雷射雨傾㵼噴崖倒壑
恣頺蕩咫尺不可辨牛馬鷄豚巳見逐高浪禾
稻應須沒平野莫言魚龞走堂厨且看泥沙漫
屋瓦
　　　不雨
陵陽官居遇乆旱發喘渾如起新病巳驚赤日
晨可畏更恨炎風午尤盛徒嗟禾黍盡焦落無
柰蝇䖟轉豪橫安得神龍駕九霄大霔滿傾如
倒井
　　　乆雨
寒鳩劬劬屋上鳴欲使此雨何時晴山中有客
抱幽鬱日日起望東方明今朝晩霞發光熖喜
極再拜當西楹須臾雲隂又蒙沒遣我涕淚流
沾纓
　　　山園
乆雨無所適新晴歩山園西風滿高林敗葉驚
巳翻時節急如此世事安可論夜歸燈下吟寒
蟲伴幽喧
　　　石泉
儼儼聳石壁拆穴中流泉斷崖散激激曲竇藏
㳙㳙蓄潤活古蘚烝虛發晴煙時懷一勺惠使
我心泠然
　　　史少訥見許江豚未得以詩戱
霜重水落岸有氷江豚乘寒弄晴日揺波拍浪
乍群起尾厚喙長鬐鬛赤魚人清曉橫巨舟一
舉大網凡數頭想君盤筯巳厭足何不略遣來
陵州
　　　北園梨花
寒食北園春巳深梨花滿枝雪圍遍清春毎向
風外得秀艷應難月中見苦嫌桃李共妖冶多
謝松篁相䓤蒨黃鸝紫燕莫過從時有一聲拖
白練
　　　華山(二首)
嵓頭漠漠衛卿雲谷口紛紛張揩霧安得鉤梯
上石龜欲看明星洗頭處
　　　其二
石蓮峩峩橫紫霄中㵼萬丈銀河水安得大箭
長八尺欲與天神博於此
　　　黃崖洞
黃崖大洞埋古雲入去所履平如席其中玉髓
盡可飡只恐歸來變爲石
　　　師魯推官惠丼蔗戱謝
滿節甘滋滲齒寒醍醐誰與釀琅玕不知佳景
何時入試似前人取倒飡
　　　寄呈溫江安寺丞
高崖古驛荒凉甚過客何嘗住乆之獨有門邊
君寫處毎來無不讀多時
　　　嘲任昉
幸自文章亦可憐不消一事巳爲賢何如却逐
䖝兒去忍恥更來王亮前
　　　袁術
四代司空倚世勞可嗟不肖事姦豪妄云名字
與䜟合直欲起應當塗高
　　　偶成
僻陋爲州恥不才偃然空見兩星囘祗應歸舉
謡言日三府諸君口盡枚
　　　卽事
公禮欲下格具觀人所存須知范孟博豈肯伏
陳蕃
　　　薄命女
夭夭東鄰姝艶色如春柔去嫁不得偶羅衣空
自羞輕埃掩菱花不分鈆華休囘首視庸奴寂
寞還卷收
　　　子平寄惠希夷陳先生服唐福山藥方
　　　因戱作雜言謝之
蜀江之東山色盡如赭有道人云此是丹砂伏
其下煙雲光潤若洗濯澗谷玲瓏如刻畫我聞
神仙草藥不在凡土生是中當有靈苗異卉之
根莖果然人言所出山芋爲第一西南諸郡有
者皆虛名就中唐福衆稱賞肥實甘香天所養
有時嵓頭倒埀三尺壯士臂忽然洞口直舉一
合仙人掌土人入冬農事閑千篝萬鍤來此山
可憐所鬻不甚貴着價卽售曽不慳徃年子瞻
爲余說言君所部之內此物尤奇絶後復寄書
勸我當餌之滿𥿄親題華嶽先生訣予因購之
不惜錢依方服餌將二年其功神聖乆乃覺筯
牢體溢支節堅自問丹霄幾時上早生兩趐教
高颺塵世如帑不可居待看鴻濛對雲將
丹淵集卷十二終
陳眉公先生訂正丹淵集卷十三
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩四十四首
　　　李太尉(固)
昏雺翳紫極橫霓勢光大妖威集凶冀忍穢實
中頼姦鋩日増剡誰汝觸取害驕根愈自固所
植利孱昧容容彼群輔竄伏皆䑕軰側視况未
敦肯復形嘆慨太尉漢中士氣引八極外岌然
處大麓天下聳風采自開煑餅禍賊意巳莫快
移書瀝憤膽語激益睚眦罹冤卒用此數與六
九㑹基兹𬒳沈酷爕免乃天貸高忠掲萬古宇
宙莫能載埀晶耀簡策糞土視廣戒歸來葬埇
墝祠冡兹儼在宏垣敞深豁巨木森晻曖神靈
皎如日過者知再拜同愚忝郡寄公里曰境內
心期欵舉像所顧官有礙精衷託明酌舉手向
東酹
　　　趙壹
壹也本西縣狀㒵徒磊砢其才固難得行有所
不可世人詎能掩而爾輒自我旣慾焉得剛所
守實未果抵罪當至死其中遂水火一爲人所
活上賦何瑣瑣爲文好譏罵惡吻事掀簸逢陟
與規軰次第滋爾禍無成困鄕里倔僵老愈叵
何煩遣相視器識自么麽余因守漢中作詩掲
墓左勸君莫學壹學壹終坎軻
　　　張騫冡祠(一日災冢)
中梁山麓漢水濵路側有墓高嶙峋叢祠蓊蔚
蔽野霧榜曰博望侯之神當年寳幣走絶域此
日鷄豚邀小民君不見武帝甘心事逺略靡壞
財力由斯人
　　　駱谷
高峯偃塞雲崔嵬層崖巨壑長峽開龍蛇縱橫
虎豹亂古棧朽裂埋深苔行人側足恐懼過飛
鳥歛趐哀鳴囘君不見德宗注意用姦慝大駕
從此蒼黃來
　　　慈濟院雙楠
雙楠高聳綠氤氲宻葉長柯䕃四鄰佛現寳幢
經幾刼天開雲帳待何人護持必有諸賢聖觸
犯寧無惡鬼神付囑寺僧常灑掃莫令向下有
纎塵
　　　觀音院怪松
恠松屢見無如此毎度來觀說向僧若遇風雷
宜守護恐生頭角便飛騰秋聲遶殿隨齋磬夜
影侵廊對佛燈韋偃畢宏今不在欲求人畫有
誰能
　　　江原張景通善頌堂
庭前雲蓋碧巉嵓堂上先生雪滿髯說藥客來
聊下榻謁齋僧去便埀簾種時法好花難謝買
處錢多石易添子舎光榮身壯徤只將香火事
華嚴(雲蓋堂/下石銘)
　　　夏夕
池館蕭然夜欲分滿林蟲鳥寂無聞風吹松子
下如雨月照荷花䌓若雲泉作小灘聲浙瀝筍
成新竹氣氤氲清隂正覆吟詩石更引高梧拂
練裙
　　　寄宇文公南(自文州曲/水令棄官)
彭澤長謡便歸去君辭曲水亦其徒一官何藉
五㪷米二子况皆千里駒懶對俗人常答颯厭
聞時事但盧胡從來綿竹多賢者唯是楊雄識
壯夫
　　　北禪龍井
城北神龍去幾年近日人言歸舊止澄潭沈沈
不可近百歩之外毛骨起今年興元輒愆雨衆
懇問龍求滴水香煙纔上雲滿空一夜滂沱遍
千里
　　　送潘司理秘校(二首)
巳自多時賦式微五峯佳景夢長飛四年逺地
爲官去萬里高堂喜客歸下馬便呈新授敕開
箱争認舊縫衣鄕人覔次來相賀蓴菜鱸魚三
軟肥
　　　又五言
曲棧繞斜谷鉤欄天際分吟鞭搖嶺月倦枕拂
溪雲好景不關俗新詩皆屬君西南有歸客一
一幸相聞
　　　收復河湟故地
啞兒峽西山已塵䭾金輦帛無斷群河湟故疆
盡收復解辮厥角歸如雲堂中玉帶賜丞相隴
外金節酬將軍唐兵萬里若日月請作古今人
未聞
　　　自斜谷第一偃泝舟上觀石門兩岸奇
　　　峯最爲佳絶
北風吹雲落寒水逆波刺船行五里層巒夾空
抱叢石萬劒側脊翠烟起草木枝葉自殊别禽
蟲羽毛亦奇詭安得鷄冠數稜田便可誅茅此
居止
　　　宿斗山奉眞宮
山形如斗勢坡陀魁枕杓擕萬尺高近世無人
知火棗當年有客得蟠桃靈蟾尚隱凝瓊髓神
鶴常歸隨玉毛一夜杉松響天籟滿空疑是奏
雲璈
　　　晴望漢川
城頭看雨霽天地若新浴晚容變雲霞秋意著
草木四時易遷改萬事苦迫促舊山何日歸三
徑有松菊
　　　清景堂
公外捐塵慮閑中見物情蕉花紅炬宻竹節粉
環輕鷰泊簾鉤語蜂尋筆架鳴静能知此趣吃
吃笑勞生
　　　梁山大雪
嚴風吹屋鳴向曉尤凛冽應從北山上一夜吹
猛雪幽人不能飮身體冷如鐡空向龍具中苦
吟聲不絶
　　　寄夏文州左藏佾(二首)
翩翩貴公子佳譽本能文大第辭京輦高旌擁
塞雲勸農唐刺史養士漢將軍莫刻和戎誓朝
廷立功勲
　　　其二
寄語文川守謀邊想甚勞封疆通鳥䑕種落雜
猿猱甲馬廉頗少詩書郄縠高當須辦乃事不
用恥弓刀
　　　狗溪迎湫祈雨輒應
夏雨渇乆矣秋苗憂槁然至誠通祝版靈貺逐
香煙桐祓應無訟囷倉定有年曹公三大堰一
夜滿民田
　　　晚興
衆吏晩巳散西園常訪尋覆棊苔閣静行藥草
橋深草色晴承屐松隂宻灑襟山蚿欲重賦倚
竹聽清音
　　　嘉川道中寄周正孺
草木春深後山川雨過時清佳常滿目衰倦敢
忘詩好尚舊若此飄零今比誰争如畫堂上日
日聽新詞
　　　還李中舎(杞)奉使集
奉使道中詩百首古人遺落盡冥捜自憐吳蜀
佳山水一夜燈前得遍遊
　　　雪後寄景孺提刑(時按洋川)
雲隂低重雪花繁夾道歡謡引使軒何處郵亭
錬佳句綵毫揮罷索清罇
　　　寄永興吳龍圖給事(三首)
高春鈴下索焚香鏤管紋牋發綵章應在後園
凉榭裏玄霜仙㡌紫霓裳
　　　其二
見山樓逈倚晴虛看展終南百幅圖聞說二林
尤勝絶想公高興在香爐(公有别集/在爐山)
　　　其三
土風豪盛古長安誰謂元侯臥治難使客不來
公事少一牀蘄簟石林寒
　　　不飮自嘲
能詩何水曹眼不識盃鐺而我豈解吟亦得不
飮名持此以立世可笑實浪生
　　　寄紀禪師
自笑塵中游宦客長輸林下坐禪僧水田百畆
一區宅歸老城南何日能
　　　中梁山寺(四絶)
臺殿晻曖山蕉蕘雲霞鮮明天泬寥側身下望
厭塵世安得羽翼凌九霄
　　　其二
煙巒彩翠霜林紅層樓複閣雲霧中襟懷太爽
睡不得一夜滿山鈴鐸風
　　　其三
群峯南北争嵯峨如㵼大壑翻衆波愛之欲把
入圖畫世無好手將柰何
　　　其四
上方梯磴繞嵓頭誰就孤高更起樓直望漢江
三百里一條如線下洋州
　　　仙人(二首)
身著青羅緋衣裙口誦白羽黒翮文半空欲下
復不下囘首翩然歸五雲
頭梳三角䯻餘髪散埀腰時伴秦樓女月明吹
紫簫
　　山堂前庭有奇石數種其狀皆與物形相
　　類在此乆矣自余始名而詩之
　　　鸚鵡石
静立身微聳驚窺首略囘何人將至此應自隴
山來
　　　柘枝石
紫蘚裝花㡌紅藤纒臂㡚被誰留斷拍長舞不
教休
　　　狻猊石
巨尾蟠深草豐毛覆古苔雕欄臨綺席長欲上
香臺
　　　崑崙石
雨漬身如􁇀苔侵面若藍問時都不語應是憶
扶南
　　　羅刹石
洗濯形容露剜挑口眼通試教常點檢毎夜定
飛空
　　　珊瑚石
海底初生處扶疎苦未全幾時隨鐡網流落漢
江邊
　　　病眼
病眼毎至午其視何昏>昏>安得張中書就欲求
古方
　　　吾友務深有嘆琴之什運使子駿荅之
　　　佳章務深亦使余繼作
白水滿方湖山中好秋色逋翁促瑶軫來坐湖
水側臨風起高調此興浩無極波静戢游鱗雲
空矯飛翼蕭條變林野萬籟一以息且莫緩商
絃令人涕橫臆
丹淵集卷十三
陳眉公先生訂正丹淵集卷十四
　　　　宋　蜀　文　同與可　撰
　　　　明　吳　毛　晉子晉
　　　　　　　　蜀　李應魁務滋同叅
　　　　　　　　吳　呉一標建先
　　詩四十九首
　　　子駿運使八詠堂(八首)
　　　寳峯亭
嘉陵抱江囘平衍出橫澨中間築雄壘獨據兩
川㑹行臺敞嚴府磊砢北城外潭潭走群楹直
上巒嶺背危墻繚空闊飛閣入茫昧上有寳峯
亭仰見白雲內岧嶤占孤絶下與萬山對層櫩
動寥廓曲檻枕闤闠主人從藍轝晩興在公退
心掩萬象逺目引八極大鈎簾拂坐榻隱几緩
衣帶詩書抉關鍵筆硯產珠貝是時衆吏去不
敢呈計㑹雖然彼郡邑原本窮利害自取金糓
饒無煩米鹽碎此地寄清襟歲書從屢最
　　　桐軒
晴影滿空壁晨曦上清軒庭下雙高桐枝葉蔚
以䌓種者意自逺豈並群木論謂可絙朱絲中
有雅韻存成之在誰手但爲培霜根須知治世
音盡付於此孫
　　　栢軒
沈沈敞幽軒聳聳列寒栢清音納牕戸爽氣逼
枕席主人重端勁坐若對佳客時復下撫摩破
蘚交履跡此意乃如是來者當愛惜大厦須良
材相期早千尺
　　　竹軒
此景絶可愛叢筠挺修竿侵簾復映愰翠影何
擅欒霜威忌晚秀雨氣矜睛寒毎向極静時幽
禽發清彈自無車馬塵飛來泊琅玕宜遣老鈴
下日日申平安(李衛公言北地童子寺有好竹/其綱維令人毎日報竹平安)
　　　巽堂
華堂聳嚴臺地勢側隨水高臨巽官上其取名
以是峩峩寳峯頂日影正辰巳繚棧入雲林詰
屈如篆字輕霏牙虧蔽亂樾紛間厠賔來獲清
歡吏散生野思静見萬物本一一齊於此體道
以行權端居得深㫖
　　　山齋
職事凡少休餘復不經眼幽齋設橫榻盡日對
層巘遥懷寄浩蕩静想縈􁡤嵼松雨潤書匳竹
風吹酒盞榮名付傲兀勝事入清簡雖有舊林
泉何須嗟去晚
　　　閑燕亭
静宇占幽深是中何所有軒牕極清潔硯席羅
左右公餘毎休此俗客曽不受六尺局脚床解
帶就横肘掃除閑景物徤筆當大帚敢問公許
年得詩凡幾首
　　　㑹景亭
誰兹敞高亭磴道繞千蹋江山接平逺百里倶
㑹合人間最佳景牕戸供逺納煙雲互蔽虧蟲
鳥相應荅吟牋摘奇勝畫筆冩紛雜安得日從
公短屐手自蠟
　　　呈李堅甫中舎(𣏌)
徃年曽憶過長安短𥿄書名詣門下君時延我
坐終日洒掃東軒留看畫橫圖巨軸不知數但
見匣中時一把甲猶未竟乙復作門類著畨開
滿架使人歎羡不能巳只恨有門歸隔夜歸來
兀坐想精絶念此榮觀若爲謝就中寒林兩大
幅此物世間誰敢價倐然一别十五載常向人
前盛誇詫因君奉使臨敝邑見先問此餘不暇
君能爲我再講說座上不容人俗話如君所蓄
更誰有有亦未能無笑罵况君累世盡清職摹
本敢來前弄詐君今還省正擢用異日須求作
鄰舎峩巾曵屨日相謁更欲重煩開幾帊待尋
前軰用心處欵曲應須頻假借毎厨閱訖當便
還不敢奉欺言羽化
　　　采芡(通判盧微之携種/種之次年大盛)
芡盤團團開碧輪城東壕中如疊鱗漢南父老
舊不識日日岸上多少人駢頭鬅鬆露秋熟綠
刺紅鍼割寒玉提籠當筵破紫苞老蚌一開珠
一掬吹臺北下凝祥池圃田東邊僕射陂如今
兩處盡堙沒異日此地名應馳物貴新成味尤
羙可惜飄零還入水料得明年轉更多一匝清
波流子子
　　　峯鐵峽
東風吹空力何短三月隴山全未煖文法姦酋
引騎兵飛隨銀鶻弓刀滿霜矛雪甲寒如水候
卒何由知首尾君不見峰鐡峽頭雲色死一過
蕭然五十里
　　　周思道如詔亭
繁上先生教子時義方題榜貼亭楣當年此地
開師席今日其言入制詞鄕里共傅爲盛事鬼
神相助使前知後人若續成都記第一詳書不
可遺
　　　陵井喻氏歲寒山居
蕨平處士居山日手種青松一萬根歲月漸深
枝盡偃雪霜雖厚葉仍繁本營勝槩逃軒冕更
結清風遺子孫寄語後人須愛護莫教空有今
名存
　　　提刑司勲示及瞑禽圗作詩詠之
朱華盛發穿疎竹寒枿齊枯徧野磯大雪蔽天
方亂下衆禽争地各相依非公好事誰能得此
畫如今自巳稀試待晴明挂軒壁定開群眼一
時飛
　　　北齋雨後
小庭幽圃絶清佳愛此常教放吏衙雨後雙禽
來占竹秋深一蝶下尋花喚人掃壁開吳畫留
客臨軒試越茶野興漸多公事少宛如當日在
山家
　　　北城樓上
滿目望不極城樓當最高地形連楚闊山勢入
秦豪平外斜通駱深中逺認褒圖經何壯觀故
事有蕭曹
　　　晴登北城
積雨巳逾月乆妨於此行雲山勞夢想風日幸
晴明常愛徃來處盡皆苔蘚生一壕新草木強
半不知名
　　　寒食書事感懷
寥寥官舎静於僧雖有園亭亦倦登桃杏花隂
流似水圖書滋味冷如氷坐觀棨㦸慙無狀歸
掃松楸恨未能得報君恩便休去虞卿前日本
擔豋
　　　送李堅甫中舎奉使還闕(自洮西/又入蜀)
曽歌出塞愁又遣使西州去國星辰動還家歲
月流褒斜新路晩鄠杜故園秋歸對延和殿從
容問講求
　　　漢中城樓(二首)
解帶綬幽憂登城復上樓斷煙橫沔水孤鶩入
洋州浩蕩成遥望凄凉起暮愁山中自有桂何
事此淹留
　　　其二
蘚徑踏層斑高林古木間鴈隨平楚逺雲共太
虛閑晚靄昏斜谷晴陽露斗山將身就清曠名
路爾何顔
　　　凝雲榭晚興
晚策倚危榭群峯天際橫雲隂下斜谷雨勢落
襃城逺渡孤煙起前村夕照明遥懷寄新月又
見一稜生
　　　山堂偶書
幾日無公事山堂興頗清和詩防積壓丸藥趂
晴明斸石新稜出澆蔬晚甲生此皆忙外得低
首笑塵纓
　　　清閣
治庭區紜紛齋閣簡應接身閑憙枕簟慮静厭
圖牒孤芳媚深叢幽哢出宻葉物理兹領㑹眞
境知可躡
　　　静庵
問此初誰築經營羡爾能依深還巨木就䕃覆
高藤坐與境同寂來無人可憎一床黃臥具茂
灌本如僧
　　　忘憂堂
磴道循城近垣墻占地幽軒窓誰指畫硯席我
優游不許簿書到恐爲圖史羞此心元自適何
處欲忘憂
　　　夏日官舎
省事公多暇虛心景更長捨書無可樂就枕不
能忘短葛沾肌薄寒泉沃肺凉何當逢靖節相
與話羲皇
　　　寄成都趙資政
纔承寵詔聮公鼎便謁除書别帝閽萬口一詞
歌盛德四年三度福遐藩巳爲魁壘無雙士更
入摩訶不二門應笑臨卭病痟客最先參見在
江原
　　　晴歩西園
急雨正新霽林端明晚霞松亭臨曠絶竹逕入
欹斜花落留深草泉生上淺沙稚圭貧亦樂一
部奏池蛙
　　　金影軒
開軒俯清溪正在修篁內霜筠抱氷節爽氣常
四㑹主人厭俗客日與此君對月上寒影來滿
襟揺瑣碎
　　　忽憶故園修竹因作此詩
故園脩竹遶東溪占水侵沙一萬枝我走宦途
休未得此君應是怪歸遲
　　　寄景孺提刑時按武興
夾欄虛棧武興西使騎翩翩晩夕馳想過飛仙
須下馬此中佳景入吟詩
　　　子駿遊沙溪洞
聞有沙溪洞公將柅使輪還如探禹穴應見避
秦人石繖形容古琳房氣象春若逢丹輦客問
取虎文巾
　　　送郭榮叔秀才應武舉
愛君才辯吐如傾圓直橫斜善講兵休弄向時
閑筆硯破蠻征虜是功名
　　　乞畫鴈寄涇州母使君
寒影亂翻秦嶺月晚行高處隴山雲囘中有客
能傳鴈異日從公乞一群
　　興元府園亭雜詠
　　　甚羙堂
潭潭棟宇盛窅窅軒窻闢高深與地稱可大張
宴席府事如少休兹焉㑹佳客
　　　武陵軒
水從前嵓來轉入後溪去中間載酒下各到客
前住醉後皆怳然再來無覔處
　　　綠景亭
竹間有幽亭所宜惟暑飮層隂隔炎日四坐障
綠錦過午不可留單絺覺微凛
　　　激湍亭
高輪轉深淵下㵼石蟾口臨之設軒檻清絶更
無有愛此山中來應須坐良乆
　　　凝雲榭
朝雲南山吐暮雲北山翕來徃高榭中留者頗
堆積坐客如乆之去須襟袖濕
　　　照筠壇
積土削爲壇險然在深竹中惟一詩石獨坐擁
寒玉勿謂人少知此境不容俗
　　　桂石堂
嘗聞陽朔山萬尺從地起孤峯立庭下此石無
乃似愛爾常獨來一日須三四
　　　四照亭
巒嶺附梁山汀洲隨漢水秋容上屏障左右二
百里此景誰能論殘霞獨慿几
　　　埀蘿逕
長蘿託高株晻暧蔽煙霧埀蔓巳百尺更引欲
何處願少放餘條恐傷君所附
　　　盤雲塢
幾曲上層城盤盤次文石愛之有佳趣不倦䊸
晚策禽蟲應見疑日遇此狂客
　　　北軒
天上之貴神所居皆在北有軒正相望慢恐取
隂劾余常過則趍不敢兹少息
　　　棊軒
北城云最高上復有喬木埀蘿宻如帳中乃營
小屋時引方外人百憂銷一局
　　　山堂
何以山名堂層石作崖巘余本嵓穴士毎徃不
欲返公吏呈俗書還來愧冠冕
　　　静庵
知動以爲幻旣知卽非静名庵以静者無乃自
起争爲語庵中人勿以静爲病

　丹淵集卷十四終
陳眉公先生訂正丹淵集卷十五
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩六十三首
　　　將赴洋州書東谷舊隱
晚客無一來獨歩入東谷園林巳成就此景頗
不俗落落巖游松脩脩澗邊竹爽氣逼襟䄂淸
如新出浴寒泉激亂石磊磊潄瓊玉荒溪漬餘
潤滿地苔蘚綠珍禽靜相倚毛羽華且縟高下
相和鳴不去若馴伏幽花雜紅紫點滴亂盈目
坐乆微風來時聞散餘馥往年讀書處宛爾舊
茅屋雖然小破壞脩整可數木開門拂軒窻無
限起蝙蝠縱橫列蟲網不免自掃撲壁間細書
字多是親寫録當時苦謀身如此用意毒于今
三十年才抵羊髀熟一從入仕路行歩毎踖踧
所畏惟簡書其甘者藜菽中間何大幸致身在
天禄無狀陪俊游俛首常自恧連章乞外補得
郡悉鄕曲雖名二千石敢自辝碌碌朝廷設新
法布作天下福或慮多垢玩訓戒稍嚴肅刺史
當是時能不爲驅督行之以中道勉副議者欲
刻薄素所憎忍復用刑獄進身豈不願實懼有
隂戮昨從漢中歸於此度炎燠親朋日相㑹分
義愈敦篤便欲從之游投簮解朝服退自數年
計伏臘殊未足還當武康去就養若雞鶩貧雖
士之常於我何迫蹙簞瓢若自具尚可繼前躅
柰何食口衆不比回也獨東方千餘騎導從催
我速行復登長途貌展心甚縮淵明豈俗士幸
此有松菊
　　　崔覲詩(大中時人)
崔覲者高士梁州城固人讀書不求官但與耕
稼親夫婦旣巳老左右無子孫一日召奴婢盡
以田宅均俾之各爲業不用來相聞遂去隱南
山雜跡麋鹿群約曰或過汝所紿爲我陳有時
擕其妻來至諸人門乃與具酒食嘯詠相歡欣
山南鄭餘慶辟之爲叅軍見趣使就職漫不知
吏文巳復許謝事但謂長者云補闕王直方本
覲之比鄰文宗時上書召見蒙咨詢薦覲有高
行用可追至淳詔授起居郎衰斜走蒲輪辭疾
不肯至高風槩秋旻我昨過其縣裴回想芳塵
訪問諸故老寂無祠與墳斯人乆不競薄夫何
由敦此縣漢唐時諸公揚淸芬刻詩子堅廟來
者期不冺
　　　寄題閬州開元寺澤師竹軒
澤師種竹三十年竹成滿院生綠煙蒼龍子孫
太䌓盛分領眷屬來渭川藏風蓄雨䕃殿壁不
敢輙近寒森然香飛常入佛座上葉落不到經
窻前芟除掃掠淨如洗欄外不許行狂鞭澤師
痩徤如老鶴壞衲幾尺披左肩手持數珠讀𣑽
夾狀貌兀若塐與鐫朝旋暮繞在其下不肯出
院求齋錢古人亦有愛竹者豈得似師心意專
我亦平生苦如此兼解略把筆墨傳逄師正謂
同所好但恨尚有區中緣何時相對月明下坐
徹淸影談幽禪
　　　寄題密州蘇學士快哉亭太史云此城
　　　之西北送客處也
出城送客客未來主人到此先徘徊地臨濰水
極淸曠毎爲送客雙限開客來旣坐歌管作紅
袖勸酒無停盃主人自醒客已醉門外落日驪
駒催揖客上馬退岸情未忍便擁千騎回滿襟
高興屬軒檻野闊風長眞快哉
　　　獨遊
孤亭入隂森竹逕北松塢高林動淸吹猶滴前
夕雨解衣此危坐左右一不許性本不柰雜况
復茲寡侶孤懷託寥曠世慮絕參伍幽花爲誰
笑獨鳥只自語身閑得天全一息了萬古忽往
而忽來其誰知踽踽
　　　夏日湖亭試筆
亭臺淸凉水竹凈愛此來避蚊與蠅蓮花窺人
類楚女野鳥彈舌如胡僧旋來開卷坐松䕃却
把釣竿㳂石稜二年何幸爾足樂慙報上恩無
所能
　　　楊山人草堂
九隴山人文父後心閑身徤兩誰如玉函經外
傳奇訣畫㦸門前創隱居入鼎靈丹黃似橘隔
墻凡境臭如帤何時再到高柟下倚徧淸隂聽
道書
　　　詠鳬
雙雙紋羽弄淸漪全得天眞似爾稀萬頃滄波
供口腹一梁寒日曬毛衣雨歸别島嘔唲語風
度前灘翕呷飛好向中流最深處等閑休要上
漁磯
　　　弄珠亭春望
岸柳舞毿毿春醲物象酣煙雲分極浦舟楫聚
回潭上水魚千萬眠沙鴈兩三遥懷無可奈長
是寄城南
　　　新晴望北山
西風吹北山晚日曬新雨嵐光發巖岫草木紛
可數翠壁倚萬丈白雲橫一縷待訪飡霞人斯
游欲誰與
　　　城南江館
漢江之北涯軒宇頗高爽西南正空闊時此託
遐想誰家有竹石更可悅新賞待學袁愍孫乘
興欲直往
　　　屬疾梧軒
高梧覆新葉滿院發華滋白日一何永淸隂閑
自移暖蟲垂到地晴鳥語多時病肘倚枯几泊
然忘所思
　　　北園避熱
繚繞度回塘紆餘轉短墻引笻聊散誕入竹得
淸凉正午禽虫凈初晴果木香移床就高處更
欲解衣裳
　　　施公潭
盤巖復轉溪磴道入雲微斷巘雙屏立垂泉一
劔飛浮空交彩翠濺遠亂珠璣啼穴飢鼯出翹
灘宿鷺歸寒光淸徹骨晩氣潤沾衣東谷牛羊
下揺鞭去夕暉
　　　罷郡
自問爾何事端然信方策本是鉏犁人强爲簮
組客何甞補萬分徒自勞七尺還如裴昭明罷
郡歸無宅
　　　送文鑄師游襄陽鹿門
師今鹿門去正此冐炎曦野店乞晨饌亂山吟
古詩問程行幾日覽景立多時我有懷賢意憑
㸔墮淚碑
　　　夏日南園
隂隂喬木下翠影若雲浮滿地紫桑椹數枝黃
栗留迎風湖上去避日竹間遊定作今宵雨繞
墻啼曉鳩
　　　北樓晚晴望秦嶺
秦嶺巉巉列萬峰晚嵐渾欲滴晴空如何學得
崔重易吟嘯終南明月中
　　　柳枝
墻宇周回院落深日光風色淨隂隂柔條一似
孫荆玉帖地反腰銜寶簮
　　　送王存之
野水氷生薄似綿短亭梅發大於錢想君歸到
江陽日欲話今時巳去年
　　　放言
禆海之外旣爾知自問何苦安喧卑胡不往見
蒙轂士㸔卷龜殻食合蜊
　　　寄褒城宰
灔灔淸波瀉石門茂林高巘夾煙昏何當畫舫
載明月共醉江心白玉盆(物五斗詩潤滑可愛/故云江中有大白石)
(穴殻然如/盆可撼)
　　　贈竹(篔簹谷)
我昔初來見爾時秃稍攣葉病䙰褷遮根護筍
今成立好在淸風十萬枝
　　　竹答
我實仙陂百世孫二年生長感君恩近聞官滿
將歸去更望臨時莫洗園
　　守居園池雜題(三十首)
　　　湖橋
飛橋架橫湖偃若長虹臥自問一日中往來凡
幾過
　　　橫湖
長湖直東西漾漾承守寢一望見荷花天機織
雲錦
　　　書軒
清泉繞庭除綠篠映軒檻坐此何可爲惟宜弄
鈆槧
　　　氷池
日暮池巳氷翩翩下鳬鶩不怕池中寒便於氷
上宿
　　　竹塢
文石間蒼苔相引入深塢莫撼靑琅玕無時露
如雨
　　　菡蓞軒
朝陽媚秋漪菡蓞隔深竹誰開翠錦障無限點
銀燭
　　　荼䕷洞
柔條綴繁英擁架若深洞是處欲淸香憑風爲
持送
　　　篔簹谷
千輿翠羽蓋萬錡綠沈槍定有葛陂種不知何
處藏
　　　金橙逕
金橙實佳果不爲土人重上菀聞未多誰能爲
移種
　　　荻浦
枯荻饒霜風暮寒聲索索無限有微禽捉之宿
如客
　　　蓼嶼
孤嶼紅蓼深淸波照寒影時有雙鷺鷥飛來作
佳景
　　　望雲樓
巴山樓之東秦嶺樓之北樓上捲簾時滿樓雲
一色
　　　待月臺
城端築層臺木杪轉深路常此侯明月上到天
心去
　　　二樂榭
㬊山孰云靜漢水亦非動二見因妄生仁智何
常用
　　　天漢臺
北岸亭館衆㝡先登此臺臺高望群峰萬里雲
崔嵬
　　　吏隱亭
竹籬如雞栖茅屋類蝸殻靜几默如禪往來人
不覺
　　　霜筠亭
危亭入幽深正在脩篁裏坐乆寒逼人暫來須
索起
　　　灙泉亭
逕源分灙水衮衮出亭下橫湖能許深日夜見
傾瀉
　　　無言亭
誰此設孏床頗稱我衰墮公事凡少休須來默
然坐
　　　露香亭
宿露濛曉花妸娜淸香發隨風入懷袖累日不
消歇
　　　涵虚亭
石磴抱城回入竹見虗檻前望佳景多倚笻聊
此暫
　　　溪光亭
橫湖决餘波㶁㶁瀉寒溜日影上高林淸光動
牕牖
　　　過溪亭
小彴過淸溪有亭纔四柱地僻少人行翩翩下
鷗鷺
　　　禊亭
懸流効曲水上巳娛嘉賔飮罷已陳迹那復山
隂人
　　　南園
農桑乘曉日凌亂如碧油紫椹熟未熟但聞黃
栗留
　　　北園
春風有多少盡入使君家當與郡人樂滿園桃
李花
　　　寒蘆港
落月照氷湖曉氣何太爽兩岸雪煙昏鳬鷗出
深港
　　　野人廬
蕭條野人廬籬巷雜蓬葦毎一過衡門歸心爲
之起
　　　披錦亭
繁紅層若雲密綠疊如浪靑帝下尋春滿園開
歩障
　　　此君庵
叢筠裏圜櫩淨影碧如水誰識愛君心過橋先
到此
　　湖上衆禽盡以俗呼爲題(五首)
　　　淘河
群魚見新晴萬鬛戲淸泚忽爾下淘河驚回入
氷底
　　　連點七
翩翩彼珍禽金羽耀寒日飛落灘上氷對人連
點七
　　　拖白練
盤石坐深林不欲人求見隔岸誰品絃數聲拖
白練
　　　泥滑滑
春日正晴明滿園花盛發勸爾竹木雞莫啼泥
滑滑
　　　提葫蘆
花開巳堪摘酒熟正好沽山禽㑹人意勸我提
葫蘆
　　　詠蓮
全紅開似鏡半綠卷如盃誰爲回風力淸香滿
靣來
　　　題反人書齋新壁
彩㨭縱橫設雕厨次第開須防何法盛直入此
中來
　　　張淨琬
飄騎極豪侈後房多艶姬可怜張淨琬不識半
酣時
　　　待雪
向晩欲雪天氣隂木葉亂飛雜歸禽城頭徙倚
待飄灑東北萬里皆雲林

丹淵集卷十五終
陳眉公先生訂正丹淵集卷十六
　　　　宋　蜀　文　同與可撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　　吳　吳一標建先
　　詩四十七首
　　　送提刑司勳
同昔分符守興元公始杖節來武信因而出入
在門下未有三日不親近臺移希疎獄讞少凛
凛淸風滿墻仞乘閑毎許陪後乘好寺名園遍
遊盡惟擕茶具賞幽絕新胯珍團曾不吝或因
議事閱書畫止用小肴并淺醖淸歡雅興自無
厭妓樂喧煩誰願進開張胷懷脫覊檢顔色何
甞形喜愠使威歛霽官况樂瞥過二年如一瞬
後同先滿去涪上數月復來爲屬郡再將厚䕃
蒙舊物掩蔽不才寛責問同常自念性偏僻凡
取交游最精愼雖然衆中事汎愛仁者與親餘
不認生平所得無幾人旣已得之心自信公家
兄弟何磊落一一光華如美瑾顧同質狀似頑
石輙簉其間襲温潤令昆强季没巳乆公獨康
莊馳駔駿朝廷要人辦繁劇昨下詔書催入覲
連城衆口惜公去不問鯢鮐與髫齓煙開漢沔
曉光薄雪下褒斜寒力峻嗟同不得送行斾回
視腰間綰雙印灙城西北有危樓徒望高鴻寄
長韻
　　　翡翠
淸晨有珍禽翩翩下魚梁其形不盈握毛羽鮮
且光天人裁碧霞爲爾縫衣裳晶熒炫我目非
世之靑黃愛之坐良乆常恐瞥爾翔忽然投淸
漪得食如針鋩如是者三四厭飫巳一肮旣飽
且自嬉飜身度回塘飛鳴逐佳匹相和音琅琅
是時鳬與鴈狼藉島嶼旁滿腹釀腥穢紛紛曬
晴陽鶖鶬最麤惡觜大脚脛長入水捕虵鱓淤
泥亦􁊕將想其見爾時一啄亦爾傷其心肯謂
爾被體凝華章勸爾愼所止好醜難同鄕淸溪
多纖鮮亦足充爾膓江海深且闊所獲未可量
爾當事澡刷帝囿參鸞凰
　　　平阿馬上依韻和圖南巳下共五首
江山相引轉平臯滿馬詩情擁敝袍鳴鶴不知
誰使怨飛鳶何謂爾能高嵓頭亂木森如㦸澗
下繁雲涌似濤才到郵亭便沈思向來佳景待
吾曹
　　　過朝天嶺
雙壁相參萬木深馬前猿鳥亦難尋雲容杳杳
㫁鴻意風色蕭蕭行客心山若畫屏隨峽勢水
如衣帶轉巖隂生平來往成何事且倚鈎欄擁
鼻吟
　　　晚泊金牛
一襟初覺晚霜淸短鞚垂頭任馬行斜日歛回
疎木影急風收㫁落泉聲望窮好景畨畨别題
徧新詩闋闋精終是敎人伏潘令許多才調賦
西征
　　　金牛相别呈誠之
出則相與望橫參露浥幧頭冷逼簮驛在金堆
隨澗遠路經銅冶入煙深過橋住馬應回首上
嶺聞猿想動心勝事莫過文酒樂此時銷得各
沉吟
　　　大桃途次見菊
英英寒菊犯淸霜來伴山中草木黃不趂盛時
隨衆卉自甘深處作孤芳其他爛熳非眞色惟
此氤氲是正香却念白衣誰送酒滿籬高興憶
吾鄕
　　　弄珠亭下柳
江柳早春前濛濛弄紫煙未容長作帶巳見亂
飛綿遠外分晴島深中泊暮舡惟應漢水色柰
爾一年年
　　　弄珠亭春日閑望
弄珠亭上客來想弄珠人野草迷晴岸垂楊暗
晩津天涯覉旅地村落寂寥春何處皤然叟扁
舟下釣綸
　　　寄子駿運使(時按西鄕)
西鄕巴嶺下嶮道入孱顔使騎到荒驛野禽啼
亂山問民靑靄裏訪古白雲間幾日南城路新
詩滿軸還
　　　寄景孺提刑
江由嵓嶮地萬木與雲齊弭節山中宿思歸夜
半啼麝香霑野草虎跡滑春泥到此須憑酒何
人手可擕
　　　公舘
公舘晝沈沈煙雲晚作隂琴軒氷沼淨書閣火
爐深默坐自有得閑行誰可尋還應上高閣㸔
雪一千岑
　　　襄晩
襄晚得洋川勞生只自憐文移供盡日心力付
流年咄咄空書字便便聲晝眠其如昏嫁在了
卽賦歸田
　　　欲雪
山城蔽層隂晩照空外滅天低雲氣暖此意欲
作雪歸鵶煙慘澹斷鴈風蕭屑樽酒聊自持同
誰感時節
　　　晴山
東北橫群峰新過夜來雨扶空立屏障浩翠小
萬古豈無短齒屐擕手誰我侣欲往殊未能■
(舊集闕末句)
　　　臨漢亭
危亭俯絕岸漢水望天表遥源瀉金穴高浪灌
朱鳥紆餘轉荆楚萬里合浩渺誰知嶓􁅚下悸
然如帶小
　　　雪中三章寄景孺提刑
城頭高榭陟嶙峋坐㸔江郊灑玉塵恨不同來
對淸絕擬將佳景待何人
　　　晩雪湖上寄景孺
朔風吹雪滿橫湖衆鳥歸栖日欲晡獨坐水軒
人不到滿林如挂暝禽圖(暝禽圖景孺所/藏之奇畫也)
　　　齋宮
玉龍噴霧碧霏霏鈿枕珠衾照百枝自與侍書
人一處此中全不管岷之
　　　詠柳(二首)
風外挂簾誇輭甚雨中盤砌奈長何一般草木
緣何事聽唱驪駒爾最多
　　　其二
綠蛾緣條立春後金蛹抱花寒食前行人折罷
自欲去更罥長梢留客鞭
　　郡齋水閣閑書(六言)
　　　湖上
湖上雙禽泛泛橋邉細柳垂埀日午亭中無事
使君來此吟詩
　　　獨坐
不報門前賔客巳收案上文書獨坐水邊林下
宛如故里閑居
　　　湖橋
湖橋北頰花塢水閣西頭竹村霏霏薄霧紅暖
漠漠輕煙翠昏
　　　推琴
點點新萍帖水濛濛亂絮縈風盡日推琴默坐
有人池上亭中
　　　靜觀
十許紋魚弄水一雙花鴨眠沙靜觀只恐驚去
無語慿欄日斜
　　　亭舘
亭舘翛翛度日園林寂寂經春且遮新笋誇客
莫掃殘花悶人
　　　流水
四首秦僧絕論一篇楚客離騷讀罷却彈流水
先生此興尤高
　　　報國
報國無忘竭節居官勿用論功莫問誈誈趨樂
不煩咄咄書空
　　　聞道
聞道幸非曲士讀書甘作陳人爲文自怪逆俗
好畫誰知入神
　　　相如
相如何必稱病靖節奚須去官就下其誰不許
如愚是處皆安
　　　彭澤
彭澤先生未去武陵太守常貧上官幸且容巳
下鬼休來笑人
　　　憑几
列傳日逢佳士群書時得微言自對古人憑几
不煩俗客登門
　　　衰後
衰後常親藥餌憂來頗憶林泉身坐謝莊小閣
心游沈約東田
　　　自悟
自悟空王理勝因知辯士辝窮但了一忘六解
休論四異三同
　　　鷺鷥
避雨竹間點點迎風柳下翻翻靜依寒蓼如畫
獨立晴沙可憐
　　　蓮子
綠實塡房未滿黃茸繞殻方開爲問因誰勸酒
一時齊側金盃
　　　采蓮
岸幘客來橋上濺裙人在湖中桂揖蘭橈甚處
蓮花荷葉無窮
　　　翡翠
見諸長喙須避得少纖鱗便飛爲報休來近岸
有人愛汝毛衣
　　　朱槿
含露方矜杳裊揺風旋見離披湖上先生笑汝
朝開暮落何爲
　　　靑鸛
常惡靜時鳬騖不驚飽處鰕魚與吾閑正相似
問爾樂復何如
　　　車軒
平湖靜處朱閣垂柳深中畫橋隱几香煙露濕
投竿衣帶風飃
　　　偶書
犢去食苗莫問烏來攫肉休知物須以信相感
事忌於心有爲
　　　北岸
曲榭紅蕖影上圓庵綠篠隂中門外何人會畫
故來寫作屏風
　　　自詠
㸔畫亭中默坐吟詩岸上微行人謂偷閑太守
自呼竊祿先生
　　　再贈鷺鷥
頸若瓊鉤淺曲骰如碧管深翹湖上水禽無數
其誰似汝風標
　　　閑書
逐出堪羞子溥歸來可重淵明試問七松處士
何如五柳先生
丹淵集卷十六終
陳眉公先生訂正丹淵集卷十七
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十二首
　　　徃年寄子平
徃年記得歸在京日日訪子來西城雖然對坐
兩寂寞亦有大笑時相轟顧子心力苦未老猶
㺯故態如狂生書忩畫壁恣掀倒脫㡌禠帶隨
縱橫諠詉歌詩嘂文字蕩突不管鄰人驚更呼
老卒立臺下使抱短簫吹月明淸歡居此僅數
月夜夜放去常三更别來七年在鄕里巳忝三
度移雙旌今兹惛惛意思倦加以跕跕疾病嬰
毎思此樂一絕後更不逄人如夜行
　　　贈日新禪師
嶣嶤祝融峯􁨦窱懶瓉巖師也西南人甞居彼
巉巉十年不下山煙雲爛衣衫借問爾何爲法
味見愈饞妄萌將軋然卽以惠刃芟旣乆闢門
戶不須更封緘龍神護水缾鬼物扶經函疊足
坐蒼石放身依古杉一日望劔門歸心瞥如㠶
過我畫㦸前淸晨投短衘欣然揖師坐未語巳
不凡再勘自不破誰敢分酸鹹大朴本無痕巧
者強削劖師如捉龜拂定不空諵諵
　　　送竇僉判同年
氷霜滿淸漢此地送君歸天涯作遠别懷抱殊
依依短亭臨灙水楊柳長條稀道傍有寒梅幽
香撲人衣折以持贈君愛之含春暉酒罷不可
留晚鴻隨馬飛
　　　拙詩六韻奉寄興州分判誠之蒲兄
武興山水郡左右有佳處仙巖蟬兩殻(何賈二/眞人)
佛字玉一柱神坑孕金礫(口/金穴)靈竇洩瓊乳(鄭/都)
(縣/泉)乳柱石窟寺不辨文字古(浦閣/􁀞銘)主人好事者
乃我詩酒侶安得陪後乘放蕩此歴覩
　　　依韻和滿誠之春日卽事
輕煙漠漠雨斜斜無事常敎放兩衙問客江邊
求好石倩人山裏覔奇花新𬞞宛宛生晴圃淺
溜㳙㳙出暖沙入夏盃盤須准備繞畦親灌邵
平瓜
　　　和提刑子功喜雨
時雨巳可喜况當春發生入地如流膏浸灌萬
物萌眞宰毎自惜纔灑復却晴常時稍霑濕庶
彚亦巳榮昨宵忽盛下攔宇翻瓶罌高原與庳
陸旦可一尺盈尋觀太陽起紅光吐崢嶸萬里
洗氛濁四顧蒼煙平羣農悉就野上下羅晨耕
父老荷鋤鍤林間笑相迎盡言此美澤天意恤
下甿麻麥固巳定預見禾黍成且幸賦輸辦敢
望求他􁏮次苐還與官口復甘别營願常獲豐
稔自覺所取輕言罷乃散去溝壠紛縱橫使者
有職事其喜誰與并高齋聽淙淙不寐逹五更
豈不省文移頼此一夕傾天明作浩歌滿𥿄編
和聲
　　　謝夏文州寄金線狨
天地生奇獸朝廷寵近臣覆鞍須用此投網爲
何人梨栗恩雖厚雲山夢想頻煩君遠相惠時
爲一沾巾
　　　依韻和子駿雪山圖
一甲溪山六幅中其間雪意與雲容君應記得
飛仙下颷馭亭前此數峯
　　　此樂
吏散收簿書公舘如山居歸來換野服携䇿將
焉如園亭極瀟灑隂森脩竹下拂石坐終日徙
倚不知夜山月照我明林風吹我淸口誦太古
文往來池上行露下覺微凛南忩歸就枕心閑
神自安逹旦得酣寢亂曰嬾守爾何爲日日常
若斯爲言我自爾此樂非汝知
　　　百舌鳥
衆禽乗春喉吻生滿林無限啼新晴南園花木
正繁盛小小大大皆來鳴藏枝映葉復誰使不
肯停住常嚶嚶就中百舌最無謂滿口學盡羣
鳥聲自無一語出於巳徒爾嘲􁚉誇從橫朝朝
泊我高柳上呌破一忩殘月明幽人穏睡正酣
美無計可奈遭爾驚少年挾彈彼誰者安得爲
我來五更
　　　莫掃花
莫掃花從敎花滿地縱然堆積亦何害留之且
重東君意君不見昨朝枝上正芳菲今日庭前
巳憔悴中間得好能幾時用此請君窮物理一
榮一謝兩皆空若了非眞本自同但對落英開
酒盞毎年如此任春風
　　　詠竹(一字至十字成章)
竹竹森寒潔綠湘江濵渭水曲帷幔翠錦戈矛
蒼玉心虚異衆草節勁踰凡木化龍枝入仙陂
呼鳳律鳴神谷月娥巾帔靜苒苒風生笙竽淸
蔌蔌林間飮酒碎影揺罇石上圍棊輕隂覆局
屈大夫逐去徒悅椒蘭陶先生歸來但尋松菊
若論檀欒之操無敵於君欲圖瀟灑之姿莫賢
於僕
　　　詠石
石石隂黑陽白岸肧肧山骨骼天地鎔鑄鬼神
刻畫鯤鯢張怒眼虎兕交闘額𫾣如温玉聲淸
洗似精鋼色碧花邊矹爾盡奇品林下礴然無
俗格冰霜慘冽堅操不移塵土昏冥孤標自隔
嶤矹獨立見到侍中家磊落羣居在牛丞相宅
昔時大士常命汝曰聽徒今日襄翁且對君爲
佳客
　　　深渡
前日寒食在綿州牡丹盛開海棠落今巳逾旬
過深渡山桃一枝橫曉閣此花平川最爲早何
乃於此才破蕚化工豈爾用功偏蓋爾所生居
絶壑一年春事但自了勿較後先嗟寂寞
　　　嘉川
嘉川之西過新棧幾里朱欄繞靑壁我行落月
尚在水水影照人襟袖白繁英雜綴脩蔓上緑
錦纈帶垂百尺淸香滿馬去未休頼爾春風慰
行客
　　　靑烏
靑烏客館之東軒前對長江隔層嶂欹危一徑
入林外竹柵茅簷儼相向愛其生事亦自足牛
羊縱橫雞犬放安得與爾號比鄰爲作野歌供
吹唱
　　　木瓜園
驅馬下高崗吟鞭只自揚溪山過新霽草木發
淸香浩蕩來江闊縈紆去棧長春風去欲盡樽
酒嘆何甞
　　　長舉
山色滿西閣到江知幾層峯巒李成似澗谷范
寛能闊外晴煙落深中晚靄凝無由畫奇絶巳
下更重登
　　　水磑
激水爲磑嘉陵民􁀌高穴深良苦辛十里之間
凡共此麥入麵出無虚人彼甿居險所產薄世
世食此江之濵朝廷遣使興水利嗟爾平輪與
側輪
　　　長舉驛樓
爽氣浮空紫翠濃隔江無限有奇峯君如要識
營丘畫請㸔東頭第五重
　　　正月八日峽中新花
深碧長條淺紫芽曉叢無數傲霜華只應耻在
江梅後未着葉時先放花
　　　贈淘金叟
濯石淋沙不自勞抉光挑屑甚么麽世間有客
能胠篋比爾元來得校多
　　　過靑泥
鐵山正月雪交加欲探東風未有涯纔過靑泥
春便好水邉林下見梅花
　　　過大散寄子駿
纔過嘉陵心自喜歸來一夜冩君書明朝便送
曾氷底定有西行雙鯉魚
　　　飛仙石溪
愛此潺湲任濺衣獨尋幽石坐多時日斜徒御
應相笑底事敎公上馬遲
　　　籌筆諸峯
君㸔籌筆驛江邉翠壁蒼崖起晝煙正是峽中
佳絕處土人休用作畬田
　　　柳池贈丁絪
場屋聲名四十年五車書誤一囊錢老來山驛
爲監吏相對春風但惘然
　　　偶題
鬢雲雙墮給明珠窄窄羅裙短短襦閑把花枝
起新様滿調金粉畫文輸
　　　天漢橋
風吹兩岸菰蒲乾日灑一汀鳬鶩寒夜深霜月
照湖水須上此橋憑畫欄
　　　望雲樓
南山北嶺遠如層朝雲暮雨濃若烝樓高百尺
見萬里更有底事須來登
　　　灙泉亭
竹列蒼㦸枝幹稠亭開翠幄窓戸幽下分灙水
入渠口正坐小塌臨淸流
　　　此君庵
斑斑墮籜開新筠粉光璀璨香氛氲我常愛君
此黙坐勝見無限尋常人
　　　二樂榭
㬊山北來聳峨峨漢水東下流滔滔開軒直可
望百里最愛此榭凌雲高
　　　漫郞亭
鑿城爲洞深且長㳂壕開逕閑復荒有亭如許
入蒙密誰比次山稱漫郎
　　　涵虚亭
雲外衆峯簷際橫竹間飛泉窓下鳴欲徃二樂
卽歇此胷懷巳自如冰淸
　　　菡蓞亭
日高過竹湖水光風長入座荷花香交紅映緑
滿渠下各有意態隨低昻
　　　篔簹咎
池通一谷波溶溶竹合兩岸煙濛濛尋幽直去
景漸野宛邇不似在塵中
　　　王氏北溪(榮州)
石龜州北羣峯起一去距城無十里煙嵐秀氣
䕶巖扄松菊淸香泛溪水輕裘肥馬正榮耀春
韮秋菘任凋毀待將底物勒移文谷口濃雲白
如𥿄
　　　雋老水墨
之人勃海後所尚亦瀟灑不承春秋學乃好水
墨畫鵞溪吾鄕里有絹滑如砑君凡幾多筆爲
我秃數把
　　李堅甫淨居雜題一十三首并序
　　　堅甫旣得請太平宮遂於長安里第營
　　　治亭舘爲逍遥種種之樂巳而作詩十
　　　三篇遠來見寄且使余亦爲之余愛其
　　　趣尚淸遠因以累句附其所題之末慙
　　　非精工聊以塞命云爾
何事當淸世歸來詠考槃近聞新住處不似在
長安
　　　右靜居
米塩辭劇務宮觀得淸資自取閑官樂爭敎俗
客知
　　　右靜叟
將何冩幽意有此古桐聲爲問好彈處誰來聽
蠏行
　　　右琴室
身閑無可奈惟此度晨昏與客正爭局聞誰休
叩門
　　　右棊室
縑緗羅几格無限有奇書想在中間坐渾如獺
祭魚(見義山别録)
　　　右書齋
試品齋中畫曾無第二流頑礓與亂篠應挂在
當頭(二畫余之筆因戯及之)
　　　右畫齋
日光明駘蕩天氣暖氤氳草木徧庭檻淸香朝
暮聞
　　　右春軒
淸颷動蕭瑟翠樾减婆娑却愛夜來月滿窓寒
影多
　　　右秋軒
鐵石枝梢勁氷霜節目圓淨揺風苒苒閑映月
姢姢
　　　右竹軒
翠羽攅何密靑丸綴實繁誰知人與木俱是太
淸孫
　　　右檜軒
寒溜日㳙㳙縈紆小檻前不知明月下誰與㺯
潺湲
　　　右水亭
未老先求退題庵乃自呼有才須進用能保此
名無
　　　右退庵
淨居都葺了餘地蓋斯堂不用栽萱草無憂可
得忘
　　　右北堂
丹淵集卷十七終
陳眉公先生訂正丹淵集卷十八
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩五十六首
　　　晉銘
長安鬻碑者遺我古鼎銘不知其所來有眼實
未經凡百十九字詭怪摹物形縱橫下點畫不
類子與丁試考諸傳說其源已㝠㝠宣王石皷
文氣韻殊飄零始皇嶧山碑骨骼何竛竮我恐
鬼哭時正爲此物靈安得不死神提去詢大庭
爲我譯其辭讀之駭群聽
　　　秦詔
山流濯幽阮銅篆發古耀我行奉天縣叟以百
錢糶讀之廼二世元年所刻詔謂法度量者盡
始皇帝造辭止曰皇帝乆逺若爲道乃命斯去
疾具述紀其右文章旣精簡字畫亦佳妙亥爾
何等人敢作萬世調其爲者非是所累纔一廟
區區頌微末囘首皆可弔郡兵厭寳玉得此只
揮掉漂流落荒壤千載厄潜奥乃知天宇內事
有不可料此物今何爲惟助觀者笑
　　　問陳彦升覔古瓦硯
魏主用死力􁀌彼銅雀臺當時臺上瓦百澄爲
一坯燒成比堅玉翠甲橫崔嵬西陵旣歸後此
地日以摧後歷典午朝群雄力相豗兹臺旣巳
傾此瓦只自堆歲乆岸谷變埋沒深蒿萊𥘉誰
得耕人刳之研松煤其理宻且潤端歙眞可咍
彦深所有者一一皆珍材自言欲􁀌時經歲無
一枚琴紋與錫花此乃如瓊瑰前日秘閣下重
匣手自開示我者佳絶恰用一樸裁形模甚古
野用可資怪魁歸來作詩乞願致無遲囘
　　　謝楊侍讀惠端溪紫石硯
學文二十年語氣殊未成所以文房中四譜無
一精豈不願收貯恐竊好事名自愧中槁然敢
假外物榮前日下秘閣謁公來西城公常顧遇
厚待以爲墨卿延之吐佳論出口無雜聲語次
座上物硯有紫石英云在嶺使得渠常羙其評
因取手自封見授囑所擎倉皇捧以拜其喜懷
抱盈歸來示家人衆目歡且驚言並我所有瓦
礫而瑶瓊貴價市珍煤風前試寒泓磨知宻理
潤點覺浮光清洗濯鑑面瑩彈扣牙音鏗遂剪
十襲巾加以重篋盛客來有欲觀稍俗不敢呈
願傳之子孫更重金滿籯作詩敘嘉貺慙比毫
毛輕
　　　西岡僦居
出官在秦蜀始末凡十年所治得公宇靡不完
且堅中堂與挾廊角翼相鈎聮領屬僅十口出
處皆安便冬夏惡風日侵薄曽無緣今年歸中
都職事叨磨鈆未免僦屋住敢謂須華鮮西岡
頗幽僻愛此逺市㕓問得王氏居十楹月四千
牀榻案几外空處無一椽匽溷及井竈坼壁皆
相連經庳須俛首過隘常側肩所謂十口者日
繞蝸殻旋前時大暑中幾不禁袢延鬱若鼎釡
炊局如狴犴攣走蝎過亂蟻飛蚊劇群蟬今日
幸過之復畏明日然喜見白露節相賀肌肉全
如何下淫雨曉夕常綿綿瓦破榱棟漏柱䧟墻
垣穿惟供改席坐豈暇安枕眠中庭止數歩深
已可載船盡室徒跣行一起復一顛京師費耗
地居止實重遷俸料計月入外得無㡬錢却思
巳過分僅免親犁田自望於古人若地而升天
小廬焦生高陋巷顏子賢引之諭妻孥吾道宜
此焉猶勝比鄰者寒突無晨煙
　　　閿鄕値風
烈風吹華隂古槐若長呼高沙起黃磧四望如
一鋪上馬低便面據鞍兀長途日晚過潼關行
客亦巳疎守吏索姓名沸亂如䖝蛆兩目不可
開說之使自書夜至閿鄕縣僮僕相欷歔困定
卽洗濯泥土捫短鬚草草具盤飱零落飯與蔬
恨無姜少府爲膾黃河魚
　　　積雨
京師値積雨浮淖皆滿城况當淘决時左右羅
深阬有客南河居旦夕隄上行病僕挾羸馬十
歩八九傾職事有出入長抱落膽驚都人素豪
怒小官常見輕排闢要穩道歛避不敢争試欲
效呵止圜目根姓名徃徃被濺汚直落舌與睛
歸來事洗濯袍袴紛縱橫仰首問天公春澤當
早晴幸有好日月何惜施光明
　　　大熱過散關因寄里中友人
六月日正午大暑若沸鑊時行古關道十歩九
立脚煙雲炙盡散樹木曬欲落喉鼻喘不接齒
舌津屢涸檐血僮破領鞍汗馬濡膊幽坑困猿
狖宻莾渇鳥雀至此因自謂胡爲就名縳所利
緣底物奔走冐炎惡塵心日夜迫欲住不能略
因念吾故園左右悉林薄昔我未第時此有文
酒樂長松借高䕃飛瀑與清濯層崖對僧詠大
石引客酌畏景雖赫然無由此流爍于今只夢
想欲徃途路邈所效殊未立期歸尚誰約徒爾
發短歌西首謝巖壑
　　　問景遜借梅聖俞詩卷
前日讀子詩快我煩病軀若坐大暑中瓊盃飮
琳腴辭嚴意清絶敢謂人所無子乃不自高尚
爾尊聖俞爲我誦佳句實亦郊島徒遂云有家
藏兩軸如椽麄我方嗜此學常恨失所趨願子
少假之使之識夷途
　　　秋居覽景因感所事
閑居閉窮巷拙者誠所宜掩書坐前楹黙與天
理期是時新雨收物物含秋姿疎簷正殘日曲
几方凉颸群雀下空堦逐逐顧且隨微蟲出幽
隙繞繞行復飛疎篁挺堅勁不並草木衰叢蘭
吐芬芳豈畏霜露知觀此動與植一一全天資
因念物禀生有性各異持夫人爲靈者仁義實
所尸胡爲智巧役所有日夜隳不能保其元妄
事紛擾爲汲汲以就死所耗無纎釐還本旣不
完何用冠且衣余因激所遇攬筆成此詩庻哉
學者心讀已而悟玆
　　　彥思示望南山詩因答
余於岐雍間屢走官道上終南百里近不得迂
馬訪徒常飫雙眼引首旦夕望群巒突天起氣
勢頗豪王余名愛山者所見亦無量嵩華最魁
傑詩之豈曽譲至此覺才弱不敢輒名狀世謂
秦土強捨是孰爲壯彦思奇偉士雅志同所尚
近自山中來滿幅以詩貺凡是山勝絶鈎罥付
心匠驅聮以大語句度實奔放豁若展圖畫壓
𥿄千萬嶂讀之未云徹早自肝膽䘮試欲効其
說無迹可依傍坐見山所有巳若一携杖何當
俯清渭解帶濯塵坱掉手入巖谷琴樽樂幽曠
浩􁝏八極大冥心恣飄颺此意殊未諧臨風一
悽愴
　　　嘲中條
荆山赴太華百萬如走駝觜尾不相殊前後翻
海波旣至擁而蹲仰首争列羅大華勢愈尊引
手欲下摩中條從北來亦願依巍峨豈知隊伍
弱只類馬與臝奔騰氣力盡群伏飮大河飮巳
只南望岌然將柰何
　　　寄題威勝軍守居高明榭
石侯守銅鞮暑居念煩愀營基切城角列礎出
樹杪窓橫四野外轉目可俱了長風落霄極萬
里吹縹緲主人白羽扇日日上清曉琴樽嘯佳
侶以樂軍事少晴煙抹闤闠暮角送禽鳥語客
莫遽歸前林月將皎
　　　仙禽送景遜赴階州監稅
肅肅彼靈羽英英下瑶臺楊翹俗采暗振響仙
籟囘凡鳥只歛避衆人亦驚猜羅以萬目網離
以雙翼摧十載困塵土一身伏蒿萊晦色不敢
耀藏音豈能哀飢膓金屑實渇吻瓊漿開俛首
事澡刷一飛遊九垓
　　　送呂希彥司門通判河陽
行父須生公相家修㓗不類在紈綺豈惟浩蕩
愛古學實亦縱橫曉時事孟州之民爾何幸一
旦得此賢半刺定知未幾政清簡日日案頭詩
滿𥿄河陽花開酒休䛏太行雲飛樓好倚若因
行縣至盤谷爲訪其間隱君子
　　　送周介之學士通判定州
紫垣之東蕃群宇合四翼天家積圖史編簡何
萬億介之才藝選此地典文墨縱橫四部內騁
驟千古力乆爲光禄校頗倦承明直嘗言石渠
樹五見㺯春色前自啓君相得請均外職翩然
駕别乘去矣大河北
　　　又
河北扼虜要定武承其咽分道宿勁兵望之爲
中權朝廷倚注地擇用須材賢黠獫讋所聞射
獵不敢邊兹焉勢愈重豈謂甲馬然將軍廟堂
老御史蓬瀛仙合謀運潜略勝氣壓古燕惟當
陪緩帶壺觴鈴閣前
　　　送柳才僉判蔡州
翩翩河東孫豪邁有祖德二十補楚掾能用口
破賊歸來入京寺不借推挽力驕夸固其宜了
不見顏色題輿蓋本乘入幕乃屈職淮西號劇
府君也兹歛翼朝廷選材吏聞下前日勅奉詔
者云誰此章君可塞
　　　送張宗益工部知相州
學術深沉乆未施晩登臺省世方知詩章好奏
周文廟字法宜磨魏武碑禁掖便當提大筆名
藩猶自擁高麾應憐共試金坡者答颯渾如鄭
鮮之
　　　送王恪司門知絳州
絳守園池天下誇紹述有記詞聱牙蒼官青士
左右樹神君仙人高下花逺水依然尚鈎帶舊
門想已無鞾檛自憐俗狀不能到此去羡君專
宴衙
　　　送蒲霖中舎致仕歸閬中
急趨長拜倦勞勞自笑風埃滿綠𫀆官味十年
如水薄歸心一日共雲高毫釐巳悟蝸争角文
彩須知鳯得毛且喜還家收拾在錦屏山下舊
東臯
　　　送劉立之著作歸長安因赴安定知縣
西郊晴霧曉霏霏囘首京塵一拂衣上國莫嗟
爲客乆高堂初喜改官歸洛城氣候花纔動㶚
水風光絮恰飛恨不同遊曲江岸與將歌酒䛏
春暉
　　　送張正夫監簿歸漢州
知巳非不遇其如才命違宦名疑在夢親禄只
徒歸道路盤危棧家山指落暉好將綿竹頌重
拂八關衣(潞公門客/奏不出官)
　　　新霜
新霜着庭樹葉下如猛剉蕭然物容改有若懼
凌挫砌下丹橘落墻邊紫榴破精光竹勁徤沮
䘮柳怯懦覽景惜向暮感時驚忽過勝事實可
樂閑愁本堪唾何當共佳客對此酌香糯
　　　答馬子山節推見寄
曽陪參畫從􁃅鞬文雅當時最盛傳玉挂好風
橫飮簟翠漪明月漾吟船石渠金馬余何者綠
水紅蓮子尚然好養江邊鴻漸翼詔書非乆下
菑川
　　　紅樹
萬葉驚風盡卷收獨餘紅樹擬禁秋已疑斷燒
生前嶺更共殘霞入逺樓楓岸最深霜未落柿
園渾變雨初休勸君莫上青山道粧點行人分
外愁
　　　彥思惠榲桲因謝
秦中物專羙榲桲爲嘉菓南枝種府署高樹立
婀娜秋來放新實照日埀萬顆中滋甘醴醸外
餙素茸褁彥思摘晨露滿合持贈我復侑以佳
句再拜極所荷珍之不敢盡玩巳卽深鎻兹焉
遂名產沙苑忽么麽
　　　彥思有北樓見寄之作依韻和答
峩峩守居城上樓最宜登覽群物秋層簷高搴
礙翠嶺采檻直出橫清流煙中島嶼逺歷歷風
外巖壑寒颼颼主人好事客意樂日夕幸此忘
幽憂
　　　閑居秋日書事
秋雨晚蕭蕭端居閑寂寥雀饑争朽穗蟬病落
寒條雲過茶煙沒風歸硯水揺惟當䛏圖史閑
日底能消
　　　寄題湖州沈秀才天隱樓
自念乆不偶歸老東南州地名水精宮家有天
隱樓收捲勢利心欲與汗漫遊出處固以義無
爲子光羞
　　　酬仲幾秦州道上見寄
送子入秦處紛紛黃葉間孤舟渡野水疋馬轉
遥山明月毎夜望清風何日還新詩慰牢落爲
一破愁顏
　　　入谷馬上(四首)
宛轉入深谷一林還一丘揺鞭㺯新霽把筆韻
高秋翠巘雲長合寒潭煙自浮因成憶猿鶴聊
此爲遲留
　　　其二
亂竹圍清宻埀蘿䕃屈盤晴林風色淡晩水日
光寒樹石因誰好烟雲只自漫群峯若相待滿
眼碧㠝岏
　　　其三
北谷氣象佳有景乃天設峯巒牙虧蔽湍瀬相
綰結珍條拂埀袂芳草留去轍自顧塵滿纓安
能住深絶
　　　其四
群山護秦隴轉去轉幽深嵐氣重壓眼秋光清
徹心凭鞍吟絶壁解帶坐高林愛此嵓泉好臨
流浣俗襟
　　　將至隴城縣
數日山林間嵬眼復傾耳煩襟一以換飄若方
外士今朝出谷口已覺俗慮起可惜身上衣斑
班遂塵滓囬首林下游何年赤松子
　　　宿雲屏山寺
翠嶺聳雲端巉巉走復蟠客從塵外入僧向畫
中看月上千嵓碧風生萬木寒平明惜歸去猶
待一􁶳欄
　　　寒食
蜀客寓秦城寒威怯夜生火床功甚小酒榼力
何輕月外天無色霜中地有聲王章龍具漙數
徹郡樓更
　　　寄彥思時在長安言遊終南
日日望車馬君當何日還談諧思衮衮篇什愛
關關大道風埃惡長河氷雪頑相招早來此擬
欲問南山
　　　寄景遜
别後西城上來須到日曛目迎秦塞鴈心過隴
山雲寡合無如我高懷少似君相思只相望徒
爾託云云
　　　聽天台處士彈琴
處士得琴要誰師師自然爲言秋思好因聽夜
聲圓耳出淫哇外心揺寂寞前廣陵君且止不
欲慢商絃
　　　鳴玉亭籌筆之南
層崖高百尺亭卽層崖下飛泉若環珮萬縷當
簷㵼坐可脫赤熱聽宜徹清夜亭前樹膚剥爲
繫行人馬
　　　思歸鳥左右掩作
峽中足啼鳥醆鄒不可㑹其道思歸者雄鳴卽
雌對前壑雲漸起後山月已背行人畏聞汝一
聲一心碎
　　　夜發散關
風吹古關口萬木響如裂凄凉異鄕客騎馬關
下月板道霜鑿鑿石梁溪咽咽怪來曉寒重御
愛山頭雪
　　　宿山寺
高峯浮雲際古寺高峯上秋來巳瀟洒雨後益
清曠坐隨明月轉吟伴寒蛩響待曉出松關幽
襟謝嘉貺
　　　中秋月(二首)
隔林灔灔生寒浪倚漢岧岧數亂峯記得舊山
曽此夕碧嵓千尺坐高松
　　　又
望外物容澄似水坐中秋力凛如刀此身直願
乘雙翼飛上三峯第一高
　　　二里溪濯足
暑氣沉晚樹晴光滿遥川下馬古道側濯足清
溪邊勝事樂水石幽懷託雲煙還來振衣起囘
首徒悒然
　　　稠桑見荆山
萬嶺鬰叢叢盤雲氣勢雄縱橫誰畫筆屈折自
屏風倒樹出斷外亂雲生掩中無由更停馬此
意恨如蓬
　　　白鶴寺北軒圍棊
祗園隱城角開軒極幽䆳日影轉不到居常抱
秋氣余兹度炎燠一局忘萬事擾擾門外人誰
知此中意
　　　太常致齋閑書寺壁
晩日微明㺯雨餘竹隂桐影共蕭疎旋移小榻
中庭坐讀盡扶桑太帝書
　　　景遜以詩招棊因答
待闕官期逺僑居客思多許時閑日月願與局
中磨
　　　初入二里
樹色交山色蟬聲雜水聲客懷殊不倦信馬此
間行
　　　又送劉著作
北地戎馬後凋殘今幾年邊民此天幸縣令若
君賢况自儲蓄乆定知摩撫全好須圖善政能
爲作詩傳
　　　送張樸翁歸盩厔(二首)
一覺落天夢遂吟招隱詩携家異鄕去變服散
人爲郿塢雲開後圭峯月上時清秋此高興琴
酒問同誰
　　　其二
山曲水曲處其間皆羙田夫君别桑􁅋此地卜
林泉壯歲可立事明時方尚賢何當再就詔便
忍說終焉
丹淵集卷十八終
陳眉公先生訂正丹淵集卷十九
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　畫厨雜詠
　　　宋復古度支晩川晴雪
霽色變雲林寒光混煙水遥山定何處渺􁝏纔
可指
　　　早秋山水硯屏
晚靄隔逺岫秋容入平林方素僅盈尺嵒谷能
許深
　　　冦君玉郎中大蠏
蠏性㝡難圖生意在螯蛫伊人得之妙郭索不
能巳
　　　小蠏
骨甲與支節解絡尤精研手足雖爾多能使如
一錢
　　　黃筌鵲雛
短羽巳䄜褷弱脛方屴岌母也向何處開口猶
仰食
　　　滕昌祐芙蓉
雙幹發寒葩一枿立紋羽欲品精妙人君當二
三數
　　　毛老闘牛
牛牛爾何爭於此輙闘怒長鞭閙兒童大炬走
翁嫗蒼㺏八九子駭立各四顧何時解角歸茅
舍江村暮
　　　鄧隱老木寒牛
蒼崖稜層草芉綿巨木半死生枯㷑羸牛日晚
巳噍草稚子天寒猶打錢
　　　許道寧寒林
許生雖學李營丘墨路縱橫多自出交柯揮霍
裴旻劒亂蔓淋漓張曉筆
　　　易元吉抱櫟狨
老櫟抱擁腫金狨立鬅鬠當年隴山道似此見
危層
　　　引子獐
蒼獐引黃麑雙耳誰驚立高原想新霽町疃見
行迹
　　　崖白敗荷折葦寒鷺
疎葦雨中老亂荷霜外凋多情惟白鳥常此伴
蕭條
　　　孫太古辟支迦佛
調御出火起正念薩埵捧香生信心二士之意
在筆外彼太古者何情深
　　　許中正捕龍雷
彼龍胡爲被天謫不肯爲天行雨澤天敇雷公
恣搜索龍藏何所忽爾獲提之滿空若曵帛雹
風電火相卷射雷張兩翅但拍拍首尾挽之足
雙磔龍力與雷固不敵雷轉威怒龍褫魄須臾
定見肝胃拆萬力千氣凡幾畫斯人斯品入神
格
　　　范寛雪中孤峯
大雪灑天表孤峯入雲端何人向漁艇擁褐對
㠝岏
　　　晚秋煙波
直於一丈素寫盡千里景雲山杳杳巳成秋煙
水漻漻方入暝君應無心得此畫我豈有言能
爾詠
　　　春山
岡原草木秀溪谷雲霞媚君筆誰所傳獨解吐
和氣
　　　秋山
孤峰露蒼骨疎木聳堅幹高堂挂虗壁爽氣來
不斷
　　　梁信羯皷小圖
高梧間垂楊玉宇極淸邃三郎當殿坐左右擁
佳麗氍毺近香案蹲獸吐碧穗寳几承畫控􁇇
紛交綵𬒮花奴卷雙袖俛立前奏技君王顧之
咲軒廡動和氣誰謂一尺素寫遍天上意聽者
定何如觀之猶解穢(明皇甞言花奴/羯皷可解琴穢)
　　　蒲生鍾馗
寒風酸號月慘苦梟飛狐鳴滿墟墓叢棘亂礓
翳野霧古社秃剥倒枯樹■下有三鬼相嘯聚
初行誰家作疰忤痛熱腫痒快嘔吐塞噎咽喉
脹臍肚呼巫召覡使呪詛翁驚嫗忙設賽具茅
盤草舡置五路飯盂炙串狼籍布相共收歛各
執去方此危坐歠且哺忽爾相視生畏怖有神
傑然駕巨牯前訶後擁役二豎此神噉鬼充旦
暮其腹尚餒色躁怒鬼遥見之悉失措竄匿不
暇相告諭酒傾肉落雜穢汙魄　飛蕩身偃仆
一入木底只四據一尚把盞愕㠯顧一自隱蔽
捩眦覷神用氣攝縳束固前死入吻無十歩計
之嚼嚙或味飫蒲生胡爲適爾遇畫之滿卷無
一誤筆墨醜怪實可懼持以贈余子何故揺手
不取一錢賂他日乞詩者尤屢試爲言之寫其
故
　　　折楊柳
垂楊百尺臨池水風定煙濃盤不起欲折長條
陳眉公先生訂正丹淵集卷二十
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　挽詩
　　　仁宗皇帝挽詩十首(并狀)
　　　　同前在草土伏聞
　　　　大行皇帝奄棄天下號慕摧咽無以
　　　　　勝處竊念同本逺方巖野之人偶用
　　　　　詞業以干仕進
　　　　　大行皇帝親考其藝賜之科第㝷得
　　　　　召試擢寘館閣憐其親老又與便地
　　　　　俾得榮祿以給供養不幸前歲遽罹
　　　　　家禍解官去職持服鄕里居常自謂
　　　　　同也何人草茅之姿螻蟻之命叨𬒳
　　　　　恩澤如此深厚但恨未有死所不能
　　　　　上報萬一昨者大諱之日以故不得
　　　　隨從列辟朝夕哭臨臣子之心實爲
　　　　大痛伏見山陵擇日在近同羸病初
　　　　起復不能奔走匍匐執役斥土荷鍤
　　　　負畚以先徒衆謹齋戒撰成
　　　　永昭陵挽詩十首繕冩共一軸非所
　　　　以盡五內屠裂之意聊以助天下昆
　　　　蟲鳥獸悲唫哀􁅭之一聲云
緒業承三聖規模盛一王朝廷周禮樂庠序漢
文章殊俗皆歸徃蒸民盡樂康帝功如此大宜
享壽無疆
　　　右一
徇速承王後聰明復辟初恩波同海浸刑網比
天疎屢有捜賢詔曽無諌獵書惟餘封禪事應
恨缺蒲車
　　　右二
求治親垂詔觀文自著圖何曽慿喜怒未省蔽
䜛䛕塵世留徽號煙霄返舊都悠悠增筴驗難
問鬼臾區
　　　右三
寳輅嬉遊少珠宮藝學優仙毫媚風帛睿藻煥
星鈎天極推神曆兵防演秘謀飈流今巳矣長
共糓林秋
　　　右四
政殿咨丞弼經筵引俊髦未嘗耽逸樂終是過
焦勞歸路三山逺遺臺萬古高小臣無分去定
擁墮髯號
　　　右五
神鼎猶烘藥夷槃已實氷留恩均器服下詔約
山陵影殿虛綈几皇堂掩􁇀燈蕭蕭拍城下空
有暮雲凝
　　　右六
浮世期云盡清都位欲傳秉珪徒請命脫躧遂
登仙遺澤流天下重光照柩前幾時來甲觀更
待一千年
　　　右七
被衮纔慿几躋堦忽受同哀文鋪帝業謚册講
仁功竭蹷趨群后號咷動兩宮銘旌來鞏浴萬
里卷悲風
　　　右八
幡翣離三殿簫笳接兩都堯殂如考妣禹葬省
人徒豈並遊韶石應同去鼎湖愁聞下竹使海
外走哀符
　　　右九
史祝周壇日人憂𣏌國時飮池無善效頮水有
遺辭仙仗朝三后蕃儀集四夷從今河與浴長
㵼鳯臺悲
　　　右十
　　正肅吳公挽詩(育)
虎節歸兵日麟符命使年帝將還二府人巳哭
三川清議誰違者高風自凛然佳城空萬古一
壙掩寒煙
　　　右一
眺董文章重䕫龍德業尊簡編成故事穹壤與
長存風旐飄寒陌霜笳咽晚原誰人碑有道應
不愧斯言
　　　右二
　　張中允先生挽詩三首
善頌堂中客華嚴㑹裏人生爲天所祐沒與佛
相親祖送逾千兩哀號動四隣宜祠瑞筠社永
配蜀江神
　　　右一
鄕校咨撫範閨門慕典刑愛看高士傳欲註浄
名經素節標家牒芬情勒冡銘近誰瞻碧落應
見少微星
　　　右二
文行俱高妙聲名五十秋君恩來草澤子舎上
瀛洲有相身須盡無誰淚不流庭前雲蓋石長
伴影堂愁
　　　右三
　　張思孺秘校挽詩二首
昔在天彭郡僑居過一冬感君常見訪無日不
相從逺寺携棊局高亭把酒鍾誰知三載後孤
冡列新松
　　　右一
人前常奉詫張也好堂堂處衆謙和甚居官志
力強當時君壯徤在座我蒼浪今日翻相哭無
言問彼蒼
　　　右二
　　呂惠穆挽詩四首
文靖登庸乆朝廷政教隆相門無或議子舎有
如公恩澤非徼幸官榮悉治功至今清論在常
滿縉紳中
　　　右一
帝御皇圖後公居右府時開陳諸議論感發止
嗟咨自此傾宸眷方將正宰司胡爲便淪謝天
意固難知
　　　右二
憶在南卭日家君此忽亡公時帥本道力爲濟
歸䘮賤息將何報深恩不可忘如今毎念及惟
有淚浪浪
　　　右三
自出公門下常蒙禮意勤相看如子姓交政爲
郞君每望中書入俄驚逺訃聞何時高冡上永
日哭寒雲
　　　右四
　　張林宗司勲挽詩三首
　　　司勳自䕫州運判移梓州路提刑召爲
　　　開封府判官出知華州至華二日而死
巫峽乗軺去涪江擁節還方來赴京兆又出領
潼關髀肉川涂瘦顚毛案牘斑音容今遂巳清
血爲公澘
　　　右一
候騎排弓箙牙門換㦸衣使麾方報入神柩已
云歸關吏驚來徃鄕人歎是非生平幽石在誰
爲刻珠璣
　　　右二
素節鄕評重清芬世閱傳謝家兒妷盛穆宅弟
兄賢展矣兹良士嗟乎不永年西風寄哀調願
爲唱新阡
　　　右三
　　張道宗比部挽詩三首
　　　比部有學術司勲弟也自省判爲廣西
　　　轉運使聞兄死華州一哭而死
學富詞章妙才高志力強帝方知可用官欲漸
難量始得西原使纔終右省郞念公今止此無
語問蒼蒼
　　　右一
見說聞西訃危膓已似刀撫膺成一慟復魄遂
三號舊館州名桂新居里曰蒿九泉休負恨蘭
玉滿兒曹
　　　右二
憶在南岐日于今十二年宦途聊邂逅賔館重
留連正喜謀黃峒俄驚葬圃田無由執行紼徒
爾淚如泉
　　　右三
　　石左藏挽詞二首
世澤傳清範戎韜演秘謀雄藩未賜節大壑忽
移丹謝氏胡床在羊公羽扇收光華歸令子何
恨掩泉丘
　　　右一
昔年陪宴上崏臺一聽新歌一舉杯此㑹如今
嗟巳矣擬將何調寄餘哀
　　　右二

　丹淵集卷二十終
陳眉公先生訂正丹淵集卷二十一
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　雜著
　　　黄氏易圖後題
易以數變以管攝天下之事物横該直渉窮崇
擴遠幽么隱奥無所不及古之人得一緒而力
引之舒演盤約以系其說滂洋滉漭而𥘉若有
以可紀者究其推合遷就徃徃於端末亦自盩
今之所謂京房之學者是巳房旣受術於焦延
壽延壽嘗謂房必以吾道亡其身後果然豈以
其自置太審而尚鑿者歟取六十卦更直日事
候一歲風雨寒温以効其烖休獨以坎離震兊
號方伯監司以分至專王之氣主之其事疑彊
配不精解勤且勤矣然後人臨文所惑柰何故
吾庶先之論由此而興矣庶先少遊四方博學
善辯議湛思無不曉貫因悟周流六虗之說遂
以完合京之罅漏散八卦所重之畫均諸消息
而著之圖焉終始出入無一誖謬如瑵之聚斗
如輻之擁轂循睨僂指不失倫類復撰明閠衍
圖卦氣三篇以正諸家之未至以辨傳記所以
昧没之意磨神睛𥙷鬼髓庶先之深功厚力也
欲視於世求此題述試爲道其大氐世之君子
考其圖閱其書者皦然若粉墨卑畫不待講解
而其法自得此吾所以不復區區也熈寧巳酉
孟冬望日墨君堂書
　　　張景儒先公手澤題後
提刑司勲景儒嘗以其先正尚書公手書十九
帖示其乃公之守成都時通洛中之家問也厚
𥿄細字勻圓滿幅行楷相宻淨無改竄讀之其
間雖與其家人語言然未嘗不以巳之治蜀求
宜于遠人及戒告其子使居官當務以淸愼端
㓗與人恭順爲意者世之人徒知公生平立朝
以風節修謹爲名臣且未知公於其閨門不以
私忘國不以下廢禮亦如是之至也賢人君子
修身治心正家以至于任天下之事豈有內外
大小之異耶其誠固以一矣某今見之於公也
景儒公之苐三子自㓜以孝友聞于人凡公之
寸簡尺札盡能收拾裒聚躬自綴緝褾爲大軸
此其尤完者也景儒謂某曰是不獨自愛以爲
歲時霜露之思蓋將傳諸後世子孫使之知前
人所爲一切不簡妄知信蹈之是無忘乃祖之
懿範矣因捧之愴恨良乆某遂借去展玩累日
乃曰昔袁彖懷其父集未始一日離於身孔休
源每見其親所冩書輒哀慟流涕景儒高行斯
人之徒歟其有開畫扇而追悼持遺劒而祭奠
者固未若景儒之所藏眞蹟燦然終身常在乎
其目矣於其將還謹題於後
　　　魯肅簡公尺牘題後
余過城因問魯肅簡公向時爲縣之遺蹟有言
演覺寺愛山亭之榜公親筆也因徃觀焉徘徊
其下凛然若在其左右歎息良乆顧慕不忍去
寺僧可吟復出公書凡六𥿄煙昏雨浥幾至腐
爛乃公去縣後與甘泉經邑眞琛二上人之手
書天禧𥘉仁宗爲皇太子公自秘書丞以右正
言召改戶部員外郎爲諭德仁宗旣卽位公遂
參預大政公生平以剛重㓗直聞天下故𬒳選
爲調護之職當時士論無不相慶以謂用人蓋
無誰可踰於公者今觀其字畫與其所以爲書
究其留意於舊故周旋委折諄諄訪問無一事
不至者噫誠忠厚惇實之正人端士也世何有
哉今夫人少相與從遊平居勢相若則嘗欲合
兩心以爲一交內于腹中一日趍所利僅爭頃
歩之差則闊視遠走亟徃先就之旣得乃反靣
不復相誰何狠驁恣肆軒然自以我正當如此
甚者交相詆毁或盡力排迮置死地嘗試㠯視
公彼何等人耶雖然彼二上人者能以道行取
重於公信亦非衮衮浮屠氏之徒耳因囑可吟
令完綴緘鐍之勿妄㠯示人㑹進士李宏隨計
入京可吟委之裝背褾軸俾稱其事宏歸携以
過余且求余䟦其後庶傳之永乆也無疑熈寧
九年丙辰七月癸酉洋州守居灙泉亭記
　　　八師經題後
佛書載地獄事謂與人間造罪業而死入此者
大小相較各以苦惱報無毫髮荖謬者具言所
以爲報之狀種種怪異初若不可信然徃徃呈
露以警動世俗是果然矣吾友直閣吕縉叔叙
八師經述陳氏子事蹟甚詳宻乃言其自見聞
也如此縉叔性堅正其語且不妄予遂得此本
持歸蜀願鏤板以傳布庶當世有乖矞暴戾務
爲不逞者雖曰巳幸免國刑迯天禍完皮革㠯
就死亦使其知幽隂之中法令悽楚慘雪不可
得而苟脫矣㠯恐懼故或能易心改行以自懴
首乃此經今人歸依之明效大驗也楞嚴道人
繼舒師善化人者人大信之可主此事付此經
　　白狻猊圖賛
　　　白狻猊圖蓬山太守安子野之見寄也
　　　子野言世傳此本甚古識者謂陸探微
　　　之筆郡有畫工善摸搭今試使爲此謾
　　　持去敢求評之余愛其凢用意處非尋
　　　常畫人之所能及此雖不逮前人而典
　　　刑在矣乃作賛以示子野至陽之精動
　　　而爲物豪健趫猛力不可屈伊惟狻猊
　　　質狀仡仡西海之中洲名聚窟厥生其
　　　間萬里中國請試言之大畧詞曰
肩凥抗衡鬛尾蓬勃口哆舌掉耳衝目突竄海
鈹蛟捎空碎鶻虎豹飮髓犀象嚥骨胇胃欝攂
不敢前捽忽時驚奔天出地没有皓然者來何
歲月陸生探微冩以奇筆筯緊肉怒常憂竊發
後人傳摹粗得髣髴有客好事遠以書逹掛之
高堂氣象崷崒毎至昏夜鬼神窸窣瞥然觀之
寒聳毛髮世有此類其勇莫越爲之賛云大愧
孱訥
　　覺濟大師眞賛(并序)
　　　成都府大慈寺有高行僧曰覺濟大師
　　　繼舒者以某年某月某日殁于其室其
　　　學人文照其弟子居逸等議葬之於彭
　　　州九隴縣選勝地而塔焉旣巳又繪其
　　　像於塔中而恭事之請于常所與徃來
　　　者文同爲眞賛同爲賛之其詞曰
有上品人學大雄氏了一切法到三摩地自領
秘囑震音西南化同毗耶現比優曇倡導演教
危歷四紀計所悟入屈忘其指在在處處瞻承
光聲歸如羣流望海以傾貴主欽依重侯諦仰
寵服恩名取卑天上乃數須盡示㓕浮提孰窮
其端住東院西丹景山前大乘寺側藏固遺燼
表崇高級是咨妙繪圖冩淸眞儀形則然不知
者神
　　恠石銘(并序)
　　　聶侯友仲立漢學制度宏侈爲二蜀之
　　　冠當時不知何所得巨石置講堂之後
　　　質狀恠偉勢若飛動昔孟氏僣竊苑囿
　　　所蓄者皆寧武軍節度使顧璘所進昶
　　　旣靣縳是物亦散落民間余在成都徃
　　　徃見於好事者園館凡自璘許來者一
　　　一皆具欵勒此非耳而其完厚瓌詭上
　　　下可愛雖到茂灌牛奇章號爲好事諒
　　　亦未嘗見此者也治平丙午秋余視羣
　　　進士試於此旦暮環繞其下歎惜之不
　　　足乃爲之銘其辭曰
廣漢學宮後有奇石磥砢一抱嶔崟九尺怒蜃
驤首狂龍轉脊拏空將飜壓地欲坼神乳溜腹
老苔漬額堅包勁膂潤吐活脉誇殺羽人詠窮
墨客敢告存護千古怪碧
　　盧𣏌傳題後
盧𣏌少時巳險矞無正行藉父奕淸名人不識
其醜爲號州刺史號有官豬三千𣏌因奏言豬
患民甚德宗爲徙沙苑𣏌復言彼亦陛下百姓
莫如食之便德宗喜曰𣏌守此而憂它宰相材
也乃賜豬貧民立召𣏌爲御史中丞遷大夫遂
以門下侍郎平章事異乎哉𣏌也士大夫立朝
能自以其才結上知而都貴位者於古幾耶蓋
常有所因于人然後可以脫塵泥而薄雲霄矣
彼因之者或未有以能厭於中雖非巳所願求
而它自欲以已爲其重行之至此尚冝逡廵顧
慮擇去就以避天下之大論一失之巳爲當時
所謂君子賢人者姗笑不存錄所服塗地矣自
昔帝王命相以夢以卜以自識其器業以得之
於左右正人端士以深知其乆負于海內之望
者旣審矣乃置之巖廊之上朝夕與之講議所
以安養元元之治動神幾宣靈謀崇固萬世大
業而共饗無疆之休烈乃當然爾今𣏌皆不然
獨以豬爲謀而遂至於宰制天下士民之命毁
國章貽主禍頺替壞爛顛覆狼藉如此豈上天
以時將溷亂擾攘不可支持而生𣏌與國俾造
此紛紛者耶無乃先以其兆示人謂𣏌體雖人
而行禽獸故使由畜産以進者耶何其本末輕
賤陋惡若此之甚也天意若曰𣏌狠躁穢衊類
豬故以豬發其身噫𣏌可賤矣然天之所以命
人而作監於其後者亦巳恠矣
　　　李兊尚書謚議
尚書恬簡和𥙿廉明敏給㓜而警悟有成人之
志壯且該洽中求士之選兩賛府事再涖邑政
居爲僚友之嚮服去得吏民之懷仰常致顯積
用傳淸議道才美者公常在焉慶曆中魚周詢
爲御史中丞好善樂義賞㧞賢俊乃獨表公求
以自副公居臺侃侃甚著風力事畧細故言存
大體上常納其中啓人不知其外迹㑹廣言路
尋當諫職遇有所發彊且不避屢詆重戚謂辱
於要位深排貴寺盡奪其寵勢當時衆論于今
在耳旣膺延閣之命頻委名藩之寄佩越印守
杭符建廣牙握孟節旋旟自鄧典憲在洛泊然
知止還政就第其有斷積訟止暴役活冤命辨
鬻獄公之在官常所從事行巳至是與人何愧
以壽而没世亦鮮儷易名之典禮具于國謹按
謚法曰履正志和曰莊公之居職乃心夙夜義
不勢屈名非訐取考合懿行宜與此對請謚公
曰莊謹議
　　　素靈宮醮詞
某年月日具官某今差某官賚香菓醪饌攝行
淸醮于大聖金闕眞元帝君某伏奉十月二十
一日赦書致祭者皇帝因星文謫見肆赦天下
蓋慮方宇之內物有不得其所而寃憤上激以
成茲變者夙夕警懼無或處寧以至避正殿撤
常膳而深自損抑寅畏天戒欽修聖德如此之
至也復命守臣於其境內神靈之所宅皆俾䖍
恪供事以道上如此孜孜之意庶期消伏災沴
以召休應帝君昔嘗顯章威靈偃禦元惡棲眞
秘奥光景如在某謹如皇帝詔㫖上薦圭潔伏
望下從人欲埀享精愿攘妖萃祉保衛方國某
無任䖍叩激切屏營之至頓首頓首謹詞
丹淵集卷二十一終
陳眉公先生訂正丹淵集卷二十二
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　記
　　　成都府玉局觀新建五符幢記
事有絓于荒忽茫昧之中繇曠古及下世無俗
書以傳凡智解狹􁝏不能究度至詆忌蔽人令
弗通思慮所該外物語者率謂狂矞罔誕非經
見乃用擯笑不講錄是皆蒙塞自淺豈寥然壹
盡大方之理者歟其有導神幾宣靈謀混淪焉
行于亡形以鎭養乎元元使怪厲不作消祓摧
殄不得横悍以肆其姦是術也凡王侯保土社
芘羣品當知嚮服而尊高之渠可嫚忽耶其所
謂蓋太上洞眞靈寳五老赤書云按元始至眞
肇探於太樸之先凝神火庭尋詳曲折煥譯妙
勢爲天奥寳告瑞發應秀映靈都神杖封固長
依跬息大道君玉帝諸眞懇請恭受反復難遴
傾倒切至始賜矜諭敇詣紫微居齋九旬後肯
付卑然猶戒禁勿得布下是天所貴重若此不
記從何刼運漏墜人世有聖研極鐫胎剖魄識
其倪緒取安諸隅廣㝢泰寧傳云東京完水壽
時正一道陵患魖魅恣雜闢人鬼使異行植幢
㟭山誓刻嚴毒自是判然幽明不殽至黄唐文
缺重瑑置昭慶道祠歲乆巋然頗剝爛幾泐無
所考宋五世天子英文明睿陞用賢畯命侍臣
趙公抃鎭蜀公致治未朞民物宜順暘潤孔時
川隰生楙𧖟饒糓登體腹温飫薔訛勃疫淪伏
不起冦兵弭消寂無纖譁頌公平循聲辭邕邕
公固以爲未然復訪悠遠安保方域俾無虞戾
之深計顯効休功件巳設施事可託神亦圖崇
修原掾陳汝玉學廣知博古公具前躬摹秘符
解鈲論辯公得且喜告下趣輯廼相玉局衍基
潔爲靈埸築垣繕宫就完種勝初伐石西山􁢹
地深窅材洪執鉅輓致殊力工徒愁嗟求策迷
所一昔暴洚涌發漂䃂下磵出道平夷遂可筏
行旣至正晝矞雲叢飛滃然下覆天光明麗景
氣晏恱晻藹高眞䬃若來况都人觀繞驚歎喜
蹈回頸望公祝若父母云護我等亭育撫燾心
精神虔祥報昭露明日授匠矩尺礱爲觚幹恭
肖神畫鑱勒其上科禁周具供所祈納大坤之
維永永蒙祐噫大霄妙章上靈秘篆何此羣兆
幸焉覯覿常爲投依以挹厥休千萬億年公惠
無冺一日公戒部吏文同使紀其事同謹再拜
撰辭以獻復類而爲詩以與蜀人使長言之無
窮其辭曰於未物前有氣混茫擴無端崖滉􁝏
汪洋中函神胞孕此威章靈鋩决分飄靑墮黄
布照大空流精發光乃時玉符獲于元皇自然
秘文盤葩屈芒支交歧聮蜿䊸結張皇執焉嘻
練于洞陽瑩煥九霄瑞應蔚彰書簡刻金煇燭
焜煌大陽靈洞俛仰是將惟時諸眞嘯命以蹡
詣皇咨觀祈必願償命入太空九光華房擴開
金扄動决靈囊戒勿下傳上館乃當何刼墜流
降奠五方完志未朝㓜獝肆狂虎冠道師得焉
其詳植石摹形大㟭之傍隂怪震驚掃㓕伏藏
後多歷年復治于唐迄今巍如鏤蹟劣亡治平
之君堯舜禹湯詔用趙公付之蜀疆公來民宜
齧暴呴尫太和熏烝百體具康肌燠贏𥜗腹果
衍糧境殄萑蒲獄朽桁楊沸舌頌公壽福熾昌
願公光華衮衣繡裳移蜀之爲天下以滂公聞
曰噫是志曷荒有及後人乃利也長或告眞文
本先圓蒼可圖營之福招禍禳流䕃西南𬒳頼
無央公喜趍爲日不暇遑牙譙西隅玉宇是望
髙宫翼如綵枅繪梁覆幢其間崪然百常先時
堪輿與公効祥水媵雲幪異孰爾量蜀人其承
永隔害殃公德之深萬世曷忘杪哉末兮峴碑
陜棠
　　　利州綿谷縣羊摸谷仙洞記
熈寧庚戌春余還朝過利州通判冦諲恭甫爲
余言近季按朝天驛人云去此七八里巖谷中
有神仙常出見洞口因徃觀之自龍洞閣具舟
西下過小峽有山嶤然崛起萬仞翠壁如削中
闢大門可五六丈時正晴日光下照有二童子
先出次有一人白衣皂巾曵杖垂長髯襟帶隨
風翩然徃來下視乆之左右數靑衣從行有物
若雞犬若虎若鹿者先後之又有執扇與繖者
隱隱若繪畫甚可愛人之長者裁尺餘舉止詳
緩如人行二十里許乃不見問其下居民云相
傳五代時土人有王姓者種山下盡室歛穫於
此因遣婦去求水婦汲還路有病僧創穢甚滿
身腥腐不可近輒前索飮婦惡之且懼未始見
弛檐走僧遽就噐飮殆半遂去婦不能易之隱
其事置水田上其家人無長少一來飮盡之婦
以故獨不霑口晩又俾婦致饟旣至其所得僧
飮餘水者盡飛入此洞婦旣不見但號哭奔走
嘂謼跳盪如狂人忽聞在洞中呼婦者婦仰應
不得去懊恨至死自後蕘童牧叟常慣見不以
爲異近年毎至天色開霽則出出必盡日就中
山間花木盛發時出尤屢冦乃取畫圖示予余
曰嚮嘗讀封禪記見祥符中利州路轉運使李
允元奏綿(谷縣/羊摸)谷內山洞中有神仙見自言嘗
徃見凡三數人或立或行衣裾皆有異光至日
暮方没蓋此地爾因求其圖之别本以歸壬子
秋余移守興元有新府從事賈君瑄自南榮訪
余於陵陽見圖屏上乃言其向官洋川時常與
太常博士陸丕考較進士於寧武亦聞之歸日
與丕詣洞下同立良乆其見果不妄指圖之澗
壑巒嶺谿谷磴道曲折出没一一盡如此俞侯
之彥座中遂卷圖去命工摹之且俾余次其事
列之圖上余爲記此九月二十三日記
　　　彭州胡氏三遇異人記
熈寧六年春余寓天彭成都承天僧敏行無演
在焉爲余言北城有胡氏者名釗字倚天國𥘉
時號爲高貲修積善行嘗奉事異僧四王羅漢
者置寺住之後有詔俾倚天赴闕將授以官倚
天不願仕辭之在京師出入起居與西還之期
王日日預言於其家巳而究驗盡合無少荖者
初倚天去彭在道中以至都下人徃徃見道人
𬒳破褐狀貌怪偉常在倚天左右忽問他有不
能見之者以語倚天倚天但笑而不答自知王
之於此隂護持之爾術士嘗言倚天壽不滿四
十倚天過華山謁希夷陳先生先生甚喜乆留
其居爲造藥一鼎使携歸餌之後教以度世延
年之法倚天旣歸如其訣行且乆其身枵然若
將翩翩隨風而起云鄕人異之一日有晨叩其
關者遣視之不見其人但以杖十七莖倚門而
去倚天收之卒不知其所以致之者自後胡氏
之門愈盛逮今累世矣倚天至七十八歲乃卒
余因與演詣其家觀其所謂杖與藥者杖非世
間所有之木色紺紫堅潤可愛藥大如彈丸赤
黄有光隱雜寳其中重若金玉余歎曰倚天人
不能知其所以然者隂行甚宻矣所以三異人
者常相與逄遇如此警動之倚天雖巳去世亦
自與斯人游風塵外爾豈俗士哉其孫靖爲進
士端厚淹粹爲鄕里所稱余因謂無演曰靖佳
士也於以見胡氏子孫承藉其祖之光靈慶嗣
綿綿無有窮極者巳無演曰然是可記也自余
來興元靖遣人千里致書且求記其事余爲記
之
　　　彭州張氏畫記
蜀自唐二帝西幸當時隨駕以畫待詔者皆奇
工故成都諸郡寺宇所存諸佛菩薩羅漢等像
之處雖天下能號爲古蹟多者盡無如此地所
有矣後歷二偽至國初其淵源未甚遠故稱繪
事之精者猶班班可見近世所習淺陋寂然不
聞其人此亡它蓋苟於所利而不自取重其所
爲之技爾獨天彭張氏能嗣守道人之學用筆
設色氣韻標置未嘗輙自奔放惟一謹於良法
不爲世俗之心所怵誠可尚也予寓彭累月居
甚閒暇日與承天僧敏行游凡出於張氏之手
者觀賞殆徧信乎他人之不能相與較其後先
矣敏行乃其俗裔也俊慧通博亦善於此聞予
嘉歎其父祖之所爲磨石請予道所以然熈寧
六年中秋日記
　　　成都府楞嚴院畫六祖記
僧惟中字慧雅本隷蓬州開元寺後遊成都不
復歸其鄕者凡四十年性孤㓗不妄與人合精
禪律之學善吟詩氣格淸謹其徒許之與可朋
相上下常呼之曰詩伯(可朋蜀僧/之能詩者)復通吾儒書
學者從質其義日滿座下羸形垢靣破衣敗屨
見者不知其中之所有能如是者俗年六十示
㓕於大慈之甘露道塲慶曆五年乙酉五月九
日也前時盡傾其槖中得八萬錢諉其所常徃
來者楞嚴道人繼舒曰我將去矣生平之餘止
此爾其爲我命奇工繪六祖像於爾院之釋迦
殿雖然用此𬒳唾罵我不敢辭矣且欲使來者
見是相知是心以是知見故能祓除諸妄而泯
相忘心我爲是功德之意也道人諾之㑹廣漢
劉允文有名於時遂召使圖其事采飾殊絕鋪
置有序叩問傳付宻義相屬一花五葉先後交
照信法苑之勝緣而畫評之善品者也予舊與
惟中討論五經大義甚重之畫此時予亦觀允
文下筆後十七年予自秘閣校理乞侍親得相
於臨卭郡道人使予記諸石嘉祐六年辛丑五
月十五日東園芳洲亭書
　　　靈夢記
興元府唐安寺戒壇院六臂大悲觀世音菩薩
者乃通判軍府事太子中舎盧洪徽之之夫人
長安縣君朱氏之所完飾也𥘉夫人自熈寧年
庚戌歳狀若娠者凡五年不得免夫人日夕恐
惧世所謂祈禳禱禬之事與夫但有可以爲􁇎
救之術者無少時不孜孜於此逮癸丑冬徽之
移官至自閬中一夕夫人忽夢遊一大寺經行
殿廊下見壞像偃於壁金彩晦剥手足損墮夫
人佇立嗟悼者乆之有叟皓然來旁謂夫人曰
此功德凡歷百千萬人所視其間未嘗有一人
肯爲修之者夫人對曰兒不幸累年姙子在胞
善惡殊未辨願欲莊嚴此像庶慿藉威力使早
得就蓐免茲憂惱可乎叟曰爾果如是自獲靈
報遂覺用言于徽之然但莫知其於何所而能
見也十二月余與徽之至寺爲懿德皇后忌因
過此院見舊塑一軀頺委于曲室余方召主者
譙責之徽之遽曰是若洪之室人向所夢之者
具道其一一徽之歸語其夫人夫人曰儻似是
矣遂來觀之曰果然也乃擇日移置前廡命工
如事澡祓垢坌𥙷綴諸缺更日未乆物物嚴備
相好圓滿百福端麗邦人競集圍繞讃歎後夜
夫人復夢叟持藥一匙付之曰可煑此飮遂如
其言裁下嗌良乆嘔出大小黑白者無筭溲血
如煤几數外驚窹流汗漬浹舉體窽然如弛重
壓翌日徽之亟詣余以喜告余曰固有之矣嘗
聞是大士者昔于無數恒河沙刼時在觀世音
如來所聞證妙法獲二殊勝上與十方諸佛同
慈力下與一切衆生同悲仰以無作妙力施諸
無畏觀其音聲下救諸苦自非誠􁃶堅固信嚮
深切詎能如此感格妙慧以取勝樂者耶以夫
人精意愿篤勤服佛事匪惟今日魔蟲妖惡欲
害於巳者卽時散㓕抑亦自此以徃當獲福德
智慧之吉祥者無疑矣噫彼世之昏頑庸戾心
生懈慢者來覩聖像得不起信心而反善道歟
自利利佗斯莫大之因緣耳徽之俾余次其事
刻石置之側熈寧八年歲次乙卯二月十五日
丁丑記
　　　捕魚圖記
王摩詰有捕魚圖其本在今劉寧州家寧州善
自畫又世爲顯官故多蓄古之名蹟嘗爲余言
此圖立意取景他人不能到於所藏中此最爲
絕出余毎念其品題之高但未得一見以厭所
聞長安崔伯憲得其摹本因借而熟視之大抵
以横素作巨軸盡其中皆水下宻雪爲深冬氣
象水中之物有曰島者二曰岸者一曰洲者又
一洲之外餘皆有樹樹之端挺蹇矯或羣或特
者十有五船之大小者有六其四比聮之架轆
轤者四􁌙而網者二船之上曰蓬棧篙楫缾盂
籠杓者十有七人凡二十而少二婦女一男子
之三轉軸者八持竿者三附火者一背而炊者
一側而汲者一倚而若窺者一執而若餉者一
釣而僂者一拖而揺者一然而用筆使墨窮精
極巧無一事可指以爲不當於是處亦奇工也
噫此傳爲者尚若此不知藏于寧州者其譎詭
佳妙又何如爾豳有郭煥者善搨冩余亦令爲
之郭之平畫有尺寸其可愛與余爲此尤盡其
所學其樹石則出於余之手也劉名繼勲爲左
藏庫使知寧州嘉祐丁酉二月十日新平官舎
記
丹淵集卷二十二終
陳眉公先生訂正丹淵集卷二十三
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　記
　　　梓州中江縣樂閑堂記
客有言於余曰天下郡縣之政其守令或謂有
難乎其力者氣俗狃狀好犯幾禁之使然乎何
獨常指其地而固名之也余曰不然是其謬泥
迂曲不逹其體而後獲此之論也夫民之所以
資而生者求將以自贍其欲其勢不能無動以
役其所任之智旣爾則情貌矯譎𥘉若不可知
其是非利害之形煥然常自兩立矣孰者或違
聖賢所正之道與國家所制之令者哉我凢以
其取聽於巳者以義而枉直之無濟以私所以
理斷矣郡縣有大小其事有煩約之異才者臨
之一術也雖民訟雜集吏書擁進其於區處但
財勞指顧耳曰難者何耶昧者不能故有人情
狡詭不可諭契要深濫不可辨之說是則天下
郡縣常容有不可調一之治者矣豈其然乎中
江爲梓之三萬戸縣生齒旣衆分地旣陿其爭
闘之辯侵越之訴畨巳遽作紛午交衍鞭之庭
而械之獄者亡虗日矣所决一未厭其願則號
冤唱屈奔走跳盪于勸農使前者絕復續焉士
大夫以無可柰何而適爲之令者何嘗不望名
而起畏茲有年矣河南廖君自福昌移治于此
聞之所以爲政之大氐也無急擊無緩縱棼以
櫛之結以觽之摩撫柔愿規厲陶突善端姦幾
觀聽而盡民自戒告無敢欺瀆曾未逾歳巳底
無事噫才者也君亦自顧如此宜順是以就燕
佚之高乃營聽事之西爲堂四百椽萃蓄經史
以朝夕訓育子弟爲園五十歩蒔植蘤木以時
節笑㑹賔友深虗曠潔雅若世外他日冩書畫
圖抵余使名而記之余因爲文道其所以爲是
之意復以其堂命之曰樂閑以君之政治之閑
而於此爲樂也君學精而才長貎温而氣嚴襟
矩風尚淹重宏遠如使其立行道之地發畜德
之府蹈切烈之途闘名聲之塲可量也哉簿書
之期㑹土木之興作於君末故也豈煩余之多
言乎治平元年五月日記
　　　梓州中江縣新堤記
縣爲江所環因名之其源蓋出于綿之龍安鹿
爬山𥘉若二帶其深財漸車至神泉始與諸谷
瀵水㑹爲一西至于羅江南至于陽平匯東南
復吞旁流廼浩漾爲洪波浮于縣之西郊歷坤
隅勢下頗壯猛南注折而東斗且閼遂㢋擊左
岸土毳善崩歲歲內蝕若刳以刃若掃以帚邑
人惴恐弗安厥居治平二年春河內廖君子孟
爲之令將解去尚訪遺敝及此卽行視歎曰是
將禍于後者失吾不爲地陂而民魚有日矣於
是料材課工趣之成期𥙷完墊漏塡築堅垍以
循㳂而推軋之其夏大雨澤潦屢集至此力不
勝廼逶迤(漢安/王諱)行復走故道積塡累塗隱爲金堤
望之岌然直偃横斷初民來觀萬首如蟻朋行
旅聚讙譟踊躍詠誦今德老穉一口且曰秦之
冰唐之兼瓊嘗以水利遺蜀民民至于今神祀
之今吾廖君殄水害於吾邑吾邑之人又將何
以報之哉謹當戒告子孫卽其地以祠世世不
敢忘也君聞之笑曰過矣此非所以盡吾之所
爲者曷足以云爾之德耶貢士賈汝奇等二百
人遝然進而言曰夫古之賢者凡是建立豈與
夫蒙其利者必固徼其所以見思者耶蓋仁惠
浹人其乆愈深雖欲巳之自不能矣竊謂君之
懿迹與古何愧當附之金石以信于萬年君又
笑曰過矣愚何敢當此願母言謹以謝諸君汝
奇等退以圖以書詣余求文其言具如此余受
之曰是可紀也廼爲論次其所以云隄凡大小
五其長共百三十七丈高一丈廣倍其高用人
三萬計日四十五隄旣成無有一人議之曰不
可者噫如君者賢令矣
　　　梓州永泰縣重建北橋記
上卽位之明年永㤗縣重建北橋旣成其令郭
君經與其佐史君潤辭有請于邑人文同曰經
潤辭不佞竊廩食於此伏自念終無以施短才
立異効鄕者議與斯民興是役以利其徃來此
前人憚勞畏譏乆而不克爲之者工今休矣問
諸左右約諸所以調用民實不艱其供而咸謂
其且當然者經潤辭輒不愧宜其文紀其上敢
以累執事庶因之以傳乎亡窮經潤辭幸矣同
曰唯唯二君之治端幹明以㓗便人謹巳聞之
長老舊無有也均繇賦平訴訟它人蓋亦有能
之者夫何足書是舉也同甞觀二君之爲乃有
志於行愛惠之深者勞躬率心旦夕歐勵暴外
風露曾不以懈勤王事恤民隱古之賢吏凡不
過此是可書爾二君雖不見屬同亦將件次休
績揭諸華表之末以視于後人况二君所以來
之意誠且愿耶謹不避譲爲之詞云維縣爲梓
之所領西上府治蓋百有三十里叢岡沓嶺圍
聚邑屋疆畛蹙陿號最險下然賔旅還過此焉
要隙大氐閬中淸化始寧符陽諸郡所仰二川
産殖繒錦枲紵荈茗刺繡鏤刻髹治之物與所
市易牛驘羊彘絲繭椒蜜之貨日夜旁午絡繹
它負羸揭抗蹄裂局如水上下故北出之道趾
踵相織近郭有澗自東迤西横匯曲决峭絕傾
㫁自昔經制有橋甚偉以利其渉逾五十祀至
和甲午夏潦浲溢遠谿逆譲噎滀不冩鐫豗隑
岸級礎崩納角楹翹虗羣版散墮日欹月䧟以
至大壓庸吏數易一不省問人擠溝馬還濘間
則有矣維汾陽君爲令之二年慈惠宣浹民實
信頼諸敝巳捄回力圖此因倡于衆曰是橋廢
圯爾所痌悼予其爾復謂予何者萬口一和令
謀我恊不煩令指願進諸辦材糧交委日謁就
事於是集斤鋸㑹錐鍤治木伐石均功授巧維
武昌軍適調此尉喜相厥役與令鳬藻昬旭臨
視犒饟豐美作息時節咸樂其用無少倦􁚇始
癸卯仲冬之丁未末訖甲辰孟春之壬子幠棧
杇堊一巳絕手觀其横虗亘遠妖矯虹截鉅載
鉤㩴攅扶瑣綰覺直如削堅鞏如鑄厓亷褥緻
阿榮跂竦湍瀬搪激無以泐其固風日掀暴無
以液其壯百數十年之利過莫知爾旣而行者
止居者起田野甿􁑗閭閧賈儈提引穉㓜扶翼
耆耋聮行散走環擁登降睨高窺深歎息欣喜
如是累日始肯罷靜爰有杖者倚柱而歌曰昔
政之鄙寢以毁兮今治之賢倐以全兮興事以
時罔齎咨兮取用有度胡恕怒兮無貲之仁濟
斯民兮不朽之利安此地兮同旣爲貳君委以
論譔以詳言之矣復取杖者之歌系于後刻石
道下以永行人之思治平元年二月一日記
　　　東橋記
縣旣宮於羣山其修隴楙麓逶迤曼衍分勢而
住爭㑹于左鯨偃鼇卧尾吻相屬谿溝澗谷蟠
綰破斷蓋荒源野溜瀵湧潨激夏浲秋潦相倚
爲暴故東郊之地少夷陸矣距市門百舉趾衢
道横裂岸土脆墮舊架短彴􁃠劣湫下歲累民
一再易登揺蹋漏過者歎愾如是不知凡幾百
年人無謀之北橋成之明日其令經尉潤辭又
相與議曰此旣爾舍彼謂何譬之像飾冠笄而
不顧其袂之壞衊豈威容哉材糗羡贏幸可并
就遂移工爲之廣陿四楹咄嗟以具無慮治木
百章礱石百磸覆瓦五千枚剖竹三百个役匠
四百指費曰三千刻無横歛無雪使而告罷矣
噫二君者孰爲其端然負此千室之邑耶發巳
之仁興民之利實亦盡其所職矣同復從而文
之以道建置之始曰經者字義府姓郭氏鄆人
曰潤辭者字堅叔姓史氏眉人曰同者字與可
姓文氏縣人
　　　成都府運判㕔讌思堂記
天下之事物常相與冝稱則文理順而制度得
或鉅細輕重一有未合率病之以爲不當然遂
起衆論矣區宇之大吾宋盡有之四指之極幅
員萬里旁裁直製界爲諸道其置使以轉運爲
名者常愼選注徃服其職底財賦察僚吏宣布
威惠顗假之柄其所與蓋巳重矣惟劒南西川
原壄演沃甿庶豐夥金繒紵絮天灑地發裝餽
日報舟浮輦走以給中府以贍諸塞號居大農
所調之半縣官倚之固以爲寳藪珍藏云其所
謂佐者旣非齪齪循絫歲月者之所能得其所
止亦當崇大閎顯與主者儀形無欹缺始云其
可矣今其所謂佐者之居舊嘗一切置之尋廢
旣復亦踐襲徃制囘曲庳狹不足以視淸曠講
燕休餘基蓊然蔽没蓬藋嚮所涖者未遑營之
職方員外郎霍侯以經行明修所赴冝頼將漕
之貳實以才擢旣至攷䆒內外靜煩省劇隱謬
革悛潜利宣章列城信畏俯伏觀望不煩告諭
自底恬肅惟是居處厭不如事思有以增易之
使夫文理制度一與事物相表襮矣龍圖閣直
學士趙公昔總外計其巳詳此今復杖節臨鎮
于是聞侯之議志與侯恊乃規斥其地墻爲一
圃集材於羡命工於隙合諸意慮授以程品築
隆址植巨厦曾不累月匠以成告危譙支空廣
廇延廕衡欄擁衛牎戶通㓗若翔而尚矯將蟠
而復振奇巒秀巘發遠思于其上鮮蘤珍木恱
眞賞于其下寛衺可以觴賔侣靖宻可以籌金
糓壯哉雄乎誠大邦之崇構而外臺之偉觀也
旣落之侯謂廣漢郡尉文同曰是乃昔之所可
指處今巳化爲佳境爾無石以載疑事之闕將
以屬子子其謂何同曰諾退自念昔韓退之爲
王南昌紀滕王閣柳子厚楊長沙叙戴氏常皆
部吏也同今奉侯命而記此職正冝矣其敢以
不敏辭乃次其畧刻置宇下以夸示永乆然慙
不文治平三年二月十五日記
　　　綿州通判㕔伐木堂記
巴西郡處二蜀之㑹人饒地腴賦貨繁茂官於
是者力勤于它應兩道使傳之出入領八邑民
居之利病二千石旣主辦于上事以熟至則爲
之商輕重决可否爲其丞者最繫一府之煩畧
繇體均勢平上下易交有從事可以持未便比
膝較語以相辨白研理之極得平而後去有椽
屬可以覆訴競議法律恬妥詳緩鋪述枉正不
用惴懾以盡意見丞才如彊明則攬衆說之是
以與厥長相名而行故無有不可外人之善議
官政者或齟齬踸踔高簡自用不以誠盡下則
庶務放紛所趍背盭以至民輸冤吏肆姦泪淢
龎緻廢亂條紀是則聽斷裁撥猶且未給又豈
暇更營館舎恱書史以偃取佐郡之樂者哉故
子駿來是州而得以爲伐木堂也聽事之東舊
有羡宇􁃠陋偪仄欎而不舒子駿至未幾而宿
積乆敝切理以解紛亂梳結內外次序居餘間
廼㯙匱篋出簡册以治素學顧此地謀高新之
㑹羣材溢山流積岸下移運掄擇以足其用增
引欹裂改貿陳蠧凡成屋大小共若干楹軒牎
虗明几案新潔視公事巳此焉旦暮子駿治易
有聞當世不以其能自爲夸高尚取詩人以道
德相切正之義榜名其楣朋友故舊有來過者
必引納於是講䆒不倦廼知子駿非但如衆人
者築觀宇設亭榭以侈巳之燕逸蓋將於此窮
爻考辭磨瀝心髓以㑹三聖人之意爾堂成明
年俾同爲之記子駿姓鮮于氏名侁閬中人著
易斷
　　　彭州永昌縣治巳堂記
常人患負巳之所有而不能自增廣之猶田焉
雖美沃腴墳殖蒔蕃猥然弗時芟薅亦巳見其
報之㓕裂如也其有紃鈆故高懼忽墊墮務以
不足耻其躬營營焉日求所以勝于心淬愈堅
而礪愈銛者非賢者誰其能之狄道李子忠性
明徹而才果利厥聲鏗然憺于縉紳崇卿巨侯
交啓薦辟今尚令于永昌也其處之譬倕之視
桮圈而丁之睨㹠莬豈假施其功而肆其力欤
旣至未幾乃構堂于其所居之西北隅闢二室
敞一軒曰蒙曰晦曰黙總而名之曰治巳脩筠
珍幹羅立環擁寒溜衮衮渠行沼滀茂樾淸嚮
旦夕滿坐子忠公事旣休卽來其間其所以題
之曰治巳者有㫖夫楊雄曰治巳以仲尼曾參
曰夫子之道忠恕而巳矣子忠其尚以我之所
得者爲未厭將酣飮而飽飫乎旣蒙且晦而又
黙於此期深探而極取之乎噫內以忠而盡乎
心外以恕而接乎物如是豈獨行於世而無所
悔也愚將見其騰于天而没于淵横軼于四海
之外孰有一議而缺於巳者耶子忠之賢七十
子之徒也見屬記之觕爲道此熈寧二年十一
月十五日記
　　　武信杜氏南園記
慶曆中武信始奉詔立學郡人杜氏方將教其
子航乃合其州邑士人之議聞府具書召予領
其事予旣至暇日多游息于杜氏城南園亭當
是時其處所始經度編列排置未若完具然巳
見其氣象雄侈縱衡高􁃠次第甚設私自念在
蜀土田險陿民屋䌓㑹得平地若頃許愛惜摩
撫分溝裂畦種種蒔植于其間冀四時孕利出
没相屬號爲中人生涯者百二三爾是能捐倚
城腴田萬金爲游觀燕佚之所將誰肯然耶杜
氏嘗亦指而謂予曰有一子其材性以嗜學家
亦幸歲入有羡可卒就其業後時欲於此飾賔
館於此敞書室於此開讌堂於此闢射圃使四
方名人聞士或至卽舎此相與朝夕講肄評議
將贍給之無厭或異日渠能挾藝業取科級歸
以㑹郡官鄕人嘉辰令節于是爲一日之娛以
榮其私此區區也予心尚之後予從官關中相
去逮十年其子果登嘉祐二年進士客凢有至
自武信者語次杜氏園亭必曰夥是甲蜀矣岑
蔚幽邃明露宣豁有取必得心適意㑹實佳境
也復見府中羣公燕集之詠大誇花木之麗池
觀之美予旣恨不能再至周覽勝絕且曰夫世
人欲治一物計一事求所以卒償其志願者未
始不齟齬而難合也多矣大抵患力有所不足
而不克成或至有可成而患不能乆見以如其
所素望若杜氏之爲此也可謂兼得之矣始也
教其子以儒術吏事求應有司之合法今巳見
其一上入等而再官有名矣始也披刜荆莽輦
朽削薉以裁築基級今巳見其巍軒夏宇華
而明煥矣始也折本而種擇技而附今巳見華
曄曄而實纍纍矣始也瘞萌於町扶孽於徑今
巳見蕭然爲長林而竦然爲高株矣杜氏復未
老輕速强徤家事一切委其季不間日爲其子
營飭所以延候賔友之事於此始也雖役智慮
而勞指畫今巳見其外足自慰而中無所歉矣
予故曰杜氏之爲此也可謂兼得之矣㑹其子
用薦者得令綿之龍安躬來求記爲道其所以
然
　　　衆㑹鎭南橋記
士志於學而底其道之深也凡所錯事於理莫
不順而於物未嘗有以不合相蓋正性以復渾
融粹熟經營指顧一繇於仁義耳中山鮮于端
夫淹茂而好善正重而有謀方朝廷𥘉有枹罕
之地端夫首以才選貳其治虜嘗薄城欲肆其
醜者甚力端夫先身麾士衆乘陴分制禦具隨
迮之虜度不可角遁去巳而正總守事勢益專
諸羗畏攝不敢動創心羣疑釋然而安兠零不
舉渠荅不設致諸其隣仰首取法是功業者最
焯焯矣大旣處之若無事惟其小者顧咄嗟而
有所不冝耶坐累家居杅杅然不自廢猶視其
所以當爲者爲之衆㑹鎭端夫别集在焉南出
有道素號湫底甌窪不夷病諸徃來歲乆矣無
能慮者時或積雨綿日赤埴散潰傾膠覆鬻骭
没股䧟噎鬲不吐釀爲汙塗端夫昔巳深惻治
且未暇殆今視之猶爾議將橋焉其季師臯聞
而說之願亦輸其家貲以佐厥役架材通溝琢
石𥙷道長袤高廣完好堅直回流變壤坦若無
礙閭里耄倪過者歌德端夫以書聞余求紀歲
月余愛端夫好學而信道以資其長才自從宦
四方有惠利於乆者莫不先之天子亦知其可
用屢𬒳旌典委以疆場之任洮西大効世實知
之矣竊嘗揆其美志其所以方厭然者必將犁
結囉之田奴耶律之種乃事始止耳豈茲瑣瑣
可盡端夫之所爲哉故書此示其里人俾勿壞
蘄後世有以原其所先
丹淵集卷二十三終
陳眉公先生訂正丹淵集卷二十四
　　　　宋　蜀　文　同與可撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　記
　　　靜難軍靈峯寺新閣記
嘉祐元年同佐靜難幕是時邊警不動歲穀屢
熟居惟奉詔書謹約束之外無一事可領但攜
引僚友窮高遠探古舊發爲詠歌以度閑日紫
微山靈峰寺者凡出必造焉寺居城中據山之
險有閣北嚮下臨闤闠官居民宇池園觀榭閭
市喧合坊陌斜委平坐俯矚無不盡在外之高
原大野環擁趨集周之城隍漢之壁壘唐之丘
壠凄凉毀落咸㑹目下當時猶恨其主者用智
未深不能飛楹走櫩直跨嶄絕若是則左九嵕
右崆峒不起席上皆得髣髴毎一來此雖曛黒
尚不忍去自𬒳召供職秘館或佳辰令節未甞
不懷念向時相從於是之樂五年冬奉使歸蜀
以故復至此郡授館之後接賔客奉燕飮日日
不暇巳復遽去卒不能一到此寺但徃來馬上
據鞍仰首憶前事感故迹而巳時太守都官郎
中解公指之而謂同曰是昔君侯之所常遊者
惜其未甚顯快不稱其地今將授以䂓制而改
新之君侯宜以文紀其上他人不知詳矣同曰
是素所喜命安敢辭六年四月公以書來謂同
閣巳成磨石乆矣將受代須得記乃幸同把書
東望注想良乆心與境絶莫得名狀竊謂公之
淸修雅潔凡有建置蓋出俗外爲是閣也必能
瓌宏偉壯卓立特出蹲蟠高虚埶力走動東泉
之幽曠南園之邃密西莊之冶麗北湖之淸勝
宜然四面低色飮氣伏不肖於其下矣同繫官
在遠不能陪賔從之末與公燕賞使遠近景物
後來所得者無由採摭以就鄙詞之壯觀聊執
筆以應前日之命儻後㠯幸見尚遺略者期爲
公以他文補之五月初一日記
　　　卭州鳳凰山新禪院記
臨卭郡西北皆大山所叢衍迤旁薄深蟠遠走
直注大渡限迾蠻詔欝如雲煙涌如波濤晴光
隂嵐明昧一屬其間孤峯崒然傑立豪峙首領
臨惜此伽藍遂入民籍乃以狀聞于大帥端明
殿學士宋公祁願㠯本郡白鶴山中谿禪師淳
用主之公隆法嚮善樂受乃請盡舉其地以卑
於師師梵行高特有聲南土持大法眼回矚鄕
社迅機敏語導接無倦拂蒙去蔀領㑹者衆受
山之日遠近白黒咸此赴助景氣明霽嵓谷軒
豁若有神物踴躍衞䕶螺皷之㑹遂不虚日禪
悅法樂皆自滿慰方便之化城解脫之道塲於
是乎在師以余昔從事此郡甞歷覽勝境今復
倅州事具曉本末謂記此者莫余之詳署狀丐
辭所懇精至因語之曰道以人存地由法盛增
福持慧圖爲永傳師固巳知之矣余何暇􁵁􁵁
哉其或叙山之靈勝述累世傳山之人紀師爲
第一代住持此畧備矣嘉祐六年五月十五日
記
　　　茂州汶川縣勝因院記
繇玉壘南下過笮迤西循皂江左折越大平渡
行深入曲無慮六十里至茂之汶川有地曰柘
平羣山却立大陸𥘉露畦麻㽪稻杳遠空濶披
壖帶麓壤土鮮潤景物瓌麗人物純篤就其佳
處有院曰羅漢昔有頭陁德欽戒操甚嚴歲臘
居乆其徒委散是身獨在常懼其所將底墮落
願擇高行屬㠯香火得永康軍大中祥符寺僧
義海者付之至惟簡師凡五世也惟簡性顓潔
所趣端慎守僧律作佛事癯形晦面不避風雨
遠近四衆咸宗仰之旣至此地乃圖崇飾伐木
䥴崖大輯材礎構廣厦設尊像儲秘典納淨侶
凡所欲有一一完具殆逾一紀功力方絕以名
上列乃錫金號庭堂虛敞檐宇飄動丹明碧照
繢繡嵓谷誠歸嚮之福地而莊嚴之道塲也惟
簡余之邑人遠來求紀其事間甞謂余曰靑城
諸峯惟大􁨉最爲高厚然丈人上淸之望者乃
世俗之所能見爾如吾所居正向其面脉絡表
裏披歛出沒澗壑鈎蔓巒嶺屈折高林巨樾巍
崗險頂晨霞夕靄染漬輝耀湍瀑淙激禽䖝啼
響一日萬狀無有窮極嵬服傾耳不知厭倦此
方外淸絕之境世間奇偉之觀而惟簡輙擅有
之山林之人所獲多矣安得君之車馬一至其
地㠯幸吾言之不誣余聽其說衮衮令人喜聞
囬視此身若處泥穽何時濯洗以從師傲兀於
其間哉因命筆綴次其事使歸瑑諸嵓石遂以
爲記云熈寧二年十月十五日記
　　　成都府學射山新修祠宇記
龍圖閣直學士趙公治平二年夏四月𬒳詔守
蜀明年春三月上巳來遊學射山主民樂也故
事有張栢子者甞居此學道以是日得帝詔駕
赤文於菟籋雲衢羾天關以去後凡其時兩蜀
之人如以戒令約不赴而有所誅責者奔走㑹
其上詣通眞觀禱其神從道士受秘籙以歸一
年禍福率指此日惰與恭之所招致也自昔語
如此人益起信逮今遠近以期而致者愈無鞅
數成都燕集用一春爲常三日不修巳云遠甚
然各有定處惟此山之㑹最極盛太守與其屬
候城㠯出鍾皷旗斾綿三十里無少缺都人士
女𬒳珠貝服繒錦藻繢嵓麓映照原野浩如翻
江曄如凝霞上下立列窮極繁麗徜徉徙倚直
暮而入公旣至喜遊人之遝然復愛其地距城
不一舍而孤嶺橫出夷陸景氣殊曠絕但謂宫
室獨與物不比稱明日召知縣事李君弼賢語
之曰此隷治下載譜籍寔號勝處而模矩制量
諸不如所說柰何議者其咎將付之于守宰歟
予與君其欲對人不愧中在謀其完矣遂授之
宜所㠯當然者君曰公所命弼賢能爲之乃調
匠度材悉以良法不煩公不傷私未逾時而巳
云事畢矣爲三淸殿爲張先生祠堂爲道宫齋
館爲燕宇便室與凡所以可爲之屋者一一無
不有亡慮三十楹開咍延連輝顯華　兀干雲
際動干林表誠樓眞之秘夏而合宴之佳觀也
自是日有來者嗟頌顧矚聚吻而談曰此地不
知化爲榛墟者凡幾年一日爲賢者所經慮芟
舊而掲新之詎偶然耶豈神靈所居不可廢待
其人而後俾興之耶不然何歷歲滋乆而無一
有所問者耶蓋屬之於我公也盍延其傳以附
地志公因使同文之爲紀其觕四年正月初五
日記
　　　衢州龍丘縣重脩徐偃王廟記
惟天之性人以仁其端本完重植深而培固凡
所以設于事爲顛沛反復非㠯衆𬒳利則未甞
以妄施或罹遇不幸至委國動民猶不俾一命
自我以死而獨㠯身負之者旣沒其精魂更億
萬年亦不冺然與膚駭漫潰隨土壤化去必將
憑依其地吐發靈氣關隂陽主水旱導宣天心
以蒙福于一方有人焉偃王是巳衢州龍丘縣
有王廟退之甞爲之碑言王事至悉此不復書
自唐元和時其裔孫放爲州刺史卽其居侈大
之今數百祀不知凡幾易至此近歲凶沴忽作
他走蔑效遠近赴嚮必以王得鮐背雅齒拜列
庭下祝語未旣祥報巳集田甿野婦歲飫稔食
不信殣殍泰然自處蓋甞語王以爲一天云而
棟宇墻級乆廢不治騫摧陊爛貌衞蒙没失於
靖密與事不對進士毛維周等視此懼悼咸謂
非稱循不脩餙民恭以惰誠薄禮觕積嫚王饗
乃相與具材選工改化舊制天落地湧內外輝
潔民之心由是益䖍而王之威神愈爲崇嚴矣
維周因龍圖閣直學士趙公抃遠來匄文刻㠯
示後同不能免因爲紀其大畧又繫以辭使祀
者歌之以答王之休烈其辭曰
穆旣不道兮王爲民而遠驅國覆身殞兮其靈
徘徊而游於吾衢王之去此兮歲凡㑹其幾元
名與日新兮怳然若王之常存惟皇之生元元
兮獨厚王其㠯仁死不俾磨兮顓以福尸于斯
民皇命王之甚重兮王亦報以其職水以之暘
兮旱以之澤民𬒳札毒兮王心以惻烖害攘却
兮休嘉翕習牲醳兮醇醲肴蔌兮潔豐歛羣誠
兮端莊外與物稱兮進于王堂奉祀以時兮王
德敢忘王其安此兮天地與長
　　　嘉州平羗縣新脩夫子廟記
頊川道士李有慶過卭訪余謂余曰漢嘉屬邑
曰平羗者其令尉相與增脩夫子廟成欲君侯
之文以紀歲月且未敢使有慶候君侯可否應
之曰予何者敢當此雖然二君與余無一日之
舊不以屬他人而獨見諉於余意特厚或辭焉
缺其望矣但(未/䏻)知其所以廢起之由爲此復何
讓道士曰聞之其先有屋數椽惟春秋二丁其
令始一過其闑爲行釋奠禮者旣出乃闔戸不
復顧風掲雨灌虺䑕鐫潰液爛頽壓墟落如也
　嘉祐元年令始平馮君玠創殿一區塑夫子
像圖十哲於壁後晏君升卿用安靜掾薦者治
此景君思誼以才侯子試吏爲之佐二君幹敏
而文智參謀同臬地繩基復圖補完縣之秀民
吕甄等趨善向敎就集厥事願進材用交章委
䓢起五年季冬之甲子訖六年仲春之癸亥不
費公不暴私凡若干楹內外悉具虛敞深靖崇
􁃠有制蜚移連連巍譙鶱鶱藏爼豆儲典籍召
良師延美士於是邑人之佳子弟抱書楚楚來
立門下願隷業于其間者二君咸與之進勸敎
不倦其大抵如此余曰是能爾耶賢哉其爲也
今夫仕進者不自計其中之所有而所治才𥚹
辟則嗟悔怨懟一切放堕不事事或倚上官視
聽不相及恣用貪狼推剝其下以厭巳之欲是
此等天下常不少矣今二君所涖之邑在蜀無
與較其小而能先務敎本以篤其俗使詩書禮
樂之術日薰染其耳目是知爲政之大端也簿
書期㑹之末略解事者皆能之豈足爲二君美
哉道士待余文持去故述其所言然甚略是年
五月十日記
　　　卭州永福院新修桂華閣記
唐紐絕五代易璽爲旦暮建知祥將蜀幸中原
紛潰遂反側不脩職貢輙竊號井底旣苟且上
下日驚恐延死命豈復議興黌舍訓厲賢俊雖
秀頴布列亦自然樸縵無理致暗翳昏蔀坤文
乃落眞主出羣僞纍首闕下四海一治風敎宣
浹字育涵煦刮濯鐫鏤章聖朝典禮大具陛下
御世光耀益烈卭爲要州地物繁縟俚師陋士
亦備文采章逢彬蔚實愈他郡天禧初計君用
章始繇鄕書奏賦高第是後累詔翩翩繼起至
嘉祐某年凡得若干人永安浮圖遵古好從吾
人遊嚮學樂善因建大閣飾素壁咸冩厥象罔
不惟肖榜甲相序簮笏聮映端儼矜肅若集朝
㑹郡人仰止悉自規敕曰子曰弟勉䇿晞慕上
人此舉爲勸實愽余意迺後來不可禦梓匠增
制繢工肆巧常願與上人從事上人宜勿用廣
多爲厭壬寅六月十日記
　　　自然水石記
陵陽守居負山悉石西尤砌層崖餘地丈許平
夷可屋因植四楹面午橫楣闢幽軒正對大林
高株缺間視遠峰若畫工引淡墨作巒嶺嶷嶷
時與煙雲相蔽虧愛此有佳趣復靜密公事少
休卽至宴坐伏息日計數取多乃去外俗不得
知旁頺巨礓如瘤宜鑱刻遂磨治將紀建置歲
月沃水盪拭見􁇠理若髮狀傾灘平波瀰漫骫
迤複疊先後倫次窪淵聳浪左右役目自非天
冩神摹人巧孰能爲是必由融結固巳有堅包
厚藏待子始發章物蓋顯晦信在時人理疑亦
然苟逹此與知命何遠雖爾旣有形必復壞倘
後人加䕶則傳乆未易泐因書側示方來期與
子志壹所尚且俾爲仁壽異聞

丹淵集卷二十四終
陳眉公先生訂正丹淵集卷二十五
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　序
　　　御賜飛白書序
仁宗皇帝飛白書乃聖人不可窮之大藝而無
所儗之絶學者也法傳之於天義授之於神淵
情睿思下寓毫墨揮灑變動函負藏畜齊隂陽
之功合造化之巧冝乎世人莫得窺其至精極
妙之端涯者巳若夫皇居奥瑑貴室珎刻有容
摹肖時亦飄墮其能於此以幸而獲之者自將
别爲秘衷盡略他玩流卑後嗣傳于無極而况
密繇嚴從躬𬒳寵錫將宜何如以奉其休榮者
哉嘉祐七年冬十二月戊申帝召侍臣二十有
八人觀書于龍圖天章閣又幸寶文閣是日上
親御寶跗縱冩華楮貂璫遞薦簮笏環視雲飛
霧散之狀龍蟠鳳矯之勢震聳驚眩流動衆目
旣而遂命以書分賜左右太子賔客掌公禹錫
時預此集乃蒙帝子之殊渥焉懷歸有光展對
猶濕觀其點分璽角下壓秦寶畫立圭植高掩
周瑞仰惟祥符之書氏陽之詔始可相與配其
瓌麗而並其崇嚴者歟熈寧五年十月其孫文
紀爲陵州貴平縣令襲衍複櫝載以臨治願將
刋鏤布示于遠謀奉堅琰留寘佛廟見求短引
以著其下懿哉侈君之賜揚祖之美乃文紀爲
人臣子之道於是乎至矣故爲題此初八日謹
序
　　　拈古頌序
甚哉物之勝于人也乆矣萬利舞于前其心未
甞不艶然願得悉厭於已者所欲一動厥本遂
失而不可求旣爾將何䕶持而復能固之者邪
彼根種鈍下迷謬惽塞入類旣淺餘習未斷者
故不足與道此嗟夫世之衒智巧挾姦妄假名
敎冐資級養巳謂無輩視衆若不覿者尚亦睢
盰惘敞不自省覺其神巳爲有力者奪去淪虚
浮空餘止腐殻猶務以氣自侈變改形狀標立
高遠誇穉庸惑殊未知一息絕纊百骸附紟則
隨業散墮灑隷羣趣沈幽沒冥無可洗脫柰何
日日戴此重障了不明悟此尤爲最可憐者也
嗚呼幻美溺人之深也如此其有能于其中視
之謂非巳之常所能有故不仞其毒若水之不
能濡膏之不能塗者間有人焉資政殿大學士
趙公以台鼎之重再尹於蜀蜀之人三十年中
凡五見公矣求公之迹終未能得或曰公之位
旣愈高而其色若愈下謙靜恬懿無一易徳者
何耶曰是亡他也脩眞逹元總了妄法物有不
能勝之者矣所以常㨿三旌之榮饗萬鍾之厚
固如飄風値劒暫有一吷彼又豈能轉之如俳
兒顐娼執綸曵　俛仰顛側諠詉伏罷一由於
他人所役邪公旣以無事爲治其下亦各以無
事安其職化旣成矣因萃㑹古人禪門語錄之
深隱者拈而頌之凡百篇掲月昏衢擊霆奥􁢹
瞽者瞶者悉使覺知仁人之言所利信博一得
永得公之志歟嘉祐紀禪師出入公之門下香
山如滿從白傅之遊圭峯宗密接裴相之論得
公所迹願布行之冩鏤云初屬予爲序因爲道
公之髣髴云時熈寧七年甲寅五月戊子日謹
序
　　　射中金錢序
學以正治心心以明養神神以玅應物是三者
常相爲用然後始能就乎可致之事蓋發乎其
內而不失其成于外者繇素具此爾古之君子
於射事尤所重擇侯選士莫不先之豈非謂其
善知夫此理者歟提刑度支張公文章政事之
外弓矢之學號爲精絶求之縉紳實鮮其類近
甞以金錢置之畫帖之上以壓其的用明其中
之審與僚友競勝約先取以爲樂公徐立諦視
一發而遂獲之正投其虚鏃若手貫坐客歛色
相拱而顧左右驚聳都人歎詫皆曰昔人以楊
葉衒巳㦸支伏衆者旣大且近何足夸侈(較公/之善)
彼有餘拙公因作詩以志其事大尹而下咸屬
和焉馳寄於同使序其略同曰世常謂夫射而
能居所中之多者豈天性之本然在乎習之之
乆而後能也如志不自懈日事於其中無賢不
肖者一皆底乎其善矣豈他術耶噫非也是不
知夫所謂三者常相爲用之理也彼知之者則
不然取於精微付之於手指之間省度而釋惟
意所在未有不如其所欲者矣齊工之于削輪
郢匠之于斵堊與公之於今日之事其道一也
彼習之之乆而能之者末矣哉熈寧六年正月
甲子謹序
　　　種柳詩序
樂蟠地切邊其土燥澀磽㯺雖春陽震憤剖發
以導仁氣亦踈散不演潤凡草樹託殖生意結
結無人許長大柯幹局然皮葉磔然抱節起癭
不中材用豈和理近戎落不霑浹抑西北性慘
洌舄鹵與中州相絕至是耶楊君灝巨川爲令
之明年暇日乘高窺臨笑此童秃曰宜物之術
人常與天地相比儗寧有施力顓致不可歟遂
種柳殆千根表絡諸道旣自指閱各任其地闌
迾灌浸期以必活生脉通定一無殭者春條森
森夏隂團團禽弄蜩喝薈翳蕃茂於是彼人乃
能識榮落以記時節行者得休䕃無懼暍乏爾
變此川谷一若關鋪巨川爲政之大抵也乃作
三詩記其事且欲俾後人相增成和者連章以
至大軸巨川携入都下示余属以序予曰事有
利於用求成於本無或不謂爲難旣成而嗣守
之能不毁乃難矣蓋人皆喜善自巳出若名于
他則萬計沮礙無少假貸者十常八九今巨川
營此亦巳勤矣來者能爲撫摩而不樵薪之是
亦賢君子之所爲也詩將刻石於縣故余因以
告後人云嘉祐庚子人日安靜文同序
　　　賞梅唱和詩序
蜀之梅與海棠在衆蘤中最爲高第他雖號有
處殊瑣陋孱瘠苦不可與爲類者然海棠用冶
麗妖冨偏擅民家取悅羣目無所遴擇梅獨以
靜艶寒香占深林出幽境當萬木未競華侈之
時寥然孤芳閑澹簡潔重爲恬爽淸曠之士之
所矜賞故其苐又自高也成都鈐轄東衙園有
素芳亭亭下有梅因名之慶曆中四方館使太
原王公䕶兵此邦是花正穠盛公命府尹程公
而下七人飮亭上第賦詩道其美石刻存焉後
二十年太原公之子道恭醇之用閤門使繼領
此職其花依然尚如當時之繁醇之復㑹其帥
龍圖趙公抃閱道運使史館榮公諲仲思同僚
左藏武侯永孚及之運判職方霍侯交敦誠於
此讌集而又詩之語精意新聮照牙映落墨未
燥衆吻爭習他日醇之錄以示同俾載厥事同
曰異乎哉彼梅者生于深嵓邃谷之中又居西
南絕遠辟陋之國幸一得其所託遂爲王公大
人所愛惜而詠歌之以傳乎無窮信夫天之生
物滿盈于地中者徒芸芸耳豈能令之各善効
其所負以取貴於一時耶蓋須待人而然後其
名始有所成矣噫果如是則成之之力其勝愈
於生之者耶一人之功殆高兹天耶同甞於此
爲識者議之因序賞梅唱和詩故復云
　　　樗蒲格序
李習之有五木經余常愛其叙所以爲樗蒲之
用者始未皆具然其戯最古世之人罕有能作
之者故曰木曰馬曰關曰矢之類雕鏤彩飾短
長鉅細曾莫識其制度矣忠牧夏公守豳暇日
出其家所藏先帝之賜者爲其僚屬講而行之
於是盡曉習之之說也如此獨所異者盧白雉
犢開塞塔秃撅梟之外復加進退二采蓋使其
投無一或虛者焉又以秃爲黑以梟爲雞者疑
語近爾按馬融張華皆云老子入胡爲此戯楚
辭有呼白之語周史載擲盧之事臧質劉毅何
尚之高光宗之徒皆以是而立善名也乃知士
君子者亦無害留意于此彼王或王洪之墨黷
鮑泉蕭望之泥嗜掠惡取禍固宜所鄙焉嘉祐
二年丁酉仲冬月十有三日新平官舍序
　　　費先生詩集序
嘉祐癸卯春東平先生以古律五七言詩共六
帙因其甥朱景副書爲示且屬余以序置其首
余熟讀者累日甚愛之余居常敢言唐人風調
渉五代衰季巳淪委而不振及見先生之所爲
信遺音餘響乆浮大空至治世而復下今又軋
然發于先生之筆舌爾按先生閬中人少舉進
士自勝冠走四方游名公鉅卿之門命旣不偶
退返林壑盡諱其他能而一從事于此凡四十
年探深摘幽愈老益工大抵氣和平而意精新
使人嗜之而不厭也近世文士以篇什自名者
甚衆如使先生之言雜行于其中彼將左右顧
楫相推以爲先余恐先生得所(濮上/諱)者固多傲然
而獨居其前矣是可傳布於天下也
　　　郭令送行詩序
汾陽郭君以成都府節度推官治永㤗旣二年
凡內外職事官得以言舉善於爲政者共若干
人以狀穪其治其將代也凡遠近士大夫喜以
文章道人之美者共若干人以詩贈其行大抵
君之爲令之術以廉以恕以不自懈以終始之
若一也故吏不得肆其暴而民皆曰是未甞擾
於我者如是安得穪其治者不交章而贈其行
者不累篇耶其詩君次第爲一編持以示余俾
余題其首將布之余爲之云云
丹淵集卷二十五終
陳眉公先生訂正丹淵集卷二十六
　　　　宋　蜀　文　同與可撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　序
　　　送趙大資再任成都府詩序
上五年秋七月丞相以成都守臣當更其所以
宜徃者名氏陳于上前曰是其職序才業皆可
以穪其任惟上之所擇者上凝神乆之且曰今
海內之蕃域號爲至重者舉莫若吾之全蜀壤
土衍沃民俗豐夥外之則八國種落頼之以綏
輯內之則四道郡邑倚之以康靖得人而重固
異他所須智略沈辯威惠肅給厭輿論之所與
慰遐氓之所欲者始爲其人矣我有耆哲宛在
東土是甞屢以仁愛明恕撫吾西南之民其民
懷服其信厚逮今未聞有輙敢一日忘去者此
將煩之再涖于彼其謂徃制無或循襲丞相奏
被上旨乃曰聖慮所及度越常議選委良帥以
遺井絡遠人蒙慶不勝至幸於是以資政殿大
學士召公於營丘大斾過國詔趣見上衆悉謂
公輔臣必以遠解旣對便坐獨奉天語雍容啓
問移漏累刻惟以願得亟裝出都門并驛臨治
以副上之所以待下之意訖不以私請自免以
圖便安遂行上褒嘉之馳使勞諭眷委之厚無
與爲較先是公二紀之中四臨於蜀蜀人旣聞
公來男謼於道女讙於竈皆曰我之匙筯安於
食而枕笌樂於寢者不圖今日復因於我公矣
公旣至簡條目去苛暴刷滌梗垢磨盪昏瞀羣
疑革而冰消大擾息而波澄未逾月而梁岷之
下晏然巳爲樂國矣同昔者甞聞之於公曰夫
感物患乎有心有心則接于物也泥而不愽臨
理貴乎無欲無欲則燭於理也明而不闇泯諸
妄慮照以正見則天下之治安有所謂齟齬而
難致者哉蓋公素事於此以爲身術故入居嵓
廟出殿巨屏曾不以內外曰輕重而一以於其
所無事者爲政治之本凡取知于君而獲愛於
民者其將繇此者歟同常欲有所論譔以紀公
之休懿㑹赴官興元道出門下公因授以送行
詩一篇俾同爲之序同乃述上之所以復用公
於蜀與公之所以得蜀人之歡心者題其篇首
詩自韓魏公而下凡若干章云熈寧六年上元
日謹序
　　送張學士知嘉州序
熈寧六年秋吾友張益孺自太常禮院求爲嘉
州旣得或謂余曰益孺少有才名向甞以辭章
冠國學多士遂優中科等自召試入館凡若干
年其踐歷亦巳深矣方朝廷急用賢者之時如
益孺不𥙷外𬒳寵擢列華貫旦暮期爾何遽求
去以自緩邪余曰豈其然哉夫士之所以恃而
立于世者固在乎知此道而巳矣命旣存乎我
其所以用舍之者繫人之能否爾惟能常安於
中以俟時之所進退自信乃篤也或撓巳以求
合之雖上竊寵榮以夸耀末俗其爲賢者一付
淸議昧然巳爲賤丈夫矣益孺脩正端潔治巳
有法度今欲使爲賤丈夫者之行其肯邪况漢
嘉西南之美郡益孺以二千石於此侍嚴君旦
夕之膳其爲人子豈不榮且樂歟以此較彼益
孺所獲其少歟彼將奚爲哉𥘉出都朝中士大
夫亦有以益孺之行爲可賀者皆以詩餞之凡
若干首益孺視事之明日卽走書興元求余爲
之序將刻之石故爲言此八年上元甚美堂書
　　　送朱郎中詩序
熈寧三年庚戌三月癸丑同自蜀還臺宿臨潼
華淸道館朱康叔引名見訪康叔昔守閬中以
治穪同未甞識之而甞相通書也遇於此尤自
喜問其所以西行之因康叔欿然謂同曰不肖
不幸少與母氏相失及今五十年矣自省事始
能得有告之者然終不能得知其所以歸逮冠
游宦四方雖身居于此而其心未始輙少時不
營營於彼期于母氏之見也去歲在廣徳一日
若有所感者遂解官决欲走天下冀萬一或遇
之當先出函谷上雍宜有得道其迹彷彿殊可
信乃㫁葷血食刺臂鏤板冩摹佛書輦散於所
經由道區區祈徹母氏之聽聞至此累日又言
儻在金州者明日且復如南矣言罷涕泣嗚嗚
是時同亦新免削杖聞之摧咽不自勝起撫康
叔曰君尚有母求繄我無之柰何相與歔欷乆
之夜分散去同輾轉至曉不得寐因口占百字
詩送康叔謂其精愿如此不獲之神理昧矣明
朝上馬授之而别至京未幾聞長安大尹錢公
明逸表康叔干朝曰朱某曏棄官本繇㝷其母
今旣得之馮翊矣宜還之舊秩且褒寵之以勸
激天下當時士大夫相逄遇讙然駭異穪嘆謂
非世之所有在昔亦無幾矣其秋康叔侍太夫
人入都都人逐板輿前後擁觀至所居閭巷談
說抃蹈嗟咨至有感慨墮淚而不能自語者如
是閱月而後巳上嘉賞特召見復其官又封賜
其母長安縣太君康叔請願且倅河中庶近母
前所在慰之詔許於是好事者爭賦詩以贈行
凡若干篇五年同守陵州康叔之子雒縣尉瞻
之遣使致書授之大輔于前此詩也且曰大人
昔求祖母時其端涯絕未知而公與之詩謂必
得後果然瞻之將欲益以諸公所爲刻傳之幸
公復序之使明白同旣巳高康叔之懿行又愛
其子能章大其父之令名故爲之云云以警當
世之薄俗以貽史氏之願作佳傳者康叔名夀
昌今爲駕部郎中壬子中元平雲閣序
　　　送敏行無演序
余於莊周書讀之有年矣愛其善騁高辯一盡
乎天下事物有名相者性分之理輙甞謂曰是
雖有好爲橫議之士於此固亦無地可以容其
言矣後得僧肇法師四絕論因悟不遷不眞之
旨與無知無名之義漸簡邪惑直領妙慧回視
向之所嗜逍遥齊物之說何其譊譊者哉其有
高不可躡而深不可汲者竊常患之講師無演
自成都來爲余設滅緣之梯引除妄之綆使余
旁羊恣肆造詣無極俛仰一息空色皆盡斯無
演之力於余大矣顧余所獲者何等物耶一日
無演忽語余以西還之期挽裓以留屢不能得
遂書此以贈别且自見也熈寧六年癸丑季冬
甲申書
　　　送通判張總之都官赴闕序
服道之深者其心必渾融淵虛寛廓夷易秉負
確固動不回辟據通顯處屈約視之槩然弗汩
乎中安所自存以充其元焉近世養士不以三
代之法成就之使其知此術者甚鮮同甞用是
以考質士大夫之所爲謂淸河張侯總之者斯
人歟總之仁以治巳誠以接物自登科凡三十
年而官不過員外郎位才止治中從事不競勢
不倚俗外泊而內靜色恬而氣和其辯論正而
逹其文章愽而粹無躁志無懟語愉如也同徃
年拜總之於成都及來南豳復得預總之職事
反覆參視無有欹缺誠哉士者之刑範而吏者
之文墨耳今解秩歸闕彼能以賢才而報國者
云誰如欲爲朝廷求所以有益於時者用總之
則名知人矣
　　　道士袁惟正字行之序
道士袁君閬中人也其所住觀與余永㤗山居
相距才百里予昔在鄕里時巳聞袁君能用六
十四卦推五行配六神使七十二煞言人禍福
巳發未兆之應一一若目見然竟未識袁君之
面也後余典校中祕書幸與士大夫遊近日徃
徃有爲予言道士自蜀來者善以爻象消息休
咎甞與某人占某事某事約時指日無不如其
說郭景純管公明之流也予雖舊聞袁君之術
甚精而未敢以是必爲袁君以對之爾暇日納
凉於城南道宇有道士出西廡下高顴廣顙狀
貌怪偉肅予以入坐堂上予因問其所從來曰
來自蜀問何以居此曰徃年甞以占驗得權貴
人意遂喜以紫服奏我館我於是問其術誰師
而如此曰自居蜀時巳得異人授祕記後復走
天下東西南北殆遍聞某所有某人善此術者
雖數千里必徃咨焉質吾所學而遂無疑凡今
所言若牛刅虱鏃見則洞然矣問其姓曰袁氏
乃予昔在鄕里時所聞與(近/日)士大夫爲予言者
袁君是矣遂與之徃還一日詣予言諸友皆以
字相稱我獨無敢以字請予曰惟正者君名歟
夫正者道之所由立也凡在天地間渉形迹該
事爲者莫不保之以全其用者也或失之則傾
側邪辟龎雜乖盭於不善無不至矣今君方以
是術有名于時爲人信嚮如能正以行之守之
以固不爲利欲撓其心若莊遵季主之所爲君
之道高矣宜以行之爲字袁君跽而言曰方外
之人未聞此語幸而君子字我又因而規我敢
不佩服以終世書以贈之嘉祐五年庚子元日
謹序
　　　夏佾字德卿序
古者諸侯有德天子必賞之以樂有樂必飾之
以舞有舞必差之以行綴其制蓋自六佾而下
佾列也列行綴也夫欲識治民之勞逸者必以
行綴遠近而考察焉故曰觀其舞知其德㑹稽
夏君生於勲貴之家能不以驕蹇自汚而學問
無厭其名佾有意歟其將暴厥所脩以進於位
而爲生民之利歟其欲謀致華顯光大以祈有
德者之賞歟是必耻其行道也不充而受賜也
不侈爾問字於余余以德卿呼之緣其義而就
其業也君能勉之歟如能使吾言不費則君之
見報者

　丹淵集卷二十六
陳眉公先生訂正丹淵集卷二十七
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　呉一標建先
　　表
　　　賀斬儂智高表
臣某言伏覩進奏院報狀巳斬儂智高訖蕩除
妖氛天地以肅翦撲兇醜寰瀛甚安凢在聽聞
孰不懽快臣某誠慶誠忭伏惟　皇帝陛下
機與神密道如天高威靈風雷慈惠雲雨國以
內外盡陶醇醲物之生成皆荷覆育宜無獷悍
之俗上黷寛仁之尊而儂智高者生於窮涯禀
者盩氣善敎不率狂謀自將嘯聚九眞之徒跳
梁五管之地尾掉蜂蝎脣張豺狼驚驅我民人
搖撼我州邑　陛下震動英武鋪宣睿謀暫迀
材臣略舉銳士大號鎭壓羣頑遁逃奔流它方
寄託微命然且質其親愛許以來馴何梟性之
不移但狸蹤之自遠憬彼蕃服憚于皇家姦而
弗容衆所共憤乃盡誅其殘孽仍遠告於中區
掀揚曀霾芟刈繁穢是宜兼以母弟尸諸市朝
大正嚴科了無遺種傳命下諭有生咸知四夷
之魂盡飛萬國之手皆舞兹焉盪滅永矣恬寧
臣限守邊州不獲奔詣闕庭臣無任瞻天望聖
喜忭激切之至謹奉表稱賀以聞
　　　賀聖體康復表
臣某言今月日本州進奏官任中立狀報　聖
體康復於二月二十三日御延和殿親見羣臣
者嚮以皇躬忽嬰美疢勿藥有喜大易載無妄
之文自得爲功內經明適性之說仰聆安豫俯
積欣歈臣某誠歡誠忭頓首頓首恭惟　皇
帝陛下乗熈明之期荷富盛之業抑畏萬務焦
勞一心無逸豫以爲懷有憂勤而自戒懔乎居
海㝢之大惕若奉祖宗之休乃身氷淵所事霄
旰屬履三陽之候偶差六辨之和而九廟護持
萬靈綏祐僅逾旬浹已復恬寧親臨中宸燕見
庶列氛祲蕩滌(天/地)所以廓淸霾翳歛藏日月所
以光耀輿情旣悉黨議相驩況今遐邇乂安左
右賢哲願裁思慮游神淸燕之深庶召嘉祥享
國厖鴻之永臣幸逢聖旦忝受邦恩限此守藩
無由詣闕臣無任瞻天望聖喜忭激切之至謹
奉表稱賀以聞
　　　賀乾元節表
臣某言臣切以綂當大火聖人乘而上臨月在
正陽眞主禀而下降寰宇遇乎嘉節黎庶陶乎
盛時和聲激揚協氣充衍臣某誠歡誠忭頓首
頓首伏惟　皇帝陛下合天地之粹慿祖宗之
休誕靈中區撫衆率土纉世而治歴年以深仁
恩滂洋德敎醲厚顧羣萌常願於崇報盡衆美
難酬於極尊唯逢慶辰乃祝睿筭巍然而峙者
山嶽浩然而流者江河齊同乆長無有窮盡臣
被惠累世叨榮遠藩限守符章阻陪班列遙望
天闕臣無任頌神禱聖踊躍忭蹈之至謹奉表
稱賀以聞
　　　賀恭謝禮畢表
臣某言今月十二日大慶殿恭謝禮畢大赦天
下者講盛大之儀三靈集祐沛厖鴻之澤萬㝢
蒙休鍧隱歡聲之馳熏烝和氣之發浩若九土
熈然一春臣某誠歡誠忭頓首頓首伏惟
皇帝陛下紹㑹千齡之期乗臨百世之綂崇立
禮樂而標于永古燀明制度而盛于前朝念天
地生成之深必謹精純之饗惟祖宗功德之茂
當崇配侑之文爰諏季商遂就吉卯具祲容於
廣殿協大報於圓丘邦　浸融國典尤備顧惟
巳事㳂此推恩思與元元之繁共均簡簡之況
號令迅而風下仁慈滂而雨流臣幸遇昌辰屬
臨遠郡卽時分告縣邑輯呼軍民宣揚聖謨曉
諭上德傾帑藏之厚賜挺狴牢之衆辜坊歌巷
謡耄舞稚蹈悉能祝　陛下享無疆之壽願
陛下隆不㧞之基羣口皆然累日後巳臣限以
職事不獲陪賀闕廷無任喜忭激切之至謹奉
表稱賀以聞
　　　賀明堂禮畢表
臣某言伏覩今月二十日赦書到州祀明堂禮
畢大赦天下臣巳於當時呼集官吏軍民宣讀
曉諭仍下所屬縣鎭施行訖者禮行路寢講昭
曠之文詔下中區霈汪洋之澤頌聲飽滿叶氣
熏烝(天子/修大)饗之儀史臣書盛德之事一朝鉅典
萬世洪猷臣某誠歡誠忭頓首頓首伏惟
皇帝陛下纂嗣慶基修崇徽屋度越虞華之孝
增高商乙之仁以謂展三載之精禋存五聖之
舊矩顧惟　仁廟之世甞奉合宮之祠念將循
仍俾罔譌墜以示降神之重以彰配帝之嚴精
䖍致誠靖謐終事將均禧於四海爰發號于九
關盪垢滌瑕赦過宥罪陳租乆債潜烈幽功咸
在此時盡蒙其惠乾坤㤗定日月清明諸產昭
蘇太龢充浹臣方當盛旦出守遐州雖不能陪
在位以駿奔實亦幸與斯民而宣布臣無任瞻
天望聖歡忭踊躍激切屏營之至謹奉表稱賀
以聞
　　　賀同天節表
臣某言伏以月正乎陽體六爻之剛徤日盈其
數具五位之生成聖人所以出而爲乎大君上
帝所以命而撫乎下土嘉辰在且綿㝢皆歡臣
某誠慶誠忭頓首頓首恭惟　皇帝陛下文備
堯明智兼湯勇無治不究有爲必成自履廣居
益新大業立帝王之紀將欲度三皇之先齊天
地之休豈止饗億年之乆常臨大寳永覆羣生
臣乆去明廷叨居遠服屬縈采組是爲有守之
官仰薦壽觴徒祝無涯之筭臣無任瞻天仰聖
激切屏營之至謹奉表稱賀以聞
　　　賀同天節表
臣某言臣聞天之所以生聖人蓋表章於後世
國之所以得明主期保祐於斯民乃　宋重熈
惟皇嗣守在傳而盛德天縱居尊而睿謨日新
故得荒忽之遐辟陋之衆泳游帝渥重灼皇明
逢慶節以在兹載歡聲而無巳臣某誠歡誠忭
頓首頓首伏惟　皇帝陛下繼堪輿之大紹宗
祐之休上帝鑒觀羣靈擁衞是故月臨干巳六
陽儲純粹之精日浹於旬五緯合生成之數誕
彌聖質對越昌期所以静淵疏通剛徤中正齊
堯等禹軼漢踰唐文淳武嚴惠敏威肅雖然舉
四海之內願報於帝力極萬寶之重豈酬於化
功惟於降聖之辰共祝同天之壽臣幸陞仕版
竊玷儒林屬紆郡紱於遐垠阻綴朝裾於廣摵
願言致頌與世同辭臣無任瞻天仰聖激切屏
營之至謹奉表稱賀以聞
　　　賀正旦表
臣某言天道運四時之功惟春曰首王者布萬
方之政以歲爲端大和發揚庶彚蕃蕪羣靈儲
甚盛之祉兆姓禱無窮之休至尊乘之諸福備
矣臣某誠歡誠忭頓首頓首伏惟　皇帝陛下
禀五精之粹㑹一氣之元襲九廟之丕祥荷八
殥之大綂日躋乃聖天祐其仁諒臨御於三朝
固昌延於億載臣方當盛且出領遐州阻陪漢
㑹之朝徒祝堯封之壽遙瞻象闕限守魚符臣
無任望天祝聖激切屏營之至謹奉表稱賀以
聞
　　　賀冬至表
臣某言天地旣復示一陽生物之端帝王其乘
饗萬壽集躬之慶惟是撫內外之臣庶於以禱
邦家之福禧盛德溥將綿區永賴臣某誠歡誠
忭頓首頓首伏惟　皇帝陛下荷堪輿之寳籙
承宗祐之神基睿謨益新聖度愈遠皇明徹乎
幽隱惠澤浸乎洪纖遇此昌辰備諸景貺臣蒙
無任望天祝聖激切屏營之至謹奉表稱賀以
聞
　　　賀冬至表
臣某言天地旣復示一陽生物之端帝王其乘
饗萬壽集躬之慶惟是撫內外之臣庶於以禱
邦家之福禧盛德溥將綿區永賴臣某誠歡誠
忭頓首頓首伏惟　皇帝陛下荷堪輿之寳籙
承宗祐之神基睿謨益新聖度愈遠皇明徹乎
幽隱惠澤浸乎洪纖遇此昌辰備諸景貺臣蒙
恩守郡待罪踰年拜綵仗之前阻聯華貫望矞
雲之下徒想淸光臣無任瞻天仰聖激切屏營
之至謹奉表稱賀以聞
　　　爲楊侍讀謝官表
臣某言才短而治劇務或解去則甚安學荒而
爲近臣若忝冐則誠愧譲避不獲兢危以居臣
某誠惶誠感頓首頓首竊念臣素無它能本自
孤立天授介狹世名拙方偶塵宦遊誤應官使
約已以道豈敢謀身而自營納名於忠常慙報
國之未効命與羇躓職多曠墮惟賴聖神之知
屢寛罷軟之責嚮蒙抆拭使辦要煩召至外臺
入陪㑹省簿領倥􁦖財賦浩穰顧區撥以非能
慮譴斥而不暇止幸滿歲將從外官甘終散僚
分絕榮路伏遇　皇帝陛下黼飾治道興崇化
原簡求多聞登采衆善演導聖智鋪宣神猷天
閣之嚴署才臣而訪問書殿之秘列儒官而講
陳此之淸聯當以碩望況今耆雋在列吉髦盈
庭宜親通才用副嘉選或下授於孱鄙實有辜
於選掄然臣少雖從師乆巳廢業性弗解而自
蔽心不磨而愈昏古今之宜究極而未至典籍
之奥討論而莫精將何以上補宸聰遠答天眷
重煩綸綍難避於新恩退伏縑緗復㝷於舊學
庶盡一節少禆萬分臣無任感荷慚恐激切屏
營之至謹奉表稱謝以聞
丹淵集卷二十七終
陳眉公先生訂正丹淵集卷二十八
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　表
　　　謝就差知興元府表
臣某言今月二十日進奏院逓到勑牒一道伏
蒙聖慈以臣陳乞特除授臣知興元府仍放朝
辭者便私之請輙昧死以上聞從欲之仁遽推
恩而下及臣何爲者幸至是哉舉千里之大而
使之撫綏顧一介之輕而敢不勤瘁望過心悸
感深涕流臣某誠惶誠恐頓首頓首念臣誤緣
科名竊簉館閣是正譌謬學問淺而未精講磨
本元才識短而多泥居中無補請外尤頻嚮蒙
朝廷俾守仁壽當奉行條詔之始固勿憚簿書
之勞踰年於兹庶事頗集殆將滿歲當趣還朝
因念骨肉衆多道途緬邈加有爲累之婚嫁殊
無可仰之耕桑何所賣琅邪之田徒爾索長安
之米以再求僻郡少緩私門豈謂伏遇　皇帝
陛下照以天光函之海量俯矜愚妄特逭誅夷
亟下武都之書使䊸南鄭之紱矧兹善地實曰
鄰鄕川陸寛平魚稻豐美顧惟多士有願徃而
不能豈爾賤臣或陳請而遂得被恩若此圖報
用何止俟交官卽赴新治誓盡么䯢之一節庶
酬汪濊之萬分但竭愚衷敢誣天鑒臣無任感
神荷聖忭蹈欣躍激切屏營之至謹奉表稱謝
以聞
　　　興元府謝上任表
臣某言伏䝉聖慈就差臣知興元軍府事臣巳
於三月十八日上任訖前俾爲州愧無善狀今
叨易地竊荷優恩退視溢滿之材薦霑汪濊之
澤揆其不稱常爾爲虞臣某誠惶誠感頓首頓
首伏念臣稟才不高渉學甚淺偶塵仕路輙玷
儒林曾無可觀謬被朝紱獨有甚幸屢親藩條
方解組於隆山之陽復移麾於漢水之上逾旬
至止盡室安然竊觀風物之宜實與鄕關之近
庶事易輯羣情相通顧雖孱庸粗可臨涖此蓋
伏遇　皇帝陛下全大勝之德運無私之仁遂
使孤生亦膺遠寄臣謹當竭巳思慮求民隱微
諭陛下愛人之心行陛下考古之政不敢立異
自徼虛名惟知盡忠庶酬大惠朝夕於是死生
以之臣無任瞻天望聖激切屏營之至謹奉表
稱謝以聞
　　　洋州謝到任表
臣某言臣伏蒙聖恩就差臣知洋州軍州事巳
於十月十三日上任訖解麾漢水之陽卒無善
狀剖竹洋川之上重沐殊恩嚮露愚衷常虞愆
責忽汚睿聽遽賜矜從臣某誠惶誠感頓首頓
首伏念臣生西南僻陋之邦本草莽孤寒之士
守章句之學曾未達於淵源登詞賦之科幸且
緣於階漸期行所願不負於官粗知亷耻立身
之大端素識忠義報國之名節以至四參郡事
三佩守符曾亡纖疵上抵明憲惟憂所得過分
不敢别有妄營止求便麾屢凟嚴扆此蓋伏遇
皇帝陛下憐其雖愚而未至無狀許以堅請
而尚令有爲惟洋號曰小州在蜀最稱善地所
樂有江山之勝其飬得魚稻之饒疆界甚遠而
民人樸淳牒訴不繁而獄犴希少比之前治事
不及於一分在於愚臣心實知其萬幸惟勤夙
夜以布敎條事有未便則裁而失中民或不然
則諭以循理誓殫駑力仰答鴻私臣無任感天
荷聖激切屏營之至謹奉表稱謝以聞
　　　陵州謝上任表
臣某言臣伏奉勑差知陵州軍州事巳於三月
五日赴任訖竊以陵州在崎嶇山谷之中城壘
邑屋與巒領澗壑相爲上下所領縣四戶口裁
三萬稅錢止千三百緡租不滿萬石土田瘠鹵
民頗善耕稼然其性椎質各守䕶本業不憙作
訴訟爲之長吏者但能奉諭朝廷所以愛養遠
民之意外惟輯簿書趣期㑹而巳如是亦可謂
之善辦夫職業者而臣此時輙當斯任豈不爲
至幸哉臣誠喜誠懼頓首頓首伏念臣顓蒙淺
陋素無才術但偶以辭律獲中科選旣而用此
復列館閣惟是禀賦孱薄動渉艱梗凢自近歲
巳來愈罹患難連綿家禍幾濵於死纔得舊官
復以罪失臣常自念生平蹤跡如此而欲乆居
圖書之府重費太官之膳苟福不稱是必轉爲
咎悔臣嚮者所以懇求補外願以所學施於有
政冀獲萬一上圖補報頻煩干叩不避誅戮伏
蒙皇帝陛下天地父母涵容養育察見幽隱
遂賜矜恤不惜千里遣臣試守此州最爲僻陋
殊無將迎之勞加復其民素號易治臣之得此
誠極優幸若夫均稅賦簡徭役撫惸獨明冤滯
臣旦夕區區所以留意於其間者願持此効仰
答恩賜策駑礪鈍不知止息臣無任喜懼交集
誠悃激切之至謹奉表稱謝以聞
　　　謝復官表
臣某言某今月一日進奏院逓到勑牒官誥各
一道伏蒙聖恩以祀明堂禮畢特授臣尚書祠
部員外郞者議禮不當奪官至輕固宜終身不
復舊秩豈謂今日再蒙新恩緣聖主講右个之
洪儀致愚臣歸左曹之末屬被命忭躍撫躬憂
惶臣某誠惶誠感頓首頓首伏念臣出身寒微
受性迂闊偶從鄕版獲隷朝紳迹甚羇孤勢無
援助加以讀書不能究其根本臨事所以失其
源流當獲罪之時人皆謂其末減在布慶之後
天難酬其大均此蓋伏遇　皇帝陛下執道之
公御臣以一昔之行罰蓋懲其疏略之非今也
推恩式示其昭洒之用臣愈當循省敢怠操修
惟勤討論庶備驅使誓殫眇節圖報鴻私臣無
任感恩荷德喜懼交集之至謹奉表稱謝以聞
　　　謝轉官表
臣某言九月十六日進奏院逓到勑牒官誥各
一道伏蒙聖慈特授臣度支員外郎仍加輕車
都尉者錄此微勤進之榮秩念無最績徒被優
恩欽閱訓辭交横感涕自顧漂零之賤常霑優
渥之華臣某誠惶誠感頓首頓首伏念臣出西
南僻陋之邦本田壠孤寒之士偶縁文藝誤中
科名二紀歴於仕途一生困於末路若絕陘之
弊轂屢挽而莫前如隤岸之積沙將通而輙塞
所以爲大常博士自首至尾也僅十年轉祠部
員郎旣得復失也凢三次蹇難若此窮薄使然
退常自循本因無狀用何才業稱是寵靈得居
班聯巳過涯分屬展年之甫滿會奏課以當遷
伏遇　皇帝陛下發天地之德而溥生開日月
之光而徧照枯根腐柢煦以陽和側隙窮涯破
其昏蔀是使吏闈之蕞品亦升計省之中行臣
敢不恪奉官箴究行民政誓殫愚効仰報鴻私
臣無任瞻天望聖激切屏營之至謹奉表稱謝
以聞
　　　謝賜暦日表(熈寧五年)
臣某言本州進奏院逓到詔書一道伏蒙聖恩
賜臣熈寧五年暦日一卷者切以王者求天之
端用正厥事聖人合時之序乃繼其神是故凢
當改歲之初必布授人之法以頒宣於列郡以
揭示於羣甿使之奉行罔或遺廢臣某誠惶誠
感頓首頓首伏惟　皇帝陛下仰規洪宰俯育
黎元深詔疇人精窮綂母撰定歲律編爲國章
賜諸守土之臣諭彼食毛之俗使之知氣朔(之/早)
晩識功緒之後先順本隂陽調爲玉燭臣謹當
被受敢怠施行捧戴之初忭躍無巳臣無任佩
恩服德激切屏營之至謹奉表稱謝以聞
　　　謝賜暦日表(熈寧七年)
臣某言都進奏院逓到宣一道伏蒙聖恩賜臣
熈寧七年曆日一卷者竊以天道運動而生時
所以合靈文於璿蓋王者遵承而布政所以定
寳曆於淸臺歩日月盈縮之纒均節候早晚之
序以示萬寓以明兆民付諸守臣謹是彜憲臣
某誠惶誠感頓首頓首伏惟　皇帝陛下摠元
立極執象求端御六氣以宣和撫五辰而在宥
於是訂考靈曜之說正斗位以無差造攝提格
之書成歲功而有緒編研甚密推測尤精臣於
此時寵被其賜謹當仰䖍君惠俯親農期俾遂
嘉生庶迎協氣臣無任瞻天荷聖激切屏營之
至謹奉表稱謝以聞
　　　謝賜曆日表(熈寧九年)
臣某言今月十三日進奏院逓到宣一道賜臣
熈寧九年曆日一本者上天運至神均隂陽之
氣而序成四立之功者謂之時聖人命有司推
分至之度而編爲一朞之事者謂之曆大抵皆
因萬民資用而立本蓋慮忽有一物過差而失
宜故毎於首歳而成書必布之諸夏而垂法君
心溥愛民意交歡臣某誠惶誠感頓首頓首伏
惟　皇帝陛下體合道淵用符天縡謂度類生
生而有理當謹候於陽秋謂黎元泯泯而無知
必先明於氣朔遂俾淸臺而鈎校實如靈憲之
精微是則卦氣効而無災沴之虞月令正而合
發歛之節盡躋庶俗皆底大和臣幸守半符叨
承中旨謹當宣布不敢廢違臣無(任/佩)荷恩詔喜
忭激切之至謹奉表稱謝以聞
　　　爲林大卿轉官表
臣某言正月八日進奏院逓到誥勑牒各一道
伏蒙聖恩授臣光祿卿仍放朝謝者詔下九關
實從於蕳顧職通三義遽屬於孤平𬒳寵有殊
仄身無所臣某誠惶誠感頓首頓首切念臣早
編仕籍乆玷榮階積處艱煩粗傾庸愞不圖脅
謟之賤自企公忠之爲盡蒙宸襟深體愚節用
絕衆援進由上知出付巨藩入均㑹省權寄之
重者三路嘗備選求宦游之貴者九卿屢叨除
委上課雖否取尤則微退念所蒙毎虞不稱敢
期省錄復用褒遷此蓋伏遇　皇帝陛下象天
高明與日臨照覆露旁薄光輝顯融顧惟衰孱
亦在存錄念以乆業加之至恩品序淸崇屬以
領大官之任訓言温厚勉其紹先子之休拜命
云初􁑔懷兹甚以何才効可答深仁臣方佩守
符遠臨邉屏(止/能)練輯羣武撫綏遐甿以赫揚陛
下之威靈以宣浹陛下之慈愛竭臣短力緩主
西憂盡巳之謀畢生以報臣無任感恩佩德激
切屏營之至謹奉表稱謝以聞
　　　爲夏宮苑邠州上任表
臣某言伏蒙聖恩就差知邠州巳於十月四日
到任訖領戎轄於維陽愧無善狀易守麾於邠
土遽沐殊恩拜命之優省躬而畏臣某誠惶誠
感頓首頓首切念臣材甚梗鬱器非通閎徒以
偶逢辰之榮叨延世之幸因玷官簿遂塵使階
凢名劇煩亦誤掄委然而宣罷輭之力雖勉而
不前慕殊尤之功以愚而莫致宜投散地尚卑
雄藩此蓋伏遇　皇帝陛下大和浹人廣度容
物禮遇先臣之厚慶流弱嗣之深再使臨民用
觀爲政臣器雖至淺心亦自明敢不履蹈氷淵
佩服繩墨撫養百姓訓齊三軍願竭涓埃之勤
庶酬天地之造臣無任感天荷聖喜懼交集之
至謹奉表稱謝以聞
　　　謝轉官表
臣某言今月二十五日進奏院逓到勑牒官告
各一道伏蒙聖恩授臣司封員外郎仍加上輕
車都尉散官賜如故者分三郡之符慙無後効
考四年之績濫進前行被命優華撫躬惶戢中
謝伏念臣本生寒賤之族幸遘明昌之辰官叨
淸曹職冐秘閣費廪祿巳逾於二紀隷朝紳亦
預於五遷耻從它求榮自上賜此蓋伏遇　皇
帝陛下廓大度以御世操兼術而取人是致庸
虛復膺叙轉敢不益循涯分更勵亷隅上堅報
國之心下固立身之節忠義大者死生以之臣
無任衘恩荷德喜懼交集之至謹奉表稱謝以
聞

丹淵集卷二十八終
陳眉公先生訂正丹淵集卷二十九
　　　　宋　蜀文　同與可　撰
　　　　明　吳毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　啓
　　　謝吳龍圖啓
某啓近者伏蒙知府龍圖諌議爲某發章薦於
朝廷乞召還書殿以備諮訪者聞命彷徨撫躬
戰慄伏念某材惟朽下性實枵疏禀之自然確
不能變然而纔於爲學之始便識立身之端唾
詈謟䛕憎惡詭激惟嗜古人曰仁義者飾諸巳
不隨世俗謂富貴者移于心所以自從登科巳
至游宦二紀於此一節不回雖然官升朝省乆
軋而難遷職隷館閣一置而不問中間累經患
難固亦自安困窮私念旣無援助於當途常謂
莫如退縮於散地向竊請郡聊圖庇身豈謂孤
迹之有依獲在穠隂之所覆毎自戒飭庶逃譏
訶伏惟某官學洞聖賢之深器懷公相之重臺
諌風采至今凛然藩鎭威名所治肅若其如好
引後軰曲揚小才忘長醜於流離采下體於葑
非謂某自登門館巳歷歲時知其亡它憐以甚
惷今兹守土復在提封考其効官之方參以行
巳之事雖亡善狀可免嚴科遂抗薦章特形襃
語蒙見輓之若是在論酬而謂何謹當愈勵淸
修益勤素行所貴異日獲在洪鈞之前不後它
人亦預巧陶之末過此以徃未知所裁謹奉啓
謝不宣謹啓
　　　謝運判韓都官啓
某啓近者伏承某官特爲某發狀保薦聞於朝
廷者反視諸巳止如常人念無它才取重賢者
聞命之始撫躬若驚竊念某本出孤寒素無才
譽自常審巳不敢求人獨於執事之門闌向在
京師而出入所以南陽丞相嘗爲發章北門主
人乆與同事至蒙存錄尤恤單平豈期今守於
偏州復幸託居於大庇蓋藏其短巳荷殊恩升
薦於朝甚出過望何於巳而萬幸惟受眷於一
門感發于中言出不妄止勤薄効上答深知謹
奉啓謝不宣謹啓
　　　謝運使韓少卿啓
某啓近者伏承運使少卿發狀論薦乞朝廷召
某任使者顧此無狀聞之若驚將何營爲可用
報稱伏念某本無藝業偶竊科名復幸散材更
塵文苑禀資鈍縵臨事迀疎用旣無堪援亦甚
寡然而耻謀優佚願試繁難向請外官蒙除此
郡政多廢堕事狃因循凢謂綱條諸無件目加
以地產豐夥俗習僣豪疆戾相高孤弱無告某
止能爲明枉直聊正典章惟存至誠豈有它術
伏遇運使少卿選從中扆委付外臺旌别羣僚
臨按一道猥收蒙鄙曲爲薦揚取困轅間奪燋
竈下施之寳校飾以珍徽俾騰長途使備雅樂
存憐若此感激無涯惟務操修庶酬知遇卑情
無任佩荷深切之至謹奉啓稱謝不宣謹啓
　　　謝成都知府啓
某啓解麾漢水之陽愧無善狀剖竹洋川之上
重沐殊恩退惟謭薄之姿薦託醇醲之䕃已頒
條敎謹佩箴規切念某性本椎儲學無根據誤
中太常之異等獲陪秘府之英游(然/而)蹤跡甚孤
媒援絕寡常務以繩墨而勵巳豈暇學脂韋而
事人衆皆怜之盡謂其不肖獨無愧者自知其
當然況其幸之巳多於所請而常得矧兹刺史
之職任實曰難才惟是上官之保存方能免過
此者伏遇某官以高才奥學而陞法從以奇謀
妙略而居要權總鈐兩道之兵符提按諸城之
吏瑣向嘗備吏巳荷庇饒今復爲州又煩提敎
屬守符之所系伏賔戺以無由跂引崇嚴下情
無任喜懼交集之極謹奉啓謝不宣謹啓
　　　謝中書啓
某啓郡易其名罷當還館詔俞所表許復爲州
從人欲之便安何君恩之寛大重煩宰制竊負
兢榮某巳於三月二十八日到任上訖伏念某
門地至寒資材甚淺宦途蕞品儒館陳人學毎
强而不高命初禀而且薄從仕二紀罹憂百端
居嘗自知分蓋如此鄕因乞守於鄕近曾未滿
期而地遷旣屬減休之員實虞轉徙之患遂陳
悃愊仰凟朝廷敢期下貸徼求再蒙寵寄此蓋
伏遇某官以經術講大政以器識觀羣材輯和
衆功製冶元化所以陶鈞之下無坯㙞之差丈
墨之前盡輪轅之適用巧所及雖㣲必收故兹
孱庸亦被掄委敢不飮食王事寤寐政經對諸
吏民之言諭以君相之意凡云釐政止在矜寛
庶知爲國之仁少報代天之惠某無任感荷激
切之至謹奉啓謝不宣謹啓
　　　謝文潞公啓
某頓首上季夏極熱伏惟樞密太師侍中台候
萬福同違離門館兹巳逾年想望恩闕豈忘夢
寐自顧寒賤之品不敢非時奏記貴平掌縣令
到州伏蒙侍中存錄孤生特頒手誨丁寧告諭
若語子姓奔騰浩蕩揮灑累幅開緘之初勢欲
飛騰伏誦數過暖如布帛出詫僚友盡恨不爲
巳物歸示妻孥皆云便是家寳台躔引照蔀室
生輝昔人有受細林之言而退書諸紳獲山隂
之字而别爲一袠豈與不肖今日所得相比儗
哉佩服嘉貺榮望巳足珠璣滿斗實輕此惠永
言藏去以傳世衍同無任忭蹈激切之至謹奉
啓謝不宣謹啓
　　　别𥿄
某出入門下殆三十年賦命薄淺牽挽不上侍
中毎怜孤蹇顧遇不替凢列左右温慰如一同
所恨窘迫急於救贍不得居官輦下日趨恩屏
得郡於此至爲牢落山谷之中殊無氣味飮食
之物藥劑之品悉仰它處速不能得巳過五十
漸入衰病生平苦學自知無用閑方僻所且冐
祿食實亦自愧矣侍中常賜存䘏敢此具道某
上覆
　　　謝王尚書啓
某啓某近至幕府少謝尚書爲辦東行之惠以
某之散冗以尚書之貴重其謁見接遇之禮止
當一賜之坐一召之食則其體宜矣而尚書厚
自損抑絕去崖岸延引勞問言貌温悅遊騎燕
席皆許參侍有所過慢一用恕悉此尚書立德
之隆取義之重爲之而可也其如某之負抱静
無所有使之將何以報尚書如是存眷者耶某
此者幸得試職文館尚書將旦夕召用歌勲頌
業燀燿尚書之休懿者某僅能爲之是亦可以
對今日所蒙之萬分爾漸遠軒屏某無任瞻系
激切之至謹奉啓謝干浼威重伏增恐慄不宣
謹啓
　　　謝提刑謝司封啓
某啓某近者竊聞某官以某備吏於所部之下
怜其亡狀之迹不能激昻奮迅自求所以比數
於人亦巳乆矣故深欲車推而綆汲之使不至
留礙沈溺乃持其姓名覬有聞於朝廷之上而
且謂其亦可以施用於當時者某蒙德之厚將
何所有以謝公如此之貺於門下者哉某不勝
喜懼交集彷􁶕展轉之至伏念某出於孤賤資
品殆不能及於中人學進士本無望遂至於顯
榮止欲求升斗之粟尺寸之帛以免夫終歲饑
寒之患不幸天與之性使之簡介而專僻於人
事殊不通曉常自顧其中枵然無它奇才以求
知於人歛嘿羞畏固未嘗敢輙一開口問寵官
要人丐少餘論執之以爲進取之階從讀書應
舉及第守官以至遷改資序召試貼職皆以在
上者之人見愛謂某所行道途後日當必至其
所至之地乃相與極力牽挽僅能致如此之今
日雖然所獲能幾而巳似夫不可當得十年之
中罹禍難𬒳困苦蓋濵於顚隕蹷踣之危者實
屢矣昨蒙除恩粗得試守此郡正謂居明公提
按之下殊不敢儕於􁑗人有斯須自便之懈循
大端略冗目擊豪暴撫柔良如是焉而巳矣且
欲勉在賢人君子之側不使少有罷輭不識之
過以取煩於芘賴或至於不可留以爲民之師
帥又懼取煩於啓上而斥去之豈謂某官以恢
博之量通察之明訾相官屬內辨良苦必以某
底裏椎縵甘守頑藐偃然自治以安不肖垂哀
下閔將洒濯而熏袚之使焯然發光焰出文采
從學士大夫之後無或少愧某被賜厚矣言之
無由以殫其爲感之心矣其如所以日念報稱
於左右者惟當飭覊勒駷鑣轡施鞭策就康莊
而以事夫駸駸不巳者焉有阻趨瞻實增戀慕
謹具啓謝謹啓
　　　謝張度支啓
某啓近者伏承某官遠馳輶軒下歷敝邑傾望
之始人皆憚於嚴明按視以來衆盡蒙於寛假
官吏識提綱之體兵民忘持斧之疑才賢所臨
風誼斯在竊惟布郡國之政皆以分朝廷之憂
然於察亷必用照恕有智力雖短而顧無貪冐
之惡有措置或爽而能盡公忠之心至如決罰
微渉於笞杖之差區撥略失於關移之緩整比
未稱占對稍愆此乃衆人常情庶事末節若次
第皆指以爲罪則煩碎下無其所安須存其權
使盡乃術伏惟某官治巳以禮示人不疑通逹
以該乎物情文雅以飾乎吏事凢閱諸目生求
大端但觀爲治者何如其人曾莫更問其至小
之過深副上詔大懽羣心某退自省循實蒙存
錄惟堅其守用塞所知卑情無任感忭激切之
至謹奉啓謝不宣謹啟
　　　謝張提刑啓
某啓近者伏審提刑郎中不以某無狀特論薦
於朝廷者承命悚愧處之不遑竊念某生於遠
方世事畎畆禀賦不厚諸無所長止好讀書幸
輙登第間關二紀患難百端雖通籍朝閨隷名
儒館而自顧不肖常甘退藏向得此州實滿素
望驅勤飾拙僅以逾年至於簿書紛叢獄犴煩
瑣丁寧區撥骫曲辨明摧屈姦頑撫字惸弱未
嘗一日敢懈於公謀免過尤恐負除委心勞如
此才短奈何豈無不然上達有位伏惟提刑郎
中取人無備接下以寛不職之愆過蒙覆䕶非
次之舉復爲翦揚荷所眷存敢忘報稱惟期勉
懋用答奬知限守麾符阻趍墻閾某無任感佩
慚忭激切之至謹奉啓謝不宣謹啓
　　　謝田京待制啓
某啓昨侍燕坐親承誨言心相矜存意在推挽
荷德之重撫躬而榮竊念某禀生甚微爲學差
晚勉道不至强文非高偶塵賢科遂去民籍一
命佐府止安勤愚三年歸銓幸免愆曠比調藩
候之幕獲依臺使之庥赴官未期託跡于是此
者伏遇都運待制持斧按部驅車過州例叅羣
名進拜崇采接以温𥙿巳被寵華之深憐其單
平復形恩意之厚退念所守何堪其承再惟顓
蒙本喜論譔公有奇節時方盛　傳止能竭䜿
儒章句之微摭賢者忠義之實會以逸事張之
累篇或播之於樂工或附之於史氏歷世兹永
大名其新惟持此懷庶答乃惠
　　　謝都運傅諌議啓
某啓伏蒙聖恩授前件官巳於去年十二月二
十九日赴上訖莫府承寮巳編吏瑣嚴臺取庇
謹佩官箴省巳枵孱側身悚靦伏念某處地遐
絕託宗衰寒易業耘芟嚮術鉛槧專尚以學妄
追源流偶程其文謬玷科選旣策足以從仕遂
刻心而首公願殫勤愚儻稱恩遇向宦西都幸
逃過尤此官南豳誓謹名節然而賦守椎滯云
爲拙蒙深繄賢明大與寛假伏遇某官德厚而
載才高且通接物於誠待人以恕西道籍用簡
君相之憂列城承流聳士民之望某幸以眇迹
簉于洪庥常祈台光有照隟漏止營寸効仰報
全仁某無任喜懼激切之至謹具啓謝與犯崇
重伏增戰越不宣謹啓
　　　轉官啓
某啓考績中臺叨奏成於吏効引名便殿獲序
進於朝倫服寵命以優榮揆孤衷而悚越切原
夫歷代之典最重者太常之司有虞之隆兼禮
樂者秩宗之任惟周之盛次天地者春官之聯
其後取名各殊定品尤貴於以表國家盛大之
義謂其練朝廷㳂革之文旣爲之卿也總正其
端原又設之丞也佽助其區處苟非達聖作明
𫐠之奥辨功成治定之宜識無不通才有可議
則何以槩隷此局濫塵厥官就失慎於選掄是
輕蒙於稱誦如某者出在遠蜀生於窮閻自曾
高巳還而未嘗服官因文物之盛而輙自嚮學
性䪥梜以非頴文支離而不工偶叨薦書獲寘
仕版賛佐兩郡周囘十年上官交章謂其可以
任使本部按詔乃曰當乎叙遷有持所得之科
名爲引乆行之恩例銓啓上列宸音下俞超居
衆前使異平選逮趨雲陛之對親邇天言之臨
錫之恩章命以通籍乃署此職以榮其躬何不
肖之賤生受常存之要秩廼幸孰與其緣有來
此蓋伏遇某官平誠接人用恕及物凢在顧矚
悉生輝華剔鏤枵液而冀成美材鎔鑠堅頑而
使就利器兹所蒙𬒳實由翦揚退惟孱冥粗識
依嚮某敢不夙夜自敕起居弗寧率道而行狥
公以處貴少收於治最勉後報於恩仁心所記
藏書焉簡漏卑情無任感荷激切之至謹奉啓
謝不宣謹啓
　　　上知府吳龍圖啓
某啓仲夏毒熱伏惟某官尊體動止萬福卽日
某蒙恩伏念某違去左右倐焉三月嚮慕旌棨
發于夢寐候問之簡念常愧仄實謂明公愛恕
臨下須煩寵答所以用此有如惰略仰計崇量
曾莫垂責伏惟鎭撫方面安静如堵晹雨時節
稼穡登楙善良伸展姦豪屏縮治蜀之績轉聞
乆矣惟虞鼎席之缺卽下鋒車之召西南民吏
求借不得某出入門下十年于此被顧良厚實
越倫軰今復試守支郡獲依使芘蒙賴台照日
晞光燄敢不夙夜思懋厥職上報大君之殊惠
次酬明公之優眷符守所拘阻趨嚴屏乞上爲
宗社精調寢餗某卑情無任系戀之至謹奉啓
上問台候不宣謹啓
　　　賀昭文文相公啓
某此者伏審昭文相公寵𬒳明詔召還宰席朝
野之士揖拜相賀誠以相公器度識略實冠流
品洞明前世經權之㑹探究當今治忽之體用
之於文則修舊起廢而倫理備施之於武則翦
暴除亂而姦究息有惠利以浹民之骨髓有勲
烈以載國之旂常窮涯缺隅孰不瞻系而一旦
在外頻年不歸雖有美化止及乎一方實使重
望乆虛於四海皇上懷眷舊德企渴嘉論亟下
宸旨以促其入追復正治易如指顧方今四夷
未甚率服百姓未甚冨庶隂陽未甚調泰稼穡
未甚蕃衍相公登庸羣議欣洽感動和氣煙霏
雲浮熏烝悠颺疵癘皆愈太平之遇期在旦夕
天下幸甚某早荷存顧無所報効側聞休命跳
地而舞伏限官守所拘不獲奔詣左右某無任
喜躍之至謹奉啓賀不宣謹啓
　　　獻文字啓
某啓某荒闇鈍呐幸庇迹於麾下以某嘗用文
字進取科級以某官有重名于當世復仗使節
臨按其上固宜整緝舊學蚤先諸人以獻左右
爲下吏導名姓於上官之禮然猶省慮忖審欲
徃而復郤者二年干兹矣無他實謂本期用此
以求一顧之惠或懼惡其蕪雜蓄亂聽覽反獲
投棄之辱職是故嘿然者乆焉今歲官滿有旨
召試在豳蒙䕃局事甚簡時亦强自搜剔營新
補故聯比綴次以備其事雖日無取詎敢藏匿
今輙繕冩古今雜著共二編上塵台几裁制之
暇願賜披閱可進可止唯俟嚴敎干凂威重無
任戰慄之極不宣謹啓

　丹淵集卷二十九終
陳眉公先生訂正丹淵集卷三十
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳呉一標建先
　　啓
　　　謝趙龍圖舉自代
右某啓近見本州進奏官報狀竊承知府龍圖
舉某自代者心隨驚飛汗與愧落自已不稱人
其謂何伏念某氣識甚蒙材品至下毓質辟陋
逢辰盛明起地讀書變家登第衮衮從宦斤斤
勵躬唯循廉隅敢越涯分進􁑗儒館蓋緣科名
累遷郞曹實用恩例曾不僥兢重防詆訶高㝷
前人下逺浮俗半通五兩得毎自安數粒一枝
居無别望幸官鄕郡竊芘使麾事親之心大恐
不至好古之道深虞未淳豈謂某官愛其所存
忘是不肖因遷羙秩遂啓中宸謂某竭力慈闈
行著鄕里玩心聖壼譽高儕流退謂不如引而
自代某愚何者公意乃然大雅所爲固云謙抑
小人當是能不悚兢念蒙此章將底云報唯當
益謹素節上酬深知限守詔條阻趨麾㦸引領
門下無任感佩激切之至
　　　謝館職
伏蒙聖恩授充前件職者程文禁林幸𬒳詔寵
列職秘館謬叨恩榮度衷枵孱撫已慙懼伏念
某出自逺蜀生於窮閻逢時之文從事于學性
自樸鄙才非淹長唫磨簡編力不逮古撰綴辭
語强無由高名聞寂寥跡緒奇蹇退守舊業田
園皆荒進于榮途道地愈逺嚮繇選藝閭里偶
塵薦書外名殿廷誤中科級是後更佐兩郡行
周十年近緣公章入改朝序尚兹僣妄敢爾僥
希攀援前人引列著令愚悃上逹宸音下俞委
之耆儒較以舊學並取者衆獨知㝡艱洎試淵
題加多穴思小巫未進靈氣巳銷大匠在前汗
顔不止飛景將入蕪音僅成機杼不工痕疵固
滿猥當奏覽常待報聞敢期清流亦用微品竊
謂圖書之府英儁所躔亡似而居有􁂦其靣静
惟之致良有所階此蓋伏遇某官奬育微才推
揚介善言辨臧否人爲重輕眷兹單平隂所提
振是致懦品亦升華階惟精乃心以辦厥職庻
酬巳目無玷恩陶卑情無任感荷激切之至
　　　謝提刑度支
近見本州進奏官報狀伏蒙提刑度支舉某不
次擢用者無狀之人本自丼於散外不訾之舉
期特卑於褒陞被眷優隆省衷愧負伏念某生
地至逺如人且微起家學文擢第從政殊無才
術之可用但守勤愚而自將圖書之淵謬陪於
俊茂禮樂之府竊玷於班聮居常懷慙敢自謀
進嚮以親闈之便得兹鄕郡之歸職事沈迷廩
食尸素幸諸公之在上顧匪人而若存無責其
癏重爲之地此者豈謂某官大與芘頼隂相薦
論謂宜召還不次擢用施此眄睞屬之孱庸慮
聞于他或議其過斯蓋某官常賜延納屢交語
言察某之性椎鈍而少文揆某之心歛黙而畏
動持此之見抗然以言况如某之所爲實在時
而不肖旣不能激昻以取夫榮耀又不能潜伏
以休于幽深徒容其身以累於世然而伯陽所
尚者知止仲尼之與者有常仰惟高明用此采
錄敢不益敦素節勉尚清修惟堅所爲以俟其
報
　　　謝運判舉陞陟
伏審運判職方同罪保舉某不次陞擢者聞命
之初撫躬而愧竊念某生無肖似起自單平偶
然讀書遂爾登第止知公忠清愼曰涖官之本
不能矯曲憸媚効隨時之爲用諸公之薦而升
朝闈蒙先帝之召而入文館常淡厥進以安其
愚兢兢自持黙黙無競向求鄉郡視寢親闈得
芘公庥巳深天幸運判職方一見如舊二年于
兹故常掩覆其不能未始督責其無狀巳荷寛
假敢期薦論兹佩德之至深復何言而可謝唯
將愚節上答巳知卑情無任(云云)
　　　謝成都府尹并三司(因權卭州)
近奉臺移俾承郡乏巳兹涖政常爾兢懷伏念
某學術非深才具至短其資選懦所向拙方爲
治中之官殊恐不職行太守之事固非其宜然
而一紀之中三來於此事體素習民情相諳雖
若偶人之臨猶爲編戸之信止循舊貫敢立奇
名但勤學製之工庻免代傷之醜惟煩厚芘以
保孤蹤引企門闌某無任系戀(云云)
　　　謝府尹并二司(因磨勘交子)
嚮者領帥府之召置校財簿之虛盈留連幕中
將逮一朞之滿出入(門/下)何嘗三日之疎威采霽
上官之嚴文儀簡屬吏之禮曾無督責常與撫
存凡燕游之地許其來從有詞章之事多以見
屬仰被慰録他無間言某自知非木石之頑公
埀眷有丘山之重事巳還治心焉嚮仁前此違
離實深感愴此蓋某官神襟浩粹德量淹宏扶
持草茅毀去崖岸周旋接下不以勢力而自高
𣢾曲推誠蓋存信厚以相待遂使庸妄居嘗傾
依里堠裁一昔之行門䦨若千里之邈惟勤職
業以答愛忘庚伏在秋嚴漸邇伏乞上爲宗社
精調寢興某卑情無任(云云)
　　　謝夏宮苑
右某嚮聞幢節之行敢用竿牘之獻以道榮幸
得依羙庥豈期照存忽賜還答顧此孱陋當之
悚兢此蓋知府太博蚤相矜憐厚自謙抑禮鈞
於下情感于中卽歛迹以瞻依但盈懷而聳躍
卑情無任佩荷之至
　　　謝宋國博
伏承某官寵被宸恩榮關郡治側聞休命竊抃
鄙悰將馳慶牋以謝芘覆或領珍牘何勝悚兢
伏惟通判殿丞資猷敏明操履沉厚乆從仕治
夙著官稱嚮疇邑課之殊兹貳藩條之重車音
未及輿意相歡某幸以瑣材獲依巨䕃臨風以
企與日爲深卑情無任感荷抃躍之至
　　　謝慶州焦推官
右某伏審較能省部賛畫戎藩修禮未皇飛文
見及蒙此厚眷惕然鄙悰伏以推官秘惕儒術
通明吏事疆敏蚤伏士論尚淹賔筵署事云初
先書以貺過相存録深用感銘未遂瞻依所期
將護謹奉狀賀兼謝
　　　謝寧州雍屯田
右某忝名鄕關幸宻壤土蓋用晩末未由趋瞻
常傳風徽自益景慕向題輿之道此獲歛板以
拜前傾聞話言慰滿志願邇㳙辰而署職先屈
禮以飛文過爲謙冲重俾慚慄恭以通判屯田
履尚端潔襟期粹和待人以誠納巳於道居賛
貳之秩尚鬱於羙才用薦論之章卽陞於清貫
某所系賤局甚遙高軒深希保調用對旌寵卑
情無任企望之至
　　　謝夏宮苑
右某伏審顯奉宸綸榮持郡節凡叨巨䕃舉集
驩悰恭惟知府宮苑太博世襲公忠天資毅勇
才明以斷德厚而溫屢更軍律之雄進領使權
之重時惟景服上所眷求䕶苑丘之兵巳聞㝡
入布豳國之政實自選行兹承治裝匪逺戒道
同幸以蒙愞獲居庇存瞻趨有期企聳以俟某
無任系望欣躍激切之至
　　　謝三泉知縣賛善狀
右某此者袛膺朝檢移領郡章巳試薄才輒臨
庻務方馳誠而徃謝忽遣介以見存伏惟某官
出忠孝之家禀禮義之教夙成懿德休有令名
尚綰邑符固淹輿論下眷僻藩之守特修鄰士
之歡佩荷惟深紀銘曷盡謹奉狀謝
　　　謝諸郡
右某忝奉邦恩俾臨郡治㳙辰以吉視事云初
退省巳以無堪實懷慙而甚厚心之所恃賢者
相依幸託庇於鄰城敢晞風於懿範某官志勤
育德義切成人儻拙政之有聞願羙言而見教
感所磨礪存諸鏤銘尚逺瞻趨徒深跂引
　　　謝韓少卿
伏審榮奉制音寵移漕命郡縣聞此吏民驩然
恭惟慶慰伏以運使少卿性禀淳明才周敏給
自歷揚於羙仕皆夙著於休庸有忠績上簡於
帝心有惠術下充於民望蜀之列部太半𬒳於
矜存邦之要權未幾聞於召用西南爲地漕運
須人豈無餘敝之未安卽見良謀之盡講某猥
臨支郡託在洪庥雖勉居於千里之封實徼幸
於二天之庇限居守印阻謁使旌引望車塵敢
通郵訊(云云)
　　　囘蜀州王郞中
親老待養求侍於慈闈君仁推恩許臨於鄕郡
至官以近屬事之叢常欲爲諸公之書謝所不
逮卒未有少時之暇致之無由静念稽違深懷
悚戢敢期存齒之厚特徃封幐之先乃眷甚隆
其謙益至伏惟某官全守正重端持公忠自歷
榮涂皆揚顯譽而能敦奬士之節厲樂人之風
雖此么孱亦蒙顧與布詞以麗將意其勤荷德
殊優爲顏巳厚正嬰官守之冗阻奉賔從之遊
引首使麾無任企向(云)
　　　囘嘉守楊郞中
向者某官持節爲州驅車過郡獲瞻符采甚慰
乆傾之勤𣢾奉燕談益資寡見之陋遽爾去德
缺然爲書視禮之疎撫躬而愧邇承撰日榮此
臨官將効馳誠先蒙賜教厚自䧏接雅存謙尊
某官冲量粹溫令猷淹茂文章貴係簮組名家
兹假長才屈爲逺守方成踰月之政已布載涂
之謠伏兾勉輔生經寵綏多福
　　　囘郭國慱德容啓
伏審𬒳中宸之恩進上庠之秩聞命將慶貽書
忽先蒙禮見存揆衷且愧某官禀才端厚挺質
粹溫早歷榮階洊著休績兹膺帝渥實奬年勞
未獲瞻依豈勝係戀
　　　囘彭守鮑郞中啓
伏審某官𬒳命作藩㳙辰視事將馳慶幅先墜
華函雅意謙冲鄙懷慚懼某官寛𥙿宏偉端方
勁嚴蚤著殊能薦揚膴仕惟天彭之古郡乃井
絡之名區民俗淳和壤土饒沃訴訟甚簡幾至
於鞠扉教化易行豈煩於餘刃將疇善課卽見
褒遷咫尺壃圻睽逺風度敢祈葆毓以慰傾瞻
　　　囘茂州吳郞中啓(卭州)
聞風舊矣奏記缺然嚮服才猷徒傾於翹館輸
馳懇素莫置於行郵使由奥屏之來惠有榮函
之及布詞且麗將意甚勤某官學有本元術兼
權立向繇劇邑選委遐藩蓋慿綏輯之才果布
循良之政卽程懿績就服褒恩某仰德雖深蒞
官有制未諧㑹晤嘗積瞻凝

丹淵集卷三十終
陳眉公先生訂正丹淵集卷三十一
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　呉一標建先
　　　謝提刑張郎中
伏審提刑郎中奉被榮恩按平祥憲西南列部
上下交懽伏惟某官器度淹閎資猷敏給奥學
洞群經之本高才通庶政之宜家傳文章世仰
方格豈獨推於人望固自結於主知朝廷之慮
者實在乎遠方郡縣之失者恐失乎中典當從
讞正乃屬賢明嘉命𥘉聞輿情巳愜某幸兹守
郡獲在提封顧蕞陋之微材託均穠之厚䕃限
拘左印阻詣前旌
　　　謝韓運判
右某近蒙高軒遠按下郡地旣辟陋事皆因循
某向此臨卭比裁閱月雖常整輯尙未安完以
至簿書迷甲癸之行倉庾亂新陳之次運判都
官持心近厚垂意見存和顏相臨溫語下逮譏
訶免於群掾𫾣扑逭於諸胥重煩文移勤與教
示某乍兹試守竊巳蒙休始常懷罷輭之虞終
實荷盖藏之賜感銘斯極跬履無忘
　　　謝提刑張郎中復官
右某近服新恩再居舊秩曲臺議禮旣失於討
論重屋奉祠亦霑於敘用久負寡聞之耻忽叨
洪沛之榮受命云初仄身無所盖此官凢經於
三拜故爲謝慙致於一辭豈謂提刑郎中猥賜
存憐重垂褒借念歸華省謂所行之例當然喜
動沖襟見相愛之情如此敢期部使深顧州僚
謙固巳而有之禮待人而厚矣心之所感言不
能殫限領守符阻趨賓闥
　　　謝梓州知府大監
右某伏審知府大監榮持使節出總藩條爰自
下車逮兹閱月政巳成於樂易頌皆播於中和
九重擇人一境蒙福恭惟知府大監德由世積
學有師傳性厚以通才高而敏踐楊仕籍該練
政經所臨之地則民實宜焉凢建之功則上皆
信矣泌陽美績與古相參蒲坂休聲至今爲盛
惟是左川之重寔爲全蜀之雄聊藉撫綏庶安
遐遠卽聞迅召别委要權某占藉提封領麾僻
郡文移冗密訊記稽違當逭譏訶但深惢茹儀
未伸於邑子心常系於邦侯限佩守符阻趨賓
闥某無任聳慕激切之至
　　　謝鳳州都監供奉狀
右某去國十年守蜀三郡居常渇德坐失爲書
此奉疾郵之來忽承累幅之惠過蒙存錄深負
悚惶伏惟都監供奉才辯而文性和以毅向聞
詿誤偶滯騫翔頼昭洒之旣明當選掄之甚邇
勉期善養用對優恩瞻晤未皇企延徒切謹奉
狀謝
　　　謝西鄕西縣中舍狀
右某近𬒳中除猥遷前列豈謂眷存之厚特形
慶賀之深感佩良多摛裁罔旣謹奉狀謝
　　　謝提刑學士
右某近者伏蒙某官特迃盛節來按偏州磴道
﨑嶇春泥險滑屢渉郵亭之遠頗爲車騎之勞
然幸瞻依實虞廢弛況玆𥚹陋久曰因循雖自
勉於剸裁但未安於稱娖此者某官究詳所治
霽抑其嚴尙相嗟憐不賜譏責豈惟無狀獨承
故舊之矜存以至群僚亦有依棲之蒙頼拜違
未幾系戀良深限守郡城阻趨臺府卑情無任
感佩之至
　　　謝運使按廵狀
右某近煩使斧遠按州麾簿領猥叢綱條棼弛
重勞檢詰悉免譏訶豈惟不肖之蒙休抑亦群
僚之甚幸此盖運使少卿寛於臨下誠以接人
念其間有所未周盖於理實亦可恕使新後効
與霽嚴威高軒遽還畏途正熾計神明之所佑
想福履之尤佳某限守郡符阻趨賓闥其諸感
佩莫盡宣言謹奉狀起居兼謝謹錄狀上
　　　謝運使司封
右某啓近者伏承運使司封爲某發狀言於朝
廷乞賜召還者無用之才夲自流落不訾之舉
遽辱薦揚伏念某椎縵不文孤平少與𥘉登仕
版便圖行巳之見聞屢析藩符專務究民之利
病頗聞治狀未至乖方用此免衆人之見譏因
而獲上官之垂眷伏惟運使司封學問深博資
猷敏明以忠直自信而曾不他求其職任所來
而皆因上選按臨夲道旌别屬僚豈期樗散之
頑姿亦玷衮褒之華牘盖膚美之使凢見善而
必收而庸常之人宜何事而可報惟堅素節以
副清言荷德非輕引詞安盡下情無任喜懼激
切之至謹奉啓謝不宣謹啓
　　　謝成都運判太博狀
右某伏審𬒳宸扆之褒章領漕臺之副節崏嶺
之下豈獨幸提封之吏民涪江以東實大慰同
黨之親友用才而當聞命皆歡伏惟運判太博
蚤有令名共推遠器學問淹博才謀敏明歸按
新書巳馳平允之譽上陳美績果委將輸之權
恩除𥘉行衆望殊快何未遺於鄙樸忽先辱於
音題佩服謙辭銘藏陋腑未皇瞻晤徒切傾依
謹奉狀賀兼謝謹錄狀上
　　　謝成都端明(因上任)
蒙恩授上件差遣㔾於今月日赴上訖親老切
於侍膳累求便官君恩許其還鄕得佐支郡兹
服嚴命巳臨賤司伏念某生也至孱學焉甚陋
偶時之盛從事以文謬緣賢科竊迹秘府嚮嘗
遂外官之請尋用持先子之憂一居家山四改
歲序有母八十重遠於慈闈去國三千難歸於
儒館敢圖就養輙以抗聞人賤言微天高聽邈
中㫖敦迫群章薦論旣而還臺復爾叩閤屬聖
君之孝治體人子之勤誠㑹此空官俾之承乏
今侍親輿之至卽書吏版之中伏遇某官德量
粹淵端誠愛恕秉持重節攷按諸城退省懦庸
實繄芘頼唯全素守以逭嚴訶
　　　謝主簿任通夫
伏審向者召以一封之車試於四禁之地蔚矣
奏成篇之上􁋏焉蒙䟽渥之榮光輝朝廷聳動
鄕里伏惟某官詞章豪蕩學術深明久馳不偶
之稱忽應特招之選果升宦牒甚慰輿情不遺
鄙樸之微先賜緘幐之重私心至喜厚意難忘
　　　謝移厨(三本)
伏蒙某官特枉使牙遠移公饌仰荷眷存之厚
敢忘負荷之深卽俟趨依併伸悃愊
伏蒙某官慰道途之勞垂肴醳之賜下霑僕乘
益感肺懷
伏蒙某官遠枉使厨薦臨客傳感領重意銘藏
鄙懷
　　　謝知興元府
右某啓閏七月二十日進奏院遞到勑牒一道
䝉恩就差某知興元府候成資日赴任者某曏
輸私悃上凟公朝音驛旣行實懷憂於重謫詔
綸忽下果見聽於愚誠不圖嵬瑣之才薦委藩
宣之任叨天若此爲地有緣此盖伏蒙某官禀
德寛容遇物愛恕所部之吏勿盡責其無能不
才之人亦蒙休而自免所以拙者爲郡庇之逾
年曾無譴劾之聞復有薦論之重寔由覆護致
被寵靈謹當愈勵操修庶符補塞限嬰守紱阻
謁使旌卑情(云云)
　　　囘卭州劉駕部
近貢柔圅㔾通燕几念封圻之咫尺承晤語以
差池仰德之深與日而永府吏至止幐音見頒
荷眷錄之殊尤增佩銘之稠沓竊惟尊履常擁
神休某官洊歷榮涂皆聞懿績比殿西南之服
㔾彰畏愛之能卽竚寵褒更膺華擢某向叨交
政輙貢願言
　　　囘新知郡韓郎中(漢州)
伏念三泉之别一紀于玆抗俗走塵屬間關於
末路攀鱗附翼致契闊於高風屢嬰出處之煩
久廢起居之問瞻企晤語悁勞欵悰某官上奉
宸衷遠持使節鎭臨要部綏撫遐甿驛信先馳
輿情甚愜某便安親養佐貳藩條未皇裁書以
上凟賢明先辱賜敎而俯慰蒙陋荷眷之渥銘
懷㠯深伏計涓時日之良整徒御之盛然行遠
道方在清秋更希偃昌之勤少護寢興之節傾
依匪邈抃蹈殊增
　　　回綿州知郡
膺右掖之制守左綿之符巳涓良辰方布善政
當駐麾於劇郡屬㳂檄於它州不時爲書以賀
視事正深慙悃忽受謙題仰佩眷存寔銘感戢
某官負才敏給禀質清淳自揚歷於仕塗悉著
明於治迹邇承宣化盛巳傳謡某以賤局所拘
不獲云云
　　　回漢州四縣官
持懇聞上請官便親尋蒙詔章許倅郡事昌據
貳車之委慙當聮邑之先吏指繼來書音見屬
相存者過所示彌冲某官業履有聞才術兼茂
乃心當國其志在民尚㠯吏衡之拘猶爲縣道
之屈匪人甚幸賢者在玆交期有涯瞻㑹伊邇
　　　回綿倅萬職方
此者猥膺宸綍叨佐郡符垂組過家誠當於素
志侍親從政尤慰於私衷竊尋忝幸之殊槩出
揄揚之始屬窘他故未輸短懷豈期眷冲先墜
音訊某官曲敦惠好高喻襟期馳伉歩以及門
義歸欵密側微躬而戴德心切銘藏拜賜猶賖
嗇神爲祝云云

丹淵集卷三十一終
陳眉公先生訂正丹淵集卷三十二
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　啓
　　　賀延州經略待制
右某伏審榮奉制函進陞延閤竊惟建廣內淸
切之地於此藏眞皇制作之文厥初命官最號
盛選自匪稱職寧容濫居恭以經畧待制全文
武之才洞天人之學嘉言讜論簡沃淸衷宻畫
沉謀震憺醜落爰登禁近之職實副詳求之心
某乆荷眷存遠形抃躍未由瞻倚徒切傾瞻(云)
(云)
　　　賀運使學士
術業通明器宇凝厚優游華貫馳騁重名忠義
有先正之風才謀當廟堂之眷嚮居諫首言聳
動於本朝今總漕權課殊尤於道左
　　　賀成都知府資政
右某伏審換平凉之使節分右屬之戎符夷落
騷邊敢煩於我武朝廷命帥無易於公賢豈惟
紓北闕宵衣之憂實以免西州塗地之患列郡
仰止聞風驩然恭惟判府安撫資政宗廟笙鏞
明堂柱石高文大册蚤冠擢於賢科奥學淵謀
乆參陪於國論出入更乎二府休戚繫於一身
雖均外官常簡中眷屬坤維之絕徼有汶嶺之
孤城妖冦跳梁重揺遠俗銳兵翦撲當委宗工
卽聞區處之行旋見蕩除之報西南所慮指顧
而平某假守偏州隷員屬部限嬰短紱阻拜高
牙某無任引系激切歡歈之至謹奉狀賀謹錄
狀上
　　　賀提轉冬至
右某伏以氣應黄宮灰飛緹室羲經示卦復其
見天地之心吕令謹時靜以待隂陽之定賢明
所履福祿其宜伏惟運使郎中道義深淳文章
粹美冝爾付絲綸之任尚兹持金榖之權行業
有聞神靈是佑諒乘佳節克擁殊祥某限以官
守所拘不獲詣前爲壽(云/云)
　　　賀利州知郡虞部啓(洋州)
右某伏審重膺堂帖榮易藩符顧惟才力之高
實恊輿言之允恭以知郡虞部文章俊裔忠孝
名家揚歷仕途宣昭政績出於廊廟之論授以
襟喉之邦僉言得人誰復置議某嚮官漢上巳
忝隣封今守洋中又同當道先煩惠教過沐撝
謙未遂瞻依徒深企詠(云/云)
　　　賀正隣郡知通啓
右某伏念五始端元三朝表正陽和發歲巳彰
生物之仁賢德乘辰茂集履祥之吉伏惟某官
淸淳禀質寛𥙿凝懷自陞顯仕之塗皆著冝民
之績歷夫令序受此殊休某限寓它藩復拘遠
道不獲詣前爲壽但增祝頌之至謹奉狀賀謹
錄狀上
　　　賀冬隣郡知通運提勾啓
右某伏以七日有期一陽云復信動於內物由
以生賢德所乘福履增𥙿恭惟某官立誠中正
抱質淸淳才大業隆天相神佑諒涉佳辰之吉
必膺䌓祉之休坐遠門闌無任虔祝之至謹奉
狀賀
　　　賀正益梓提轉知府啓
右某伏以一氣逓時三陽履旦歲元肇正曆紀
惟新推德爲生盡蒙於幽隱儲仁曰福先相於
賢明恭惟某官端莊敏文敦愿寛懿挺此秀時
之具布爲康世之才(憲獄犴攸司多存仁恕/神明所佑卽卑休祥)諒
接(漕持金榖之權且資碩畫/下絲綸之命卽見褒陞)諒接(成都知府殿/邦西南巳著)
(于蕃之効還帝左/右卽膺爰立之權)諒接(梓知府領劒外之雄藩/最書屢上掌禁中之宻)
(命舊物/當還)諒接天之新元必受國之重詔羣情仰
祝比屋同辭某限守遠官阻臨高屏其諸頌詠
但此傾翹
　　　賀興元府通判禮上啓
右某伏審攷擇剛辰朅臨美任恭惟慶慰伏以
通判秘丞東南秀氣詩禮名家參郡務於蓬山
巳彰善績貳藩條於漢水猶抑宏才某幸守隣
疆遠依巨䕃限嬰組紱阻造階除卑情無任喜
抃之至
　　　賀提轉知倅
某啓元正令序伏惟某官乘此三陽之候倍迎
百福之休某限以守符不獲詣左右爲賀下情
但深祝頌之至(云/云)
　　　賀蓬州楊簽判
某接鸞鵠之羣昔預九霄之侣簉鵷鴻之列今
同一道之官至此歷年自知㩻倦役於多事殊
失音題遽蒙啓訊之先怳發愧尤之甚敦隆契
好度越儕流無似當之不遑深矣某官同年才
猷敏邵文藻道華四世三公遠襲慶源之大一
日千里早聞令譽之馳著籍朝閨僉謀郡慕方
在急賢之㑹卽膺舉德之求某限守藩符阻趨
賔闥(云/云)
　　　賀東川知府朱少卿
伏承顯拜恩章出臨藩鎭涓辰布治與衆更新
伏惟慶慰恭以某官德重行方識周才貫聳朝
倫之風望練政理之夲原棘位辨名中參九列
之峻竹符分寄外殿一方之雄遲舉化條散爲
民福某叨從别乘竊迹隣邦惟是先廬得依大
庇屬居官之有制顧授謁以無階瞻引旌麾機
揺魂幹(云/云)
　　　賀利州王郎中狀
右某近蒙高旌前過敝邑迎候之禮一愧空無
暌違以來乆失裁謝此者伏審榮臨㑹府盛布
寛條吏民歡呼道路傳播恭惟某官學有本末
政知後先比郡聲稱游揚正甚外臺薦辟施設
尤殊卽聞美課之陞行有褒恩之及某限紆守
紱阻集賔階引領崇閎(云/云)
　　　賀提刑司勲狀(漢中)
右某伏審𬒳明廷之詔㫖按當道之刑書佳音
布聞羣論欣愜惟是中梁之舊域曾經太守之
行春里巷相驩吏民胥慶矧茲蒙顧之舊益用
抃懷之深伏惟某官博學精醇負才敏給持誠
恕厚涖事通詳藉夫正信之才委以平亭之職
提封之下治廨所存某嚮詣賔階接辭巳幸今
居使部承教當先日佇郵音前臨馬首卑情無
任(云/云)
　　　賀巴州知郡郎中狀
右某伏審宸綸就䊸郡組褰帷入境撫几臨民
　　嚮輟藩條來參漕柄殊尤之績巳當考最
之書顯要之涂卽應陟明之典(云/云)
　　　賀提刑度支轉官啓
右某伏審提刑度支榮膺顯制寵進名曹凡託
按臨之休舉增慶抃之劇矧蒙厚眷實倍常情
恭惟某官器業自將風力兼茂充中以道炳外
其文蚤在妙齡巳著翹然之譽薦躋膴仕衆推
卓爾之才上心簡求衆論諧愜右川重委方倚
屬於讞疑左省襃遷復延登於主計用雖未旣
恩蓋非常卽聞奏課之尤當有任能之召某幸
棲美䕃良動懽懷所限佩守符之微無由趨使
節之下引領臺府(云/云)
　　　賀趙龍圖上任啓
伏審某官涓選良辰視臨美政居庥者衆竊幸
焉深恭惟某官道貫二儀才周萬變高猷映世
亮節端朝會遇聖神之知躋陞侍從之列蜀所
巨鎭益云要藩上欲用公詔煩爲守䁀席如缺
玩印而有求鋒車下臨趨節而先起前是數相
一新稚耋之瞻大布慈和之政隣城仰式它道
胥傳伏惟某官資禀端淳才猷敏邵仕榮揚歷
官最殊尤嚮題漢水之輿佳聲未冺今剖巴江
之竹善譽先馳方裂素以通誠忽慿郵而賜教
眷存所厚佩服良深(云/云)
　　　賀洪雅知縣陳秘丞狀
右某徃年南岐榮治之下獲誦雄編去歲東蜀
旅郵之中復傾高論心常景伏迹但暌乖而况
處鄕關甚宻之鄰預牓籍同升之契故當無遂
廢之書簡所恨有相違之宦途向者抗牘而屢
請小麾幸此蒙恩而歸守支郡遽承占問之及
良荷記存之深某官同年文章高於衆人誼行
比於前軰治一同之地難乎盡展驥之才居四
徹之山冝矣任和鈆之職卽聞美召行踐華途
未遑奉左右以周旋實亦望東南而旋倚願勤
善飬俯慰虔祈何由瞻依用究悃幅
　　　賀運判都官啓
盛世雄英華門嗣慶蚤奮深湛之學亟陞高妙
皆從此塗某兹處末僚自慙冗器日期大用願
託巧陶所限繋題輿之微無由伏齋几之下(云)
(云)
　　　賀正東川朱少卿
一氣逓時三陽履旦歲元肇正曆紀惟新推德
爲生盡蒙於幽隱儲仁曰福先相於賢明恭惟
某官端莊敏文敦愿寛懿挺此秀時之具布爲
康世之才獄犴攸司多存仁恕神明所佑卽俾
休祥諒接天之新元必擁國之厚寵羣情仰祝
比屋同辭某限守遠官阻臨高屏其諸頌詠但
此傾翹
　　　賀懷安知軍轉官
伏審近蒙均恩榮進中秩伏惟慰慶恭以某官
挺質高爽持才敏明禀規賢門登仕聖世尚屈
臨於遠國卽召置於華途此而榮遷漸以要用
某幸隣善部阻拜崇墉春輝正深道味益勝(云)
(云)
　　　回漢州郎中
近奉宸俞就遷州寄遽然拜命惕若兢懷某逈
蒙朝廷假守仁壽謂僻陋至微之郡冝迂踈不
肖之人逮至此時云爲多故文移坌集事目交
紛行雖躬親處實迷誤無偃仰棲遲之暇有喧
囂　之煩巳幸報成猶虞罪去念將滿歳當
趣還朝轉徙有道涂之憂偪仄餘昏嫁之累敢
持愚懇洊扣嚴聰奏牘旣行秪虞於重譴詔綸
忽下尋𬒳於鴻恩以李固解綬之鄕爲阮咸出
麾之地求雖有自得豈無緣某官素與鄕評隂
加士論常見匿瑕之美曲揚剖垢之光遂使孱
庸獲叨除委更煩慶問之賜益荷朋遊之深紬
味妍詞銘藏陋腑未皇展晤徒切翹凝
　　　回漢州知郡
伏審近奉宸綸再留使節藉乃厚德慰諸羣心
豈惟増閭里之光抑亦重朋遊之喜某官託姿
粹茂賦量淹宏以儒學踐巍科以吏事陞峻秩
還鄕爲郡布政冝人是故河內父老願借於冦
恂淮平吏民爭乞於侯覇九重是與千里相歡
方議馳書忽蒙賜誨仰承眷錄深負感藏

丹淵集卷三十二終
陳眉公先生訂正丹淵集卷三十三
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　先狀
　　　成都新尹趙龍圖先狀
伏審某官進登延閣之華出守右川之重蒙休
者衆竊幸焉深恭惟某官性禀道冲體兹坤直
端方勁潔愽𥙿寛閎究學淵淳成文雅徤事親
以孝而行聳羣俗納巳於道而名高當時優游
仕榮增衍賢美嚮自亨衢振采禁路升華奉白
簡以䋲愆朝倫以肅伏靑蒲而納誨帝念其嘉
以至總金幣佐㑹省之繁調芻糗贍朔陲之給
皆凝茂績實稔休聲蜀爲遠邦邑曰巨鎮其政
繫於國體所寄繼于上心地望素隆事權時重
將委任於守土實艱難於擇人付卑或差經營
且力㑹此及瓜之代乆煩玩印之求作牧以行
非公其可是用褒陞邇職慰寵遐民巳聞高牙
漸出危棧木牛舊地重識孔明竹馬前人再迎
郭伋某傾依有素汨沒無庸忝佐偏州幸當洪
䕃歡欣踴躍倍萬于他(云云)
　　　漢牧先狀
某自遠標符僅周歲序瞻懷靡極跂引爲勞顧
惟書問之踈實繫事爲之冗側承興止舉集嘉
休此者某營祿養親列情干上㝷膺宸檢獲貳
藩條得遂依仁豈勝爲幸巳計出都之日卽聞
赴治之期瞻拜有涯欣歈是切
　　　成都韓端明先狀
某近奉恩除幸叨職委顧惟支郡託在洪庥拜
命之𥘉撫躬以抃某嚮終親制屢抗愚衷所聽
云高斯誠未允某官內存愛恕深軫孤平謂宜
還官使得就養猥蒙奏列盡道哀窮今此陶甄
實由薦藉巳戒出都之日卽諧趨府之期將侍
崇嚴併陳悃愊
　　　漕憲先狀
此者某拜恩天朝守職鄕郡侍親以便撫巳爲
榮某嚮起憂廬召還秘館常念慈闈之養屢祈
嚴扆之私愚悃盡傾聖心下側許歸舊里得佐
偏州顧兹職守之微獲在按臨之下惟天與幸
有地庇身巳戒輕裝卽趨賤局瞻依甚邇喜抃
無涯
　　　運使蘇刑部先狀
伏審某官榮服命書移領使節提封舊俗參語
以交歡屬部下僚撫躬而自慶竊承行府巳渉
近疆偃冐勤劬起居休豫恭惟某官探道奥秘
業文精深藏以在身施之行事用無不效績故
常尤按三尺之書了無冤議調九年之食頻倚
辦才所至也人皆頼之其功焉上實知矣猶煩
遠使將漸邇臣且蜀號財賦之撓於國當調度
之半有藉供億必繄強明智敏所臨課力惟最
兼以重柄委之外臺民之利害得以興除吏之
善惡因而懲勸高車在道列部傾風某奉親還
鄉倅職屬郡比受按司之檄此讐利局之符有
幸孱凉得依庇䕶卽趨近甸引拜旅旌
　　　運使度支先狀(梓州)
竊伏下風講聞高誼自爲晩輩未甞獲對於晤
言徒仰盛名不敢輙通於音問此者伏審某官
以才能之重受神聖之知蜀有兩川梓爲一道
財賦之衍常供邊埸之求郡邑之繁須慰吏民
之望孰膺上眷僉謂老成高車未來列部相慶
某庇族下邑居官鄰城企漕節之華願贍風而
實切守倅車之賤顧通謁以無由聊導懇誠少
塵几格(云云)
　　　提刑宋郎中先狀
伏審某官更麾南豳按憲西蜀邸訊𥘉諭輿情
巳驩蓋重名之乆馳宜遠人之甚慰恭惟某官
噐略宏遠材資粹方蚤歴榮途盛著徽節科條
易避參脩三尺之書飛輓均輸佐調九年之食
休有丕績簡于上心此者出爲外臺專按一道
中典之重方委平亭列部至繁盡歸廉紏此之
要劇宜以通明某昔在上都幸觀高誼今居支
郡獲庇洪庥聞命之𥘉抃懷增劇(云云)
　　　李殿丞權交代先狀
嚮由貴治甞挹高風違闊踰時候問無所此者
某叨膺宸檢分守郡條矧漕臺之借才屈明府
而承乏獲交善矩且慰愚衷未遑馳書先辱賜
敎仰佩推褒之重實懷悚愧之深卽遂披瞻預
增喜躍
　　　湖州提轉先狀(將赴湖州)
忝膺宸綍薦卑藩條顧惟無似之姿謬此惟良
之寄撫衷自省竊幸焉深伏念某單凉遠人漂
泊孤宦賦命譾薄與時闊踈故常守於外官輙
屢更於數郡雖蔑殊尤之効僅逃殿劣之譏三
館旣還豈㳙埃之云𥙷一麾重請得江海之于
宣此者伏遇某官𬒳眷九重理財一道布惟新
之政惠養民甿按所部之城澄淸寮吏秉剛方
之節威惠風行持察舉之權否臧洞照幸將蹇
跡仰記殊休某巳謀便道之行卽次提封之下
有期瞻倚無量欣歈(丹淵集卷/三十三終)
陳眉公先生訂正丹淵集卷三十四
　宋尚書司封員外郎充秘閣校理新知湖州
　軍州事兼管內勸農事上輕車都尉文同著
　　　　　　　　海虞毛　晉子晉
　　　　　　　　長洲吳一標建先
　　奏狀
　　　奏爲乞修洋州城并添兵狀
右臣切見本州守治之所正居漢水之上川陸
平衍廣衺千里東北諸山縈帶聮屬徑路盤屈
隙穴深逺上通荆楚旁出岐雍其中所産濟人
急用之助品目甚衆旦夕贏輦道路不絶閭巷
并邑百貨填委實四方商賈質易畢至之地衣
被秦蜀有足仰者漢唐之際巳名重郡然而至
今有所不能稱是者城池庳漫全不如事不知
幾年㓕裂爲此苫茅累土宛若䑕戯缺漏頺落
殆不可睹姦庸取罪常在跳越倉庫所寄僅同
空曠臣自至此卽謀增葺患無兵夫不能施手
毎一慮至沉唫終日伏以國家設州郡列官府
具儲蓄養士卒大抵本以爲民故如此其備也
夫何此州當襟喉要害之處而顧無壁壘壕塹
之防以保護之譬之於人也筋骨雖云完固而
皮革日巳爛墮將何以爲負恃而能使其中安
且乆耶一體旣虧事不宜矣伏望朝廷慰念黎
庻軫恤遐逺特中旨許令修築度其工力了不
至大庻使郡國制度無有一物廢闕亦有俻無
患之深計也臣又竊見管内三縣疆境絶爲曠
闊高山深林蔓衍重複直與巴逹金鳯永興鳯
翔等處脣齒相宻其逺者有至五六百里近者
亦不下三四百里中間有如子午駱谷之類斜
通直逹徑路不少私商暗旅出入如織逋姦隱
罪萃爲淵藪嵓谷之民孱愞畏事迫於衆勢遂
爾囊橐所居幽僻人不敢問旣因全無防守所
以難爲檢遏臣愚常此過慮忽爾蜂驚䑕駭妄
肆螫齧散走巢窟出白爲暴呼集除盪形影不
及亦須數日爲之擾擾徃日光化軍近年慶州
叛賊悉趨此路謀行於蜀是時西南郡邑聞風
震聳頼以朝廷威靈元元之幸而卒以就敗然
而此州旣爲凶盗累伺其隙是後恬然不爲之
俻至今耆甿宿吏語議及此則無不人人咨嗟
嘆惋是知如此與他州别郡封壤按聚隘阸奔
衝之處平時常宜預設保禦之方其或事有萬
一臨時取具必然手足錯亂不相捄應前無兵
而後無城未免一方人心不得不使之旦夕恐
懼而莫如之何也巳臣今欲乞朝廷特賜詳酌
更添置武寧一指揮或且先於諸處那屯三五
百人常令住此不許差出以俻緩急驅使如此
則上可以紓朝廷之憂下可以慰百姓之望臣
職任守土理當建述此二事者伏望眷慈不罪
其狂瞽而留意焉謹具狀奏聞伏候
勑旨
　　　奏爲乞改陵州州名狀
右臣自到本州求州之所以得名之由據地志
云自秦至齊本犍爲與蜀二郡之地在梁常爲
懷仁郡西魏時始改爲陵州因境內有陵并故
名焉陵井始後漢張陵開興因陵名遂以名井
後復因井名以名其州隋雖易爲隆山郡唐又
以爲仁壽郡至乾元中復以爲陵州遂因仍至
今矣按陵本沛人世有别傳載其異事者尤多
臣不敢以聞然觀其爲井之功實亦非常人所
能建置此州之民旣頼之以爲生復畏之以爲
神凡過其祠廟及道其所以昔日爲井之事皆
懔然加肅不敢少懈如在其上與其前後若是
之恭也國家亦殊仰其所利以贍給諸郡凡三
載郊禮頒賞軍校一切皆於此取之是所謂有
功於國而有利及民者也但今以其名配井與
州而使其下負薪芻操瓢囊者無男子婦人稚
㓜耈老之屬日日道其名千萬在口臣愚竊謂
州取其名於國體固無嫌若屬之斯民臣恐於
義或有未安者巳臣聞晉羊祜開府南夏惠流
百姓後人諱其名爲改戶曹爲辭曹王舒除㑹
稽內史舒言其父名㑹求換他郡朝議以字同
音異不許舒云音雖異而字同乃特命以㑹爲
鄶授之唐陽城號卓行商山道中有驛曰陽城
元稹過其處易之爲避賢孟浩然獨能詩襄陽
有浩然亭鄭諴爲刺史更其題曰孟亭此意皆
謂賢者之名當與隱避不欲使其下常斥之也
載在簡牒以爲佳論讀者皆謂當時所舉宜矣
今陵方之數子其功利蓋亦施于無窮有足尚
者累世襃贈實有封號朝廷亦嘗因其他郡遺
蹟建宮養徒俾崇奉之是則豈有國家所以存
録能立豐功厚利之人而此州之民素蒙其休
顧顯然無一忌憚咸得以名而稱之哉雖然千
有餘年其民侮慢輕凟如此至於聖世始歆然
若有感發隂期祕數無乃將有所待者耶伏遇
皇帝陛下光明盛大之德紹鞏固綿長之運順
考古道尊尚賢哲舊者修之廢者起之合理當
義無不條舉此者伏望聖慈埀仁降惠上嘉古
昔山藏海納恕臣僣易下省臣章俯遂愚情特
開宸旨别賜州號庻使此方之人存上下尊卑
之體巳徃之靈受光華丕顯之賜百王未正之
典千載不行之事自陛下今日正之行之爾豈
獨光昭史策彰示萬世亦以知陛下不棄下臣
之言而特明前人之德矣干冐宸扆俯伏待罪
臣無任狂越恐懼激切屏營之至謹具狀奏聞
伏候勑㫖
　　　奏爲乞置興元府府學教授狀
右臣自到本府遂詣學舎點檢見其處所𥚹狹
僻在城下屋宇卑陋殆不可入其中生徒小大
裁數人而巳臣因詢問僚屬并徧訪左右所以
如此不振之由皆言本府自唐末以來並無諸
科修學及第之人從前毎有科塲皆是外州軍
進士暫來就此假籍寄應縱獲薦到省皆下第
無成遂各歸還本貫不復住此修習所以其民
便謂讀書無効更不從學近歲府縣雖稍有士
人應舉終是素無師範所肄之業多不能上合
新格臣初觀本府山川人物土風次第與東西
二川大抵相類彼處雖至小州郡進士常不下
三　百人而本府邑屋冨盛人民繁庻若此豈
無秀異可教之士以俻官使但自來上下因循
相與廢墮使朝廷風教獨不霑浹寥然一方遂
絕文采深可歎也臣伏見本府司理叅軍潘行
自熈寧三年到任乃權府學教授行能爲之講
說經藝教其對答大義誘掖後進孜孜不倦日
授月試皆有條緒近日府縣子弟翕然盡願入
學至於外郡士人聞之間亦漸有來者以此見
人之趨嚮善道悉由勸奬訓勵儻得其心有所
服自然不可制禦而卒至成業矣行今來舉主
考第並巳該磨勘來年正月滿當解罷臣竊慮
行去之後俾他官承乏料學者之所悅從未必
有能如行者臣兼體問得本路興洋利文龍等
州雖有進士徒具名爾其人亦嘗自患所居僻
陋難得師友臣欲望朝廷勘㑹本府并前件五
州自來實係少有舉人修學及第之處乞賜詳
酌特置學官就與行改轉使正充本府府學教
授所貴一府五州之人悉得就近修學不三二
年當盡變此俗燦然與天下士人相侔矣臣職
在守土所治之下或有可請不敢自黙臣無任
恐懼激切屏營之至謹具狀奏聞伏候勑㫖
　　　奏爲乞修興元府城及添兵狀
右臣竊見本府自三代巳來號爲巨鎭疆理所
屬正當秦蜀出入之會下襃斜臨漢沔平陸延
袤凡數百里壤土演沃堰埭棊布桑麻秔稻之
富引望不及西南逾棧道抵劍門下趣成都岐
雍諸山遮迾東北深蟠逺跱孕畜雲雨罅道百
出相拱加輻逺通樊鄧旁接秦隴貿遷有無者
望利而入舊制中州之人不得乆居於此今復
㢮禁一切不問故四方來者頗自占業殊習異
尚雜處閭里天下物貨種列於市金繒􁇀枲衣
𬒳他所近歲洮河所仰茶産鉅意公糴私販輦
負不絶誠山西浩穰之粤區而朝廷所宜留意
之劇地也然而事有未稱體有未俻者城與兵
而巳矣城嘗度之其縱廣亡慮二十里􁃠薄毀
䧟乆不營葺姦窺盗越易如短屏兵雖合聚群
戌所數裁滿五百罷病孱弱下車者半分隷他
役常非此有近復調赴文州今所留者甫二百
餘人爾况一城之中民屋錯比連甍接宇可數
萬計生齒雜遝塡斥坊閧臣常自顧亡狀誤蒙
朝廷采用重委符守班條之暇静慮及此輒謂
以如是不甚堅完之城與如是不甚齊一之兵
欲控制遐逺影援邊徼保䕶井邑衆庻防固宫
府儲峙若止用此且恐事於臨時萬一有不副
國家所以設城置兵之本意也臣毎一念此食
輟輟而寢去枕者屢矣伏惟陛下自踐祚巳來
于今七年曷嘗不一日孜孜安養元元者爲政
理之急未治者旣治之矣巳治者復爲之立不
可廢壞之法𥙷缺綻漏大小咸輯下聽不倦有
宜則應臣是以敢持二者之說仰干宸扆伏望
陛下不以臣疏賤而幸録其言願賜參可下詔
有司遂俾如事修絫雉堞增屯營伍以赫威靈
以壯制度沮邪謀定衆志安固基本萬世不動
亦所謂先定應猝豫俻不虞之善計者也臣職
在守土諸無報稱惟是所見不敢噤嘿臣無任
僣易妄越惶恐激切屏營之至謹具狀奏聞伏
候勑㫖
　　　奏爲乞差知洋州一次狀
右臣伏蒙聖恩除臣知陵州得一年十箇月後
因改州爲監復蒙就差知興元府今到任巳及
一年五箇月臣昨在陵州推行新法並成倫緒
僅免敗闕自至興元府凡幹當過諸般後來續
䧏指揮等事亦無曠廢盡爲兩路按察臣僚薦
舉以臣頗爲辦職今來臣替期非逺切慮朝廷
不乆差官代臣赴闕臣日夕惟念般挈私計實
以家貧累重食口稍衆分减寄寓頗難區處臣
此者愚妄輒覩八路新勑盡許指射連併差遣
臣知洋州一次情願閑居待闕况臣出於畎畆
粗諳民間細務幸臣未甚衰暮之時少願傾竭
犬馬疲駑之力夙夜勉勵所屬僚吏宣布陛下
德澤於一方百姓以圖上報國家所以養育賤
臣無涯之惠臣自知才智淺短不可更俻他使
惟是一郡之政猶能奉行陛下條詔不致違失
伏惟陛下哀憐特賜天地生成之恩俯從私願
臣惟願忠義以荅萬一干冐天威臣無任伏地
待罪惶恐激切屏營之至謹具狀陳乞以聞伏
候勑㫖
　　　奏爲乞免陵州井納柴狀
右謹具如前臣自至當州訪問得所以爲其民
之深害乆而不能去者惟管內仁壽等四縣百
姓毎歲輸陵井監煎鹽木柴共計三十八萬四
千二百餘束也當時立法但以五等人戸毎稅
錢上以二文一分科令納柴一束故其等高者
不下千束雖下戸亦三二十束矣其柴若常時
私下貨賣自可毎束直三四十文足錢官中曏
亦以其不易毎束更支鹽六兩後來常見其虧
損百姓不復支鹽却改毎束與見錢七文五分
是官中大約破九文巳來貼折民下三四十文
柴一束矣其百姓所得者貼錢悉爲出旁引攬
之人諸頭銷使㝷亦隨手散盡又官中科配盡
須要納乾柴其百姓自一夏巳來以𧖟麥務忙
不暇更豫先營置放令乾燥皆於二稅欲起之
時若本家田內所產之少則須望林囘買生濕
雜木翦截齎擎上州赴塲送納依自來體例願
以兩束折納一束是三四十文一束之柴又只
止得四文有餘矣加此倍之則近納七八十萬
束生濕柴也偏州小縣盡是山坡田土瘠薄别
無他産而毎年於二稅送納疋帛斛斗并科買
紅花紫草出助役還青苗之外又復有此七八
十萬束木柴之役比之他州此方之民實𬒳其
苦臣子細體問得二十三年巳前夲州止有官
井數處所銷柴茆苦不甚費其價亦不至高大
自許人開作卓筒之後部下至今巳及數百井
故栽種林木不能供得公私採斫以至山谷童
秃極望如赭縱有餘蘖纔及丈尺巳爲刀斧所
環争相翦伐去輸官矣人旣匱極草木亦不得
盡其生意又縁當州地皆險惡徑路狹隘磴道
齟齬不通輦運臣嘗屢至納柴之處見所輸之
民無老與㓜皆悉荷負有縣界闊逺奔走百里
之外陟歷深阻忽値霜雪風雨衝冐寒滑加以
期限相逼勢不能止攀緣隕越飮食失所以至
肩踵皸裂衣裳穿露身體尫瘠都無人色吁嗟
之聲充溢逺近自冬及春正是他處百姓皆能
有所休息之時而斯民重困狼狽如此臣常惜
太平之世而尚有此無聊之人其弊衆所共知
但謂官自前鬻巳來無術可以捄得此者若非
朝廷慱䆒民間疾苦欲盡釐改使之蘇息其患
終無有日休巳者矣弊極必復今正其㑹臣伏
覩詔勑遣使專務與民興除利害諸色埸務並
令人占買以寛分外陪費臣今管見輒謂官中
雖有陵井止能供得成都府一路州軍公使軍
食等鹽外並無略有所獲雖言招召客人將絲
絹展博其本監日煎鹽色皆是先巳支過諸州
軍毎年所定合銷綱數更無贏餘見在以俻客
人入中臣愚欲乞朝廷特下指揮令夲路轉運
提刑司一就用出賣酒坊體例先爲相度擘劃
諸州軍公使并軍食等鹽乞不於本監支給召
人買樸上件陵井監官中自可端然收納羡利
臣當試約之除餘利可以霑及買樸人外依卓
筒小井課利用五分折納錢絹官中並無糜費
歲可獲一萬三千八百餘疋絹帛并見大錢七
千二百餘貫及免得酬與監中主當公人等一
十一處塲務及監內諸般銷費共一萬八百餘
貫其餘外州軍般鹽綱後酬奬尚不在其數內
如此則七八十萬束之柴能害於民者盡去而
五六萬貫之錢能利於國者盡得矣豈不稱朝
廷愛養元元之意哉臣忝被國恩來守兹土斯
民之病職當救療亦欲少以愚慮上報朝廷遣
臣爲此千里之民長吏之意爾臣之所見止爲
四縣百姓有此積乆輸柴之弊未嘗有人爲之
言者臣今旣知矣豈敢緘嘿實恐上負委寄循
滿而去尸此祿食非素心也所有本監委曲事
狀如蒙朝廷允臣所奏下本路相度臣自一一
纎悉窮䆒利害本末供報今不敢以叢脞煩碎
之事畫一條陳上凟聖覽臣無任誠懇迫切恐
懼彷徨之至謹具狀奏聞伏候勑㫖
　　　奏爲乞差京朝官知井研縣事
伏見管內井研縣去州治百里地勢深險最號
僻漏在昔至爲山中小邑於今巳謂要劇索治
之處蓋自慶曆巳來始因土人鑿地植竹爲之
卓筒井以取鹹泉鬻錬鹽色後來其民盡能此
法爲者甚衆遂與官中略出少月課乃倚之爲
姦恣用䥴琢廣專山澤之利以供侈靡之費訪
聞豪者一家至有一二十井其次亦不减七八
曏時朝廷嘗亦知其如此創置無巳深慮寢乆
事有不便遂下本路轉運司止絕不許容開造
今本縣界內巳僅及百家其所謂卓筒井者以
其臨時易爲藏掩官司悉不能知其的實多少
數目毎一家須沒工匠四五十人至三二十人
者此人皆是他州別縣浮浪無根著之徒抵罪
逋逃變易名姓盡來就此傭身賃力平居無事
則俯伏低折與主人營作一不如意則遞相扇
誘群黨譁譟筭索工直偃蹇求去聚墟落入鎭
市飮博姦盗靡所不至巳復又投一處習以爲
業切緣井戸各須藉人驅使雖知其如此橫猾
實亦無術可制但務姑息滋其狡暴况復更與
嘉州并梓州路榮州疆境甚宻彼處亦皆有似
此卓筒鹽井者頗多相去盡不逺三二十里連
溪接谷竈居鱗次又不知與彼二州者工匠移
人合爲幾千萬人矣幸今累歲豐稔無少間隙
縱有疆獪自安飽暖萬一或恐遭罹歉旱民下
艱食此軰當不肻更顧一役之利必能相與唱
和跳梁山谷間化爲盗賊耳當是時彼井研者
區區小縣一二選人爲之令佐將何以禦之哉
此臣所以日夜置心於其間不能少忘者矣臣
愚不避誅責欲乞朝廷指揮下本路轉運提點
刑獄司相度許令二司今後於京朝官中舉清
彊明斷有吏幹之人爲知縣仍乞令陵嘉榮等
三州各出三五十人兵士俾兼領之所貴藉此
威靈厭伏其衆自然群小之心有所畏戢此亦
所謂戒不虞防未然之一慮也臣才術淺陋猥
蒙任使一州利害臣宜知悉凡有所見不當自
隱伏望聖慈下采愚論特賜詳酌施行臣無任
妄越恐懼激切屏營之至謹具狀奏聞伏候勑
㫖
　　　奏爲乞鑄陵州團練使印狀
右謹具如前臣勘㑹本州舊爲軍事問其父老
云自淳化中因草冦擾蜀凶熖熾猛劍南列郡
不隨其燎而爲之燼者十纔二三陵其一也當
時實以知軍州事張亶能率其衆共力禦之旣
爲完城遂不汙賊朝廷嘉奬故特以團練之額
襃名其州雖然但未暇賜印因循至今臣伏見
天下團練州軍凡有移牒相關至此考其印文
皆有使篆獨惟當州尚無此者稽諸故事疑有
所闕臣不言上事如未俻伏望聖朝念兹常典
乆爲廢墜欲乞指揮有司創鑄頒付行用庻使
威靈充浹文采完具增光偏州善守之實埀慰
斯民效順之望干冐宸衷臣無任惶懼激切屏
營之至謹具狀奏聞伏候勑㫖(丹淵集卷/三十四終)
陳眉公先生訂正丹淵集卷三十五
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　文
　　　奉詔禱雨祭中梁山
某年月日朝廷以久旱不雨詔守臣各於其境
內躬自精禱者某謹詣中梁山致祭于某神曰
自王畿以至于天下郡國自去冬以至于今秋
虐魃肆厲害兹黎首雨不時降庶種萎殄大田
耗敗衆用囏食流庸載道靡所歸止天子衋然
震懼夙夜勤閔抑尊損制深自刻約致欵上下
久莫之應側省何咎心焉如灼走使方內靡神
不舉誠亦至矣而卒未蒙報尚謂名山靈祠有
或漏畧俯巳博逮庶宜來相廼專詔守臣卽訪
所治有紀在典躬薦明饗惟神肇自融結遂司
梁漢屼然巨鎭遐邇尊望旁開澗谷遠抱林藪
風雷藏畜雲霧蒸吐歲或愆旱有取必得今天
子臨制海縣無不總統如神之宅是曰王土神
亦自當竭蹷供事以上紓天子之憂往籲上帝
均辦厥職普浹膏澤救止大命是則神之所以
奉上帝輔天子愛百姓之休功茂德恢大宏遠
不獨區區限此一方也神之聰明必能體天子
如此之意守土者安敢更用煩言以瀆左右哉
　　　祭諸靈祠文
上以比年以來天地變怪聞於郡國亦云屢矣
故嘗恐懼修省勵德勤政求所以可當神靈之
心庶下祥應以安黎首而乖舛繆盭未能蠲弭
今復星文謫見有駭觀聽是用博及幽隱廣覃
赦宥沉冤抑憤咸與昭滌冀蒙休嘉上答明譴
乃俾天下守土之臣導上意之專潔致明祀於
管內之靈祠期體端誠共底消復某所目恭事
修職於神之左右惟神聽之
　　　代趙龍圖祭孫觀文文
惟公禀氣之英號時之傑爰始筮仕遂高懿烈
才望日偉讙然衆舌踐履郡邑隨所施設人無
不宜賢否信恱服采烏臺愈見風節神年在首
所觸必血權臣擅朝勢炙手熱公嘗寒之消釋
如雪傾邪落膽修歛自潔皇皇當宁凛凛在列
上以公賢超公要切出領榆關當戎正穴齊輯
士卒整若刀截坐作進退韓㫖彭訣制服夏虜
帖不敢發西南擇侯易公之轍公以家禍解組
被絰水菽三年僅將毁滅起臨彭門威惠俱徹
乃徙天水中道賜鉞是時嶺蠻凶熖橫發延災
邕廣千里一爇公摠萬旅兵林馬鐵以氣而壓
未陣先奪酋惡奔遁如雀得鶻歸仁之功與古
相軋來正樞宥神武機鎋惟公之謀未嘗以殺
去守東南有州控越厥敝久積根于祝髮公去
大本止留牙蘖至今其徒不復少猾旋移靑社
遠捍東渤大鹵更麾盖防虜黠功高德重有忌
而訐還政就第屢遷歲月符離宴居自閉如訥
曾無一言以歎窮達上始卽位思用耇耋詔迫
公起頼公才哲褒寵之優盡還印紱奠我慶土
以安􁚲扤高奴謀帥欲窒虜窟僉謂公宜大牙
秉掲行次雲陽六氣所汨亟上鄜畤診巳云厥
遂至大故隆棟斯折國家柱石一旦而殁上甚
嗟惋臨朝以怛贈數加厚列座于八嗚呼哀哉
某早荷記存推揚奬拔復許陪親肺腑之末此
義至重它非比埒聞訃之日肝胃摧裂引首東
望徒深涕噎限領西州川涂阻絶不得詣前撫
棺一别聊陳薄奠鄙意傾竭魂兮聰明監此孱
拙
　　　祭提刑邢度支文
於嗟乎公世之完人敦惠和懿淸荘敏文自儀
于朝寖偉才譽華涂美貫匪徼是與昔在憲府
風規酋酋因遷而行海上爲州尋來其朋處地
皆峻獨公西南淹留俯潤曾未出語歎老嗟卑
乃中于于一致險夷簡潔飾身慈仁蒞職列部
依嚮亡冤有德何天之明戾此人理付公以疾
遂折不起嗚呼哀哉昔至持節今歸盖棺行路
嗟泣摧心落肝況同於公取頋㝡厚其所痛悼
惟神可究公有幼嗣必昌後時同報公心㑹當
此移公柩東轅來經郡下薄禮則設哀誠詎寫
　　　祭提刑李子忠太博文
蒙狄道之景耀兮寢惠陵之華滋發秀敏於齠
齡兮騁蔚然之麗辭中藝等以服采兮治所止
而民宜群章交㠯啓辟兮顯懿騰而上知越自
邑以振擢兮一諉之以新規飾㠯權而厭下兮
俾分提於憲司搪衆譟以獨前兮極日夜而處
之役天倪㠯造慮兮出萬緒于一絲雖食寢而
靡皇兮失按簣之以時勉營効以蘄報兮曾莫
頋夫自持沴有隙而得乘兮遂劇痼而囏醫盖
外戕而內涸兮繇伏職而至斯噫捐㔾之甚重
兮將收彼之纎釐惜乃事之未立兮但久瘽于
有爲散利目以萬牘兮後疇合乎其離嗟靈之
少與年兮嬴財鈎而不訾天胡然而遽奪兮使
夫志之㔾而惟愚叨此名牒兮獲周旋乎累朞
今竊吏於所部兮羗取庇而在兹忽葦然以承
諱兮涕淚紛乎滿頥顧一麾之有守兮阻詣哭
于縞帷徒不腆㠯將奠兮聊倚騷而託悲幸靈
轄之未駕兮願歆此而後脂
　　　祭張時仲文
某向聞時仲以親老得此豈惟自喜於拙者有
所蒙頼他人亦交書見慶謂得如時仲者爲僚
相與營治事無不輯矣計日望來屈指無幾而
候吏忽報時仲以疾尙留越宿遽聞以時仲不
起驚嗟乆之涕淚俱落因念昔者嘗同師席義
均友悌後皆從宦聞問不失毎一逢遇傾倒肝
鬲留連終日各不忍去而況𬒳牒共治一郡私
心常謂幸寔天與豈期相去兩舍之地止有三
日之約而遂成終天之隔嗚呼哀哉太夫人年
巳九十積善至此反令哭子天道何耶嗚呼哀
哉某承訃之辰願一拊柩還視守印去不能得
彷徨西望神魂飛散徒馳薄奠以將此意時仲
知之耶魂必有靈當歆之也
　　　先府君焚黃祭文
年月日男具官同與岡周等謹致祭于先考寺
丞之靈朝廷㠯同被先考慈訓之深得入官升
朝序故因三年之郊再進先考之秩位于棘寺
天語下諭爛然盈軸今涓選良日詣墓次燹之
如儀先考至明伏賜鑒領
　　　祭梓潼神文
惟神聰明正直受祀玆土彰靈暴異蜀人畏仰
某此奉明詔出守仁夀千里之地某寔掌之惟
是撫柔良抑強悍宣教化齊咸俗行二年之政
成一方之善刺史之職事也非素具才術豈能
致此某性識淺陋昧於吏理臨蒞施設恐不如
事負德於上貽禍於下某於夙夜常所懔懔願
神隂啓黙導時賜警拂心慮口述無使誖謬如
是則朝廷之所以遣某於陵而陵之人所以望
某爲治之意某之飮食起居寔不望其應於神
之左右也
　　祈雨文五首
　　　玉女
惟神禀大霄清眞之靈而天下所謂溪谷淵泉
者神寔主之惟是玉井之勝蹟殊利郡志所載
皆神之化力使然旣㠯是惠養於一方其爲福
於斯民也厚矣乃今其地苦此旱熯神顧忍視
之哉叢隂漬潤頃刻萬里在神之翩然飛空勑
諸群龍也監此丹素願神行之
　　　睿聖夫人
惟夫人昔嘗許法師求護此一境矣今陽氣驕
旱多稼將落夫人眷屬善作雷雨苟未棄誓言
願救此民命是則夫人享是邦之人祭祀也與
天地同極亦持此以見法師無媿矣
　　　天王
惟北方爲萬物所以終始之地天中貴神多臨
嚮之而王鎭奠其鄕㝡稱威勝天下城壘盡祠
王像生民瞻仰恃以求福今玆炎熯實害多稼
王於雲雨爲力易焉願尉民欲聊煩指頋
　　　法師
惟法師受元一正氣躬佩秘籙凢於下民有敢
爲之烖害者法師威神所加必底平殄此州之
人蒙法師之靈貺者千餘年矣今旱將有魃菑
此嵗稼法師嘘靈於刀噴雨於水詎惜俄頃之
力哉願一視其槁然賜之洒濯
　　　諸神祠
惟神受陵人之祀者久矣陵人仰戴神之威惠
未嘗敢一日忘之神之所㠯視陵人之如此歸
嚮當念有以對其奉祀之意今民田正仰膏雨
而風乾日烮於此爲患陵人旦夕望神拯活之
心豈止如窮鱗之臥涸轍渇獸之走焦原者哉
俾霶𩃱矣諒神之易爲力者焉
　　　謝雨文
向以時雨愆候秋種不入守土者甚懼斯民罹
艱食之禍徧走靈祠望所以施一漑之惠以救
恤之惟神助天養育惻然下憫洒洩甘潤區壠
霑足禾麻菽稻蕃茂滋長蒙神之祐念無以報
修此薄奉盖惟常禮願神慰監一賜臨饗
丹淵集卷第三十五終
陳眉公先生訂正丹淵集卷三十六
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　墓誌
　　　屯田郎中石君墓誌銘
嘉祐七年十一月二十一日朝奉郎守尚書郎
中知遼州軍州兼管內勸農事輕車都尉賜緋
魚袋借紫石公以疾卒於公舘其子蒼舒奉衛
輤車還長安卜㠯熈寧元年八月庚申塟于萬
年縣鳴犢鎭之某村蒼舒以同嘗遊於其父子
之間以疏麗公之高行凢六七致而不倦其辭
愈勤而愈哀將求同之文寘公之所藏同自視
孱呐何以盡公之休懿然豈忍不受其子之惓
惓勉爲次之公諱某字君瑜世居關中曾祖某
祖某生五代荒季之末耻食之粟潜遁自高父
某累封太常博士母李氏封清河縣君太博旣
生于國𥘉聞其父祖說前朝穢凟攘劫之亂謂
今有天子在汳除灑潔袚一布休治鋪張建置
文采爛蔚輦轂之下士民恬安於是遂擕家以
東公因生於京師占籍祥符縣公少舉進士繇
開封府荐景祐元年一中上第調孟州河隂縣
主簿縣踞汴渠之咽歲驅兵夫十萬餘厮折寘
滅堅菑揵以瀉其流絶滎波直王城㑹長淮通
東南之漕給中都事務㝡嚴劇大農毎歲度諸
郡之榖峙於縣以禀其用所領內者非精徤有
智數則禍其囏而使令謾誣受賕矣公始任卽
當此衆未信其能評之他負蟻入公制以術部
後先無相躐才鋒森然批斷翦翦無一粒宿于
外日日用此道塗謡誦之遂著名矣再授扶溝
縣主簿王畿之吏大抵尚因循好取譽民狃悍
猾務不直以亂治亡所尊畏侮慢驕狠或時執
上官短長側睨若相角急則投銗筩撾登聞鼓
矣公至不能耐一切根排剷劀䋲以國律無所
借宥久之惡少相教敕避去曰是不如他人慎
無犯入卽􁒟汝肉矣一邑歛手翕息不敢議公
令嘗間語公謂寰內之治難以比諸外當少寛
取無事以去不爾忽失慮中其竒安可悔公曰
用法有內外之異非朝廷所以待天下之意也
愚職在奉助惟知以狥公爲稱不知其餘矣事
在齟齬令輙入告公獨處之益辦內史鄭文肅
公聞而喜謂其僚曰石君新進乃能如此後日
有勢位何施而不宜優詞荐之改大理寺丞知
虹縣虹屬宿當江淮楚泗之㑹俗尙雜惡昧利
而嗜訟令始至先以事鈎之旣得乃緣其間巧
刻放橫肆㔾所欲以求縣如其意後窮訊暴其
情反詰之伏出卽飛不穩語攅嘷旅吠中外諠
誻往往爲立獄令不勝頋被謫若此者屢矣公
𥘉來謁守守視公少年易之撼以虹治留公假
州局公曰奉詔書不敢私自免試往臨之苟有
可以上關願府無見爽相庇頼事不枝柱政無
難爲矣守頷之曰然旣至嚴肅閉黙不露缺巇
釁衆莫測其端涯但密記姦桀䟽捕幾軰白府
逐他所自是一境平靜㠯善譽聞富人責租使
其奴歐逋者疻之公曰奴罪當然教之者主耳
并錄之主懼匿不出捕急其徒計賂人代焉至
廷下公曰是富人耶衣冠則爾其質乃賤隷袒
視之膚革皸瘠果其家役僕也杖去直得其主
而坐之自是疆宗大姓俯首躡地栗不敢鼓踵
謂神爲公矣亡命多聚居辟隙晝則人夜相結
爲盗推剽寇敓入舟撇大浪杳不得其所之廵
徼日㠯告求問莫獲民苦此公爲立法以閭里
編戸什伍相保信一敗並繫無貸悉感懼相伺
察訖公去無人遺一金至今長老道公卽歎息
矣遷殿中丞移綿州羅江縣蜀人柔良畏事索
摩撫公易虹治一用清簡未逾時縣事㔾告無
所設簿書凝然械杻積蠧廡下徒吏偃倨門宇
終日居甿不識追胥之擾盡力田事新黌舍聚
良子弟置師教之親爲講說義訓使循服其父
兄感泣入謝相與謀寫公之狀于浮屠示世世
無忘公成都士人盛甲天下其學術文章平日
常相高不肯下服文潞公鎭蜀當貢士先時考
官重其人人亦多豫以他事解不得巳爲之須
柬輯奥大深險之目以苦之幸入等少不毁巳
舊常若此潞公尤愼之歷計部吏舉無如公者
請公起公未行衆巳曰其人矣及取士名出日
皆人常所願其得之者下帖然無一語明年登
第十不遺一二聞者無不嘉其精工還朝以太
常博士通判許州尋改永興軍公雖佐者然獻
齒疆煦輭潜咨密啓府寔頼之有猾盗屢抵法
黥竄嶠外者數矣毎迯其家隱區落深密間出
用兇力爲人患人不敢正視孽久益劇後捕得
法當流海上獄入公建說安撫使誅之安撫使
怒瞪公曰通判欲使我撓法殺人耶公端色緩
起曰愚非敢以刺骨事公者但陛下用公鎭京
兆豈特區區若他郡吏守三尺事大小一委公
以便宜殺一巨姦安知不治公之民數十百乎
公在此渠敢衊公治奈何安撫使悟從公議明
日一府讙譟皆曰非貳車不宥惡盗蔓日以滋
矣改屯田員外郎大祫加都官員外郎遷職方
員外郎三白渠穿涇屬之渭延衺二百里漑田
無慮數千頃衣食億萬長安華原倚以爲命國
家爲設官專總其事毎秋稼罷鳩役釃闢及壤
通蕩無害一不如制壅閼潰壞乃不霑足民遂
竊决爭以死繇有司惰忽不厪力矣楊宣懿公
辟公知渠事公自谷口行視且曰涇流夲無窮
率嘗不能㠯饒者用之乖方也役作公督利夫
二萬築堰岸上植表䥴溝枝分股注舊歲一過
猶不給自公監乃二過有厭矣六縣之土蒙𬒳
灌沃禾黍登倍易民之訟以爲謳歌距今不衰
矣遷屯田郎中知慶成軍丁太夫人憂服除賜
緋衣銀魚知遼州遼鄙小所治當陿阸前人忽
之不事事吏頑惷民貧有欲訴者亡地益窘偪
公爲之籍記簿調賦役瘍濯而莩飼之宛轉旬
月成就人咸安之詔求舉堪清要吏梁丞相爲
大鹵嚴峭少合特取公應書進之宰相方將汲
用而公遂病至不起享年五十二嗚呼公少好
學博覽兼記其譔述有尺度名聲鏘然爲人器
宇儻蕩疎眉廣口望之魁崛偉人也喜大節善
論議於世務纎悉無不該䆒聽之灼灼皆可立
施用者與人欵曲接以恩意無一不相能故死
之日上下咸嗟悼之娶李氏封南陽縣君知書
史爲婦姑蹞歩以禮閨帷矩範鄰里矜法自公
死不復御文繡日蔬食誦佛書治家嚴嗃訓子
孫益不容自放男一人蒼舒雋慧修爽雜習可
喜攻詞章善草􁑗前爲高陵縣主簿諸公譽之
女一人適大理評事裴正民柔淑婉嬺克禀儀
法孫若于人公有文集凡十卷所以爲銘銘曰
　　石以嚳源　康叔有孫　靖伯之支
　　碏爲純臣　漢奮恂恂　萬石一門
　　昶魏守萊　東陵始遷　至愷過江
　　從官晉元　仲覽于唐　所秩亦尊
　　後頗班班　雖晦有人　公世關中
　　孝謹所蕃　起嘘其熒　將熖以燉
　　服采吏塗　爀然厥聞　宜積勠勤
　　勢乆且燔　群章交加　進天之閽
　　洊試于州　朱遼兩􁚫　治居窮嵓
　　胥甿樸渾　公爲輯齊　宜有畢完
　　求賢下書　外委要官　太原得公
　　亟喜以論　上將寘之　崇資顯班
　　厄乗其期　中壽以淪　人嗟謂天
　　孰云而神　公胡不留　德俾在民
　　昔旟東征　今柩西還　御羞之隣
　　鳴犢之原　山蟠水紆　問龜其言
　　此地吉良　可棲公魂　公其來安
　　以侈後昆
　　　屯田郞中閻君墓志銘
公諱某字某其先太原人五世祖某嘗爲唐安
郡從事因家焉曽祖某有異行鄉䣊稱慕陳文
忠公咸平中仗使節慰撫二蜀蒐獵幽隱表言
其高朝廷下粟帛褒寵之祖某安善固節不樂
仕進考某贈屯田郞中妣封旌德縣太君郞中
旣嗣累世令德之後薰濡染漬刻意於學酣嗜
典冊顚倒熟爛尤喜左氏春秋㝡爲學者左右
采獲持去精義以下其他師淳化中順賊起郡
邑大擾郎中盡委去貲槖挈家所有書居二江
野外奥曲賊不能到處穴地藏之曰貨財吾不
屑此書如爲兵火蹂燼後求無有也事平出之
使子弟日夜講解誦習要之爲名儒故有如公
者子焉公天聖五年郡舉進士南宫類其所程
文奏入高等覆試廷下唱第裁得同學究出身
公進撫陛楯辭不願就願復隷他日薦書意甚
切上使中貴人㠯温語諭之乃巳調佐永興軍
醴泉縣間益自勉造爲詞章遂鎻主簿㕔以起
於是中八年進士乙科授本軍推官論代丁旌
德憂外除𥙷涇州幕用舉者改著作佐郎知彭
州濛陽縣遷秘書丞太常博士監在京左廂店
宅務以郎中喪去職終制授屯田員外郎通判
定州今丞相昌黎韓公時爲經畧使判府事事
一切委公凢有可㠯古義裝潤表䟽使理趣較
明有條紀不難諭者非㠯公無誰爲之丞相視
公禮特厚轉都官員外郎賜五品服御史闕詔
近臣上有行誼者𥙷之今孫少傅抃爲中丞㠯
公名聞衆憚公端勁難揉遂執仇議以罷拜職
方員外郎知開封府縣縣治盡京城之半事目
苛冗復爲彊家巨宗佩貴挾姦侵撓紀律䥴折
下戸錮理專利以居於巳公至逾月皆懔懔自
約不敢引手探公緩急孱賤孤弱始得開蕩喑
噎吐爲和氣至今議者談治赤之最公先也㠯
屯田郎中知礠州礠人鈍縵少文公爲立學選
師㠯教育之躬自臨視較試藝術旌引能者厲
飾不逮故風尙藹然一變椎俗民旣禮讓事亦
休簡未幾移江南西路提點刑獄臨川郡丞南
昌從事皆大臣子弟倚藉勢力放肆貪暴前按
察者率皆頋忌遮護陽不省問公視事卽鈎治
之狀得聞上逐去由是列郡傾聳震惕食飮眠
寐不忘檢戒江南民雖嘗以訟自喜然有㠯詿
誤入法者前人諱惡之槩嘗以例移管他處公
閱籍指辨盡還之鄕袁州分宜縣具獄上兄弟
二人者斸家發柩取物敗其重意悉綴結增就
一與其弟本非矣弟癡騃庸懦㔾悉臣也公視
狀直曰兄乃賊弟何預爲是必有以力轉其情
者屬有司謹驗卒如公言各㠯罪免群論稱嘆
謂公神明矣公行廬陵有婦人來自嶺南遣婢
持尺𥿄詣公傳言夫死無所附願得適人以圖
北歸望公閔肯書此貴人無疑納我公謂曰若
主何在令自來婢去公曰外有人矣是將有利
其財而爲之謀以我爲信者黙令捕之寔爲無
頼者誘給以覬其所齎裝公致之獄道此伏罪
而遣良校護送婦人歸京虔州民私貿鹽以自
業世世習抵冐雖毒懲痛斷然不肯少悔者朝
廷旣亦以厚格當所獲故捕吏務多得其狀名
至兇者取所賞往往鍜錬平罪以當其所酬公
下論切戒謂不可復者比㑹信豐令嘗繫此等
囚逮二百人公引前一二簡詰獲犯實者五之
二自是鹽獄遂省至今人謳歌之嘉祐六年八
月二十七日公權虔守事且出聚僚吏區決如
平時罷歸食疾作藥不及下以卒年六十五也
公方重端梗簡介靜嘿自讀書便好追訂古聖
賢所㠯立言示後世之意其爲文章浩蕩閎碩
騰高踔遠解理析義夷易明白西南士人宗師
之其講議世故開列政要原所以治亂之端與
夫所以致之之由如誦說可聽以紀性孝友事
親生死無少怠養亡弟諸孤恩意益厚如㔾子
善草隷得法然甚惜不妄寫以與人於世少合
凢取交於人必始卒用信無以寒熱易其守韓
丞相最爲知公方將薦用公而公遽亡矣鳴呼
其命也耶公先娶勾氏早世再娶李氏贈司空
若拙之孫太子洗馬綽之女柔懿恭惠治內有
法封同安縣君先公而卒男三人曰高叟曰眞
叟並𥙷太廟齋郎曰孟叟舉進士皆𬒳慈訓敦
厲素業非所以隕墜公之所植者女一人嫁前
進士毛世勣以治平元年十一月某日塟於晉
原縣白馬鄕飛鳬里之先塋於其塟也韓丞相
㠯詩悼之眞叟以同嘗論文於公之左右來求
銘爲之銘曰
　　測古之深　蹈道之高　極其端涯
　　靜不以勞　偉然充中　仁磨義軋
　　孰司其關　久不使發　有地十州
　　旣嘗少施　曾不滂洋　大故呂隨
　　孰謂乎公　而遽及此　天其昌之
　　有書有子
丹淵集卷三十六終
陳眉公先生訂正丹淵集卷三十七
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　墓誌
　　　都官員外郎錢君墓誌銘
亡友去私諱衮姓錢氏懷安軍金堂縣人生七
年而孤其世父良絕器之教養若巳子去私性
淳篤寛言笑嗜學諸兒挽引與戲不過畧就其
處巳復還几案對簡冊爾嘗䆿誦詩書終卷不
亂旣冠文章道誼鴻麗通愽翕然聞兩蜀間士
大夫爭求交之慶曆𥘉舉開封府進士試廷下
不中遂歸曰吾術其未至耶郊居外人事盡取
所有書日夜攷究騰高入深裒擥剔抉無所不
得以爲其所有猶曰未也是歳秋賦尚不肯應
書太守集賢林侯槩力起之且緩期以待去私
爲出並諸生試侯取去私爲第一人明年遂中
甲科調江陵節度推官老姦夙黠不敢侮妄時
故相劉公沆臨府剛嚴峭勁少所推借嘗謂去
私曰君始仕而論事多與法合豈少習之耶去
私言是安假習法與人情何嘗甚相遠若處之
平心自可决不疑矣公是之他日見其所爲文
歎曰君事業有如此簿書豈可乆相仍哉薦之
再授京兆府掌書記晏元獻最愛去私嘗召與
語終日文潞公來雍以賔佐自隨朝廷改去私
定國軍幕潞公留之屢試以難劇皆辦稱其才
文章奬奏遷著作郎知河南府登封縣縣有嵩
陽書院師席乆倚生徒盡散落去私盡料邑人
子弟之良者遣徃教之四方之士來者皆留其
中嵩陽之學至今爲盛蓋去私至後始能如此
京洛之民窳墮事末利不重墾稼去私爲遍詣
田間相視指度溝泉壠壤藝食桑稻以法授其
民飽煖之頴許之人轉流而占籍者歲歳加益
嵩少天下山水最佳絕處巒嶺澗谷幽深奥䆳
道祠佛宇布若聯罫前朝高爽傲逸之士遺迹
如昨今秘書監劉公几與去私爲泉石之友間
常歩入以極其勝連月忘返而縣無廢事遷秘
書丞簽書興州判官㕔公事州在崎嶇山壑之
中民吏椎質諸不如事向官此者但務一切去
私爲其整比次娖條理巨細無有違矢興遂名
治郡至今襲用其術改太常博士屯田員外郎
賜服五品鳯翔盩厔縣望遷澤置馬務監牧使
舉去私主之兼知縣事縣介岐雍土田演沃民
高貲常以雄横相鎭迮素號難治去私一以至
誠治之乆而其下不敢以毫髪不可事徼倖於
去私治平刺陜西義勇其法不問衣冠與下戶
皆籍人甚駭恐去私爲白府免不聽移書轉運
使爲奏朝廷從之衆始安嘗有兩詞詣去私辨
客有紿其所不直者厚納其金陽爲將以言於
去私所易其獄去私理之自如其人出逼客復
取金去私知但黙笑待客如平時外人益信去
私之公且謂去私仁人長者而指客不若犬彘
閭巷籍籍交口頌罵客竟以羞死改都官員外
郎今韓大參爲三司使奏去私通判其府事未
報而去私卒治平三年六月十七日也享年五
十三去私爲人情地夷曠無有徑路而所與之
遊者無賢不肖皆得其歡心而去私胸中辨其
所以爲賢不肖者寔皎然爾事世父孝謹尤篤
嘗以其所當遷官具情㠯聞上且曰臣伯良有
大恩於臣願求授之天子嘉焉命遂下廪給之
贏盡分致其族以至及其故舊所不能自濟者
其於自奉裁足而巳噐服玩好散置几格人所
欲得隨其取去未嘗有一言之吝其臨政明敏
愛恕不務巧刻辯詰訴訟儻無深非重過皆講
解使去初若寛簡不斷然而淹乆浸漉於人盡
愜其所素意蓋本不欲相疵㾗而後可使復爲
完好者也故毎去人必思之罷登封累年嘗復
過之邑人扶老提穉相與出郊候拜留連不忍
輒去左右送之復如此旣死二曲人有訟不得
其所伸者知其無可柰何則必詣去私殯室瀝
酒燒幣號泣告訴具道其所以如此不能復見
去私爲其區處之者反覆丁寧而後去此古人
得循吏之稱班於簡册者未必有能過於此宦
意尤泊然不顧計劉丞相晏元獻文潞公最爲
知去私者是數公其力儻畧施於去私則可以
度越倫軰爲顯官貴人而去私未嘗輒一開口
以希其有所進㧞人語之去私終不爲易其所
存同嘗㠯長期遠約待去私者乆矣且不謂遽
然至於如此嗚呼哀哉去私曾祖諱賛祖諱緒
父諱炤贈職方員外郎世世皆用儒學倡於蜀
以春秋名其家毋王氏贈遷居縣太君夫人耿
氏婉靜端素儀度可法自歸去私相與營飾家
事外齊內明資去私於學以至得第從官在雍
嬰疾遂去世再娶江氏刑部郎中集賢校理同
修起居注林復之女封長安縣君賢而有文去
私没後家甚貧長安安之不戚戚惟督諸子爲
學期以復興門戶爲意男六人端甫端夫端履
端衡端誠端懿女四人長適進士侯去非餘尚
㓜去私有文集二十卷大抵淳重明自長於議
論以熈寧四年二月丙寅塟于盩厔縣仙遊鄕
黄龍原耿夫人祔焉端甫昆仲以同於其父交
遊爲最深者來哭求銘同辭之非矣旣泣且銘
之曰
　嗚呼去私其可謂當世之淑人君子者也寛
　𥙿和懿才明敏給政事文學皆有能譽而其
　官其壽兩不能獲夫天之報効於人所以必
　然用善惡之行者同嘗論之精且宻矣今於
　去私又使人置疑於其間也竟何如哉去私
　所有巳不自媿於人其子孫復能嗣其業當
　有復能興大之者嗚呼去私想固無恨矣銘
　去私之墓者同也去私聞之乎嗚呼哀哉
　　　屯田員外郎羅君墓誌銘
治平二年九月十日職方員外郎羅君登詣同
於成都回車館手授其友進士張簡所爲其先
君行狀一通且曰登將以十一月二十九日葬
先人于晋原文井鄕富饒里伏念先人爲人終
身之大端於世可無愧非以文字載而藏諸墓
則恐不知於後人登罪逆愈深矣敢以此累左
右願哀其衷諾之同屢以不敏讓不得退而按
其狀以書其辭云君諱致恭字奉之其先蒙於
三國時自襄陽來爲廣漢太守其子憲後有功
於晋室封西鄂侯謚曰烈子襲復守廣漢兄之
子尚又爲益州刺史値時擾攘遂家于蜀厥後
累世不顯至君之高曾皆居於卭之安仁自大
父始遷干益之雙流君旣生七年而孤與毋閻
依外氏于唐安由是爲其郡人順賊叛唐安先
遭兵君始九歲其外兄閻太古擕君遁逃伏匿
草野賊誅太古收歛其所藏書與君日夜講讀
君能暗誦尚書自堯典至秦誓一起不絕太古
毎稱愛之授以左氏春秋盡通其學君復以其
所能勉勵太古之子顒故有文行爲西南名人
君事母孝閭里以爲法𥘉徙唐安也雙流有良
田三百畆毋以君㓜且屬其親句氏者主之句
氏無頼以酒壞其産又反君毋之所託比君冠
一塍亦無有也君問求不得遂絕口不道人詰
之君曰始謀欲其爲吾幹視此田者乃吾毋之
不疑其爲人而諉之耳今其旣■人有異吾母
之所不疑吾將爭之詎不傷吾毋之心乎吾不
爲矣義者深歎之性剛嚴惡人之不以正直奉
其身尤諱方外怪妄之說與夫鬼神荒惑之事
有語者輒折之不少容故鄕里憚焉築室北城
外使子弟學求名儒爲之師友自身督其業日
考其進否爲勸沮景祐中職方君一舉中進士
第郡人爭欲以文學大其門戶者以君爲之標
榜焉君以慶曆元年三月二十日以疾卒于家
享年五十九累以子官贈屯田員外郎曾祖諱
毅祖諱遵道父諱顯君之配曰樊氏封長壽縣
君君生男二人長職方君也行誼粹敏居官人
德之次曰懿爲學有守女二人一適四門助教
張中正一適進士樊厚早世孫四人曰貽孫彭
孫壽孫冝孫銘曰
　君裔本顓瑣後以國得姓三世守蜀一絕不
　續幾千載無聞人君少時艱難遭盛明始以
　文訓子弟子巳仕漸顯君亦躬受其榮自此
　復綿綿以興矣嗚呼君無恨也
　　　咸陽主簿任君墓誌銘
君諱某字某性沈敏儀神端厚自入横舎遂好
學凡五經未十歲悉通誦造詞章謹嚴如其爲
人兩舉進士皆首送治平二年與其弟更俱中
第南臺調主京兆府咸陽簿縣居要劇凡西北
使車兵籍徃來之所求索者日月不廢領戸復
䌓夥以曲直來廷下祈取裁辨之者旦暮相纓
紼君始至㑹令尉缺能獨當其事巨細區處各
中其㑹殊不若以經營而累其中者上官咸咨
之君嘗期更共舉賢良方正㑹得符徙筦義谷
稅幸以暇習科業晝夜不自休重㞃因得疾求
歸筦城中開元佛寺萬藥進不効乃革召其孥
諭之曰是理吾固巳知之矣唯父毋官塞上遠
不得一訣此爲恨持入于地下無窮矣言訖乃
告盡享年三十六治平三年六月𥘉八日也秦
蜀之人聞者皆衋然涕洟談其爲人娶雍氏生
男子二人一忠恕年十一歲一小字遺慶君没
一月始生女子四人許嫁廖氏黄氏王氏一方
三歲有文集二十卷皆講道濟時之術乆必傳
者君之先本長安萬年人十二代祖壁自江州
移閬州刺史卒以世亂不歸乃家新井縣八代
祖畹與其兄疇唐元和中繼登進士旣貴遂改
所居鄕里爲二龍鄕三溪爲桂枝村七代祖椿
徒梓州郪縣木瓜莊今爲郪人曾祖某不仕祖
某贈尚書職方員外郎父某屯田郎中通判原
州毋某縣君雍氏𥘉君赴官從郎中至歧留五
日别去上馬屢顧大泣且戀戀郎中心異之謂
與常殊也後一年郎中表致政得請還里中乃
與其柩歸始悟其長辭巳去年矣於是以某年
某月某日葬於鹽亭縣石闊里西山祖夫人之
塋次郎中以某知君俾其誌君墓銘日
　於惟彦安來將胡爲志大莫充才不以施三
　紀遽去颷驚電馳吾從而文以永爾悲後萬
　千年讀之者誰
　　　殿中丞杜君墓誌銘
君諱某字某其上世長安杜陵人曾祖知權唐
廣明中與公孫俗者同以醫侍僖宗幸成都後
以劒南山水佳秀愛之乃留居遂爲普安郡人
祖昭少有懿行家饒財里人多從之假貸乆而
有不能自償者見其人愈慰以好語計終不可
責則盡取其劵投諸火不復問衆咸德之父震
性端重喜立風節太平興國詔書(取/天)下善士爲
鄕里所稱者將官之守臣以震聞旣至闕下辭
不願仕以歸識者咨其高然好學不倦自六經
歷伐史以至曲說小傳皆手冩極精楷校對無
少謬日夜督君從事其中君沈敏强博無所不
覽凡見古人行事卓然有在人所以不能爲之
者未嘗不拊巳嗟誦賞激再三起而疏之於屏
壁牎戶日自省閱又以教子孫復爲其親友良
子弟說是人者所立有如此但人自不能勉爾
勉之何獨其人耶嘗曰予不能仕矣有子行吾
能使爲之兩蜀文士無不延致俾其子與之遊
行遂善其學慶曆中一上中進士今爲都官員
外郎君凡從其子官率以忠義仁恕教其爲政
故行所至以治稱君力矣君生平爽徤少疾嘉
祐五年八月二十日在同州之官舎忽告病漸
革以至不起太子賔客趙公良規時將州素與
君徃來甚厚聞君卒走臨君喪哭之慟爲文祭
之極哀州人無少長皆下泣曰善人死矣享年
七十四君先娶公孫氏乃其先所與同入蜀名
俗者之後先卒贈滎陽縣太君再娶何氏君亡
未幾亦卒贈新安縣太君行以治平四年五月
十三日葬君於華州華隂縣保德鄕仙谷口之
北二里二夫人者從焉君以子恩爲大理評事
致仕再贈殿中丞一子中都君行也二女長適
綿州進士蒲檢次適閬州進士蒲臯孫若干人
中都君與同有閭里之舊同常愛中都君之爲
人和粹温厚見屬銘其父之墓不敢辭爲之銘
銘曰
　祖蒔之父薅之子獲之而君擁其資以自燕
陳眉公先生訂正丹淵集卷三十八
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　墓誌
　　　試秘書省校書郎趙君墓誌銘
治平二年五月十三日龍圖閣直學士吏部員
外郎知成都府天水趙公某之子新授將仕郎
試秘書省校書郎知杭州於潜縣事監西京粮
料院名屼字景山以疾卒于洛陽之官舎卜以
某年某月某日載其柩歸衢州葬於某縣某鄕
某里某原龍圖公一日召其部吏廣漢郡尉文
某語之曰余之子不幸蚤棄世余常觀其所爲
宜有以舒發流聞于後者今巳矣使其志不克
就嗚呼余識子且舊子可爲余誌其墓同被命
唯唯退自念同文字樸澁何足以綴緝於潜君
之美行告于無窮然辱龍圖公眷愛之重當勉
强無以辭乃按於潜君之叔著作佐郎楊之狀
云君之生風度竦秀寡言笑旣毀齒性益聰悟
誦書畫字無一日不加進龍圖公友愛羣弟多
攜之官毎退食卽便舎相與磨講道誼爲文章
而君常入諸父行謹謹就業未始略遨嬉不滿
其所程淳粹和厚無毫髮兒姪之過一家欣愛
之年十六舉進士不中歸自閉嘿愈奮厲增力
極取游太學事先生胡援授諸經鉤探擿抉造
詣深隱纂譔辭語精簡渾重援獨常稱之同舎
生三十人君最少動有儀法衆以君不敢燕惰
廢所事兩就天府貢禮部輙落龍圖公爲益州
路轉運使用祫享授君太廟齋郎嘉祐中鏁試
嘉慶院復得是時埸屋方議以策論取士天下
豪俊並挾藝京師無一人肯自以爲吾不如某
人而願下之者南宮主司皆禁林鉅公亦審愼
戒飭以待多士旣試文卷坌入悉高譚劇辦磊
磊可畏而柬次其可以應當世之所宜用者上
之以君當奏名第六於是都下烜然馳聲稱遂
遠聞龍圖公嚮在臺諫論事不少避權貴風威
逼人海內駭伏人至是得君名皆曰趙氏復有
此子矣中第御前調憲州司理參軍或謂曰君
盛年有令譽從宦邊藩榮途自此遠矣君曰雖
然吾安念此吾親之側無它兄弟以侍且旦暮
去左右豈所云樂耶因留不之官今皇帝改元
之二年春龍圖公自河北都轉運使移成都朝
廷以君爲縣令假局河南府且使視其家未治
事得疾藥不効寢革毋夫人在旁日夜憂泣無
所問計君徐起安坐怡顔色如平時曰死生固
有定期自昔人誰逃者願毋自苦恐耿耿祗以
累阿􁣰因索𥿄爲書將留訣成都裁數行復裂
之　此又重吾大人之傷也遂投筆以卒時年
三十一噫君之事其止此耶君旣爲名臣子早
以文行知於人死之日中外士大夫與其所徃
還及龍圖公嘗所臨之吏民無不嗟悼以泣且
疑夫天地鬼神以禍福考善惡而施之者於君
殊未爲可諒矣君博學喜辯論雅善鼔琴平居
入静室爲雍容閑澹之音以揄揚其和易之性
聞之者皆泊然忘世慮擾其中好黃帝書曉診
法明藥品之所以能爲功與病之可治不治之
狀嘗被羸疾懼其親爲憂隂自療之至愈不以
告有文數十篇語氣浩蕩皆可與當時號能爲
詞章者較上下餘未就君之先本㑹稽人上有
官于衢州者因留不去今家焉曾祖諱某廬州
廬江縣尉善吟詩其語淸深險峭不類近世作
者有集行人間人争誦之祖諱某廣州南海縣
主簿贈給事中君娶時氏生女子四人長十三
歲餘尚㓜男子一人名河北郎始三歲毋安定
郡君徐氏見君物故聞君語一悟遂自解不邑
邑銘曰
　　惟君之生　蹈慶之基　慿堅乗完
　　孰憚以危　爰初橫經　在勤弗嬉
　　道妙聖眞　取深其師　乃試天官
　　汪洋發詞　下動諸公　争收競持
　　籍名於高　盛譽四馳　獲第入銓
　　　犴獄是司　曰吾之親　有子止斯
　　　敢名宦游　去左右爲　遂留其旁
　　　氣下聲怡　餘力於行　學問愈滋
　　　帝用成都　疏恩淋漓　居君洛陽
　　　廩事以尸　乃進爾資　乃便爾私
　　　曾不乆焉　得疾莫醫　遂至奄然
　　　羣啼衆嘻　於嗟乎君　命曷若兹
　　　回誼之亡　君齒與差　何天於賢
　　　不假以耆　紛紜妄庸　夀或介眉
　　當在其嬰　百福承之　太末之墟
　　舊兆纍纍　君歸其丘　列祖是毗
　　山磨水淤　名豈卽衰　刻詞茫茫
　　以慰永思
　　　梓州處士張公墓誌
有篤行君子姓張氏名温其字希澤居梓州城
中六十五年治平改元正月日以疾終于家閭
巷田野之人凢見聞其所以爲人者皆涕泣相
弔曰天胡爲而遽奪若人之壽耶如是者累月
矣希澤少喜儒術經傳百家曲學小說無不盡
讀旣讀無不盡曉其大抵舉進士不中乃放肆
自得與世俗俛仰浩然若不可以法制收歛之
者性明悟內行孝謹知是身不足以爲巳有故
投之於自然之域而不以貧賤富貴累其心謂
捄人疾苦其惠利爲無涯故顓嚮醫藝而大究
其精巧父母死日夜膜拜西方聖人自閱十二
分敎者數過以圖報罔極至老無少倦赴人病
急雖風雨道途之阻未嘗輙以辭旣而不復計
校其所以爲謝死之日使人攀慕哀戚者以此
好飮酒至頽倒而語言不亂善談謔亹亹可聽
人多記去以娛其坐賔與人交終身常恐有毫
髮之缺而不得其歡心也人或非意侵之曾不
以恨至胷中遇之如平時其人乆亦自悔年未
三十喪其配遂終身不娶慶曆中余始自永㤗
來應舉是時郡中諸君未甚識余然槩以疏外
闢之希澤一見余於稠人遂引其友陳顒信臣
詣余於邸退相謂曰吾軰有子常患無良師友
以磨切之者今見其人矣於是二人者各遣其
子以從余遊待余二十年日日益㳟希澤初得
疾余持服里居遣人候之希澤報曰我無狀子
最爲知我者今病革不復見子願得子之文以
記我死死瞑目矣旣死其子以某年某月某日
葬於某鄕某里余方在京師不得哭送輤車之
後又不得以文與俱薶於幽壌誠所恨矣歸而
其子擇交以其先人嘗見累於余也叙其理命
屢以抵余且曰陳臯希古先生旣巳誌先人之
墓矣其所以謂之表者非君也其誰爲之余乃
具次希澤之生平如此復系以辭而哀之云
　　禀完而弗駮又輔以學性其渾矣檢諸身
　　動不夫倫何疵咎之或履得於是陶然自
　　貴可以謂之君子天胡以壽卑彼厚而獨
　　嗇於此嗟乎希澤魂安所適兮一世云巳
　　　秘書丞陳君墓誌銘
君諱叔獻字元之蜀州新津人其上世由頴川
從僖宗入蜀因不歸籍此縣東北鳳皇岡有丘
墓十許世深林巨木蔚然有豪宗大姓氣象而
自五代巳降無仕者君生而聳慧始讀書一歷
目而遂貫於心不廢忘下筆走詞語駸駸不可
止遏其徒尊畏之中皇祐元年進士第爲萬州
司戸參軍居官如故習老黠吏不敢肆其巧忠
守缺轉運使以君攝其事乆之郡政大治人盡
服察舉得令移郴縣郴湖南小邑民吏雜擾牒
訴日日堆几案索裁決君始視事睨廷下忽取
一人者鉤詰之本䖍民也寓於此凢二十年受
賕出入鄕市搆兩訟以亂令治謂君新至故雜
稠人觀君聽㫁是否期中之得情如此具對聞
之安撫使流它郡自是惡少相語以君爲神不
知某用何術也獄辭遂省縣之粟移于衡徃反
數百里下戸不能獨去人有倍歛其酬爲輸之
者徃徃遁避不可求遂至再納此弊尤甚君擇
高貲附其直與并幹之故賦入辦先諸縣里民
有各失一犢者踰年甲始獲於乙乙拒益堅詣
縣辨君俾引其㹀使視犢躍就其乳乃還甲争
遂定一邑嗟尚之馬氏僣竊多横賦毎丁歲有
常率幾百年仁宗朝有詔一切除之而郴道衡
永桂陽監不諭旨督歛尚急君建言轉運使悉
免忘慮數萬萬而方二三千里之民始得擲去
重壓而舒四體矣羣口邕邕頌君不休同年陳
啓期過縣聞之作詩與君有巨刃秋霜寒之句
及罷民遮道涕挽極謝乃得行入朝授著作佐
郎知綿州魏城縣遷秘書丞賜緋衣銀魚魏城
之政大抵不甚力而自占八邑之最歳滿以太
夫人年高乞便地復得巴西縣未赴因臥疾熈
寧元年七月某日遂卒于其家享年五十一君
素羸㾪平時常喘喘畏風蕭然骨立若不能朝
暮人也然臨事講利害决是非氣厲而語壯短
長見前不可屈蓋剛果內蓄以學術輔之而吐
理明白也性孝友事太夫人毎懼以巳疾爲憂
常强飯設精神以立左右問之答亡恙太夫人
乃喜姉二人貧且孀君指腴田二頃賙之終身
以及其甥又爲經營其家使其族之狠忿暴戾
者不敢犯與人交簡介若不相密而遇有所急
難冐鋒刃入湯火肯爲也死之日無誰不沾泣
初病革其弟叔達問所以欲爲君曰我何所言
但佩恨入地而不能泯滅者使老母不及封而
哭我矣雖然願得與可文納吾壙中乃幸也淚
數行下氣遂絕曾祖某祖某考某母唐氏年八
十君娶樂氏再娶周氏男一人君軫女一人適
太學進士勾龍􁚭孫女二人以某年某月日葬
於某鄕某原叔達以君之見屬其書遣介來道
君之語求銘其墓同乃君之同年進士與游甚
熟泣而銘之曰
　　奄奄其息兮嶄嶄其形人視之而不知其
　　中兮但常惜其不能以乆生然其論議之
　　高兮區處之明蓋受於所禀兮而發於所
　　行胡不錫以永年兮中道以傾伊神理之
　　茫昧兮善惡安足以講評嗚呼元之兮吾
　　何忍而此銘
　　　李公澤墓誌銘
君諱愼從字公澤曾祖諱某父諱某其先八世
祖諱遠本京兆府萬年縣人廣明中隨駕入匿
爲晉原令後遂不去家成都之温江今又遷爲
郫人至大父始不仕父贈太常少卿毋文氏其
縣君少卿有子五人盡使學進士敎導有法自
成童悉與它兒異至有未勝冠而能中其科等
者愼修愼交也愼微後亦取皇祐元年高第二
巳物故惟愼惟修今爲都官郞中君性精敏自
皆其氣骨巳岌然秀爽讀書不廢忘爲文辭皆
具曉大端不煩其師少卿厭世諸兄旣從宦弟
幼各未立君視家事缺然亡它羸以待供索乃
脫身治產設次第積居與時遂未幾號饒益督
其弟愼用日夜從于學不客墮游嘗語之曰爾
勿與我事凢婚嫁一主於我爾自動爾之所當
爲勿中休給遠資近上下究足無間言愼思亦
登皇祐五年進士先卒而君獨享優游之樂於
其里閭爲善人君子衆雖景慕之而不可以力
致第嗟咨信嚮而退自恨其不能如也君復和
裕堅正內外親友以至墟落鄰閧之人無不相
與驩遇其有所未善不屑正之無不改以謝凢
吉凶燕集未有一日忽在衆人之後客子游仕
至其邑有所求須先詣君君爲之推引裁處各
稱其所欲以去故其善譽寖聞于人人賢之蓋
用此也張少愚明勁辯博少所推借走海內識
人無限而毎謂君疆果通幹生於自然不假增
修而皆詣當處它不能及也少愚將有所欲爲
而尚尤豫者必更取君講解辨折然後乃定其
於治事明審能厭人意也如此君平時嘗謂人
云吾夀巳自知不能乆於世問之但笑不道其
所以能得自知之者故於易老莊釋之書必亹
亹再三研玩其極深之論而有意於其間者焉
某年某月忽得疾雖甚革而神意不亂治後事
尤委曲至某日遂不起享年若干君娶申氏生
五男曰某某娶王氏皆好學整飭不務敖盪人
皆曰公澤宜有後也三女長適何氏二許嫁某
等將以某年某月某日葬君於某鄕某原謂某
於君爲親且密知君最詳來求銘君之墓某泣
而爲之銘銘曰
　　於乎公澤之爲人也外雖夷易而中甚端
　　勁故其接乎物也以和而處乎事也以正
　　惜其名位有遺其才謀而鄕黨止述其誼
　　行胡爲善不得其酬兮卒閼之以所命甫
　　五十而遂沒兮夫何遘兹乎不幸推其無
　　所欿然兮有後之盛(何以知其然今曰元/昆之顯而諸嗣之今)
　　　卭州處士郭君墓誌銘
余少時與郭周田蟠叟同學西州交游甚熟知
其父處士者之爲人常愛之處士今旣死蟠叟
求余銘其墓處士諱某字某自言本汾陽忠武
之後子孫流落居蜀不知凢幾世占名于卭家
素饒財處士少任俠儻遏無畛域善格五意錢
之戲毎入市羣豪朋來從隨上下酣飮謳歌器
謼擊鞠㺯鷹犬罷卽入隱坊與其徒投五木争
繒綵金貝一擲不盧遂推去不顧藉時亦勝人
不貲爲寒士巧乞盡卑之不以爲巳物故義聲
錚然不瑣瑣治家事人語之處士曰爾焉知我
但我業此而所恃者我有子矣異日敎之使立
千萬人上令曉道義善文章者争來推高之視
此詎不若爾曹占田藏鏹之無涯哉我豈欲效
里閭庸人旦暮齪齪經營後時不使寒餓計耶
於是出蟠叟令力學蟠叟才冠便知名四方所
友皆當世才傑處士之高識自此愈遠聞處士
晚好讀書尤於班馬二史爲精深與人議論牽
引證據甚可聽治平三年四月十一日忽被病
遂不起年七十五其配文氏生蟠叟後一年亦
卒年若干治平四年十月一日蟠叟葬之于臨
卭縣思君鄕豐義里息頭山蟠叟蓬頭蠒足披
風露踐泥潦晝夜號哭負土爲墳凡三年遠近
觀者日日來不絶歎喟嗟悼而去銘曰
　　人生常患巳之所欲樂爲而禮法從而攖
　　之攌然如囚曾不得恣肆而自嬉若處士
　　者少脫略而無羈敖盪一世而胷中不置
　　乎險夷以壽而返兮羣口爲之齎咨發其
　　慶以昌後兮其子宜之
　　　榮州楊處士墓誌銘
君諱某字某榮州榮德人其上世官族見紫微
石公楊休龍圖李公絢爲其考虞部郎中見素
妣崇德縣君袁氏之墓銘君少敏惠嘗授經於
唐安羅勉先生通博善講議辯者不能敵晚工
於詩旣乆且精意詞高新無所得其迹於父母
昆弟一盡其孝友崇德病累亟君再剔髀肉以
饌進悉愈郎中好接賔客兩蜀聞人無不至門
下君善治産致資以贍給其用多寡稱之楊氏
所以義聲滿天下實由君振之也間嘗語羣弟
曰家事不可以累大人予其主之爾曹第力學
予將資爾異時求有以昌大門戸者是後屢有
繇郡舉試禮部而若冲者遂中其第今巳入尚
書爲郎矣君性方亷重許諾視人有不類輙耻
遇之如一善可喜則奬勵稱述亹亹不巳宗族
鄰里婚喪之用所不能足者君咸爲辦之賴遠
别業爲一郡之冠其林巒之秀澗谷之異圍擁
列立若設圖畫君於其間築室百楹裒輯古今
書史萬卷引內外良子弟數十人召耆儒之有
名業者敎之其子約果登皇祐五年進士授遂
州小溪縣主簿先君卒餘皆摐摐號稱佳士者
君以至和二年九月十五日以疾不起享年若
干娶王氏生男子五人綱約絪紀紘女子六人
壻普州進士汝某資州資陽縣尉袁某進士勾
某袁某張某著作佐郎知綿州魏城縣張某孫
男十人某曾孫某君以嘉祐五年二月二十五
日葬於崇德縣榮川鄕南坦莊錡以書并狀拜
道士李有慶來詣同山居始求銘君之墓同亦
與錡識故爲之銘銘曰
　　古語有之　天道難論　吾今於君
　　以爲知言　種善殖德　所穫未蕃
　　中夀亟亡　人聞而冤　何以慰君
　　有文諸孫
　　　綿州李處士墓誌銘
先生諱某字某綿州巴西縣人曾祖某仕孟昶
意其國不能以乆復位下無所信道遂解官以
去就閑居焉祖某善計策廣政末年兩川搶攘
郡邑多冦盗能用之以庇䕶族黨獲亡恙鄕人
以才豪名之父某博學有智思尤深於診劑人
遠近頼其術而不夭枉者無幾數然未嘗蘄之
來以賄爲謝者有問之曰吾求以此德遺後人
生先生遂使被儒服先生少通敏才辯傾給自
嚮師學專精講問一力不厭橫波絕浪大渉經
史時出其語以聳坐客雖其朋流率無不下之
者景祐初就進士舉試禮部旣不得歎曰吾不
能是矣吾有子宜其爲之於是歸敎其子及里
中良子弟晝夜相臨隨自不少懈不十年其子
文藝益精凢兩偕計吏一試大廷下遂中皇祐
五年第蜀人常謂先生意與物出入相應効乃
如此性孝友家饒財不自靳嗇養同產常使厚
於巳歸二甥於良家奩盝所與視巳子一槩獨
不異寳元蜀旱大饑朝廷遣貴臣撫諭發私峙
合程者卑赤牒先生曰民困蹙上憂之若此豈
幸之以徼身名時耶吾所蓄雖不能如其格忍
自閉以視元元捐瘠乎悉倒廩輸之官無德色
在位咸高之士有來綿者未授館悉先詣先生
所先生從之游無問風雨相驩至去皆滿意不
戚戚故其好事之聲聞四方也以此所居西偏
構月軒常隱几其中端静凝黙人不知其所以
爲時復論譔有書號百一者凢十卷大抵明古
意述世務自言此書百分廑有一能補於吾道
者乃名耳好吟詩逮千餘篇語近而意高皆不
徒爲之者治平四年十月十五日以疾卒于家
病已革尚能作詩以與其交親爲訣其日起索
冠帶坐求筆疏𥿄曰不爲不道不爲不正裁八
字氣漸短目瞑筆落遂化去一城之人無誰何
皆奔走哭嘂相屬道上春秋六十有六矣娶文
氏生一男三女男誼伯爲秘書丞知卭州大邑
縣女適周氏范氏文氏周范二女先亡孫若于
人卜以某年某月日葬先生於某鄕某里祖塋
之東嗚呼同嘗憶去年六月自廣漢移守安嶽
道先生門下入拜先生於南堂先生與同語時
有不任被病恐不能乆留於世之說同解之先
生笑曰事當然者何足異矣别未百日而秘丞
君遣使以狀來且謂同曰誼伯惡逆深重而遽
喪所天先人臨終攬誼伯手屬之曰吾死當使
普州誌吾墓幸矣愼無忘誼伯敢持遺訓以累
君誠死罪同讀巳曰噫善人也今死矣其治命
尚能以予文爲求於予厚矣肯不爲之銘之歟
遂爲之銘銘曰
　　山蟠於離而水走乎乾之維中有墓兮蹲
　　而巍問焉居之者云誰成紀先生之所歸
　　先生之生兮爲鄕里之所師宜其遺光餘
　　耀兮愈華而不衰吾恐綿人世世之子孫
　　兮望者趨之而過者拜之刻載善行無愧
　　辭嗚呼先生安所虧
丹淵集卷三十八
陳眉公先生訂正丹淵集卷三十九
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　墓誌
　　　龍圖母公墓誌銘
公諱某字某其先河東人鳳翔天興令贈太子
中舍諱某之曾孫汾州介休令贈比部員外郎
諱某之孫國子愽士贈刑部侍郎諱某之子也
母裴氏累封長壽縣大君比部旣倦官未六十
脫簮笏以去愛鄠杜美田望紫閣並圭峯築室
灌園與其人上下擊鮮釀醇相招延爲林野之
歡遠近附從之遂爲其土人侍郎雖宦遊四十
年而資尚恬泊不競回視其先人之高亦自引
避居故廬讀書吟詩敎其子爲學公之昆弟時
甚少巳皆有才名傾動關陜識者悉曰母氏慶
門也不在彼此矣公生而聰悟不煩師訓閱經
史造詞章能盡至其精工應天聖八年進士中
其等調原州軍事推官州倚邊凡所處輕重索
謀慮適當乃無事不爾或紛亂至有可以爲憂
者殊與內郡政令不相若其將旣用武人少曉
此得公佽助裁講至去民夷帖帖無佗議轉運
使李紘剛嚴介急遇其下未甞相從容獨以公
爲才能渭州酒稅常課屢缺紘怒主吏不職議
逐去且薦公領之公至以巳所入補前之不足
主吏因免戾善罷公尚以其最得大理寺丞乃
知京兆府櫟陽縣縣民橫猾好犯法號難治苐
一而公以易術治之民自信約不得妄入公之
廷下遷殿中丞移知卭州蒲江縣滿歲知黎州
黎爲西南絕境越嚴道濵大渡連山如墻中斷
一道州正扼其口乗高見卭部川聚落如餖掌
上實朝廷所挂慮而擇人以爲守長之處韶書
常以本道按察使視其部吏有長才善撫馭者
薦充之故公得以行焉百蠻都王城歲駈馬過
河抵公城中與中國相貿易摩撫有術則靡耳
柔服如人一不厭其欲則嘷呼搏捽羣輩跳盪
閭閧不能止此其常也公旣示以恩信其鷔桀
不馴者擒戮之衆憚且愛二年無敢輙以疆語
附譯者以及公轉太常博士以侍郞憂去職服
除還本官通判乾州林瑀守成州放手受賕不
顧傍他鎻姦鍵惡密不可發包拯爲轉運使以
威察自名顧無如瑀何然疾之甚願必以誅死
請公攝其州得狀卽寘之獄公徃見瑀以數語
伏其罪不務竒中而與法正相等瑀無􁛰衆咸
允之遷屯田員外郞通判鳳州改都官員外郎
移坊州州自唐渉五代節度使麤武暴橫訾用
不法下禍部邑征稅關渡多設虛筭歛以殘虐
因仍至今役鄕戸使典領其人得此卽破産以
至一縷盡輸之官而未償者公曰桀法也吾豈
忍若前人坐視之耶上章極言請别立新課以
下捄危亟朝廷從之坊人所以獲疽癤斷潰而
肌肉完好者公惠也未幾召入爲侍御史甞賜
對便坐公言帝王治國之本職在專求公相以
自羽翼杜衍范仲淹不幸早去陛下左右自後
所得如衍仲淹者幾何人雖有可用者皆𬒳散
使在外竊恐陛下風敎自此無如先時仁宗大
悟連復其所可用者朝論翕然嘉之二年除三
司塩鐵判官㝷爲言事御史明年拜起居舍人
知諌院淮南京西轉運使以賦外它錢貢上曰
羡餘請不隷大農給中上將議賞公曰是兩道
比佗財用尤爲不支苟非誅取慘橫安所出此
如恩之是借吏手以推剥吾民之膚髓耳不可
遂罷近歲士大夫多營占民田以自膏潤幸民
向役出下估盡所有納之相尚無制而其諸所
以徭於官者負愈重去瘠取沃鐫蠧益暴公請
限其頃畒各以官品裁約之議行上下以便國
朝任子之令比前世最爲優典凡得以官歲上
其名者數百矣入流旣繁仕路紛雜公深䟽其
敝章下近臣會議類皆顧已謂乆今遽更之不
宜公持之益堅道利害上前卒得淸無慮歲減
三百員其源少淸孤平者獲叙進公之建說有
大體可行之爲良法皆類此長夀從其少子官
南岐且疾公亟請省視獲告日夜馳徃至卽以
居䘮聞終制用前官充兩浙路轉運使未行改
兵部員外郎直史館知邠州數月授直龍圖閣
知梓州歲餘乞內郡得涇州轉工部郎中移充
成都府路轉運使拜刑部郎中蜀土醲演諸産
極冨夥官之府庫日入歲受泉幣流溢公甞謂
戍兵曰爾得賜帛與易之以錢也何利衆云帛
亦貨諸市利莫如以錢便諸用外所售徃徃與
官賈不相直得錢且幸公曰吾募願者兩可矣
用是凡得十數萬疋今上卽位大布恩賞事出
不素它道悉配入民下旦暮高直踴數倍百姓
讙擾急欲求死而公部中以所甞居者當之閭
里靜野無苛求猛督之旤事帖然濟矣永昭調
用多目有司欲天下之財應所費疾若星火公
以法移蜀之積錢百萬衮衮相屬陸走三千里
旦暮副其急大計以辦已而公且遘疾矣嘉祐
八年十二月二十八日卒于宫舍享年六十公
性端重寛碩質狀嚴偉望之岌然使人肅恭戒
飭不敢慢墮而與之語議雍容委靡色和而氣
温乆不能舍而去之也其爲郡邑專務䆒極隱
敝與人興起長利故所去未甞無餘思居臺奏
正皆中外所望以爲言者用諫𥿄不肯書奇譎
么瑣事以瀆上聽總大端發正論兾君相黙用
之不設痕聲以夸露於巳也旣而一落外官頻
年不歸視當年朋流巳翩翩上薄霄漢人悉以
用公爲不當然而公亦自無一語爲戚戚先帝
升遐日夕涕泣遂以病病遂以死而公甞所蒞
之郡邑與常所徃來之人無不哀慟號􁅭云善
人何負天天奪之也何遽而不少假矣公旣死
朝廷遣其弟沆乗驛迎其柩歸權厝於鄠縣以
治平一年某月某日塟公于某所祔先侍郎之
塋夫人王氏累封永安縣君男二人軻太廟齋
郎十二歲輙試秘書省校書郞若干歳女一人
若干歲沆以都官郎中爲陜西轉運判官好學
有義行奉公之夫人與公之諸孤居長安事如
母敎如巳子愈于公之存以某甞獲逰於其伯
仲之間來請銘銘曰
　　鎮東儉以忠殉魏　後惡禍去丘爲民
　　積流藏晶入幽閟　宜發其裔洪以熾
　　惟公生實世所兾　厥中端完外恢粹
　　學焉乆充道少試　君蒙其休民𬒳利
　　眇然權財用曷旣　卒以不幸讙衆欷
　　馳詞窮天浩無寄　其將興之比賢嗣
　　　太子中舍王君墓誌銘
治平二年三月二十日有以笈携書而進立于
庭下者問之曰長安王氏之僕來時主戒云汝
亟徃廣漢問所題官居納之自去彼凡十二日
走四十驛而至此矣余曰事必有不可緩者命
受其書視其所以遠來見諭之意日希明不幸
先人以去年三月十四日得疾棄諸孤于家今
年某月某日欲舉其柩從祖母以塟于萬年縣
龍首鄕鳳栖原之先塋竊念先人祿位不甚顯
使志業不克燀燿于當時今巳矣若非有以善
文載其事寘諸壙中以信于人以傳于後世爲
人之子者之所爲心乎如聞執事常以文章論
譔人父祖之生平其子若孫得以實自以爲事
父祖之道無忝矣希明雖未甞一見左右敢遣
㒒持先人行狀以聞求數語以銘其墓使先人
之靈不鬱鬱於地下希明死幸矣唯執事哀憐
之其詞始未悽楚讀之殆不忍聞其所以云云
者余曰噫斯人也耶甞憶皇祐初余在卭州幕
時有以強幹爲轉運使所委徃來卭蜀間辦公
事者此君耳余盖甞識之今其死而其子㓜不
知余與其父有一日之素能踰重關越險棧於
二千里外以是事見屬或拒之于情可乎乃爲
綴次以慰其子云君諱紳字公儀其上世太原
人唐未因官居閬中後復以官居長安三代矣
君生十年以父䕃爲太廟齋郎自少喜讀書記
問精博爲詞章有條理舉進士不第遂調鳳州
梁泉縣主簿初仕巳籍然以廉勤聞滿授漢州
德陽縣主簿令老且惽都不省職事羣吏驕恣
飜亂文法以欺枉吾民民不堪矣而君且至數
日視案牒閱租賦攷徭役盡暴蔽隱悉伏其罪
而一縣乃治轉運使張公掞明毅端肅少所推
擇獨稱君才而數任之綿州百姓馮仁美兄弟
訟田十年不能决公以此獄累君未浹日其情
得爭語遂息雖其本郡邑之吏甞歴手者悉曰
是善治此吾不及也公又俾其市五州絕戸遺
田不數月獲錢四百萬內諸庫而民恬然無驅
督之擾代歸授其州長豐令未幾以市田令轉
大理評事知絳州正平縣會縣人行守事者有
產占君籍中其鄰民張順探守意詣州言狀謂
可鑿渠以引其水漑吾村地若干頃甚便守從
之下縣如其議君亟至守所建利害百一于前
謂不可行守怒趣君去决令開渠君抱笏徐起
顧守曰渠則不可開令頭可斷也旣而守亦悟
遂使罷君歸一鄕之民擁馬首謝曰我輩非公
壓抑且死矣願爲公刻石以示吾子孫俾知公
爲其父母衣食之也累遷衞尉寺丞大理寺丞
知鳯翔岐山縣君之父度支甞治此彼人德之
遺矩餘範君一守無易故居四年而民不敢以
不可治之事干君去之日老㓜婦女皆奔走涕
泣謂君何時復當此來也今上卽位轉太子中
舍賜緋衣銀魚入朝授通判乾州事還長安遽
得疾不起享年四十一君性孝友事母兄有聞
千里閭􁀼光門有大第乃唐官寺之遺址老株
巨石氣勢甚古偃蹇崷崒羅立如畫亭觀臺榭
號一城之甲名公巨卿才人豪士徃來過雍未
甞不下馬入門登覽嘆愛君少時與兄中隱君
出入迎候游陪不厭人咸喜之君素博給好辯
論尤不憙狂詭而絶重氣節在岐山時有妄人
鄒僅稱先生者自言八百餘歲歴游公卿之門
好談人前世事立禍福以揺撼人人信畏之謂
神人云不知凡幾年負此術行於世矣過縣謁
君君與語察其怪謬訶下麾左右縳寘獄問狀
悉伏誣誕門外要官重臣交書下捄君置之一
不省械送府恐懼以死訖無他異君故人國子
博士劉祺自蜀解官歸至縣寓僧舍且病其子
赴舉京師顧前後皆孱輭無一人可任事君親
爲煑藥視食旦暮伺候且累日無少懈旣卒凡
喪事一切具辦無有不如其至親欲奉其死者
之意聞者嘉之君大氐所爲類此亦足可紀也
曾祖彬贈光祿寺丞祖識贈刑部侍郞父瀆任
尚書度支員外郎三司度支判官母高氏封長
安縣君贈尚書令瓊之女見君死遂寢疾後一
年亦卒君娶舅氏引進使繼隆之女生五子日
希明希傑希正希亮希益女三人銘曰
　於乎公儀命誰君尸與其才良而不壽宜
　人之于官其幾謂能如君之爲死有可稱
　身大位微奚足比方陵磨谷闐銘發愈光
　　　龍州助敎郭君墓誌銘
君諱友直字伯龍其爲人也和𥙿淳懿畛岸曠
闊兩蜀士大夫與四方從宦於西南者於伯龍
無有不識非伯龍之求之也而其人自以爲苟
不識伯龍則爲徒至于此矣蓋伯龍善與人交
又喜藏書書至萬餘卷謄冩校對盡爲隹本伯
龍無不讀人問之者伯龍無不知所以人多與
之遊伯龍亦未甞輙厭見其人所以善譽聞於
天下將五十年景祐中𬒳薦試尚書省不第遂
歸不復就舉成都學舍爲諸郡之冠聚生員常
數百十人伯龍典事其中凡三十年敎導揖納
上下信愛事繼母朱氏至孝朱甞病痺輭不立
伯龍訪諸術士力求巳之遇隱者得火龍水虎
之法轉授其母行之遂起體輕如風享年八十
四而卒於兄弟尤友順不相狠䦧分隷貲產獨
占其至下者後雖有所不足亦自無壹語之愠
有識義之治平詔求遺書伯龍所上凡千餘卷
盡秘府之未有者熈寧四年四月朝廷以伯龍
景祐進士恩授將仕郎守龍州助敎一日忽召
其子大年等曰吾生平以儒術承家巳而自知
於祿位固不可以強干所以不求宦逹退居田
里今天子念吾之老特賜一命吾其遂止此乎
是年十月果以疾卒千家𥘉一日也伯龍旣爲
累世令族之後內外親戚交友甚盛凡遠近慶
弔伯龍未始後他人而至者才智敏給善酒戯
辝吐如射坐客不能當至有叢吻急擊爭欲勝
之者伯龍左右酬對愈辯而愈精四坐笑伏歎
其俊銳死之日無不嗟悼之春秋六十四所著
書有劔南廣記四十卷毛詩統論二十卷歴代
㳂革樂書十三卷曾祖某祖某考其皆不仕母
楊氏夫人宇文氏乃蜀之大姓某之女年二十
一歸于伯龍閨閫儀範鄰里矜式相夫以義教
子以學正順慈嚴無有未至先伯龍卒生四子
大年大方大亨大受皆舉進士有名稱女二人
長適太常愽士李彤封壽安縣君次適進士文
惟幾孫男八人女八人大年以六年二月十日
塟伯龍於華陽縣昇仙鄕俱利里先塋之次舉
夫人之塟祔馬大年等以同爲姻家來求銘伯
龍之墓爲之銘曰
　　學無不深　行無不淑　夭胡嗇之
　　弗卑以祿　鸞羽鳯翼　歛不得張
　　有翾者微　高鶱遠翔　神道難知
　　人理亦悖　吾於伯龍　一付茫昧
　　所不巳者　郁然淸芬　更千萬年
　　有信此文
　　　秘書丞馮君墓誌銘
君諱某字某其先始平人在僖宗朝有官於蜀
者廣明之亂唐統紊裂視世濁溺留避於此子
孫蕃衍有居于普者五世祖紹卿於五代時以
宗族門地雄于一州高祖諱光偉佐東川節度
曾祖諱嶠祖諱元晏並潜隱不仕父諱某少舉
進士以苦學𬒳病遂不顧舊業專治養生之術
作詩百章道其事自號丹珠子年過八十無疾
而終子三人君其長也君生而頴慧不憙他技
未冠求師於成都是時任玠温如李畋渭卿皆
以道義文章敎授諸生君執業門下並爲其高
苐歸將試藝於其郡廷以干薦書而豪士惡子
競以財賂占壓寒素不得一歩進于其下乃退
而嘆曰是等也我安能與之以力相較耶於是
收歛退縮芟去仕意僻居靜處討䆒羣䇿經深
史隱鉤擿藏詣馳詞吐論坐者常屈閭里訟訴
槩先詣君所平决以至不復更由官治而兩講
解矣敎諸子事業悉有端次慶曆中其子今中
都外郞如晦用其法一舉中進士君曰是吾門
戸之大望自此子爾嘉祐𥘉以子官授大理評
事致仕三遷爲秘書丞賜緋衣銀魚甞卽其居
盛創亭宇榜之曰滎恩自作記道其所以獲當
世爲人之甚幸者鄕人景慕之治平二年春中
都爲晉原宰君以雙輿就其養晉原之治高出
一道君實有所誨助間則吟詩飮酒日日不倦
一旦召中都語之曰官居之樂誠樂矣然而吾
之舊廬近常徃來於吾懷也汝當具吾歸裝宜
無吾留十月促就道中都遂假檄侍還其家旣
至亟遣去曰汝速徃無以吾累汝汝當憂民愼
毋吾憂也自是日召鄕里故舊聚飮歡嘑歗歌
愈益精徤諸子立左右忽顧之曰父母之年古
人謂可以喜懼者汝等當知之吾受祿養幾二
紀名復挂朝籍人能如吾者幾何此可喜也然
吾春秋巳高汝能無所懼乎家人聞之錯遌皇
惑問何以及此體中有覺不如平時者何所但
俛首嘻笑不答又數日食飮漸不進求就枕瞑
目良乆以纊候其氣巳不屬矣遂終焉十一月
十二日也享年七十五夫人趙氏同郡之甲族
婉懿有善譽宗黨模其閨法四封爲壽光縣君
生男六人三早夭次中都也次處晦用晦并舉
進士有文行聞其朋流女五人適昌元解惟正
都官員外郞景思問郡人周著進士景思永歸
思問者先卒後繼之以其娣封永壽縣君孫男
十人某某皆嚮習文藝孫女九人其十始嫁河
南趙仲遘其孤將以三年二月某日塟君於樂
至縣普安鄕之西山從先塋也中都與同有塲
屋之舊走僕詣同求銘其墓爲之銘銘曰
　　孰不種善　君穫其多　奄然而歸
　　所少謂何　子官曰榮　學者愈侈
　　君所常望　乆焉益偉　人生世中
　　　超跌百端　如君𥘉終　十八尤完
　　　老安先廬　沒集舊兆　更萬千年
　　　銘永其詔

　丹淵集卷三十九終
陳眉公先生訂正丹淵集卷四十
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　墓誌
　　　任郎中夫人宋氏墓誌銘
宋夫人職方員外郎任伋師中之元配也父廣
陵先生凡數女而夫人最爲先生之所愛簡靜
寡語言居處有度不妄易尺寸家名高貲先生
常營諸嫁贈紫金大珠巧繡華熾日爲收置它
皆以先得爲巳物而夫人第拱手嘻笑若都不
欲求之者先生竊視之歎曰是不可不以耦佳
士故歸之師中旣來事姑章接先後勤順柔婉
有儀法師中性儻逷畛宇宏大好賔友毎相聚
集必辦具􁅭謼酣飮連日夜不管無有索足夫
人愈敇僮婢色色給過無少厭它日問之巳脫
簮珥襆袿𥚑質酒肉供矣未嘗以爲言教諸子
與其壻學至夜分讀書聲未絕夫人亦不去房
下時至勉勵之寓家蔡之新息忽語其子曰吾
壽不能永異時藏吾於淮上汝等之孝也家人
初甚怪之但不詰其何以出如此語巳而果得
疾遂瞑目終日而去春秋五十矣熈寧元年九
月三十日也明年正月二十九日葬之于光州
光山縣千歩村從其志也男四人大節大防女
子四人長適高遇次適楊廉善二㓜大節自蔡
歸蜀見其父友文同伏地哭拜所訴不忍聞起
卽求同銘其墓乃銘之曰
　異哉夫人生於眉之眉山而葬於光之光山
　也其間相濶五千里胡爲自彼而止此人事
　萬變孰可得而知之矣夫之官日高子之學
　日新後事如是之盛也豈不足下慰於夫人
　嗚呼哀哉
　　壽安縣太君何氏墓誌銘
秘書丞趙蒙將以熈寧九年正月癸酉葬其母
夫人壽安縣太君以其狀來求余誌其墓余昔
嘗學易於秘丞君之父秘丞君又嘗爲余僚於
興元府之南鄭縣其爲舊如此當爲之書按夫
人姓何氏咸安郡人少孤其母愛其敏惠有智
思視遇過諸子鄕里大族有求姻之者母悉置
不荅嘗謂人曰是女非得佳士誰可婦者有馬
服先生者名某眉山人儻逷任氣俠風槩高遠
以文章道義游兩蜀聲稱燁然士人欲宗師之
至蓬母聞之名曰可妻也遂求以夫人歸之秘
丞君生方數月馬服去客諸郡爲人挽留主師
席凡不歸者十四年夫人依其弟右賛善大夫
絳之家寥然專一室以居日夜候其子裁能道
語言乃教之學書念文字旣冠遣從師爲詞章
後登嘉祐某年進士獨夫人訓導之力也馬服
初無預焉馬服常曰吾子有母吾何憂賛善尤
悌順事夫人至謹凡家事一以諉夫人不問夫
人爲之收拾藏貯歲時均節調用內外所給如
一無半毫之私識者各以諭其家指夫人爲姆
師焉賛善捐館貧甚會夫人從其子解官歸盡
傾其􁃅裝葬如禮乃携其孤女撫視養育擇可
壻者嫁之匳具稱足如巳出者夫人性仁愛凡
左右使令常自視其飮食衣服俾各滿其所欲
無歎恨鞭朴未嘗施于家而閨庭凛然毎戒其
子曰罪囚不幸觸憲網爾旣治之刑常冝輕不
獨成爾善名慶當流於後世居處嚴潔四坐淸
灑几榻帷幔屏障之類整娖次置無一塵之栖
所服不務華靡自非臨祭祀對賔客之外袿裾
帬𥜗皆𥙷澣者家人毎難進之夫人曰是物
但𬒳體不至穿敝何在新麗紡績之工可惜也
素安强雖春秋甚高而鍼縷不廢八年八月十
九日忽得疾卒於漢中所寓唐安佛舎男子三
人曰蒙秘丞君曰莘曰荀皆舉進士銘曰
　於乎夫人　柔婉靜黙　午髪未笄
　巳聞懿德　出配有道　生子岌岌
　教以詩書　日夜訓飾　居貧益堅
　禮䋲義墨　愈乆不渝　鄕閭矜式
　見子成名　至升閨籍　覃慶疏封
　夀安有邑　金屑塗羅　華誥五色
　持此就地　何慊於臆　八十一年
　晚具五福　世亦鮮儷　可瞑去目
　陳倉之山　有名雞幘　問之靑烏
　此云佳宅　冝爾子孫　世緒奕奕
　告後以辭　鏤之堅石
　　文安縣君劉氏墓誌銘
蜀有賢婦曰文安縣君劉氏者簡州陽安人著
作佐郎琚之女故太子中允許平施益之之夫
人也性巧慧志尚柔婉在家常以孝謹稱於其
親長嗜學書傳無有不經覽者於左氏春秋尤
能通誦之中間事跡詞語㳂端極涯開說講辯
名氏世族地里歲月條分緒解癸甲不亂自歸
許氏事上接下祥順友愛循蹈矩法益之資禀
曠濶磨蕩崖畛常以醼飮敖佚自喜夫人毎乘
間引古之所以因是而取諸悔咎者指諭之益
之未甞不懾然愧畏遂至於不復更敢爲此恐
或戻夫人之所陳者益之毎語人曰予之所以
將放而復歛者謂何慮其聞於予之悃中也盖
使人聽其言惕然若嚴師良友在側動靜語黙
以教義諄諄警誨人者予過漸鮮有奥助爾從
知平定軍樂平縣未幾而益之卒夫人携諸孤
奉輤車還成都至則舊産巳空蕭然無一椽之
屋以居寄人舎下合聚閭巷親族良家兒女之
推齒者授訓誡敎書字逾十年獲所遺以給朝
夕僅取足不營於他其所居左右之人凡過其
門悉俛首遽進不敢諠謼作高語大笑懼聞于
夫人淸風滿家寒苦霜雪督諸子學晝夜不廢
改詰撿問使中程律一或不及譙勵不貸故其
子天啓嘗預郡府貢書古在高等夫人教之也
自是夫人之徽烈懿行愈聞于人萬口一詞謂
絕倫類忽得疾於熈寧五年七月二十三日卒
于家享年四十八人無賢愚相與嗟悼有六男
子曰某某某天啓娶閻氏太常博士灝之女天
衷娶陳氏屯田員外郎昻之女餘未娶然皆俊
爽愿飭異時當盡能成立者天啓卜以某年十
一月四日葬夫人於華陽縣某鄕里海雲山之
東原與益之之域同焉以同昔年嘗誌益之之
墓遣天衷來陵陽以夫人之治命俾同亦爲夫
人銘之乃爲之銘銘曰
　猗猗夫人　夙𢡟廼德　歴求於它
　類者鮮克　旣卑令淑　復輔以文
　有蔚其章　蘭薫茞芬　自居州閭
養善秘閾　化流郡閨　不戒亦式
　顯懿旁衍　衆齠之師　十年其家
　觀書誦詩　匳盝乆捐　裁辨袿䘿
　踐履幽素　以儀自律　恫視諸藐
　其孤而煢　經耕史耘　待獲厥成
　遽爾云亡　聞者愕𣅿　無誰不知
　語卽涕涙　可會風節　詳而記諸
　附史以篇　庸完國書　彼幽良人
　一紀與别　東山之陽　遂此同穴
　能事金石　其有子賢　爲次淸休
　刻之墓前
　　長壽縣太君楊氏墓誌銘
職方員外郎許儀之母夫人姓楊氏彭州𪷟陽
人世以大族雄其邑夫人柔懿端靖自覊貫已
爲其內外戚屬所穪服年十九歸太常博士許
瞻太博古籍成都之新䌓自得夫人遂相與奉
其母來府中就師友以學太博性高爽不惜所
有以交當時之賢俊朝夕會遇講磨其所習夫
人常自臨烓鬴手和羔炙以過給賔客無一日
不如事且未嘗有倦􁦂之色事其姑尤孝謹凡
曰婦之淑節懿行它不能行之者夫人服之爲
終身太博以母老職方君等皆漸長乃謂夫人
曰新繁我舊業曏來此者爲將營進士求起家
今齟齬矣命也太夫人念故里數子已可敎盍
歸以新吾之所爲乎夫人喜遂復還所吾新繁
督諸子學愈勤而親見其子爲尚書員外郎用
其恩進封長壽縣君太博治家號嚴飭夫人毎
以慈恕潤飾之故梱內斬然若官府纚纚可述
爲鄕里所矜尚夫人好施舍不嗜藏蓋閭巷媪
嫗毎告所乏未嘗不穪其求予足且謝其所以
爲報者後見夫人春秋高潜相與語出涕涙祝
天願夫人更逾百年我曹常所欲芘藾之其愛
惠得人也如此夫人晩喜酒然杯杓甚淺但日
日索當有旣飮色愈温而氣和語言尤婉緻故
諸女曁衆婦常好酌進之乃歡素安强忽得病
遂不効於藥熈寧四年二月一日卒于其第享
年八十一職方君𥘉以太博服除赴闕授通判
綿州以夫人之年日夜西走至家夫人疾雖棘
見職方君歸尚怡然起與語若甚慰其所以願
見之者後四日乃啓手足矣夫人生四男子曰
伸曰儀曰倫曰偕伸尚舉進士偕七舉一試殿
庭下倫治産贍其昆其昆弟以學二女子長適
勾叔良次適周惣皆服習夫人之訓戒事親從
人咸有佳譽男孫五人善之慶之餘未名内外
女孫七人以是年四月二十九日葬夫人於萬
善鄕脩仁里祔于太博之塋職方君與同爲有
舊書來俾同銘夫人之墓同不當拒而當銘也
乃爲銘之銘曰
猗歟夫人　有顯令德　修于其家
而外以則　女婦懿行　母姑嘉式
　曰其宗姻　循蹈矩墨　慈柔恕惠
芬楙閫閾　䝯諸里閭　撫濟艱棘
積報在子　外科列職　曁登于朝
取寵自國　軸瑁囊錦　金羅五色
天子命書　夫人封邑　冨木長壽
　錫卑以食　夫人承之　能自謙抑
　惟衆所豔　蒙祉疇克　饗年滋高
　獲疹遂亟　命屬以纊　告不能息
　聞之遠邇　孰罔不衋　彼䌓之陽
　在益以北　夫也良兆　同歸其域
　稡次徽範　琅然秘刻　期千萬年
　廼名之泐
　　張夫人墓誌銘
夫人張氏其上世爲武信軍大姓少喪父以孝
謹事母兄有聞里巷宗族凡穪道夫人者必日
是性固所有不待訓戒而後能也年二十嫁始
平先生希元希元有才名夫人旣歸之人皆以
嘉耦賀兩家然恨巳失舅姑不得以滫髓從事
希元舊結廬墓側夫人與同去不入城市凢十
年撤紈綺屏脂澤慘慘朝暮奠饋有法希元以
經史敎子弟夫人亦班班成誦之講解義訓無
不通曉希元喜接士賔客日滿門下終歲未嘗
獨執七筯以食夫人多自調絮和齊供儗無少
倦至猝遽無有乃解裝構物以治其具惟恐一
缺不能相屬者生四子正巳正雅正卿皆不許
視家事督之學常以願成汝父之志勵之故正
符以春秋學爲龍圖閣直學士刑部侍郎知梓
州何公取其書聞朝廷正雅以明經正卿以進
士爲郡國所貢一門佳士鄕人仰伏夫人力也
三女長適鄕貢進士王賁次適進士賈端次適
前靑石縣令陳公錫治平元年三月十日夫人
以疾卒享年五十八以三年四月十四日葬于
小溪縣永壽鄕鳯凰山之先塋曾祖德權祖昉
父奎皆不仕正符以余與其父子游見余哭且
拜求銘夫人之墓余銘之曰
　幽閑而爲女柔婉而爲婦慈嚴而爲母是皆
　有令譽余豈愧銘其墓兮
　　華陽縣君楊氏墓誌銘
宋治平二年十月二日故太原先生太子中舍
致仕閻君諱路字蹈之之夫人以疾卒享年七
十九明年正月十一日葬于普安鄕沙坎里與
先生之穴同焉其子灝以同爲同年進士來求
文誌其墓同故采其善狀以書夫人姓楊氏華
陽人父諱元吉安道守節鄕里信慕有善人君
子之穪夫人少孤外祖張崇文春卿攜養於其
家春卿爲孟昶時秀才通五經博極羣書鏗然
有聲干當年昶歸朝春卿留蜀畏遠仕遂爲西
南士人文章宗師旣老無子止有女及夫人在
左右恭愿柔懿動嚮禮法薫漬善術該渉文史
徽德婉行聞之閭里成都多豪宗巨家有以媒
求姻接跡于門者春卿毎拒之日是女與孫循
服素儉甚巳深矣蓋非可以侈麗華靡之好以
化其所嗜者吾將求朴茂淸粹嘉才美業之士
以歸之且當其意爾後果以女妻國子助教周
式而以夫人配先生者焉式講道著書爲詩書
名儒先生履尚簡潔學問無厭常以易禮春秋
左氏傳名其家居陋巷坐黌舎敎諸生與二子
四時弦誦風雨不廢夫人亦以章句字畫訓誨
諸女及里中内外親表之甥侄毎佳時令節車
交馬集衣冠擁會立候牆宇隣釵巷帔招約呼
引帬裾次次羅列梱内修弟子之禮爲經師教
姆之賀如是者凢三十年遠近穪仰之先生素
貧窶衣椸食困無有贏衍而夫人服敝惡享麤
淡怡如也雖華章美品之在側未嘗以我之無
有耻之性孝且慈奉養舅姑無闕禮撫育諸叔
一盡乎仁愛生二子旦暮督其學長曰温景祐
元年進士及第以職方員外郎通判戎州代歸
逆江上至嘉州舟覆溺死次曰灝中皇祐元年
丙科遷秘書丞授雅州名山縣縣在層巒複嶺
之中林莾隂鬱嵐霧日發殊不與高年者起居
相宜灝重其行部刺史知之使假蜀之永康縣
夫人至縣才七月病乃作灝言之復得就藥成
都九月二十四日至私第歷請諸醫卒不效遂
啓手足矣夫人旣知書逹理道不若尋常婦人
女子之所爲親見温湛没不救收泣抆淚一斷
以命不復更嗟悼爲不可活之計𬒳疾歸圍兒
女與語無戚戚愛戀難舎之意此儻非盡通事
物當爾之說雖烈丈夫吾固知其未能必矣失
人以温封華陽縣君四女適無錫唐棐崔庶幾
劉繹孫二人仲㬢仲韙銘曰
　惟夫人出甲族粤在少失所育祖外氏恤之
　獨養而教性渾淑鍼縷餘親簡牘配先生保
　邕睦執閫範端且肅固窘陋安水菽以書史
　化邑屋生二子勤其讀並入仕及以祿夫人
　者備五福數云盡瞑就木歲時吉問歷卜彼
　東山地高陸從先生關陵谷刻銘章慰子哭
　　仁壽縣太君李氏埋銘
宋治平三年丙午春正月壬午太常博士宋璋
與其弟瑄葬其母夫人仁壽太君李氏於犀浦
縣金砂下村從其父贈殿中丞諱某字易從之
神域也夫人于元年閠五月二十三日以疾卒
享年七十有九惟其懿德徽行宜所以表之于
墓者皆具於興元太守集賢校理楊君繪之文
博士復俾其友廣漢郡尉秘閣校理文同謹歲
月之實納壙中以告其後人同乃系以辭云
　藏于此者誰歟是爲母歸而有令嘉之穪于
其宗族鄕黨者成紀夫人爾後千萬年兀者
夷缺者闐而瑑者或不漫而泐也嗣人其知
之矣噫此博士所以屬余渠渠者之志耶書
以薶諸幽
丹淵集卷四十終
丹淵集拾遺卷䟦
人知愛湖州之畫而不知愛其文非文有不工
於其畫也人之所見之不至也且畫之奇怪本
出于文章之餘而文之高古又出于其人之胸
懷本趣是豈有兩法哉湖州之文一出東坡兄
弟皆敬而愛之前軰大老如文潞公亦爲之延
譽司馬温公則至于心服趙淸獻公則至于歎
服荆公蜀公又皆形之歌詠湖州之爲人可知
矣湖州三仕於卭筆墨遺跡甚多後一百三十
年誠之𬒳命守卭凢故舊之相屬者必湖州墨
林是求而不及其文焉則知湖州之文者能幾
哉東坡嘗賛其墨竹日其詩與文好者益寡有
好其德如好其畫者乎又賛其飛白田始予見
其詩與文又見其行草篆隷以爲止此矣復見
其飛白則予之知與可者固無幾而其所不知
者蓋不可勝計也然則自當時知之者巳寡况
後世乎卭舊有湖州墨林堂誠之旣爲並祠堂
上以致卭人不忘之意又刋其集以廣於世庶
幾因其文以知其人勁正豪邁不獨在于區區
之踈篁怪水也雖然湖州之文散落不存者多
矣石林先生云東坡倅杭與可送以詩有北容
若來休問事西湖雖好莫吟詩之句及詩禍作
世以爲知言而東坡亦嘗移書湖州趣其賦黃
樓二者集中皆無之間有詩與坡徃還者輒易
其姓字如杭州鳯咮堂坡所作也則易以胡侯
詩中凡及子瞻者率以子平易之蓋當時黨禍
未解故其家從而竄易斯文厄至于如此可勝
歎哉今伹掇拾其遺亡數篇以附于後後有同
志者或又能訪其遺餘尚可以續編云
慶元元年五月旣望曲沃家誠之䟦
陳眉公先生訂正丹淵集卷拾遺上
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　詩
　　　卭州賞豐亭(並序)
　　　賞豐亭太守竇公爲而名之也摸景畫
　　　意羣賢皆榜詩其上同忝隷大莫理亦
　　　當有紀述遂爲此百五十言塵于其間
　　　然句斷甚俗而文辭不深者蓋欲使溝
　　　壠之下耕夫餉婦讀易曉誦易記用而
　　　歌太守之德也易傅爾故不懼人之指
　　　笑而敢以獻云
人之創亭意大率繇巳便夫何我公者所作異
他見臨卭郡東北井井畫羣甸其民喜施力無
歲不登衍公因到城上有此多稼羡而云彼嘉
榖誠我民所擅如其毎用此豈不鄕土戀伊我
牧其衆胡爾懼流轉遂兹謀棟宇顯顯向一面
題爲賞豐字義不止營繕常時命僚侶于時歌
管薦高談詫上瑞衮衮莫之倦擎酒揖大野指
顧(一/欣)忭田夫各相語我軰誰曰賤太守亦爲我
今日又張讌
　　　卭州倅廳三省堂
將欲言治人必先由正身身正人自治此化行
如神總總羣聖書論說尤諄諄後賢守爲法不
敢忘逡廵有欲著其跡更假他物伸或取几杖
明或用盤盂陳或則銘於座或則書於紳此皆
貧道者欲巳日夕親涵泳旣滋乆盛德光璘璘
魯侯相門子佩義而服仁來乗别駕輿齒髪何
靑春開口議政事條件皆有倫春露與秋霜畏
愛其吏民尚懼有片缺不使其質純乃於廳事
側開軒承甲寅題曰三省堂大構高榜新地古
物象野水竹淸衣巾公暇毎居此寂嘿如隱淪
冥心以自觀外揣復內循一有所不逮補䘺無
纖塵旣巳自作詩文理相彬彬宛轉示明戒欲
使風俗淳愚重侯所存再拜無辭頻待已固如
此賢哉君子鄰常願此基構永不罹荆榛有壊
則請修使之名不泯
　　　題何靖山人隱居(靖蒲江人)
錦屏山下何夫子鐵帶麻衣眞古人苦學詩來
偷鬢老樂爲儒後却家貧酒中酌月江村夜琴
上彈風鸖寺春君巳歸尋舊閑味肯騎肥馬入
紅塵
　　右一
因循失計下靑山却恨谿雲占斷閑黃卷聖賢
忻對語靑雲岐路秪低顏月墻槐影侵堦暗雨
檻秋花滿目斑自愛蕭條眞吏隱心淸不累有
無間
　　　題兠率寺
簿領迷人喜暫閑聊尋古寺陡孤巒栢藏一逕
中間窄雲歛千峰四面寛遠目巳將飛鳥過寸
心更乞老僧安若爲借得禪房宿臥㸔龕燈一
點殘
　　　題鳳凰山後巖
此景又奇絕半空生曲欄蜀塵隨眼斷蕃雪滿
襟寒澗下雨聲急巖頭雲色乾歸鞍休報晚吾
待且盤桓
　　　子曕戲子由依韵奉和
子由在陳窮於丘正若淺港橫巨舟毎朝升堂
講書罷緊合兩眼深埋頭才名至高位至下此
事自屬他人羞猶勝俁俁彼賢者手把翟籥隨
羣優笈如老鸖立海上退避不與鶖鶬遊文章
豈肯用一律獨取無間有神術所蓄未嘗資巳
身榾榾恰如蜂聚蜜有時七日不火食支體雖
羸心不屈陵陽謬守卑且勞馬前空媿持旌旄
平生讀書若奊詬老大下筆侵離騷貧且賤焉
眞可耻欲撻羣邪無尺箠安得來親綘帳旁曰
與諸生供唯唯須知道義故可樂莫問功名能
得幾君子道遠不計程死而後巳方成名千鈞
一羽不須校女子小人知重輕
　　　依韻和子瞻遊孤山
跨明越壓蘇湖錢塘風物天下無玉峰孱顏石
穿漏雪海浩蕩潮喧呼舊甞持之詫吾孥會挈
爾去相與娯宦遊若不來此都腰間綵組徒云
紆子瞻鳳咮新結廬日哦其間興不孤平生美
志自償足休問滿眼生雚蒲有物可比中鄙夫
蜉蝣朝生死於晡公攘顯奪入能篋驕穉無乃
非良圖子瞻之樂固有餘辨說是非從魯蘧我
今有索君勿逋歸日好景爲我摹
　　　再和
問子瞻何江湖乃心魏闕君豈無胡爲放浪檢
束外日與隱者相招呼藍輿徃徃從以孥靈運
石壁無此娛窮深極險興未巳豈復更憚梯登
紆過客休誇衡與廬天下此景君勿孤欲將文
字寫物象當截無限尋江蒲登高能賦屬大夫
遊覽未厭嗟巳晡安得世上有絕筆盡取君詩
粧在圖此身之外何嬴餘成然而寐其覺蘧請
㸔湖上人名逋此子形相誰解摹
　　　和陳基載大雨
黕黕雲如湧淙淙雨若傾驟翻銀漢濁勻洒玉
繩明雷怒無停勢風豪有遏聲危樓已初伏猶
謂裌衣輕
　　　和張推官荔枝
長嗟珍果滯遐方好種華林奉帝王夏簟滿風
羅秀色曉梯乗露摘新香潑霞乍染愁將變烹
玉纔凝忍更甞正在臨卭病痟甚忽蒙佳惠敢
相忘
　　　贈李仲祥道士
不見先生已數年相思惟是誦嘉篇因來守郡
空山裏又喜通名畫㦸前抵掌劇談猶矍鑠堆
胸豪氣尚蜿延近聞買得鵝池住且向人間作
地仙
　　　賀陳基載重陽日
文酒尋常不厭求坐中須得賈長頭幸逢九日
稱隹節宜對三嵎賞素秋歲月但㸔隨葉落利
名當信與雲浮慿君且學龍山飮一醉能令萬
事休
　　　寄張郎中
常媿無才動有權十年鄕里但留連飬成答颯
人應笑學得支離自謂賢三館舊遊層漢上一
麾今守亂峰前幸逢别駕如張軌免對蘇章說
二天
　　　贈蘭溪先生(黃森字君嶠依政人)
南䣢黃夫子平生氣凛然吟詩舊有癖寫字近
方顚可惜空山老須爲後世傳蘭溪修禊否願
續永和年
　　　遊閑居院
乗暇訪閑居臨行欲所須急沽龍口酒忙打佛
前魚
丹淵集卷拾遺上終
陳眉公先生訂正丹淵集卷拾遺下
　　　　宋　蜀　文　同與可　撰
　　　　明　吳　毛　晉子晉
　　　　　　　蜀　李應魁務滋同叅
　　　　　　　吳　吳一標建先
　　雜著
　　　移蒲江縣學諸生文
人旣生其五常之美巳潜牙于其中渾渾融融
冥漫晦䨴而罔克自章從之師所道有法駸駸
焉適柔良粹厚之區會眞參元而爲正人端士
矣反此固隔蔽其素所有也去而名嵬瑣兇桀
叢然于天地間口鼻耳目眉齒鬚髪徒人耳亡
他繇始習之是與否巳諸生資朴淳茂歷監之
咸可彫飾繪畫以爲令器今旣學于元防當進
退勿怠以充溢乎所以願來之意元防貯儲其
深而宏予昔與之游備識之且不敢以誣諸生
諸生宜修心治身趨敎嚮誼毋甘浮淫毋生夸
驕毋輕語議毋妄施設毋尚䙝狎毋念荒逸毋
聽䜛嫉毋起怨背則諸生於謀巳也甚善予亦
重諸生習之是必見諸生爲正人端士矣恭之
哉時皇祐四年二月七日
　　　書卭州天慶觀希夷先生詩後
希夷先生陳摶字圖南後晉天福中來遊蜀聞
是州天師觀都威儀何昌一有道術善鎻鼻息
飛精漠然一就枕輙越月始寤遂留此學卒能
行之後歸關中所修益高蛻老而嬰動如神人
太宗朝甞召入對問俞　旨賜詩與號放居華
山章靈暴奇乆乃解去逮今海內愚耋蚩稚具
齒舌者灼灼能道先生之所爲先生本儒人旣
繇虛無凢作謌詩皆擺落世故披聾劀盲蹊穴
易知毎一篇墜塵中雖市人亦誦誦不休謂眞
關秘區若可自到當時有贈昌一者親墨殿楹
上後人巳恐渝樠刻之歷祀■多(自丁酉訖今/實一百一十)
(四年/也)苔塗埃昏藏隱晦黒積政不問皇祐庚寅
歲郡將博陵崔公制治之明年廷事簡休恬於
放奇考志得此卽徃臨視讀巳歎云此非遠形
外器者言耶解名纓脫利拲扶人于夷曠之鉅
逵爾達者所存深如是哉惜其陊腐不能乆傅
寓於石其幾乎乃求摸之顧謂其幕中文同曰
子可作系䟽其繇俾來者知所以然因而護持
貤于亡窮亦我曹謀也同唯唯謹執筆願書其
觕屬之末且拜公之所趣特高乎閡善而勿通
者萬萬矣中元日書
　　　重序九臯集
大邑缺令余以郡從事來攝其治旣至樂其少
訟而多暇獨未見有過從可延之與語議者問
左右皆言静林有老僧曰惟巳戒業甚高凢士
大夫之賢與其徒之名者多與之游無不謌詠
以道其爲人在里閭一切皆歸尊之不敢怠此
疑可以當君子之求訪者遂召來果與它浮圖
者異狀貌秀徤襟宇恢擴辯論博給根固基厚
信釋氏之門景星慶雲爾余大喜明日詣其所
居一室寥然遠介江上幽澹虛潔整整可愛視
其壁有畫儒者像榜云長秋山人胡昭甫字惟
岳眞者旁有賛乃巳師之辭講胡之美尤盛問
之曰此巳師師也當僣孟朝渠爲進士有詩名
于時不第巳師得學四聲於其門下今不幸而
其嗣泯絕巳師旣荷其敎誘竊懼其爲鬼而死
所食處故圖之庶朝夕得以瞻慕而歲時得以
獻享也余聞之益重其所存因而歎曰夫世之
具儒衣冠而把吾孔氏之書卷者過耳歷目莫
非皆仁義之說及於其所事師一反面不復更
名之者多矣況肯有䘏其沒後者耶巳師乃學
佛者斷念割愛實曰其事今反能如此宜乎吾
心之信確確而愈堅因索其詩得七百首携歸
諷誦累日温純謹愿含蓄意思誠鍾磬塤箎之
雅韻鸞鳳虎豹之奇采其春容彪炳不假於他
而一岀于自然矣余固願爲之序使行于世期
覽之者知巳師不獨號方𫀆而能爲辭章亦著
其行義磊砢魁特而絕出于衆人爾巳師字亞
休姓仇氏識余時年七十五歲云皇祐癸巳下
元夜三更杳杳堂書此序
　　　崇壽禪師塔銘
禪師俗姓仇氏名惟巳字亞休卭州蒲頓人自
　　趣尚便高遠不與鄰里諸兒同嬉戲惟是
聞作佛事則汛灑供獻恭勤精愿不敕之而自
率常恐若不能如法者父母異之乃俾隷大邑
静林僧籍以仁普爲師年十六遂落髪二十受
具戒來成都太慈寺聽講大乘諸經盡通曉奥
義後七年還舊居其所止悉荒落不治但腐椽
破壁欹邪罅漏陳屋數間而巳師恬然安一榻
處其中無厭色鄕人有胡昭甫惟岳者高世之
士善吟詩其最深處雖唐人蓋亦有未能到者
師師之入室矣師甞以詩見邑宰秘書丞滕喬
喬一讀重之來謝師見庭廡壞裂殆不可坐起
倡邑人爲修之未幾臺殿樓觀一一完具師之
德業自此愈遠聞閭里之人皆欽嚮之師是後
不復他出掃静室據古几宴坐一食遇物感興
時亦作詩其句度夷澹淸粹不若其徒之所爲
者與人語和輭未嘗輙迕人出入縣中六十年
亦未嘗以愛惡置利害於其間衆皆稱之師素
堅强少疾狀貌修偉慈恕温裕縣人無長少咸
願見之見必拜伏欣喜丁寧留連師誨諭慰滿
而後去一日忽召其弟子在前且曰人旣生理
當有死死常事非異事吾無死生且乆矣汝等
當體吾之所以無死生者愼勿戚戚如衆人乃
不累吾今日之所咐囑爾慕安等泣曰師胡爲
是言有何所緣耶師曰吾之神光一道去矣留
此無數刻汝當奉吾所戒曰惡不宜爲善不宜
失語巳攝足趺坐疊手瞑目而逝摇挽不動嶷
如塑刻享年八十六治平元年十月二十三日
也遠近緇素來赴哭者殆千人衆謂宜以師之
眞身建蘇塗而扄藏之使來者觀相起善芟去
三毒回面正法不墮惡道亦師之不言之敎也
慕安等遂從其謀風神凝然愈乆不壊見者謹
畏如侍諸側余徃年嘗居郡幕識師甚熟後復
來權州事師則巳化矣歸日枉道過邑詣師塔
下旋遶瞻禮悲悼歎息雖然師之面目如生而
師之語言已不聞矣嗚呼熈寧五年余知陵州
師之孫慕眞來詣余求文以銘師之塔余昔旣
聞道於師也辭將云何乃銘之曰
　　　是身如浮雲　倐生而忽滅
　　　形質本何有　聚散俱爲幻
　　　夫人而昧此　演起無量法
　　　從一十百千　乃至萬億兆
　　　譬如蚕吐絲　纒縳身自獄
　　　旣倮而復羽　孳種無由斷
　　　　出此而入彼　輪廻豈知覺
　　　　師有大智鏡　初誰爲磨拂
　　　　光明發虛空　浄無一塵染
　　　　大曜滿法界　欲照誰能執
　　　　收歛付諸匣　乃是所假者
　　　　示現干世人　師以願力故
　　　　師之所非相　眞實不思議
　　　　凢所見聞者　依以爲漸入
　　　　由此登佛地　其則固不遠
　　　書以告諸後　咸願起正信
　　　䊸竹記
䊸竹生于陵陽守居之北崖其始共本以出去
土未幾而遽分其三裁三尺倮然無他枝乃枿
蓋其顚未脫籜時蝎害之使然爾其一旣獨盛
將挺起爲垂巖所軋力不得競乃求虛以伸所
趣觝礙無所容屈已自保生意愈艱蟠空繚隙
拳局以進伏碻磝蔽蓊薉曾莫知其歷寒暑之
何許也余采藥過其下見之命聱齾二童奴撥
荒榛除腐蔓扶起而支持之則巳堅彊偃蹇宛
骫附地若不欲使人加哀憐於其不得遂諸生
理者然觀具抱節也剛潔而隆高其布葉也瘦
㾪而修長是所謂戰風日傲冰霜凌突四時磨
轢萬草之奇植也余歎視良乆聱者進而言曰
是將以瑞而名之可乎曰瑞生于人所易見俾
得以致之此獨處窮僻非瑞也齾者進而言曰
是將以怪而名之可乎曰怪起於不常有物體
自効以見駭於世此因地而然非怪也然則何
名而可曰天之生物槩授以生其各有所得失
之者莫不常繫乎其所託竹之爲物乃草水之
中甚賢者今此不幸不得其地以完其生上蔽
旁閼不使自通遂至於質狀如此然其天之所
與雖不能奮迅條達以盡其性而其所得短長
巨細之分當亦緣理而浸長之故其氣不能暢
茂於其內而其勢所以促蹙於其外也且其所
以若是者夫豈得巳哉今也就其所以不得巳
者而名之曰䊸庶使後之人知其得名之由以
不得巳而取之也於是聱齾並進而言曰公名
之旣聞命矣公平居常好戲爲此者盍摹之以
示於人乎余許之使聱者裂素齾者漬墨淸暁
上平雲閣爲濡毫而揮灑之自卯至辰而就乃
言此題其下熈寧壬子孟冬辛丑與可記
丹淵集卷拾遺下終
石室先生年譜
　　　　　　　　　　曲沃家誠之冝父編
天禧二年戊午
先生生按先生墓誌元豐二年正月二十一
　日卒於陳州享年六十二推而上之實生於
　是年
天聖八年庚午
　先生年十三按先生墓誌考都官公嘗誨之
　日吾世爲德汝其起家乎將高吾門於吾廬
　之東偏以待汝宜勉之公時年十三俛而對
　曰謹奉教卽是年也
慶曆四年(甲申)
　是歲按實錄文潞公除樞宻直學士知益州
　七年擢諫議大夫入政府按先生墓誌潞公
　守成都譽公所䞇文字以示府學學者一時
　稱慕之必在是年或五年六年之間也
皇祐元年己丑
　是歲先生登進士第按登科記皇祐元年三
　月策進士馮京以下四百九十八人先生第
　五蓋軫象天地賦日􁀈不暇食詩天聽君人
　之言論考先生墓誌亦同
二年庚寅
　是歲先生赴卭州軍事判官按先生親筆踈
篁怪木碑云王成諤力臣文同與可張鎬子
　京樂褒聖舉皇祐二年六月六日來此命同
畫
四年壬辰
　是歲先生在卭州攝蒲江縣有移縣學諸生
　文皇祐四年二月七日司戶叅軍權縣事仇
　偁立石縣東三十里有忠孝寺柱間有紀行
　云郡從事文同䣢江李奐太學周之翰進上
　文象皇祐四年壬辰上巳前一日同遊縣學
　文作於二月忠孝寺紀行作於三月意仇偁
　者繼先生攝縣在後方立石耳又按先生留
　題鶴鳴化壁詩刻後云壬辰歲仲冬月書則
　先生自蒲江又攝大邑也
五年癸巳
　是歲先生在卭州按先生親筆墨林碑云余
　皇祐癸巳從事此州因閑爲此後爲好事者
　所䕶其迹如新嘉祐辛丑來倅郡治平乙巳
復權守事一紀之中凡三覽此舊墨令人眷
眷又題云余皇祐癸巳從事此州因閑作此
　二壁嘉祐辛丑自秘閣復貳郡政巳爲好事
者欄䕶其蹟如新治平乙巳復權守印再覽
舊墨裴回其下計此歲巳十三秋矣又按先
　生留題鶴鳴化上淸宫詩後癸巳歲季春月
　題又有重序靜林寺僧惟巳九皐集後云皇
　祐癸巳下元夜杳杳堂書堂必在大邑縣治
　今不復存矣然先生有賞豐亭詩刻在今郡
圃豐榭乃皇祐五年二月二十一日太守竇
　平立石不知詩作於何時立石在是年也
至和元年甲午
　是歲先生卭州代還再調靜難幕官當在京
師
二年乙未
　是歲冬末先生赴靜難軍節度判官按先生
　作謝都運傳諫議啓首云蒙恩授前件官巳
　於去年十二月二十九日赴上訖又云向官
　西䣢幸迯過尤此官南豳誓謹名節啓必作
　次年之春則知赴官於此年之冬末也
嘉祐元年丙申
　是歲先生在邠州按先生作靜難軍靈峯寺
　新閣記云嘉祐元年同佐靜難幕紫微山靈
峯寺者凡出必造焉五月𥘉一日記又作問
(神/詞)序云丙申歳夏五月南豳大旱土人走寧
之要冊池取神水禱兩不應余爲作問神詞
使歌之
二年丁酉
是歲先生在邠州按公作捕魚圖記後云嘉
祐丁酉二月十日新平官舎記又作樗蒲格
序後云嘉祐二年丁酉仲冬月十有三日新
　平官舎序按九域志邠州新平郡靜難軍節
　度使
三年戊戌
　是歲先生在邠州有送通判張總之都官赴
　闕序云徃年拜總之於成都及來南豳復得
　預總之職事反覆參視無有欹缺以先生墓
　誌考之秩滿改太常丞赴官靜難在至和二
　年之末秩當滿於是年次年則召試矣序蓋
　作於此時
四年巳亥
是歲先生召試舘職判尚書職方兼編校史
舘書籍按先生墓誌云爾又按先生謝舘職
啓云更佐兩郡行周十年近緣公章入改朝
序先生於皇祐二年赴卭州判官至和二年
赴靜難判官至是蓋十年矣
五年庚子
　是歲先生在朝按先生作道士袁惟正字行
之序其畧云予典校中秘書暇日納凉於城
南道宇有道士肅予坐堂上以字請其後云
嘉祐五年庚子元日謹序又作種柳詩序其
畧日楊君灝巨川爲令種柳千根表絡諸道
作三詩紀其事和者連章以至大軸携入都
　下示余屬以序後云嘉祐庚子人日安靜文
　同序然先生墓誌云以親老請通判卭州先
生又作榮州楊處士墓誌云嘉祐五年二月
葬以書狀拜道士李有慶來詣山居意先生
是年歸鄕矣
六年辛丑
　是歲先生倅卭州按墨林碑先生親筆云嘉
　祐辛丑來倅郡又作嘉州平羗縣夫子廟記
　云道士李有慶過卭訪余五月十日記又作
　成都楞嚴院畫六祖記後云予自秘閣校理
　乞侍親得相於臨卭郡嘉祐六年辛丑五月
　十五日東園芳洲亭書東園卽今倅㕔之圃
　也郡圃在西故以東别之同日又作鳯凰山
　新禪院記鳯凰屬卭之大邑縣思安鎭然按
　先生墓誌云通判卭州至未幾丁都官公憂
　則知先生是年必以憂去先生後通判漢州
　謝成都端明啓云向嘗遂外官之請尋用持
先子之憂一居家山四改歲序蓋自是至治
　平二年公赴漢州四年矣
七年壬寅
　是歲先生居憂在鄕按先生家集有作卭州
　永福院新修桂華閣記後云壬寅六月十日
　記必在家時作也今碑巳不復存不可考矣
八年癸卯
　是歲先生居憂在鄕按先生作梓州處士張
　希澤墓誌云治平改元正月以疾終於家希
　澤初得疾余持服里居考希澤得疾之初必
　是年也又按先生作費先生詩集序亦稱嘉
　祐癸卯東平先生以詩爲示云
治平元年甲辰
　是歲先生在鄕按先生作梓州永泰縣重建
　北橋記云上卽位之明年永泰縣重建北橋
　旣成其令佐有請於邑人文同治平元年二
月一日記又作東橋記後日同者字與可縣
人又作中江縣樂閑堂記後云治平元年五
月日記又按先生墓誌服除歸館又以母年
請通判漢州蓋在是年
二年乙巳
是歲先生赴通判漢州又攝守卭州按漢倅
題名記治平二年二月五日到任又按墨林
碑先生親筆云治平乙巳復攝守事蓋以漢
倅來攝臨卭也又作中江縣新堤記云治平
　二年春河內廖君子孟爲之令貢士賈汝奇
　等二百人請余求文意此記作於未赴漢倅
　之時以卭州太守題名記考之嘉祐八年十
　二月七日張赴以虞部郎中到任治平二年
　八月二十四日劉介亦以虞部郎中到任張
　必未滿秩而去先生必攝守於張之後劉之
　前也又按先生權卭州謝成都府尹啓云爲
　治中之官殊恐不職行太守之事固非其冝
　然而一紀之中三來於此自爲從事至攝守
十二年矣然先生作羅屯田墓誌首云治平
　二年九月十日職方員外郎羅公登詣同於
成都囘車館手授其先人行狀則先生八月
解臨卭歸廣漢道出成都作此誌銘無疑矣
三年丙午
是歲先生在漢州六月知普州按先生作成
都府運判霍侯燕思堂記云旣落之侯謂廣
　漢都尉文同日無石以載疑事之闕將以屬
　子子其謂何同日諾治平三年二月十五日
　記又作仁壽縣太君李氏埋銘云宋治平三
　年丙午春太常博士宋璋與其弟瑄葬其母
　夫人仁壽太君李氏於犀浦縣俾其友廣漢
　郡尉秘閣校理文同謹歲月之實納諸壙中
　又按先生作綿州李處士墓誌云治平四年
　十月十五日以疾卒于家嘗憶去年六月自
　廣漢移守安岳道先生門下入拜於南堂先
　生與語恐不能乆留於世别未百日而秘書
　丞君遣使以狀來日先人臨終攬誼伯手屬
　之日吾死當使普州誌吾墓則知先生是年
　六月赴普州矣
四年丁未
　是歲先生在普州按先生作成都府學射山
　新修祠宇記云龍圖閣直學士趙公治平二
年夏四月𬒳詔守蜀明年春三月上巳來遊
學射山四年初五日記此記疑作於普州又
有普州三亭詩日均逸日東溪曰碧崖然按
先生墓誌云賜五品服知普州丁仁壽憂服
　除熈寧三年知太常禮院則是年必以憂去
　官矣
熈寧元年戊申
　是歲先生居憂在鄕
二年巳酉
　是歲先生居憂在鄕按先生題黄氏易圖後
　云熈寧巳酉孟冬望日墨君堂書又有夏日
　閑書墨君堂壁詩云先人有弊廬涪水之東
　邊我罷漢中守歸此聊息焉則墨君堂在先
　生所居明矣十月十五日又作茂州汶川縣
勝因院記十一月十五日又作彭州永昌縣
　治巳堂記
三年庚戌
　是歲先生在朝按先生墓誌云熈寧三年加
太常禮院兼編修大宗正司條貫又作送朱
　郎中詩序首云熈寧三年庚戌三月癸丑同
自蜀還臺宿臨潼華淸道館朱康叔引名見
　訪又作利州羊模谷仙洞記云熈寧庚戌春
　予還朝　利州通判冦諲爲予言(云/云)記後
　九月二十三日
四年辛亥
　是歲先生歸鄕赴陵州按先生作陵州謝表
　云臣巳於三月五日赴任訖又作榆隂詩自
　序云熈寧辛亥歲春予自京師赴陵州因過
　家省墳墓(云/云)又有辛亥孟秋虹下飮古井
詩
五年壬子
　是歲先生在陵州按先生作送朱康叔郎中
　詩序有云五年同守陵州康叔之子雒縣尉
　瞻之遣使致書後云壬子中元平雲閣序閣
　必陵之州治也又作仁宗皇帝飛白書序其
　略日太子賔客掌公禹錫時預此集乃蒙帝
　子之殊渥焉熈寧五年十月其孫文紀爲陵
　州貴平縣令願將刋鏤見求短引以著其下
　初八日謹序又謝知府吳龍圖薦章乞召還
　書殿以備諮訪啓云自從登科以至遊宦二
　紀於此一節不回先生以皇祐元年登科至
　此二十四年啓必作於陵州又以先生集考
　之先生後知興元奏乞差洋州狀云蒙恩除
　臣陵州得一年十箇月因改州爲監復蒙就
　差知興元府則先生於是年冬罷去矣又按
　先生作張思孺挽詞云昔在天彭郡僑居過
　一冬感君常見訪無日不相從意先生罷陵
　州寓居彭州四年方赴漢中也孟冬猶作䊸
　竹記
六年癸丑
是歲先生自天彭赴漢中按先生作提刑張
　公射中金錢詩序云公因作詩大尹以下咸
　屬和焉馳寄於同使序其略熈寧六年正月
　甲子謹序又作送趙大資再任成都府詩序
　云嘗欲有所論譔以紀公之休懿㑹赴官興
　元道出門下公因授以送行詩一篇俾爲之
序熈寧六年上元日謹序又作彭州胡氏三
遇異人記云熈寧六年春余寓天彭成都承
　天僧敏行無演在焉又作彭州張氏畫記云
　予寓彭累月居甚閑暇後書熈寧六年中秋
　日謹記以是考之先生必於是年之春至成
　都辭臺府復回天彭乃赴興元也又作送敏
　行無演序云無演自成都來爲余設㓕緣之
　梯引除妄之綆一日忽語余以西還之期書
　此贈别熈寧六年癸丑季冬甲申書此必無
　演訪先生於興元耳
七年甲寅
　是歲先生在興元按先生作拈古頌序後云
　熈寧七年甲寅五月戊子謹序雖不言作序
　之所度前年巳赴興元後年上元作送張嘉
　州序於甚美堂此年必在任爾又按先生奏
乞差洋州狀云蒙恩除臣知陵州一年十箇
　月因改州爲監復蒙就差知興元府今到任
　巳及一年五箇月替期非遠切慮差官代臣
赴闕乞再差知洋州一次奏當作於此時
八年乙卯
　是歲先生在興元按先生作送張益孺學士
　知嘉州序後有云朝中士大夫以詩餞之視
　事之明日卽走書興元求余爲序熈寧八年
　上元甚美堂書堂必興元之府治也又作靈
　夢記云興元府唐安寺戒壇院六臂大悲觀
　世音菩薩者乃通判軍府事太子中舎盧洪
　徽之之夫人長安縣君朱氏之全節也後云
　熈寧八年歲次乙卯二月十五日丁丑記又
　按先生將赴洋州書東谷舊隱詩其間云昨
　從漢中歸於此度炎燠還當武康去就養若
　雞鶩又作夏日墨君堂詩云先人有弊廬涪
　水之東邊我罷漢中守歸此聊息焉是時五
　六月赤日烘遥天又云行將佩守符復爾趍
　洋川又種榆詩序云熈寧辛亥春予自京師
　赴陵州過家省墳墓見所居長衢比戶競取
　榆栽列植官道後移興元滿替復歸待洋州
　闕始四年爾而榆巳高大䌓茂深宻可愛予
　正得此過一夏蒙庇厚矣詩盖作於是年之
夏意公歸鄕度夏方赴洋州耳
九年丙辰
是歲先生在洋州按先生題魯肅簡公尺牘
後云熈寧九年丙辰七月癸酉洋州守居灙
泉亭記
十年丁巳
是歲先生在洋州按公墓誌洋州代還判登
　聞鼓院蓋先生赴洋州於八年秋冬之間至
　是秋滿還京師考之實録不見除判鼓院之
　月日而墓誌止言數月乞郡疑是年冬赴京
　師皷院之命或在元豐元年之春也
元豐元年戊午
　是歲先生在朝按先生墓誌判登聞鼓院數
　月乞郡東南除知湖州又按神宗實録元豐
　元年冬十月壬寅朔戊午以判登聞鼓院司
封員外郎集賢校理文同知湖州蓋十月十
　七日也又按先生寄題湖州沈秀才天隱樓
詩云自念乆不偶歸老東南州地名水精宮
　家有天隱樓詩蓋作於此時又有湖州提轉
　先狀云已謀便道之行卽次提封之下此亦
　必作於是年之冬
二年巳未
　是歲先生卒按先生墓誌元豐二年正月二
　十一日以疾卒於陳州之賔館蓋先生自京
師赴湖州至陳而卒也
石室先生年譜終
丹淵集附録諸公書翰詩文
　　　　　　蜀內江李應魁務滋甫纂
　　　　　　吳長洲呉一標建先甫校
　　　小簡　司馬光
某再啓特承寵惠詩序石刻渺然想見與可襟
韵游處之狀高遠蕭灑如晴雲秋月塵埃所不
能到某所以心服者非特詞翰之美而已也某
再拜
　　　小簡　趙　抃
某别啓向以蕪㫖况聞承未鄙誚過有稱肯副
之佳頌爲况讀復數四益用感慰其理明語快
到古作者第歎服而巳何日珍(集/下)懷瞻詠不宣
某祗拜
　　　送與可通判卭州詩　范　鎭
半刺爲官美臨卭自古名何言緹軾寵更侍版
輿行仙藉新年貴賔僚舊日榮壺漿故父老應
在半途迎
　　　送知湖州
浙西古名城號稱水晶宫史君老手筆文字窺
化工江山乆有待瑩潔如磨礲堂階走淸渠珮
玉鳴丁東臺觀靣衆巖擁抱開屏風遥知到未
幾都下傳詩筒西南四麾守一一獄戶空今行
定論最歸來掖垣中
　　　送與可通判卭州　王安石
文翁岀治蜀蜀士始文章司馬唱成都嗣音得
王楊犖犖漢守孫千秋起相望操筆賦上林脫
巾選爲郎擁書天祿閣奇字校偏傍忽乘駟馬
車牛酒過故鄕時平無諭檄不訪誓羅祥問君
行何爲關隴正繁霜中和助宣布循吏綴前芳
豈特爲親榮區區夸一鄕
　　　送出守陵州　蘇　軾
壁上墨君不解語見之尚可消百憂而况我友
似君者素節凛凛欺霜秋淸詩健筆何足數逍
遥齊物追莊周奪官遣去不自覺暁梳脫髪誰
能收江邊亂山赤如赭陵陽正在千山頭君知
遠别懷抱惡時遣墨君解我愁
　　和與可洋川園池三十首
　　　湖橋
朱欄畫柱照湖明白葛烏紗曵履行橋下龜魚
晚無數識君拄杖過橋聲
　　　橫橋
貪㸔翠蓋擁紅粧不覺湖邉一夜霜卷却天機
霜錦叚從教匹練寫秋光
　　　書軒
雨昬石硯寒雲色風動牙籖亂葉聲庭下巳生
書帶草使君疑是鄭康成
　　　冰池
不嫌冰雪遶池㸔誰似詩人巧耐寒記取羲之
洗硯處碧琉璃下黑蛟蟠
　　　竹塢
晚節先生道轉孤歲寒惟有竹相娛麤才杜牧
眞堪笑喚作軍中十萬夫
　　　荻浦
雨折霜乾不耐秋白花黃葉使人愁月明小艇
湖邊宿便是江南鸚鵡洲
　　　蓼嶼
秋歸南浦蟪蛄鳴霜落橫湖沙水淸卧雨幽花
無限思抱叢寒蝶不勝情
　　　望雲樓
隂晴朝暮幾回新巳向虗空付此身出本無心
歸亦好白雲還似望雲人
　　　天漢臺
漾水東流舊見經銀潢左界上通靈此臺試向
天文覔閣道中間第幾星
　　　待月臺
月與高人本有期挂簷低戸映蛾眉只從昨夜
十分滿漸覺冰輪出海遲
　　　二樂榭
此間真趣豈容談二樂并君已是三仁智更煩
訶妄見坐令魯叟作瞿曇(來詩云二/見因妄生)
　　　灙泉亭
聞道池亭勝兩川應須爛醉荅雲烟勸君多揀
長腰米消破亭中萬斛泉
　　　吏隠亭
縱横憂患滿人間頗怪先生日日閑昨夜淸風
眠北牗朝來爽氣在西山
　　　霜筠亭
解籜新篁不自持嬋娟巳有歲寒姿要㸔凛􁎢
霜前意須待秋風粉落時
　　　無言亭
慇懃稽首維摩詰敢問如何是法門彈指未終
千偈了向人還道本無言
　　　露香亭
亭下佳人錦繡衣滿身瓔珞綴明璣晩香消歇
無尋處花巳飄零露巳晞
　　　函虗亭
水軒花榭兩爭妍秋月春風各自偏惟有此亭
無一物坐觀萬景得天全
　　　溪光亭
决去湖波尚有情却隨初日動簷楹溪光自古
無人畫慿仗新詩與冩成
　　　過溪亭
身輕歩穏去忘歸四柱亭前野彴微忽悟過溪
還一笑水禽驚落翠毛衣
　　　披錦亭
煙紅露綠暁風香燕舞鸎啼春日長誰道使君
貧且老繡屏錦帳咽笙簧
　　　禊亭
曲池流水細鱗鱗高會傳觴似洛濵紅粉翠蛾
應不要畫船來徃勝於人
　　　菡萏亭
日日移床趂下風淸香不盡思何窮若爲化作
龜千歲巢向田田亂葉中
　　　荼䕷洞
長憶故山寒食夜野荼䕷發暗香來分無素手
簮羅䯻且折霜㽔浸玉醅
　　　篔簹谷
漢川修竹賤如蓬斤斧何曾赦籜龍料得淸貧
饞大守渭濵千畆在胸中
　　　寒蘆港
溶溶晴港漾春暉蘆笋生時柳絮飛還自江南
風物否桃花流水鮆魚肥
　　　野人廬
少年辛苦事犂鉏剛厭靑山遶故居老覺華堂
無意味却須時到野人廬
　　　此君庵
寄與庵前抱節君與君到處合相親冩眞雖是
文夫子我亦眞堂作記人
　　　金橙徑
金橙縱復里人知不見鱸魚價自低須是松江
煙雨裏小船燒薤擣香虀
　　　南園
不種夭桃與綠楊使君應欲候農桑春畦雨過
羅紈膩夏壠風來餅餌香
　　　北園
漢水巴山樂有餘一麾從此首歸塗北園草木
慿君問許我他年作主無
　　　與可有詩見寄云待將一叚鵝溪絹掃
　　　取寒梢萬尺長次韻荅之
爲愛鵝溪白蠒光掃殘雞距紫毫鋩世間亦有
千尋竹月落庭空影許長
　　　林子中以詩寄與可及餘(與可旣没/追和其韻)
斯人所甚厭投卑毎不受欲其少須臾奪去惟恐
後云誰尸此職無乃亦假守賦才有巨細無異斛
與㪷胡不安其分但聽物所誘時來各飛動意合無
妍醜坐令雞栖車長載未伯厚平生無一旅旣
死咤萬口自聞與可亡胷臆生堆阜懸知臨絕
意要我一執手相望五百里安得自其牗遺文
付來哲後事待諸友伶俜嵇紹孤老病孟光偶
世人賤目見爭笑千金帚君詩與楚詞識者當
有取但如愛墨竹此難吾巳乆故人多厚祿能
復哀君否不見林與蘇饑寒自奔走
　　書與可墨竹(并序)
　　　亡友文與可有四絕詩一楚詞二草書
　　　三畫四與可嘗云世無知我者惟子瞻
　　　一見識吾妙處旣没七年覩其遺迹而
　　　作是詩
筆與子皆逝詩今誰爲新空遺運斤質却弔斷
絃人
　　題與可墨竹(并序)
　　　故人文與可爲道師王執中作墨竹且
　　　謂執中勿使他人書字待蘇子瞻來令
　　　作詩其側與可旣没八年而軾始還朝
　　　見之乃賦一首
斯人定何人游戲得自在詩鳴草聖餘兼入竹
三昧時時出水石荒怪軼象外舉世知珍之賞
會獨余最知音古難合奄忽不少待雖云死生
隔相見如龔隗
　　　與可字說
鄕人皆好之何如曰未可也鄕人皆惡之何如
曰未可也不如鄕人之善者好之其不善者惡
之善者好之不善者惡之足以爲君子乎曰未
也孔子爲問者言也以爲賢于所問者而巳君
子之居鄕也善者以勸不善者以耻夫何惡之
有君子不惡人亦不惡於人子夏之於人也可
者與之其不可者拒之子張曰君子尊賢而容
衆嘉善而矜不能我之大賢歟於人何所不容
我之不賢歟人將拒我如之何其拒人也子張
之意豈不曰與其可者而不可者自遠乎使不
可者而果遠也則其爲拒也甚矣而子張何惡
於拒也曰惡其有意於拒也夫苟有意於拒
則天下相率而去之吾誰與居然則孔子之於
孺悲也非拒歟曰孔子以不屑教誨者也非拒
也夫苟無意於拒則可者與之雖孔子子張皆
然吾友文君名同字與可或曰爲子夏也歟曰
非也取其與不取其拒爲子張者也與可之爲
人也守道而忘勢行義而忘利修德而忘名
與爲不義雖祿之千乘不顧也雖然未嘗有
惡于人人亦莫之惡也故曰與可爲子張者
也
　　　與可琴銘
攫之幽然如水赴谷釋之蕭然如葉脫木按之
噫然應指而長言者似君置之枵然遺形而不
言者似僕
　　　與可畫墨竹屏風賛
與可之文其德之糟粕與可之詩其文之毫末
詩不能盡溢而爲書變而爲畫皆詩之餘其詩
與文好者益寡有好其德如好其畫者乎悲夫
　　　戒壇院與可畫墨竹賛
風梢雨籜上傲冰雹霜根雪節下貫金鐵誰爲
此君與可姓文惟其有之是以好之
　　石室先生畫竹賛(并序)
　　　與可文翁之後也蜀人猶以石室名其
　　　家而與可自謂笑笑先生蓋可謂與道
　　　皆逝不畱於物者也顧嘗好畫竹客有
　　　賛之者曰
先生閒居獨笑不巳問安所笑笑我非爾物之
相物我爾一也先生又笑笑所笑者笑笑之餘
以竹發妙竹亦得風天然而笑
　　　與可飛白賛
嗚呼哀哉與可豈其多好好奇也歟抑其不試
故藝也始予見其詩與文又得見其行草篆􁑗
也以爲止此矣旣没一年而復見其飛白美哉
多乎其盡萬物之態也霏霏乎其若輕雲之蔽
月飜飜乎其若長風之卷斾也猗猗乎其若遊
絲之縈柳絮褭褭乎其若流水之舞荇蔕也離
離乎其遠而相屬縮縮乎其近而不隘也其工
至于如此而余乃今知之則余之知與可者固
無幾而其所不知者蓋不可勝計也嗚呼哀哉
　　　與可枯木賛
恠木在庭枯柯北走窮猿投壁驚雀入牗居者
蒲氏畫者文叟賛者蘇子觀者如後
　　　與可畫竹木石賛(并引)
　　　友人文與可旣没十四年見其遺墨於
　　　吕元鈞之家嗟歎之餘輙復賛之
竹寒而笑木瘠而壽石醜而文是爲三益之友
粲乎其可接邈乎其不可囿我懷斯人烏乎其
可復覯也
　　　䟦與可墨竹
昔時與可墨竹見精縑良𥿄輒憤筆揮灑不能
自巳坐客爭奪持去與可亦不甚惜後來見人
設置筆研卽逡廵避去人就求某至終歲不可
得或問其故與可曰吾乃者學道未至意有所
不適而無所遣之故一發於墨竹是病也今吾
病良巳可若何然以余觀之與可之病亦未得
爲巳也獨不容有發者乎余將伺其發而掩取
之然彼方以爲病而吾又利其病是吾亦病也
熈寧庚戌七月二十一日子瞻書
　　　䟦與可䊸竹
䊸竹生于陵陽守居之北崖蓋歧竹也其一未
脫籜爲蝎所傷其一困於嵌巖是以爲此狀也
吾亡友文與可爲陵陽守見而異之以墨圖其
形余得其摹本以遺玉册官祁永使刻之石以
爲好事者動心駭目詭特之觀且以想見亡友
之風節其屈而不撓者蓋如此云
　　　䟦趙㞦屏風文與可竹
與可所至詩在口竹在手來京師不及歲請郡
還鄕而詩與竹皆西矣一日不見使人思之其
靣目嚴泠可使靜險躁厚鄙薄今相去數千里
其詩可求其竹可乞其所以靜厚者不可致此
予所以見竹而歎也
　　　䟦與可草書
李公擇𥘉學草書所不能者輒雜以眞行劉貢
甫謂之鸚哥嬌其後稍進問僕吾書比來何如
僕對可謂秦吉了矣與可聞之大笑是日坐人
爭索與可草書落筆如風𥘉不經意劉意謂鸚
鵡之于人言止能道此數句耳十月一日
張長史草書必竢醉或以爲奇醒卽天眞不全
此乃長史未妙猶有醉醒之辨若逸少何嘗寄
於酒乎僕亦未免此事
書𥘉無意於嘉乃嘉爾草書雖是積學乃成然
要是出于欲速古人云怱怱不及草書此語非
是若怱怱不及乃是平時亦有意於學此弊之
極遂至於周越仲翼無足恠者吾書雖不甚佳
然自出新意不踐古人是一快也
　　䟦與可論草書後
　　　與可云余學書凡十年終未得古人用
　　　筆相傳之法後因見道上闘蛇遂得其
　　　妙乃知㒹素之爲各有所悟然後至于
　　　如此耳
留意於物徃徃成趣昔人有好草書夜夢則見
蛟龍紏結後數年或晝日見之草書則工矣而
所見亦可患與可之所見豈真蛇耶抑草書之
精也予平生好與與可劇談大噱此語恨不令
與可聞之令其一捧腹絕倒也
　　　小簡(八首)
軾啓近承書誨喜聞尊候益康勝見乞浙郡不
知得否相次入文字乞宣與明若得與兄聮棹
南行一叚異事也中前桑榆之詞極爲工妙尋
曾有書道此却是此書不逹耶老兄詩筆當今
少儷惟劣弟或可以髣髴墨竹卽未敢云爾呵
呵佳墨比望老兄分惠反蒙來索大好禪機何
處學得來大軸揮灑必已了專令人候請切告
烏綵欄兩卷稍暇便冩去近見子由作墨竹賦
意思蕭散不復在文字畛域中真可以配老筆
也亦欲冩在絹卷上如何如何乍凉萬萬珎重
　　　又
軾自宻移河中至京城外改差徐州復挈而東
仕宦本不擇地然彭城於私計比河中爲便安
耳今日㳂汴赴任與舎弟同行聞與可與之議
姻極爲喜幸從來交契如此又復結此無窮之
歡美事美事但寒門不稱計與可必不見鄙也
臨行冗甚奉書殊不謹竢到任别上問次
　　　又
軾再拜姪女子獲執箕箒非獨渠厚幸而不肖
獲交于左右者緣此愈親篤矣欣慰之懷殆不
可言不敢復具啓狀必不見罪也聞舍弟談壻
之賢公之子固應爾姪女子粗知書暁義理計
亦稱公家婦也更望訓誨其不逮也
　　　又
軾啓疊辱來教承起居佳適聞中間復微恙且
喜尋巳平復軾比來亦多病漸老不耐小放意
輒成疾不可不加意謹護也水後彌年勞役今
復聞决口未可塞紛紛何時定乎寄和潞老詩
甚精奇稍閑當亦作六言殆難繼也未緣會晤
萬萬以時珍重
　　　又
軾啓稍不馳問不審入冬尊體何如想舊疾盡
去眠食益佳矣見秋榜知八郎巳捷不勝欣慰
惟十一郎偶失甚爲悵然然一跌豈廢千里想
不以介意寄示碑刻作語古妙非世俗所能髣
髴長句偈甚奇非獨文字甘降便當北靣參問
也近有一僧名道潛字參寥杭人也時來相見
詩句淸絕可與林逋相上下而通了道義見之
令人蕭然有一詩與之錄呈爲一笑也未由展
奉萬萬以時自重不宣
黄樓賦如巳了望付去人如未幸留意
　　　又
軾啓近逓中辱書承非乆到闕卽日想巳入覲
矣無緣一見於邑可知苦寒尊候何似貴眷令
子各安勝軾蒙庇粗遣秋來水災幾巳爲魚必
知之矣寄惠六言小集古人之作今世未省見
老兄别後道德文章日進追配作者而劣弟懶
墯日退卒爲庸人他日何以見左右慙悚而巳
所要拙文實未有以應命又見兄之作但欲焚
筆硯耳何敢自露兄淹外旣乆雖與時闊疎而
公議卓然當遂踐淸近也歲行盡萬萬以時自
重不宜
　　　又
軾啓郡人還疊辱書敎承尊候微違和尋巳平
愈然尚未甚美食又得蒲大書云尊貌頗淸削
伏料道氣乆充微疾不能近然未免憂愁惟謹
擇毉藥痛加調練莫須燃艾否軾近來亦自多
病年老使然無足怪者蒙寄惠偃竹真可爲古
今之冠謹當綴黃素其後作十餘軸謹援此例
不可過望所示當作歌詩題之軾作此乃莫大
之幸日夜所願而不得者今後更不敢送浙物
去矣老兄恐嚇之術一何疎哉想(當/一)大噱别後
亦有拙詩百餘首方令人編錄以求斤斧後信
寄去老兄盛作尚恨見少當更蒙借示使劣弟
稍稍長進此其爲賜又非頒惠墨竹之比也冗
中奉啓不盡言
　　　又
軾啓冗迫稍踈上問伏想尊履佳勝承書領吳
興衆議謂公當在近侍故不甚快然不肖深爲
左右賀也吳興山水淸遠公雅量弘度在王謝
閒此授殆天意耳軾欲乞宣城若幸得之當與
公爲隣國真是一叚奇事然事之如人意者亦
自難遂從古以然公自南河赴任舟行艱澁何
不自五丈河由曹鄆濟過我於徐自泗入淮乎
但恐五丈河無氷不然者公必出此也且更熟
籌之餘惟萬萬以時自重筆凍奉啓殊不謹
　石㓜安言亦可呼水精宫使此語可記
　　　墨君堂記
凡人相與號呼者貴之則曰公賢之則曰君自
其下則爾汝之雖公卿之貴天下貌畏而心不
服則進而君公退而爾汝者多矣獨王子猷謂
竹君天下從而君之無異辭今與可又能以墨
象君之形容作堂以居君而屬余爲文以頌君
德則與可之於君信厚矣與可之爲人也端靜
而文明哲而忠士之修潔博習朝夕磨治洗濯
以求交於與可者非一人也而獨厚君如此君
又疎簡抗勁無聲色臭味可以娛恱人之耳目
鼻口則與可之厚君也其必有以賢若矣世之
能寒燠人者其氣𦦨亦未至若雪霜風雨之切
於饑膚也而士鮮不以爲欣戚喪其所守自植
物而言之四時之變亦大矣而君獨不顧雖微
與可天下其孰不賢之然與可獨能得君之深
而知君之所以賢雍容談笑揮灑奮迅而盡君
之德稚壯枯老之容披折偃仰之勢風雪凌厲
以觀其操崖石犖确以致其節得志遂茂而不
驕不得志瘁瘠而不辱羣居不倚獨立不懼與
可之於君可謂得其情而盡其性矣余雖不足
以知君願從與可求君之昆弟子孫族屬朋友
之象而藏於吾室以爲君之别館云
　　　與可畫篔簹谷偃竹記
竹之始生一寸之萌耳而節葉具焉自蜩腹虵
蚹以至于劒㧞千尋者生而有之也今畫者乃
節節而爲之葉葉而累之豈復有竹乎故畫竹
必先得成竹於胷中執筆熟視乃見其所欲畫
者急走從之振筆直遂以追其所見如兎走鶻
落少縱則逝矣與可之教予如此予不能然也
而心識其所以然夫旣心識其所以然而不能
然者內外不一心手不相應不學之過也故凡
有見於中而操之不摯者平居自視了然而臨
事忽焉喪之豈獨竹乎子由爲墨竹賦以遺與
可曰庖丁解牛者也而養生者取之輪扁斵輪
者也而讀書者與之今夫夫子之託於斯竹也
而予以爲有道者則非邪子由未嘗畫也故得
其意而巳若予者豈獨得其意并得其法與可
畫竹𥘉不自貴重四方之人持縑素而請者足
相躡於其門與可厭之投諸地而罵曰吾將以
爲韈士大夫傳之以爲口實及與可自洋州還
而余爲徐州與可以書遺余曰近語士大夫吾
墨竹一派近在彭城可徃求之韈材當萃於予
矣書尾復冩一詩其畧曰擬將一叚鵝谿絹掃
取寒梢萬尺長予謂與可竹長萬尺當用絹二
百五十匹知公倦於筆硯願得此絹而巳與可
無以荅則曰吾言妄矣世豈有萬天竹哉余因
而實之荅其詩曰世間亦有千尋竹月落庭空
影許長與可笑曰蘇子辯則辯矣然二百五十
匹吾將買田而歸老焉因以所畫篔簹谷偃竹
遺予曰此竹數尺耳而有萬尺之勢篔簹谷在
洋州與可嘗令予作洋州三十韻篔簹谷其一
也予詩云漢川脩竹賤如蓬斤斧何曾赦籜龍
料得淸貧饞太守渭濵千畝在胸中與可是日
與其妻遊谷中燒筍晚食發函得詩失笑噴飯
滿案元豐二年正月二十一日與可没于陳州
是歲七月七日予在湖州曝書畫見此竹廢卷
而哭失聲昔曹孟德祭橋公文有車過腹痛之
語而予亦載與可疇昔戲笑之言者以見與可
於予親厚無間如此也
　　　祭與可文
年月日從表弟蘇軾謹以淸酌庶羞之奠致祭
于故湖州文府君與可學士兄之靈曰嗚呼哀
哉與可能復飮此酒也夫能復賦詩以自樂皷
琴以自侑也夫嗚呼哀哉余尚忍言之氣噎悒
而填胷淚疾下而淋衣忽收淚以自問非夫人
之爲慟而誰爲乎道之不行哀我無徒豈無友
朋逝莫告余惟余與可匪亟匪徐招之不來麾
之不去不可得而親其可得而踈之耶嗚呼哀
哉孰能敦德秉義如與可之和而正乎孰能養
民厚俗如與可之寛而明乎孰能爲詩與楚詞
如與可之婉而淸乎孰能齊寵辱忘得喪如與
可之安而輕乎嗚呼哀哉余聞訃之三日夜不
眠而坐喟夢相從而驚覺滿茵蓆之濡淚念有
生之歸盡雖百年其必至惟有文爲不朽與有
子爲不死雖冨貴夀考之人未必皆有此二者
也然余嘗聞與可之言是身如浮雲無去無來
無亡無存則夫所謂不朽與不死者亦何足云
乎嗚呼哀哉尚饗
　　　黄州再祭與可文
年月日從表弟具官蘇軾謹以淸酌庶羞之奠
昭告于亡友湖州府君與可學士文兄之靈嗚
呼哀哉我官于岐實始識君廣口秀眉忠信而
文志氣方剛談詞如雲一别五年君譽日聞道
德爲膏以自濯薰藝學之多蔚如秋蕡脫口成
章粲莫可耘馳騁百家錯落紛紜使我羞歎筆
硯爲焚再見京師黙無所云杳兮淸深落其華
英昔蓻我黍今熟其饋啜漓歌呼得淳而醺天
力自然不施膠筋坐了萬事氣回三軍笑我皇
皇獨違垢紛俯仰三州眷戀桑枌仁施草木信
及䴥􁈹昻然來歸獨立無羣俛焉復去初無戚
欣大哉死生悽愴蒿蔒君没談笑大鈞徒勤喪
之西歸我竄江濆何以薦君採江之芹相彼日
月有朝必曛我在茫茫凡幾合分盡此一觴歸
安于墳嗚呼哀哉尚饗
　　　與可學士墨君堂　蘇　轍
虗堂竹叢閒那復厭竹遠風庭響交戞月牖散
凌亂尚恐晝掩關嬋娟不長見中堂開素壁蕭
颯起霜幹隨宜賦生意落筆皆䓤蒨根莖雜土
石枝葉互長短依依露下綠冉冉風中展開門
視叢薄與此終何辨
　　和與可洋州園亭三十韻
　　　湖橋
湖南堂宇深湖北林亭遠不作過湖橋兩處那
相見
　　　横橋
湖裏種荷花湖邊種楊柳何處渡橋人問是人
閒否
　　　書軒
綠竹覆淸渠塵心日月踈使君遺癖在苦要讀
文書
　　　􁉚池
水深􁉚亦厚滉蕩鋪寒玉好在水中魚何愁池
上鶩
　　　竹塢
空陂放修竹肅肅復冥冥莫除塢外笋從使入
園生
　　　荻浦
離披寒露下蕭索微風觸摧拆有餘靑從橫未
須束
　　　蓼嶼
風高蓮欲衰霜重蓼𥘉發會使此池中秋芳未
嘗歇
　　　望雲樓
雲生如湧泉雲散如飜水百變一凭欄悠悠定
誰使
　　　禊亭
觴流無定處客醉醒還酌毋令仲御歌空使人
驚愕
　　　菡䔰亭
開花濁水中抱性一何㓗朱檻月明時淸香爲
誰發
　　　􁣆醾洞
猗猗翠蔓長藹藹繁香足綺席墮殘英芳罇漬
餘馥
　　　此君菴
風稍遶林匝霜幹當窻靜遥知素壁上醉墨森
相映
　　　金橙逕
葉如石楠堅實比霜柑大穿逕得新苞令公憶
鱸鱠
　　　南園
官是勸農官種桑亦其所安得陌上人隔葉攀
條語
　　　北園
使君美且仁遍地種桃李豈獨放春花行㸔食
秋子
　　　荅與可十首
遠遊旣爲東魯迁居又愛南山齒髪自知將老
心懷且欲偷安
舜井溢流陌上歷山近在城頭覊旅三年忘云
故園何日歸休
野歩西湖綠縟晴登北渚煙綿蒲蓮自可供腹
魚蠏何嘗要錢
飮酒方橋夜月釣魚畫舫秋風冉冉荷香不斷
悠悠水靣無窮
雨過山光欲溜寒來水氣如蒸勝處何須吳越
隨方亦有遊朋
楊雄執戟雖乆陶令歸田未能眼㸔雲山無柰
神傷簿領相仍
終歲常親鞭朴此生知負詩書欲尋舊學無處
時有故人起予
故人遠在江漢萬里時寄聲音聞道禪心寂寞
未廢詩人苦吟
佳句近參風雅微詞間發離騷竊欲比君庾信
莫年詩賦尤高
相思欲見無路滿秩西歸有時及君鈴閤少事
飮我松醪滿巵
　　　送與可知湖州
連持梁洋卯乆作溪山主深知爲郡樂但畏買
茶若來歸天祿閣坐守登聞皷九重未明入百
辟盈庭舞城南獨歸卧心事誰當語舊聞吳興
勝試問天公取家貧槖裝盡歲莫輕㠶舉苕溪
淨多石弁嶺瘦無土湖藕雪冰絲山茶潑牛乳
香粳飯玉粒鮮鯽鱠紅縷宫開水精㓗人寄畫
屏住俗吏自難堪詩翁正當與從來思淸絕况
乃病新愈團團肘後丹暠暠胷中素高卧鎭夸
俗淸談靜煩訴應笑杜紫微湖亭但狂顧
　　　墨竹賦
與可以墨爲竹視之良竹也客見而驚焉曰今
夫受命於天賦形於地涵濡雨露振蕩風氣春
而萌芽夏而解弛散柯布葉逮冬而遂性剛㓗
而疎直姿嬋娟以閑媚渉寒暑之徂變傲冰雪
之凌厲均一氣於草木嗟壤同而性異信物生
之自然雖造化其能使今子研靑松之煤運脫
兎之毫睥睨牆堵振洒繒綃須臾而成鬱乎蕭
騷曲直橫斜穠纖􁃠高竊造物之潛思賦生意
於崇朝子豈誠有道者耶與可听然而笑曰夫
予之所好者道也放乎竹矣始予隱乎崇山之
陽廬乎脩竹之林視聽漠然無槩乎予心朝與
竹乎爲游莫與竹乎爲朋飮食乎竹間偃息乎
竹隂觀竹之變也多矣若夫風止雨霽山空日
出猗猗其長森乎滿谷葉如翠羽筠如蒼玉澹
乎自持淒兮欲滴蟬鳴鳥噪人響寂歴忽依風
而長嘯眇掩冉以終日笋含籜而將墜根得土
而横逸絕澗谷而蔓延散子孫乎千億至若藂
薄之餘斤斧所施山石犖埆荆棘生之蹇將抽
而莫逹紛旣折而猶持氣雖傷而益壯身巳病
而増奇淒風號怒乎隙穴飛雪凝􁥌乎陂池悲
衆木之無頼雖百圍而莫支猶復蒼然於旣寒
之後凛乎無可憐之姿追松栢以自偶竊仁人
之所爲此則竹之所以爲竹也始也余見而恱
之今也恱之而不自知也忽乎忘筆之在手與
帋之在前勃然而興而脩竹森然雖天造之無
朕亦何以異於茲焉客曰蓋予聞之庖丁解牛
者也而養生者取之輪扁斵輪者也而讀書者
與之萬物一理也其所從爲之者異爾况夫夫
子之託於斯竹也而予以爲有道者則非耶與
可曰唯唯
　　　祭文與可學士文
維元豐二年歳次巳未二月庚子朔具官蘇轍
謹以淸酌庶羞之奠致祭于故吳興太守與可
學士親家翁之靈嗚呼與君結交自我先人舊
好不忘繼以新姻鄕黨之歡親友之恩豈無他
人君則兼之君牧吳興我官南京從君季子長
女實行君次于陳徃見姑嫜使者未反而君淪
亡于何不淑以至于斯匪人所知神實爲之昔
我愛君忠信篤實廉而不劌柔而不屈發爲文
章實似其德風雅之深追配古人翰墨之工世
無擬倫人得其一足以自珍縱橫放肆乆而疑
神晚歲好道耽恱至理洗濯塵翳湛然不起病
革不亂遺書滿𥿄嗟乎今日見此而巳我欲哭
君神徃身留遣使徃奠涕泗橫流絳幡素車歸
安故丘嗚呼哀哉尚饗
丹淵集附録終
