#+TITLE: 新安文獻志-明-程敏政
#+DATE: 2016-06-11 12:26:08
#+SOURCE: github.com/kanripo/KR4h0103 master 1d286a7e                
欽定四庫全書　　　　　集部八
　新安文獻志　　　　　　總集類
　　提要
　　　　(臣/)等謹案新安文獻志一百巻明程敏政撰
　　　　敏政字克勤休寧人幼以神童召試詔讀書
　　　　翰林院中成化丙戌進士授編修厯官禮部
　　　　右侍郎贈禮部尚書事蹟具明史儒林傳是
　　　　書乃採録南北朝以後文章事蹟之有闗於
　　　　新安者其六十巻以上為甲集皆本郡先達
　　　　詩文畧依真徳秀文章正宗之例分類輯録
　　　　其六十一巻以下則皆先達行實不必盡出
　　　　郡人所論撰分神蹟道原忠孝儒碩勲賢風
　　　　節才望吏治遺逸世徳寓公文苑材武列女
　　　　方技十五目其中有應考訂者敏政復間以
　　　　己意㕘核而附注之徵引繁博條理淹貫凡
　　　　徽州一郡之典故薈萃極為賅備遺文軼事
　　　　咸得藉以考見大凡故自明以来推為鉅製
　　　　其中小小蹖駮者如凡例稱朱子詩文録其
　　　　涉於新安者而通判泰州江君墓銘竟爾見
　　　　遺又朱子所作其父松行狀松所作其父森
　　　　行狀既已並收而松韋齋集中有録曾祖父
　　　　詩後序一篇又復不録皆不免於脱畧然司
　　　　馬光資治通鑑已稱牴牾不能自保是書巻
　　　　帙繁重未可以稍有掛漏遂掩其蒐輯之功
　　　　也乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　新安文獻志先賢事畧上　明　程敏政　撰
　　齊
程郢州(茂/)休寧篁墩人齊永元中為郢州長史㑹蕭衍
　起兵襄陽分兵圍郢城與守將張冲協力拒守移書
　責衍反正詔以茂都督郢司二州軍事輔國將軍郢
　州刺史㑹援絶城降義不受梁官(篁墩本屬休/寧後割𨽻歙)
　　梁
程秘書(詧/)郢州茂之子㓜能文以諸生選為司徒左長
　史累遷散騎侍郎大同中為秘書少監與栁惲齊名
　嘗作東天竺賦以自況為文士所傳忠壯公靈洗其
　孫也
　　唐
吳侍御(少微/)歙人第進士中興初官至左臺監察御史
　以文名有集五巻(見本/傳)
程密州(諫/)字仲幾忠壯公七世孫開元二十七年進士
　再選藍田尉累遷著作郎大理司直汾州巡官入為
　衛尉卿京兆少尹終於密州刺史所涖有政績
許山人(宣平/)歙人隱於城陽山李白嘗訪之相傳以為
　仙(見本/傳)
張正甫(友正/)歙人有文見唐文粹
吳中舍(鞏/)侍御少微子開元中為中書舍人以文行知
　名人為改故鄉石舌山為鳯凰山蓮池為鳯凰池
汪户曹(萬於/)字叔振歙人有詩名憲宗時為江陵府户
　曹參軍
方𤣥英(干/)字雄飛歙人遷桐廬以兎缺有司不與科名
　隱居鏡湖任情漁釣卒門人謚𤣥英先生有集十巻
汪極甫(極/)歙人大順三年進士
程工書(巖/)忠壯公十三世孫自七世祖大辨徙中山博
　野巖少事節度使王處直為牙將嘗㑹三鎮兵敗朱
　温破劉守光歴官成徳軍都知兵馬使銀青光禄大
　夫檢校工部尚書兼御史大夫上柱國封安定縣開
　國伯(見碑/銘)
程祭酒(淘/)字南金忠壯公十四世孫乾符中與兄澐起
　鄉兵拒黄巢保全州里官至歙州都知兵馬使東密
　巖將兼馬金嶺防拓等事銀青光禄大夫檢校國子
　祭酒兼侍御史上柱國(見本/傳)
程都統(宗楚/)字子荆忠壯公十七世孫其先自歙遷德
　興少事涇原幕府累官侍御史懿宗朝涇原軍亂宗
　楚撫定之擢留後僖宗初加節度使檢校刑部尚書
　黄巢亂扈從入蜀詔以左僕射鄭畋為都統宗楚副
　之率諸道兵討賊中和元年四月大破巢衆收復京
　師戰没贈司徒
　　南唐
鄭工書(延光/)祁門人司徒傳之子從父靖冦以安州里
　歴官保義軍押衙左先鋒第三部都知兵馬使銀青
　光禄大夫檢校工部尚書兼御史大夫上柱國
　　宋
舒館直(雅/)字子正歙人南唐保大間舉進士第一隨後
　主入宋為秘閣校理預編文苑英華續通典校七經
　疏義别纂孝經論語正義歴官直昭文館(見本/傳)
查侍御(元方/)尚書文徽長子南唐建州觀察判官宋既
　下金陵盧絳據歙州傳檄至建元方斬其使及絳平
　太祖優奬之擢殿中侍御史知泉州卒
張密學(秉/)字孟節歙人太平興國五年舉進士第二歴
　度支員外郎知制誥以文名官至樞密直學士(見本/傳)
謝諌議(泌/)字宗源歙人太平興國五年進士歴官右諌
　議大夫判吏部銓以風節聞(見墓/記)
洪比部(湛/)字惟清休寧人貫上元入試舉雍熙二年進
　士歴比部員外郎判三司知制誥為王欽若所隂中
　謫化州卒有集十五卷(見本/傳)
黄屯田(闕/)歙人遷宣城官至屯田貟外郎
程文簡公(琳/)字天球其先自休寧篁墩轉徙中山博野
　大中祥符四年進士官至鎮安軍節度使同平章事
　為慶厯名臣贈太師中書令追封魏國公謚文簡圖
　像景靈宫仁宗題其碑曰旌勞有文集奏議六十卷
　(見碑/銘)
聶内翰(冠卿/)字長孺歙人咸平三年進士歴官翰林學
　士兼判昭文館以文名有蘄春集十巻河東集三十
　巻(見本/傅)
曹山人(汝弼/)字夢得休寧忠孝郷人以經術徳義高蹈
　州里自號松蘿山人有詩曰海寧集
丘殿丞(濬/)字道源黟人天聖五年進士官至殿中丞精
　太乙象數之學有詩一巻文集十五巻(見本/傳)
孫郡推(闕/)黟人慶厯六年進士授永州軍事推官以文
　名(見墓/誌)
程殿撰(師孟/)字公闢歙人徙吴皇祐二年進士歴知洪
　福廣越四州為時循吏加集賢殿修撰封廣平郡侯
　卒贈銀青光禄大夫有詩集二十巻奏議十五巻(見/本)
　(傳/)
呉密學(溱/)字濟叔歙人貫揚州入試舉景祐五年進士
　第一歴官著作郎歐陽公舉以自代遂知制誥官至
　樞密直學士贈禮部侍郎(見本/傳)
王提刑(汝舟/)字公濟婺源武口人皇祐五年進士仕終
　䕫州路提㸃刑獄歴十七任皆有治迹晚號雲溪翁
　有文百巻手校書萬餘巻(見本/傳)
程太中(珦/)字伯温文簡公琳從弟居河南歴官太中大
　夫司農少卿上柱國封永年縣伯文彦博蘇頌言其
　清節于朝給塟事
程純公(顥/)字伯淳太中公長子嘉祐二年進士歴官監
　察御史裏行以論新法罷元祐初起為宗正寺丞未
　至卒謚曰純追封河南伯從祀宣聖廟庭元加封豫
　國公(見墓/誌)
程正公(頤/)字正叔太中公次子元祐初䀻為崇政殿說
　書以言者論罷𨽻黨籍編管涪州赦還卒謚曰正追
　封伊陽伯從祀宣聖廟庭元加封洛國公(見年/譜)
洪丹陽(中孚/)字思誠休寧黄石人元豐二年進士歴官
　龍圖閣待制封丹陽縣子崇宣間以風節聞贈少師
　有春秋解義二十巻(見碑/銘)
汪青溪(革/)字信民歙人遷撫州宋紹聖四年省試第一
　人御試第一甲進士及第文章雄古自號青溪居士
　江西詩派推信民為右
程都官(祁/)字忠彦歙人遷浮梁景徳鎮舉進士官至都
　官員外郎著世譜三十卷程氏宗之(見本/傳)
胡司業(伸/)字彦時婺源考水人唐明經府君昌翼之裔
　紹聖四年進士歴官辟雍司業出知無為軍與同邑
　汪藻齊名時人語曰江南二寳胡伸汪藻(見本/傳)
凌待制(唐佐/)字公弼休寧人元符三年進士歴官直徽
　猷閣南京留守建炎初以節死贈待制有易解一巻
　(見本/傳)
江石室(致一/)字得之休寧石佛人師胡安定與陳東同
　上書論事有文集五十巻(見本/傳)
汪直閣(若海/)字東叟歙新平里人中武舉歴官直秘閣
　知江州受知張魏公以恢復自許贈太中大夫號城
　山(見行/狀)
胡三山(舜陟/)字汝明績溪人大觀三年上舍第歴官徽
　猷閣待制廣西經畧使封績溪縣伯忤秦檜而死贈
　少師號三山老人有奏議文集論語義孔子編年咏
　古詩師律陣圖若干巻(見本/傳)
汪公澤(存/)婺源大畈人師吕廣問以私淑二程子之學學
　者號四友先生(見本/傳)
羅彦濟(汝楫/)歙呈坎後羅人政和二年進士歴官吏部
　尚書龍圖閣大學士封新安開國侯贈少師開府儀
　同三司有東山藁四十巻
程龍圖(瑀/)字伯禹歙人遷浮梁程山政和六年上舍釋褐
　第一歴官龍圖閣學士封廣平郡侯以風節聞累贈金紫
　光禄大夫有論語說四巻集解十巻周禮義十巻尚書說
　一巻諌垣論疏奏議各四巻黄門忠告經筵講讀三朝
　對語各五巻資善堂口義二巻飽山集六十巻野叟
　談古兩漢索隱唐傳摘竒詩話雜志各一編(見誌/銘)
汪龍溪(藻/)字彦章婺源人遷徳興舉進士歴官顯謨閣
　學士封新安郡侯為南渡詞臣稱首謫居永州卒贈
　端明殿學士有浮溪集六十巻(見誌/銘)
程北山(俱/)字致道歙人遷開化北山舉進士試南宫第
　一廷試中甲科歴官徽猷閣待制封新安縣伯與汪
　龍溪對掌内外制為南渡詞臣稱首累贈少師有北
　山小集四十巻麟臺故事五巻黙說三巻(見行/狀)
朱奉使(弁/)字少章婺源人官至直祕閣主管佑神觀使
　金不屈與洪皓同歸有聘㳺集四十二巻奏議一巻
　尚書直解一巻曲洧舊聞三巻續骫骳說一巻雜書
　一巻風月堂詩話一巻新鄭舊詩一巻南歸詩文一
　巻(見行/狀)
胡制機(閎休/)字良弼婺源清華人汪直閣若海妹婿靖
　康中中武舉岳飛制置京湖辟入幕為主管機宜文
　字飛死閎休發憤不仕佯疾十年卒所著有勤王忠
　義集(見本/傳)
朱獻靖公(松/)字喬年奉使弁之從子遷建陽政和八年
　同上舍出身歴官吏部貟外郎兼史舘校勘學者稱
　韋齋先生有集十二巻外集十巻元至正中追謚獻
　靖(見行/狀)
朱逢年(擇/)韋齋先生弟號玉瀾以詩名有集一巻
金忠肅公(安節/)字彦亨休寧下東人宣和六年進士歴
　官吏部尚書封休寧縣子史稱南渡後完名全節一
　人而已累贈少保謚忠肅有文集三十巻奏議十巻
　表疏一巻周易解(見家/傳)
程章靖公(克俊/)字元籲歙人徙浮梁宣和六年進士歴
　官參知政事封鄱陽郡侯贈資政殿大學士謚章靖
　有文集五十巻内外制集二十巻易通解十巻(見本/傳)
程知軍(端中/)伊川先生長子從南渡居池州子孫遷徽
　州嘗編伊川文集而序之歴官知六安軍事金人入
　境死其官
汪公弼(襄/)績溪人宣和中太學登第除南陵主簿厯官宣
　教郎(見本/傳)
陳漫翁(尚文/)字質夫休寧陳村人與兄尚忠並㳺太學
　皆特科仕止簿尉尚文以杜鵑詩知名人號陳杜鵑
汪僉樞(勃/)字彦及黟人紹興二年進士歴官僉書樞密
　院事封新安郡侯與秦檜不合罷追復龍圖閣學士
　(見墓/誌)
汪文定公(應辰/)字聖錫婺源人徙廣信玉山紹興五年
　進士第一歴官端明殿學士封上饒郡侯為時碩儒
　嘗舉朱子自代累贈少師謚文定有玉山集八十巻
　(見本/傳)
汪正夫(若容/)直閣若海之從弟紹興五年進士官至將
　作監丞有集三十巻(見墓/誌)弟若思字行夫紹興十二
　年進士歴官秘書丞
張衡州(敦頥/)字養正婺源人紹興八年進士為南劒州
　教授與韋齋友善邀與還徽而韋齋入閩嘗質其先
　業百畆歸無以為食敦頥為贖之㑹韋齋歿乃以書
　慰文公于喪次而歸其田陞倅宣城攝郡事有汰卒
　請給而譟者敦頥好諭之密疏誅倡亂者七人一郡
　肅然歴知舒衡二州致仕所著有韓栁文音辨編年
　諸書附祀文公家廟
查元章(籥/)待制道之後累官太府少卿遷户部侍郎以
　材諝聞
胡苕溪(仔/)字原任待制舜陟之子仕知晉陵縣以詩名
　所著有漁隱叢話六十巻
程莊節公(叔達/)黟南山人紹興十二年進士歴官華文
　閣直學士封新安郡侯以文名贈特進謚莊節有制
　草論諌雜文共三十六巻(見墓/誌)
程士南(宏圖/)龍圖瑀之從子紹興間入太學以氣節顯
　登乾道二年進士司左帑特對五禮尤激切孝宗曰
　朕在東宫聞卿名一日論政府㧞士又曰程宏圖他
　日有事中原實國家得用人才為司農丞卒
程從道(易/)伊川先生之孫知軍端中之子以䕃入官桐
　廬縣令
汪莊靖公(大猷/)字仲嘉婺源人徙鄞紹興十五年進士
　以風節聞歴官敷文閣直學士謚莊靖所著有適齋
　存藁備忘訓鑒等書(見本/傳)
李鍾山(繒/)字參仲婺源人號鍾山所著有論語西銘解
　義山窗業書及詩文等集朱子尊稱之(見行/狀)
朱文公(熹/)字元晦更字仲晦韋齋先生子紹興十八年
　進士歴官煥章閣待制侍講封婺源縣男以偽學黨
　褫職卒謚曰文累贈太師追封徽國公從祀先聖廟
　庭元改封齊國公今不行(見行/狀)
程文簡公(大昌/)字泰之休寧㑹里人紹興二十一年進
　士歴官龍圖閣學士封新安郡公為時碩儒贈特進
　謚文簡所著有文集及禹貢論五十二篇演繁露六
　巻攷古編易老通言易原雍録四書各十巻北邊備
　對六巻書譜二十巻(見碑/銘)
吳文肅公(儆/)字益恭休寧上山人少與兄國録俯有名
　太學時人語曰眉山三蘇江東二吳中紹興二十七
　年進士師張南軒歴廣南西路安撫謚文肅有竹洲
　集三十巻(見行/狀)
方堂溪(有開/)字躬明歙人隆興元年進士授南豐尉擢
　國子録歲饑輪對切中時弊遷司農丞又獻屯田大計
　知和州提舉淮西茶鹽兼三司事除轉運判官兼廬
　帥措置屯營増加塍埂人服其能有詩十巻奏議五
　巻屯田詳議三巻
朱工侍(晞顔/)字子淵休寧城北人隆興二年進士官至
　工部侍郎封休寧縣男所歴有治勣贈宣奉大夫(見/行)
　(狀/)
羅郢州(頌/)字端規尚書汝楫第四子以䕃入官歴知郢
　州所著曰狷菴集(見墓/誌)
羅鄂州(願/)字端良尚書汝楫第五子乾道二年進士官
　終知鄂州所著有新安志十巻爾雅翼三十二巻鄂
　州小集五巻文公亟稱之論文者以為南渡後第一
　人(見家/傳)
羅蘄倅(頎/)尚書汝楫第六子以䕃入官至蘄州通判初
　議娶汪氏將作監丞若容女驟纒痼疾監丞請别議
　頎不可曰如此將安歸邪卒成禮夙恙亦愈人咸髙
　之
程蒙齋(端蒙/)字正思歙人遷徳興新建師朱子所著有
　小學字訓學者稱蒙齋先生(見墓/表)
程克菴(洵/)字允夫婺源環溪人朱子内弟仕為吉州錄
　事參軍號克菴所著有尊徳性齋集十巻(見本/傳)
滕溪齋(璘/)字徳粹婺源人與弟珙俱師朱子仕至主管
　官誥院閩浙帥司參議官所為文曰溪齋類藁學者
　稱溪齋先生(見墓/誌)
李季子(季札/)鍾山先生繒之子從學文公見語錄
汪栁塘(莘/)字叔耕休寧西門人師朱子自號方壺居士
　所著曰栁塘集(見本/傳)
程傅之(先/)休寧陪郭人團練使全之子與子永竒俱從
　學朱子所著曰東隱集(見墓/表)
祝和父(穆/)歙人初名丙朱子内姪因從學家建陽編方
　輿勝覽七十巻
程次卿(永奇/)東隱先生傅之子號格齋父子著述多燬
　於兵燹惟格齋集及朱子往還書札間存(見墓/誌)
王雙溪(炎/)字晦叔提刑汝舟從曾孫乾道五年進士累
　官至軍器監封婺源縣男為時碩儒所著有讀易筆
　記尚書傳行世又有禮記論語孝經老子解春秋衍
　義及象數稽疑禹貢辨考工記鄉飲酒儀諸經考疑
　編年通紀紀年提要天對解韓栁辨證傷寒論總曰
　雙溪類藁(見本/傳)
程尊己(實之/)字士華歙人遷徳興博洽工文嘗從學朱
　子累舉不第自號尊巳翁子淳淳祐四年進士衢州
　法曹
汪理丞(羲榮/)字煥之樞密勃之孫乾道五年進士歴官
　大理丞
方鑑軒(恬/)字元養二字仲退歙人初築室茅田號師古
　林試禮部第一教授荆門丁母憂服除周必大李燾
　程大昌交薦之方議除京官徑詣部授太平州教官
　歸朝廷嘉其静退除太學博士其學貫串經史務為
　可用有正論十篇機策三篇人傳誦之
汪伯游(泳/)休寧旌城人乾道五年進士歴湖口主簿知蒲
　圻縣有聲提轄𣙜貨務主將作監簿言王者仁政必
　自均力役始遷大理丞臨安府獄有觀望不能決者
　輙繳送棘廷泳言如此則天獄反為京府一院乞下
　臨安自後無得繳送從之歴知泰湖處三州以中奉
　大夫致仕封休寧縣男贈通議大夫泳晚居呉中以
　其田之半與諸弟且置田百畆于歙以膳先塋給宗
　族
程惠正公(卓/)字從元文簡公大昌之從子淳熙十一年
　南宫第一賜進士厯官同知樞密院事封新安郡侯
　為時名臣贈特進資政殿大學士謚正惠有奏議文
　集二十巻(見行/狀)
汪李頓(雄圖/)字思逺中奉大夫泳族弟淳熙十一年進
　士博學强記以明經講授所居石田据平坡植李四
　方學者築室其傍號李頓先生歴峽州建昌軍教授
　所著曰李頓集
吳基仲(垕/)文肅公從子為學有源委私淑考亭之說雖
　黨事起篤好不移與程若庸范彌發友善所著曰自
　勝齋集
汪煥章(文振/)字子泉休寧資村人淳熙十一年進士第
　八人調黄州教授知荆門長林縣首擊豪猾知永豐
　縣舉荒政振民知台州召為吏部郎斥韓侂胄開邉事
　遷司農少卿提㸃浙西福建刑獄活囚徒四百人進
　直焕章閣主管冲佑觀卒
金野仙(良之/)字彦隆忠肅公族孫以䕃為奉新尉一旦
　棄之相傳以為仙(見本/傳)
汪恕齋(綱/)字仲舉樞密勃之曽孫以任入官淳熙十四
　年中銓試歴官寳謨閣待制帥越十年為循吏稱首
　進户部侍郎卒贈宣奉大夫所著有恕齋集左帑志
　漫存録(見本/傳)
朱黙齋(權/)字聖輿休寧首村人淳熙十四年進士歴官
　知惠州以材局聞有訥言十篇末議四篇黙齋文集
　二十巻(見行/狀)
許環山(文蔚/)字衡甫休寧東閤人紹熙元年進士㓜居
　貧苦學從游東萊晦菴為文詞皆根源道義積平生
　筆耕所儲倒槖買田百畆為義莊以贍宗族申省立
　約為悠乆計官止著作郎(見墓/誌)
朱知軍(申/)黙齋權之從子紹熈六年進士歴官知無為
　軍嘗刻道命録
汪太初(楚材/)又字南老焕章文振從兄弟紹熈元年進
　士師朱子仕至承直郎廣東運司幹官
程端明(珌/)字懷古休寧汊口人紹熈四年進士官至端
　明殿學士封新安郡侯為名詞臣贈特進少師號洺
　水遺民有洺水集六十巻内制類藁十巻外制類藁
　二十巻(見行/狀)
羅府教(似臣/)尚書汝楫孫紹熈四年進士樓參政鑰美
　其文有家法張尚書伯垓入詞掖薦自代以安慶教
　授致仕
汪司法(知言/)歙人祖希旦大觀初進士官直祕閣知言
　領鄉書嘉定中為蘄州司法參軍
汪康範(晫/)字處微績溪人為時碩儒西山真公嘗以逸
　民論薦不果卒邑令及三老士人㑹于學宫私謚曰
　康範先生徳祐元年特贈通直郎所編有曽子十二
　篇子思子九篇詩文曰環谷存藁(見墓/誌)
吕左史(午/)字伯可歙巖寺人嘉定四年進士官至右文
　殿修撰封歙縣男立朝以風節聞贈華文閣學士所
　著曰竹坡類藁(見本/傳)
程監丞(源/)伊川先生𤣥孫嘉定十七年用伊川䕃授将
　仕郎籍田令改太社令進將作監丞通判江州以朝
　奉郎致仕
程通直(淮/)監丞源之弟䕃補將仕郎初調揚子尉用尚
　書李性傳侍郎杜範等薦歴通直郎知興國軍永興
　縣
程文清公(元鳯/)字申甫歙槐塘人紹定二年進士歴官
　少傅右丞相兼樞宻使封吉國公以觀文殿大學士
　致仕贈少師相理度兩朝為時碩輔謚文清有訥齋
　文集經筵講議奏藁及内外制總若干巻(見家/傳)
方秋崖(岳/)字巨山祁門人紹定五年進士甲科第七人
　仕終吏部郎官數忤史嵩之賈似道所著有秋崖小
　藁及重修南北史一百一十巻宗維訓錄十巻(見夲/傳)
汪提刑(應元/)字尹卿歙稠墅人紹定五年進士歴官直
　秘閣兩浙提刑(見墓/誌)
陳志問(慶勉/)尚文之族紹定五年進士知蒲圻縣終福
　州通判(見本/傳)
程盤隱(介/)婺源人詩文曰盤隱集
汪世顯(應晦/)歙人遷廣信紹定五年進士
趙吟嘯(戣/)字成徳休寧龍源人器識英邁三請漕貢試
　南宫不利遂隱居徜徉池園以自娱號其詩文曰吟
　嘯
江主敬(宋符/)字景章石室先生孫鄉貢兩魁授本府學
　正
朱敬之(在/)文公先生第三子䕃補承務郎歴官工部侍
　郎封建安郡侯侍經筵日講文公四書因言人主學
　問之要理宗曰先卿中庸序言之甚詳朕讀之不釋
　手恨不與之同時也在因奏閔損以下九人並封一
　字公獨曾參封郕侯盍與閔損並封揚雄劇秦美新
　乃列之從祀乞毁其像國家有程顥程頥又有張載
　得孔孟以來不傳之緒得從祀夫子廟庭斯文幸甚
　上嘉納之卒贈銀青光禄大夫
孫楚望(吴㑹/)休寧雷溪人遷六安端平二年進士監無為
　軍崑山鎮尋避地寓南徐淳祐初歴淮東西運幹制
　幹知髙郵溧陽二縣開慶初充沿江制参知常州罷
　領建昌軍仙都觀卒吳㑹詩文不尚綺靡當世利病
　莫不練核
胡經諭(麟/)歙人嘉熈中為本學經諭
汪山泉(儀鳯/)字翔甫歙人嘉熈丁酉漕試第一薦授隆
　興司户仕終江東撫幹號山泉有山泉類藁四十二
　巻程文六巻(見墓/誌)
錢融堂(時/)字子是歙汝溪人遷淳安蜀阜師楊慈湖為
　時碩儒仕終史舘檢閲所著有周易釋傳尚書演義
　學詩管見春秋大㫖四書管見兩漢筆記蜀阜集冠
　昏記百行冠冕集學者稱融堂先生(見本/傳)
汪秀山(若楫/)字作舟休寧藏溪人歴官宣城縣尹以詩
　名咸淳間為紫陽書院山長嘗作秋吟亭有秀山文
　集十巻
金子潛(文剛/)忠肅公之孫䕃補將仕郎潭州司户師真
　西山官至直龍圖閣(見墓/誌)
朱子明(鑑/)文公孫以䕃入官歴奉直大夫湖廣總領
方烏山(澄孫/)歙人遷開化
許山屋(月卿/)字宋士婺源許昌人師魏鶴山淳祐四年
　進士官至江西運幹號山屋嘗進百官箴以諌宋亡
　服斬衰不出五年卒所著曰山屋集(見行/狀)
程伯茂(森/)黟南山人莊節公從子淳祐七年進士歴官
　宣教郎通判撫州秩滿改衢州未赴卒
汪紫原(立信/)字誠甫婺源大畈人遷安豐淳祐七年進
　士歴官端明殿學士沿江制置使江淮招討使宋亡
　以節死贈少傅(見遺/事記)
程南窻(洙/)端明珌之族弟淳祐十年進士授貴池簿景
　定初改上元徳祐乙亥建康守將以城降元洙不屈
　以死所著曰南窻藁
胡定菴(升/)制機閎休曾孫淳祐十二年進士仕為史舘
　編校忤丁大全謫居卒所著有四書増釋及丁巳雜
　藁(見遺/事)
程山窻(元岳/)字逺甫文清公從弟寳祐元年進士歴官
　工部侍郎封歙縣男以風節聞所著曰山窻集(見本/傳)
程武魁(鳴鳯/)字朝陽祁門善和人寳祐元年武舉第一
　歴官知南雄州號梧岡所著有讀史發微三十巻(見/本)
　(傳/)
陸曉山(夢發/)字太初歙人寳祐四年進士歴官太府寺
　丞徳祐中死其官贈朝請大夫遺文曰烏衣集圻南
　集又有别集曰曉山吟藁(見墓/表)
汪常簿(復/)字晞顔婺源浮沙人景定三年進士歴官太
　常簿通判揚州號溪陽宋亡不仕(見本/傳)
俞艮軒(君選/)婺源人景定三年進士仕至揚州司理參
　軍宋亡不仕
程月巖(紹魁/)歙人遷貴溪程源仕為象山書院山長為
　時碩儒宋亡不仕學者稱月巖先生(見墓/表)
程述翁(時登/)字登庸歙人遷樂平梅巖宋太學生為時
　碩儒入元不仕所著有易學啟蒙歴象贅語詩傳遂
　意禮記補疏深衣翼孔子世系圖春秋集傳太極圖
　說通書西銘補疏參同契語近思録律吕新書贅述
　過庭訓易軒開巻甲子續纂大學本末圖中庸中和
　說伊洛淵源續錄臣鑑錄處士傳讀書㑹意錄萬巻
　贅藁感興詩講義古詩訂義八陣圖解文章源委洎
　陽錄諸書學者稱述翁先生(見行/述)
胡玉齋(方平/)婺源梅田人從學董介軒沈毅齋以易名
　家所著有易啟蒙通釋(見本/傳)
汪所性(深/)歙人遷鄱陽與胡玉齋友善嘗著易占例
范求邇(啟/)字彌發休寧博村人從學沈毅齋家資鉅萬
　不樂仕創風月亭以講學自娱理宗徵不起賜號風
　月處士所著有雞肋謾録管錐雜誌井觀雜說
江明徳(潤身/)婺源旃坑人咸淳元年進士授廬州梁縣
　尉號事天師北山何先生(見墓/誌)
程徽菴(若庸/)字達原端明珌之從子咸淳四年進士師
　沈毅齋歴官武夷書院山長别號勿齋所著有性理
　字訓講義百篇及太極圖說近思錄注(見本/傳)
吳麐坡(山/)字鎮國休寧江潭人仕終宣州通判工詩詞
吳蘭臯(錫疇/)字元倫基仲之子年四歲而孤刻志于學
　慕徐稚茅容之為人伯氏破其産或教之訟謝曰貧
　窶命也二祖以孝友名家吾兄弟訟寧不辱其先乎
　聞者賢之師程若庸咸淳間南康守葉閭䀻為白鹿
　洞書院堂長不赴所居藝蘭以自況有蘭臯集
程繼孫(述祖/)文清公仲子䕃授揚州制置司幹辦公事
　入元不仕
胡梅巖(次焱/)字濟鼎明經裔孫咸淳四年進士厯官貴
　池縣尉宋亡微服還山以易教授從者常百許人晚
　更號餘學(見本/傳)
汪竹牖(韶/)字東美一名薦黟人咸淳四年進士
江天多(心宇/)字虚白明徳之子著杜詩章㫖六巻
江古修(靁/)字天澤明徳族姪咸淳七年進士授蘭溪縣
　主簿晚號陶陶翁有文集虚谷序稱之(見附/傳)
吳古梅(龍翰/)字式賢歙向果人曽大父昶宇叔夏師朱
　丁龍翰咸淳甲子亞鄉貢後用薦授編校國史院實
　録院文字至元丙子鄉校請充教授尋棄去有詩十
　六巻雜著文二百餘篇
朱深源(浚/)文公曽孫歴官右文殿修撰吏部侍郎宋亡
　仰藥死浦城詹必照拜文公祠堂詩云有孫抱道修
　清節不負朝廷不愧天
吴友梅(資深/)字逢原文肅公曽孫嘗上竹洲集于朝授
　國史編校入元江東道聘充南軒書院山長不赴自
　卜𦵏地曰全歸菴所著詩曰友梅集索笑集
吴義夫(浩/)蘭臯次子號直軒博學工詩篤意理學所著
　有大學口義
汪紫巖(宗臣/)四友先生族𤣥孫師宗老梅磵私淑沈毅
　齋咸淳中兩中亞選入元不仕别號㝢所甞著書曰
　世乗窺斑詩文曰紫巖集(見行/狀)
胡遜齋(敏翁/)明經裔孫所著有史評世多傳誦
程國諭(徹/)字通甫南窻洙之子仕為國學諭號申齋
孫艮山(嵩/)字元京休寧埜山人宋太學生入元不仕有
　艮山集(見本/傳)
孫爽山(巖/)字次臯艮山之弟所著曰爽山集
胡雙湖(一桂/)字廷芳玉齋方平之子宋鄉貢進士入元
　不仕為時碩儒所著有易本義附錄纂疏本義啟䝉
　翼傳詩傳附錄纂疏十七史纂人倫事鑒歴代編年
　諸書學者稱雙湖先生(見附/傳)
程前村(直方/)字道大婺源龍陂人為時碩儒尤精邵子
　之學與傅立友所著有續𤣥𤣥集易啟䝉易傳四聖
　一心觀易堂隨筆書蔡傳辨疑學詩筆記春秋諸傳
　考正春秋旁通及前村吟巻(見家/傳)
江雪矼(愷/)字伯幾明徳族孫師許山屋誓不仕元山屋
　甚愛之妻以子
汪古逸(炎昶/)字懋逺紫巖宗臣族孫師江雪矼誓不仕
　元所著有四書纂疏及古逸民詩集(見行/狀)
吳達齋(應紫/)休寧黄原人年十六領鄉薦陞上舍國諭
　左史吕午奇其才以女妻之宋亡不仕嘗有詩云自
　甘白屋為間叟敢說青雲有故人子冕仕為饒州路
　醫學教授
滕星崖(螵/)字仲復婺源人誓不仕元隱居教授以終(見/本)
　(傳/)
　　元
陳弗齋(宜孫/)字行可休寧文昌坊人宋開慶元年進士
　歴官常州學教授元初之亂授知休寧縣事有安輯
　功歴通州判官(見行/狀)
方虚谷(回/)字萬里歙人宋景定三年進士歴官知建徳
　府元初改授建徳路總管兼府尹所著有碧流集桐
　江集又有讀易釋疑易中正攷皇極經世攷古今攷
　厯象攷衣裳攷玉攷先覺年譜瀛奎律髓名僧詩話
　諸書(見本/傳)
汪杏山(夢斗/)字以南康範先生子號杏山宋景定辛酉
　魁江東漕試授江東(闕/)　咸淳間轉史舘編校元初
　用尚書謝昌言等薦授徽州路學教授甞受檄考郡
　縣儒人為定籍所著詩文曰雲間集北遊集
程荀軒(龍/)字舜俞前村先生從子宋咸淳元年進士歴
　嚴州推官元初改授永嘉縣尹累官以同知徽州路
　總管府事致仕追封新安郡伯所著有尚書毛詩二
　傳釋疑禮記春秋辨正及弄丸餘說三分易圖詩文
　曰歸田錄(見家/傳)
曹𢎞齋(涇/)字清父屯田矩之裔休寧人遷歙之葉有宋
　咸淳四年進士擢昌化縣主簿元初為紫陽書院山
　長所著有講義四巻文藁儷藁書藳(闕/)　共五巻又
　有服膺錄讀書記雜作管見三場管見過庭錄課(闕/)
　雜記曹氏家錄古文選(見本/傳)
鮑子夀(闕/)　歙棠樾人宋江東漕解第一世號慈孝鮑
　家仕元為寳慶州學教授(見遺/事記)
程和民(一䕫/)休寧率口人仕至教諭號西堂
鮑魯齋(雲龍/)字景翔歙人所著有天原發微五巻又有
　大月令筮草研幾書(見本/傳)
程文憲公(文海/)字鉅夫休寧閔口人遷郢州冄遷建昌
　歴官翰林學士承㫖為時名臣贈大司徒追封楚國
　公謚文憲號雪樓有文集四十五巻(見碑/銘)
劉曉窻(光/)字元輝歙人㓜孤力學授徒五十餘年郡守
　許楫深敬之請主鄉邑文學行省差充寧國路學正
　不赴喜為詩有曉窻吟藁
江順徳(濬/)雪矼之弟嘗編新安之詩曰徽風
江石卿(砢/)雪矼族弟號巢枝書室詩長於五言有古瓢
　詩丸一巻虛谷序稱之族姪珂字名卿號草塘亦能
　詩
汪昻甫(雲龍/)李頓先生族曾孫至元中(闕/)　取台州有
　功用承節郎同知徽州路休寧縣事以廉能聞舉為
　浙東道巡鹽官捕磔姦猖盗賊屏息論功當遷尋棄
　官歸不復仕治命勿修二氏道場以汙名節
程桂巖(恕/)字以忠休寧富溪人與方虚谷汪紫巖為詩
　友
趙可齋(象元/)字長卿吟嘯戣之從孫元平江南徽既下
　隣邑有持兵未服者將加屠戮象元盡發私藏詣軍
　門請而屠戮不行由是貳令休寧遷婺源丞改信州
　司獄以疾辭授杭州仁和令未至卒
黄國諭(應旂/)祁門人元初為祁門學教諭陞國子學諭
江賔暘(光啟/)明徳之孫號雲山族叔定宇號山月亦能
　詩
程濳夫(文淵/)文憲公從弟仕為咸陽尹號玉泉
葉梅嶠(朱/)字孔陽一字宗晦休寧人有詩集曹𢎞齋序
朱松所(燾/)字壽國侍郎晞顔之孫
楊初菴(復/)歙人
程斗山(以南/)字南仲休寧千秋南鄉人有詩集虚谷序
許古清(闔/)　休寧人
唐筠軒(元/)字長孺歙人仕終徽州路學教授所著有易
　傳義大意十巻見聞錄二十帙詩文五十巻(見墓/誌)
胡存菴(初翁/)字成性婺源栢田人别號敬存有集曰存
　菴吟藁
戴晉翁(闕/)婺源桂巖人與弟煟烱皆有至性篤學父卒
　同廬墓三年煟嘗著歴代人臣正邪龜鑑二百巻世號
　三戴
程敬所(子敬/)字和一山窗元岳之孫性嗜學凡先世文
　翰及諸經史悉有節畧嘗編事文摘竒一集貫雲石
　學士為題敬所二字
王栗里(霖/)祁門人仕為本路站副使
俞心逺(臯/)婺源人師鼎峯趙良鈞良鈞宗室舉進士教
　授廣徳軍宋亡不仕臯所著有春秋釋義一守良鈞
　之說吴草廬序之
汪璜隱(藴玉/)字孚尹栁塘先生族孫
汪稱隱(闕/)　栁塘先生族孫仕終建康府判號退密老
　人
汪子相(闕/)　祁門人嘗著祁閶志
程二敷(榮秀闕/)齋先生五世孫師許山屋延祐中用學
　士鄧文原薦授明道書院山長歴官江浙儒學提舉
　所著有諸經子史記錄(見墓/誌)
鄭仲賢(闕/)歙長(闕/)　人仕終江西廉訪司經歴以子濳
　貴贈禮部尚書追封滎陽郡侯(見墓/誌)
朱敬輿(闕/)　休寧(闕/)　人有經(闕/)倪道川嘗師之
吳和叔(禮/)休寧城南人為江浙行省令史調江西行省
　掾轉静江路經歴至正庚寅除廉州推官時(闕/)　臨
　郡兵起禮獨署事團練義卒保障廉州以功陞欽州
　總管海南海北道元帥守欽州所著曰野航集
洪杏庭(焱祖/)字濳夫歙人仕終遂昌縣主簿所著有杏
　庭摘藁别有續新安志十巻爾雅翼音注三十二巻
　(見序/事)
汪石田(紹竒/)字正心知縣雲龍之子仕為紹慶路學教
　授所著有姚江集及汪氏淵源錄十巻
吳淵甫(先登/)休寧人號松岡
孫芝田(國瑞/)字君玉一字温玉休寧草市人
查徳宇(儀韶/)休寧人
汪仲暹(曙/)婺源人遷舒
王太古(埜翁/)雙溪先生之族為時碩儒尤精于易嘗注
　易號行易广吳草廬亟稱之(見墓/誌)
陳定宇(櫟/)字壽翁福倅志問之族孫初師鄉先生黄常
　甫常甫出于婺源滕氏私淑朱子為時碩儒延祐甲
　寅中浙江鄉試遂不復仕所著有四書發明書傳纂
　疏禮記集義又有論孟口義書解折𠂻讀易編讀詩
　記六典撮要三傳節注及通畧等書别號東阜學者
　稱定宇先生(見墓/誌)
胡雲峯(炳文/)字仲虎明經裔孫仕為明經書院山長調
　蘭溪州學正不赴與陳定宇先生同時倡明理學為
　時碩儒所著有周易本義通釋及四書通又有大學
　指掌圖四書辨疑五經㑹意純正䝉求爾雅韻語雲
　峯筆記講義二百篇文集二十巻學者稱雲峯先生
　後有言其學行於朝者賜謚曰文通(見本/傳)
程畏齋(端禮/)字敬叔歙人(闕/)　　　蒙卿學宗朱子歴
　教六郡為時碩儒官終台州路學教授所著讀書日
　程三巻詔頒行為學制詩文有畏齋集十巻
程積齋(端學/)字時叔畏齋之弟至治四年進士與兄齊
　名號大小程官終太常博士所著春秋本義三傳辨
　疑春秋或問共六十巻多擴前賢所未發
王菟菴(儀/)字仲履雙溪先生之族延祐甲寅鄉貢進士
　授本州學正轉池州教授有集汪文節公序
程伸叔(逢午/)徽菴若庸從子仕終海鹽州教授所著有
　中庸講義(見墓/誌)
鄭貞白(千齡/)字耆卿歙雙橋人官至泉州錄事學者私
　謚貞白(見行/狀)
汪文節公(澤民/)字叔志婺源浮溪人遷宣城延祐五年
　進士歴官禮部尚書死于忠贈江浙行省左丞追封
　譙郡公謚文節所著有巢深燕山宛陵三藁(見碑/銘)
許仲鵬(飛/)山屋先生之子所著詩文曰小山集
汪尚志(莊/)栁塘先生族曽孫號履尚以詩鳴
王伯恂(詵/)婺源範溪人領至正甲申鄉薦用薦為翰林
　編修辭不就授瑞安州學正丁艱服闋調池州元末
　以節死(見墓/誌)
王彦恂(永年/)伯恂從弟
金伯明(若愚/)忠肅公之族師陳定宇
鄭師山(玉/)字子美貞白先生子學徒築室居之名師山
　因以為號至正末徵為翰林待制不赴戊戌歲以節
　死所著有周易大傳附註程朱易契春秋傳闕疑詩
　文曰餘力藁(見行/狀)
程黟南(文/)字以文婺源箬嶺人起奎章閣生歴禮部員
　外郎至正末以節死所著有蚊雷小藁師意集黟南
　生集(見本/傳)
方鑑泉(伯鑑/)字徳新婺源平盈人
吳亨壽(觀望/)休寧大溪人篤尚考亭之學著潮說夏小
　正辨閏月定四時成歲講義皆擴前人所未發
程林隱(復心/)字子見黟南先生族孫居高安師朱子從
　孫洪範為時碩儒所著有四書章圖纂釋二十巻授
　徽州路學教授致仕學者稱林隱先生(見本/傳)
倪道川(士毅/)字仲𢎞休寧倪干人師陳定宇所著有四
　書輯釋學者稱道川先生(見墓/誌)
汪又善(九成/)婺源人師胡雲峯為宗文書院山長
吳伯章(程/)婺源人所著有四書音義朱風林更其名曰
　四書經傳釋文
馬敬齋(肅/)字叔敬婺源人以儒醫名虞掲二公亟稱之
　初為三山路醫學教授陞江西醫學提舉有詩曰竹
　莊吟藁
王伯武(偁/)雙溪先生六世孫師胡雲峰號絶壑居士所
　著書曰惇叙圖天象考坤象考格物編凡二十餘帙
　兵燹後多不存(見本/傳)
周石泉(原誠/)字彦明歙人號澹如居士所著有春秋王
　正月辨先天圖太極圖河圖洛書論
汪拱辰(午/)休寧城北人
吕安貞(諒/)休寧水南人子磐字公大洪武十七年舉孝
　廉授建昌知縣
張子經(文在/)婺源人詩藴藉閑雅隠居溪東自號紫陽
　山樵
程仲江(漢/)婺源人號樗菴逸人
蔣雲巖(師文/)歙人有詩一巻
汪以質(斌/)紫巖從孫有詩曰雲坡集其記元季亂離間
　事曰壬辰藁
俞水村(師魯/)字唯道艮軒之族仕終松江府知事著易
　春秋註說(見行/狀)
趙雲心(若惺/)歙人
仇松逸(自堅/)歙王充人祖大都為徽州路總管府達嚕
　噶齊有惠政因居歙大都又名(闕/)猶台哈布哈自稱達
　兼善阿爾斯蘭哈雅自稱貫子素也松逸以薦舉為揚
　州路學錄
胡石丘(孟成/)師族祖雲峰自號石丘生遇亂不屈死
汪路教(㓜鳯/)婺源符村人伯㑹先生之子至正元年鄉
　貢進士授衢州學正轉采石長仕終州照磨著星源
　續志
程正齋(養全/)字子正歙人遷徳興南溪至正二年進士
　歴鉛山州判死於忠所著曰白粥齋藁(見行/實)
汪竹友(琮/)字公玉四友先生七世孫
吴克敏(訥/)總管禮之子至正末為建徳路判官兼義兵
　萬户死於忠有詩集五巻(見本/傳)
胡彦良(公留/)雲峰之族領至正甲申鄉書除旌徳縣學
　教諭
謝章甫(俊民/)祁門人所著詩曰寓意藁
鮑伯原(深/)子壽之曾孫至正末為師山書院山長
程雲樓(樞/)字伯機茍軒從子
方誠甫(叔誠/)歙人
汪自明(俊徳/)直閣若海之裔從學鄭師山師山死節以
　孤託之
胡虚中(虚中/)存菴之子
　　國朝
朱風林(升/)字允升休寧回溪人遷歙石門元鄉貢進士
　池州路學正入國朝授翰林侍講學士有帷幄之功
　别號隆隠所著有易書詩周官儀禮禮記論語孟子
　大學中庸孝經小學旁注名數醫家𦵏書之類皆有
　記錄(見家/傳)
詹承㫖(書/)字同文一名金賜名同婺源人至正中舉茂
　才異等為郴州路學正遇亂因家黄州陳友諒以為
　翰林學士承㫖兼御史入國朝歴官翰林學士承㫖
　兼吏部尚書卒所著有海涓集天衢吟嘯集(見本/傳)
陳實卿(光/)定宇先生從子文學該博人以書厨目之
趙東山(汸/)字子常可齋之子師黄楚望為時碩儒元末
　起鄉兵輔元帥汪同保鄉井授承務郎江南行樞密
　院都事國初召修元史不願仕而歸所著有春秋集
　傳十五巻屬辭八巻左氏傳補註十巻師說三巻詩
　文曰東山集學者稱東山先生(見行/狀)
汪素隠(周/)字子文婺源大畈人居璜源師宗老古逸洪
　武癸亥詔求儒士有以明經舉者遂往戍西安道卒
　所著有愚齋集李一初序
汪環谷(克寛/)字徳輔又字仲裕祁門桃墅人師胡雲峰
　及吴可堂仲迂元泰定丙寅鄉貢進士為時碩儒國
　初召修元史不願仕而歸所著有春秋經傳附錄纂
　疏左傳分紀春秋諸傳提要易程朱傳義音考詩集
　傳音義㑹通禮經補逸周禮類要綱目凡例考異六
　書本義環谷集學者稱環谷先生(見行/狀)
汪東湖(徳鈞/)字叔達四友先生七世孫有詩一巻尚書
　文節公序之
汪叔善(徳慶/)東湖從弟號見山
程邦民(國儒/)歙人遷徳興程村至正十一年進士授餘
　姚州判官攝紹興錄事元季兵興以招諭功陞行省
　管勾浙東樞密舉為都事屢以謀却敵進經歴至正
　十九年七月天兵下衢州執送金陵安置天界寺自
　經為僕者覺免已而聞子仲鏡喪慟哭曰儒不顧身
　者以鏡代養也鏡死二親疇依乎數月授内省都事
　歲餘除南昌知府兵革之際撫摩備至既而坐事被
　逮暴卒年四十二民撫尸而哭者踵接祠于東湖書
　院國儒早與劉基楊維禎軰俱負盛名有雪崖集
汪蓉峯(叡/)字仲魯四友先生八世孫師族祖古逸及黄
　楚望元末與弟同起鄉兵保州里入國朝以字行授
　安慶稅令召為左春坊左司直郎號貞一道人所著
　曰蓉峰集(見行/狀)
鄭樗菴(潜/)字彦昭經歴紹之子由内臺掾歴官太子正
　字監察御史福建行省員外郎海北道廉訪副使泉
　州路總管入國朝以故官起除寳應縣主簿陞潞州
　同知洪武十年致仕卒所著有白沙藁樗菴集(見序/事)
　弟晦字子明嘗編朝野詩選八巻
朱子範(模/)休寧苦竹人師陳定宇及三山余載癸卯應
　貢授來安縣主簿時兵戈之餘民無百户建言併入
　清流縣從之改授六安州判秩滿再任洪武三年有胡
　五軰糾衆為逆躬親捕之遇害事聞朝廷擒其賊首
　及黨與二百餘人皆伏誅有白沙行藁二巻
葉茂齋(保翁/)字宗茂以字行休寧星洲人從學余復卿
　至正末與汪同協謀起兵禦冦國初授婺源知州陞
　饒州知府坐事免所著詩文曰茂齋集(見序/事)
唐白雲(桂芳/)字仲實以字行筠軒元之子師洪濳夫自
　歙城徙槐塘仕為南雄路學正國初攝紫陽書院山
　長所著有武夷小藁(見行/狀)
姚廷用(璉/)又字叔器歙漁梁人元至正中以文學舉為
　池州路學正累授太平路學教授江西行省平章新
　濟辟為幕屬陞理問所知事嘗獻十䇿于參政董孟
　起尋以病免號雲一懶翁國初與唐仲實同迎蹕于
　街口被顧問事見五倫書
俞子茂(茂/)一名榮休寧溪西人早歲讀書授徒通兵法
　元末從元帥汪同輯寧鄉邑入國朝從取婺源擣嚴
　陵授樞密院判官及靖三衢定徳興克樂平江西諸
　郡以次收服還守南昌擊鄱陽平章貢授武徳將軍
　守禦永新正千户茂修城池興廟學刻陳定宇三傳
　通畧李一初文集以示學者
程徳堅(彌夀/)祁門善和人國初從下江西有功授行樞
　密分院都事捍禦景徳鎮辭歸召不起遁之淮西終
　于家有詩曰仁和遺藁
任本立(原/)休寧萬安人父鼐築精舍于富川之上延汪
　環谷主師席原與弟序皆受學焉環谷著春秋纂疏
　綱目考異原序皆預其事既又從學趙東山學成㑹
　天兵下徽州原出佐軍實從捍禦歴官至昭武將軍
　雄峯翼管軍萬户卒弟序代之從鎮明越及閩中坐
　事廢兄弟皆有詩文集
吳季實(國英/)歙鳯凰山人富而嗜書從學汪環谷一時
　名公巨儒師友畧盡至正末以薦為長洲縣學教諭
　歴寧國建平二學號蓬軒
金元忠(居敬/)休寧縣陽干人師朱風林趙東山風林經
　傳旁注東山春秋屬辭居敬校正之力居多
詹以南(烜/)婺源廬坑人師趙東山屢預鄉薦值元季之
　亂歸隠築青山白雲菴于龍川東洪武初用海寧令
　杜岳薦授海寧學教諭有詩集子庭芳洪武間仕為
　户科都給事中
舒道原(頔/)績溪人洪武初舉明經為台州學正
吳季揚(顯/)休寧古墪人與兄彬皆定宇先生之甥就從
　之學並有文名
金伯明(夢巖/)休寧人
陳此山(天廸/)歙石門人號此山翁博學好古與黄後圃
　齋名
汪徳懋(天應/)以字行休寧萬安人師汪環谷趙東山
王士積(善慶/)歙北隅人號秋齋元季徙歙南環溪有吟
　藁曰秋齋野趣
范緝齋(再/)字續卿求邇先生族孫又號耕隠洪武中知
　縣周徳成有惠政為民所誣繫再走南京白其寃詔
　詰問再三應對毅然遂釋徳成載與俱歸有詩曰耕
　隠藁
鮑尚褧(熲/)山長深之子從學張子經鄭彦昭洪武初以
　薦起歴官翰林修撰承直郎同知制誥兼國史院編
　修官出同知耀州卒(見行/狀)
黄後圃(樞/)字子運休寧古林人從學趙東山朱風林洪
　武初被徵以左躄免隠居教授嘗與二弟權機分産
　悉以祖屋讓之自取後之隙地以居鄉人號後圃先
　生有遺藁曰後圃存集
呉石溪(舜舉/)字士源歙石潭人洪武初以耆儒舉授本
　府教授有詩曰石溪吟藁
呉漢臣(買/)又字之翰休寧溪口人洪武初屢舉以病辭
　自號約溪
鄭以孝(忠/)師山族孫洪武中以薦為歙學訓導號溪西
　漁隠
朱禮侍(同/)字大同小字外生學士升之子洪武中舉明
　經為本郡教授修新安志進之朝庚申舉人才召為
　吏部司封貟外郎于五年二月以覃恩陞禮部侍郎
　後坐事廢有文集曰覆瓿藁(見附/傳)
詹宫保(徽/)承㫖同之子洪武中歴官左僉都御史進左
　都御史兼吏部尚書以公勤復其家二十五年冬加
　太子少保後坐事廢然大誥稱其剛斷嫉惡不容奸
　偽子紱為太子洗馬改尚寳司丞(見附/傳)
范平仲(準/)緝齋族子居汉口從學朱風林趙東山汪蓉
　峯洪武十一年以明經舉為本縣學訓導擢陕西吴
　堡知縣秩滿陞工部主事死于官自號病懶所著有
　虀甕藁繆藁悉白藁何陋軒藁西游率藁準與禮部
　侍郎朱同中軍都督府斷事程子静同庚同師同業
　同仕而死亦同亦可怪也
曹東白(遷/)字從善歙人㓜從父宦遊鄱陽師覃懷尚正
　叔洪武二十五年以明經舉授本府學訓導陞遼府
　審理永樂初致仕卒
吕徳昭(旭/)左史午之族洪武四年以明經舉授本府學
　訓導陞延安府延長縣學教諭有東籬吟藁
孫思傑(英/)休寧城南人洪武十四年應秀才舉授縣學
　訓導以字行陞江西試僉事分司九江裁減乆之召
　試授福州懷安縣丞後謫河南偃師縣主簿卒于官
　有松蘿吟藁
汪養晦(洗/)字彦暉栁塘之族遷汉口從學朱風林趙東
　山有遺藁一編
倪明善(尚徳/)道川先生之子早從父學卒業朱風林趙
　東山洪武初有司以明經舉死不願仕
倪思敬(尚誼/)明善之弟與兄同學東山所著春秋集傳
　未成尚誼為校定成書嘗出紹從叔士仁求代戍潁
　川未行死
趙彦全(頊/)東山從子洪武初以明經舉縣學訓導陞河
　南柘城教諭
程明逺(用晦/)正惠公之族洪武初有司以明經舉不就
　所著曰清隠藁
程子元(憶/)桂巖之孫所著詩曰泉石齋藁
金舜欽(舜欽/)績溪人
程汝器(昆/)休寧横水塘人師朱風林趙東山洪武初以
　明經授黟縣學訓導以本縣知縣晉之用薦授金華
　浦江縣調山東壽張縣永樂三年應求賢舉陞蘄州
　知州以疾卒有覆瓿集
韓樵墅(廉/)字仲廉婺源人家貧好學能詩文兼工翰墨
　時人目為三絶
曹漢川(子純/)𢎞齋四世孫從學朱風林以儒士舉授漢
　川知縣
余子韶(鏞/)休寧鳯湖人洪武初以賢良舉為榮澤縣丞
　有詩文曰尚友齋集(見本/傳)
呉韞中(斌/)休寧隆阜人師余子韶洪武中用范準薦授
　温州平陽縣主簿終于官所著有韞玉山房集
鄭居貞(桓/)樗菴之子豐頰美姿髯從父官閩中因從尚
　書貢泰甫游洪武中以明經舉授鞏昌府判陞禮部
　郎中終河南布政司左參政坐累卒于南京有文曰
　閩南集關隴行藁歸來藁隨藁檜庭藁子孫居福州
　瓜山
邵思宜(誼/)休寧東門人洪武初以文學舉任本縣學訓
　導調黟縣學與兄孜皆能文善繪事受知故縣尹唐
　子華諸先達
祝中山(彦暉/)婺源人朱子母家也奉母至孝母治命以
　其舅伉儷病風託迎養之彦暉奉命𦵏祭如禮彦暉
　祖壽朋建中山書塾尚書汪澤民記之兵燬裔孫孟
　節茂瑞茂隆茂衍公瑄等重建
葉大年(真夀/)知府宗茂之子宗茂坐事繫大年年十九
　上書請代詔嘉其孝而釋之
陳自新(鎜/)定宇曾孫師朱風林趙東山號伴竹洪武中
　有薦之者不就
金彦忠(符午/)休寧璫溪人號竹洲漁隐
呉純中(駑/)達齋曽孫洪武間當逺戍以父老詣闕上書
　乞就戍郡城以便奉養詔從其請時人孝之
陳伯固(嵩/)定宇族𤣥孫授易于朱子範洪武初舉明經
　授本府學訓導陞國子學録
胡翠屏(安/)字伯康歙琶塘人太守三山黄公舉懷材抱
　徳不就
唐伯和(和/)學正仲實之從子居歙表城間從學汪彦修
　國初為平章何文輝所辟授吏目陞經歴洪武庚戌
　以疾辭再舉賢良授和州厯陽湖泊官致仕卒子吉
　祥庚辰進士累官户部主事
江斐然(敬𢎞/)石室之族師趙東山博學能詩洪武初以
　吏謫濠梁時㑹稽唐肅錢唐董嚞呉中王端臨川元
　瑄甬東王冑天台梁楚材劉昭文皆謫居濠上相與
　結詩社後免歸所著詩曰斐然集
程彦亨(通/)績溪人洪武中太學生庚午中應天府鄉試
　以孝聞歴官遼府長史靖難初被械瘐死(見家/傳)
呉校書(牧/)字彦守休寧稍雲人由邑庠生坐事從戎洪
　武末以從靖難功授紀善永樂初除户科給事中陞
　工科左給事中兼司經局校書所著曰約齋集
李本立(道生/)休寧五城人師黄後圃有詩曰清意味集
俞樵雲(韶美/)休寧千秋南鄉人洪武中以明經舉任黟
　縣學訓導
游蘭仲(闕/)婺源濟溪人師汪蓉峯族姪子原洪武中為
　靖江府紀善
汪士𢎞(闕/)東湖兄伯衛之子有詩曰撓鳴集
汪士晦(文亮/)一字用晦士𢎞從弟晚號簡直翁
唐梧岡(文鳯/)字子儀學正仲實之子永樂初仕為贑州
　興國知縣被選為趙府紀善所著曰梧岡集
程叔春(仁發/)山長逢午之族義民兼善之子從學朱風
　林汪蓉峯以孝廉舉為本縣學訓導陞蘭谿開化縣
　學教諭選為楚府伴讀
呉子春(生/)休寧鴈塘人詩間見海寧風雅續集子懌妻
　抱遺腹子嵩孀居九十四歲卒人稱其節
陳太史(夀/)字克永婺源人永樂元年鄉貢進士預修大
　典書成御試稱㫖與浦江鄭叔美莆田黄約仲同除
　翰林典籍屢扈從北征九年陞檢討卒號樗菴
朱詹丞(原貞/)婺源香田人庚辰科進士授吏科給事中
　遷詹事府丞出知荆州府以逸囚左遷黄州府同知
金仁本(徳玹/)休寧汪坑橋人家貧嗜學極力蒐訪先達
　遺書三十餘種又編新安文集十巻及道統源流程
　朱氏錄小四書音錄
方怡菴(勉/)字懋徳歙濳口人永樂九年進士改翰林庶
　吉士歴官湖廣布政司右參議所著有怡菴集(見行/實)
程都憲(富/)字好禮歙河西人永樂甲午鄉貢進士歴官
　都察院右副都御史自號冰月道人(見行/狀)
楊刑書(寕/)字彦謐歙人宣徳五年進士歴官南京刑部
　尚書所著曰白雲藁(見墓/誌)
呉兵侍(寧/)字永清歙新墟人宣徳五年進士歴官兵部
　右侍郎
汪益謙(敬/)婺源城西人宣徳八年進士仕終户部主事
程禮曹(思温/)字栽玉婺源種徳坊人正統元年進士歴
　官禮部儀制貟外郎正統己巳扈從北征死其官
程襄毅公(信/)字彦實提舉榮秀六世孫遷河間正統七
　年進士歴南京參贊機務兵部尚書兼大理寺卿還
　居休寧卒贈太子少保謚襄毅所著有晴洲集又有
　容軒藁榆莊集尹東藁南征錄(見墓/誌)
鮑廷謐(寧/)修撰頰之孫所著有天原發微辨正詩文曰
　謐齋集(見行/實)
趙文弼(徳相/)一字汝弼歙巖鎮人宋尚書郎善璙之裔
　有復齋遺藁
呉以恭(遜/)歙人號可筠(見墓/誌)
呉以聲(篪/)純中之從子號竹埜
汪以名(徳/)栁塘先生七世族孫善琴工詩有集曰襪線
　藁
程文實(孟/)文清公七世孫嘗編程氏諸譜㑹通五十巻
　外譜二巻世忠事實源流錄十巻明良慶㑹錄三巻
　黄山小錄一巻(見墓/碑)
張九達(逵/)休寧南街人正統辛酉鄉貢進士歴邯鄲葉
　縣二學教諭陞南安府學教授嘗陳時政十事多議
　行之
汪思敬(敬/)祁門人所著詩文曰養浩齋集
程文通(亨/)休寧城北人號友雲
蘇景元(大/)休寧城南人號鈍齋所著有甕天集及編新
　安文粹十五巻皇明正音十巻
江伯琛(瓏生/)歙江村人
汪希茂(䕃/)以名之族子號市隠
鄭騰海(鯨/)師山之族有雲遨摘藁
孫士輝(陽/)休寧汉口人號雲隠詩間見鉤𤣥集
余存脩(脩/)歙巖鎮人號鈍齋所著有缶音一巻
張惟達(逵/)歙城東人號慕菴
　
　
　
　
　
　
　
　
　新安文獻志先賢事畧上
欽定四庫全書
　新安文獻志先賢事畧下　明　程敏政　撰
　　唐
姚常侍(思廉/)字簡之吴興人徙雍州萬年隋秘書丞察
　之子貞觀中官至散騎常侍𢎞文館學士嘗奉勅撰
　梁陳二史謚曰康
李北海(邕/)字泰和江都人以薦入官厯北海太守為李
　林甫所害後白其枉贈秘書監
韓庶子(義賔/)深州人事成徳軍為判官檢校太子左庶
　子御史中丞即忠獻王五世祖詳見塋域記
張司議(士賔/)事昌武軍為推勾官朝議郎行太子司議
　郎
　　五代
劉譙公(昫/)歸義人仕後唐厯官吏部尚書門下侍郎封
　譙國公監修唐書唐亡事後晉為司空同平章事卒
　　宋
胡安定(瑗/)字翼之海陵人以范文正公薦入官歴蘇湖
　二州教授官至太子中允天章閣侍講治太學事追
　謚文昭
李旴江(覯/)字泰伯南城人以范文正公薦入官至太學
　說書卒所著有周禮致太平論平土書禮論諸書熈
　寧中門人上之朝詔官其子
張理評(式/)端拱初仕為大理評事知祁門縣
宋宣獻公(綬/)字公垂平棘人大中祥符元年進士厯官
　參知政事贈司徒侍中謚宣獻嘗受詔撰三朝國史
　傳
劉原父(敞/)新喻人舉慶厯進士第二厯官集賢院學士
　判南京御史臺號公是弟攽字貢父厯官中書舍人
　號公非
歐陽文忠公(修/)字永叔廬陵人舉進士甲科歴官參知
　政事以觀文殿學士致仕贈太師追封兖國公謚文
　忠號六一居士
蘇子美(舜欽/)銅山人參知政事易簡孫以䕃入官厯集
　賢校理監進奏院負才望中丞王拱辰等忌之諷臺
　官劾除名後起為湖州長史卒
韓持國(維/)雍丘人參知政事忠憲公億之子以䕃入官
　厯資政殿大學士進門下侍郎以元祐黨坐謫卒年
　八十二大觀初悉復其官
王岐公(珪/)字汝玉華陽人徙舒舉進士甲科歴官尚書
　左僕射兼門下侍郎封岐國公贈太師謚文恭嘗受
　詔撰兩朝國史
蘇文忠公(軾/)字子瞻眉山人老泉先生洵之子嘉祐二
　年進士仍䇿制舉歴官翰林學士承㫖禮部尚書封
　武功縣伯以元祐黨坐謫赦歸卒年六十六累贈太
　師謚文忠號東坡
蘇文定公(轍/)字子由文忠公之弟與兄同年進士歴官
　尚書右丞進門下侍郎封欒城縣伯以元祐黨坐謫
　卒年七十四追復官爵謚文定號潁濵
王荆公(安石/)字介甫臨川人嘉祐二年進士歴官左僕
　射兼門下侍郎封荆國公罷為鎮南軍節度使同平
　章事卒贈太傅謚曰文號半山
陸農師(佃/)山隂人舉進士厯尚書左丞以元祐黨罷追
　復資政殿學士
曽文定公(鞏/)字子固南豐人嘉祐二年進士厯官中書
　舍人謚文定
周都官(頌/)嘉祐中以都官貟外郎知婺源縣事
黄文節公(庭堅/)字魯直分寧人治平四年進士官至秘
　書郎兼國史編修官為章惇蔡卞等所害屢被謫卒
　後贈直龍圖閣謚文節號山谷
曾文清公(幾/)字吉甫贑人徙河南從學舅氏孔文仲武
　仲賜上舍出身又從學劉安世胡安國歴官禮部侍
　郎卒謚文清有經說二十巻茶山集三十巻
孫端明(覿/)字仲益宜興人歴官兵部尚書端明殿學士
　所著有鴻慶集
胡忠簡公(銓/)字邦衡廬陵人建炎二年進士初為樞密
　院編修官乞斬秦檜謫海外孝宗朝歴官資政殿學
　士卒謚忠簡號澹菴
劉季髙(岑/)武進人歴官徽猷閣直學士
洪文敏公(邁/)字景盧鄱陽人學士忠宣公皓之季子紹
　興十五年舉博學宏詞科歴官端明殿學士謚文敏
　號容齋嘗受詔撰四朝國史傳
周益公(必大/)字子充廬陵人紹興二十年進士歴官少
　傅左丞相封益國公後以偽學黨首坐謫卒年七十
　九追贈太師謚文忠號平園
陸務觀(游/)山隂人以䕃入官仕至寳章閣待制卒年八
　十五號放翁
楊文節公(萬里/)字廷秀吉水人紹興二十四年進士厯
　官寳謨閣學士謚文節號誠齋
黄文肅公(榦/)字直卿閩縣人朱文公之婿官止承議郎
　主管亳州明道宫追謚文肅學者稱勉齋先生
陳北溪(淳/)字安卿龍溪人師朱子以特奏恩授泉州安
　溪簿未上卒學者稱北溪先生
傅忠簡公(伯成/)字景初濟源人徙閩徽猷閣待制忠肅
　公察之子從學朱子隆興元年進士厯官龍圖閣學
　士謚忠簡
汪子頴(珙/)監丞若容之子乾道八年進士厯知新建縣
　事號信山
葉忠定公(適/)字正則永嘉人淳熙五年進士厯官寳文
　閣學士謚忠定號水心
葉茂叔(秀發/)金華人師吕東萊唐說齋慶元中進士授
　桐城丞禦金人有功制閫忌劾之得白擢知休寧縣
　又論奪之後起知髙郵軍卒
真文忠公(徳秀/)字景元浦城人慶元五年進士厯官參
　知政事謚文忠學者稱西山先生從祀先聖廟庭追
　封浦城伯
程忠文公(公許/)字季與叙州人嘉定四年進士歴官龍
　圖閣學士溢忠文號滄洲
李秀嵓(心傳/)字微之井研人隆山先生舜臣之子用崔
　與之魏了翁薦入官歴工部侍郎屢為言者所排擯
　卒年七十八
章山堂(如愚/)字俊卿官至史館編校兼宫講所著書曰
　山堂考索
姚橘洲(希得/)字逢原潼川人嘉定十七年進士歴官參
　知政事以資政殿大學士致仕卒贈少保
談料院(鑰/)嘉定中仕為承議郎幹辦行在諸軍糧料院
李以申(以申/)四明人端平中為徽州學教授續新安志
　八卷
章秘撰(琰/)嘉熙中為秘閣修撰沿江制置副使兼知江
　州
王伯厚(應麟/)慶元人淳祐中進士厯官禮部尚書翰林
　林學士卒嘗守徽州號厚齋著述最盛玉海其一也
馬碧梧(廷鸞/)字翔仲樂平人淳祐七年進士歴官右丞
　相兼樞密使致仕值國亡卒于家
林竹溪(希逸/)字肅翁艾軒先生謙之之孫官至直寳謨
　閣號鬳齋著三子口義
周溪園(應合/)景定中為馬光祖所辟授江東安撫司幹
　辦公事兼明道書院山長嘗請為明道先生立後及
　編程子書八巻
周郡推(彦約/)景定中為臨川推官編臨川志三十五巻
楊端如(本/)鄱陽人嘗著本郡名臣事畧三巻又編金石
　錄十巻
　　元
胡汲仲(長孺/)永康人宋進士福寧州倅入元被徵授集
　賢修撰出為海寧簿所著文曰瓦缶編
戴帥初(表元/)奉化人宋進士入元被薦為信州教授所
　著曰剡源集
呉文正公(徵/)字㓜清崇仁人宋鄉貢進士入元厯官國
　子司業翰林學士卒年八十五贈江西行省左丞追
　封臨川郡公謚文正學者稱草廬先生從祀先聖廟
　庭
鄧文肅公(文原/)字善之綿州人徙錢唐宋鄉貢進士以
　行省辟入仕厯官翰林侍講學士謚文肅
姚文公(燧/)字端甫栁城人翰林承㫖樞之姪亦官翰林
　承㫖謚曰文
張山長(鉉/)金陵人仕為奉元路學古書院山長續金陵
　志十五巻
許瑶父(瑶/)樂平人程登庸先生門人
董時乂(時乂/)徳興人初徳興傅立傳康節之學於廖應
　淮立復傳於程直方直方又以授時乂今其傳泯焉
杜清碧(本/)字伯原清江人隱居武夷至正初遣使聘為
　翰林待制稱疾固辭所著有四書表義六書通等書
　學者稱清碧先生
虞文靖公(集/)字伯生青城人徙崇仁宋丞相雍國忠肅
　公允文五世孫以薦入官厯奎章閣侍書學士謚文
　靖號邵菴
揭文安公(徯斯/)字曼碩富州人以程鉅夫盧摯薦入官
　厯翰林侍講學士謚文安
貢文靖公(奎/)字仲章宣城人以省檄入仕厯官集賢直
　學士謚文靖
黄文獻公(搢/)字晉卿義烏人延祐二年進士厯官翰林
　侍講學士謚文獻
栁文肅公(貫/)字道傳浦江人用察舉入仕官至翰林待
　制謚文肅
歐陽文公(𤣥/)字元功廬陵人徙瀏陽延祐二年進士厯
　官翰林學士承㫖謚曰文號圭齋
于壽道(文傳/)平江人登延祐二年乙科厯官禮部尚書
　卒嘗知婺源州還朱子故宅建祠以祀俾朱氏世守
　焉
陳衆仲(旅/)莆田人以馬祖常虞集薦厯官國子監丞所
　著曰安雅堂集
楊志行(剛中/)上元人以薦入仕官至翰林待制所著文
　曰霜月齋藁子翮嘗主休寧簿
曽悔中(䇿/)茶陵人鄉舉第一廷試第八人授同知婺源
　州事
楊鐵崖(維禎/)字廉夫㑹稽人泰定四年進士仕至江西
　儒學提舉
貢泰甫(師泰/)學士文靖公奎之子天厯二年進士歴官
　户部尚書行部閩中召為祕書卿值國亡卒于道
貫子素(阿思蘭海涯/)畏吾人酸齋學士雲石之子至正
　中為寧國等路𣙜茶都提舉
李一初(祁/)茶陵人元統初進士官至江浙儒學副提舉
　嘗同知婺源州
張子長(樞/)東陽人以脩三史薦為翰林修撰辭不至所
　著文曰敝帚編
李季和(孝光闕/)　人至正中以隠士徵累授秘書監丞
　泰不花師之
王路總(球/)從學汪太師公至正中為寧國路總管
陳子山(祖仁/)汴人至正二年進士第一歴官中書參知
　政事國亡死節初為太常博士時常一至新安遊黄
　山趙東山軰賦詩送之
管子瑜(瑾/)松江人至正中為休寧縣學教諭
　　國朝
危太樸(素/)金溪人元中書參知政事翰林學士承㫖洪
　武初授翰林侍講學士兼𢎞文館學士謫和州卒年
　七十
宋濳溪(濓/)字景濂金華人元翰林國史院編修官洪武
　初累授翰林學士承㫖兼太子贊善大夫謫茂州卒
　于道年七十二
王忠文公(禕/)字子充義烏人洪武初以聘起累授翰林
　待制奉使諭降雲南死節贈翰林學士謚忠文
朱備萬善豐城人洪武初以薦起為府學教授厯官文
　淵閣大學士卒號一齋
劉三吾(如孫/)以字行茶陵人洪武初以薦起累授翰林
　學士兼左春坊左贊善號坦齋
呉國正(維新/)徳興人洪武中任國子學正
沈花谿(夢麟/)呉興人元婺源州學正遷武康令洪武中
　五考鄉試㑹試
胡隆成(隆成/)山隂人號萍軒仕濳邸為長史
王景彰(景/)松陽人洪武初鄉貢進士累授山西右參政
　謫雲南洪武末授翰林侍講永樂初進學士卒號常
　齋
方正學(希直/)寧海人
解學士(縉/)字大紳廬陵人洪武二十一年進士授監察
　御史謫河州洪武末召為翰林待詔永樂初陞學士
　兼左春坊大學士出為廣西布政司右參議改交趾
　坐事卒
楊文貞公(士竒/)名寓以字行廬陵人洪武末舉賢良方
　正授呉府審理正永樂初陞編修官至少師兵部尚
　書兼華蓋殿大學士贈太師謚文貞號東里
楊文敏公(榮/)字勉仁建安人庚辰科進士初名子榮御
　改名榮歴官少師工部尚書兼謹身殿大學士贈太
　師謚文敏
楊文定公(溥/)字公濟石首人庚辰科進士歴官少保禮
　部尚書兼武英殿大學士贈太師謚文定號澹菴
胡頥菴(儼/)字若思南昌人洪武丁卯鄉貢進士授華亭
　教諭陞桐城知縣永樂初授檢討歴國子祭酒兼翰
　林侍講以太子賔客致仕卒
曾西墅(棨/)字子棨廬陵人永樂甲申進士第一厯官詹
　事府少詹事兼翰林侍讀學士贈禮部左侍郎
王文端公(直/)字行儉泰和人永樂甲申進士厯官吏部
　尚書贈太保謚文端號抑菴
王文安公(英/)字時彦臨川人永樂甲申進士厯官南京
　禮部尚書謚文安號泉坡
趙子益(曾/)縉雲人永樂二年進士改翰林庶吉士選授
　周府伴讀以事改歙縣儒學訓導
鍾啟晦(亮/)廬陵人永樂初厯趙府伴讀終國子學錄
魏文靖公(驥/)字仲房蕭山人永樂四年㑹試乙榜除松
　江府學訓導遷太常博士厯官南京吏部尚書壽幾
　百歲謚文靖
林宫諭(誌/)字尚黙閩縣人永樂八年進士厯官右春坊
　右諭徳兼翰林侍讀號葆齋
張文僖公(益/)字士謙江寧人永樂十三年進士厯官侍
　讀學士死土木之難贈翰林學士謚文僖
張式之(楷/)慈溪人永樂二十二年進士厯官都察院右
　僉都御史
趙輔之(弼/)南平人鄉貢進士為漢陽縣學教諭
江正字(秉心/)開化人宣徳初為司經局正字選授襄府紀
　善
李文達公(賢/)字原徳鄧州人宣徳八年進士厯官少保
　吏部尚書兼華蓋殿大學士贈太師謚文達號浣齋
劉文安公(定之/)字主静永新人正統元年進士厯官禮
　部左侍郎兼翰林學士贈禮部尚書謚文安號呆齋
錢文通公(溥/)字原博華亭人正統四年進士厯官南京
　吏部尚書贈太子少保謚文通
吕文懿公(原/)字逢原秀水人正統七年進士厯官翰林
　學士贈禮部右侍郎謚文懿號介菴
薛兵書(逺/)字季逺巢縣人正統七年進士厯官南京兵
　部尚書
商文毅公(輅/)字𢎞載淳安人正統十年進士第一歴官
　少保吏部尚書兼謹身殿大學士贈太傅諡文毅號
　素菴
周宫保(洪謨/)字堯佐長寧人正統十年進士厯官太子
　少保禮部尚書號箐齋
夏大理(時正/)字季爵仁和人正統十年進士厯官南京
　大理寺卿
彭文憲公(時/)字純道安福人正統十三年進士第一厯
　官少保吏部尚書兼文淵閣大學士贈太師謚文憲
　號慎菴
劉文和公(珝/)字叔温壽光人正統十三年進士厯官太
　子太保户部尚書謹身殿大學士贈太保謚文和號
　古直
楊文懿公(守陳/)字維新鄞縣人景泰二年進士厯官吏
　部右侍郎兼詹事府丞贈禮部尚書謚文懿號鏡川
戚太史(瀾/)字文湍餘姚人景泰二年進士仕終翰林編
　修
徐少傅(溥/)字時用宜興人景泰五年進士今少傅兼太
　子太傅吏部尚書兼謹身殿大學士號謙齋
丘文莊公(濬/)字仲深瓊州人景泰五年進士厯官少保
　兼太子太保禮部尚書武英殿大學士贈太保謚文
　莊號深菴
　
　新安文獻志先賢事畧下
欽定四庫全書
　新安文獻志巻一　　　明　程敏政　撰
　　辭命
　　　李繼捧責授右千牛衛上將軍封宥罪侯賜第
　　　京城仍賜姓名趙保忠制　　張　秉
王者推車轂以命將本赤心以待人儻臣節之有虧於
國法而何逭前定難節度使李繼捧家於邉徼世嗣弓
裘頃者自構䦧墻始求宿衛朕含容待遇恩禮有加大
斾雙旌屢委十連之任觧衣推食亟承三接之恩既換
髙牙俾還舊地兼佩相印仍齒宗盟賜予殊常寵榮備
極而小人革面狼子野心潜結手足之親自為唇齒之
援離城郭而野處協比狡童誘戎敵而内侵撓敗王略
此而或恕孰不可容載念累世之勲特免三章之議曲
貸闔門之戮俾參環衛之班尚預列侯無忘省過屈兹
典憲深用愧懐可右千牛衛上將軍封宥罪侯賜第於
京城中仍舊賜姓名趙保忠
　　　討蜀賊李順諭兩川招安使手詔　張　秉
朕以兇民嘯聚蜀郡驚騷俾聊舉於偏師務速令於平
盪已聞虎旅將覆梟巢既顯戮於鯨鯢慮俱焚於玉石
須令分别用振恩威宜令王繼恩候前軍所到處其賊
黨或敢恣兇頑或輙行抗拒即盡行殺戮不得存留其
或有先被脅從或自能歸順更不問罪並與安存不惟
推好生惡殺之心亦用舉懲惡勸善之典諒爾將兵之
意知予及物之恩春寒比各平安遣書指不多及
　　　真宗即位大赦文　　　　　張　秉
門下創業垂統于以貽後昆嗣仁承祧于以紹前烈為
股肱之元首俾億兆之宅心洪惟永圖屬在明辟夫何
凉徳享是丕休先皇帝膺籙上𤣥受遺太祖臨御殆踰
於二紀憂勤遂冠於百王無一日不舉皇綱無一事不
親聖覽宵衣旰食焦思勞神禹跡混同方致太平之運
堯心未倦俄興不豫之災棄大寳以上仙付冲人之神
器仰遵顧命下迫推崇若渉大川罔知涯涘黽勉負荷
兢畏交并宜覃作觧之恩聊展奉先之意可大赦天下
恭念先朝庻政盡有成規謹守奉行不敢失墜所宜開
諫諍之路㧞茂異之才鰥寡孤獨之民悉令安泰動植
有生之類兾獲昭蘇庻幾延祖宗之鴻休召天地之和
氣更賴中外百執左右藎臣各罄乃誠輔兹不逮布告
遐邇咸使聞知
　　　平蜀賊王均赦兩川徳音　　洪　湛
門下朕君臨萬㝢徳覆兆民執大象以御時應上𤣥而
為理何嘗不慈惠在念旰昃為心思保太和用敷至化
昨者王均包藏逆態孤負國恩嘯聚危城驚騷逺土逮
乎撲㓕尋至梟懸言念烝黎驟罹困弊既洽和平之運
宜推曠蕩之恩應川峽兩路諸州軍監縣限徳音到日
昧爽以前除十惡故殺刼殺謀殺並為已殺人者及官
典犯枉法贓不赦外其餘罪無重輕並與釋放於戯國
家垂化務洽隆平王者推恩必從廣大經脅從者並令
寛釋在縲繫者咸議哀矜或固護城池或捍禦妖孽或
不徇兇黨或顯立功勞各許加恩仍令申奏更有蠲放
永保舒蘇庻臻亭育之心用合皇王之道惟彼士庻體
朕意焉
　　　親征契丹回鑾曲赦河北徳音　洪　湛
門下朕紹寳圖之重荷宗社之靈丕顯視朝焦勞思理
寰海庻臻於寧晏生靈永保於乂安思禁暴以戢兇豈
佳兵而尚武蠢兹北敵忽萌不逞之心入我邉陲輙有
無名之舉軍旅雖懐於勇鋭將臣有誤於倚毗致其邉
朔之徒深入封圻之内慿陵縣邑殺掠居民朕受命昊
穹常思於亭育為人父母尤切於痛傷所以躬御戎衣
巡幸河朔選求羣帥分命六師方麾貔虎之威一靖蠮
螉之塞邉部己觀於清肅生民倍念於傷殘宜䟽曠蕩
之恩式布哀矜之念可自咸平三年正月十三日已前
應河北州軍并淄濟州諸色罪人罪無輕重並從釋放
於戲布徳施惠式敷從欲之仁含垢匿瑕庸格止戈之
武布告朔部咸體至懐
　　　削奪趙元昊官爵并除屬籍詔
　　　　　　　　　　　　　　　聶冠卿
昔苖民弗懐首罹虞竄郅支自立終伏漢誅盖犯順者
無赦於國章除殘者罔限於夷服炳焉通議疇或敢踰
趙元昊戎漠餘妖邉闗小種性含虺毒志負狼貪昏頑
表於稚年傲悖成於壯齒曩者徳明即世西夏控哀朝
廷録方寸之忠憫稱嗣之禮抜於童孺付以節旄名襲
真王寵示同姓金紫有秩絡繹以周其窮闗市弗譏貿
遷以通其貨假我明命取重諸羌固當竭犬馬之勤効
㳙埃之報克守先業以稱大恩而乃背惠反常毁忠蔑
孝僣舉國號扇惑蕃渠跳梁井蛙之能旅拒秋螳之轍
公遣軍校冐服使車列牘自陳欺天罔畏既虧臣節合
舉明刑朕深憐舊勲特加涵覆横遏羣議宻賜手書貸
其辭命之愆開以自新之路護送來介俾還穹居無遷
善之革音益恃逺而迷復至敢驅率醜𨽻攘竊塞民騰
布文符誘誑番㓂而廷臣列奏邉吏抗辭願舉偏軍往
平狡穴趣梟稱亂之首以正不庭之辜朕每念一夫肆
狂餘衆何罪况元昊脅從濟欲濫殺逞威名酋外奔諸
帳懐貳茍戈鋋並進則玉石奚分且俾列於購科止用
取於魁惡其元昊在身官爵並宜削奪仍令宗正寺除
其屬籍惟彼諸部素奉本朝迫此姦兇遂成詿誤儻能
結黨歸義執賊効功必當昭洗前汚申明厚賞國有信
誓言煥丹青應賞募科格委中書門下詳為條件以時
布告庻體朕懷
　　　館閣校勘歐陽脩轉太子中允制　聶冠卿
朕意尚儒雅博考辭藝使優㳺並進以光我太平之業
恩亦厚矣爾徃參典校屬以事譴㑹從薦引復敘官榮
方思抆拭而用寧限陞遷之次宫坊美秩冊府清塗嘉
乃雋才尚朂來譽(年譜脩坐范仲淹黨謫官召/還故制詞有事譴敘復之言)
　　　求賢詔　　　　　　　　　吕　溱
朕思得賢才故開薦舉之路虗心納用皦然弗疑而比
年以來率多繆濫不知而言兹曰不知而弗言兹曰蔽
以此事上予何賴焉自今所舉非其人者其令御史臺
彈奏當寘于法見任監司以上毋得論薦
　　　禁獻羡餘詔　　　　　　　吕　溱
轉運之職本以澄清官吏綏撫人民豈特事誅求以剥
下乎有能盡嵗入以致增盈者留為本路移用毋得進
羡餘務寛民力以稱朕懷
　　　殿中丞致仕同詳議大樂胡瑗授光禄寺丞充
　　　國子監直講制　　　　　　吕　溱
勅太學者教化之原俾天下之士守道而服業任至重
也朝廷謹薦舉之令以為成均博士非儒賢極選未始
輕授汝瑗行為物矩經為人師以處士拜官不屑從政
致仕在里無忘講學向被詔議樂賁然來思辨論精深
鬯明士藴考正述作顧已多効今上庠虚席司成表才
宜還服於君事俾改丞於膳府訓明胄齒恢演化風時
乃休徳可授前件
　　　平廣賊儂智高曲赦江西湖南徳音　吕　溱
門下朕紹承基緒維御幅員丕循燕翼之謨慎固盈成
之守内之則詢求文理外之則講練武經兾此烝民臻
于至治属溪蠻之興孽承邉吏之失防踰越土疆繹騷
生聚薄言問罪爰命行師蕞爾狡兇尋抵擒殄然念江
湖之列郡實鄰海嶠之遐陬封域犬牙道塗碁錯或護
巡城堞或輸輓糗糧奔馳險艱暴露丁壯凡此調發豈
無勞煩兹惟睠瞻冞用嗟惻宜推宥典曲示矜懐可曲
赦江南西路及荆湖南路於戲㓂盜猖狂既仗剪平之
畫生靈瘵弊必資生養之方咨爾庻官體予深意
　　　孔子四十六代孫文宣公宗愿改封衍聖公制
　　　　　　　　　　　　　　　　吕　溱
勅孔子之後以爵號褒顯世世不絶其來逺矣自漢元帝
封褒成君以奉廟祀至平帝時改封褒成侯始追諡孔子
褒成宣尼公褒成其國也宣尼其諡也公侯其爵也後之
子孫雖更改不一而不失其義至唐開元中又追諡孔子文
宣尊以王爵封其嗣褒聖侯為文宣公孔氏子孫去國名
而襲諡號禮之失也葢由此始朕稽考前訓博採羣議皆謂
宜去漢之舊革唐之失稽古正名於義為當朕念先帝崇尚
儒術親祠闕里載加至聖之號務極尊顯之意肆朕纂臨
繼奉先志尊儒重道不敢失墜而正其後裔嗣爵之號不
其重歟宜改封至聖文宣王四十六代孫宗愿為衍聖公
　　　元祐太后告天下手書　　　　汪　藻
比以敵國興師都城失守祲纒宫闕既二帝之蒙塵誣
及宗祊謂三靈之改卜衆恐中原之無統姑令舊弼以
臨朝雖義形於色而以死為辭然事迫於危而非權莫
濟内以拯黔首將亡之命外以紓鄰國見逼之威遂成
九廟之安坐免一城之酷乃以衰癃之質起於閒廢之
中迎置宫闈進加位號舉欽聖以還之典成靖康欲復
之心永言運數之屯坐視邦家之覆撫躬獨在流涕何
從緬惟藝祖之開基實自髙穹之眷命歴年二百人不
知兵傳序九君世無失徳雖舉族有北轅之釁而敷天
同左袒之心乃眷賢王越居近服己徇羣情之請俾膺
神器之歸繇康邸之舊藩嗣宋朝之大統漢家之厄十
世宜光武之中興獻公之子九人唯重耳之尚在兹為
天意夫豈人謀尚期中外之協心同定安危之至計庻
臻小愒同底丕平用敷告于多方其深明於吾意(陳定/宇曰)
(龍溪汪公為中興以來詞臣冠冕其四六實/典雅温厚此篇光武重耳一聨尤膾炙人口)
　　　修職郎王倫改朝奉郎充大金通問使制汪　藻
朕惟疆事未寧親庭在逺夙宵軫念庶孝悌通於神明
物色求人儻忠信行於蠻貊眷兹乆矣今乃得之以爾
胄出公侯資兼勇智言念主憂而臣辱何有於生如皆
已佚而人勞孰當其責雖淹回之未試獨慷慨以請行
宜升郎秩之榮仍委使華之重朕既俯同晉國用魏絳
以和戎爾其逺慕侯生御太公而歸漢勿憚徂征之逺
佇期歸報之休(陳定宇曰此篇用/事極切詞亦極工)
　　　張邦昌責授昭化軍節度副使潭州安置制
　　　　　　　　　　　　　　　　汪　藻
以死償節者臣子之宜求生害仁者聖人所嫉儻或志存
於軀命則將義薄於君親具官某身受國恩位登宰輔方
宗社有非常之變乃人臣思自盡之時而不能抗虎狼强
暴之威徒欲為雀䑕偷生之計陷於大惡所不忍言雖天
奪之明坐愚至此然君異於器代匱可乎宜大正於典刑
用肅清於名分尚以本繇於迫脅惻然姑示於矜容黜授
散官竄投荒服其體好生之徳毋忘自訟之心
　　　宋齊愈罷諫議大夫送御史臺根勘制　汪　藻
義重於生雖匹夫不可奪志士失其守或一言幾於䘮
邦具官某䝉國厚恩為時顯宦方氛祲結蕭牆之内至
軍民謀閏位之人事既非常坐皆失色所幸探符之未
獲奈何投筆以遽書遺毒至今造端自汝眭孟五行之
説豈所宜言袁宏九錫之文兹焉安忍其解諫垣之職
以須廷尉之平邦有常刑朕安敢赦
　　　耿南仲散官南雄州安置制　汪　藻
梁信侯景之姦而臺城不守唐養禄山之亂而靈武僅
存惟議者失於毫釐之間斯敵人玩於股掌之上爾迂
儒無斷循黙茍容道君疑蕭傅之賢選參儲禁淵聖用
丼盤之舊擢預政機方强敵之憑陵舉中原而震擾克
綏多難所恃老謀乃慿欵敵之言堅主弭兵之議積其
憒眊成此艱危朕念夫當垂白之年寧為爾受失刑之
謗而煩言荐至重比難私姑黜置於散官用竄投於荒
服汝雖知免吾悔可追
　　　資政殿學士劉韐贈特進制　汪　藻
忠人臣之大夲全者幾希死天下之至難在乎所處嗟
我仰成之耆哲挺然不屈於兵威既沒元身宜加爵秩
具官某天資莊重心術邃明内領藩條懋治民之政外
臨邉鎖揚威敵之功方資廊廟之謀遽履朝廷之變不
幸聞名於境外將令毁節於境外龔勝飾巾心肯移於
二姓仲鍼臨穴人將贖於百身升華一品之班加賁九
原之禭庻幾精爽不昧欽承
　　　知懐州霍安國贈延康殿學士制　汪　藻
賢者事君豈為保妻子之計國家多事所貴死封疆之
臣我有藩宣之英靡從威武之奪既遭竒禍宜峻恩章
具官某少有令名屢更煩使昨任州符之寄適當邊徼
之衝嬰無援之孤城抗方虓之敵國壯矣張巡之百戰
躬履顔行哀哉卞壺之一門幾無噍類屬予初載聞此
沉寃念逝者之何辜為澘然而出涕兹陞華於秘殿仍
加恤於遺孤庻爾精忠光吾信史
　　　故將姚平仲復吉州團練使所在出牓召赴行
　　　在制　　　　　　　　　　汪　藻
漢室備邊復魏尚雲中之守秦人禦敵赦孟明殽黽之
奔與其選衆而收新進之材孰若棄瑕而責老成之效
具官某禀資沉鷙事上朴忠昨縁外侮之侵嘗畀中權
之任乃恃戎昭之果靡遵廟勝之謀坐此逾年隠於亡
命肆朕纂圖之始求時敵愾之良議者皆言汝為可用
執干戈而衛社稷方急壯猷聽鼔鼙而思將臣宜朌異
數爰復州團之秩俾趨嶽狩之朝庻分北顧之憂尚捄
東隅之失勉圖而績仰副朕知
　　　徽猷閣待制提舉嵩山崇福宫楊時授工部侍
　　　郎制　　　　　　　　　　汪　藻
朕不堪多難思見老成如升堂而聞簫韶庻幾還風俗
之厚若入國而望喬木有以知朝廷之尊既得其人當
縻以秩具官某言垂當世名配前修學必可行得師友
淵源之正心無他慮惟國家饑渴之憂兹復綴於清班
將每詢於黄髮雖閔勞以職事之劇然重失此典刑之
英非貳卿崇奬何以慰士夫之心非起部優閒無以
寛耆艾之責勉留助朕勿復言歸
　　　故端明殿學士蘇軾孫符改宣敎郎制
　　　　　　　　　　　　　　　　汪　藻
論世者豈惟喬木懐人者猶及甘棠偉哉千載之英繄我
五朝之望朕不及見有孫而才宜加改秩之榮用示好賢
之意昔賈生明王道漢錄賈嘉之能魏公進忠規唐表魏謩
之烈人門兼用今古所同其振爾之家聲以待予之器使
　　　　御營左軍都統制江淛制置使韓世忠除檢校
　　　少保武寧昭慶軍節度使進封開國侯加食邑
　　　食實封制　　　　　　　　汪　藻
門下提貔虎以振天威冞入山川之阻取鯨鯢而攄國
憤永為宗社之休既執訊以來歸宜酬勲於不次肆頒
明命敷告治朝具官某事上樸忠臨機英果禀剛故俗
甘陳兼六郡之良决勝重圍闗張有萬人之敵蚤備師
干之試旋膺節鉞之除豈惟蹇蹇以匪躬每見多多而
益善昨屬時巡之遽因成國歩之艱羣小窺朝元兇干
紀既罪人之未得斯王旅以徂征迎敵皷行靡待前茅
之偵禽囚歸報遂成獨栁之誅華夏由此以知威天地
為之而巻祲凱歌一奏盟府交書是用取累朝最盛之
規加兩鎮乆虗之渥視班亞保升爵元侯增食邑於爰
田衍井腴於真賦併為異數用表元勲於戲見無禮於
君爾既殫於忠藎歸飲至於廟我何愛於寵褒惟功名
烈士之始終惟爵禄有邦之典制尚圖後效更纘前休
　　　建炎三年十一月三日徳音　汪　藻
門下禦敵者莫如自治動民者當以至誠朕自纉丕圖
即罹多故昧綏懐之逺畧貽播越之深憂雖眷我中原
漢祚必期於再復而迫於強敵商人幾至於五遷兹縁
仗衛之行尤歴江山之阻老弱扶携於道路飢疲䝉犯
於風霜經從或苦於繹騷程頓亦勞於煩費所幸天人
協相川陸無虞倣治古之時巡即奥區而安處言念連
年之紛擾坐令率土之流離鄉閭遭焚刼之烖財力困
供輸之役肆夙宵而軫慮如氷炭之交懐嗟汝何辜由
吾不徳故每畏天而警戒誓專克己以焦勞欲睦鄰休
戰則卑辭屈禮以請和欲省費恤民則貶食損衣而從
儉茍可坐銷於氛祲殆將無愛於髪膚然邉陲嵗駭而
師徒不免於屢興餽餉日滋而征歛未遑於全復惟八
世祖宗之澤豈汝能忘顧一時社稷之憂非予獲已止
俟㓂攘之息首圖蠲省之宜况昨來蒙蔽之俗成致今
日凌夷之禍亟雖朕意日求於民瘼而人情終壅於上
聞主威非恃於萬鈞堂下自遥於千里既真偽有難慿
之患則邇遐銜無告之寃已勅輔臣相與虗懐而聽納
亦令在位各須忘勢以咨詢直言者勿遣危疑忠告者
靡拘微隠所期爾衆咸體朕懷尚慮四民興失職之嗟
百姓有奪時之怨科須苛急人心難俟於小康犴獄蕃
滋邦法有稽於末減乃用迎長之節特頒在宥之恩於
戲王者宅中夫豈甘心於逺狩皇天助順其將悔禍於
交侵唯我二三之臣與夫億兆之衆亟攘外侮協濟中
興(尚書孫公覿曰建炎紹興間新安汪公為中書舍人/翰林學士一時詔令多出公手開示赤心明白洞逹)
(不出户窺牗而天威只尺坐照萬里學士大夫傳誦以/比陸宣公  吳草廬云代言之臣南渡訖於季年惟顯)
(謨汪公最優多難之秋徳音所被聞者悽憤何其/感人之深哉盖其製作得體不但言語之工而已)
　　　戒百官勤修職事詔　　　　程　俱
朕惟治古之時在位者皆有秉徳率義干城衛上之心
在職者皆有守官徇國砥節勵行之操故下焉如手足
之衛頭目上焉如元首之有股肱是以有所不為為無
不成有所不征征無不服於戲何修而可以臻此歟朕
遭時艱危枕戈嘗膽者五年于兹矣强大之國慿陵之
勢未已凋殘之境愁歎之聲相聞仰惟祖宗之謨烈逺
懐二聖之北狩中夜待旦如臨深淵眇然深思未知攸
濟夫内修政事外固邊陲固朕之志也然明將勵翼作
而行之於下者非公卿將帥士大夫之任乎乃若行汚
而寄治静言而用違進無去病辭第之忠退無羔羊素
絲之節收恩媚俗者莫肯去敝伺時奪便者常懷利心
以長慮為私憂以媮惰為得計有一於此朕何賴焉兵
不興將二百載四方無虞士大夫所以保族類而享安
榮者固我家之澤也今天下騷動而不與吾共安利之
可乎書曰無曠庻官天工人其代之詩曰靖共爾位好
是正直神之聽之介爾景福夫天工是代而神實臨之
其可食其食而慢其事哉士大夫其恪勤無忽則亦有
無窮之聞可不欽哉(石林葉氏曰余自翰苑罷領宫祠/居吳下致道亦以上書論事與時)
(異籍不得調寓家於吳始相遇則其學問風節卓然有/不獨見於其文者即為移書當路併上其文數十篇宰)
(相見而驚曰今之韓退之也自是二十年/間卒登侍從為天子掌制命文章擅一時)
　　　知樞宻院事川陜宣撫使張浚弟迪功郎滉改
　　　官制　　　　　　　　　　程　俱
勅具官某惟樞臣浚開濟忠畧勤勞王家經營山川以
至闗輔朕甚賴之以爾同産之親乆從幕府請以故賞
貤爾京僚朕方思勸宣力之臣成乃弟之美豈有愛於
一官乎尚克欽承以圖報稱
　　　楊康國特贈徽猷閣待制制　程　俱
勅鉤黨之禍豈不痛哉惟時怙權罔上之臣實始斵䘮
忠良以騁志于天下凢元祐靖國儀刑之餘守正之士
傅以大戾舉而納諸丹書朕用䀌傷思有優恤而况殘
酷之害被其閨門而天下寃之者乎具官某才業之美
奮于昌辰攝貳天官升華書館出入中外時論具宜遭
罹以來殆將三紀待制延閣雖非故官時惟渥恩以慰
沉抑
　　　同知樞密院事富直柔加封祖父母制　程　俱
　　　　祖任武寧軍節度使太師守司徒致仕韓國
　　　　公謚文忠弼追封魏國公餘如故
勅朕仰念仁祖聰明慈儉燕及於萬方永懷宗臣端亮
忠嘉功昭于四輔是為不朽施于後昆肆予釐事之成
與享湛恩之被具官某祖某官某賢業經世王功在民
閉邪責難莫如孟子之事上盛徳至善有若武公之佐
周措國家於九鼎之安息兵革於百年之乆逮兹塗炭
之極益見蓍龜之明宜世濟之有人知慶餘之不爽舉
斯寵典表以大名用易國封且仍公位亦何加於舊物
姑申命於恩綸
　　　祖母韓國夫人晏氏贈魏國夫人
勅景祐慶厯之際有舊學之臣曰臨淄公殊以雋徳逺
業克相睿明樂善不倦以得天下之英才舉而進之布
在顯列數世賴焉是生賢女作配人傑福善之慶逮其
子孫具官祖母某氏莊静明淑禮法具宜閨門之中有
敘有愛魚軒翟茀命服賛書居而有之以至偕老朕宗
祀上帝敷澤綿區恩數首行於四鄰寵綏上及於三世
無以加厚易封大邦匪唯告第之增華抑俾有家之知
勸
　　　故相李綱除觀文殿大學士荆湖廣南路宣撫
　　　使兼知潭州制　　　　　　程　俱
勅朕睠彼荆湘之上流旁連交廣之五管震擾未靖輯
綏是圖必得重臣用康逺俗具官某器質英邁才猷敏
明忠誠足以動衆心剛果足以任大事向繇人望首置
宰司去國累年公議攸屬晉軍謀帥莫居郤縠之先周
室任賢有若召公之翰俾專閫制往布恩言仍躋秘殿
之華式為南服之伯顧位均分陜矧繄國歩之方艱庻
功比平淮無使古人而專美惟余舊弼無待費辭
　　　給事中黄叔敖兼侍讀權吏部侍郎廖剛兼侍
　　　講制　　　　　　　　　　程　俱
勅聖人之言譬水火之為用前史之載實龜鑑之具存
朕思廣聰明旁資講讀庻兼取於直諒抑有助於艱難以
爾某官黄叔敖儒雅飭躬温良成性以爾某官廖剛淵
源有自勁挺不回皆以時髦深明古訓繼金華之業盖
無事章句誦説之繁讀倚相之書亦當有切磨諷議之
益其敷爾㫖以沃朕心
　　　龍圖閣待制利䕫路制置使王庻加徽猷閣直
　　　學士進官二等制　　　　　程　俱
勅自兵連禍結暴師中原六年于兹矣而戡定之功未
之獲也其有分綏御之權制閫外之事而能所歴有紀
威聲隠然至於夷險不回績効尤著則陟明之典其可
後乎具官某忠藎出於天姿才猷見於累試蚤被器使
投刄之下無全牛比屬時危疾風而後知勁草爰更師
路屢奏膚公載撫興元有嘉豫備樞臣來諗功狀卓然
豈唯寛朕北顧之憂抑以張吾犄角之勢延閣之邃學
士之班是為清華以旌功伐仍進官之二等亦示勸於
一時益懋乃庸以稱休寵
　　　起復明州觀察使吳玠兼陜西諸路都統制制
　　　　　　　　　　　　　　　程　俱
勅孝移於忠者聖人之格言國爾忘家者人臣之彛憲
而况分閫外之寄統諸路之師淬厲以須枕戈待旦而
可以親喪廢乎具官某比以功伐寖階顯榮却敵有沈
果之機馭軍適威愛之濟戰多中率懋賞既行遽深風
木之悲方從金革之事矧臨敵忌於易將而軍制容於
奪情其安厥常毋曠爾職茍能揚名於世以顯其父母
則忠孝之道兩得矣爾其懋哉
　
　
　
　
　
　
　
　
　
　新安文獻志巻一
欽定四庫全書
　新安文獻志巻二　　　　明　程敏政　撰
　　辭命
　　　紹興十年九月明堂赦文　　程克俊
門下朕嗣承大統躬履多虞属炎正之中微致綿區之
俶擾惟二帝出狩不敢忘者親愛之恩而一紀拏兵尤
可痛者生靈之命邦之不靖罪實在予每念累朝之至
仁兼愛兩國之赤子冀休兵革各保封疆徒以安天下
為心豈在修匹夫之怨至於遣使致幣屈已講和然朕
誠不足以孚彊敵而俾革心徳不足以保遺民而俾安
宅靡成言之固守復始亂以侵陵是使南北之民永無
休息之日咎繇菲薄疢切䀌傷幸賴帝鑒孔昭大畀豐
穣之嵗人心共憤咸懐敵愾之忠兵民足食以無虞將
士叶謀而有濟載念九筵之盛典盍循三嵗之彛章合
天地以奉圭幣之恭侑聖明而登牢醴之薦式崇大報
痛致精禋惟上下神祗臨我而格思惟祖宗功徳在人而
未艾兩儀助順儻開偃革之期九廟重休益壯肯堂之
業是用誕敷霈澤溥及多方示孚惠於函生庻導迎於
和氣於戲精意以享熙事既成斂福錫民忍向隅之獨
泣同仁一視期率土之舉安尚賴文武一心忠賢同徳
共戡多難永底丕平
　　　奬諭武勝定國軍節度使湖北京西宣撫使岳
　　　飛郾城勝㨗仍降犒賞詔　　程克俊
勅岳飛自金師入境今十五年我師臨陣何啻百萬曾
未聞逺以孤軍當兹强敵抗方興並集之衆於平原曠
野之中如今日之用命者也盖卿忠義貫於神明威惠
孚於士卒暨爾在行之旅咸懷克敵之心陥陣摧堅計
不反顧鏖鬬屢合敵人敗犇念兹鋒鏑之交重有傷夷
之苦俾爾至此時予之辜惟兵氣之克揚而吾軍之方
振尚効功名之志亟聞奏凱之期載想忠勤彌深嘉嘆
降闗子錢二十萬貫犒賞戰士故兹奬諭想宜知悉
　　　賜少保樞宻副使岳飛乞敘立參知政事王次
　　　翁之下不允批答　　　　　程克俊
勅岳飛得卿奏近䝉恩除樞宻副使令參知政事王次
翁敘位在臣之下契勘參知政事敘位舊例在樞宻副
使之上臣雖謬忝孤卿豈得遽紊班列欲望聖慈令臣
只依舊例敘位在參知政事之下庻使邦儀不易愚分
可安具悉卿蚤建殊勲顯登亞保雖賛西樞之務實聨
左棘之班肆同列之有陳請㑹朝而居下朕嘉其自抑
盖有能遜之風俾爾在前且昭右武之意情文俱得禮
法無嫌胡為守謙未安厥服勉體睠意勿復有言所請
宜不允
　　　徽猷閣待制提舉江州太平觀尹焞轉一官致
　　　仕制　　　　　　　　　　程克俊
昔孔戣告老韓愈上疏請留言貪賢之美䟽廣乞骸道
路觀者有賢哉之嘆夫貪賢而惜其去固朝廷之美事
而據經引年以全進退之節者亦士君子之素風也我
有耆徳之臣兹上乞身之請宜頒渙渥以示至懐具官
某行配古人名垂當世蚤受大儒之道獨傳聖學之歸
頃以特招來儀邇列露門勸講顧未厭於詳延真館奉
祠遽願即於閒燕閲時甫邁抗章復來乃備瀝於懇誠
祈悉逺於官政雖嘉爾志良咈予𠂻其仍次對之班往
遂丘園之樂勉親藥石益介夀祺
　　　隨州觀察使李顯忠授威武軍節度使充左金
　　　吾衛上將軍封食實封如故制　汪應辰
門下朕運文武之大柄以濟時操賞罰之至權以御下
念秦伯用孟明之意與馮唐靣文帝之言眷乃勁臣乆
於閒地肆頒新渥靡限舊章隨州觀察使提舉台州崇
道觀隴西郡開國公食邑四千一百户食實封壹千貳
百户李顯忠挺志堅剛禀姿剽鋭生知大義既敵愾以
從王洊奏膚公期捐軀而徇國頃者成師以出惟敵是
求方志馳於伊吾乃威損於䘩邑勉從絀典以塞輿言
然而折馘執俘亦云戮力動心忍性抑又累年矧羣材
之彚征豈一眚而獨棄粤若國朝之制凡厥將帥之臣
或元戎擁節之行或周衛執金之守昔鮮聞於並授今
特出於異恩内以增輦轂之嚴外以為屏翰之重皆將
觀政非以假人於戲與人之周庻幾得頗牧而能用共
武之服爾其繼英衛之善兵肇敏戎公對揚休命
　　　賜尚書左僕射陳俊卿上表再乞觧機務不允
　　　詔　　　　　　　　　　　汪應辰
勅俊卿朕惟比嵗以來大臣數易規模不定何以成事
功㢘陛易陵何以嚴國體謂將乆任要在得人以卿道
義純全謀猷閑逺洊更衆職而名愈重參翊大政而力
愈彊考卜既精咨詢咸允乃寘百寮之冠式圖庻績之
熙方沃嘉猷遽祈釋位豈習見近事但以輕去為髙而
未諒朕心盖以既往為戒茍紛紜之如故奚經濟之可
期宜體仰成益勤勵相尚念分隂之惜無徒累牘之煩
所請宜不允不得再有陳請
　　　賜尚書右僕射虞允文再乞觧機政不允詔
　　　　　　　　　　　　　　　汪應辰
勅允文卿名振華夷枋經文武方兹注意維以仰成曾坐
席之未温乃抗章而欲去義將安出勢豈宜然已明喻於至
懐尚荐陳於前説惟左右之宣力葢將有為非初終之一心
何以能濟勉安厥位益究乃猷所請宜不允不得更有陳請
　　　賜吏部侍郎兼直學士院陳良祐乞畀外祠不
　　　允詔　　　　　　　　　　　汪應辰
勅良祐朕惟本朝之盛諫官御史類多以稱職乆任其
辨明是非糾逖邪枉盖不遺餘力然未聞一去言路乃
切切然顧畏引避而亦無有輕議其後者卿頃在諫省
殆將三年既而出納命令銓綜人物朕所選用每有加
焉今忽以嘗任言責欲避仇怨而去是何故邪傳曰内
省不疚夫何憂何懼卿其安之所請宜不允
　　　賜捧日天武四廂都指揮使安逺軍承宣使吳
　　　拱辭免除兼知興元軍府事充利州路安撫使
　　　恩命不允詔　　　　　　　汪應辰
勅吳拱朕惟乃父盡力百戰以保衛全蜀蜀人徳之如丼
棠思召公也爾又能服父訓不違公忠㓗㢘是以士尤
樂為之用乃者即其駐軍之地付以牧守之重從民之
欲因勢之便用材之宜庻幾建一官而三物成焉往其
欽哉毋替朕命所請宜不允
　　　賜顯謨閣直學士荆湖南路安撫使沈介招到
　　　三衙軍兵奬諭詔　　　　　汪應辰
勅沈介朕常患今之郡縣有所興為往往騷然煩費而
事未必集雖然豈不存乎其人邪卿任分閫之重堅體
國之義招致鋭士入備禁旅願從者聽中率者取初不
以一毫擾民而道路云逺糗糧畢具又未嘗仰給大農
也嗚呼兹亦可以觀政矣予惟爾嘉之
　　　賜新除寳文閣學士致仕凌景夏辭免恩命不
　　　允詔　　　　　　　　　　汪應辰
勅景夏朕閔勞卿以官職之事故特進名秩以示貪賢
弗獲之意盖古之里居者亦豈自暇佚而己哉惟助成
王徳顯越尹人祗辟卿其欽服朕命勉盡此義所請宜
不允
　　　察郡邑㢘吏詔　　　　　　程叔逹
朕惟天下治亂繫乎風俗之美惡風俗美惡繫乎士夫
之好尚盖士夫者風俗之表而天下所賴以治者也故
上有禮義㢘恥之風則下有忠厚醇一之行上有險怪
媮薄之習則下有乖争陵犯之變朕嘗戢奸貪黜浮靡
躬節儉以示天下而歴紀逾乆治効未進意在位者未
能率徳改行以厚風俗故㢘士失職貪夫長利將何以
助朕興化致理無愧於古乎部使者郡守其為朕察郡
邑㢘吏來上朕將甄奬待以不次其或持禄養高崇飾
虗譽應詔不以實使積行之君子壅於上聞時汝之辜
必罰無貸
　　　罷鬻爵詔　　　　　　　　程叔達
朕惟鬻爵非古制也夫理財有道均節出入足矣安用
輕官職以易貨財朕甚不取自今除歉嵗民願入粟賑
飢有裕於衆聽取旨補官其餘一切住罷
　　　立皇姪貴誠為皇子詔　　　程　珌
朕以菲凉獲承休緒念國嗣之未建嘗以皇弟沂靖惠
王之子為子矣審觀熟慮猶以本支未強為憂皇姪邵
州防禦使貴誠亦沂靖惠王之子猶朕之子也聰明天
賦學問日新既親且賢朕意所屬俾併立焉深長之思
盖欲為異日無窮之計也其以為皇子改賜名昀(程雪/樓曰)
(少侍㣲菴先生語及文章事讀寧宗遺詔邵州防禦使/某沂靖惠王之子亦朕之猶子亟稱洺水所為文不在)
(漢制/下)
　　　理宗即位大赦文
天生烝民而立君所以任父母撫綏之責父有天下而
傳子所以綿祖宗統系之基祗仰先皇自承丕緒不以
大寳為樂惟以萬方為憂懐保小民欽畏上帝消斥姦
佞登崇俊良勤不倦於宵衣儉至形於澣服坐臻感格
聿底康平二氣叶調羣生茂豫中原雲附故境日歸允
惟中興之功浸復太平之觀乃以焦勞之乆遂愆節適
之宜忍聞慿几之言方切號弓之痛顧令眇薄獲纉休
明仰奉母儀俯臨海㝢正皇皇如灼之際加兢兢載惕
之思然創劇摧心尚曠萬機之務而政先及物豈稽四
海之恩可大赦天下
　　　諭經筵講讀官詔　　　　　程　珌
朕初纂丕圖亟奉慈訓既御經幄日親羣儒深念進徳
立治之本實由典學朝夕罔敢怠忽尚賴諸賢悉心啟
廸毋有所隠朕當垂聽益加自勉即令學士院明諭朕
意
　　　倉部郎官潘槱除大理少卿詔　程　珌
朕惟天下國家之本在身每於躬行之際尢所致謹比
覽倉部郎官潘槱首䟽所奏深契朕心可特除大理少
卿以示嘉奬
　　　諭監司守令恤刑詔　　　　程　珌
昔成王立政之初於庻獄庻慎曲盡其敬忠厚積累囹
圄空虗治道所由昌也朕踐祚以來舉㢘戒貪興能㧞
滯亦欲郡縣聞風政平訟理也而懦者汩於吏奸莫䘏
人命強者輙持巧心析律貳端乆繫株連遂易瘐死其
或叨懫自豐庻威奪貨五過之疵是非舛紊蔑棄中興
民寃莫伸哀矜之意微剥歛之風著豈朕為民父母之
意哉繼自今監司守令各思天牧之重躬務審克無僣
亂辭勿格詔而弗遵勿任情而自肆深培根本共守中
和庻幾羣吏視儀罔敢弗率儻猶翫狎習為蔽欺貪殘
淹留莫之糾刺上負朝廷之委任下辜斯民之宅生則
國有憲章罰加失職非予一人所敢私
　　　太師鄂王岳飛改謚忠穆制　程　珌
昔在高皇中興炎祚如吕丞相勛實著於勤王如岳鄂
王烈尤髙於衛國盖禦侮復辟均為社稷之臣而秉事
握樞咸受腹心之寄夫既稽功之無間豈容論徳之或
殊頃焉異議之莫齊今也師言之允穆同一辭而作謚
垂萬世以為公故追復少保武勝定國軍節度使武昌
郡開國公贈太師追封鄂王謚武穆岳飛賦河朔之雄
姿熟左氏之兵法遁烏珠於中宵之急㧞劉豫於一鼓
之餘西京之地既還河南之境寖復惟其張馬歩蔣山
俘馘之勢故能定業於江南使其合晉綘澤潞豪傑之
謀諒已䇿勲於昔日雖以忠而許國屢形於天語之褒
嘉奈畏敵而急和深沮於權臣之私意此身卒至於莫
保天下至今以為寃朕獲纉丕圖敢忘宿憤方將壯薄
海之義氣可不伸當日之忠魂爰易嘉稱用彰實美鄙
姦夫之遺臭不崇朝而肉寒偉烈士之英風將千秋而
髮𥪡果孰得而孰失抑可勸而可懲今有名孫乆司兵
饟得非忠義之報足驗天人之符噫遺廟峩峩雖或游
神於古鄂英靈凛凛豈能忘意於中原(右翰林學士程公/珌所擬撰也先王)
(初被寳慶乙酉詔書實先賜謚忠穆時程公以刑部尚/書與今吏部侍郎王公塈對掌綸掖始聆昕庭之㫖躍)
(然喜曰此聖上初政大慶賞足以慰天下公議矣退即/擬制以俟録黄之下繼而宸𠂻未惬猶曰穆不如武當)
(以諸葛亮郭子儀二謚之美者以旌異之於是復改忠/武畫㫖至中書適王公當視草遂盼今制繼而程公以)
(書來曰某甚願附名英烈而詞頭適不相值念具藁已/成雖不得敬宣徳意而快覩之初心不可不著見己寘)
(所集外制中而表其事于其下聞將嗣金陀之編幸併/傳以示來世因録以寄嗚呼代言鳯池忠邪之所取正)
(即更定之次第以知上睠之寵因所録之顛末以見人/心之公天下從可知也先王於是不亡矣既刻是編不)
(敢負程公所以加惠九京之意/輒敘梗槩以為附録云珂謹識)
　　　故崇政殿説書程頥孫源授籍田令制　程　珌
勅故崇政殿説書贈直龍圖閣諡正程頥四世孫修職郎
程源爵禄朝廷之名器固能砥礪於一時賢者風俗之樞機
實可作興於百世激勸有道今昔所同睠惟爾祖之賢一
出濂溪之正盡心知性無非根本於大原啟鑰抽緘用以開
明於後學求其嗣裔得爾端良隆然受道之資甚矣典刑
之舊錫之命秩擢寘班聨庶幾風動於聴聞無或偶蹈於
邪僻克邁先訓尤殫乃心可依前修職郎特授行籍田令
　　　故華文閣待制朱熹贈太師追封信國公詔
　　　　　　　　　　　　　　　程　珌
朕每觀朱熹所著論語中庸大學孟子注解發揮聖賢
之藴羽翼斯文有補治道朕方勵志講學緬懐典刑深
用歎慕可特贈太師追封信國公諡如故
　　　河南江北行省平章政事何瑋贈推忠佐理同
　　　徳功臣太傅開府儀同三司上柱國追封梁國
　　　公謚文正制　　　　　　　程文海
允文允武遽興殄瘁之嗟懋賞懋官庸舉報崇之典故
具官何某家傳忠孝徳備柔剛事軍旅而敦詩書生閥
閲而習政務踐敡䑓省憚汲黯之在廷勤勩蕃宣式樊
侯之維翰敎興庠序惠洽閭閻論事後成敗國之蓍龜
以身係安危朝之柱石朕方求助天不憗遺兹用胙以
召棠躋于周傅表功錫號節惠易名視台宰之多儀簉
邦家之八柱昭予異眷慰爾遺忠於戯華屋山丘罙思
賢於既往丹書帶礪尚濟美於方來爾其顧歆是為不
朽(歐陽公𤣥曰公之文以氣為主至於代播/告之言偉然國初氣象見於辭令之間)
　　　平章政事王桓故祖父金吾衛上將軍知中山
　　　府事善贈銀青榮禄大夫司徒追封兾國公謚
　　　武靖制　　　　　　　　　程文海
有功當封雖逺必録無徳不報既往可追矧予宣力之
臣復有詒謀之美宜隆命數以備哀榮具官王某故祖
父某官某以忠孝立身以仁義發迹用士致其死力治
民得其懽心入真定之兵三百餘人定中山以南四十
二郡不殺降以規賞常捐已以活人為吏則稱其㢘循
為將則號為智勇宜子孫之盛大皆徳澤之深長是用
倣周法以易名表兾方而啟宇仍躋崇秩庸示殊恩嗚
呼仕至執金吾緬想勲勞之舊名在太史氏榮書邦邑
之新英爽如存休命勿替
　　　安南國王遥授湖廣行省平章政事陳益稷加
　　　金紫光禄大夫制　　　　　程文海
委質歸朝既去逆而効順以爵馭貴宜崇徳而報功誕
播明綸用孚衆聽具官陳某知畏天者事大期保境以
全民慕帝王之有真見幾而作懼祖宗之不祀自㧞而
來以忠孝之誠受知於世皇䝉天地之恩嗣封於故國
始者周王之赫怒伐罪弔民終焉舜帝之誕敷班師振
旅彼迷不復爾守彌堅拯溺救焚從王師凡一再舉適
館授粲留湖右幾三十年身歴事於四朝志不踰於初
節肆朕踐阼亟其來朝是用增新秩以示恩仍舊封而
授職嗚呼内寧外撫朕不忘銅柱之南近悦逺來爾益
拱辰星之北祗若休命永肩一心
　　　侍御史趙世延故祖父䝉古漢軍征行大元帥
　　　按扎爾贈推忠効庸功臣太保儀同三司上柱
　　　國追封秦國公謚武宣制　　程文海
應天順人惟祖宗之仁聖建邦啟土亦將帥之勤勞睠
此盈成申之褒贈具官趙某故祖父某官某才兼文武
徳備忠良挺不世之姿佐方興之運率師滅夏莫不望
風而降假道破金咸謂自天而下以帝王之兵不殺為
本故秦蜀之衆長驅而平遂收百戰之功迥出諸將之
右慕興唐之英衛老不辭難方佐漢之良平謀無遺䇿
九京不作千載如生是用進位台衡表勛柱石冠四字
以錫號節二惠而易名榮開白社之封載在丹書之府
嗚呼望三千之組練古名將何以加渺百二之山河爾
嗣孫其是似尚維英爽歆此寵嘉
　　　命相詔　　　　　　　　　程文海
中書政本也軍國之務大小由之朕自即位以來厲精
求治爰立輔相以總中書而期年於兹大効未著豈選
用之不當歟何萬幾之猶紊而羣生之寡遂也今特命
中書左丞相某為右丞相太保某為左丞相統百官平
庻政便者舉行弊者革去一新綜理諸内外合行大小
事務並聽中書省區處聞奏違越者論罪於戲設官分
職慎毋紊於條綱持盈守成務先安於黎庻
　　　科舉詔　　　　　　　　　程文海
惟我祖宗以神武定天下世祖皇帝設官分職徵用儒
雅崇學校為育才之地議科舉為取士之方規模宏逺
矣朕以眇躬獲承丕祚繼志述事祖訓是式若稽三代
以來取士各有科目要其本末舉人宜以徳行為首試
藝則以經術為先詞章次之浮華過實朕所不取爰命
中書參酌古今定其條制其以皇慶三年八月郡縣興
其賢者能者充貢有司次年二月㑹試京師中選者朕
將親䇿焉於戲經明行修庻得真儒之用風移俗易益
臻至治之隆(揭文安公曰時議行貢舉法公請用朱文/公私議革詞章之弊上即命公草詔行之)
　　　諭立魯齋書院　　　　　　程文海
勅陜西行省行臺大小諸衙門官吏人等中書省奏御
史䑓言故中書左丞許衡首明理學尊為師儒世祖皇
帝在潜邸嘗以禮徵至六盤山提舉陜右學校文風大
行西臺侍御史趙世延請依他郡先賢過化之地為立
書院前齊哩克琨總管王某獻地宅以成之延請前國子
司業某同主領敎生徒乞降㫖撥田養士將王某量加
旌勸准奏可賜額曰魯齋書院仰所在官司量撥係官
田土入學奉朔望春秋之祀修繕祠宇廩餼師生務在
作養人材講習道義以備擢用從夲路正官主領敦勸
行省行䑓常加勉勵其王某令有司别加旌表仍禁治
過往使臣官員人等毋得在内停止䙝瀆飲宴聚理詞
訟造作工役應贍學産業書院公事毋得諸人侵擾彼
或恃此為過作非寧不知懼
　　　中書左丞相李善長兼太子少師封宣國公誥
　　　　　　　　　　　　　　　朱　升
君臣際遇方當開創之初輔弼尊崇在得勲庸之舊以
掌邦治以亮天功矧朕股肱之資重此鈞衡之任𢎞揚
大誥昭布明廷中書左丞相李善長柱石良才國家宿
望曩於舉義之始即推佐命之誠軍幕竒謀鼓舞風雲
於淮甸省垣綜理收藏圖籍於京師出入戴星精誠貫
日禮樂刑政悉總其綱維錢榖甲兵必經於籌畫意氣
孚於將帥惠愛被於黔黎當予親征之秋居中控鎮及
予治國之際遇事敷陳華髮丹心其勤勞如一日清風
黄閣能表率於百僚金鼎調元斡熙和於世運青宫養
徳取法則於師模領此兼官加其封國於戱漢廷命相
蕭何在曹參之前唐室紀功𤣥齡居李靖之上益恢逺
治以副至懐可授銀青榮禄大夫上柱國録軍國重事
中書左丞相兼太子少師封宣國公
　　　中書右丞相徐達兼太子少傅封信國公誥
　　　　　　　　　　　　　　　朱　升
命將出師立興王之大業建邦啟土資佐運之功臣仗斧
鉞而成顯功秉鈞衡而宅右揆才為異等賞亦非常孚告
朝廷誕宣綸綍中書右丞相徐達剛資英傑逺量深雄巖
巖山嶽之崇矯矯虎貔之猛從予起兵於濠上先存捧日
之心逮兹定鼎於江南遂作擎天之柱氣冠萬人而無敵
拔幟摧城威行四境以推恩撫民安堵牙旗指顧淮海風清
雷鼓鏗鍧湖湘率服西連巴蜀東際溟洋有征則總水陸之
軍戎所向則收郡邑之圖籍削平二强國古之名將何以
加辛勤十餘年吾之封疆由此定奏蘇湖之㨗俘臣主而
歸允謂元勲宜膺上爵尊榮相府仍加開國之褒輔導儲
宫尤重兼官之選於戲太公韜略當成一統之規鄧愈功名
特列諸侯之表用頒寵數尚克欽承可授銀青光禄大夫
上柱國録軍國重事中書右丞相兼太子少傅封信國公
　　　中書平章軍國重事常遇春兼太子少保封鄂
　　　國公誥　　　　　　　　　朱　升
朕聞徳創皇圖期遂安民之志武定天下實資開國之
臣古昔盛時事皆如此英雄奮發本非偶然適當逐鹿
之秋乃得如虎之將作朕心膂為國爪牙爰建振古之
勲宜考優崇之典任人惟舊與治同新中書平章軍國
重事常遇春知周而量𢎞才沉而氣鋭毓兹瑞器韞輝
光於里中建我義旗從飛渡於江左櫛風沐雨擐甲揮
戈身經百戰之勞勇却萬夫之敵侍帷幄而决勝千里
仗麾鉞而宣力四方施號令惟加謹嚴與士卒則同丼
苦威名服衆武畧超羣方朕草昧之經營托爾中外之
翊賛魚得水以相濟雲從龍而上升戡定江西戰必勝
而攻必取廓清淮右老者安而少者懐及大戰於鄱湖
暨鏖兵於赤壁取強陳於電掃馳羽檄以星奔况舊館
之蜂屯既除而姑蘇之兎窟皆破矢石如雨登堅城而
不驚王帛如山禁秋毫而不犯可謂馮異功不小於鄧
禹潘美義無忝於曹彬計其勲庸禮當恩錫爕調金鼎
保輔青宫位乎中書之平章升以上公之兼職於戱若
股肱之戴元首若舟楫之濟巨川日月旂常紀崇勲於
光大山河帶礪誓積世於乆長可授銀青榮禄大夫上
柱國中書平章軍國重事兼太子少保封鄂國公
　　　浙江行中書省平章政事朱文忠誥　朱　升
惟天惟祖宗相佑我國家朕起自田野克成大業命汝
小子文忠在兹浙土浙之為省左江右湖地大物繁其
民工巧其習侈靡朕以儉朴為天下先庻幾移風易俗
俾守此土莅此民者明知朕意以爾文忠仁而有勇國
之懿親廼者守金華戍嚴陵塞烏龍之隘掃苖獠之羣
長驅鄰國之境浙江之平與有勞焉朕嘉其能於是寄
以方面委之腹心位至平章權兼將相任亦重矣於戯
爾克儉誰敢復奢爾克勤誰敢復怠爾克正誰敢復頗
慎厥身裕厥職予則汝嘉
　　　御史大夫兼太子諭徳鄧愈誥　朱　升
開國之初必藉威武英明之士廓展疆土佐興大業使
居台輔則可以作朕股肱司憲臺則可以作朕耳目是
用選兹勲徳登于要清鄧愈起身虹邑恊力轅門陣法
合乎韜鈐射藝精於彀率佐予興運嘉爾䇿勲由淮泗
以從征歴滁和而扈蹕江流飛渡姑熟慰雲霓之思水
柵掃平建業恢龍虎之勝駐戎麾於京口開帥閫於桐
川克敵宣城長鎗聞風而懾服撫安歙郡蠢苖犯順而
就擒蹂浙西以闢封疆拓鄱陽而資保障頃頒殊渥任
至平章素懐彰善癉惡之才宜膺繩愆糾繆之職兼佐
儲副聨肅朝班於戯延攬英雄光武納鄧侯之䇿激揚
清濁太宗善王珪之能勉企前脩期臻至治
　　　太史令劉基誥　　　　　　朱　升
帝王膺歴數於天順時令以頒政敎建官擇人宜莫先
焉昔在唐帝乃命羲和三代太史之職察天文紀時政
占候紀載同出一官推天合人古之道也當斯之任者
實在通儒劉基學貫天人資兼文武少壯之年䇿名科
甲優攘之際控馭一方逮從朕游首陳逺略為邦之本
末用武之後先爾能言之朕能審而用之式克至於今
日諸所建明一存成効太史之事盖所優為是用因其
舊官錫以新命爾其用協五紀允釐百工朂耆徳納嘉
猷以副欽天圖治之心則予以懌
　　　翰林學士陶安誥　　　　　朱　升
盖聞國家之立也必有一心之臣尊戴而光輔之張其
紀綱植其儀表正其號名善其詞令展基圖之大𢎞功
業而昌之以著其彌縫先後之力焉朕之初渡江也江
南之士杖䇿謁軍門者陶安實於今十有三年矣宣號
令則軍民信提案牘則要領成牧民而民安治吏而吏
服陳列之詞無愧出納之命惟允雖艱難繁劇一不動
其心惟尊戴光輔之為務可不謂一心乎邇者開翰苑
以崇文治立學士以冠儒臣重道報功領兹新命尚論
思以紬諸已獻納以成其君章明世教潤色皇猷朕惟
汝嘉式登永譽
　
　
　新安文獻志巻二
欽定四庫全書
　新安文獻志巻三　　　　明　程敏政　撰
　　奏疏
　　　論宰相樞宻不宜禁接賔客疏
　　　　　　　　　　　　　　　謝　泌
臣竊見王禹偁上言請自今宰相樞宻並不得於本㕔
接見賔客以防請託有詔從之仍令御史臺宣布中外
臣以為如此是疑大臣以私也書曰任賢勿貳去邪勿
疑張説謂姚元崇外則踈而接物内則謹以事君此真
得大臣之體今天下至廣萬機至繁陛下以聰明寄於
輔臣自非接見羣官何以悉知外事若令都堂候見則
羣官請見咨事無時是大臣常須候百執事于政事堂
無觧衣之暇古人有曰疑則勿用用則勿疑若政在大
夫禄去公室國祚衰季強臣擅權當此之時乃可為慮
今陛下囊括宇宙總攬豪傑朝廷無巧言之士方靣無
姑息之臣禮樂征伐自天子出書曰無偏無黨王道蕩
蕩今日之謂也奈何疑執政為衰世之事乎昔孔光不
言温室中樹顧雍封侯三日家人不知謝安石對客圍
碁㨗書至而客不覺大臣當宻慎如此雖妻子猶不得
聞况他人乎使非其人當斥去之既得其人任之以政
又何疑也設若杜公堂謁見之禮豈無私室乎塞相府
請託之漸豈無他徑乎此非陛下推赤心以待大臣體
羣臣以責報禮之道也王禹偁昧於大體妄有陳述上累
聖徳䝉蔽聰明狂躁之言不可聽用取進止(宋史傳曰/太宗覽奏)
(即追還前詔仍以/泌所上奏送史館)
　　　乞用宿舊大臣以小人為戒疏　謝　泌
臣伏覩詔書以近日不逞之徒所陳述者皆閭閻猥媟
之事臣聞古先哲王詢于芻蕘察于邇言者盖慮視聽
壅蔽故採此以逹於物情亦罕聞用其言不察其實而
遽行其事也易曰小人勿用必亂邦也先朝時候莫陳
利用陳廷山鄭昌嗣趙贊之徒喋喋利口人心惟危賴
先帝聖聰尋各誅剪然為患己深矣此皆陛下稔知者
也自陛下臨御以來盡去此軰是以天下咸知日月之
明乾坤之大詩云靡不有初鮮克有終望陛下行之乆
而惟新唐明皇初用姚宋則治晚用林甫國忠則亂此
亦望陛下深加聖慮臣聞工欲善其事必先利其器古
者輔聖帝佐明王建萬世之基立不㧞之業者必倚老
成之人至於成康刑措盖從周召之謀文景清静亦用
蕭曹之畫夫精練國政斟酌王度未聞市井之徒塵走
之吏可當其任也陛下深察前古用小人則亂用大臣
則治然後小人不敢萌心而大賢得以畢力也(咸平元/年上)
　　　論伐遼劄子　　　　　　　洪中孚
顯謨閣直學士中大夫真定府路安撫使兼馬歩軍都
總管兼知成徳軍府事提舉本府學事及管内勸農使
兼㸃檢牧馬丹陽縣開國子食邑六百户賜紫金魚袋
臣中孚今月十二日奉御筆以臣議論收復燕雲故疆
與諸路帥臣異同仰具的確利害奏聞臣恭依聖訓條
具于後
　一臣前謂政和三年可大舉者正以朝廷嵗賜百年
　　皆積燕山暨山前山後州糧糗頗豐編民富盛庻
　　幾有玉帛糧草人民可因獲廣土地之實而謀臣
　　不於此時建䇿今日徒餘空城機㑹己失不可復
　　舉諸路帥臣皆不知兵餉而執燕雲不根之語云
　　我本漢人陷於塗炭朝廷不知拯救無路自歸何
　　啻大旱之望雲霓若興弔民偏師不獨簞食壺漿
　　當具香花樓子界首迎接也臣乆歴邉鄙粗知敵
　　情此乃遊手之人不能自存者覬覦南歸以竊爵
　　禄實非大姓之言臣典勘維持契丹者自公卿翰
　　苑州縣等官無非漢兒學誦詩書識字者必取富
　　貴豈不知國家英俊如林若南歸其權貴要途燕
　　雲數州學究安能一一據有此士人無歸意也饘
　　粥粗給者必連戚里而劉六符相遼疾且篤耶律
　　洪基臨問遺言燕雲實大遼根本之地願深結民
　　心使無南思也洪基乃詰其深結之道六符對以
　　省徭役薄賦歛洪基深嘉納之遂減税賦三分之
　　一以人情揆之豈肯舍姻婭而就重歛此大姓無
　　歸意也香花樓子之語果足慿乎
　一委積不厚兵家所忌臣稽考朔部河東糧草若用
　　武不免添屯粗給半年如下山前山後州傾朝廷
　　帑藏不足以支一嵗第不知獻謀者當以何䇿贍
　　其後
　一承平日乆兵驕將惰動輙靡潰而欲以無紀律驕
　　兵伐人之國何異縁木求魚輕舉妄動其理必然
　　徒自取辱䘮師而貽患於將來也
　一權貴以侈麗自矜而賤節義海宇匱乏小雅盡廢
　　四維不張方且慮人乗我何暇謀人臣未見其可
　　也伏望聖慈早回天心特降睿㫖内修文徳外謹
　　邉陲思患預防以備不虞切勿輕忽以取不可測
　　之禍重念祖宗積累二百年之基以宗廟為念福
　　此黔黎萬萬幸甚
　一臣蒙國厚恩雖粉骨碎身未足報稱茍有聞見豈
　　敢緘黙以避黜責迎合權臣上罔陛下為茍容計
　　以危社稷若謀臣必欲收復燕雲故疆臣雖萬死
　　不敢恭奉詔㫖伏望陛下誅臣以謝謀臣專委經
　　營收復庻幾他日誅誤國者以謝天下而不得幸
　　免也臣暗昧不燭事機愚𠂻感激義不顧身語言
　　抵忤上瀆天威甘竢斧鑕
右謹録奏聞伏候勅㫖謹奏政和四年四月日(武進劉/公岑曰)
(洪公此奏言甚切至會遣中貴人譚稹來議公曰為此/謀者國之賊也􁧣大不樂竟劾公使奉祠去降待制又)
(奪之時政/和六年也)
　　　乞斬蔡京等六賊疏　　　　江　致
臣等聞堯之時有八元八愷而未暇用有四㓙而未暇
去堯非不知其可用可去也意謂我將倦于勤必以天
下授舜特留以遺之使大明誅賞示天下耳故傳曰舜
有大功二十而為天子天下誦之至今不息臣等竊謂
在道君皇帝時非無奸臣賊子如四㐫而未去者道君
亦非不知之特留以遺陛下今日之事蔡京壞亂於前
梁師成隂賊於内李彦結怨于西北朱勔聚斂於東南
王黼童貫又從而結怨于遼金敗祖宗之盟失中國之
信創開邊隙使天下之勢危如絲髮此六賊者異名而
同罪伏願陛下擒此六賊肆諸市朝傳首四方以謝天
下(靖康元年正月/日與陳東同上)
　　　乞復用李綱种師道疏　　　江　致
臣等竊觀今日在廷之臣奮勇不顧以身任天下之重
者李綱是也所謂社稷之臣也庸繆不才忌嫉賢能動
為身謀不恤國計者李邦彦白時中張邦昌趙野王孝
廸蔡懋李棁之徒是也所謂社稷之賊也陛下㧞綱列
卿之中不一二日為執政中外相慶知陛下之能任賢
矣斥時中而不用知陛下之能去邪矣綱任而未專時
中斥而不去復相邦彦又相邦昌自餘又皆擢用何陛
下任賢猶未能勿貳去邪猶未能勿疑乎聞因金人罷
綱職事臣等驚疑莫知所以綱起自庻官獨任大事邦
彦等嫉如仇讎恐其成功因綱用兵小有不利遂得乗
間投隙歸罪於綱夫一勝一負兵家常事小勝固未足
為喜小挫亦豈足為辱况示怯示弱竒謀秘計豈可遽
以此傾動任事之臣竊聞邦彦時中等盡勸陛下他幸
見事有急各除親黨外任遣家屬隨之逺去豈有身為
大臣不能以一家死社稷之難其意止欲倉卒之際各
保妻孥耳諸大臣一鼓而倡之百官有司羣起而和之
遂令京城之人閧然騷動弗安其居若非綱為陛下建
言則乗輿播越在外宗廟社稷己為丘墟生靈己遭魚
肉陛下將有棄宗廟社稷之名賴聰明不惑特從綱請
中外聞之雖愚夫愚婦莫不舉手加額仰歎聖德之盛
綱之力豈曰小補之哉是宜邦彦等譛謗忌嫉無所不
至若以綱用兵小挫遂當罷黜則童貫創開邊隙以貽
今日之禍近又引兵數十萬以事雲中之役幾於匹馬
隻輪不反朝廷曾不議貫之罪何綱小挫而加罪乎邦
彦等執議割地河北實朝廷根本無三闗四鎮是棄河
北朝廷能復都大梁乎不知割太原中山河間以北之
後邦彦等能使金人不復敗盟乎一進一退在綱為甚
輕在朝廷為甚重社稷安危在此一舉幸陛下即反前
命復綱舊職以安中外之心付种師道以閫外之事陛
下不信臣等之言請徧問諸國人必皆曰綱可用邦彦
等可斥也用舎之際可不審諸取進止(靖康元年二月/與陳東同上)
　　　論反正六事疏　　　　　　胡舜陟
臣觀春秋傳曰兵猶火也弗戢將自焚老氏亦曰以道
佐人主者不以兵彊天下其事好還國家自熙寧間王
韶建開邊之説王安石主其議遣將用兵無嵗無之瀘
南廣南勤師逺伐至崇寧以來尤甚西開青唐以及夏
國南築谿洞以及丹州西南則建祺祥等州皆不毛之
地非人之境而驅赤子陷鋒鏑死者不計其數生者竭
其膏血凡五十餘年而又王黼童貫合謀以棄契丹百
年之好約金人以墟其國是以上帝震怒禍我國家金
人强悍莫之能禦屠戮士庻攻陷城邑長驅於中原問
罪于都城親王宰執為質北庭猶入境彌深稱兵未已
我師之出無不敗衂蹙國䘮氣失威損重此豈非所謂
弗戢自焚其事好還者乎陛下踐阼適於斯時宵旰焦
勞未見其效盖天怒未觧人力豈能勝哉然天之與人
相去雖逺其應甚邇今欲上觧天怒當修人事以應之
書曰惟先格王正厥事此先王修省以應天觧上帝震
怒之道也臣觀今日祖宗寛大之政泯滅而未舉王安
石刻急之法為梗而未除法度朱得其正也士大夫之
欺罔誕謾尚循舊習驕奢貪鄙曾不少悛風俗未得其
正也事未見功賞己驟至及其敗事罰不加焉賞罰未
得其正也閹宦近習猶執事權頡頏恣睢無所忌憚任
用未得其正也昔之叨冒恩寵者未加鐫削懷材抱器
者陸沉州縣爵禄未得其正也昔之僥倖富貴者一毫
不取火耕水耨者困於重歛賦歛未得其正也數者不
正豈所謂正厥事乎伏望明詔三省凡是數者悉反之
正庻幾人事修而天意得震怒一觧妖氣自消坐致太
平增光祖烈(靖康元年/十月上)
　　　乞救中山狀　　　　　　　胡舜陟
臣伏見陳亨伯蠟書其詞哀切首陳真定城破屠戮生
靈不知幾萬人憑據髙城愈難追退臣讀之流涕切歎
朝廷何忍其如此未嘗遣一人一馬為援也李邈三四
十狀奏陳略不見報朝廷豈不惜土地而愛人民但以
見在講和不敢動兵一何失計之甚邪臣請為陛下言
之古者列國兵交使在其間推論利害釋二國之患是
以息民而貴和今彼遣使來而我使亦往彼此按兵不
動乃所謂和也然金人用兵不己今日陥一城明日陷
一邑侵尋而南有并吞席捲之志時遣一使邀求寳貨
詭辭為順使不為備我之使往脅之以威不得吐一語
但以金人甘言奏聞而朝廷不察其情偽便謂和議己
定宣撫司見講和如此亦不遣兵救援真定以至於亡
陳亨伯所以言彼受和議之使留置寨中而任意攻取
無人救觧彼何計之得而我何計之失也今聞悉力中
山城下朝夕必攻城矣若朝廷又以講和之故不令宣
撫司應援必失中山失中山則河北諸郡不攻而自下
矣河北下則京師不可都而宗廟社稷危矣陛下何不
以宗社為念乎亨伯又言彼既攻城殺人放火而我師
援之理不為曲朝廷若任諸鎮之存亡不復顧恤則更
無可論若欲保全伏乞速賜指揮宣撫司火急遣兵前
來亨伯之言如此可謂切矣陛下若聽大臣之論謂既
講和不復應援則非惟失宗社至計竊恐土地人心必
兩失之若大臣謂今日無兵何以為援臣以為河北之
民皆兵也使諸郡縣傾廩庫與民共之朝廷以好爵縻
之何患人不為用但係措置何如耳亨伯乞宣撫司兵
自深兾來祁㑹合馬忠兵宣撫兵擊其西祁兵擊其東
中山為内應則轉禍為福易敗成功其言似亦有理伏
望陛下詔三省樞宻院日下詳酌施行(靖康元年十月/日上羅鄂州云)
(舜陟李子仰為太府丞輪對以舜陟所論江淮事進呈/髙宗語曰豈非欽宗朝作臺諫者乎朕觀實録惟卿父)
(奏疏甚多殆/指此類也)
　　　論蔡攸罪狀　　　　　　　程　瑀
臣聞亂在外為姦在内為軌姦御以徳軌御以刑古之
制也刑當其罪則刑一人而四海服焉此息亂弭姦之
道也蔡攸之罪四海之人皆以為可殺陛下未能明罰
勅法遂使公議欝結至今臣謹按攸豺狼種類固不可
以人理責考其挾媚道以干權操譎計以固寵竊㺯威
柄至於位師傅之尊躬俳優之賤侮慢君上汙衊宫庭
則厥父或未至是盖死有餘責矣又况燕山之役攸與
童貫同為宣撫䘮敗師徒盖以萬計卒不能取燕山乃
開闗以招金人復厚與嵗賂易其空城招尤納侮實自
此始及金人為南犯之計首議於夏初决䇿於秋末攸
任樞府邊吏來告不以上聞及其犯塞不復計守禦之
事闔家南遊名為扈從上皇實皆叛也上皇南歸非獨
思念陛下本於天性其深見逺識正應如此攸盖弄臣
上皇豈復與之論議乃敢肆為誣罔謂勸上皇南歸盖
欺罔君上愚弄朝廷雖己敗猶復爾也罪惡彰著海㝢
憤疾言章交上名為逐之廣南其實處之善地修其政
刑今日正不可緩伏望陛下奮發明㫁投之海島不使
汚我海内實快天下之望取進止
　　　乞内中置籍録臺諫章奏疏　程　瑀
臣聞君猶心也宰執猶之股肱臺諫猶之耳目耳司聽
目司視視聽不廢運用股肱無為於中而治者此心所
以為君也人君亦何為哉相與論治道者臺諫也相與
行治道者宰執也天下之事不過利與害臺諫曰是宰
執曰非人君察焉果非也過在臺諫不在宰執若以是
為非則宰執何所逃罪哉宰執曰利臺諫曰害人君察
焉果害也過在宰執不在臺諫若以利為害則臺諫何
所逃罪哉萬機至繁吾之所以用聰明者特在於審是
與非辨利與害此以一應萬之要也茍不能致知乎此
使是非利害灼然胷次則真贗不分朱紫混淆勞精疲
神於末流天下之治不可兾矣盖人非堯舜不能舉事
皆善罔計其善而悦人讚已是謂求諂䛕而成暗昧昔
諸葛亮當主㓜國新之際獨總朝廷顧何所賴於羣下
一旦發敎乃諄諄力求轉相匡救以補曠敗太宗貞觀
之治庻幾成康一時輔弼亦少貶矣嘗謂執政曰朕常
恐因喜怒妄行賞罰故願公等極諫公等亦宜受人諫
不可以巳之所欲惡人違之使宰執能以此待臺諫人
君能以此待宰執天下之治不難圖矣朝廷之上事無
過舉則臺諫何所復言及其有言必與朝廷違異乃所
以相成也唯朝廷不以異己為嫌而事求其當則天下
幸甚本朝之盛無踰仁宗稽考治迹盖周成王漢文帝
不足擬焉宰臣則前有王曾李廸後有韓琦富弼執政
則有歐陽修范仲淹之徒由今視之其人何如哉然當
時諸臣深逹治體朝廷之上既己務和而不務同至於
臺諫有所論列不以人微而易之不以意異而詘之唯
是之從而不嫌議不出巳亦不難於改過從善當時議
宰執以為奉行臺諫文書是不知此乃諸臣深逹治道
用心過人者洎王安石用事以來專以摧折臺諫為事
然當時人才承累朝養育而砥礪名節之風不衰論議
風生以斥逐為榮未為安石下也至蔡京用事師法安
石而殘很過之議已者置之死地臺臣引用私黨藉為
鷹犬搏噬正士創置官司冗濫蠶食而諫省列位寖聞
弗補惡政弊事流毒四方陛下既親見之臨御以來䟽
通讜直之士布在臺諫虗巳聽納下詔敦諭是誠有意
祖宗之治矣然以臣觀陛下盖喜受人言而未可謂之
善用言抑喜納人諫而未可謂之能從諫何者用言從
諫必深思而熟計之當理則行不候旋踵若受而不能
用與不受同實無益也三代以降能用言從諫者無如
漢髙祖唐太宗盖髙祖智略初無踰人奮布衣取天下
未嘗畫一謀出一計唯其善用羣䇿非獨張良陳平之
腹心外如酈食其婁敬之徒一言合理信用不疑此所
以成帝業太宗脅父殺兄以就大事其天資何如哉唯
其樂聞己過有諫必聽始也孫伏伽之徒賞之使言乆
之得魏徵往往諭意於言辭顔色之表不待力爭強辨
此所以躬平禍亂而坐致太平人主誠欲聽言納諫以
二君為法可矣陛下天性元良憂勤庻事聽言納諫宜
無艱者顧尚有愧於二君臣知其由矣陛下以沉晦為
事而有累於明以柔遜為事而有累於㫁明與㫁兩未
見焉而大臣承蔡京餘風不能以韓琦富弼諸人之心
為心故臺諫章疏或沮格而不行或稽留而不下未閲
數月己有擠陷之事如余應求陳公輔者踪跡孤外志操
凛然金兵在郊京師震動之時抗章乞對慷慨論事䝉
陛下延問開納冦過之後擢為臺諫士大夫方慶言路
得人而應求等亦感激奮勵知無不言正道少伸邪人
側目一旦論事稍渉嫌疑陛下未能洞察執政因而擠
之是何異蔡京所為哉覆轍在前不憚蹈之亦可哀矣
夫任耳目以廣視聽將以運用股肱今也壅蔽耳目有
傷害之者矣陛下將誰與為治乎臣聞真宗時常詔諭
諫官御史各令舉職仍令中書籍記其言事行與不行
嵗終具奏葢非特稽所言當否用以知其人亦以防壅蔽
之患伏望陛下特賜舉行仍内中創置臺諫章疏文籍
隨所上録之聽政之暇雍容觀覽不唯禆補治道因考
其事有合行而稽留未進呈者時時督責執政庻幾耳
目股肱之任不致偏廢而治道可望在明㫁而行之臣
備貟諫省賜對之初已懇懇為陛下言之伏望曲留聖
心天下幸甚(靖康元年六月日上胡忠簡公曰程公識/趣超詣自少至老未嘗一日釋巻夜分乃)
(寐博極羣書故其文閎深雅徤粹然自成一家在諌省/中臺論思獻納務以責難為恭而正國體救民瘼辨賢)
(不肖别白是非/必反覆盡言之)
　　　論追奪冒進人不當敘復狀　汪藻
准中書省送到詞頭一道奉聖㫖宋晦落職令臣撰詞
進入者臣聞慶賞刑威曰君言賞而人不以為慶刑而
人不以為威者非人君之道也陛下自臨御以來半年
于兹矣宵衣旰食側躬修行非不厲精焦勞是宜天下
之人無不畏威懐徳然兵出則叛將用則北士大夫方
命偃蹇莫知徳上其何故哉以賞不當功罰不當罪故
也其賞罰不當莫甚於因赦復職之人昔齊侯之郭問
父老曰郭何故亡曰以其善善惡惡也曰若子之言賢
君也何至於亡父老曰郭君善善而不能用惡惡而不
能去所以亡自崇寧以來紀綱日紊其兼官據勢者非
貲結權倖則權倖之親也非誤國開邊以取賞則奴事
閹宦以進身也如此等軰皆僕厮之材本非士類乗時
誖謬攘取公器如盗賊然考其平生一無分毫可得之
理以此清議不伸縉紳道䘮天下切齒馴致今日之禍
幸陛下中興清議亦望稍伸縉紳亦望行志承平之風
庻幾可復彼一時饕竊之人雖盡行削奪適還其素分
耳况名位己極矣家貲已積矣子弟已官矣親戚已顯
矣士大夫猶有謂不可以追奪者為國家之恨今日陛
下亦既深知其非乃徒以赦恩之故復使纍纍然玷汙
清時將使終身保其寵榮一何小人常幸而君子常不
幸邪臣恐蹈郭君不能去惡之戒而四方觧體也或謂
登極赦者人主非常之恩也於此而不復非所謂曠然
一新者臣以為赦所當復者復其階官耳職不當復也
何以言之階官者積嵗月可至而職名者人主所以待
天下英俊一時甄擢之權茍非其人終身莫得而至也
且謂之復者言其才足以當此偶縁過失奪之今赦其
過失復之耳既止縁僥倖初無當得之理何名為復哉
若小人其初得之如此其易既得之後奪之如此其難
則英俊之人有以相謂矣曰我何以砥礪為哉正使褒
遷不過與此曹等耳欲望風節之強事功之立豈不難
哉議者又謂彼職名者朝廷既已與之矣若奪而不還
如咨怨何臣以為人主與奪但問其當與不當而已昔
管仲奪伯氏駢邑三百飯疏食沒齒無怨言以其公也
李吉甫相憲宗省冗官八百員吏千四百員亦不聞其
咨怨也彼吉甫管仲人臣耳猶能使人退聽如此豈陛
下以人主權勢之重革數十年名器之濫而憂此數鄙
夫不樂哉臣以為如宋晦軰治之不勝其多何足一一
煩朝廷辭命伏望陛下詔有司取㑹凡有職名者自觀
文殿學士而下直秘閣而上共若干人每職分為一等
每等集為一類各具得職奪職因依及其人勞效過惡
申三省用祖宗舊法每等止留數人無其人則闕其餘
取㫖雖未奪者悉行追奪不止於不敘復而已又有雖
嘗落職而寄禄官叨竊至銀青或通奉正議正奉者皆
前日姦兇邪佞之人非所當得亦乞降至中大夫而止
臣又聞昨降指揮前宰執子弟因恩澤帶貼職及待制
以上者並罷而近日鄭修年億年公然以雜學士乞恩
朝廷亦不問而許之錢蓋以誕謾落職初未嘗復也而
於奏狀擅帶龍圖閣待制而羣臣亦無一言及此臣竊
未喻臣愚欲乞如修年億年並明降指揮孰為當得孰
為當罷指定姓名鏤板施行如錢蓋者問其何以復職
如無所因即重行黜竄庻幾卿士大夫共為陛下守此
名器輔成中興之業所有宋晦落職詞頭臣未敢撰進
謹録奏聞伏候勅㫖(黄氏東發曰浮溪之文明徹髙爽/歐蘇之後邈焉寡儔艱難扈從之)
(際敷陳指斥尤多痛/快殆有烈丈夫之氣)
　　　乞修日厯狀　　　　　　　汪　藻
臣昨待罪禁林嘗於經筵靣奏本朝實録自艱難以來
金匱石室之藏無復存者伏觀列聖自哲宗皇帝而上
皆有成書流傳人間頗有其本朝廷己訪而藏之御府
矣若太上皇帝淵聖皇帝及陛下建炎改元至今三十
餘年並無日厯乞詔有司纂述未見施行臣竊惟自古
無國無史史未嘗一日無書晉謂之乗楚謂之檮杌魯
謂之春秋以此見無國無史也春秋以事繫日以日繫
月以月繫時以時繫年必四時具謂之編年以此見史
未嘗一日無書也漢法太史公位丞相上天下計書先
上太史公副上丞相唐及本朝宰相皆兼史官其重如
此故書榻前議論之辭則有時政記録柱下見聞之實
則有起居注類而次之謂之日厯修而成之謂之實録
所以廣記備言成一代之典也若曠三十年之乆漫無
一字之傳將何以示來世乎此其不可不纂述一也韓
宣子適魯見易象與春秋曰周禮盡在魯矣吾今乃知
周公之徳與周之所以王也則國家守文者不可無史
蕭何入秦先收丞相御史律令圖書藏之沛公具知天
下阸塞户口多少彊弱與民所疾苦以何得秦圖書也
則國家創業者不可無史今陛下躬受天命雖名中興
實兼創業守文之事乃一代典章殘缺如此恐於理未
安此其不可不纂述二也恭惟太上皇帝聰明睿哲之
資孝友温恭之徳疇咨臣下言必成文裁决事機動皆
合道在位二十餘年未嘗刑一無罪殺一不辜涵養生
靈耕桑萬里視前代之盛無不及焉淵聖皇帝恭儉憂
勤招延聽納雖登至尊之日淺而膏澤浹於人心止縁
姦臣誤朝馴致遐狩今若無書紀實恐千載之後徒見
一朝凌遲之禍亟不知二聖積累之功深兹事非輕羣
臣當任其責此其不可不纂述三也自古史官無所不
録况三十年之間朝廷之施設豪傑之謀謨政事之廢
興人材之進退禮文之因革法度之罷行嵗事之豐凶
羌人之服叛有本有末有源有流一法弛而不書則一
法熄一事略而不載則一事隳且當時羣臣間有在者
以為忠賢邪不著其素行安知其可嘉以為邪佞邪不
條其宿姦安知其可棄茍因散逸遂廢其書豈孔子及
闕文之義哉此其不可不纂述四也公羊傳曰所見異
辭所聞異辭所傳聞異辭孔子作春秋於定哀則其事
詳於隠桓則其事略聖人猶爾况其他乎中原失平三
見閏矣及今耳目相接尚可追求更數年間事將湮沒
雖有良史莫知所慿况比年風俗之衰公論不立士大
夫取予皆出愛憎因一事為一人而著書行世者多矣
若不乗時訂正則數世之後信以傳信疑以傳疑是非
渾殽白黒顛倒小人之説行而君子受其誣矣可不懼
哉此其不可不纂述五也臣政和中為著作佐郎修太
上皇帝日厯東觀凡例臣與聞焉今所領州又幸經兵
火之餘獨不殘燬視諸故府案牘具存如御筆手詔賞
功罰罪之文尚班班可攷失今不輯臣實惜之古之有
國家者雖顛沛中史官不廢况今邉烽稍息羣盗屏除
正朝廷蒐補闕遺之時也伏望睿慈許臣郡政之餘將
本州所有御筆手詔賞功罰罪文字截自元符庚辰至
建炎已酉三十年間分年編類仍量給官錢市紙札募
書工之類繕寫進呈以備修日厯官採擇伏候勅㫖
　
　
　
　
　
　
　
　
　
　
　
　
　新安文獻志巻三
欽定四庫全書
　新安文獻志巻四　　　　明　程敏政　撰
　　奏疏
　　　上朱昭等忠義奏疏　　　　朱　弁
紹興十三年九月日前大金軍前通問副使右宣敎郎
直秘閣主管佑神觀朱弁奏臣聞義心所激知死必勇
非徒好勇也忠臣所以報國也䘏典所加實哀其死非
獨厚死也明君所以教忠也報國之志獲伸則死者益
榮教忠之道必行則生者知勸此三代以來所以防範
維持天下之要術也臣伏見軍興以來忠臣義士勇夫
勁卒奮赤心蹈白刃趨死如歸者色色有人但慷慨激
烈或出於倉猝或發於微賤而名氏湮沒為可憫惜者
不可勝數臣今以所傳聞及目所親睹明白顯著如震
威城朱昭專為作傳外其餘雖本末未詳而大槩可
信不誣者條次論列又其間有毳衲高流名在僧牒
與夫幽閒之淑姿閨闥之懿範守節赴義毅然不回
可助名敎者皆見于後
朱昭
宣和間邉隙大開北人馮忠信知西夏與北兵有入冦
之約者竊其書以單騎夜望星行榛莽馳告邉臣邉臣
得以聞而不言其人名氏時主疆事者漫不省告者直趨
京師樞臣雖賞以官而不飭武備乙巳冬北兵陷我鴈
門又陷定㐮踰石嶺闗圍太原凡戍邉士卒皆入援夏
人乗虗犯河外河外諸城如寧疆斥堠寧豐府谷安豐
保寧靖化諸處悉望風褫氣獨朱昭者率老㓜嬰震威
城拒敵敵攻益急昭募蕃漢士得鋭卒千餘人與之約
曰彼知城中虗實有輕我心我若出其不意攻其營可
一鼓而潰於是夜縋兵分數隊昭先士卒驅直薄彼軍
彼軍果驚亂城上鼓譟兵民悉鋭乗之斬獲不可勝計
衆心愈固彼設木鵞衝車飛梯傅城矢如雨竟無所施
而昭所遣兵士往往皆得志震威距府州三百里最為
孤逺諸城既先下敵怒獨不得昭來春約北兵自下鎮
渡河併力來攻且先遣人大呼於城下以禍福動昭昭
訖不對乆之金帥烏勒希蘇介胄來以氊牌自障請昭
議事昭常服登陴披襟遥問曰彼何人乃爾不武邪我
固知此城决不可守汝軰欲見我我既來矣今有何事
希蘇却氊牌而前曰宋天子聽用姦臣失信鄰國大金
約我夾攻自河以北大金得而有之自河以西我國得
而有之大金軍己在京城城下之盟畫河為界太原朝
夕不保麟府諸壘悉己歸附公何待而不降乎昭答曰
我皇帝知姦邪誤國有成湯改過不吝之徳遂行内禪
新君自東宫即位聖政一新汝軰獨未知邪乃宣讀太
上皇禪位詔暨嗣皇登極赦命等文音吐華暢衆皆愕
眙服其勇辨當是時諸城有降將吏多昭故人從傍語
昭曰天下事己矣忠安所施昭曰食人之禄死人之事
汝軰背義偷生不異犬彘尚敢以言誘我乎今日我只
有死耳因大罵矢石亂下兵衆散走遂引軍晝夜攻不
止後二日城有攻摧處昭智思出人禦之皆得法衆莫
不恫懼己而下城坐於聽事召諸軍議曰城且破妻子
不可為兵汙汝軰幸先殺我家屬出城血戰勝則迤邐
西圖大功不勝則収吾骨於境内大丈夫一生事畢矣衆未
應昭之㓜子戲堦下昭遽起手殺之其長子驚來視則
又殺之因領數卒入門盡殺其家人無留者出據胡牀
坐使人舁尸納井中適見部將賈宗望母過前昭起呼
曰媪我鄉人也不欲手刃汝請自入井媪從之遂併以
土瘞焉而軍士有家屬在城中者亦盡皆自殺之昭因
謂其衆曰我與汝曹俱無累矣儻我先死汝有得脱者
願馳入府谷言我今日事㑹部落子度城將陷隂與敵
通者且告之曰朱昭與其衆各殺其妻孥將出戰人雖
少皆死士也敵大恐以利㗖守陴者果得登城昭知之
勒軍士於通衢接戰自暮逹旦尸填街不能行遂於城
所摧處躍馬出馬蹶墮城壕中敵兵四集雷譟曰得朱
將軍矣北兵欲生致昭昭暝目仗劔卒無一人敢向者
既知不可得矢爭發昭大罵而絶時年四十六昭字晉
明府州府谷人父克勤禮賔使贈濰州團練使昭以効
用進累官秉義郎初浮沉班行不自表異而遇事不可
輙與上官爭是非不少屈其在震威用帥臣之辟止於
一兵馬監押耳及攝知城事乃能以孤壘抗方張莫制
之衆使談者動色如此人豈易知哉性不喜讀書頗能
與士卒同甘苦方城之將陷也出家資與官庫所蓄金
幣賞鬬卒慷慨流涕雖哽咽不得語而志感奮人百其
勇被圍實在乙巳冬十有二月其死之月即靖康元年
夏四月二日也北兵入城發倉廩於積粟中得首數千
級物色之多其所將親軍頓足哭命收𦵏焉明年今上
興復以建炎紀元徐徽言君猷守晉寧軍義烈暴耀與
張廵許逺異代爭不朽名其平日見人談忠義常歎曰
我豈不如朱九耶然則徽言之忠雖出於天資亦昭有
以發之也弁以節旄留平城友人雒陽吳鼒英叔善談
忠義得昭行事於保義郎張濬當時目擊以其言質諸
傳者皆不誣因備書之云夫知死而處於忠立患而濟
以果兹捐身徇國者之事也身歿名顯遑䘏其他歴觀
自古登忠義之牒者類皆如是也昭以孤墉餌强敵慮
及身後誓不使妻子為兵所汙以義奪愛手自刃之同
井而瘞怡然鋒鏑如歸且以胷中無所累為言求諸古
人未之見也豈不誠烈丈夫哉弁聞慶厯中元昊犯順
兵圍府州甚急折氏之先聚其骨肉閉於西樓積薪芻
其下與衆約曰城破我自焚之决不以遺敵也衆皆感
奮城賴以全昭府谷人也固不喜讀書其所習見抑有
所自邪雖然功有成敗之異則繫乎天若夫英氣憤激
不肯使城獨破其為義烈一也
史抗
抗河内濟源人宣和末為代州沿邉安撫副使城未陥
前一夕召二子稽古稽哲與其客繁景脩至屏左右謂
之曰吾常語用事者曰鴈門控制一路宜擇帥重戍以
摧方張之勢若使横流則無所措矣言皆不吾省今重
圍外合而援不至吾用六士術占之翼日至巳午間城
必陷吾將死事矣汝軰不可以家為念而負國也能如
吾言當令家屬自裁可同赴義至午如所言抗與二子
突圍大戰俱死城下
張忠輔
忠輔不知何許人宣和末為將領宣撫司令同崔中折
可與守崞縣忠輔可與嬰城固守率士卒以死拒之崔
中度北軍不可遏有貳心忠輔宣言于衆曰必欲降請
先殺我崔中設伏紿約議事斬忠輔首擲陴外以示敵
既開城可與對大帥以辭色不屈見殺可與兄可求建
炎初言其事己行䘏典而官其子若兄弟共五人忠輔
不預焉士論嗟惜之
高景平
景平代州崞人宣和末以訓武郎為隆興府第六部將
兵再陷隆興士卒奔潰景平單騎入重圍手刃十數人
衆為少却竟死圍中
孫益
益宣和末為福州觀察使知朔寧府被㫖觧圍太原時
北軍張甚或言如引兵至雲中彼之血屬皆在此攻
其必救之䇿也益曰此䇿固竒奈君命何因躍馬突圍
至城下以張孝純不肯開門遂死之益天資忠勇傾家
貲賞戰卒能得人死力小呼嚕與夏人為邉患遣將討
之而益之子在遣中兵無功益謂其子必死朝廷䘏其
孤遺資給甚厚乆之其子遣人齎書來報平安益怒其
子不能死事以狀自列盡納官所資給而斬其齎書來者
孫谷
谷朔寧府人孫益知朔寧府日知其可用奏為僚屬待
之甚厚益觧圍太原以後事付之太原既破又攻朔寧
愈急且别命郡將衆議欲開闗迎之谷曰吾身已許大
宋矣又不可負孫觀察之託也衆不見容是吾死所也
或以兵脅之谷無懼容因見殺
僧真寳
真寳代州五臺山僧正賜紫衣惜忘其姓氏及師號學
佛能外死生威武莫能屈也知北兵益張與其徒為武
備中山孝慈淵聖皇帝時召對便殿眷賚隆渥真寳還
山聚兵助討焉代不守北兵大索至臺下真寳拒之殺
傷甚衆援師大至焚蕩殿宇俘掠遁逃下令生致真寳
盖義之而不欲殺也真寳既至抗詞無撓主帥遣知代
州劉騊百方誘之不聽且曰吾法中有口囬之罪我既
許大宋皇帝以死矣豈妄言邪臨刑怡然委順北人嗟
異聞者動色
丁氏
丁氏丈簡公度五世孫世為鄭州新鄭縣人年十六嫁
進士張晉卿靖康中與其夫避兵大隗山北兵入山丁
遭掠北兵挾之坐馬鞍上丁投地大罵連呼曰名節至
重我寧死耳誓不辱於汝軰也北兵始不怒再三扶上
馬丁罵不已乃忿然瞋目遂絶於梃下
晏氏
晏氏其父孝廣廸功郎鄧州南陽縣尉丞相元獻公殊
四世孫年十五小字師姑從叔孝純官於廣陵建炎三
年北兵至在俘囚中軍人悦其色欲侵凌之輙擲身于
地僵仆氣絶或自經或投于井皆捄而獲免主母愛之
毎加䕶焉撫育如已出今年三十一嵗猶無恙也北方
傅誇以為此千萬人中一人耳
閻進
進𨽻宣武被差通問使司為下節既至雲中府監軍建
言遂遭分散進以逃捕回留守髙慶裔問何為逃去進
云思大宋耳又問郎主看待汝甚好汝去奚為進云錦
衣玉食亦不戀也慶裔義而釋之其後又逃去凡三逃
乃見殺臨刑進謂行刑者曰吾南向受刅南則我皇帝
行在也行刑者曵其臂令靣北進踴身直起盤旋數四
卒靣南就死兹事與魏審配為曹操所殺謂持兵者曰
令北向我君在北也唐盧奕西向再拜臨刑慷慨事絶
相類不意進出於軍伍而能如此不可不暴白於人耳
目也
朱勣
勣以進武校尉充奉使隨行人分在尼雅滿處勣見尼雅滿數
日便求妻室尼雅滿喜令於所掠内人中自擇勣擇一最
醜者人皆莫曉不半月逃去人始悟曰求妻所以固尼雅
滿之心使不疑受其醜者無顧戀也既捕回尼雅滿亦
以此大怒勣笑而受梃一無恐怖進勣二人在人臣中
亦少見也臣願訪其子孫特加存䘏
右謹件如前皆臣在雲中日廣搜博訪質之傳聞實不
誣者臣常忿兵甲年深去朝廷逺黙禱于神曰願俾殘
喘早得復命精思竭慮筆其事實上逹天聽使忠義之
鬼伸於地下傳於無窮今既還朝獲見天日豈敢緘黙
以負夙心哉伏願皇帝陛下廣古今防範維持天下之
要術以臣所言宣付史館仍乞睿㫖厚加褒䘏下進奏
院鏤板徧行天下使天下後世知聖宋徳澤在人心肯
為朝廷死者不為無人則死者益榮生者知勸而懐安
茍活之徒稍知愧耻臣之區區志願畢矣謹録奏聞伏
候勑㫖(右叔祖奉使直閣公還自北庭乞表朱昭等死/節事狀也叔祖字少章少從景迂晁公先生學)
(建炎初以諸生應募奉使北庭守節不屈被留雲中積/十六年紹興癸亥和約定乃得歸召對便殿公言今雖)
(議和然不可恃宜有以待之又言敵國雖强而我朝之/陵寢在焉恢復中原幾不可失願益修徳振兵以俟其)
(變秦丞相巳不樂及上此奏檜益怒遂寢其事不報而/公亦旋卒昭等忠義之節遂不復有言者熹每讀其書)
(未嘗不為之歔欷流涕也今觀歴陽龔君所纂中興忠/義録至織悉矣然亦無昭等名乃録此狀以寄和州史)
(君敷文張公請刻而附於其後庻幾此數人者得/託以不朽也紹熈辛亥十月辛巳新安朱熹書)
　　　論時事劄子　　　　　　　朱　松
臣聞人主操慶賞刑威之柄以御天下之智力如運諸
掌蓋所以處之者必切中於理然後有以深服其心是
以無為而不成善乎裴度之言曰今淮西盪定河北厎
寧承宗歛手削地宣武輿疾討邊豈朝廷之力能制其
命哉直以處置得宜能服其心耳儻使人懐耿耿不滿
之意以非上之所建立則雖事之至易而無難者亦何
由而成仰惟陛下總攬羣䇿圖濟艱難于兹八年謂宜
求所以深服天下者莫若垂精延訪盡臣下之謀夫大
昕之朝裁决萬幾侍立逡巡之間雖嘉謀至計未必皆
能罄竭以自効於上唐制天子閒見大臣輙開延英坐
論從容數移晷刻仁宗皇帝慶厯中召大臣於天章閣
賜坐給札使條具其所欲施行者是以人人得竭其所
懐而反復議論之間足以周知情實曲中事機以至識
慮之淺深亦足以察知其才智之所極是以天下之事
小大畢舉而便文自營窽言無實者不得容於其間百
弊悉除天下乆安由此故也竊謂今日宜脩舉延英慶
厯故事時以閒燕博延羣臣必皆削去瑣細無補闊踈
難行之言而求所以安危治亂之故卓然可施於實用
者總攬參訂次第施行政令之出上下厭服莫敢腹誹
而竊議雖強大桀驁不可指麾者皆將屏息退聽徯志
趨事之不暇而無敢旅拒天下之事將無足為者取進
止(傅氏自得曰韋齋文温雅典則至表疏書奏又皆中/於理而切事情盖公聞河南二程先生之遺論既乆)
(而所得益深故發於文自/然臻此非有意於求工也)
　　　論兩淮利害狀　　　　　　金安節
奉聖㫖楊存中等採訪到淮南西路事宜欲廢廬州并
管下四縣以附舒州徙和州於東闗幷改和州為歴陽
縣而合肥歴陽二縣并升軍額仍各差兵將屯戍臣竊
謂朝廷有併省移易州縣之意令侍從臺諫看詳大要
不過有三一曰據形勢要害以禦寇二曰酌道里逺近
以便民三曰减官吏浮費以足用今據存中等所申欲
廢廬州一郡四縣之地以附益舒州則是舍形勝而就
僻陋如備禦何欲舉廬州一郡四縣之人而供輸帥府
則是舍近便而趨險逺如綏撫何今兩淮經兵火之後
城郭室廬焚燬户口牛畜散亡見雖招集猶未復業帥
司欲行措置茫若捕風無所用力今遽移郡置堡剏建
官府豈無騷動謂之省費得乎即此三者無一可行然
參酌事宜權衡輕重緩急先後當有次第今所甚急莫
若以戍兵為首屯田次之修城堡以控要害又次之盖
州郡無兵則不可為守百姓無兵則不敢安業如廬之
合肥和之濡須皆昔人控扼孔道魏明帝嘗云先帝東
置合肥南守㐮陽西固祁山敵來輙破於三城之下盖
地有所必爭也而孫權築濡須塢魏累攻不克守將如
甘寧等常能以寡制衆盖形勢之地攻守百倍豈有昔
人得之可以成功而今日有之反棄不問非良䇿也伏
望朝廷特於沿江量遣將校及兵一二萬人早為經畫
分戍二州使壘壁相望足為沿淮一帶聲勢以絶窺伺
然後廣開屯田使兵民雜耕仍修築東西闗之險以備
固守自餘就募弓箭手之屬以次施行無不可者况聞
濡須巢湖之水上接店埠下抵江口可通漕運則二州
之戍兵與就食沿江初無少異而舒巻之間成效相逺
欲乞朝廷參酌施行
　　　除敷文閣待制舉朱熹自代狀
　　　　　　　　　　　　　　　汪應辰
準令諸侍從官受詔三日内舉官一員自代者
右臣伏覩左廸功郎監潭州南嶽廟朱熹志尚宏逺學
識純正不守章句而以自得為本不事華藻而以躬行
為用尊其所聞充養益厚舉以代臣實允公議
　　　論士大夫敦尚節義劄子　　汪應辰
臣比者進見伏蒙聖諭如何得士大夫敦尚節義臣雖
率爾以對猝遽之間未能究極本末又䝉聖諭令臣陳
其説者竊以風俗之邪正未嘗不係乎人君之取舍所
謂邪正者雖曲折萬狀要不出乎利與義而巳君子所
知者義也故為人臣則盡心戮力而無所避直言正論
而無所隠凡義之所當為雖死生禍福臨之而不顧也
小人所知者利也利在君上則惟君上之從外若柔順
而其實危險外若恭謹而其實欺慢及其見利則趨見
便則奪又何有於君上哉故傳曰未有好利而愛其君
者未有好義而忘其君者夫邪正之分其明白如此而
昔之人主常患不能辨别之者盖順從則取悦違異則
致疑介特則無助阿黨則多與㢘静則易退巧佞則難
逺故以同異為愛憎為是非而取舍皆失其真矣恭惟
陛下明智聰察洞見幽隠凡中外羣臣其材分髙下皆
無逃於聖鑒矣然而風俗猶未能變者臣竊謂當今之失
在於取人不觀其行用人不覈其實今但曰是能辦事
也是能趨時也則其他不必問也夫天下之事以忠信
誠慤之心行之猶懼不濟况付之於無行之人乎欺罔
以售其説刻剥以營其私盖將無所不至矣而其益人之
國者果何在哉此不觀其行之弊也今有言曰某利可
興某功可就往往進之以爵禄予之以事權徐而考之
則名實相反績用不效非特不治其罪而爵禄事權猶
且如故而或有加焉此不覈其實之弊也夫不觀其行
則頑鈍者無所愧耻不覈其實則誕謾者無所忌憚是
敺天下之人使去義而就利也其積浸乆其流浸逺將
有不可勝言者矣伏望陛下為乆安長治之計思清源
端本之道於邪正義利之辨特留聖意奬任忠厚正直
之士貴其和而不必其同取其大節而不求其備若其
浮虛傾躁前後反覆者則懲沮而差擇之以明示好惡
所在行之以必持之以乆則公論伸正道明人皆化而
為善所得者皆實才所行者皆實事矣何患士風之
不美節義之不立也取進止
　　　論講讀官進見希闊劄子　　汪應辰
臣伏見近日以來講讀之官進見希闊盖自昔人君有
所佚豫或不留意經典有所私昵或不親近儒生今陛
下省覽庻務不舎晝夜非有所佚豫也延接臣下不間
踈賤非有所私昵也特以勤勞政事故不遑暇於此耳
然臣竊謂六經之典籍祖宗之謨訓此乃政事之本也
因其有所勸戒而省之於已則可以致日新之益因其
有所損益而驗之於今則可以得時措之宜漢光武唐
太宗皆百戰以取天下而與其臣下講論經理往往夜
分乃寐盖必不虗費日力而為無益之舉也仁宗皇帝
詔雙日御經筵而隻日亦召侍臣講讀足以為萬世法
伏望陛下特留聖念天下幸甚
　　　論勘合錢比舊增重狀　　　查　籥
左承議郎直秘閣權成都府路轉運判官臣查籥狀奏
臣聞天下之利取之若甚微而所害為甚大行之若始
易而其患將無窮此一方休戚之所係明主之所宜深
思而分牧養之憂任耳目之寄者所當具以實聞不可
黙黙坐視而不恤也臣伏見乾道二年九月二十四日
聖㫖依臣僚所奏諸路州縣受納人户二税等每鈔收
勘合朱墨錢三十丈今欲每貫石匹兩以上隨數收勘
合朱墨錢比舊却减作二十文依舊作總制錢毎季起
發赴左藏西庫其下戸錢不成伯米麥不成斗紬絹不
成尺絲綿不及兩者並免收納庻得優潤下户付戸部
施行臣竊以為自外而觀之嚮也取數三十而今也減
為二十嚮也畸零減半而今也畸零盡蠲可謂美意此
陛下之所知也訂其實而議之嚮也三十盖以鈔計今
也雖減為二十而自錢之及貫者帛之及匹者米斛之
及石者物之及兩者皆出之矣是陽為減之其實隂加
而取之也且所謂下户賦入雖微錢之不及伯者能幾
帛之不及尺者能幾物之不及兩者能幾米麥之不及
斗者能幾是所謂優潤者十無二三而所裒取者常至
於數百千萬所取名為減十而所增者多至於數百千
倍雖名為優潤下戸其實中下戸重罹其困也如此曲
折陛下豈能盡知之哉且勘合之名與頭子錢取義不
同頭子錢本起於除陌錢此已為唐末五代之弊法本
朝因循不能改然舊法止於一十三錢至紹興十一年
增至四十三錢乾道元年十月又增一十三錢今四川
州縣出納每貫實出五十六錢矣所謂勘合錢者初因
宣和間講議司措置令人戸從便寫鈔旁輸納官庫謂
之合同印記錢至紹興四年為軍興用度隨宜措置改
作勘合錢令人户輸納税賦將寫到文鈔每副收納勘
合錢三十文以此觀之是頭子錢因貫陌而除勘合錢
因鈔旁而出其制名之意各有所本今尚以每鈔取之
為未足而必於每貫每石每匹每兩加微文而取之則
併頭子錢之數每貫為取七十六錢矣且以成都一路
計之一嵗賦入總為三千萬有竒若用今日所增勘合
之數當為六十萬緡而新增頭子錢一出一入之數又
為七十八萬緡一嵗額外出納之數又不知幾倍於此
以四路計之其數甚夥蜀民困於供億四十餘年凋弊
之極惟望息肩盖亦數有以聞于陛下者矣聖意惻然
軫念逺方屢詔有司議減虗額方懼無以仰稱寛恤之
意今乃無故增賦以百萬計又非一時取之而己也自
今以始永永無極陛下視民如傷保民如子亦安可不
少留聖念乎方無事之時宜愛養民力以備緩急則一
旦取之而民不怨力不傷今邉鄙無虞而巧作名目重
為掊歛使邦本先蹙非計之善也且兩税之外又有所
謂田契税錢者民間典賣田宅每貫輸四十錢此舊法
也今每貫增至百錢矣又加頭子五十六錢勘合二十
錢若民之田宅有直萬緡者是當出契税錢一千緡
又當出頭子錢五百六十緡勘合舊作一鈔為錢三十
今又增二百緡而後可也富民見其租入之薄不足以
償費則必至於不肯典買貧民為富民之所要則雖欲
易其産業而不可得其害又有不可勝言者矣昔有唐
太宗謂侍臣曰君依於國國依於民刻民以奉君猶割
肉以充腹腹飽而身斃故人君之患不自外來常由身
出夫欲盛則費廣費廣則賦重賦重則民愁矣恭惟陛
下臨御以來恭儉節用逺法舜禹區區太宗何足儗倫
特以經費不足誠有不得已於其間又見臣寮所奏比
舊為減且有優潤下户之言故聖意因以為可行耳陛
下深居法宫之中雖明燭萬里勤勞庻務茍非中外執
奏陛下亦何從知之此臣所謂司耳目之寄分牧養之
職不敢黙黙以負陛下者也自古巧於征利者必其於
小焉者取之使百姓莫覺莫悟斯盖聾瞽天下之術而
曾不知害王道傷國體莫此為甚唐武后將造浮屠大
像度費數百萬詔天下僧日施一錢助之狄仁傑猶諫
以為不可况使天下之民輸官之物貫石匹兩增賦二
十錢以為經乆可行之利乎伏望陛下斷自宸𠂻特詔
寢罷今來指揮更不施行仍依紹興九年四月十九日
指揮每鈔收納勘合錢三十文一半應副四川大軍支
用一半作總制起發則蜀民凋瘵之餘復有更生之望
矣(汪文定公奏云臣竊以唐劉晏理財以養民為先今/如查籥所為可謂知理財之本矣欲望聖慈特賜奬)
(諭以示陛下勤恤民隠之意亦使逺方監司守令皆知/聖意所在有所勸慕奉聖㫖查籥令學士院降詔奬諭)
　　　請罷和議决意用兵疏　　　程宏圖
臣聞主憂臣辱主辱臣死臣子之至情也臣等䝉被敎
育之乆當今日國家危疑之際正宜捐軀効命詎敢黙
黙而無所獻臣聞之近日北使之來桀驁不遜喧傳金
主之命姑以還天眷減嵗幣為辭乃欲增割淮漢地界
邀取將相大臣道路傳聞中外憤怨且淮漢國之要害
也求淮漢則是欲撤吾之藩籬將相國之倚重也需將
相則是欲奪吾之腹心使吾藩籬既失腹心既去天眷
雖還嵗幣雖減其能國乎是决不可從之請也夫北方
謀我固非一日今重兵壓境而使人乃有此請知我之
難應而兾其必不從也不從而釁生釁生而兵舉變在
朝夕灼然無可疑者是猶賊在戸外而索物於主人不
得必無空返之理物既决不可與則主人必有以應之
可也今日之事國家之所以應之者其先務有四焉一
曰留使者以欵北人之謀一曰下詔書以感南北之士
一曰先舉事以決進取之䇿一曰用人望以激忠義之
心夫所謂留使者以欵北人之謀盖彼憑陵之計為甚
乆而供取之具為甚備决意離舊都冐長塗親董重兵
壓我境土乃遣使者要以難從之請非真請也啟釁之
端俟使者一報耳且聞所遣二使皆國主之肺腑平日
所親信者未必非其主謀之人前日殿上之對軍民士
夫恨不闗其口而奪之氣臣等願朝廷姑善留之為之
辭曰前日所請皆汝等口語初非國書所載吾將遣使
以實汝言非獨使其未知所請之可否吾且得以措置
為前進之䇿亦可以挫彼之鋭而示吾之未弱也此而
不留恐我之所為備者彼皆得以知之其謀一泄則北
使臣今日回彼界北兵明日入我境必矣夫謂下詔書
以感南北之士者盖舉天下之大事必先有以作天下
之氣國家自和議既行之後為故相秦檜沮天下忠臣
義士之氣三十餘年矣一旦思所以得其戮力必有以
感動於其心而奮起之可也故哀痛之詔不可不亟下
聖詔一下南北之民當感激流涕爭為之奮事豈有難
舉者哉然詔不可徒下也首當正秦檜之罪復無辜之
寃以舒天下不平之心而振其敢為之氣且秦檜所以
失吾南民之心者自趙鼎以不任和議而竄逐海外身
滅而家亡則學士大夫忠憤之氣沮矣自岳飛以决意
用兵而誣致大逆身戮而族誅則三軍將士忠憤之氣
沮矣至於長告訐之風起羅織之獄一言及時事者不
問其是非必致死所使天下不知有陛下而欲人呼己
為聖臣則天下匹夫匹婦忠憤之氣由此而掃地矣秦
檜之所以失吾中原之心者士大夫一時陷於北庭而
家屬在吾國者兩國已和檜既不能官其後庇其宗族
以結其心而徒使之怨艾以報我乃返狥北人之請而
悉還之彼又何所戀哉且其遣時如赴死所悲號之聲
徹於道路甚者宇文虗中有舉事之謀計策已就乃以
諭檜檜意忌其功在已上既匿上聞私遣首者告之北
國遂致宇文族誅使中原忠義南鄉吞聲感憤絶望於
我今者要當令有司正秦檜之罪追奪其官爵而籍其
家財追贈宇文之爵而為之立祠雪趙鼎岳飛之寃然
後詔書朝下而暮赴必矣又當重為檄文聲言哀切令
中書刋板告詔四方擇有深謀宻計效死之士授以檄
文副之空名告牒令濳入中原開諭招誘思我君徳之
人約其徒黨仗義而起期以日月為吾之應擇端慤服
衆守義之士授以檄文副以空名告牒令遊江浙淮漢
招集土豪鄉兵與販私盗竊之徒俾啟其忠義用命而
起期以日月為吾之援陛下然後下親征之詔移蹕建
康命將帥勉勵軍士應敵所臨盡命死戰是其氣固足
以吞勍敵矣盖内有吾南民義兵之援外有吾中原反
間之應使敵人進不敢前退不敢後則祖宗境土可傳
檄而定也夫所謂先舉事以決進取之計者臣等非不
審事幾妄勸陛下輕易動兵以開未必然之釁也使敗
盟生釁之端未露舉國長驅之勢未逼則吾之動也固
未可輕今其重兵己臨汝潁而其先驅己至邉境此其
意欲何為者使不先發則屯汝洛者直窺㐮陽羅邉境
者突至淮泗㐮陽失利則可以控蜀且有順流東下之
勢兩淮失守則唇亡齒寒江非所恃環海而東又有不
可以不早計者海之南北延袤萬里攻備之所不知其
幾使敵至而我備之則備多而力分使我先之則彼不
能無東顧之憂而江淮之勢可以少緩朝廷今日若尚
猶豫欲前而不敢前臣恐要衝之地為敵人所先而我
失其勢矣我失其勢則用命之人將無所措惟能先敵
而動則天下皆謂國有人焉故雖驅而赴之萬死之地
人知有恃而無恐矣又况四方姦雄之徒凡師旅之際
未嘗無䑕竊狗盗之心吾又示弱而不决則彼將伺隙
而動大而竊據小而嘯聚有必至之患儻從臣等為先
發之謀示恢復之意則非徒可以坐消此患而為此流
者又將起而為我之助所謂以敵禦敵一舉而兩得之
也夫所謂用人望以激忠義之臣者雖不可徧舉如張
浚張燾胡銓辛次膺皆其人也且浚尤天下所屬望者
夫天下所屬望者而朝廷尚未用之臣知之矣是非以
輕躁之故而懲之邪五路之失驍將之誅此固浚少年
輕躁之過然乆在行陣熟知險阻敵人之情素所諳究
而又罷廢二十餘年想其少年之心必能深思而痛懲
之矣崤函之敗非不可懲而孟明再用卒覇秦國夫豈
可以一失而遽棄之哉側聞浚於秦檜初死之時亦嘗
上書言兵事矣陛下何不試召而問之何以應敵何以
制勝何以為善後之䇿使其言無可取黜之未晚也如
或可用何苦拂天下之心而不用之哉或者疑之謂其
罷廢之乆必有忿怨不平之恨此尤不然臣嘗以天下
之望而攷浚之心焉且天下之望不徒歸也是必有愛
君憂國之心而天下亦必以是心望之况一浚未足道
也而天下之忠義實視之以為進退陛下試思之浚一
用而忠義激浚一廢而忠義頽其利害孰輕孰重願陛
下不以浚而用浚以天下忠義而用浚可也至如胡銓
以直言得罪於秦檜不死於檜手亦天意有所待也陛
下若能付以臺諫之任是必知無不言雖當多事之時
可無姦邪之慮使其一日立朝則説陛下為茍安之計
操兩可之論者與詆忠直而慢事功者皆屏息而不敢
為矣如張燾辛次膺則陛下固嘗親任之矣處之廟堂
之上皆可定國本㫁國論作天下之英才此而委之可
勝惜哉嗚呼今日之事勢己急矣然臣等又恐朝廷之
上猶以強弱不敵為憂財用不足為慮以臣觀之為是
説者是皆無謀以沮謀者也盖兵之強弱不以多寡曲
直所在勝負係焉國家自講和之後聘問所往不為不
謹玉帛所遣不為不厚今者北使請命方欲刈吾藩籬
之地取吾腹心之臣不知吾何負於彼而敢有是哉中
外聞者扼腕思奮今日之事直在我矣持直而往士氣
百倍束甲渡淮南北嚮應彼將索然自失雖有百萬之
師無所用矣臣等因知強弱之勢不足憂也國家自休
兵以來故相秦檜務飾太平以著已功凡百司庻府莫
不畢備南北艱虞豈無可以減罷者且以學校事言之
養士之額員以千數公私一試費以萬計官吏廪禄嵗
又不知其幾茍從一時之宜權省罷之未為乏事然此
特臣等所知者耳其他冗費豈無百倍於斯願俾有司
枚舉條具凡非係軍民之急者不以大小一切罷去則
民不加斂調發有餘臣等因知財用之乏不足慮也親
征之舉陛下何憚而不為雖然臣等固知陛下必為矣
前日和親之議陛下豈得己哉徒以梓宫未還太后未
返又恐北方肆其兵力致吾淵聖皇帝不安故勉為此
舉想陛下二十年間念七朝之陵寢思兩河之人民朝
夕于懷不能暫置陛下豈不欲奮神武之威以雪父兄
之恥第長慮却顧未敢輕發今者陛下於父母兄弟之
間生無所累死有餘怨以前日愛親之心發為復讐之
舉則何攻而不取何戰而不勝哉漢髙帝以義帝之故
三軍縞素猶足以起義氣而取天下况我國家雪先帝
積年之憤其視髙帝尤易為也今觀北使却我嵗幣邀
我兩淮其辭氣很戾與向者殊此必有所恃而然也臣
恐慿陵之患直旦暮耳此而不决則歘然驟至雖欲禦
之已噬臍矣臣等願陛下行之以果守之以堅首留北
使亟下哀痛之詔促發渡淮之兵速召人望以慰天下
之心中外嚮應士氣激昻中興之功指日可冀然臣竊
有私憂過計者不得不為陛下言之大抵北人之情變
詐百出吾與之和彼則以我為弱取我無厭直欲坐困
吾國一舉而有之我欲與戰彼則慮我有謀緩而不進
以挫吾鋭逮其師老財竭又將變矣北人之情或和或
變或緩或速安其所欲豈直嵗幣而己哉靖康之禍使
者交馳而兵己扣城矣覆車之轍可不為鑒臣等激於
事勢之逼誠恐朝廷或墮其計異時倉卒雖悔何追故
不避斧鉞之誅仰干天聽願陛下以臣之䇿謀及二三
大臣茍以為决意行之誠天下蒼生之幸(鄱陽名臣事/畧曰宏圖紹)
(興末以太學生上書言進取大計詔以其書刋入/中興新語淳熙中北使來庭語及之詔宣索以進)
　
　
　
　
　
　
　
　
　
　
　
　
　
　
　
　新安文獻志巻四
欽定四庫全書
　新安文獻志巻五　　　　明程敏政　撰
　　奏疏
　　　乞賜晉太尉陶桓公廟額狀　朱　熹
據都昌縣税戸董翌等狀伏覩夲軍牓示詢訪先賢事
蹟數中一項晉侍中太尉長沙陶桓公興建義旗康復
帝室勤勞忠順以沒其身謹按圖經公始家鄱陽後徙
潯陽見有遺蹟在夲軍都昌縣界及有廟貌在本軍城
内及都昌縣水旱禱禳皆有感應未委上件事蹟是與
不是確實且翌等係都昌縣居民縣境之南北的有陶
威公廟二所其神聰明正直隂有所助廟貌建立年代
深逺逐時居民商旅祈禱無不感應兼本廟邉臨匯澤
大江水勢湍急綱運舟船徃來祈禱風濤自然恬静前
後廟記聲述分明今來翌等不敢没其實陳乞詳酌具
録陶威公靈應事蹟保明奏聞乞加封號本軍所据前
項狀述尋行下都昌縣勘㑹得董翌等所陳委是著實
保明申軍及繳到江南劉羲仲所撰公賛曰晉太尉陶
威公侃有大功於晉讀其書凛乎若見其倡義於武昌
破石頭斬蘇峻何其壯也東坡蘇公嘗為予言威公忠
義之節横秋霜而貫白日晉史書折翼事豈有是乎且
就其説考之威公夢生八翼登天門九重登其八閽者
以杖擊之墜地折左翼及握彊兵居上流濳有窺覦之
志輒思折翼之祥自抑而止心之所寓者為志神之所
寓者為夢何自而知其然哉至其書梅陶稱機神明鑒
似魏武忠順勤勞似孔明豈不信哉魏武起徒歩倡義
兵非若威公威名之著也以漢徳之深磐石之固可折
箠驅之以息天下之禍非若成帝削弱之資也董卓之
亂未必大於蘇峻魏武之功未必過於威公保兖州以
為固挾天子以為資其意安在則其託興復以為名是
乃窺漢之計也名莫大乎忠孝分莫大乎君臣若魏武
無忠臣之節其所謂機神明鑒者姦雄耳威公豈其比
哉始蘇峻之禍賊將害其子者馮鐡也馮鐡奔石勒為
戍將石勒畏威公之彊殺馮鐡石勒自以為一時豪傑
標置二劉之間俯視曹孟徳司馬仲達而氣出其右顧
畏威公如此威公没距今幾千年所在廟祀之都昌縣
南北廟為尤盛廟屢廢而屢興由其有功徳於斯民者
厚也又繳到近世撫州布衣吳澥所著辨論曰卓哉陶
士行之獨立也方魏晉之際浮虚之俗揺蕩朝野一時
聞人逹士名卿才大夫莫不陷於末流罔知攸濟唯士
行深疾時弊慨然有作蓄其剛毅沉厚之氣秉其忠慤
正固之節以與流俗爭衡雖動而見尤所向白眼一入
仕途荆棘萬狀而方寸耿耿者未始少渝終日自運百
甓於竹頭木屑間纎悉經營雖一束之穟劬勞不怠當
時名士觀之宜若老農俗吏無足比數而士行確然為
之不屑也卒能恢廓才猷立功立事以大庇斯民當晉
室横流之中迄為厎柱自非明智獨立安能臻此哉然
覽庾亮之傳應詹之書則疑侃有跋扈之心觀温嶠之
舉毛寳之謀則見侃有顧望之蹟比至灑血成文登天
折翼動可疑怪豈有是事哉此盖行髙於人衆必忌之
加以蘇峻之誅庾亮恥為之屈既士行溘先朝露後嗣
零落而庾氏世總朝權其志一逞遂從而誣謗之耳秉
史筆者既有所畏何所求而不得哉是其旁見曲出乃
所以證成其罪也然觀士行義旗既建一麾東下子喪
不臨直趨蔡洲一時勤王之師蔑有先者暨元勲克集
實主盟而退然不有旋師歸藩既坐擁八州據上流巳
重泰山晉輕鴻毛移其宗社曾不反掌而臣節益脩未
始擅作威福以自封殖朝廷憚其勲名毎加疑備而士行
泰然曾不少芥胷次及末年臥疾封府庫而登舟舉愆
期而自代視去方伯之重不啻脱屣其臣節終始夷險
無一可訾有晉二百年間卓然獨出不忠之迹果安在
哉今舎其灼然之實而信其似是之虚豈可謂善觀史
也哉嗟乎自古欲誣人而不得者必汙以閨房之事以
其難明故也今晉史欲誣士行而乃以夢寐之祥是其
難明殆又甚於閨房哉然不知士行而實懐異志則如
此夢寐之祥正合自知耳人安得而知之晉史以此待
士行其智果不得與小兒等其説固不待攻而自破云
本軍今檢準乾道重修令諸道釋神祠祈禱靈應宜加
官爵封賜廟額者州具實申轉運司本司驗實具申及
詳本縣繳到文字所以發明公之心迹尤為明白有補
名教理宜褒顯而公位登三事爵冠五等當時所以品
節夀名者亦已稱其行事之實今据士民陳請欲乞朝
廷詳酌特賜廟額以表忠義更不别賜爵號須至申聞者
　　　奏均減紹興府和買狀　　　朱　熹
臣聞祖宗初立和預買法先支見錢後納紬絹民間實
賴其利至形於歌謡而當是時本路漕臣有私於越州
者其吏復私於㑹稽故此郡縣所抛獨多其後請本之
數遂為嵗額錢不復支絹日益貴以至今日而白著之
科反為一州無窮之害故建炎元年太上皇帝登極赦
書有曰和預買法本支實價訪聞官司立價甚低或髙
擡他物價值準折或以無實虚劵充數甚者直至受納
未支本錢不遵條限前期起催急於星火今來上供之
類欲依祖宗法其和預買有前項違戾守今并轉運司
並以違制論加二等仍委提刑司覺察每嵗於依限後
一月内具有無違戾聞奏不以實聞與同罪則是太上
皇帝再造之初聖慮之深固已及此矣兩聖相承於今
五十餘年廹以軍國之須所資至廣卒未能有仰稱睿
謨預支實價以復祖宗之舊者臣等竊思其次獨有擇
其甚處如紹興府者少觧其倒垂之急為庻幾爾然欲
去紹興和買之害使無姦弊稍得均平而不先減其當
日請本之額譬如負千鈞者背膂之力既巳不堪乃不
知減其所負之物但欲移而寘之懐袖亦必無益於事
矣故臣等於此首陳減額之説而議者以為有虧經費
必不聽許臣等雖愚有以知其必不然也臣等仰觀陛
下愛育黎元如親父母有以病告如切其身如頃年四
川之虗額饒州之金徽州之絹汀州之銀青陽星子之
税放免蠲除不可勝計而連年水旱施舍貸給何啻數
十巨萬何獨於此知其為害之甚而不出捐數萬匹者
以紓之乎況近者已䝉聖恩減免天慶攅陵等處和買
一千餘匹固已漸示救患除弊之端矣然通計之人戸
所減每匹纔及一尺有竒而坊本煎鹽坍江放生四色
所放尚未除免則臣等所以望於陛下者不但如此而
已臣等竊見浙西和買最重去處無如臨安府而其數
纔及八萬餘匹欲望聖慈將紹興府且依此例為額蠲
其餘數至於版曹經費或有所闕乞量撥内帑之蓄以
補其數則聖澤下流人知徳意舊弊庻乎其可革矣
　　　論恢復狀　　　　　　　　吳　儆
臣切惟陛下英略神武度越髙光粤自龍飛鋭志恢復
憂勤宵旰十有七年考其成效邈未有期皆由前後將
相之臣為陛下建恢復之䇿者初未嘗知天下之大勢
與天下之大計故其進也或失之太鋭其退也或失之
太速進退遲速屢失事機馴至自沮以至於今間有言
恢復者或笑為踈狂或指為迎合雖陛下十七年之鋭
志未必不厭聞而輕議之臣本書生豈足以言恢復之
䇿然臣嘗深究自古英雄所以爭天下混區宇之計試
為陛下陳之臣聞天下之大勢有二取天下之大計亦
有二有紛紜未定之勢有立國相持之勢紛紜未定之
勢利疾戰立國相持之勢宜緩圖利疾戰而緩圖則有
養虎遺患之禍宜緩圖而疾戰則有䘮師自蹙之災自
漢唐以來英雄之所以爭天下混區宇者雖所遭之時
不同所成之功或異而其大計未有能易此二者國家
靖康建炎之初紛紜未定之勢也紹興治定之後立國
相持之勢也尼雅滿烏珠不能得志於靖康建炎之際而
海陵乃欲大舉於紹興治定之後北人之計既已失矣
方海陵之就戮中原之勢幾至紛紜迨葛王之定位南
北之勢復成立敵海陵就戮之初諸將不能度淮而發
一矢葛王定位之後張浚虞允文乃欲長驅而定中原
前日之計又已失矣今之議者不深究前日之失而審
察天下之勢故持茍安之説者則惟欲保守江左為欲
速之計者則便謂中原可平臣願陛下考自古英雄所
以取天下之勢而決一定之計公擇將相而乆任之君
臣相與日夜為謀治兵積粟涵勇韜力以竢彼之勢若
彼之勢寖以陵夷則以舟師出其東以蜀兵出其西且
戰且守稍稍前進東自齊以圖晉西自隴以圖秦使之
見可而進則得以爭利知難而退則可以固守為祖逖
譙梁戰守之計而無桓温劉裕深入逺鬬之患則中原
固在吾度内矣若彼之勢遽已壊亂則糾合諸路之兵水
陸並進陛下身將重兵以天聲震之則一戎衣而天下
可定若彼之勢未至陵夷未至壊亂則吾一兵一騎未
可輕動然自夾攻燕雲甲子行一周矣彼之陵夷之形
已見壊亂之期可必惟陛下日夜圖之若厭迎合之論
置中原於度外狥茍安之説姑為保守之計臣聞有志
於上而止於中有志於中下焉而已臣草茅賤士非所
宜言惟陛下幸赦其愚(錦溪洪氏揚/祖曰至論也)
　　　論大臣近臣狀　　　　　　吳　儆
臣聞為天下國家者必有朝廷大臣亦必有左右貴近
之臣二者其職不同而聖人所以待之之體亦異朝廷
大臣當待之以誠而使之任天下之責左右貴近之臣
當待之以恩而勿令預朝廷之事待之以誠既盡矣而
不能任天下之責則國家有公法不可得而廢待之以
恩既至矣而復預朝廷之事則天下有公論不可得而
掩陛下聖學髙明博極今古其於前代帝王是非得失
之迹固已歴覽而熟究之矣何待螻蟻之臣區區之言
然臣之私憂過計欲望陛下更垂聖鑒深察事體凡所
以待朝廷大臣者公擇其人而責之以天下之事其不
能任責則國家有法惟陛下所施凡所以待左右貴近
者髙其爵禄而勿令預朝廷之事則天下公論無得而
非國家之法既正則總攬權綱莫此為大天下之論既
息則君臣之恩可以終全非惟盛世之美事亦左右貴
近無窮之福臣草茅之人不識忌諱然非恃陛下聖明
亦安敢及此惟陛下赦其愚(朱子與南軒書曰吳儆者/聞對語亦能不茍不易不)
(易此等人才與温良博厚之士世間不/患無之所恨莫能總其所長而用之耳)
　　　初開講筵劄子　　　　　　程　珌
臣聞人主之學貴乎力行而已傅説之告髙宗曰非知
之艱行之惟艱又曰王人求多聞時惟建事夫知而必
貴於行聞而必見於事是豈徒知徒聞哉三代而來英
君誼辟知以講學為務者必以功業見於天下至若叔
季之世豈無聰明之君惟其不務君人之大徳而好文
章之小技至與臣下較工拙於一章一詠之間而紀綱凌
遲政刑敗壊生民塗炭則未嘗一過而問焉夫如是則
又何取於學哉我宋龍興聖聖相繼觀堯舜之用刑而
深懲近代之宻網我藝祖豈徒學乎觀周公之無逸而
重戒人主之自豫我仁皇豈徒學乎觀大禹之儉勤而
力非人主之貪心我孝宗豈徒學乎先皇嗣統仰法明
謨推其所學而見之躬行則敬天而愛民進賢而斥佞
堲讒説容直言恤兵而省刑輕徭而减賦嚴將帥之選
謹符節之擇用能三十一年之間方内乂安舊疆浸復
卓然有中興復古之漸是皆學形於治而治本於學也
恭惟皇帝陛下仰膺厯數丕紹基圖飛龍在天萬物咸
覩既能以講學為先必當以躬行為急凡經訓之垂史
冊之載事之渉於事親者必反覆講明而躬行於寧神
養志之間事之渉於進賢斥佞者必反覆講明而見於
觀人察事之際事之渉於嚴監司牧守將帥之選者必
反覆講明而見於博採公言之時凡事之闗於治體言
之渉於教條必辨明審是而力行之若夫多聞以為博
多記以為富無益也徒以惑聖志而煩聖聽耳夫如是
則志慮堅定聰明益開措之政事功業日隆上有以稱
先皇付託之意下有以報慈幃擁佑之恩上天眷休與
宋無極宗社幸甚生靈幸甚(曹𢎞齋曰洛水文尊重局/量大好處極髙乃其天才)
(之不可及然/亦有容易處)
　　　論臣下當同心協議䟽　　　吕　午
臣聞興起天下之治易和平士大夫之心難盖士大夫
之心乃治亂安危之所係也使其心和平無分彼此則
念慮一務於治國言議必期於可行髙不沽激而為茍
異之空談卑不詭隨而為茍同之腐説詞符於意事應
於詞講明精詳規畫堅定上以是而出命下以是而奉
行綱目牽聨臂指應順内與外相叶人與巳皆同心力
既齊朝夕申儆一日行之有一日之效一嵗行之有一
嵗之功何至於皇皇而不可為哉奈何人心不同有如
其靣私見角立公道消亡此有謀焉未必非也方欲行
之而彼之竊議己揺於其旁彼有言焉未必謬也方欲
舉之而此之異議復梗於其後寧於誤國莫肯降心以
相從寧於敗事莫肯屈意以協濟十羊九牧一國三公
取舍既難推行罔定前法淆於後令舊章訛於新制晨
朝之説不保其莫夜之復爾今日之事不保其明日之
皆然但聞議論之繁多不見施行之事實此嵗月所以
虛度治功所以不立而微臣所以痛心疾首而不容已
於言也方今外患未息國歩方艱陛下宵旰靡遑虛懐
無我兾一聞於至論宰輔寢食俱廢弊精竭神期共濟
於艱難而士夫不能一心以維持國論戮力以共圖事
功胷中各險於山川語下互生於矛㦸九重之聽之也
罔知所適從四海之聞之也益加其皇惑事之小者尚
不可望其有立功之大者何以望其有成臣恐楮幣稱
提之以漸此平穏而可行者也又將以求快意而變矣
和戰備守之相為用此㫁㫁不可易者也又將以立偏
見而揺矣當人才乏使之時欲從事於舍短取長之説
未必不又以罔功為言而易之當財用窘匱之時欲從
事稽考措置之説未必不又以生事為言而已之凡事
如斯日復一日天下不復有可為之事事功不復有可
成之期豈不大可惜哉揆厥本原端由士大夫之心不
能以和平是以議論之多不能以歸一也臣竊思之天下
之事其始也不厭於多議其終也必貴於有以主其議
始而議不多則無以反覆講明而求真是之歸終而無所
主則無以果㫁力行而期事功之濟是必羣工百執事聚
而議於下陛下與二三大臣相與主其議於上不責其議
之全利而無害惟擇其議之害少而利多見之也明行
之也果不輕狥而漸變不乍為而遽巳則其成也可候
而其末也無憂矣商鞅不足道也猶能堅持示信之説
以賛孝公而卒以強秦范蠡未足多也猶能堅持驕吳
之説以賛勾踐而卒以伯越孰謂以自有之天下乃泛
泛而無所主以危廹之事勢乃悠悠而不早圖哉王猛
之遣麻思也及暮而符己下出闗而郡縣皆巳被符韓
滉之遣何士幹也歸家而薪米已羅門登舟而資裝器
用無不周備安有使一人則遲留而不果行舉一事則
牽制而不能決者盖上有定議則士大夫之心不容於
不和平而天下之治不容於不興起矣一得之愚惟陛
下裁之臣不勝惓惓
　　　論權綱不可下移奏狀　　　吕　午
臣聞有以收天下之大權必有以持天下之大權大權
者人主所以奔走四方鼓舞羣動使之惟上所命而共
起治功者也故可收而不可散可持而不可縱方其散
也而知所以收之及其收也而又知所以持之則庻乎
不至於縱而且不至於散矣臣恭惟陛下新政以來于
今六年矣權之散者亦既收之矣是宜天下之人舉承
上命而無有所違天下之治悉如吾意而無有不舉然
日復一日嵗復一嵗下肆玩侮上務姑息作之而不應
倡之而不和文移往復非不可觀事功繆悠初無其實
得非以大權雖收而未知持之以奔走鼓舞歟且國用
莫切於財賦也今也非違法以横取則有變公而為私
爾國事莫急於軍期也今也非傲令而不從則有具文
以相應爾侵疆所當早復也其肯慷慨而任責者誰歟
徒聞敵人據吾要害役吾人民耕種吾土田以為長駐
不退之資掠取吾財用以為待時㑹攻之舉盖向者以
易我而致豐黄之敗今者將懲創而為報復之謀此其
為患益可畏矣流民所當安集也其能多方以區處者
誰歟徒聞淮民彊者噬弱衆者併寡無業可復而徘徊
於㳂江諸郡之間其來日多而浸入於江東内郡之地
盖向者兵退則可歸今者軍留則難返轉眼又是棗紅
不容不為逃生計矣欲諸閫同心以為備也而相忌相
傾者益甚緩急安能左右之相救欲總制通融以足軍也
而相詆相戕者不已緩急安能彼此之相謀應天陷而
兩淮頗失其藩籬江防空而内郡孰為之門户不容不
守也而所以為守者未必可恃不容不和也而所以為
和者未必可信守將不素擇而又有數易之患士卒不
素附而又有不飽之憂蜀道泥改絃易轍之圖而因仍
於故常廟朝忘厝火積薪之念而玩愒於嵗月以自有
之天下乃若有礙而難行以祖宗之境土乃當吾世而
日蹙此無他有其權而未能持其權故欲舉其事而莫
能成其事履霜不慎堅氷可憂是可以為細故而不凛
凛於此哉夫以臂使指乃可運動指大如股則難屈伸
吾不持以臂使指之權而反使有指大如股之勢則人
將難使動有拘牽事機鼎來何所倚仗雖然權固患於
不能持而亦有所不難持持之如何在得其道而己方
今朝廷清明紀綱具在明聖當宁忠賢敷施夫豈有難
使之人特貴有能使之道道之所在權之所由行也用
舍必當而公是用舍得其道也賞罰必明而速是賞罰
得其道也號令必審而信是號令得其道也措置必切
而㫁是措置得其道也人有不平而聞於朝則明白而
剖决之不至含糊而兩無是非則處之之道得矣下有
窘廹而告於上則斟酌而急報之不至稽緩而漫無可
否則應之之道得矣事事得其道則人人合其心權安
有不行而事安有不成者乎臣故曰權不難持在得其
道耳昔漢宣帝惟信賞必罰綜核名實是以上下相安
莫有茍且光武惟總攬權綱明慎政體是以恢復前烈
身致太平唐至憲宗時事岌岌而淮西盪定河北厎寧
承宗歛手削地韓𢎞輿疾討賊裴度以為豈朝廷之力
能制其命哉直以處置得宜能服其心耳夫所謂處置
得宜者即臣之所謂得其道也此三君者中興之賢主
也不過有持權之道是以能致中興之功陛下天生聰
明乆親政事固將超軼乎三君之上而何待於微臣之
説盖當明主可言之時則不得不效明目張膽之忠也
伏望陛下審思而力行之天下幸甚宗社幸甚
　　　乞振紀綱䟽　　　　　　　程元鳳
臣聞善計天下者察紀綱紀綱之振弛天下之治忽判
焉人主以一身立於羣臣庻民之上我如此其寡彼如
此其衆舉天下之人環向靣内如身之使臂臂之使指
繩繩然不敢紊何也有紀綱以維之也一日無是則勇
者矜怯者懾強者抗弱者離權謀者傑黠者暴鷙而很
戾者皆將潰裂四出而不可制矣是故紀綱既正天下
以定亂其紀綱則滅亡繼之矣由古迄今未有舍紀綱
而能治者聖人知其然常使紀綱之在天下有扶持無
廢棄有振飭無縱弛而天下之勢常如泰山四維之安
紀綱之闗繫於國也大矣然紀綱不能自植立也必有
植立之者朝廷紀綱之所自出也懐有我之私者或撓
之百司庻府紀綱之所自張也昧匪躬之節者或壊之
監司帥府郡縣之職紀綱之所自行也強梁干紀貪濁
冒法者或玩視之國之所恃者紀綱耳而彼固若此吾
將何賴哉於是有臺諫焉臺諫者人主之所賴以植
立紀綱者也避驄者止行進馬者落膽何其畏臺諫也
非畏臺諫畏紀綱也言及乗輿則天子改容事闗廊廟
則宰相待罪何其重臺諫也非重臺諫重紀綱也蘇軾
有曰姦臣之始以臺諫折之而有餘及其既成以干戈
取之而不足有天下國家者詎可一日使臺諫之體輕
而人不知所畏邪茶惟皇帝陛下親擢言官主張公論
未嘗以直言罪人間嘗奮發乾剛片紙斥逐其奸回險
賊罪所當誅者固不容貸或語言過當心實忠忱者未
嘗不隨加擢用天下莫不懼雷霆之威仰日月之明治
體尊安國勢鞏固實於是乎基之邇日以來一二臺臣
不得其言而去陛下未嘗罪之也逺近觀望良可駭怪
白簡霜凝罪狀暴著縱有回䕶人誰不知自宜羞見吏
民襆被宵遁今乃頑然無知舒徐候代反揭榜以禁臺
章之傳紀綱安在乎職司耳目事許風聞掩耳盗鐘焉
能欺衆自宜退思内省痛改厥愆今乃公然強辨巧肆
詆訐欲以此為鉗制臺諫之術紀綱安在乎紀綱陵遲
何所不至識者為之凜凜陛下不可不亟救之臣竊觀
乾道八年御史蕭之敏因言事及大臣除直秘閣司臬
江東告詞有曰造膝之辭有犯無隠正人去國豈朕所
欲哉孝宗皇帝愛惜正人褒寵其去如此所以為扶植
綱常之地也當時朝廷尊而亂萌遏中國盛而人心
和豈無自而然也此陛下家法也臣願陛下以孝宗之
待之敏者待二臣使天下曉然知陛下果不以言罪人
則言路之氣脉不壅國家之紀綱獲振昔之撓壞而玩
視之者稍知所畏其於治體闗係非輕臣非為二臣計
為紀綱計也如是而頑然無知公然強辨者尚得以肆
無忌憚臣當不避仇怨彈擊以聞(按淳祐九年臺官潘/凱吳燧劾丞相鄭清)
(之鄭不悦遷二/人官故上此奏)
　　　論救災疏　　　　　　　　程元鳳
臣聞救災有實政弭災有實徳修政可以救災而具文
不足以安人心修徳可以弭災而虚文不足以回天心
天心未回人心未安天下事勢不亦大可畏哉恭惟陛
下克肖天徳丕纉鴻圖臨御以來垂三十載日星風雷
之變飢饉疫癘之災兵戎寇盜之警所以動聖心而駭
羣聽者史不絶書今兹夏秋之交淫雨大作洪流沸湧
閩浙江鄉同日而水浮骸蔽江哭聲震野田疇成砂礫
之阜城郭變泥淖之塲華顚之氓目所未覩嗟夫比年
以來民之死於飢死於疫死於兵者己不知其幾今又
罹此大變何生民之重不幸也昔人有言自右無道之
國水猶不冒城郭今也冒數十城漭焉為壑非小變也
陛下視民如傷遇災而懼爰飭有司急加賑䘏分命
朝臣布宣徳意而發廪捐金蠲租緩賦救災之政亦既
舉行然果實政乎抑具文乎義廩之儲率多虛額無異
唱量沙之籌運粟之往道阻且長殆類激西江之水官
貪吏猾豈暇顧其驚魂之未還黄放白催已垂涎於生
計之未復若是則仁政之行亦具文而已矣謂宜疾首
痛心視弱猶已以生民之命為重以帑庾之儲為輕酌
地里逺近之宜為錢米兼用之䇿所給錢米又當參用
曾鞏之説一頓畀之勿使日伺升合之惠一頓得幾碩
粟幾緡錢則漸可經理生業日伺升合之惠則勢不暇
他圖鞏之説可行於今者也至於蠲閣之惠尤當示信
急賦官吏匿而不行宜令監司鏤榜徧揭使閭閻之民
無不周知或郡邑違令仍前督催則劾官黥吏必無輕
貸庻幾實政脩明實惠徧及流離蕩析之餘有救死扶
傷之望矣雖然此政也所以救災者也茍實徳不修無
以為弭災之道則乖氣日滋展轉致異非止目前之災而
巳是故有九年之水無捐瘠之民固由善政之素講而
洚水儆予惕然修省曷嘗一委之有司之事哉陛下但
布温詔有曰由朕不徳在爾何辜深用疚懐曷敢寧處
所以反躬自責者至矣然訓諭雖詳而修省不力亦虛
丈耳大抵災異之來必有攸召臣嘗觀漢五行志論隂
陽調則水得其性且歴述董仲舒之言謂春秋大水之
災皆隂氣盛之所致是知水隂物也隂勝陽則水為災
氣類感召焉可誣也以一心言之公為陽私為隂理為
陽欲為隂以天下國家言之君子為陽小人為隂中國
為陽外藩為隂陛下一心率由乎大公安行乎至理一
毫私欲詎能間之或者妄議公私之講貫雖熟而私有
時乎累公理欲之界限雖明而欲有時乎勝理姻婭躐
班行之峻節麾寵恩澤之侯猥瑣授職或以中㫖而除
姦憸遭彈或以宣諭而止公乎私乎瓊林之藏宜戒而
内司田園幾與民以爭利露臺之費宜惜而精廬蠶食
撥賜動以萬畝閹寺亟拜事或從其懇祈有司奉行訟
或决於得㫖理乎欲乎倘不於此力加懲艾則私欲得
以害公理非所以調隂陽弭災咎也謂宜反之聖心痛
自警省如前數者之病根一旦豁然而克去使私欲屏
絶公理昭融則陽明既勝隂濁不行天下之事可以徐
舉小人者君子之隂也宜遏絶之大姦投閑當防虎兕
之出柙巨貪屏處當慮狐蜮之含沙憸朋佞儔之斥逐
當杜蠅蚋之鑚罅如此則君子小人之隂陽調矣外藩
者中國之隂也宜豫備之選將練兵必嚴攻戰之具設
險據要必謹守禦之方儲財峙糧必思調度之䇿如此
則中國外藩之隂陽調矣由一心而達之天下國家常
使隂不得以勝陽此乃修徳之實弭災之本也陛下深
思感召之由力求銷弭之道恐懼修省廩廩若危亡之
迫乎其後可也昔漢三輔水凡殺四千餘人卒基王氏
之禍唐河南北水溺死者二萬餘衆卒兆藩鎮之叛災
異匪虚禍亂踵至漢唐覆轍可鑒也詎可謂小惠之施
空言之布巳足以感動天人之心而遂恝然不加念慮
也哉抑臣聞之財成輔相者人主之事均調燮理者大
臣之責佐天子理隂陽遂萬物之宜陳平猶能言之况
鴻儒對秉鈞衡名勝並列廊廟以賢臣輔聖主天下方
延頸以望太平而災異荐臻莫不疑惑大抵人主之心
與天為一格君即所以格天也二三大臣所以格君心
者必有道矣獨怪夫公私理欲有時溷淆未聞進正心
誠意邪僻不入之説如純仁者任賢斥姦或不堅决未
聞進欲理㑹邪正兩字之説如巗叟者財殫於無益之
用未聞進厚一浮屠恐天下風靡之説如浩者恩䙝於
親舊之私未聞進外戚有才何必襲唐人斜封之説如
脩者上殿不聞爭論而下殿反失和氣内降不聞封還
而但曰實如聖諭是以陛下之畏相不能勝大臣畏威
之心大臣之規過不能成陛下改過之美天變之來夫
豈無所自哉交修之實意不足以致祥引咎之虚文無
補於銷變悠悠愒日祗廢事耳臣願陛下明示訓飭俾
圖事功共殫承弼之忱交盡和衷之義咸熈庻績協濟
萬機勿以無益之彌文虗擲有用之嵗月君臣相勉天
人交孚轉災為祥尚可兾也詩曰如彼泉流無淪胥以
敗惟陛下亟圖之臣不勝詞意廹切震慄悚懼之至
　　　請罷詣西太乙宫疏　　　　程元鳳
臣聞恭謝之禮國有彛典固當舉行然東西太乙同此
神也連日款謁未免重復禮曰祭不欲數數則煩煩則
不敬重複款謁不幾於煩而不敬乎未覩降福之祥適
貽不敬之凟有損無益一也冬序漸寒人求安處指揮
一降趣辦必嚴道塗之窄狹者必修寧無勞民動衆之
擾閭閻之窒礙者必撤寧無驚老恐㓜之嗟祈福本以
為民民和神降之福怨嗟或起乖戾攸基有損無益二
也陛下臨御踰三十年不侈宫室不飾苑囿不事游幸
天下所共知也龍翔未幾而集慶集慶未幾而延祥土
木繁興丹艧華麗或者已疑為臨幸之漸所可信者聖
心堅定於三十年之間必不轉移於三十年之後今禋
祀禮成駕幸西宫雖以恭謝為説然羽衛涖湖山之勝
貔貅嚴郊坰之屯傳播四方但見游幸之疑似安知款
謁之本心是陛下三十餘年之誠心實徳一旦無以取
信於天下而向之疑者果如其所疑矣所失豈小小哉
有損無益三也傳曰君舉必書書而不法後嗣何觀日
昨奎畫誕頒㳙長至日行資善冠禮正宜謹舉動以
示觀法今也方備成人之禮乃覩西宫之行恐非所以
示則子孫也何者三十年無所行幸不接於見聞而嚴
警蹕於湖濵乃得於目擊人之情未必不狃於所覩而
忽於所不見也可不慮乎有損無益四也以内地言之
年榖幸登而枵腹未飽近寇甫息而瘡痍未瘳以邉陲
言之蜀之竹隘雖復而忿兵未退淮之合肥雖㨗而哨
騎尚留加以窺㐮闖廣傳聞不一敵多狡謀巧於覘伺
萬一行幸之語一傳寧不啓敵心而謂中國無諫臣乎
有損無益五也夫天下事損益相半猶當審處無益
有損何苦行之此臣所以痛心疾首為陛下告也或謂
仁廟嘗因旱魃為虐禱雨于西太乙矣今日之行亦為
民也徽廟嘗因郊祀禮畢恭謝于中太乙矣今日之行
亦舊典也臣竊以為不然仁宗當盛暑藴隆撤蓋逺禱
故甘霖隨應逺近驩呼非今日恭謝比徽宗宣和間禮
成恭謝徧詣陽徳醴泉凝祥上清諸處在今日亦難以
為法今日所當取法者有中興之成憲在禋祀禮畢擇
日詣景靈宫次日詣太乙宫此乾道以來一遵紹興之
制而未之有改也陛下率而行之無敢不䖍天心眷祐
人情悦懌未嘗不協應今遽添此一事輿論籍籍咸謂
陛下因比者總章祼享轉雨而晴喜動聖心遂有是命
夫天道難諶禍福倚伏倘喜心一動而肆心乗之則一
時降格之可喜安知無大可畏者繼之乎臣願陛下不
棄芻言深入聖慮順天人之意察損益之宜復頒睿㫖亟
寢詣西太乙宫指揮一照前來屢次恭謝體例施行則
刻印銷印在俄頃間而敬天實意濳孚黙感非特天下
歌頌外藩畏服而天命延洪將億萬斯年未艾也
　
　
　
　
　
　新安文獻志巻五
欽定四庫全書
　新安文獻志巻六　　　　明　程敏政　撰
　　奏疏
　　　代范丞相(鍾/)論時政十事疏　方　岳
臣老朽無堪待罪宰揆當務之急謂宜知無不為非若
言語侍從之臣專以論思獻納為職業者也而臣玩愒
無補仰負隆知過煩訓辭條列所見臣有以仰見陛下
望治之切晷刻為遲若稽仁皇開天章閣之時實同軌
轍一念奮發可致隆平然臣觀慶厯中所謂宰執者曰
范仲淹曰韓琦曰富弼此其經濟之畧宜必素藴於胷
中方仁皇以太平責之數令條奏當時切務仲淹猶語人
曰上用我至矣然事有先後非朝夕可能也况如臣者
碌碌庸材忝當其位則其猝承天問憂恐謂何伏念月
餘罔知攸措惟是一二同列敢不盡情茍愆和衷豈逃
聖鑒每自忖度有犯無隱臣不如範直諒多聞臣不如
似明允淳篤臣不如性傳寧不自知敢肆胷臆蓋嘗與
三臣者講求祖宗立國之意其所以垂之數百年而端
命上帝惠篤不忘者曰仁而已是則我國家之元氣也
國之元氣補之則實瀉之則虚調之則通壅之則滯以
今天下之勢譬之於人四體百骸其尫羸亦甚憊矣所
以綿綿延延視昔自如者元氣存焉耳當此之時以參
苓養之而不足以野葛伐之而有餘臣如庸醫惟知畏
謹察此證候姑亦徐徐意謂平常之劑雖不大快人意
而亦不至於誤事瞑眩之藥投之是則可以立起而投
之誤則有不可追之悔矣故惟神醫方敢用瞑眩而庸
醫不若守平常此非臣之愚借之以自解免也實惟一
綫之脉不容逞快以戕之耳自昔能富國強兵使人主
思其材而不置如裴延齡等輩者其筭計見效豈不有
可喜者哉然而胷膈一快而元氣衰矣此非乆生之道
也惟仲淹惟琦惟弼其經綸輔相近世罕儔然皆不以
聰明稱不以智術著惟能為國家䕶養元氣故無赫赫
之績而慶厯之治盛世莫加焉至如王安石呂惠卿夫
豈無才而能以豐亨豫大悦上心者不知財聚而民散
兵強而本弱於是慶厯之元氣至熙豐而傷至紹聖而
索矣臣老且耄雖識見淺陋而閲事亦多實不敢為新
竒可喜之談以聳動一時之觀聽而已謹列其大者十
條惟聖明采擇
　一曰正人心臣竊惟人主正心蓋老生之常談迂儒
　　之腐説也臣雖愚暗夫豈不知然而司馬光所謂
　　歴觀古今之行事竭盡平生思慮質諸聖賢之格
　　言治亂安危存亡之道舉在於是不可移易者也
　　臣是以敢為陛下誦之夫人之心至虚至明至神
　　至靈舉天下之事事物物森然紛至乎吾前者以
　　此心照之了無遁形而以物慾汩之以人偽乘之
　　則虚者窒明者昏神且靈者㝠矣於是乎邪與正
　　倒置於是乎公與私逆施於是乎君子與小人迭
　　勝而終負然則治亂安危豈不自是出歟陛下以
　　道宅心他無嗜好萬幾聽㫁神動天隨而臣猶以
　　平常陳熟之言塵滓聰聽蓋以大臣無他職業惟
　　在格君此而不陳事孰為大臣願陛下以天之心
　　為心罔有間㫁戒慎不睹恐懼不聞惟日兢兢終
　　始惟一危微之際實非他人所能用力惟陛下留
　　神(貼黄臣觀前代土木玩好女謁宦寺皆足以蠱/人主治心之學聖明在上一無此事臣所陳不)
　　(過庸庸之論/拳拳之忠耳)
　二曰定國本臣歴觀前代人主諱言儲嗣其臣雖有
　　逺慮莫敢白發其端至我仁皇乃有昌言其事者
　　聖度容受廣大如天國史書之為盛德此仁皇之
　　聖所以為度越千古也伏惟陛下春秋富盛無疆
　　維休前星之祥未為遲暮而中間羣臣已有以宗廟
　　社稷之計為言者宮闈教育磐石維城慶澤延洪
　　根本深固此陛下之聖所以為同符仁皇也然則
　　何以臣言為哉實以身為宰輔乃不能言羣臣之
　　所已言則是首䑕懼禍有負宗社伏惟陛下以天
　　下之大慮行天下之大公揆之聖心自有眞廟時
　　故事在其若事已乆逺歲月悠悠則叔孫通所謂
　　天下之本奈何以天下為戯者不可謂過計也惟
　　取之廣擇之精而㫁之果天下幸甚臣不勝昧死
　三曰别人材臣聞司馬光有言德勝才為君子才勝
　　德為小人自古小人之為天下患豈其庸愚不肖
　　無所用於斯世者哉如其無所用也時君世主亦
　　安肯傾心嚮之惟其所為實快人意以之治財則
　　直有錢流地上之富以之治獄則眞有察見秋毫
　　之明刻核之能㒺不如志故人主倚之集事未免
　　回視君子為無能為矣天下之治所以衆君子成
　　之而不足一小人敗之而有餘者職此之由也何
　　者君子雖衆其道易孤小人雖寡其勢易蔓善乎
　　蘇軾之言曰君子猶嘉禾也封植之甚難小人猶
　　惡草也不種而生去之復蕃歴觀前代之君未嘗
　　不欲近君子而君子常疎未嘗不欲逺小人而小
　　人常宻其故可觀矣書曰繼自今立政其勿以憸
　　人又曰時則勿有間之惟是以其所可喜者忘其
　　所可憂者則小人乘間而入矣陛下黜陟惟允好
　　惡既明區以别之固已在天運神化中臣猶願加
　　聖心焉
　四曰謹王言臣聞王言作命在三代為訓誥在漢唐
　　為制詔其所以鼓舞天下者不輕用也漢人有言
　　曰為治不在多言顧力行何如耳故古之稱人君
　　者曰恭黙思道曰躬行元黙未嘗事為之訓每每
　　丁寧蓋恐輕褻王言習常為玩則人君所以鼓天
　　下之動者有時而為空言矣伏惟陛下天縱之聖
　　聰明冠倫渙發巽申動中事㑹播告不匿洋洋聖
　　謨而臣區區之愚妄有意見切以為勞神於翰墨
　　之間者不若儲神於淵聽疲精於訓飭之嚴者不
　　若聚精於静觀陛下望治之深曽不遑暇厲精更
　　始亦既有年而所下御筆史不絶書傳之方來足
　　為總覈然而聖心澄穆慮有所分天何言哉四時
　　行焉百物生焉臣願陛下法天以恭已而已所貴
　　天下頌王言為大而不敢玩王言為常則心之精
　　微一有所發莫不聳然丕應矣
　五曰節邦用臣切惟聖心所甚憂今日所甚急者得
　　非攷圖數貢以東南一隅之賦入而用度過於全
　　盛之時乎今日之東南亦非祖宗之東南矣而兵
　　食之費十倍於昔吏禄之費百倍於昔只此二事
　　已難支吾若公若私眞可哀痛民力困憊幾不自
　　聊財非天雨鬼輸則所能幹運者君子之所蹙頞
　　而不忍為也故刮之兩税而農民窮刮之鹽筴而
　　商賈窮刮之牙帖而州縣窮田里蕭條所在愁歎
　　則夫生財之説固識治者之所不敢道也國貧甚
　　矣而孔子曰不患貧而患不安聚斂之臣惟知富
　　國不知民有不安其生者且將去為盜賊矣財聚
　　於上民散於下為國者亦何利於此無已則有節
　　用而已仁皇慶厯之盛先自宮禁裁損一切用度
　　至于聖躬奉給亦令罷供於是詔張方平等議减
　　浮費此陛下家法也陛下克已恭儉聖德彰聞而
　　悠悠之言或以為琳館一牆無慮數鉅萬如此等
　　可節者恐亦不但一事也臣愚謂宜如慶厯故事
　　於兩省官選才敏之士據國用歲計之數通其有
　　無一切裁減條具節目三省公共斟酌而奏行之
　　冗費既除經用自足其與巧取以妄用者相萬也
　　(貼黄臣竊見所在州郡或獻羨餘在於朝廷所補/無幾其實掊克之吏有慊于中姑取九牛一毛以)
　　(塞衆議朝廷何苦乃為姦貪受此名/哉臣愚欲乞立為科條務令禁止)
　六曰計軍賞臣嘗謂自兵農之分而列營坐食仰給
　　縣官於是乎國用屈而軍愈貧軍籍單而國愈困
　　悉力供億不贍飢寒平時怨咨緩急何恃是知養
　　兵貴精不貴雜用兵貴少不貴多前代用兵寡者
　　常勝昆陽之戰纔六千人而却王尋百萬之師淝
　　水之戰纔二三萬人而破苻堅百萬之衆是非以
　　少勝也以精勝也今内外兵籍不下七十餘萬不
　　可謂少矣然而手藝者十之一占破者十之一虚
　　籍者十之二老弱者十之三此其大較耳是七十
　　萬之兵不得七八萬人之用無怪乎愈増而愈少
　　常戰而常負也坐坊賣餅亦謂軍人此固韓愈所
　　歎今之吹竹彈絲描金畫翠之類要不可以言兵
　　矣而諸閫也三衙也其所以樹旌旄羅弓矢夾道
　　而疾趨者必皆偉岸雄桀可以言兵而徒以供出
　　入輿衛為塞塗之從者耳臣願陛下赫然奮威嚴
　　飭諸將絶其手藝者收其占破者核其虚籍者處
　　其老弱者則於此七十萬之中便可得四五十萬
　　兵矣古人以一當十今固未敢望但得以一當一
　　亦不至枉費錢糧不然則但務増多耗民耗國政
　　使邊方安静天下亦坐困矣
　七曰徴士習臣聞風俗之厚薄上之人實為之故士
　　大夫不言風俗以風俗自士大夫出也西漢有一
　　孔光張禹便能化其風俗為柔䛕東漢有一李固
　　杜喬便能化其風俗為沽激雖沽激與䛕柔不同
　　而其失一也今天下風俗亦弊矣知有利禄而不
　　知有名節知有權勢而不知有義理蠅營狗茍惟
　　得之趨推其受病之源蓋必有任其責者夫一念
　　私意起於芽孽之㣲耳然而推是心以往則貪爵
　　慕禄而寧負天子矣簡賢附勢而不恤清議矣義
　　利之界限可不謹哉而世之士大夫方且有為吏
　　商而舳艫相銜以壊朝廷之鈔法者方且有為駔
　　儈而市井交闗以虧朝廷之楮令者方且有為城
　　狐社鼠而漿酒藿肉嚢金櫃帛以漁獵朝廷之百
　　姓者此士大夫心髓之病非鍼艾所能達藥石所
　　能療也惟在陛下清心寡慾以神化轉移之耳書
　　曰不寳逺物則逺人格所寳惟賢則邇人安而况
　　於躬行以厚風俗乎
　八曰清士塗臣惟今日東南一隅之天下其郡縣曹
　　局不能當祖宗時十之二三而入仕之塗曰進士
　　者十倍於昔曰特奏者二十倍於昔曰資䕃者數
　　十倍於昔而所謂武舉所謂軍功所謂雜流者又
　　不知幾百倍於昔矣縱使以祖宗全盛之天下猶
　　且無以容之蘇軾當神宗時已有一官而三人共
　　之之歎而况今日乎是宜差注不行愈益浮競向
　　猶曰賢愚同滯也今則惟賢者不免於壅滯向猶
　　曰清濁混淆也今則雖清者不免於攀縁蓋有登
　　科十餘年不能霑一日之禄而老死者有三年大
　　比闔郡除校官外無可與考試者然則入仕之塗
　　亦太不清矣臣愚以為自唐以來進士一科得人
　　為最盛此固未易輕議至於特奏止縁鄉貢遂列
　　簮紳資蔭不限才愚盡居禄位較之進士不甚差
　　殊充塞銓曹無闕可補如此等類盍思所以通變
　　之乎臣觀孫沔之論磨勘遷轉歐陽脩之論舉主
　　改官一則以但居三周不問賢不肖例遷一級為
　　非一則以舉主數足不問賢不肖便與改官為否
　　儻以二臣之議下之有司更加討論惟務才實則
　　公勤者有以自見而浮競者將不至甚僥倖矣(貼/黄)
　　(臣竊惟左戚婣聯從昔所重謂當富貴/親厚之不煩以政茍惟不爾實費保全)
　九曰結人心臣仰惟藝祖肇造區夏傳之數百年而
　　屹然太山之安三代以來有道之長無如本朝之
　　盛者非徒制度紀綱有以維持之也夫亦德澤在
　　人心淪肌浹髓有不可得而解者故其財以不聚
　　為富兵以不用為威人以不作聰明為賢祖宗相
　　傳惟此一道蓋所謂得天下以仁守天下以仁者
　　也王安石不知此故以開邊而失人心章惇蔡確
　　之徒不知此故以殺士大夫而失人心是則熙豐
　　之人心嘗怨矣而元祐收之靖康之人心嘗怨矣
　　而紹興回之夫豈不甚可畏哉伏惟陛下逺覽古
　　今克邁前聖治亂興衰之監其得之聖學者固已
　　髙明而老臣愚忠無出於此意謂天下所欲惟陛
　　下行之天下所惡惟陛下去之蓋天下之所欲者
　　在安生天下之所惡者在失業未有好惡與天下
　　同而人心離者書曰予臨兆民懍乎若朽索之馭
　　六馬可不謹歟
　十曰祈天命臣聞人君之所以祈天永命者非牲牷
　　玉帛祝史薦辭之謂也非占筭推測求之幽逺之
　　謂也蓋天命不在天而在人則所謂祈天永命者
　　要亦求之德而已書曰常厥德保厥位又曰惟吉
　　凶不僭在人惟天降災祥在德非於人事之外别
　　有所謂天命也恭惟國家克相上帝申命用休天
　　之所以顧諟者有加無已而卜祝之流傳訛聽舛
　　妄言丙午丁未率與咎徵㑹逢不知禍福無門惟
　　人所召陛下不可委之於數以為厄運當然日監
　　在兹峻命不易天人之際影響相符臣故以為陛
　　下舎已以稽衆則可以祈天命違欲以遵道則可
　　以祈天命逺憸佞而親忠良則可以祈天命杜讒
　　間而廣諫諍則可以祈天命是在陛下一念間耳
　　陛下果盡此道不沮不疑伊邇明禋對越無愧上
　　帝降鑒方將垂億萬年無疆之休臣不勝至願
　　　論經界　　　　　　　　　汪應元
臣聞經界之政所以仁民也非以暴民也所以利民也
非以利國也今之經界其能盡如古井田乎夫版籍不
正田税不均貧民無常產而有常税公家失常賦而有
重征公私之害甚可哀痛國家所以經界者固欲其賦
役之平貧富之均也然而暴官汚吏或示欺於其上豪
民猾吏復肆欺於其下臣見其公私之俱弊也不知為
公上之所利也其害蓋有四焉曰煩費以擾民也曰隱
實以㒺上也曰虚數之未核也曰重斂之未除也方經
界之行也朝廷必責之部使者使者責之郡守守責之
縣令令責之丞與佐躬行畎畝間將以度地也故有吏
卒之費有文檄之費有供億之費吏之誅求不與焉是
民未䝉其利而先受其害也一矣富者田連阡陌擁厚
貲以賂其吏或以多為少貧者家徒四壁立吏受富者
賂或以少為多是富民常受其利貧民常受其害也二
矣又民家戸產有没于官者歸于寺若觀者壊於水而
壅於沙者地雖削而賦自若也縣家惟以常數督之民
曽不攷核其田之有若無也不過均其賦於有田之家
而已富民中產日受其弊三矣經界井田之遺意也則
壤作賦取民未嘗無制也今或益耗而加量輸楮以抑
錢民所輸者皆數倍于前名日繁賦日重中人之家必
至於蕩析四矣絲纊之銖兩折劵之竒抄耗入之多寡
皆視其所存產而為之制毋責之以舊比毋取之以數
外吾民庶乎其有瘳也不然徒以長貪吏刻剥之風使
吾元元實受無窮之困尚得謂之仁政乎(公論奏甚懇/切上為之改)
(容曰今版籍何如對曰郡縣之政不同有籍者尚可考/無則不得而知此公私所以俱困也上曰要在於得人)
(爾對曰其人存則其政舉前此輟于行者正以不得/其人而任之故也上益以為然遂詔天下皆推行之)
　　　論賈似道十罪可斬書　　　方　回
臣聞霍光擁昭立宣而驂乘之逼卒貽身後之族誅李
德裕佐武宗平藩鎮而宣宗既立終不免朱崖之謫死
何則權非人臣所得竊也今賈似道才不及光德裕而竊
權過之明皇未有蜀道之行舉天下孰敢指楊國忠之
非德宗未有奉天之幸雖通國知盧杞之姦莫敢誰何
蓋勢之所在足以殺人而制其命也今賈似道之惡浮
於國忠杞而所召之禍尤有甚於天寳建中者焉此臣
所以日夜痛心欲一陳之而無路者也且開禧之釁微
矣而侂胄殛開慶之變未至如今日之甚也而大全戮
是故靖康中微六賊伏誅今似道非六賊之蔡京乎臣
嘗數其罪有十可斬而設似道者有羣賊焉皆可斬也
臣請申言之何謂十罪一曰倖倖者非分之福故傳曰
小人行險以徼倖似道假手科第本不知書理祖妃弟
法當換班藉是早竊麾閫沉酣富貴垂四十年倖也由
荆易淮無大勲譽樞宣西上呂文德為㫁藺市之橋王
堅為全釣魚之守倖也已未透渡南岸乃似道地分史
子翬屢書告急堅不謂然漫無一兵之備而乃專罪袁
玠鄂之圍頼印應飛張勝堅守於前呂文德赴援於後
而似道之倖心熾矣彗星告變宜斥而留陛下㓜冲因
以為利積是數倖以謂抱子弄孫没世無患江淮再失
始又欲儌倖於買和此罪可斬一也二曰詐朝三莫四
狙公故智欺天㒺人終不容偽竊聞庚申之入相也實
嘗於鄂為城下之盟許以歲幣欺紿理祖自詭再造責
償之使拘留眞州歲費廩餼億萬以彌縫之又聞使至
京湖乆留漢陽之沌口不知其後何所處分是雖要盟
姑以紓急然似道上以欺君下以欺人而外以納侮今
日為彼問罪咸以似道為不直為失信則豈非詐術敗
露之尤大者乎其他一話言一舉動無非因詐以肆其
顚倒戯弄之術笑語甚和而彈劾已至酬答頗恭而譙
責隨之召是人也實不欲其來惡是人也外則揚其美
宰執充位姑代朝叅臺諫備員目為月課人皆洞見其
肺腑而謂天下為愚此罪可斬二也三曰貪太祖革亂
貪吏罪至棄市自有天地以來未有如似道貪者則安
得不敗人之國泉之諸蒲為販舶餘三十年歲一千萬
而五其息殿巖所入四六分張陳碾玉掌玉寳譚天文
辨古器趙與枬收骨董法書圗畫御府所無石刻蘭亭
至八千匣霅之向推官者后家也發其先塚珠玉以獻
而金椎控頤之禍徧及畿輔余玠墓木拱矣倡為思忠
釘腦之説改卜葬穴者為似道取玉帶也西碉門北𣙜
場之費悉據之而馬逢勝居南潯號海斡籠天下獒波
之利毒取而奢用已獨富而天下之軍民無不貧此罪
可斬三也四曰淫常舞酣歌衵服戯朝古有明戒似道
遊蕩博徒蚤納猥妓入相之後輕車往來每飲必用數
十人名曰奉母莫敢誰何邏卒夜覘有昵之者立遭不
測或至貶竄宮禁使令尤合避嫌有如新開南巷之葉
氏出自淑妃之閤聞其美而脅致之民間有一殊色雖
已聘嫁亦強漁取女冠尼師交通關節婢婿富兒雄覇
畿甸光範化為平康翹材穢於狹邪此罪可斬四也五
曰褊國家以容受直言為命脉而似道一切塞之趙謝
陳杜諸人一言其過憤恨切齒廢之終身陳宗禮為言
官欲言某事即徙之徐經孫以短劄諫公田雖引入翰
林尋屛不用魏克愚不奉行公田貶逐至死髙斯得敢
言心内畏之雖招致從列終不與要職李芾以公忠受
謫冷應元以鯁直被勘忌俞浙而汙之以催科近徐直
方之去怒其上書比已侂逺街談巷議及其繆政則為
騙局之獄賭局之獄皂白不分陷之死地場屋程文一
有所指則雖已擢科第必籍記其人稍有廉聲才譽學
問文采而覺其意不附已即墮機穽鬼蜮魑魅未足喻
之天下側目重足十六年此罪可斬五也六曰驕小白
九合諸侯震而矜之屍蟲出戸似道宣撫上流滸黄失
險呂文德嘗語臣以賈似道放之過江千百萬衆銜寃
九泉似道之罪也天厚其惡盡攘吴濳向士璧趙葵掎
角之功廖瑩中福華編文過溢美朝廷制詔一則師相
二則師相臣僚章奏一則元臣二則元臣度考拜之太
皇拜之似道以為周公大聖人亦不吾若年未五六十
而自比於文彥博深居不朝鄙棄相府酣豢湖山葛嶺
冷泉之間不容有船舫之聲車馬之跡術足以刼持威
足以恐喝而使其徒誇於人曰我能使貴戚不牧民似
道之姻婭則牧民曰我能使宦寺不撓政似道之使令
則撓政曰我能使近習不與事似道之愛客則與事曰
我能使宮妾不怙寵似道之姬侍則怙寵驕亦甚矣然
獨不能使盜賊弭於内敵國屏於外此罪可斬六也七
曰吝刓印拜爵烏江刎積金惜賞漸臺誅古今一揆似
道初以捐財邀譽用呂不韋負販之術致身鼎輔本性
乃見予人一官一職操縱抑揚每不可測中外百司雖
一舉削之微亦取决於已比年朝士常虚數十員監司
州郡有佳闕輙踰年不除使鑚刺之徒盻盻然目穿眦
裂而望之制總當科降者不科降水旱合蠲除者不蠲
除自更易闗子以來十八界二百不足以貿一草屨而
以供戰士一日之需襄破之後臣嘗力請増支僅増一
百夫楮幣出於國而無窮何所見而執不造之説饑寒
窘困難責死鬬何所見而必欲困夫征戍之人此罪可
斬七也八曰專人主不能自治故責之宰相大權不可
旁落故立臺諫以司察之宰相臺諫合而為一則人主
無權矣臺諫用宰相風㫖自王安石始章惇祭京檜侂
逺全相承一脉而似道為甚理祖之時猶宻倚何逢年
吴子聰薦於内庭臺長薦於經筵以欺理祖至度考即
位似道自為廢置名曰革大全之弊不復由諫議執政
然無不三除而權從四除而正從狡險詭賊之夫為柔
媚易制之狀人主所欲擢用所嘗稱奬無不排擊似道
所不取所甚忌無不文致幸而似道之子如彌逺之子
俱不肖不然移鼎改步如操於丕誰得而議之凡似道
所以尊於九五威於萬乘而度考擁虚器怏怏上仙者
實似道自為臺諫以專天下之權此罪可斬八也九曰
忍祖宗以忠厚得人心民之戴宋有死無二不謂似道
柄國斵喪殆盡一是申韓鞅斯之術以溺殺大全以鴆
殺戴慶炣以劉宗申殺吴潜以李雷應殺皮龍榮僉謂
大全致宼可殺也慶炣謀出似道視師九江龍榮進不
以正有入相意不為無罪然不至殺如濳之殺則天下
寃之十六年無人作自陳詞而一挂刑籍者難於改正
五更大赦禮兩更非常赦而永墮瘴鄉者終不量移公
田勒佃十室九空遂非愎諫又將類田何其忍也以治
閫之威治朝廷以馭軍之法馭士庶人人離心中外瓦
解此罪可斬九也十曰繆是是非非白黒易見逐臭弄
糞非愚則迷公田朘富民關子昂物價贓賊錮仇怨緑
櫃開告訐帥蜀非人激整使叛援襄非人誤煥使降補
闈舍選省場廷對率有私人而科舉具文御史諫官宰
相執政俱用謝啓而吏胥竊笑凡此者舉天下以為非
獨似道以為是乃者十二月十四日之報豈有兩袁玠
之可諉平生自詭知兵至此一籌不畫慟哭内廷趣期
復土欲逼三宮乘間渡越正月十四日引兵出督由新
安旬餘可湖口由四安七日可池口顧乃迂道京口輜
重泝流二十日始至蕪湖則舒池亦失矣軍次魯港一
再以宋京請和報使亦來所以覘我遽已弛備議和不
成如光弼鞾刀死戰可也相與失色遽辦快船臣一聞
之即知其必敗矣畏而退退而潰僨軍失身宜也今一
元惡已挫而天下大難不解宗社生靈何辜焉臣數似
道十罪至此雖斬之萬段可也臣以是欲望朝廷明詔
賜似道死取其首級以獻錮其子孫而籍其貲勿如靖
康間治一蔡京徒費歲月其次則賊客廖瑩中賊吏翁
應龍賊幹馬逢勝賊將王起宗已至者斬之未至者捕
斬之皆流其子孫籍其貲又其次王庭黄公紹張濡胡
元叔陳協道趙與枏俞昕陳碾玉譚天文胡總管吴鑑
瞿桂堂蔡㓜習王景思皆與追勒逺竄貲多者籍其貲
仍下臺諫察其城社之尤者與夫蠧國害民失人心亞
於劉良貴等者悉與劾奏施行
　　　論求才奏狀　　　　　　　程文海
臣聞治天下者必盡天下之才故曰立賢無方曰旁招
俊乂若限以方所徴以技藝雖曰用人猶無人也國家
既已混一江南南北人才所宜叅用而環視中外何寥
寥也豈以其疎逺而遂鄙之歟此羣臣之私意非陛下
至公之度也臣何以知之臣往在江南屢聞明詔一則
曰求好秀才二則曰求好秀才而以好秀才致之陛下
者幾何人江南非無士也亦非陛下不喜士也是羣臣
負陛下也陛下遣使江南丁寧之曰求好人夫所謂好
人者大而可以用於時細而可以驗於事蓋無所不該
矣而凡出使者皆昧陋愚淺不達聖見之髙明止以卜
相符藥工伎為好人之尤此何謂也不惟不達聖見且
使逺方有識之士或以淺窺朝廷臣竊恥之臣之愚陋
雖未足以為好人然世所謂好人者儻無則已有則臣
必識之江南百餘州之廣袤數百餘年之涵養豈無一
二表表當世不負陛下任使者臣奉命而往宣布德意
庶㡬遇之如得其人以驗臣言則望陛下先試之以一
職任事使之自卑而髙自難而易小有益則小進之大
有功則大用之磨以歲月自見能否且陛下如用若人
則不但愚臣得舉所知而已他時奉命出使者皆知陛
下德意將見異人輩出不逺數千里為朝廷用得人之
盛視古無媿臣不勝大願
　　　論災異五事　　　　　　　程文海
中書省臣欽奉聖㫖以恒暘暴風星芒之變同御史臺
集賢翰林院㑹議者竊惟事有本末政有後先今特摭
其本與先者言之其畧有五一曰敬天二曰尊祖三曰
清心四曰持體五曰更化具列于後
　一敬天天育萬物不能自理乃立之君以主之故君
　　者所以代天育物也惟明君能知天監在上赫赫
　　甚邇凡一言動一政令㒺不兢兢業業思合天則
　　期當天心若論官則曰天命有德五服五章不敢
　　乘一時之喜怒而輕予奪之也若論刑則曰天討
　　有罪五刑五用不敢因一時之喜怒而輕出入之
　　也凡事如此謹守勿失於是陰陽和風雨時而萬
　　物育天相之也乃若政令之或爽天必出災異以
　　儆之而儆之者所以仁愛人君欲其乆安長治而
　　萬物得其育也故明君遇此則必省躬以知懼昭
　　徳而塞違誠格政修天意乃得於是災變弭而和
　　氣復矣故雖堯湯之世不能無水旱而卒以無害
　　者堯湯用此道也
　一尊祖自古帝王創建國家無不自艱難而得之而
　　傳之子孫猶菑畬者之望播穫作室者之待堂構
　　也夫固不易哉我太祖皇帝起自朔方身歴百戰
　　收附諸國惡衣菲食櫛風沐雨何如其辛勤也世
　　祖皇帝親歴行陣心籌計畫恭儉敬畏以有天下
　　混一南北何如其辛勤也主上以仁明天縱之聖
　　紹膺景命蓋常以此存心思祖宗開基建業之不
　　易而遇是儆也固益兢兢業業用一財則必曰此
　　民力也自祖宗艱難而得之也豈可輕用官一人
　　則必曰此國柄也自祖宗艱難而致之也豈可輕
　　與動静整飭每事如此則百司自然共職庶政自
　　然修舉祖宗在天之靈必皆歡悦而天佑響答福
　　禄日臻邦基益固矣
　一清心心者一身之主而萬事之本也夫目之於視
　　耳之於聽口之於言手之於執足之於履皆惟心
　　之所使心得其正則接物臨事之際視聽言動皆
　　得其正而無有繆誤乖戾之患况四海之廣萬幾
　　之重皆仰治于一人而一人之所仰者非惟心乎
　　蓋水必止乃可以涵物象鏡必明乃可以别妍醜
　　故帝王貴清心清者静一不遷之謂也若聲色之
　　娱飲宴之樂所不能無尤當節適使不至撓吾心
　　之清心清則四海之廣無不燭萬幾之重無不察
　　光明洞徹不言而信讒諛不得施邪偽不敢前百
　　官有司各安其職無有撓格之患則法制流行紀
　　綱振舉災變息而天下治矣語曰本立而道生故
　　帝王以清心為本實總攬權綱之要道也
　一持體事莫不有體體者得其要之謂爾人君任宰
　　輔以馭百官守法度以信萬民斯其體也若乃任
　　一小官罰一小過有司之事耳而人君親之則有
　　司懼矣夫上下正政令壹賦斂以時用度有節賞
　　罰必信此天下之守也而朝行夕改無所適從則
　　臣下恐懼皆思為已而怠其所職殃害及民怨讟
　　不免而或召災異故為君之道在乎持大體先有
　　司裁制予奪必信必一則雍熙之治可坐而致何
　　災異之有哉
　一更化傳有之琴瑟不調甚者必解而更張之為政
　　不行甚者必變而更化之今有司所甚患者曰財
　　用不足曰選法撓亂曰官府不治三者而已改弦
　　更張此其時也盍亦思其所由乎財用不足豈非
　　所入者有限所出者無窮與選法撓亂豈非賢不
　　肖混淆越格者多而非格者不少與官府不治豈
　　非賞罰不明而名節素不勵與宜敕有司詳校一
　　歲錢穀所入幾何所出幾何若所出皆為當出則
　　財之不足將無法可理若猶有不當出而可以已
　　者如不急之營繕無名之賜予據其名件一皆止
　　之則財用必足矣又詳校銓選除合格外越格與
　　非格者幾何任迴量其根脚功過定奪仍原其所
　　由跡轍一禁絶之則選法必行矣官府之制上下
　　内外相維相資各有條理果皆得人何有不治然
　　人材不齊善惡必有故賞罰立焉若善者當賞而
　　不賞惡者當罰而不罰則善者變而為惡惡者狃
　　而益甚又如犯至不叙大罪也或巧圗復用老病
　　謝事常理也或戀不忍去至有貪欺害民善於自
　　蔽不即敗露上官不以審風憲不以察因習成風
　　不知有恥治何由興宜嚴敕省臺公賞罰勵名節
　　由京朝始則官府自治矣凡此三者更化之大略
　　也三者果更民力必紓人材必多祥瑞必集國勢
　　必隆然非更之難行之之難也非行之難守之之
　　難也惟聖天子以敬天尊祖清心之德守而行之
　　又何難哉
　
　
　
　
　
　
　
　
　
　
　
　
　
　
　
　新安文獻志巻六
欽定四庫全書
　新安文獻志巻七　　　　明程敏政　撰
　　奏疏
　　　建言時政　　　　　　　　曹子純
臣聞繼天立極由稟上聖之資濟世安民皆荷神武之
略欽惟皇上德配唐虞功隆湯武猶慮一夫不獲一官
不職訪求俊乂使一介書生入覲清光屢聞聖訓官民
利害各許進言臣子純生長山林見聞寡陋既承下問
忘其狂愚輙有蕘言冒干天聽
　一儒者之用本以經邦輔國致君澤民然能立天地
　　之常經適古今之通義為致用之學者每不多得
　　朝廷取士拳拳於安生民而資治道者至矣厚矣
　　見取到儒士多係未曽諳歴若且選為卑官下職
　　使學為政以試之數年之後有能禆聖化勵亷恥
　　則以次進秩亦未為晚果有文學德行政事才能
　　者委之有司職任待其功績顯著量加陞擢若即
　　委之重任才不稱職則又為後日之悔
　一禮禁於未然之前法施於已然之後聖人用刑不
　　得已也故舜之刑罰弗及嗣文王罪人不孥夫人
　　之為惡父母妻子多所不知陛下逺紹唐虞三代
　　遵舜文之典著於簡冊頒行天下使聖子神孫永
　　為定律則立生民之命建太平之基端在於此
　一古之貢賦隨地出産賦則如夏秋税糧之徴貢則
　　土地所生以時而獻今秋糧出自田畝多折收布
　　疋以便於民惟茶課出於山場盡徴糧米且産茶
　　之地多係髙山大野往往農廢其業於異郡百里
　　外負米輸納民留囹圄吏苦催徴自暮春及終年
　　未脱桎梏陛下視民如傷豈不恤此然有司位卑
　　而不敢言下民草莽而不能訴臣幸近九重僭敷
　　䝉陋若於秋糧徴本色却就茶糧收鈔及布疋或
　　折收軍國百須之用則民又兩便(洪武/年上)
　　　請贖父罪書　　　　　　　葉眞壽
臣聞魯論曰事父母能竭其力事君能致其身大學曰
為人子止於孝為人臣止於敬臣㓜䝉父師之訓服膺
聖賢之言立身行已必以忠孝為本是以入而事父出
而事君期不負忠孝之實而已伏念臣父早習詩書期
忠孝之道通王霸之略值中原亂離避兵江東舉義保
障王師渡江鄧平章胡參政克取徽州府彼方山寨負
固抗拒鄧平章察臣父姓名令李克魯訪尋臣父知天
命有歸奮身勸諭元帥汪同等同詣軍門投降郡邑寧
謐退身田里值婺源鄰境土兵反覆殺害官民陛下照
見萬里察用人言除臣父為婺源知州不敢辭避奔走
赴任此州彼時三邊敵境山寨占據人民離散臣父披
草萊立官府奉宣朝廷德意招諭一方修築城柵區畫
糧儲且耕且守後院判汪同棄軍逃去頭目軍士背恩
為惡互相仇殺臣父忍死堅守勸諭元帥俞茂方清一
心向義誅殺叛人汪助等保全城池倉庫軍馬迎接親
兵王指揮盡心賛助指揮深知臣父忠義同安静方面
歴任六年竝無公私過犯任滿赴京命臣父奉使西川
夏國繼而中止尋授鄱陽知府到任四月朝夕奉職本
府糧儲軍需依期辦集民庶安業為因按察司官委問
劉方寨叛卒程先鋒擄掠民婦事本人身故坐臣父枉
勘罪名遷謫無為住坐九重天逺無由申訴丙申三月
間天日開明取回京師聽差後省府將江北官吏發下
興築大城臣父以公罪未發今次與一般官吏發下壘
砌磚城實臣子所當報效已盡將所有家私竭力見行
買辦奈力小家貧一時措手不及日夕愁苦臣祖父逺
年間曽於徽州府置買田土急欲變賣縁隔越數千里
不能接濟誠恐工程迫近觸犯罪責臣實痛心稟知臣
父願將本戸產土盡行入官外願以己身上事東宮効
力行伍以贖臣父餘生昔太倉令淳于意有罪其少女
緹縈願身為官婢以贖其父漢文帝憫其孝忱而釋其
父罪臣今年踰弱冠視彼女子之義深有所愧洪惟陛
下聰明神武逺過漢文如天之仁同乎堯舜曲賜憐憫
哀臣螻蟻微忱願乞臣父骸骨歸老山林或察臣父始
終事上之心俾得如秦之孟明齊之管仲立功補過俱
為至願臣聞王霸之君義動天下使智者獻謀勇者獻
力富者獻財臣之父子家財不足以助國願効老馬之
志一夫之力或能補報國家之萬一當今景運天開立
聖子神孫億萬世無疆之基傳曰求忠臣於孝子之門
明忠孝之道請自臣始將見忠臣孝子不一而出光昭
史冊豈臣父子之私幸實天下後世之大幸也伏望聖
慈乞賜憐憫臣冒犯天威死罪死罪(洪武十/年上)
　　　論邊計事　　　　　　　　楊　寧
臣竊見正統十四年八月邊塞烽警獨石龍門一帯及
永寧懐來邊將皆棄城不守以致數十年之經營數十
萬之蓄積一切委諸草莽罪不容誅事往難論比聞欲
調官軍復守獨石龍門等處斯固攸宜臣切惟為政當
理内及外守邊當自近及逺京師者四方之本永寧懐
來宣府直抵大同皆京師藩籬也各處見在軍馬以之
專守尚慮未足為固而又分之以守獨石等處則兵愈
寡而勢愈弱一旦邊報卒至救援不及切恐人心惶惶
事如前日未可知也獨石等處一搖則永寧諸處人心
必不自安誠不可不慮又况足食而後足兵今宣府大
同皆告缺糧以近邊猶爾又安能逺供餽也今之計邊
儲者或曰軍運或曰民運或曰納粟冠帯或曰開種鹽
糧或曰銀貨襍買言者紛紛而皆不求其本夫有播而
後有穫春耕而後秋斂奈之何不務其本而惟末之圗
古人屯金城屯渭濵屯塞下具有成法實邊之道無以
逾此往者不可諫來者猶可追中國之於外患來則禦
之去則備之法之良也不賞邊功以沮外儌生事之人
議之善也今之為邊將者士卒不恤而一意希求陞賞
外侮不禦而一概妄報功次有斬獲一二首級而報功
至一二百人者有止稱殺敗敵衆斬獲首級而全不開
數者其為欺妄不言可知此果何功於朝廷何益於邊
徼至如臨陣死亡者固皆可愍然軍勝而死此勇進而
至喪生其忠可褒軍敗而死此退走而被追殺正當論
主將之罪今一概陞一級是死者以退走為功而生者
不以敗亡為懼又非所以示勸懲也臣愚以為永寧懐
來宣府直抵大同京師藩籬當益兵積糧選將固守彼
固則此自安獨石龍門等處姑候此有餘力然後議及
遺下糧米設法陸續就近搬運給軍衛拉特新來和好必
不即為邊患一帶田地可以趂時設法屯種令總兵叅
將等官及侍郎劉璉都御史沈固任寧并廵按御史分
投委官提督親行勸課如是田多軍少先儘軍種遺下
餘田聽令近邊有力之家儘力開耕無種子者官為借
給秋成抵斗還官明行榜示景㤗二年子粒并地畝税
糧俱免徴納所得花利令自糶賣仍行納粟冠帶開種
鹽糧銀貨襍買等法人人見利而趨則耕者不勸而勤
得穀必倍可資邊儲北直𨽻山東山西河南近邊去處
宜令各衛所府州縣官專委一員提督春農布種仍與
設法置買牛具種子俱從廵按御史管屯僉事比較其
有用心勤得穀多者指實具奏量加褒賞以勸其餘則
家給人足可資供餽沿邊守將遇有聲息且須預將在
外人畜收入城堡嬰城固守俟敵人氣惰然後乘便擊
之如彼肆無忌憚越關内侵則内外合兵令其腹背受
敵計無不克有功官軍陞賞以信如有似前棄城不守
率衆在逃無分貴賤不限親踈必殺不宥然後人知勸
懲其有斬首少而報功多及妄報殺敗敵衆斬獲首級
希求陞賞者其功皆不必録軍勝陣亡官軍與軍敗失
陷者陞賞亦須量行節減以止貪冒以戒退怯庶得爵
賞不濫臣誠愚昧仰䝉聖恩莫能補報比因議及邊事
不得長䇿晝夜思惟寢食不安輙有所見不敢緘黙(景/泰)
(元年/上)
　　　奏甘肅邊務六條　　　　　程　富
先奉勑諭命臣於甘肅叅賛總兵官寧逺伯任禮軍務
除欽遵外今將訪到合行邊務開坐請㫖
　一曰城堡防䕶臣觀蘭縣過河直至甘肅逓運所馬
　　驛俱有軍夫及餘丁不下一二百名各設城堡防
　　䕶往年畨㓂犯邊多被擄掠詳其所以皆因各堡
　　軍人平日止是走逓不曽操練及至畨㓂侵犯縮
　　手不能抵禦未免仰乞官軍往來䇿應今邊境寧
　　謐諸事減省各堡軍人安閒無事乞勅總兵官寧
　　逺伯任禮等取勘各堡見有軍夫屯軍及各戸内
　　少壯餘丁實數將各衛退下在庫軍器照名給散
　　除走逓外空閑軍餘每月操練十日或十五日就
　　令掌堡掌驛等官分隊管領仍令總兵官選保精
　　熟武藝公勤都指揮往來提督比試如此則在堡
　　軍餘操練慣熟遇有警急内可以保妻子外可以
　　相救援
　二曰禦敵殄冦臣惟禦敵殄冦全仗勇敢之士非平
　　日恩義奬勸臨時何以責其効力且如甘肅涼州
　　莊浪等十四衛所及腹裏調撥在彼操備官軍多
　　有勇敢之士即今邊境寧謐正宜加意恩奬養其
　　鋭氣遇有警急可責成功近者給事中薛謙奏准
　　命總兵官寧逺伯任禮等揀選精壯軍士設法操
　　練實為良法然所選軍士日逐操習武藝比之其
　　餘軍人勞苦加倍而其月糧賞賜仍前一體關給
　　非所以倡勇敢養鋭氣也乞勅該部㑹官計議轉
　　行甘肅等處總兵官將軍士嚴加再選如果膂力
　　過人氣識勇敢者另編隊伍專委都指揮一員管
　　領操練每名一月或全支本色米一石或加賞冬
　　衣布一二匹使之異於常軍彼必感戴殊恩心懐
　　補報遇有冦賊必能効死盡力
　三曰土軍糧差臣觀陜西平涼等府静寧等州原有
　　土畨人民洪武年間收集寄名安揷與民一體當
　　差永樂十八年選作土民前往迤北征進優免雜
　　泛差役宣德十年又各選調涼州等處操備所用
　　軍裝脚力俱是自備遇有倒死馬匹照例追賠戸
　　内遺下人丁有司不行照例除豁切照各衛旗軍
　　選調備邊者歲關冬衣布花行糧家屬在衛關支
　　月糧又無别項民差今土軍土民餘丁本同一戸
　　一家居住三下備邊俱無糧賞所用軍裝脚力及
　　追賠馬匹俱在家餘丁措辦其餘家下餘丁自要
　　辦納子粒應當民差又令備辦在邊軍餘衣裝馬
　　匹不免典賣孳畜等項殊屬艱難乞勅該部行移
　　陜西都布按三司從公取勘各衛如有此等土民
　　餘丁一戸三人或二人在邊者本戸一應民差盡
　　行優免其在營如有餘丁屯種亦免合納子粒或
　　一二石令其自辦軍裝賠買馬匹如一戸止有一
　　名在邊者不免子粒仍免雜泛民差如此則在邊
　　土軍知所感戴可以責其効力矣
　四曰屯軍備禦㸔得洪武年間各衛旗軍守城者歲
　　給冬衣布花下屯者例不給與近見陜西都司所
　　屬屯軍調撥甘肅等處備禦者冬衣布花照例不
　　與臣以為彼先屯軍為因自種自食可以自備故
　　不給與今調撥邊上與馬步軍人一體被堅執鋭
　　勞苦不殊優恤有異乞勅該部行移陜西都布按
　　三司今後腹裏屯軍調撥在邊操備者一體給與
　　冬衣布花如是不敷將各軍戸内餘丁屯糧免納
　　一二石使其自備供給如無餘丁者官為供送如
　　此則恩賞均平軍皆効力
　五曰畨人散處訪得永樂年間甘肅寄住回回殺傷
　　都指揮劉秉謙據城搶刼屠戮居人及有永昌畨
　　人逃叛刼掠出境正統三年甘州北關回回潜藏
　　阿爾台細作被尚書王驥擒獲梟首示衆切見甘州
　　北關仍有寄住回回等項畨人瑪哈穆特徹爾等一
　　百八十一戸指以牧養羊馬取討錢債為由出入
　　無常往來慣熟道路險易烽堠逺近莫不周知倘
　　有警急恐生異謀乞勅總兵官并陜西行都司照
　　洪武年間將前項夷人除通事指揮哈克繖伊徹千
　　户沙布迪音等通事三五名以備各畨使臣往來不
　　動外其餘悉差人管送腹裏散處福建浙江沿海
　　衛分居住庶得烽警永絶亦消邊患之一端也
　六曰科舉名限臣惟古人立賢無方取士非一途至
　　唐宋以科舉得人為盛然有文學者或迂於政事
　　有政事者或劣於文學若不廣取恐未能盡人之
　　材得人之用乞勅禮部行移各處鄉試不拘名數
　　至於㑹試亦然登科之後授之以職嚴加考察則
　　科舉之得人勝於他途取士多矣(正統七/年上)
　　　奏𦂳急軍情事　　　　　　程　信
欽差守城吏科給事中臣程信謹題為𦂳急軍情事節
該奉勅今命爾往京城西邊一帶協助太監尚義都督
王通左副都御史楊善守䕶城池嚴督軍民整頓器械
務在精利申明號令務在嚴明可守則守必固必完可
攻則攻必捷必勝京城在外四面軍民人等但聞聲息
不無搬移驚動爾須撫諭安揷務令鎮静得所九門内
外守禦通塞等務爾須處置得宜務使敵不能窺有事
須與提督太監尚義等計議而行無或頃刻怠忽致有
疎虞取罪非輕欽此除欽遵㑹同各官督令官軍將各
門嚴加守備外謹將合行𦂳急事宜開坐請㫖
　一新號令以振軍威臣觀大軍自土木之敗人無戰
　　志非大新號令無以責其效死如都督孫鏜領軍
　　與彼對敵各路正當分軍䇿應則軍威自張其勢
　　可敗然皆各以分地自諉袖手旁觀臣於城上遙
　　見西北軍馬約有三四千人一見上首挫鋒其餘
　　不戰亂逾城濠致令五六敵人乘勢追趕臣與都
　　督王通督令軍士將短鎗火器於西北城樓放打
　　當時敵人四散奔潰然已遁之軍既不加誅未遁
　　之軍又不用賞都城安危係於頃刻而號令猶復
　　如此臣誠寒心乞嚴勅總兵官石亨尚書于謙等
　　將大營移出關廂外面駐劄彼衆則堅壁不動設
　　伏以待敵寡則分軍截殺互相䇿應如有退縮搖
　　衆即時處以軍法不許坐觀成敗以誤大計
　一募勇敢以備警急切見京城召募軍匠人等或賞
　　或陞故皆樂於効用然近察其議則曰有功則今
　　日可得官賞無功則未免他日有為軍之累是以
　　中間多有勇壯匿而不出乞勅兵部再行出榜曉
　　諭不分軍民官舎土人匠役但有果敢奮勇出竒
　　制勝者初立為勇士之名照例給賞有功不次陞
　　擢無功事寧不願者聽如此則人疑釋而功可圗
　　也
　一召勤王以遏南侵臣觀敵人見我城池完固軍馬
　　尚多連日四散舉火驚人其勢似有南行之狀若
　　不預為禦敵之備誠恐州縣居民聞風驚移事出
　　不測乞寫勅星夜差人調集山東河南等處勤王
　　之師順關南京所取在路衣甲或眞定保定或河
　　間霸州按兵待變相機以動敵近則完壁自守敵
　　逺則赴京夾攻如此則聲援多而其計沮矣
　一設武備以防内變臣惟外城既固内門尤不可不
　　謹如西直等門雖有官軍二百餘人各舗已分一
　　百五十餘人又有繳閘等項分用門下止有五六
　　十人亦皆老弱不堪又兼盔甲移用門外巷中城
　　下雖有擺列官軍不過攅聚閑坐倘有意外倉卒
　　難為乞將城内官軍著令分管頭目每門添選二
　　百人量給弓箭鎗刀庶幾有備無患
　一養鋭氣以備戰守夫軍夫以食為天食足則氣壯
　　而後戰可捷守可固且如西邊一帶多係上林苑
　　監四署人夫原非食糧人數稱係守城月餘䝉每
　　人給米三斗即今坐派通州未敢片時下城前去
　　關給其各夫俱皆離城三五十里居住家下多被
　　敵人驚散有稱一二日無食者氣餒無措乞照軍
　　匠事例給與口糧充養鋭氣庶幾遇𦂳可以責其
　　効力(正統十四年十/月初十日上)
　　　陳言中興固本十事　　　　程　信
臣切惟撫國家於多事之際中興為難論政務於中興
之時固本為要本之不固而欲求中興之治者未之有
也仰惟皇上嗣臨大寳治化一新北敵求和南蠻授首
于兹二紀遂底丕平天下臣民皆已仰戴聖德神功如
祖宗之時矣然安不忘危治不忘亂孔子之戒昭如日
星矧陛下日御經筵緝熙聖學固已知之明而講之素
有不俟乎人言者矣臣一介凡庸以言為職不敢謂聖
德已至而不盡責難之恭謂聖治已成而不效拾遺之
義夫中興之要雖在固本而施行之次必有節目謹將
所見條陳十事以上伏乞萬幾之暇少垂睿覽采而行
之豈獨臣之幸哉臣無任伏闕戰慄之至
　一曰敬天臣聞天者理而已矣人君一心上與天合
　　則陰陽順而寒暑時邇來日食星隕雷雨陰霾變
　　生不一必有感召此固上天仁愛君人之心然修
　　省之誠要不可一時而或替也仰惟陛下即位以
　　來節供奉嚴祀典凡諸不急之務多已停止而天
　　心猶若此者豈非修省之誠有未至歟夫人君一
　　心萬理總㑹而求端莫先於孝弟故孔子曰孝弟
　　之至通於神明光於四海詩曰其儀不忒正是四
　　國㑹子釋之曰其為父子兄弟足法而後民法之
　　也臣以為敬天之道非陛下湛然此心懋昭大德
　　隆孝友于兩宮示親親于天下恐未足以答天心
　　之仁愛伏惟聖明留意
　二曰求賢臣惟國朝取人有常途用人有常制蓋文
　　以科貢吏胥武以蔭襲功授中外任使自不乏人
　　然屢勤明詔俾吏部有人材之薦兵部有將才之
　　舉者何哉誠以多事之秋思得長才異能者共圗
　　治功故也奈何有司奉行全失初意所舉薦者類
　　多奔趨請託之人非亷正髙潔之士大本已失將
　　焉用之孔子稱鄙夫不可與事君謂其患得患失
　　而無所不至也伏望陛下於左右文武羣臣之中
　　果有朝廷未究其用宮寺不知其名如古范仲淹
　　富弼其人者留神簡㧞以為之倡然後勅所司通
　　行天下果有懷抱經濟精通韜略隱於山林屈於
　　下位者有司務在禮聘送赴京師或親䇿以治道
　　或命試其藝能隨材器使用濟時艱無則已之不
　　必取具若有司仍前濫舉即坐以㒺上之罪
　三曰納諫臣觀經史所載歴代帝王未有不以納諫
　　而興拒諫而敗者伏惟陛下即位之初實國家多
　　事之際四方臣庶無不得以盡言陛下容納亦無
　　虚日雖堯之舎已從人舜之好問好察不過如此
　　邇日以來漸渝初政豈進言者亦多涉於泛常過
　　於矯激而弗當聖心者乎雖然縱使有之亦未可
　　執一以廢其餘也如聖心簡静厭見繁文臣愚請
　　用宋仁宗開天章閣以十二事問近臣之例推而
　　廣之勅令文武羣臣及山林草茅之士詢以闕政
　　如强敵之讎必何䇿而可復天象之變必何修而
　　可弭諸如此類逐一條示俾之各陳所見各盡所
　　言中間必有上補於聰明之萬一者仍乞陛下於
　　時常進言之人當理者采納狂妄者不問庶幾周
　　悉民情以幸天下
　四曰謹災臣聞書曰先王克謹天戒臣人克有常憲
　　是知災異之來非上下同加修省不可得而弭也
　　邇者天變河決皇上下罪已之詔曰君失其德臣
　　失其職臣捧誦之際知陛下一念之誠可以對越
　　上帝矣然羣臣之中能如陛下之敬天修省者幾
　　何人哉宋儒胡安國曰體元者人君之職調元者
　　大臣之事自漢以下遇有災異䇿免三公蓋為是
　　爾乞勅臺諫於内外文武羣臣之中有引日偷安
　　懷奸蠧政之甚者指實陳奏罷歸田里庶天變銷
　　而人心慰
　五曰節用臣聞易曰節以制度不傷財不害民而大
　　學論生財必曰生之者衆食之者寡為之者疾用
　　之者舒四者反是而求天下之治不可得也今邦
　　畿千里民多逃移江南數郡盜尚刼掠河道枯澁
　　漕運艱難而京師僧道之徒來自四方充斥街巷
　　内府供事官員較之往時十増八九率皆以難運
　　有限之糧供冗食無用之輩又聞河南山西轉輸
　　邊餉犯風霜之苦冒剽掠之虞辛勞何止萬千費
　　用不過數月臣以為朔方之役未舉而中原之民
　　已疲伏望皇上省財節費圗雪國恥勅令沿邊一
　　帶文武官員隨機䕶軍趂時屯種以免饋餉以防
　　强敵并勅各衙門禁遊食無役之人汰冗設不職
　　之官庶邊備充而浮費少民力蘇而根本固然後
　　静以待動逸以待勞則無事不克濟矣
　六曰祥刑臣聞兵乃刑之大者古之帝王於一夫之
　　罪一刑之施尚且恤之而况行刑於用兵之後哉
　　竊見福建廣東浙江湖廣等處叛賊鄧茂七黄蕭
　　養葉宗留等本因貪官激變動勞大軍征討渠魁
　　雖幸就誅良善多已被害近聞商賈耕鑿之人一
　　概綁縳到官將士收其功而平民罹其毒夫淫刑
　　以逞而不致傷和氣者未之有也書曰殱厥渠魁
　　脅從㒺治臣願陛下以為法勅令所司將解京犯
　　人監候待其覆勘虚實之情然後處以輕重之法
　　仍勅各處總兵鎮守等官今後止將首惡解京其
　　餘脅從量情釋放俾之各相效順庶人無寃抑而
　　和氣可召
　七曰選將臣聞三軍之命係於將然將之賢否不止
　　係軍士之死生實有關國勢之強弱不可不慎
　　也即今三營大將固亦有百戰已試之人不可輕
　　議至如坐營把司掌號領隊數者之名即唐之所
　　謂偏禆宋之所謂首領亦他日以次而備大將之
　　選者頃自國家多事以來選設太濫不無賢否混
　　雜且人材難得不有以儲之於前則無以獲用於
　　後昔李光弼起自郭子儀偏禆岳飛起自宗澤首
　　領則其選亦豈可以不慎哉乞勅總督總兵等官
　　修明軍政簡汰賢否遇有闕員必須推訪亷介智
　　勇之士具名奏聞以充不許私相補授重貽後患
　八曰練兵臣觀周之成康皆守成賢主而其事見於
　　書者一則曰詰爾戎兵一則曰張皇六師彼當承
　　平之時尚不敢忘忽武備如此而况多事之際乎
　　我國家養兵最厚月糧以贍妻子行糧以贍本身
　　不時賞犒銀兩依期給散衣綿蓋養之於無事之
　　時欲用之於有事之日而管軍官員不體朝廷恤
　　軍之心大肆蠶食公行賄賂反以操練為故事如
　　此而求克敵制勝比隆前代何可得哉伏望皇上
　　降勅總督總兵等官嚴加戒諭仍有似前侵牟軍
　　士妨誤操練者處以軍法示衆勿事姑息臣又見
　　三營之制五軍所以肄營陣神機所以肄鎗手三
　　千所以肄巡哨今三營各自團操則武藝不能相
　　通其臨敵必難相應乞將三營軍馬一月同在一
　　處相兼操習五日凜如對陣之時乆乆成熟庶幾
　　有效臣又聞之軍中老穉相叅有名無實閑居則
　　虚縻糧賞臨事則負累精壯乞大行揀選不堪者
　　退回守城精壯者加意訓練庶兵將之意相孚而
　　外攘之功可舉也
　九曰尚儉臣觀太甲之告伊尹曰欲敗度縱敗禮伊
　　尹曰慎乃儉德惟懷永圗而漢史之賛文景二帝亦
　　不過曰恭儉而已是知儉之一字尤守成之主所
　　當力行者也伏惟陛下即位之初無宮室之興無
　　遊幸之舉日講聖學親攬庶政恭儉之德可方前
　　王然而民食日艱民俗日薄何哉豈陛下以北敵
　　請和國事稍暇而遂為之少變乎臣又見承平日
　　乆禮法漸隳結婚姻者不計戸之髙下送喪葬者
　　不循家之有無閭閻得以服錦繡倡優得以飾金
　　寳全無貴賤之等惟逞驕侈之風甚至千日之贏
　　餘不禁一物之費用如是而求民食之足民風之厚
　　不可得已伏望陛下愈勵勤儉之德以先天下仍勅
　　禮部申明舊制凡服食器用各分等第毋得違式
　　通行禁約庶幾民德歸厚國富可期
　十曰隆師臣聞先儒周子曰師道立則善人多善人
　　多則朝廷正而天下治矣今府州縣儒學官皆受
　　朝命以為人師者也祖宗之時猶重其選或親䇿
　　而後命之近時以來有乆在監學懼淹歲月而出
　　身者有偶中副榜因念艱難而就職者有儒士不
　　能應鄉薦而干有司以舉任者布列中外多不得
　　人遷延歲時妨誤後學九年之間使俊秀子弟長
　　者老而少者長甚可惜也無實才之用而望濟天
　　下之事豈不難哉乞勅所司照舊於南北直𨽻及
　　各布政司推選御史或副使僉事各一員專一提
　　調學校造就人才以副皇上求賢圗治之意其各
　　處教官先令提調學校官員考覈但有文理不通
　　教條不立者就便送部别用其九年考滿到部舉
　　人果有學識異常者所司仍加考察或試以臺諫
　　之職或授以州邑之長則人皆盡心才各當用時
　　賢輩出而國事可辦矣(景泰二年/九月上)
　
　
　
　
　
　
　
　
　
　
　
　
　
　
　新安文獻志巻七
欽定四庫全書
　新安文獻志巻八　　　　明　程敏政　撰
　　書
　　　責蕭衍犯順書　　　　　　程　茂
假中郎將征虜長史程茂頓首頓首死罪死罪將軍學
擅文武權兼中外國家之寄懸於將軍主上春秋方富
令德未震茂愚懵意謂將軍當外䕶戎壘乃心本朝旁
招俊乂在帝左右不識髙明過計誤聽反斾内向甘為
戎首若事之濟否雖在彼蒼脱或不自旌識當如之何
茂實不愛死敢獻腹心惟將軍圗之南郢城小而堅張
將軍忠貫金石將士雖不武然衆寡力倍願節下勿以
為念風馬相異契闊死生將軍永終令聞當以伊霍為
得失之監不具茂死罪
　　　與人書　　　　　　　　　程　頤
前書諭使求光禄丈神道碑文今得范内翰祖禹許撰
此公文章德望世所稱許可託也已送行狀去數月間
可得得即求的人附去也頤上頤子姪共四人長姪端
懿近長安呂丞相辟知京兆醴泉縣未受勅長子端中
授汾州介休尉來闕次姪端本應舉未第少子端彥今
秋方就銓試承問及故具言之(右伊川先生親筆書一/紙本出程氏而淪于師)
(山鄭氏舊矣書稱光禄丈不知為何人考范太史集止/有樞宻趙公瞻神道碑一篇其贈官為銀青光禄大夫)
(豈指瞻邪范又嘗誌銀青光禄大夫宣徽郭公逵逵子/忠孝實從先生遊則所謂光禄丈者又似指逵也但書)
(稱碑文郭乃誌銘為不同爾惟宋南渡以來若杜正譚/善心輩惓惓訪求先生遺墨或僅得其門狀與斷簡亦)
(什襲謹藏之况其手筆出于海桑之後燔蝕之餘而紙/墨完好炳然如新者哉是可寳已師山諱玉吾郡碩儒)
(子孫居歙西敏政過之獲拜觀焉因摹歸刻之家塾敬/識其後𢎞治五年歲在王子秋八月朔十四世孫敏政)
(拜/書)
　　　上曹樞密(輔/)論兵書　　　　汪若海
若海裁書獻于樞密閣下昔三國争衡以崎嶇之蜀斗
絶一隅固不足以當全魏然蜀有魏延者謂先主曰若
曹操舉天下而來請為大王拒之偏將十萬之衆至請
為大王吞之先主稱善衆咸壯其言僕每讀魏延之事
未嘗不掩巻太息以謂往古下之人敢言如此上之人
肯信如此今者金人横行莫敢誰何老將名臣相繼敗
事有一倡於衆曰若金人舉國而來我能拒之偏將十
萬之衆至我能吞之則衆莫不傳笑其不遭嫚罵者幾
希僕江南人也束髪讀書不喜綴緝時學方太平無事
惟務談兵其遭父兄朋友嫚罵殆與齒偕老乃者天子
下詔求知兵之士僕鋭然從之喜以為獲伸素志及赴
有司展巻一揮筆不停手日未三刻紙已告窮白麻袂
屬環觀如堵是日多士皆曰必居第一而僕亦以此自
負未幾榜揭乃在優等第十有一忽有謂僕者曰適從
主文所來聞子之兵書本魁多士有以子之言猶河漢
而無極出乎繩墨之外是以置於十人之後晨過御史某
御史某曰聞太學之士皆談兵于有司若曹書生爾安
能知兵僕乃翻然悟曰今日之御史昔日之有司實不
知兵爾如曰出乎繩墨之外則陳平豈細行韓信豈曲
謹邪如曰書生為不可用則杜預身不跨馬射不穿札
不能取強吴矣恭惟樞密閣下昔日敢言於不敢言之
日今日必能為於不能為之時是用敢借魏延之事以進
昔魏延請于諸葛亮欲從子午道與亮㑹于潼關亮制
而不許魏延歎恨已才用之不盡以僕揣金人頓兵大
梁之址其實非䇿蓋用兵之法其下攻城衝車距堙勢
且半年顧我守之有其道攻不足畏也河北者我之心
也攻金人之權也且耿聶既以大河之外畀金人金人
宜自為守禦未暇窺我中原然而棄河北之重履孟津
之危者非惡河北而不取也河北之心弗與也故斡里雅
布狼狽河北以為既搖京師則河北自定今我豈可不
收河北之心以攬天下之權因河北之憤以擊金人之
惰哉而乃怯懦自守閉關養敵則金人將以飽待饑而
我將坐受其敝欲城之無危胡可得哉顧朝廷能用河
北則河北可以救中原不能用河北則河北可以亂中
原何謂河北可以救中原善用天下者必觀天下之勢
往日天下莫敵勢在陜西今日天下莫敵勢在河北往
日天下有事出兵函谷指麾天下無不如意故天下所
恃惟陜西之兵自燕雲之役陜西之兵紀律大壞遇敵
掉臂迸走如鹿則汴京以兵為險何所恃也誠能用河
北則今之河北變為昔日之陜西矣斡里雅布自得真定
以來民心滋怨保伍蜂起揭竿為旗所在數萬殺棄地
之使而留康王逐不才之吏而自置守倅悼國家之棄
地而有不臣金人之心是其氣固足以壯河山而保宋
之社稷矣朝廷誠能遣使立康王為元帥使其分師為
二一自孟津渡河陽直擣西洛以攻尼雅滿一自相臺由
大名直抵城下以掩斡里雅布則二人當隻輪不返此與
魏延欲從子午道何異故曰用河北可以救中原也何
謂河北可以亂中原朝廷既棄其地不恤其民矣彼將
曰與其北面以事金人孰若從衣冠之豪故河北之勢
其可慮者有二留康王自置守倅是也留康王何以可
慮康王弗得其柄亡以令衆則留康王實虚名爾自置
守倅何以可慮彼握兵日乆廢置自如因曰保已棄之
地我固非叛則朝廷固不可咫檄而罷二者固為中國
之讐也故曰不能用河北可以亂中原也二者方慮為
中國之讐欲望其提師而援王室胡可得哉史記稱闔
閭惟能用其民故敗楚子於栢舉然則河北顧所用之
何如爾若康王為元帥是所以用民之術也以僕揣金
人所為其勢且有耶律之事若康王得擁重兵則金人
之謀不攻而自破以僕料之朝廷非不知立康王為元
帥計之善也然其議含糊而弗決者有二朝廷則曰康
王已位極人臣矣異時成功不知何以待之嗚呼為是
説者不知成王之用周公乎周公者成王之相也淮夷
既叛成王曰汝往征之及成功不聞更封之以王也朝
廷則曰國家未嘗以宗室本兵柄恐分天下之心啓五
王之禍嗚呼為是説者獨不知成王之用周公乎周公
者成王之叔父也淮夷既叛成王曰汝往征之則不聞
以宗親為疑也䲭鴞之詩曰予室翹翹風雨所漂搖非
周公之室也周家之室也枤杜之詩曰獨行踽踽豈無
他人不如我同父嗟行之人胡不比焉人無兄弟胡不
佽焉言卿大夫當推其兄弟之親以助其君也樞密閣
下胡不歌䲭鴞之志述枤杜之情俾主上廓成王之量
去晉昭之狹乎僕聞之古之能用其民在於摶民力一民
心能一民心則民力搏矣今者河北之民貳於金人則
民心不可一各保鄉閭則民力不可搏雖有衆何所用
之必有豪傑之士倡義於其間結數百萬之心如同舟
而遇風合數十郡之力如常山之蛇則金人之所備者
衆而我之所與戰者約矣僕聞魯仲連布衣之士爾仗
義遊談能使趙不帝秦夫以秦趙之勢數十萬之衆未
必能任其事而仲連乃解紛釋亂於談笑之間則布衣
之士安可忽哉以僕揣天下之士能一河北之心而搏
河北之力能擴康王之志而固元帥之權無如某者樞
密閣下誠能請於朝立康王為元帥使僕得參佐則異
日昆蟲之志與樞密閣下共慶太平也伏惟樞密閣下
無為諸葛亮之聽而使僕有魏延之歎幸甚(宋史傳曰/若海豁達)
(髙亮深沉有度恥為世俗章句學為文操紙筆立就蹈/厲風發髙宗嘗以片紙書若海名諭張浚曰似此人材)
(卿宜收拾㑹浚/去國不果召)
　　　與金尼雅滿請息兵講好書　汪若海
太學生汪若海謹披心腹露情素獻書于大金元帥聞
之知天者可與論安危之計不知天者不可與論安危
之計天道甚逺人心可卜往者天將有警于宋是興燕
雲之役以假手于大金我上皇天命是畏愓然内禪於
是大金乃戢干戈乃伸盟好我實懷惠賂以名都我寡
君朝夕恪勤奉以忠信不敢有怠惟是一二庸臣輕議
淺謀肆其愚𠂻以眩惑我寡君之耳目是用再辱軍師
之臨恭惟大金既併契丹又服我宋有以見元帥之勇
料敵無遺百戰百勝有以見元帥之智城邑望降迎刃
而解有以見元帥之威功振天下光臨鄰國有以見元
帥之名破人之城不恣屠戮其誰不歸仁堅上皇之約
成寡君之孝其誰不與義勇智所以行世而武不可黷
威名所以張國而勢不可必仁義所以成德最獲天人
之助何謂武不可黷物至則反冬夏是也智至則危累
碁是也以古之善用兵者必觀天極究數而止用能保
世以滋大如或不然則殺人之父孤人之子頭顱相屬
暴於原野天安得而不厭哉此所以為元帥懼也何謂
勢不可必今元帥之於中國也有令必行者有令不能
必行者戰必勝攻必取此令必行也因號四方曰爾無
叛則令不能必行也何則天下者非一人之天下也人
君不足以自存匹夫可以承帝業使宋不得而事大金
則大金不得有河北也此所以為元帥懼也何謂德獲
天人之助元帥誠能無驕知勇保守威名黜攻伐之心
行仁義之德則人心知歸天道必喜此所以樂為元帥
道也抑嘗聞之富人之牆壊其子曰不築且有盜其隣
人之父亦曰不築且有盜暮而果失盜富人知其子而
疑隣人之父今某之於大金也相距數萬里惟是風馬
牛不相及則其跡踈於隣人之父而元帥左右腹心之
臣親於富人之子某乃飾小説以觸雷霆之怒誠不自
量雖然為宋人解倒懸之命而為大金立不拔之基事
有相當理有適然何者元帥智勇若是威名若是大功
既立大效已著蒼天在上必不食言然而區區竊有疑
者寡君越在草莽中萬姓摧心折肝號呼呌天而奉使
之言乃以金帛為約如此則是質寡君以要利也夫人
一日無主則皇皇三日無主至旬日無主則思亂元帥
則亂之不恤而寡君之不歸是將大泯其社稷蔑殺其
民人也順人心以致天討者果若是乎語曰下令如流
水之源順人心也元帥亦知人心之所歸乎昨南門之
下有一老父年且九十傴僂扶杖揮淚而言曰我生之
初尚及仁宗我生之末乃遇聖君因望行在而顧衆曰
今上寛仁似仁宗汝等當以死事吾老無能也今日先
死以為諸公勸城中聞之不問老小無不歔欷流涕皆
曰有君如此何忍負之人心如此天意可知元帥豈可
不承於天不和於人哉請以兵為喻矢之可以射逺貫
堅者力也所以中的剖㣲者心也宋固弱也人心已戴
七世之仁元帥固強也而人心未洽大金之政以河北
論之大金何德之布以懷柔之故此河北人未敢承命
若惠及之惟官司之所守其誰敢拒大金之命元帥舎
此之圗惟利是要利聲日播而大德浸㣲河北安所歸
哉河北之地號為奥區兹固不涸之倉不竭之府若鎮
撫而有之何金帛之足云元帥必欲得河北則不可矣
大金與大宋結歡之本在於有禮禮不可無無禮則亂
此其所以私憂過計恐宋不得而事大金也今日宋之
存亡權在元帥存亡有二不可不知也百姓之心欲在
存宋奸雄之心欲在亡宋宋存則民得而安故曰百姓
所欲宋亡則四方蜂起故曰奸雄所利自古取天下者
豈全在於耀兵而在定名分今夫天下猶一兎走則百
人逐之非一兎可以分為百名分未定也賣兎於市盜
不敢取者由名分之定也故名分未定雖以元帥之強
未能有河北者名分已定雖以宋咫尺之檄下河北可
也自天地之判限制疆域中外不雜居兩國不同治考
之前史可以為證而契丹得割全燕而有之耶律有德
於石晉而假中國之力也使耶律不挾以石晉之命則
天下安知名分之所歸哉故曰為元帥計莫若親宋元
帥其無恃甲兵之衆而有無宋之心宋雖蕞爾綿地四
百州安知無豪傑士起於中哉語曰民之嗷嗷新主之資也
豪傑之起非元帥之所敵矣請推明其利害夫宋之所
以不敵元帥者何也太平日乆民不識兵而大金之兵
以軍中為家馬上為生而宋自戰其地咸顧其家各有
懸望易以奔北是以元帥驅數萬之衆可以得志中原
若豪傑竝起則中國之人亦以軍中為家馬上為生所
以蜂屯蟻聚各為報國家之難勢至操戈而逐兎則元
帥能横行於中原乎亦知元帥之不能也當三國鼎峙
之時元帥能横行於中原乎某亦知元帥之不能也蓋
游擊者易為力坐守者難為功為元帥計莫若按甲休
兵無庸有事於民以親宋焉宋於顛覆之際受君之賜
報德萬世無有窮已竊恐事出倉猝元帥舎萬世之德
而起新主之讐也其為利害相與萬萬明矣某布衣之
士乆困太學匹夫之命甚微而一身之狥甚易居此圍
城中非有事於宋君也又非守城之人骨肉親戚也然
而每念天地之間人為貴古人斬一木殺一獸猶或不
忍况其俱謂之人而相為屠戮哉竊為元帥之行慕義
無窮是用敢議於軍前伏惟元帥尚以某之言為可取
則願寛文武之怒如或不然則願先斬某以狥
　　　責張邦昌反正書　　　　　胡舜陟
竊觀相公正位非出本心外迫金人兵革之威内念黎
元塗炭之苦良不獲已總攬權綱自居攝以來謙虚畏
抑命令起居不敢侔於至尊故自士大夫以至閭閻僮
僕翕然稱頌皆知相公忠愛之心堅如金石不肯朝北
面而事人夕南面而亡之也此有以知相公處富貴崇
髙聊以從權非固執以為已有也今金人已反其國君
臣之大義安可一日而廢相公之髙明洞達釋然去位
宜不為難第恐姦言熒惑聰聽謂金人為可恃謂天位
不可失謂自古有亡必有興此皆小人輕慮淺謀但顧
目前之利四海豈有一夫不心懷趙氏者自二帝播遷
人皆泣血但恨敵國勢強力莫能回所以興滅繼絶報
本反始天下正有望於相公若奮發英斷斥去姦言使
趙氏之祀已亡而存此伊尹周公盛德之事名與天壤
不朽慶流子孫無窮若曲徇小人之言頓失君臣之義
則中原干戈相尋無已生靈屠戮何有噍類相公不得
已而登大寳忍復使之若是耶今四方勤王之師雲蒸
霧集比為趙氏而來豈肯從公號令閉門拒之有同兒
戯伏望即降指揮正其名位請元祐皇后垂簾聽政於
内相公以太宰治事於外特遣大臣往迎康王明以此
事播告將士孰不欣然恱服此實天下之盛福相公卓
越之殊勲萬世一時者也伏望採擇狂愚而加意焉
　　　見謝給事書　　　　　　　汪　藻
古之欲以才能見世而卜於大賢君子者有從收器而
立於堂下有扣牛角而歌於轅間甚者或掃門拜塵幸
一日之眄睞切以為人之才能譬如金石之有聲芝蘭
之有臭其實既立名則隨之灼然有不可掩者何至為
區區乞憐自苦之態哉然使其屈道伸身邪雖深居簡
出牢關固距如水北山人終南捷徑何足補於進退之
數如誠詘身伸道其求之者不勤則其告之者不篤其
見之者不恭則其與之者不至雖重駢之勞執鞭之辱
未害其為好賢慕善也蓋大賢君子方其從容人主之
前自任天下之重咳唾出珠玉叱咤生風雲其勢位益
尊則其門牆益峻門牆益峻則非素侍於左右者終莫
得而進焉及去國彌年絶意當世釋事權之纓拂而自
遂於逍遙之濵非特一介之賤得以接末光而承餘潤
也雖樵夫野叟亦或竝遊而争席焉當此之時其身之
不幸而遇之者幸也故詘身伸道者從焉某自兒童時
聞閣下之名如東隅之日雖未赫然經天而温厚之氣
固足以感人也如清濟之流雖不浩然行地而浸潤之
功固足以成物也故論者以王佐之材許閣下既而欵
賢士之關聞南方之學者與中朝之士大夫莫不以得
交際為榮某慨然欲在斯人之列而閣下方任言責某
以疵賤之身莫能與也乃者屏跡此方而閣下在焉私
自喜幸以為終身願而不可得者今得承談笑然亦安
知天意不以我公少留於此滿願見者之志耶然天下
之理莫難於相知之間蓋有求而不得者有不求而至
者矣宜陰有相之者非人力之所能為也故以牖間半
面而終身不忘家有名士三年而不察者此豈可以乆
近親疎計哉某於閣下其生也地之相去千有餘里其
仕也位之相懸有不可勝言者而又無肺腑之親介紹之
先容也果何足以取閣下之知邪然比之三年而不察
者則為不足與夫半面之頃者顧有間矣聽其言而知
眞偽觀其容而識邪正考其文而見所養亦足以得其
麤矣而曰必試之事待之乆而後察之者非忠恕之言
也故輙干典謁而自託於無能之辭以為䞇焉悚息俟
命
　　　答鄭教授論文書　　　　　程　俱
邇者辱貺以書與所為文六篇且告以讀書業文恨不
及古人為文以示人或過情面譽又恨世之人莫可與
言而思先進於是者出其有以警其所未至而猥以見
推雖公之嗜學則然而猥以見推與夫稱借之辭皆非
所敢當也然講學廢乆矣古者士相與處於燕閒其所
謂切磨之益者為是故也豈獨師長之任哉然古之所
為講學者行與文而已蓋文之用於世尚矣六經百氏
皆文也世之人有以經議文辭判為二是既其文未既
其實也且六經者義理之所在也文而不根於理何足
謂之文哉文固不可以易言之也昔之作者自六經百
氏世傳之史方外之書無不讀之而後取舍是非了然
於心也探其原撮其英華而摭其實汪洋閎肆充然於
内也而後時發於文辭故不詭於聖人之道經世而行
逺者皆是物也其粲然者我之文也而資焉者實六經
百氏載籍之傳而吾自得者也然而莫見其跡也譬之
飲食稻粱膾炙臡醢果蔬無不食也所以養其血氣充
其體膚者不可以枚數也而渙然漸漬於内盎然浹於
吾之身者實飲食之滋也若夫食飯一升則果然如飯
者長於背食炙一臠則塊然如炙者隱於面則亦不可
以為人矣非是之謂也故知誦六經百氏歴代載籍之
傳以發於文辭者非一日之積猝然之功也是所以貴
於學也發而見於行已一也然則文固不可以易言之
也觀執事之文如所示書及䇿問比下蔡縣門記毛内
相書似有間矣以歲月求之適數年爾而進之不已如
此其未可量也誠愛吾子才質之美於㣲言細事皆若
不茍又嗜學如此既有意於是從事之乆知其不可以
易言之也蘄至於古人之所至而已某空無有辱吾子
之勤敢以鄙見陳於前惟擇之而已荒憒不文得一忘
十不能卒所談寡淺尚冀面欵前月所言文章以氣為
主者非豪舉怒張高言急節之謂也如栁子厚之所云
殆是不次
　　　與李樞密(綱/)論事書　　　　程　俱
某竊以天下多事取人之路雖不可不廣然亦當使君
子小人各當其位不可以艱難多故而遂逆施倒植也
何謂各當其位常使君子使人小人使於人君子治人
小人治於人則雖市井屠販之人雞鳴狗盜之伎與夫
羣盜大猾雜處竝進而無害也况今與漢髙祖時不同
漢髙祖起匹夫方與豪傑競逐争天下所用將才䇿士
爾不如今立國有天下二百年所謂聖智之法適治之
具具在主上紹業垂統正當與賢能内維持紀綱外攘
備宼敵雖艱難之時不可失體統也又况漢髙所取皆
實名將之才世亂無所用適在市井屠販中爾非取市
井屠販之才而假以名位也至叔孫通所進羣盜亦皆
善戰而已不使之經體賛治謀國牧人也蕭曹雖出刀
筆吏亦賢相之才也世亂無所用適在刀筆吏中爾觀
其所立識大謀逺又有公天下之心持身以恭謹佐治
以清静有後世名相碩儒之所愧歎而莫及者不可一
概論也某竊憂當國任事之賢急於事業廣於搜羅不
究古人之所以而操其所謂不遺市井屠販與夫使貪
使過之説而思之不至取之不精也事業誠不可緩矣若
使君子小人不當其位則適足敗事而已蓋數十年來
以凶很犯上無所顧忌者為敢為以刻薄貪躁夸誕不
遜者為智謀以居家則持吏短長為姦利以致富為吏
則御下如束濕任喜怒以騁私者為才豪以伺顔色於
眉睫之間射權利於角逐之㑹者為機警若此類者雖小
有才可以使於人而不可居師表一方之任可以治於
人而不可當承流宣化之地可使效一官營一事而不
可使牧養小民又况過此任乎蓋使之當一州一州不
安當一路一路不安不惟不安又不服天下之人不安
不服而求事功之立豈可得也不然極其凶躁之心射
利之術則亦至於亂亡而已矣天下赤子罹兵革離亂
之餘若又引此曹以臨其上使依勢倚法以肆其毒斯
亦不仁之甚矣譬如以薘為柱以狼牧羊有傾壓傷殘
而已蓋無辜也此區區嫠不恤緯之心所以強聒而深
憂者也願明公無忽淺鄙之思茍以為是一為明主精
言之亦天下之幸也
　　　上趙樞密(鼎/)論恢復書　　　朱　松
某未嘗有一日灑掃之勞於門下然聽於下風閣下論
天下士可以與於斯文者無聞之名氏必在數中以此
乆欲攟摭平昔骫骳之文因介紹以䞇見於下執事復
念自勝冠以來妄嘗有意於古人為已之學回視少作
之可愧者雖無揚雄篆刻之工而有其悔誠不願以此
自見於當世而况君相憂勞於廟堂之上方總攬羣䇿
率勵衆志以圗恢復尤不當器人於篇什語言之間是
以區區所欲效於執事之前者又無因見焉日者天子擢
閣下本兵柄又以四路之地東抵河華西包巴蜀外連
隴阪南盡荆漢延袤數千里使閣下以一節䕶諸將節
度其進退自太守部刺史有所黜陟遂行不請權任憂
責可謂重矣或謂閣下負四海之望當在廟堂調䕶根
本某獨以為不然頃者宥宻之臣襲其家學進誤國之
計謂秦蜀襄沔之得失不足為吾輕重是以漠然置於
度外以至今賴宗廟社稷發寤聖心絀其説不用夫金
人保三秦而分兵亟肄以疲我其意未嘗一日而不在
東南使不幸而秦蜀之郊有蟻漏可乘之隙則東南將
無措足之地尚何中原之可議也哉使閣下敉寧反側
綏輯泮渙拊循士大夫東向以揚祖宗之盛德遺烈則
中興之功猶可以歲月冀此某所以雖有受知門下之
幸方以天下之大勢為憂而不敢致私怨於逺其所依
歸也區區管見懷不能已敢不以告于下執事夫身去
朝廷而任事于外外有垂涎側目之人危機交急間不
容息内則率勵士大夫各率其職以奔命于邊鄙是以
其勢不可以不專其權不可以不重權重而勢專者人
主之所甚惡而間言易入人惟無所欲也人皆求得其
所欲而勢有所不獲則失職者衆而讒慝滋多積衆口
之讒以投易入之間此天下之危機仁人志士之所深
患也君子於此必求同心一徳之助使在人主之側啓
迪聪明以善其心而無妨功害能之意是以功成而國
家可保詩曰侯誰在矣張仲孝友吉甫征伐四方而在
王所者如張仲以調䕶於其中夫是以能展四體以徇
國而無後患裴度以太原之師討鎮人元稹之徒沮梗
於其中是以巨猾逋誅終不能有所立方鋒鏑交於原
野而以事機之㑹有望於朝廷在人主之左右者小有
不合於其心則嚬笑俯仰顧盼唯阿之間亦足以敗吾
事固不在於堅持力爭然後足以快其私也為閣下計
凡今廷臣有如張仲可為同心一德之助者顯言於上
而厚結其意必求有利於國家而無忌乎吾之成功然
後吾無内顧之憂而得以悉意於疆埸之事今日之慮
孰急於此其次莫若宏德義殖忠信以折窮詐極凶之
人世常患儒者之言迂緩而不切於事至觀羊祜陸抗
處傾側擾攘之勢而雍容拱揖乃有三代王佐之餘風
然後知先王所以得志於天下者必可行於後世而無
難古之君子處敵國相傾之間覆人之軍不足以為武
隳人之城不足以為強惟能秉天下之大義以優柔浸
漬乎斯民之心使其欲釋我而不可夫誰與吾敵降及
後世以茍為道凡可以譎敵而得志者雖犯天下之不韙
而獲須㬰之安亦泰然為之秦以區區虎狼之強號為
無敵於天下纊息未定而子孫為戮由此故也是以後
之君子於羊陸之事竊有取焉北兵自覆京師横行中
原飲馬於江海之澨猶徜徉四方歉然有所不滿之意
雖拓䟦耶律之暴不極於此矣善觀天下之勢者必因
吾之所短以求出於敵人之所不能為今日計謂宜按
羊陸之規務宏綏御之畧毋必屑屑於功首俘獲之間
要使淪陷之民知吾所以從事於兵革者凡以欲拔吾
於塗炭而非以為利使其咆哮吞噬之勢不得逞而索
然以憊將不折而自亡是謂日計不足歲計之有餘不
可忽也抑又聞之矯枉者必過於直君子之於道求中
焉而已矣茍有意於矯是亦未免乎私也往者西帥之
失正坐自詭大功之必成是以自今觀之不能無夸大
之過今若懲既往之失過自貶損恐精彩銷伏而士氣
不振君子之向慕於是人也惟恐其無成功是以不勝
過計之憂閣下幸留聽或有取一二焉(朱文公曰皇考/吏部公文汪洋)
(放肆不見涯涘如川之方至而奔騰蹙沓渾灝流轉頃/刻萬變不可名狀人亦少能及之然公未嘗以是而自)
(喜一日喟然觀而歎日是則昌矣如去道愈逺何則又/發憤折節益取六經諸史百氏之書伏而讀之以求天)
(下國家興亡理亂之變與夫一時君子所以應時合變/先後本末之序期於有以發為論議措之事業如賈長)
(沙陸宣公/之為者)
　　　答張定夫(戒/)書　　　　　　汪應辰
䝉頒示舊作四篇至言奥㫖皆自得之後學之所未聞
幸甚幸甚然其間鄙拙之見猶有不能無疑者敢試言
之以求教於執事聞之聖人之教有小學有大學若周
官所謂六蓻來書所謂胡安定教人以吏事知兵與水
利象數等事者小學也若中庸大學之所謂者大學也
學無大小之分小學蓋所以為大學也孔子曰温故而
知新可以為師矣又曰下學而上達知我者其天乎使
局於一技而無知新上達之功則不免於藝成而下致
逺而泥矣後世學者髙談微妙而濶畧名數度越繩墨
蕩然無所執守枵然不適於用若此者非特不知小學
亦非所以為大學也以刑名法術名其家以章句訓詁
傳其徒陋而無法博而寡要若此者非特不知大學亦
非所以為小學也以此論之學無小大之分知其一則
萬事畢否則兩失之矣自秦漢而下至二程先生始能
發明微言使學者知夲末不二體用一源而聖人之書
始可得而讀其有功於道甚大來教以謂荀揚王韓固
非其比此可以為定論也而猶謂其道則是也其教人
者非也竊謂學者學此教者教此而已不應於道之外
又别有以教人也沈涵漸漬渙然冰釋怡然理順則雖不
責之重禁之切而人自歸於善矣彼其詐偽者非也以
此治經以此讀書以此作文何不可之有彼其自處於
卑陋者亦非也胡安定之學晚進不能知其詳抑其止
於此乎或又有所謂知新上達之功乎此則未敢以輕
論也
　　　與朱元晦書一　　　　　　汪應辰
䝉以延平先生銘文見屬自顧不腆何足以發明道學
之懿所幸元晦論次皆已詳備庶幾有所證爾福唐乆
旱奔走祈請殊未霑足朝夕廩廩不知所措奈何奈何
有以教督良幸魏公再往淮上其意必有不可得而聞
者第合堂同席一東一西不知如此做得否令人念念
不已竊聞元晦他日必再到延年儻因而下顧莫大之
幸
　　　二
丞相云嘗作書相招又以堂帖促行蓋自得上已手帖
後寂無嗣音不知君子之行止如何朝夕勤仰夏暑雨
恭惟德履禔福元晦當一來似無可疑若既到之後或
有未安又在我矣要之自處既盡然後可無愧於道也
願以此道為準不必過為疑慮疎拙最亡補猶覬未罪
去間或得瞻見於此以展發所欲言爾
　新安文獻志巻八
欽定四庫全書
　新安文獻志巻九　　　　明　程敏政　撰
　　書
　　　答程成甫書　　　　　　　朱　熹
熹服膺二先生之教有年矣雖幸得誦其詩讀其書然
猶以未得識其子孫為恨兹乃辱書欣感無量且承叙
述世次行治之詳使得聞之又歎大賢之後中間流落
不偶至於如此甚者遂至淪陷隔絶而無聞獨幸賢者
於此乃能守其門戸而不失其問學之傳猶足以自慰
也今郡博士又能屈致以為學校之重其所以望於賢
者豈不欲其服先生之服誦先生之言行先生之行以
警動其學者而勉勵之哉荷意之勤敢申其説以致區
區之意惟左右者念之
　　　與程允夫書　　　　　　　朱　熹
往年誤欲作文近年頗覺非力所及遂已罷去不復留
情其間頗覺省事講學近見延平李先生始畧窺門戸
而疾病乘之未知終得從事於斯否爾大槩此事以涵
養本原為先講論經㫖特以輔此而已向來汎濫出入
無所適從名為學問而實何有亦可笑爾示喻蘇程之
學愚意二家之説不可同日而語黄門議論所守僅賢
其兄以為顏子以來一人而已恐未然頃因讀孟子見
其所説到𦂳要處便差了養氣一章尤無倫理觀此想
淵源來歴不甚深也正䝉建陽舊有本近來乆不曽見
俟病少間當為尋問也然此書精深難窺測要其本原
則不出六經語孟且熟讀語孟以程門諸公之説求之
涵泳其間當自有得然後此等文字可循次而及方見
好處如今不須雜博却不濟事無收拾也若果於此有
味則世間一種無𦂳要文字皆是妄言綺語自無功夫
㸔得矣近集諸公孟子説為一書已就稾又為詩集傳
方了國風小雅二書皆頗可觀或有益於初學恨不令
吾弟見之又恨相去稍逺不能得吾弟來相助成之也
(程君允夫文公先生之内弟也嘗為著尊德性齋銘者/家問諄諄尤極忠愛君子片言隻辭皆足觀感如此夫)
(虞集敬書意紫陽朱夫子於程氏為彌甥允夫其内弟/也此帖辭  質直親愛彌篤世之人同氣且不相恤况)
(其疎者哉觀者亦可自反/矣鄉後學汪澤民敬書)
　　　與汪伯虞書　　　　　　　朱　熹
正月十一日同郡朱熹頓首復書伯虞茂才鄉丈執事
熹之外家於門下有姻㜕之好而執事文人行也乆客
閩中未獲一見獨幸從親故間講聞聲譽之美差以自
慰兹承不鄙逺致長書禮意既隆而所以稱道期許之
者又過其實熹不敢當也示諭尚書金公名堂之意俾
得賛一詞焉幸甚幸甚金公亦先友也熹頃歲嘗獲拜
之臨安俯仰十有七年矣三復來誨若復得望見其衣
冠而聞其謦欬者甚矣金公之厚於執事而所以相告
者之切而當也邕州使君往見張荆州呂著作皆稱其
才今讀記文又有以見其所存者益恨未得一聽議論
之餘也顧二公之意所以望於執事皆非他人所能與
獨在明者精擇而力行之爾况如熹之淺陋其又將何
以辱其禮命之勤哉加以拙疎乍親吏事公私倥偬日
不暇給尤覺荒澁不能一吐胷中所欲言者因風敬謝
先辱旦夕儻得脱此羈馽歸卧田間呻吟之暇乃當有
以報執事爾惠墨甚富且珍未有以報此間石刻各往
一通幸視之未有承晤之日正惟進德自重慰此願言
不宣
　　　答汪太初書　　　　　　　朱　熹
四月八日同郡朱熹頓首復書汪君太初茂材足下熹
於足下雖得幸同土壤而自先世流落閩中以故少得
從故里之賢人君子遊顧其心未嘗一日而忘父母之
邦也屬隨宦牒來官廬阜同郡諸生間有肯相過者而
足下乃以手書先之三復誨諭喜幸無窮又承示以文
編益欽德學之盛而恨其未得少奉從容也然間嘗竊
病近世學者不知聖門實學之根本次第而溺於老佛
之説無致知之功無力行之實而常妄意天地萬物人
倫日用之外别有一物空靈𤣥妙不可測度其心懸懸
然惟儌幸於一見此物以為極致而視天地萬物本然
之理人倫日用當然之事皆以為是非要妙特可以姑
存而無害云爾蓋天下之士不志於學則汎然無所執
持而徇於物欲幸而知志於學則未有不惰於此者也
熹之病此乆矣而未知所以反之蓋嘗深為康胡二君
言之而復敢以為左右之獻不識髙明以為然否抑嘗
聞之學之雜者似博其約者似陋惟先博而後約然後
能不流於雜而不揜於陋也故中庸明善居誠身之前
而大學誠意在格物之後此聖賢之言可考者然也足
下其試思之未即㑹晤惟進學自愛為禱
　　　答程泰之書　　　　　　　朱　熹
熹昨聞禹貢之書已有成編轉借累年乃得其全猶恨
繪事易差間有難考究處近乃得温陵印本披圗按説
如指諸掌幸甚幸甚此書之傳為有益於學者但頃在
南康兩年其地宜在彭蠡九江東陵敷淺原之間而考
其山川形勢之實殊不相應因考諸説疑晁氏九江東
陵之説以為洞庭巴陵者為可信蓋江流自澧而東即
至洞庭而巴陵又在洞庭之東也若謂九江即今江州
之地即其下少東便合彭蠡之口不應言至東陵然後
東迤北㑹于匯也晁氏所論敷淺原者亦有理而未盡
蓋詳經文敷淺原合是衡山東北一支盡處疑即今廬
阜但無明文可考爾德安縣敷陽山在廬山之西南故
謂之敷陽非以其地即為敷淺原也若如舊説正以敷
陽為敷淺原則此山甚小又非山脉盡處若遂如晁氏
之説以為江入海處則合是今京口所過之水又不但
九江而已也若以衡山東北盡處而言即為廬阜無疑
蓋自岷山東南至衡山又自衡山東北而至此則九江
之原出於此三山之北者皆合於洞庭而注於岷江故
自衡山而至此者必過九江也此以地勢考之妄謂如
此不審參以他書其合否又如何但著書者多是臆度
未必身到足歴故其説亦難盡據未必如今目見之親
切著明爾閣下向者固嘗經行而留意之乆記覽之富
其必有以質之故敢輙獻所疑伏惟有以教之幸也
　　　答滕德粹書　　　　　　　朱　熹
僕與足下雖幸獲同土壤而自先世已去鄉井中間才
得一歸掃丘墓省族姻今又二十餘年以故於鄉里後
來之秀少所接識計其不相存録亦已乆矣而昆仲方
獨惠然枉書道説過盛非所敢當然所論為學之意則
正區區所望於鄉人者甚幸甚幸夫學者患不知其所
歸趣與其所以蔽害之者是以徘徊岐路而不能得所
從入今足下既知程氏之學不異於孔孟之傳而讀其書
矣又知科舉之奪志佛老之殊歸皆不足事則亦循是
而定取舎焉爾復何疑而千里以問於僕之不能邪意
者於其所欲去者既未能脱然於胷中所欲就者又雜
然竝進而不無貪多欲速之意是以雖知其然而未免
於茫然無得之歎爾足下誠若有志則願暫置於彼而
致精於此取其一書自首而尾日之所玩不使過一二
章心念躬行若不知復有他書者如是終篇而後更受
業焉則漸涵之乆心定理明而將有以自得之矣論語
一書聖門親切之訓程氏之所以教尤以為先足下不
以愚言為不信則願自此書始因風寓謝他未暇及昆
仲書無異指故不復别致幸察
　　　答汪叔耕書　　　　　　　朱　熹
十月二十三日熹叩首啓叔耕茂材鄉友辱書并示詩
文論説甚富三復不置足以見鄉道之勤衛道之切而
所以用力於詞章者又若是其博而篤也顧惟衰晚於
道既無所聞不足以堪見予之意而少日麤親筆研終
不能窺作者藩籬且自覺其初無補於身世遂用絶意
棄去不為今數十年矣又無以知所論之中否而上下
其説也然私竊計之鄉道之勤衛道之切不若求其所
謂道者而修之於已之為本用力於文詞不若窮經觀
史以求義理而措諸事業之為實也蓋人有是身則其
秉彛之則初不在外與其鄉往於人孰若反求諸已與
其以口舌馳説而欲其得行於世孰若得之於己而一
聽其用舍於天邪至於文詞一小技爾以言乎邇則不
足以治已以言乎逺則無以治人是亦何所與於人心
之存亡世道之隆替而校其利害勤懇反復至於連篇
累牘而不厭邪足下志尚髙逺才氣明決過人逺甚而
所以學者未足以副其天資之美熹竊惜之又念其所
以見予之厚而不忍忘也不敢不盡其愚足下試一思
之果能舍其舊而新是圗則其操存探討之方固自有
次第矣請繼今以言人還姑此為報向寒千萬以時為
親自愛不宣
　　　與祝直清書　　　　　　　朱　熹
熹頓首直清賢表解元昨還里中屢獲請見撫存教誨
恩愛甚厚别來切記尊候萬福熹侍旁幸適不足煩逺
念屏跡閉門讀書有可樂者恨莫與之同爾近視太叔
翁發至論孟訓釋㸔得程氏之理透徹涵泳其間多有
好處頗合鄙意内疑惑未敢據所見俟榮旋討論且留
之恨此中前輩寥寥幸得古田林擇之邀至家館教塾
埜二人其見明切近得湖南張魏公子欽夫者一二文
字觀所見正當儘有發明欲往見相與講釋所疑而千
有餘年道學不明士之陋於耳聞目見無以知道入德
其識趣往往如此然世衰道㣲邪説肆行而莫之禁士
夫心術安得而不日趨於壞大抵為學是自己分上事
孟子謂歸而求之有餘師是也附去二程先生語録詳
備可觀但患人之不讀亦須積累涵泳由之而熟脱然
自有知處人能勉勵學古人著工夫把做一件事深思
力行不患不到聖賢之域兩年來集得孟子説稾成或
有益於初學後當録一本去末由相見千萬保愛老母
道意閣中郎姪一一佳勝奉狀不宣
　　　答程傅之書　　　　　　　朱　熹
熹與足下為同郡人然彼此未相識面而足下以書先
之此意厚矣夫佛老之言不得以道名足下之説是也
至於吾之所謂道與其所以求之之方則足下之言有
畧而未究其藴者無從面講臨風悵然異時因來有以
見語千萬甚望過此則有非衰拙之所敢知者不知所
以報也(乂答傳之子次卿書示喻存心之説此固為學/之本然來喻又有所謂有是事必有是理者不)
(知又何從而察之邪若如所謂當應事然後思是事之/理當接物然後思是物之理則恐思之不豫而無所及)
(若豫講之則又陷於所謂出位而思念慮紛擾之病竊/意用力之乆必有説以處此矣幸明告我得以反復之)
　　　答孫吉甫書　　　　　　　朱　熹
德粹之來逺辱惠書雖未識面然足以知賢者之志矣
所喻氣質過剛未能自克而欲求其所以轉移變化之
道夫知其所偏而欲勝之在吾日用之間屢省而痛懲
之爾故周子有自易其惡自至其中之説是豈他人所
得而與於其間哉然此亦或有説焉不明於理而徒欲
救其偏亦恐矯枉之過而反失中也故古人之學雖莫
急於自修而讀書講學之功有所不廢蓋不如是無以
見夫道體之全而審其是非邪正之端也未由相見幸
且勉力
　　　答汪㑹之書　　　　　　　朱　熹
所寄大學愧煩刋刻䟦語尤見留意千聖相傳門戸路
徑不過如此前世儒者未嘗熟讀而深求其意故所以
為學者不知出此而墮於記誦文詞之末其好髙者又
轉而入於老子釋氏之門此道之所以不明不行而人
才少風俗衰也但今雖幸畧窺大㫖然循其序而實用
力焉亦恨未能到得古人地位所以每欲推之以語同
志而求其輔仁之助於今乃得吾㑹之於中表間豈不
幸甚更願益深考之而實從事焉使其次第功程日有
可見之驗則其進步自不能已矣
　　　答汪次山書　　　　　　　朱　熹
别楮誨喻良荷不鄙已託德和弟布曲折矣千萬千萬
周禮文字此所無有令郎今幾何年矣他經何所不治
而必為此何哉大凡治經之法且先熟讀正經次則叅
考註疏至於禮樂制度名數註疏得之尤多不知令郎
曽如此下工夫否若資質大段警悟亦須著下三年工
夫於此自然精熟貫穿何待他求彼學成而名顯者豈
必皆有異書乎今人欲速每事必求一捷徑不肯安心
循序下實工夫為此所誤一事不成者多矣不可不自
悟也愚陋無所知於此嘗究心焉頗見利病如此敢以
布聞稱塞厚意他不能有益於左右徒以為愧爾(吾宗/與朱)
(子世聨姻婭此二帖眷誼繾綣溢乎辭表四友堂記已/遂其請而明經之訓所獲多矣正大詳盡眞足為百世)
(師法覽者尚興起焉從叔仲禹家藏此本踰二百年什/襲以傳者百世可也至正戊子十月丙戌後學汪澤民)
(謹識四二帖謂此與/求作  友堂記帖也)
　　　答詹帥(體仁/)請罷諸書鋟梓書
　　　　　　　　　　　　　　　朱　熹
熹向䝉下喻欲見諸經鄙説初意淺陋不足薦聞但謂
庶幾因此可以求教故即寫呈不敢自匿然亦自知其
間必有乖繆以失聖賢本指誤學者眼目處故嘗布懇
乞勿示人區區此意非但為一時謙遜之美而已也不
謂誠意不積不能動人今辱垂喻乃聞已遂刋刻聞之
惘然繼以驚懼向若預知遣人鈔録之意已出於此則
其不敢承命固已乆矣見事之晚雖悔莫追竊惟此事
利害如前所陳所繫已不細矣又况賤跡方以虚聲横
遭口語玷黜之禍上及前賢為熹之計政使深自晦匿
尚恐未能免禍今侍郎丈乃以見愛之深衛道之切不
暇以消息盈虚之理推之至於刻畫其書流布逺近若
將以是與之較強弱争勝負者熹恐其未能有補於世
教而適以重不敏之罪且於門下亦或未免分朋樹黨
之譏蓋未論東京禁錮白馬清流之禍而近世程伯禹
洪慶善之事亦可鑒矣豈可遽謂今之君子不能為前
日之一德大臣耶况所説經固有嫌於時事而不能避
忌者指為訕上而加以刑誅亦何不可乎去歲建昌學
官偶為刻舊作感興詩遂為諸生註釋以為謗讟而納
之臺諌此教官者幾與林子方俱被論列此尤近事之
明鏡雖若無足畏避然亦何苦而直觸此姦慝之鋒耶
欲布愚懇便乞寢罷其事又恐已興工役用過官錢不
可自已熹今有公狀申使府欲望書押入案收索焚毁
其已用過工費仍乞示下實數熹雖貧破産還納所不
辭也如其不然此輩决不但已一身目前利害初不足
道正恐以是反為此道無窮之害爾切乞更入思慮不
憚速改千萬幸甚德慶刋本重䝉序引之賜尤以悚仄
此書比今本所争不多但𦂳切處多不滿人意爾序中
所用善學聖賢之語極有意味但今日紛紛本非為程
氏發但承望風㫖視其人之所在而攻之爾若此人稍
尚清虚則并攻老子幸修齋戒則兼詆釋迦曽讀三經
字説則攻王氏曽讀權書衡論則斥三蘇怒室色市彼
亦何嘗有定論而可與之較是非曲直哉但不察此而
欲力與之争則必反以激成其勢而益堅其説或遂真
為道學之害亦不為難此尤不可不慮爾(附與楊教授/書熹忝為長)
(吏於此而使同官用學錢糧刻己所著之書内則有朋/友之譙責外則有世俗之譏嘲雖非本心豈容自辨又)
(况孤危之蹤無故常招脣吻今乃自作此事使不相説/者得以為的而射之不唯其啾喧呫囁使人厭聞甚或)
(緝以成罪亦非難事正如頃年魏安行刻程尚書論語/乃至坐贓論此不逺之鑒近聞婺源有人刻熹西銘等)
(説方且移書毁之書行未幾遽自為此彼之聞者豈不/怪笑其被毁者豈不怨怒此又使熹重得罪於鄉黨宗)
(族而執事者反謂其謬為謙遜不情之語其不相察亦/甚矣愚意廹切不得不力懇於左右幸辱矜照一言罷)
(之所己刻者熹請得以私錢奉贖毁去而其已置之版却/得面議别刻一書以成仁者開廣道術之意自不失為)
(善事不審尊/意以為何如)
　　　復表兄朱元晦編修書　　　程　洵
洵拜覆至孝編修表兄坐前洵去歲在祁門奉起居狀
初不知表伯母恭人之訃既歸拜所賜教乃聞鍾此酷
罰驚呼失聲不能自已惟淑德懿範表儀閨閫奄棄榮
養孰不驚歎矧中表子姪姻親契分之厚者其悼惻之
情宜何如耶伏惟天性之重於孝敬嬰此大故悲慟奈
何來書言家世南來八人今無存者讀之使人感歎不
已洵不肖常恨之生也後不逮事王父嘗見祖母及先
君為言朱程二家昔日中外往來之好鄉閭莫及自先
表伯赴官閩中遭時多故因家於建於是骨肉始有南
北之異自兹暌間垂五十年中間人事變遷如霧如電
有不可勝言者今兩家所存當時之人惟祖母幸無恙
每為洵言此未嘗不流涕太息也祖母八十四矣視聽
幸不甚衰飲啖亦健但屢經憂患子孫未有以少慰其
意者前日聞表伯母之喪感涕不已蓋人暮年值此逆
境其傷今思昔之情固宜倍於他人也今歲不欲逺出
侍下以劉丞堅相挽不得已復為此來二月初到此初
欲此月末畧歸偶劉丞檄出建寧鞫獄須其歸乃告次
第尚在閏月末也來書見教委曲詳盡皆至當之論敢
不服膺又䝉寄以程氏遺書大慰所望蓋洵前此所見
惟建陽舊刻必明集河南夫子書及大全語録此數者
顛倒錯繆大全為甚今兄所編雖中間尚有闕疑者然
大畧已有條不紊矣兄之有功於程氏甚大而洵拜兄
所賜甚厚也洵本欲辦少奠禮以表區區偶劉丞行速
姑寓此紙託附便至餘俟中夏還家當奉狀襄事聞在
去冬計已畢矣路逺不能助執紼申一慟之哀何悵恨
如之四月二十日表弟洵拜覆
　　　上周益公書　　　　　　　程　洵
洵新安書生也少時不自料妄有意於禄仕因業進士
求之授經之暇則取所謂時文者囁嚅誦習而學焉然
非其好也間獨取河南程氏眉山蘇氏之書讀之則心
開目明聳然増敬恍然若與數先生者對於巻中而親
聞謦欵也乆之今秘閣修撰朱公自七閩還一見以為
可教因勉使成就朱公於洵外兄也其見愛甚篤而所
以啓迪之者亦甚力然洵天分自卑凡所辛苦而僅有
之者終不足以進於聖賢之域而所謂進士業者又益
荒唐自志士言之棄去不復為而一意學問可也而洵
忍窮不固又不能然蓋行年五十而後以累舉得一官
主衡之衡陽簿抗塵走俗人莫知者㑹故奉常屬劉侯
自常州移守衡洵以縣吏見劉侯見其容貌枯槁無所
象似命坐問曰子所遺吾書自為之耶抑倩人也洵對
曰自為之也劉侯頷之他日又召與語乃大異之曰子
吾黨也自是每趨府議公事竟往往延入便齋相與講
所疑上自聖賢精義致用之要下至古今屬辭比事之
㫖無所不及風晨月夕杯酒流行則又更倡迭和以寫
其樂不以屬吏遇也洵何足以辱侯之知如此無乃亦
以朱公故耶居二年侯得請奉祠去洵亦解官北歸聲
聞遂不相接洵詣流内銓閲缺牓適此州録事乏人即
自占署意將復從侯於此也又明年乃聞侯以疾不起
洵棲遲田間亦五易寒暑而後造官嗟侯之不復見為
之戚然以悲移日而不能止屬者側聞明公被命移鎮
上章力辭將弭節里中待報則又躍然以喜夫以天子
之宰位貌尊重號禮絶百僚而叅軍古所謂居百僚底
者貴賤懸絶如此蹤跡何由輙聞於鈞聽而洵心獨喜
者非特一世宗工三朝元老得以瞻望儀型慰平生敬
慕之心抑聞朱劉二君子皆明公異時屈輩行與之交
者斯文之統盟善類之宗主於是乎在而洵也乃以薄
宦故獲從門下士竊聞議論風㫖之一二豈不甚幸也
哉豈非甚可喜也哉今其來也非事造請抑其志固有
所在也洵早好為文而才氣卑弱不能自拔於流俗無
足為明公言者顧宿昔之心掃除未盡輙復繕寫一通
以獻伏惟明公功業之盛既追蹤韓富而道德文章之
妙亦儷美程蘇燕居之暇試一觀焉就使無取亦足以
見其窮不易業老猶能學也干冒鈞嚴以愧以懼(莆田/方氏)
(直孺序曰克菴文簡而深粹而雅優游恬淡/而無畢露之華蓋其淵源之出有自來矣)
　　　辭晦菴朱侍講書　　　　　汪　莘
莘讀史至有國家者釁敵讎隙生于父子兄弟之間未
嘗不為之傷心以至流涕也曰嗟乎父子兄弟天倫之
最切者也其休戚之淺深慘舒之大小每與天地鬼神
相為感動而况人乎側覩今日之事有可為傷心者矣
往者不可追來者猶可為也先生勸講經筵實居師保
之職前日責在大臣今日責分先生矣財不待先生而
富兵不待先生而強惟主上父子之間諸公所不能濟
者待先生而濟先生道大而德粹才髙而義精其必有
以處此惜乎非莘之所得聞也雖然徐徐乎其為主上
感動之實而汲汲乎其為泰安之居恐不可得而遂也
憚於為父子深愛之本而利於為體貌臣工之末以是
為治未有能乆者也莘生平聞先生之風慕悦之父母
如也尊敬之神明如也想像願見而不獲者凡二十年
具有本末以二十年尊敬慕悦想像之心幸而一旦天
與獲見之便豈欲以背時之言撓其親而慢其神哉誠
以言行素髙者流俗所忌向用頗隆則窺伺滋甚自頃
諸人以道學為口實牙相磨吻相鼔加之時事多艱則
名節難全端倪多變則機㑹易失今日之事先生建明
稍緩切恐言者已伺其後是非特不能為天下學道者
之地亦不能為後世學道者之地矣主上發明詔設優
賞以待言者莘志不在焉大不能丫莘性命小不能救
莘饑寒所為來上封事拳拳惟以主上父子之間為務
非敢輕也始為之疑而終為之不必疑始為之畏而終
於無可畏躊躇四顧而慮之甚周其言之甚明其施之
必效諸公視之以為背時之論莫有能舉而行之者是
以徘徊京都日夜待先生至不同流俗不避權要建明
於羣昏之中鼓動於皆醉之際言衆人之所不敢言辨
衆人之所不能辨然後先生素履之志可不諭而孚經
綸之業可次第而舉莘所上封事所論主上父子間與
夫民窮吏汚之弊既己獻諸先生矣先生嘗諭之曰所
論過宮事甚好當説與諸公今治行西歸敢復以告此
所謂先生事也先生責也於莘何有哉冒瀆師嚴無任
激切恐懼之至
　　　見張南軒先生書　　　　　王　炎
炎聞少事長賤事貴不肖事賢有願見之心不可有亟
見之意外不失人内不失已然後其道兩盡是故學者
謹之三揖而進一辭而退古人於去就之際有義以權
之禮以為節也炎㓜而學學而仕非為道也而出於為
貧是故浮沉於下位不敢求當世君子之知而敷文劉
公惠然顧之衆人之中引而進之炎之所以事劉公者
有公事而無私請劉公亦察其粗能安於分義也而以
不肖之名聞於下執事執事者以劉公之言為信以炎
為可教也亦引而進之炎於是踊躍一來其意以為學
問而非敢有他求也炎嘗聞學聖人之道若顔子曽子
則見而知之若孟子則聞而知之孟子之後道之正統
絶而不傳由漢以來士非不學而所以學者不以章句
而以言語文章章句之學膠於陳言而不知古人之用心
其以言語文章為重者亦未能入聖人之門而窺見其
奥也今世論道學之傳學者往往曰自孟子之後漢有
揚氏唐有韓氏然揚子以言語求道韓子以文章求道
惟以言語求道故為法言曰吾以擬論語也為太𤣥曰
吾以準易也無西子之美而效其嚬亦増其醜而已矣
惟以文章求道故為之説曰易竒詩葩盤誥聲牙而春
秋謹嚴與莊騷太史一概論之六經之㫖晦矣且言語
非不可以求道而道則非言文章非不可以求道而道
則非文何者不落其華不探其實也炎之所謂學者不
過舉子事業云爾言語之辨也文章之工也而其技極
矣道則未之有見也夫易始於伏羲明於文王書始於
堯舜詩始於商周而春秋筆削於夫子方其未有易書
詩春秋也而禹臯陶伊周之徒其學何從得之數君子
者為聖為賢静而正心誠意動而開物成務天下之故
不能眩其所見之明成敗死生不能搖其所立之固也
則其學固有超乎言語文章之外而得之心傳黙授者
炎反而求之心索之以思茫然其未有得也故願見先
生而請益焉炎以為學道者其始必有所傳而其終有
以自得之有所傳者學之方而自得之者其至也孟子
之學傳於子思子思傳之曽子曽子則親見聖人而師
之一貫之妙夫子不以語門弟子雖賜之逹不與也而
獨以告曽子曽子曰唯一唯之外曽不容聲而門人問
焉乃以忠恕語之忠恕非一也非一則曷為語之忠恕
非一而可以入道故也子思之所傳者忠恕爾曰中庸
曰至誠子思有以自得之孟子之所傳者中庸爾曰盡
心曰養性孟子有以自得之故曰自得之則居之安資
之深取之逢其原而自得實難其入有門則其初不可
無傳也蓋自孟子之後道之正統絶而不傳二程先生
鳴道於伊洛之間則道之正統絶而復傳今世語伊洛
之學者非無其人然其下者不見於踐履其髙者未免
於差也夫不見於踐履則言逺而㫖近似達而實蔽而
不免於差則將以明道適以害道而已矣先生之學其
傳之也得其宗其行也力其守也篤其自信也堅此今
世學者之指南也語曰君子食無求飽居無求安敏於
事慎於言就有道而正焉夫學者於其所見毫釐有所
必計懼其差也故必即有道者正之况未有所見者而
可無以發其聵聵乎炎為舉子時廹於伏臘之不給甘
㫖之無以奉親也而假館於他人之門得學之功十三
及出而為吏雖不敢一日舍學而嬉然有公家之事食
其食亦不敢茍也而得學之功十一今將挈其孥以歸
杜門却掃於歙山之陽早作夜寐以求増益其所未能
䇿勵其所不逮是故願一見先生以發藥其愚夫櫽括
多枉木不然則直良醫多病夫不然則不瘳聖賢之
門來者無絶法也先生以為可教而教之則幸矣論十
篇以為贄固以占其是非也詩曰髙山仰止景行行止
先生之道四海之所尊仰也詩曰中心藏之何日忘之
先生肯賜之教誨之言炎不敢不奉以周旋也干冒台
嚴不勝悚懼
　　　與朱元晦先生論諒闇中開講書
　　　　　　　　　　　　　　　王　炎
炎近讀邸報伏見八月八日指揮増置講讀官且於中
旬擇日開講夫始初清明崇尚儒學以輔聖德此固帝
王之盛美然擇日開講則炎竊有疑焉且三年之喪三
代之達禮也二十七日而公除後世之權制也其意蓋
曰軍國之務不可以不躬自聽斷則公除而涖政亦勢
有不得已焉爾服釋於外哀存於内則禮之節文雖變
而禮之情實未泯也古禮不復可見其詳矣記曰斬衰
唯而不對齊衰對而不言大功言而不議夫大功之視
衰麻其情有降殺故服有等差而記又謂大功廢業又
曰大功誦可也可以誦不可以議大功且然况衰麻之
至戚乎居喪未葬讀喪禮既葬讀祭禮左右講讀之官
以備顧問喪祭之禮欲得其詳每事問焉可也一日萬
幾不得已而親事於法宮之中聽斷有疑時以訪焉可
也大行至尊壽皇梓宮在殯復土未有定期而開講於
清閒之燕炎為是有疑焉三代之禮固無所考漢唐之
事亦不足證未審祖宗典故有是乎炎晚生何足以議
禮然待制鄉邦之先進後學宗之且處經幄之長炎為
是有請焉乞賜垂教以開釋所疑幸甚(世傳雙溪與朱/文公不合未見)
(所出考雙溪集有與文公論諒闇開/講事文公集無答書豈即謂此耶)
　　　答友人論讀尚書書　　　　程實之
前輩謂讀書要識聖賢氣象某謂讀尚書亦當識唐虞
三代氣象唐虞君臣交相儆戒夏商以後則多臣戒君
爾禹臯戒君儆於未然辭亦不費夏商以後則事形而
後正救之如太甲髙宗肜日旅獒等篇且反覆詳至不
憚辭費矣啓與扈戰于甘以天子之尊統六師與一強
諸侯對敵前此未聞也湯之伐夏自湯誓湯誥外未嘗
數桀之惡且有慙德武王伐紂則有泰誓牧誓武成凡
五篇歴歴陳布惟恐紂惡不白已心不明畧無回護意
矣伊尹諫太甲不從而放之前此無是也使無尹之志
則去鬻拳無幾然太甲天資力量逺過成王太甲悔悟
尹遂可以告歸周公則讒疑交起雖風雷彰德之餘宅
中圗大之後不敢去國又切切挽召公同心輔佐用力
何其艱也堯以大物授舜舜以大物授禹此豈細事而
天下怗然無異辭盤庚以圯于耿而遷國本欲安利萬
民而臣民讙譁至勤三篇訓諭而僅濟然盤庚猶可也
周之區處商民自大誥以後畢命以前藥石之飲食之
一以為龍蛇一以為赤子更三紀之乆君臣共以為國
家至大至重之事幸而訖於無虞視堯舜區處苖頑又
何其甚暇而甚勞也精一執中無俟皇極之煩言欽恤
明刑何至呂刑之騰口降是而魯秦二誓見取於經而
王迹熄霸圗兆矣世變有隆汚風俗有厚薄故應如此
引而伸之觸類而長之讀書者其可茍乎哉
　
　
　新安文獻志巻九
欽定四庫全書
　新安文獻志巻十　　　　明　程敏政　撰
　　書
　　　與史丞相(彌逺/)書　　　　　程　珌
近日淮北之事明公亦盡知之乎舟車焚燒輜重覆没
三軍積粟反以資宼精甲利器更為敵用此前史所記
殷浩山桑之敗也而今日又甚焉乃者壽陽之役叛兵
執賣主將官軍民兵互相屠害或投降或潰歸逃亡紛
紜百里不絶隻輪尺鐡不反淮南紹興器用至是殱焉
今兩淮騷動勢搖長江矣而公議籍籍以為朝廷尚多
壅蔽凡所奏請沮抑不下嗚呼此為何時而猶有如議
者之云云乎四月二十五日大星如甕墜於建康六月
四日黒氣圍日日没乃散天之示變不小矣天變見於
上人心離於下而朝廷不知往古危亡之監復有甚於
此者乎明公忠義奮發對越三靈而左右壅蔽其聰明
陷明公於萬世之罪人者明公不知也今天下利害所
當施置罷行者人皆能言之所患者在於其言未必上
聞聞之未必下行爾是故不暇縷數其事獨願斥去左
右屏徹壅蔽四方章奏即為敷陳將帥之有功者以公
議賞之不可以無關節而不行至於逗遛不進懷姦誤
國專事苞苴今悉敗露者則以公議僇之不可以有關
節而輙已公天下之身受天下之言無偏聽無私暱如
此則上下流通人心思奮易禍為福亦反掌爾如是而
猶無成焉則明公忠義之心亦有辭於天下矣前日之
誤明公者固已無及今日顧堪再誤邪世之士大夫號
為強有力者以官爵之故無敢吐氣而其下者又懼罪
而不言區區愚惷憂國愛君之心昧冒為言者先焉惟
明公重圗之(按此書謂淮北之事如前史所記殷浩山/桑之敗夀陽之役叛兵執賣主將兩淮騷)
(動勢揺長江者考宋史寳慶三年六月楚州忠義李福/作亂逐制置副使姚翀八月盱眙忠義張惠執知軍事)
(彭􁛴降金蓋指此也吾郡虚谷方公每謂端明比于彌為/逺與廢立之事而此書乃公斥其非且謂左右陷明公)
(萬世之罪人與前日之誤明公者固已無及今日顧堪/再誤等語其言凜然如斧鉞無一毫阿私之意是豈乘)
(時儌利而不顧大義者哉又考史明年端明出知建寧/府則其邪正向背之迹亦有不可掩者蓋寧宗立理宗)
(為皇子詔書實端明所草理宗即位首擢端明為講官/故虚谷疑之而宋史據之誠有如静修之所謂無邊受)
(屈者矣虚谷又嘗著宋季諸臣小傳東山趙先生闢/之以為出于忿嫉則其所以書端明者豈足深據哉)
　　　蒲圻回葉殿院論錢㑹書　陳慶勉
竊見近年稱提有以日増一文為説者有以月申陌百
為説者有以易十九界㑹為説者有以鑄當十錢為説
者何其如是之紛紛也就其中而優劣之惟鑄錢之説
為近蓋自作俑於易楮而貽禍於折陌前人一誤後人
再誤四十餘年之間言楮而不言錢此錢所以日耗而
楮所以日輕也何以言之今日之錢莫甚於䦨出之禁
鉟銷次之藏錢又次之藏之錢猶在也特出之無術爾
若鉟銷之家一郡一邑有之一市一鎮有之工於此食
於此者不知其幾日夜造作無非耗錢以為器以東南
一監鑄之而東南百千萬家銷之鑄之者日計不足銷
之者月計有餘端平間逹來犯邊兩淮鐵錢如山如阜
今經㡬年而耗於冶者殆盡以此知鉟銷之為害也不
淺矣而䦨出又甚焉且浙西之錢泄於浙東至浙東而
泄於海矣江東之錢泄於江西江西之錢泄於福建至
福建而泄於海矣湖北之錢泄於湖南湖南之錢泄於東
廣至東廣而泄於海矣䦨出之不禁而漏巵之難塞錢
之耗莫甚於此慶勉前二年仕東廣見民間之交易雖
千緡無非錢官司之輸給雖萬緡無非錢故嘗以為天
下之楮偏聚於江浙而所以救江浙之楮者當提之以
錢天下之錢偏聚於二廣而所以斡二廣之錢者當疏
之以楮其説嘗敷陳而獻之先生矣是時東廣大交一
緡易錢三百今不知易錢㡬何矣僕去年至下鄂見大
交一緡易錢二百五十今年至上岳見大交一緡易錢
一百八十聞之湖南下至一百五十他非見聞所親者
不敢言也然湖陰一路大率不過為陌二百文而已夫
以二三年之間自三百而下至二百自二百而下至百
五十是豈稱提之説上不申明而下不奉行也哉然左
之而民不信右之而民不信蓋無一官以專其事朝行
而暮不守前倡而後不和其信愈失其楮愈輕故嘗以
為今日之稱提不可均於一説惟當剏置一官以新天
下之耳目重之以責委之以權任之以乆俾之朝夕以
思之日夜以訪之某路當行出錢之説某路當申藏錢
之禁某路當用錢㑹中半之説隨其病而用其方因其
俗而為之術錢於何而泄必思所以戢其泄錢於何而
銷必思所以禁其銷由是而推之某處錢監可復某處
銅坑可采搜天下之銅錫以雜鑄為當二當三當五之
大錢凡沿海之諸郡許用大錢而不許用小錢許用新
錢而不許用舊錢蓋南番之寳者小錢爾而大錢彼所
不寳也所寳者國家銀銅之錢爾而銅錫之錢彼所不
寳也以彼所寳者斡之於内郡以彼所不寳者用之於
沿海重為賞罰以嚴其禁多為防閑以遏其泄又由是
而推之淮之淮交湖之湖交與吾十七界小交皆當有
所區處蓋今十七界小交之陌多者十三四文少者十一
二文舉淮湘之間未有越於此者人見淮交湖交名曰
一貫而其陌日下則孰不逆料如川引之一文者乎以
川引視淮交湖交又得不以淮交湖交而逆料十七界
之至此乎凡牽倒今日十七界交者皆淮交湖交之名
以一貫者取之也人見十七界小交亦名曰一貫而其
陌日下孰不逆料其將至如淮交湖交之十二三文者
乎以淮交湖交視十七界㑹子又得不以十七界而逆
料十八界之至此乎凡牽倒今日十八界交者皆十七
界之名以一貫者取之也其名不正其體無别譬彼泉
流淪胥以敗义况十七界之破碎補掇者民以故紙視
之而京城之内陽收陰用抑以行使以是交易物價烏
得而不重乎物價一重無復可輕楮價一輕無復可重
故今導楮之輕導物之重者又皆自其損㑹之不收不
毁者始也今之計莫若陰以十七界之損者撩以為紙
而造為十八界之二百三百五百以二百三百五百而
總計之十七界之㑹三貫可以造為十八界小㑹一貫
以十八界小㑹一貫可以收十七界五貫如是則十七
界三萬可以改造而陰收五萬十七界三十萬可以改
造而陰收五十萬特在乎一轉造間爾若一二年之間
轉造殆盡而行於民間者一色十八界㑹如淮㑹如湖
㑹如十七界新造小㑹竝皆廢去如是則小而二百者
十八界㑹也大而一貫者十八界㑹也體統歸一而令
可行明白洞達而民不惑吾之楮既無如是之多端而
吾之錢新者不泄於海舊者不毁於工而新舊之錢又
俱不藏於戚里府第富民巨駔之家錢可以濟楮則楮
亦可以溢陌行之以乆守之以堅楮之氣脉日有勃勃
然浸長之意則凡所以蘇民生而壽國脉者盡在是也
及今不圗逮其大壞極弊而後救之則無及矣惟先生
於論思之暇及之(陳定宇曰説/利害亦明白)
　　　答汪帥卿(綱/)書　　　　　　錢　時
某竊以四陽用壯東郊事興恭惟判府安撫提刑龍圗
大卿尊鄉丈望隆方面化浹畿封對越神天台候動止
萬福某仰惟執事恢宏碩大之譽炳燿當時林下幽人
不敢扳援疇昔以庶幾其一盼素分則然也去年春小
兒槱辱與之進所以盼睞者甚厚歸來父子相與言雖
極感藏終不敢僣通姓名以為禮孰謂謙德之光特灑
珍汗走使介數百里問路窮山深谷中入下里舍首崇
先契髙誼卓然且以古道相期謀風俗根柢於愚且賤
者自非道心洞照一毫勢分之念不留於胷中不及此
尚論古人容或有之但施之不才豈所宜辱伊川義學
之建使人起敬起歎士習澆訛甚矣沈㝠顚倒日入于
汚險而不自知視古昔聖賢幾若異類此若嬰兒受病
藥至即服妄死妄生懸於醫手嬰兒本何罪也某每謂
力足以及一鄉者有以善一鄉及一邑者有以善一邑
隨力所及推而廣之亦或救正其萬分然而有力者念
不到此也殖已崇私束於蝸角一身之外隔處藩籬何
暇閔鄉人之不為君子而思所以拯㧞之哉某切切為
之痛心而莫能如之何敬聞髙論如痒得搔四海同風
此其發軔敢不端拜祇賛為吾鄉莫大之幸邪孔子曰
工欲善其事必先利其器執事舉之見屬殆過聽矣某
氣質凡下一無所堪支離俗學龎雜半世老境侵尋始
稍知用力之地惟恐已分不了有負此生安敢遽為人
師邪今家事已付兒曹從容山谷間方與唳鶴吟猿共
此朝暮處之英俊之上以解蔽去惑為已任非惟不敢
正自不能是以惕然莫知所承不暇顧方命之為罪也
雖然執事斯舉關係風俗不細天地間㑹當有任其責
者惟不以某之出處係事之舉措則幸甚某又辱台諭
令子姪輩一人與令嗣同處執事不以某為愚陋且併
信其家之子弟而採録之益難荷矣心非木石如何可
忘但子姪輩素不諳處館之事其間氣未老者固難浪
出而可出者則未免牽制為是頗難其人小兒槱旦夕
過慈溪敬令晉拜面陳𠂻懇矣謹熏沐襞箋仰酬先辱
莫究謝悰千萬瞻望惟切拳拳執事昭代偉人行當大
用以福天下俗間長語某不敢贅區區併乞尊照
　　　與賈平章(似道/)書　　　　　汪立信
今天下之勢十去八九而君臣宴安不以為虞夫天之
不假易也從古已然此誠上下交修以迓續天命之幾
重惜分陰以趨事赴工之日也而乃酣歌深宮嘯傲湖
山玩歲愒日緩急倒施卿士師師非度百姓鬱怨非上
以求仰當天心俯遂民物拱揖指揮而折衝萬里者不
亦難乎為今日之計其䇿有三夫内郡何事乎多兵宜
盡出之江干以實外禦算兵帳見兵可七十餘萬人老
弱柔脆十分汰二為選兵五十餘萬人而沿江之守則
不過七千里若距百里而屯屯有守將十屯為府府有
總督其尤要害處輙參倍其兵無事則汎舟長淮往來
游徼有事則東西齊㑹戰守竝用刁斗相聞餽餉不絶
互相應援以為聨絡之固選宗室親王忠良有幹用大
臣立為統制分東西二府以涖任得其人率然之勢此
上䇿也乆拘聘使無益於我徒使敵得以為辭請禮而
歸之許輸歲幣以緩師期不二三年邊劇稍休藩垣稍
固生兵日増可戰可守此中䇿也二䇿果不得行則天
敗我也若銜璧輿櫬之禮則請備以俟(按史似道得書/大怒中以危法)
(廢斥之後元兵大舉入侵立信卒于髙郵伯顔得其二/䇿歎息曰宋有是人有是言哉使果用我安得至此乎)
(有無名子詩曰厚我藩籬長彼貪不然銜璧/小邦男廟堂從諫真如轉竟用先生䇿第三)
　　　上謝疊山先生書　　　　　胡一桂
二月六日新安學生前鄉貢進士胡一桂謹熏沐裁書
百拜獻于提刑殿講疊山先生閣下某嘗讀周元公易
通有曰天地間至尊者道至貴者德至難得者人人而
至難得者道德有於身而已夫所謂道德者何也其綱
有三其倫有五原於天品節於聖人通行於千萬世由
乎此則安不由乎此則危由乎此則為諸夏為人不由
乎此則為蠻貊為禽獸斷斷乎其不可易之論也然嘗
怪夫自開闢以來宇宙不知其幾變而所謂道德疑若
與之而俱變者㝠㝠之表蓋有天焉每於其交際之間
必生一二傑特瑰偉之士以身任道德之寄把握扶植
於不壞不滅之地夫天既以道德重寄付託於其身謂
宜愛之䕶之俾得優游適志以順乎其天顧乃不然或
使之憂患困苦直至殺身而後僅可以成仁或拂亂其
所為使之饑寒流落瀕於萬死而不得死栖栖焉寄隻
影於遐陬僻壤間而時俗富貴洋洋得志切齒唾罵以
為至愚至癡不通時變自陷於困窮所謂可憐不足恤
者若是而望其把握扶植此道德於不壊不滅之地真
不啻如一髪引千鈞之難何哉蓋不然天地間萬形皆
有弊惟理獨不朽宇宙間固有囿於氣數之不得不然
者而所謂道德之理則實未嘗一息可變茍非其人亦
不能以自行是以必于人是託然人品有不一有盜名
欺世者有慕名矯拂者有不能忍於饑寒而流涎於富
貴者有牢關固拒於其始而卒喪其節者有自度其才
足以應世而姑守窮約者有其初無力以自奮忽乘機
而遽起者若是者皆不足以任道德之寄往往天亦嘗
厭棄於此是以付託一二人於斯世必使之憂患困苦
殺身以成仁必拂亂其所為饑寒流落瀕於萬死而不
得死如精金百錬曽不變其所守仁以為已任死而後
已者亦以其身不足愛而道德之為可愛且將以愧天
下之曽儋人爵食人禄者若此者是真可以任道德之
寄昌黎韓子所謂千萬世一人周子所謂道德有其身
者是也遊目八荒思得大人君子道德有於其身者為
之依歸則舎先生之外其誰哉恭惟先生抱三光五嶽
之正氣負三綱五常之重任涉世於強仕之年秉操於
立朝之日一時權奸如虎豹九關磨牙搖毒而浩然之
氣至大至剛以直養而無害曽不為之撓屈居常抱膝
林泉朗誦先生大雅之章想見人豪而雲泥懸絶無階
趨拜兹者恭聞蟄神龍於九淵翔鳯凰於千仭儉德自
持而爵禄不足以移高尚自立而王侯不足以屈斯文
倚為命脉衣冠賴以綱維義夫節婦得所標表以益堅
亂臣賊子有所觀望而羞愧道德之興廢關係於先生
之一身而把握扶植之責甚重而匪輕也故昔也危言
危行人不得以議其訐今也危行言孫人亦莫得以議
其脂韋梅福之於炎劉淵明之於司馬時不同而處亦
異也嗚呼天地猶有憾粹乎先生之行終不能疵日月
猶有蝕昭乎先生之心終不能蔽雷霆猶有伏烈哉先
生之氣終不能遏此真所謂道德有於身而千萬世一
人也稍有志於道德之士敢不承下風而望餘光哉某
安定㣲宗古歙士族五六歲而讀父書十八而登名天
府年少氣鋭粗亦為有志於當世者夫何天池之翼未
展而回溪之翅已垂孟明之舟未焚而郟鄏之鼎已易
事蓋有大謬不然者我之為我亦無復有志於斯世矣
且比年以來天疾其軀神奪其聽庸人孺子莫或肯半
指屈中夜以思黙然領㑹意者造物仁愛之深故欲使
為無聞之人專心致志於學行乎仁義之途遊乎道徳之
源無迷其途無絶其源而已乎環視其家圗書滿屋而紫
陽夫子之易門庭幸而獲入獨謂本義提綱振領而節
目未詳於是又取語録而附之纂集諸説間贅已意至
若卦象之異同文言之疑義自漢儒以來千有餘年未
能有灼知其説者某一旦若有陰相而黙啓之於是作
為卦象圗説又作為疑文言辨卦體之未有圗也而圗
之十翼之未有論也而論之啓䝉本義有大功於天下
後世而人莫知也又表而出之凡此者豈謂絺章繪句
以為能記事纂言以為多哉亦以明經乃儒者事况大
之為天地幽之為鬼神明之為君臣治亂别之為賢姦
進退于以立三才之道于以順性命之理于以盡事物
之情通天下之故莫不畢備於易於此乎有得焉亦庶
乎身心收斂不至外馳而所謂至尊之道至貴之德亦
由是以不失焉爾書成而鄉之老師宿儒亦或為之許
可某亦自慶歲月之不虚度矣今海内以先生為道德
之宗主人物之權衡某是以不逺千里往拜函文塵滓
視聽求片言以為之黼黻倘儌先生之高名令譽傳之
無窮施之罔極某何幸吾易何幸惟先生進而予之實
惟門士之至願干冒師嚴下情不勝戰慄俟命之至
　　　答方虚谷問天原發㣲書一　鮑雲龍
來諭謂冬至子半前半月屬舊歲後半月屬新歲夜半
子時前四刻屬今日後四刻屬明日因衍為𤣥武龜蛇
二物之説而以朔易對㒺㝠為非遂舉朔方朔漠朔黨
朔雪皆指朔之一字為北方之一而未嘗分西北為朔
東作南訛西成與朔易止是一義而未嘗分朔易為二
先生之言偉矣愚謂不然以地理方所言之則指北
方曰朔方足矣以包涵義理為言則不容不變文以名
之曰朔易也故堯典三方皆曰東西南而獨於此不言
北而言朔易一不同也三方皆言平秩而獨此一方言
平在二不同也蔡九峰解朔之一字謂萬物至此死而
復蘇猶月之晦而有朔既明其有二義矣又解易之一
字謂冬月歲事已畢除舊布新所當改易之事亦明其
有二義也以至月令所言數將幾終歲且更始程子亦
曰北方終其陰而始其陽其分朔易二字為二義尤明
白𤣥有㒺有㝠釋者謂乾貞一德而㒺㝠二焉謂㝠當
為北㒺當為中正與朔易相為對待者也此正固兩義
龜蛇兩物人身兩腎皆有得於北方朔易之象焉不可
誣也因是推之坎北方卦也亦有兩義焉其在先天圗
本一坤而在北爾乾以九二之竒下交於坤六二之耦
於是成坎之象兩合為一一又分兩竒耦耦竒生生化
化變為十百千萬之不齊者皆不能逃乎坎精之兩矣
淵乎㣲哉
　　　二
來諭不滿二百餘字而天地之機剖矣因記兒時嘗侍
東里葉公知天者也問乘槎之事謂水從海逆流入天
河循環天地中皆水也水溢無去處則奈何公笑而不
答有友從旁代對謂海有沃焦石水至一吸而乾海有
尾閭穴水至一洩而盡愚曰吸與洩有限而水無窮亦
未之信也及閲隋志謂陽精炎熾入水則竭百川歸注
足以相補故旱不減而浸不溢此説固善又遺氣而説
未瑩至子方子之言一出不取沃焦尾閭而取日衆聵
俱醒真名言也足以破千載之惑矣愚猶有水與氣之
説附于後以求印證焉葛洪釋渾天曰地居天内天大
而地小表裏有水天地各乘氣而浮此以水與氣竝言
也何承天曰天形正圎而水居其半地中髙外卑水周
其下日東出暘谷西入濛汜亦曰咸池四方皆水故云
四海朱子曰日月出水乃升于天其西下又入于水此
專以水言也初不言日能涸水水從何歸虞聳曰天形
穹窿如鷄子羃其際周接四海之表浮于元氣之上譬
如覆奩於水而奩不没氣充其中也張子曰虚空即氣
減一尺地則有一尺氣但人自不見爾又曰氣之散於
太虚猶冰之疑釋於水邵子曰其形也有涯其氣也無
涯程叔子曰有氣莫非天岐伯對黄帝問曰大氣舉之
皆以氣言者也愚謂言水不言氣水從何生言水與氣
而不言日二者何從消長合而論之水也氣也日也三
者相為循環於無窮此天地之所以為天地也故曰天
依形地附氣邵子之言當矣水不涸於沃焦尾閭而涸
於天之日先生之言卓矣蓋日圎鏡千里無幽不破升
天則萬物焦入海則萬水涸水不涸則盈而溢易至汎濫
涸而不生則氣與水俱竭天何以包地而運轉不窮愚
以意為之説曰天包地外所以浮之者氣也所以浮是
氣者水也氣與水合生生不窮所以能浮天地而升降
之者也夫天一生水神為氣主神動氣隨氣為水母氣
聚則水生所以呵氣而成潤今雲蒸霧滃則水珠流出
山川出雲則時雨以降是其證也故天地陰陽二氣日
夜流轉日夜熏蒸氤氲相感自有許多氣亦自有許多
水生氣則生水生水則助氣氣與水未嘗相離使水溢
而無日從地下以涸之則陰氣日盛而陽氣日㣲有日
以助之則扶陽抑陰而水不能為天地間之沴矣然日
為火而常明月為水而有盈虧者隨日以為之進退也
驗之潮汐可見易曰明入地中明夷日從地下轉也天
在水中為需浮之以水也故日一升而在天之陰氣無
不散所以為晝日一入而地下之水氣無不消所以為
夜是日也者所以下抑陰上扶陽以與天地相為長乆
者歟
　　　代胡安國通吳草廬求明經書院記書
　　　　　　　　　　　　　　　胡炳文
九月十五日新安後學胡淀再拜奉書司業草廬先生
師席是日也文公先生始生之日昔臧榮緒用庚子日
拜五經是為夫子始生之日婺源文公父母邦禮以義
起黎明釋菜竣事復再拜而作是書惟先生其鑒之淀
切謂六經者聖人明天下萬世之大經以經天下萬世
者也其體全體其用大用六經未作六經之理在天地
化育中在聖賢事業中六經既作天地萬物之藴聖賢
之心之事業又在六經中三代以上經未全而經之道
行秦火而後經不全而經之道彌破至寳元明道間安
定先生始教人明經學然後為士者稍知經有體有用
既而明於伊洛大明於我新安經非不明也然學者淪
於舊習非絶類離倫以為髙則以希世取寵而安於卑
於是經學始若無用於天下近年科舉未興學晉帖誦
晚唐詩筆跡聲氣稍似之哆然以士自名謾不知經學
為何事某新安晚出於道未有通曉然自我明經翁以
來十四世矣經學之晦也不能不朝夕為已憂輙不自
畫創書院扁曰明經三年始潰于成告于有司又三年
始從所請延明師膳養講肄日以為常近來者傳科詔
新班第一場明經書院題扁若逆知天意而為之者天
相斯文其在兹乎然非大手筆記恐無以詔方來傳永
逺也仰惟先生道髙而器宏經明而文古監學坐臯比
天下士皆想慕其風采及幡然而歸又莫不欽仰其德
義易講所傳僅一二如以闔闢往來為神物分合之妙
明經如此真可謂明經也記我明經微先生其誰歸欲
望師慈特揮名筆闡明六經全體大用之妙俾學士有所覺
悟一掃舊習可以繼絶學可以開太平經遂不為無用
於天下其所關豈淺淺哉創造縁由併上梁文謹用拜
呈侑書以幣深虞輶凟惟師慈其采納焉
　　　答髙巖起論潮書　　　　　吳觀望
至元十八年秋八月十有八日足下觀潮浙江亭有詩
明日書以遺予若致疑於逆流之水有可詰者吁其可
詰也耶其不可詰也耶予不得而知也然朱子註騷謂
潮以月加子午之時一日而再至則亦未嘗無説敢即
是試為足下誦所聞焉蓋坎者月之體月者水之精月
與水一而已矣在天為月在地為水天有陰陽太少而
月為太陰地有剛柔太少而水為太柔古人以方諸取
水於月其氣類固相感也而况夫子午之位乃陰陽之
始於其所始而月加焉則陰與陽感而陰以升陰與陰
遇而陰以盛水陰類也當其所加之時湧而逆上從其
類也月一晝夜几一加午故潮一日再生月一日退天
十三度十九分度之七故潮日遲於一日所以初三之
潮晝遲而入十八之夜十八之潮夜遲而入初三之晝
也一月之間生明生魄潮一再盛焉生明之潮則自前
月二十六長水謂之起信歴晦朔至月三日謂之大信
初四潮勢漸殺謂之落信歴上弦至月十日謂之小信
生魄之潮則自十一始長歴望至十八而盛自十九始
殺歴下弦二十五而衰其起落大小之信亦如之天下
之至信者莫如潮生落盛衰各有時刻故潮得以信言
也月於一月之間漸遲而縮一日潮於兩信之内漸遲
而縮兩潮秋月最明秋潮最盛亦其理然也又嘗即易
考之坎為月魄離為月魂震生明也兊上弦也乾望卦
也巽生魄也艮下弦也坤晦卦也生明之盛非無故而
盛也坤一索而得長男故盛過兊少而往則衰矣生魄
之盛亦非無故而盛也乾一索而得長女故盛過艮少
而往則衰矣驗之於月參之於卦潮之理其殆庶幾乎
或曰誠如是則陽之盛莫如乾陰之盛莫如坤潮不於
是焉大而顧大於震明巽魄何耶曰兹又先天後天之
説也不本諸先天無以見造化之全體不參諸後天無
以見造化之妙用先天之卦體也乾坤離坎位於四正
震巽艮兊位於四維而月之周天實配之後天之卦用
也退乾於西北退坤於西南父母老而不用而長男代
父長女代母居東南生長之方天地間萬物萬事咸於
此乎權輿故其為氣也莫盛焉而潮之大信實配之月
配其體則陽為明陰為魄而乾坤當望晦之位乃陰陽
之極也潮配其用則長為盛少為衰而震巽當大信之
候乃陰陽之長也夫如是則其不乾坤而震巽也有由
矣或又曰亦何以知其必取於卦耶曰以納甲家知之
納甲者如生明之月昏出于庚震則納庚生魄之月晨
見于辛巽則納辛之類是也陰陽者流用之率驗則月
與卦相為用也審矣潮而有取於月也不亦有取於卦
乎哉或又曰月之説然耶則潮之為候亦宜月半以前
由㣲漸大月半以後由大漸㣲以象夫三五而盈三五
而虧可也今乃於明魄之生兩盛焉何哉曰明魄之盛
固已如前所云矣然月一月一周天而一日之内則一
加子一加午者也潮於月加子午之時一日再至故亦
於月生明魄之日一月而再盛焉月之一潮之再若不
相似而實相感召非深於理者未易以語此或又曰子
所論浙江潮也他江亦有潮其遲速不同何與曰潮之
生必生於月出之海浙江之去海為近故其至也如時他
江所去有逺近故所至有遲速爾或又曰古今言潮者
必推浙江亦謂銀山雪屋有頭數丈此為異爾他江之
潮第如湧水復與此不同何與曰浙江去潮生處近掀
天沃日之勢方盛而不可遏赭山龕山横鎻江口頓然
斂寛就窄其勢必至於衝激奔射也他江去潮生處逺
逺則必殺故但湧水而已又何疑焉管蠡如此未知其
與先儒合否也不敢自以為是亦不敢出以語人既承下
教豈可虚辱倚韻賡呈并著斯説㣲足下無以發予之
強言尚相與訂正之幸甚
　　　上蘇參政(天爵/)書　　　　　趙　汸
汸生窮山下邑賦性愚拙自其修於身者猶扞格不勝
是懼於四方事蓋不待言是以當科詔屢頒羣材彚進
之秋而終不敢持不足之資以僥倖於一得蓋羽短者
蜚近足蹇者步遲理勢則然非由矯飾而閣下一見乃
獨憫其沉淪欲進諸俊選之場以増益其所未至噫閣
下之心豈徒為汸發哉計天下之賢者閣下莫不皆欲
其出為世用不賢者閣下莫不皆欲進而教之顧小子
不當厚意推閣下之用心收效於天下可也是以姑蘇
舟中侍坐時嘗以郡邑學校廢弛為言而使命亟來言
不及究故敢申其説以獻閣下幸一覽焉竊聞天下之
患莫大乎士大夫廢學而民不知義使士大夫皆知學
而民知義則學道愛人之政舉而尊君親上之俗成政
舉則漁奪椎剥之風息俗成則倍畔崩離之禍無自而
生其得失蓋甚明也三代盛時教民養士之法達于天
下皆由内及外相為終始涖官從政悉取諸其成材而
用之其或上下不相應和聼其散漫四出而欲一旦收
其人以充任使恃其心以為垣墉者蓋未之有也國家
混一天下許文正公首開成均之教以輔成治世之隆
列聖責成具有明法故雖小有廢墜易為興舉郡邑無
逺近大小廟學具修先賢歴履民間義塾列為學官者
不可勝計亦云盛矣乃獨教養無法師弟子去留不常
其甚者大抵與市井聚徒相類材德之成否何由可見
田租廩粟蠧蝕於庸人鄙夫之手往往傅㑹生員姓名
連簡累牘以待稽考奸民更相刼持所在金榖狼籍殊
甚前代欲聚士而教者嘗患無以食之我世祖皇帝定
制郡邑長吏不得擅用一錢獨在學校者捐以與士無
所愛惜其恩德甚厚而士終不被其惠真可為長太息
者矣其失在生員無定額選補考察升貢無通法為教
官者又皆循資而來故長吏得以好惡為緩急風紀之
司亦無從而察其實矣大抵下之於上不從其令而從
其意今貨物粟米之政督責嚴宻間不容隧而育材興
化之方謾不知省西方秘宻之教行乎王公大人之上
禱祈禳祝朋呼膜拜家自為俗人自為法者又紛然於
卿大夫之間道宮佛宇所在増盛支流旁出與居民雜
處不可勝言而所謂先王之道人倫之教者天下郡邑
之間湮㣲泯廢如此欲士大夫皆知學而民知義難矣
竊謂為今之計當從朝廷定為條畫使郡縣長吏擇民
間子弟之可教者大學小學隨所在參酌為額其流官
子孫皆補郡學生員鄉貢罷歸願入學者聽之數多則
均諸書院及廩食有餘之處大小學職由科目入官更
采前代優崇之意陞其品秩均賜印章使得以成官府
嚴簿籍治田糧行賞罰其專任訓迪則士大夫之老於
其鄉者有官而需次者山林奥學者皆得為之然必使
諸生求其道德經藝可為一鄉一邑師表者長吏卑辭
厚禮以延致之身率學者而敬事之以盡古者公卿大
夫隆師取友之誼田租寡少者許於官田添給或從義
民捐輸其所以為教者則以國學成規為準又取前代
法本經外益以吉凶二禮律令書算皆許兼習其敏學
修行恬静有守者則長吏加禮貎以表異之縣間歲校
其優者貢於郡其不與者得推擇為縣吏甚不率教者
屏之郡三歲試其中等者與鄉貢之士偕行赴省不與
者得擇為郡吏自行省罷歸者即郡學講業以俟再貢
自鄉舉者亦須試於郡而後遣以革凡庸輕妄玩擾場
屋之弊凡郡邑校試只以經義對策合為一場長吏親
臨糊名謄録而後考諸經各取一句為題則非通全經
者不敢倖中經題臨試各擬十數以上使一人射而取
之揭以示衆則請託不行凡部使者至學諸生皆得賛
名祇謁間取一二觀其所業以勉勵之假託占籍者去
之如此則為士者䝉教養之實在官者獲師友之益然
後可以塞債吏冐儒之路廣賢才進身之途回斯民向
道之心一四海未同之俗而又必察之於幾㣲持之以
悠乆使善人日多而世鮮乏材之歎民風漸美而人懐
尊上之心庶幾學校之設不等於具文者矣夫先王恐
斯民之易散而難聚易分而難合也故養以井田教以
學校而因其法以維持之收其賢者能者而共理之使
中外逺近均齊方正精神徧攝喘息貫通天地之間共
為一體卜年雖近終必過之今土宇廣大亘古莫儔蓋
有前代帝王之所願見而不得者既以畫地為限揭其
品彚之名以分異之而親疎貴賤崇卑勞佚之殊益懸
絶矣惟教民育士無間邇遐茍以濶於事情不為修舉
則所以一道德同風俗起斯民之視聽而結其心者果
何在乎今聖天子求治如不及既選賢守令以嘉惠疲
民則興學育材移風易俗此其時也閣下以人材世道
為已任志念所存見乎辭色故敢忘其僣妄竊述是説
以獻焉法先王鄉校之實成許公未究之心以賛國朝治
教之美於無窮非閣下尚誰望哉京學之盛必有成法
亦可推之天下否汸居家養親讀書冀有少進以無負
於門牆惟静修先生曹學士虞先生碑文無由一見爾
干冒清崇不勝悚息
　　　答倪仲𢎞先生論中庸輯釋書
　　　　　　　　　　　　　　　趙　汸
汸屢讀中庸輯釋纂録儒先精義大畧不遺良不易矣思
欲罄竭愚慮少副謙德之萬一而涵泳所聞未之有得
袁氏所録吳先生諸説多宗程子其異同之故亦非一
再省覽所能驟决也是以雖欲妄有指陳而自知其非
未敢輙竟其説嘗觀朱子自序有曰沉潜反復蓋亦有
年一旦恍然似有以得其要領者此蓋語人以其先難
之故後得之由使毋以易心求之也既曰恍然又曰似
有則有非指要綱領四字所能發明者矣夫是之謂知
德夫是之謂知道而知言其效也其曰然後乃敢㑹衆
説而折其𠂻則可見前是殆有所未暇焉蓋其於明善
誠身真修實踐如行者之赴家其至可期饑者之得食
其飽可必至夫一旦豁然貫通之日而後衆説之同異
得失折之於此無一不得其衷焉非揣摩比較從事於
行墨者所可同年而語也區區自謂如汸等軰資質之
凡近心思之麤淺茍不能於為已為人之際一刀兩段
發憤刋落然後實求反已親切之訓以致其下學上達
之功而徒爾朝繙暮閲口誦手鈔則是終身無由知至
畢世不能意誠而釋迦達磨果賢於孔孟矣若夫先生
志意之誠確工力之專勤而虚已擇善無間物我其所
存所就豈晚學所能與知但近日前輩著述殆類夫借
僕鋪面張君錦繡者恐不足為先生道爾仰戴親愛之
厚常切愧歎深懼有負所期故敢傾倒其胷臆之私其
是其非尚幸明有以教之是所願也
　
　
　
　
　
　
　
　
　
　
　
　
　
　新安文獻志巻十
欽定四庫全書
　新安文獻志巻十一　　　明　程敏政　撰
　　記
　　　歙州披雲亭記　　　　　　張友正
處髙明所以蕩隂滯臨顯敞所以窮逺睇故有嶽峙九
層雲峩百里極𤣥功以壯址殫山木於崇構者人力也
今則排層空架重峯髙岀星漢之上坐馳寰區之表者
天造也州之陽漸乎水水之隂攅乎山山有佛寺而廻
廊翼旋飛閣雲褰萬家井邑在我宇下實一方之勝㮣
也柱史魏公將命駕遊焉公徘徊賞味情有餘致恒美
其中峯聳絶靈氣紛郁乃竦勁䇿躍輕屐縋蔓梯崖徑
造其巔焉髙哉曠乎果天下之絶境也乃命剷巉巖夷
翳薈心匠宻構亭形虚無而賔客莫之窺也然後跨峻
谷掖修木疊石為趺無尋丈之地其崇卑廣袤與斷樸
杇塗之節稱焉峩峩絶頂一上千仞未幾營之屹而冠
焉屬東風敷和春物爛山公乃敞層軒披晴空憑九霄
以髙視周八極而遐觀塊如衆山盃分百川籠呉楚之
封境領江湖之氣象有足廓虚懐而攄曠抱矣眺覽未
既壺觴云舉瞽史陳藝笙簧合奏仁風洋洋下里同觀
而呉哇褭空楚舞驕春隨天籟以逺去暎花林而半出
迎之者有若子喬方平弄玉飛瓊相與樂羣仙於上清
自公之暇理于兹撫傷夷懐流離流離旋矣傷夷痊矣
而猶阜俗康民之志慊如也今市囂在耳村烟在目可
以亷風俗之趣尚省農桑之豐耗況又暢四肢攄七情
神王氣全宣為太和自當渟源普洽上下交澤況有襦
袴謡乎公問俗之來四序分矣蓮府將復星軒莫留人
之情也步武所及有一物契於素懐者雖細必録況目
經心攝獲千古之遺勝者愛而不書得毋寤寐思之乎
然歙人被公之仁化也深思異日攀公之轅不及則必
瞻此亭也友正家在此山之下獲遊此亭之上思刋𢡟
績輒課庸詞若筳扣鐘而蠡挹海蓬勃之音溟茫之波
可得而希也又兹峯之髙棲天宇上簉雲族朝薈蔚而
暮氤氲亭無處所晴景一照夐焉標空今建名披雲義
在兹也其潤浥寺宇輝華郡郭增東南之巨麗者無終
極乎貞元壬午夏四月大火南次之七日記(見文苑英/華雖未脱)
(駢儷體然序事整/㓗亦一時佳製)
　　　浯溪三絶堂記　　　　　　孫　適
永州祁陽縣南浯溪之北有竒石焉元次山頌唐中興
顔魯公書世名三絶次山去道州即家溪上作亭二峯
垂三百年碑缺亭圯吏於縣者莫能興皇祐五年平樂
齊君術始來為令朞月稱治行視其亭閔然惜之乃作
堂以䕶其文又復東西峯􁮟亭二公之蹟江山之觀洗
然復新觴寮宷以落之而屬予為記夫魯公之方元子
之介文翰之勁發於其心至者莫不慕焉傳而習之周
於天下豈貴其人而珍其粕哉然不心其中而徒蹟其
外吾未見其得也齊君所以振飾夸耀風動來者其志
不亦美哉東厓之嶺次山甞銘右堂頌之左皇甫湜詩
文漫不明濬而新之傍有徐彦若題石水發其光洞鑒
百里因并列之以示觀者皇祐六年三月一日記
　　　婺源新開㢲渠記　　　　　王汝舟
婺源為邑居山溪之間邑中岡阜蟠薄相倚如掬掌焉
縣治所當其中而地勢東北極髙夏秋水潦暴集貫縣
牆而西嵗嵗補其缺終不可以久完非獨民居墊圯而
府庫狴犴多在東序直牆所缺處庫無穿窬狴無􁁜囚
特天幸爾紹聖戊寅三月宣徳劉全美來治縣事問邑
人莫不患此皆以為無如之何乃行視得葉家㘭者在
縣之㢲隅可以通東北之水然議者疑以為髙而不可
通或以為其下有石而不可鑿至欲沮之則以為民居
不能無所害而全美決不恤此遂塹以為渠隨地勢之
髙下而淺深之淺則甓而為露渠深則甃而為晦渠不
浹日而成無費於公而不擾於私衆水自東北趨溪無
壊牆之患民獲安處無墊圮之虞陳年之弊一旦革去
人始休然以獲無窮之利全美辭學治行為時聞人將
推其所藴以見於世或者以謂邑之利害葢有大於此豈
足為全美道哉予曰不然天下之事能大者固可以兼
小未有小不治而能大者也全美之不忍於此則其大
者將繼今以觀焉邑人欲記其事故為之書是年五月
改元元符八月二十一日朝請郎前知䖍州軍州事兼
管内勸農事提舉南安軍南雄州兵甲司公事借紫王
汝舟記
　　　雙應堂記　　　　　　　　凌唐佐
歙之休寜有夏俅載道者夙有至性其母曹氏衣冠之
後嫠居時二十有八俅方幼而曹氏自誓守志享年七
十有一以令終俅以早孤無昆弟思欲朝夕從事於窀
穸之側遂於大觀元年九月初吉即其居之後圃而𦵏
之既克𦵏乃栽花植竹構堂於其旁以致其生存之孝
三年春於墓之後生瑞竹一根其節自十以下則駢而
為一以上則岐而為二交枝對葉有足嘉者明年四月
又於墓前東南隅開雙頭芍藥一枝政和改元又於其
本復生一枝於是鄉人士君子樂道人之善者間遊其
堂以為邑居為善者勸此固休寜之盛而前所未有也
載道之祖母於予為祖姑乃繪二瑞屬予名其堂且記
其孝感之實予因以雙應目之而為之言曰昔人有七
子之母猶不能安其室而公卿士流在戚而有嘉容與
囓臂不歸廬墓生子者多矣今君之妣以君㷀然之
孤能確守其義而君又厝丘墓於其居制兆域於其圃
以示思親不忘之意其賢於人逺矣天道雖逺應人甚
邇孝之所感如笋冬生木連理者其應非一今君篤於
親而草木薦瑞葢有召而然也君其勉之予將見君髙
門廣路貽子孫之慶者自此始矣政和元年六月十五
日朝散郎權發遣提舉江南東路常平公事凌唐佐公
弼撰
　　　婺源縣清風堂記　　　　　汪　藻
婺源去州二百餘里皆取道山間攀縁不可舟車之地
當四方之窮非人物都㑹土著之民且十萬寡求而易
足多負豪使氣争為長雄難於彈治故吏之宰於婺源
者往往畏避隠去如探湯然蒙被惡聲既久而不衰然
邑有溪山之秀足以登臨有魚稻之珍足以宴樂平嵗
無過客使者厨傳之勞足以安佚其人實聰明亷武好
義而尚施茍幸而得平有終身不肯違法者故至而悉
其風土者亦樂而安之崇寜三年叔孫元功之為政也
胷中涇渭甚明既來而得民所以易治之意則畧除煩
苛一鎮之以清静葢未幾月而數百年之陋坐失於談
笑之間於是昔之吏俗朋黨投隙抵巇為鑿穴首䑕者
既已化而為心膂股肱而椎埋摽輕武斷鄉里為奔蜂
乳虎者亦從而為嬰兒處女元功多民之洗濯刮磨果
可以與治也乃築燕居之堂而以清風名之予聞而嘆
曰天下之物葢無不可化者然其所以化非深於理者
不與焉今夫徜徉於萬物之表而人得之以除煩解暑
者惟清風為然是故至人之所御隠君子之所賞騷人
才大夫之所樂政足樂也如使不善為政者結意於繩
墨之端置民於牛羊之地物我俱弊矣乃始絲棼而禽
獮之政之愈勞而愈熾而其於治日益逺矣尚能知清
風所以滌煩解慍之理而與民同快適之樂哉惟元功
才有餘而不區區俗務之是營徒以從容無為使斯民
灑然以新釋然以喜而元功亦將鴻漸於此而羽儀於
天朝也宜其所得清風為尤多且吾邑雅多秀民安知
無儒者作穆如之頌歌詠吾子以配斯堂之永久者元
功博古静深君子也觀其命名之意足以知其為人
　　　永州栁先生祠堂記　　　　汪　藻
先生以永貞元年冬自尚書郎出為邵州刺史道貶永
州司馬至元和九年十二月詔追赴都復出為栁州刺
史葢先生居零陵者十年至今言先生者必曰零陵言
零陵者亦必曰先生零陵去長安四千餘里極南窮陋
之區也而先生辱居之零陵徒以先生居之之故遂名
聞天下先生謂之不幸可也而零陵獨非幸歟先生始
居龍興寺西序之下間坐法華西亭見西山愛之命僕
夫過瀟水翦薙榛蕪捜竒選勝自放於山水之間入冉
溪二三里得其尤絶者家焉因結茅樹蔬為沼沚臺榭
目曰愚溪而刻八愚詩於溪石之上其謂之鈷鉧潭西
小丘小石潭者循愚溪而出也其謂之南澗朝陽巖袁
家渴蕪江百家瀨者泝瀟水而上也皆在愚溪數里間
為先生杖屨徜徉之地惟黄溪為最逺去郡城七十餘
里遊者未甞到則豈先生好竒如謝康樂伐木開徑窮
山水之趣而亦逰之不數邪紹興十四年予來零陵距
先生三百餘年求先生遺跡如愚溪鈷鉧潭南澗朝陽
巖之類皆在獨龍興寺并先生故居曰愚堂愚亭者已
湮蕪不可復識八愚詩石亦訪之無有黄溪則為峒獠
侵耕嶝危徑塞無自而入郡人指髙山寺曰此法華亭
故處而龍興者今太平寺西瞰大江者是也其果然歟
周衰言文章之盛者莫如漢唐賈誼馳騁於孝文之初
時漢興纔三十餘年爾其談治道述騷辭已追還三代
之風如此自是踵相躡有之末而至於劉向揚雄益精
深不可及去古未逺故也唐承貞觀開元習治之餘以
文章顯者如陳子昂蕭頴士李邕燕許之徒固不為無
人東漢以來猥并之氣未除也至元和始粹然一返於
正其所以臻此者非先生及昌黎韓公之力歟故以唐
三百年世所推尊者曰韓栁而已豈非盛哉先生雖坐
貞元黨與劉夢得同夢得㑹昌時猶尊顯於朝先生未
及為時君所省而遽没於元和之世事業遂不大見於
時可深惜哉然零陵一泉石一草木經先生品題者莫
不為後世所慕想見其風流而先生之文載集中凡瓌
竒絶特者皆居零陵時所作則予所謂幸不幸者豈不
然哉零陵人祠先生於學於愚溪之上更郡守不知其
幾而莫之敢廢顧未有求其遺跡而紀之者予於是採
先生之集與劉夢得之詩可見者書而置之祠中附零
陵圖志之末庶幾來者有考焉
　　　廣徳軍范文正公祠堂記　　汪　藻
孟子之言氣曰至大至剛以直養而無害則塞乎天地
之間夫直之為言大公至正之道也以大公至正之道
固守而力行之不為富貴貧賤威武之所揺奪雖乗田
委吏之卑亦必盡吾誠充吾職卒而至於立國家定社
稷安邉境伏羌戎其功烈與日月争光而精神折衝萬
里之外謂之氣塞乎天地之間可也後世見古人功名
之盛以為類出於偶然不知早正素定於胷中者未甞
無所從來而其銘鼎彜書竹帛者非一日之積也文正
范公未第時已慨然有天下之志不以死生禍福動其
心逮遭明天子有為於時其立朝如史魚汲黯其憂國
如賈誼劉向其守邉如馬伏波羊叔子雖庸人孺子莫
不知之獨筮仕之初有卓然大過人者國史失其傳故
不得而不紀也公以進士釋褐為廣徳軍司理參軍日
抱具獄與太守争是非數以盛怒臨公公未甞少撓歸
必訃其往復辨論之語於屏上比去至字無所容貧止
一馬鬻馬徒步而歸非明於所養者能如是乎獄官有亭
以公名之者舊矣公卒二十年而髙郵孫覺莘老為廣
徳軍始以詩志公之事而刻之亭中又六十九年丹陽
洪興祖慶善來守讀莘老之詩而慕之初廣徳人未知
學公得名士三人為之師於是郡人之擢進士第者相
繼于是慶善乃求公遺像繪而置之學宫使學者世祀
之而屬予記其事嗚呼公之盛徳豈待文而後傳而藻
亦豈記公者哉昔段秀實盡忠於唐世徒以為一時奮
取功名之人而不知居官必有可書之事栁宗元為摭
其實上之史官今所以知段太尉逸事者宗元發之也
秀實固不足以擬公而予幸從慶善得公之詳與夫徵
夏無且董生為無所愧安知後世不采此以補史官之
闕乎然慶善為政而首及公可謂知所本矣柔亦不茹
剛亦不吐文正公有焉好賢如緇衣慶善有焉其可以
不書
　　　殖齋記　　　　　　　　　汪　藻
予少時喜之壟上與知田者語其始過焉苗之芃芃然
者若孺子之起而欲立也其再過焉稼之薿薿然者若
成人之愿而欲進也其三過焉穡之肅肅然者若壯夫
之材而欲試也於是予三過而三有得焉曰嗟乎物化
之速也如是哉其天時地利之得乎農者曰吾於此致
力焉進乎天時地利矣吾自土膏之作未甞食頃舍田
而嬉於孺子也懼其仆日再視焉於成人也懼其汨日
三視焉於壯夫也懼其揺日五視焉天時有雨暘雨之
過也能腐之暘之過也能槁之吾而節之以畎澮之盈
虚地利有肥瘠肥之過也能淫之瘠之過也能耗之吾
而時之以菑畬之深淺於是乎有稂莠之傷螟蠈之災
吾諰諰然防之甚於盗賊之操戈入吾室也故吾常得
歲焉良農之耕其獲三勤也常農之耕其獲半怠也吾
力田於兹數世矣而未嘗知水毁木饑火旱之變汪子
聞而歎曰善哉吾聞力田而得學者日新之道焉閔子
馬曰學殖也豈欺予哉長興周如愚闢便坐於其居之
旁而求名於予蓋有志於學者故予篆其楣曰殖齋而
並書其説以告之(黄氏東發曰此説本劉向/説苑以苖喻德文極委蛇)
　　　梁新安太守任公祠堂記　　羅　願
任彦昇在南朝以學問文章與沈約齊名而行義過之
尤樂題品人物有許郭之鑒凡經甄藻必致聞達故當
時士友所宗號曰任君與漢三君為比其見推仰如此
聞其風者猶復慨然興慕况吾州常辱鎮臨遺愛在焉
德政之思何時而斁城北四十里有溪舊號昉溪其旁
有村號昉村實皆以公得名公梁天監中出守新安常
因行春愛富資水累日不返即此地也事見圖經與夫
故老所傳而乃以名斥之此何理哉昔郢州有亭名曰
浩然鄭誠易之曰孟亭商山有驛名陽城元稹易之曰
避賢驛是特心所歸重故不忍斥其名爾荆人之思羊
祜也屋室皆以門稱且易户曹為辭曹則雖嫌名猶避
之如彦昇者實吾州之羊祜也以昉名地有愧荆人多
矣唐大中九年刺史盧公始改是溪曰任公溪村曰任
公村鄉閭習熟其舊未能盡革介其間有精舍尚號昉
寺寺之建莫詳其始中廢日乆國朝祥符初僧如泰請
于州即舊址起廢以承舊額元豐元年縣移文命易之
掲號任公遵大中之教也其後相繼増葺寺寖以興為
屋數百楹其前為飛閣尤雄凡所以隆其師安其徒者
種種悉備顧獨未知為公祠其有待於後人邪初公之
為始興捐俸以活饑人而境無流民給資以濟孕婦而
俗無棄子圭賦五取其一餘悉蠲貸政績固巳異矣其
守是邦計不减始興時而清省之政僅有傳者然觀其
寢調香之擾捐采蜜之利父老八十以上遣掾屬訪寒
温至於曵杖徒行詞訟就决於途慈祥之風藹然可想
比其亡也止餘桃花米二十斛且戒家人毋以新安物
還都嗚呼何其賢哉吾州之人百世祠之不為過也本
傳稱嘗立祠城南無復存矣誠能即此遺躅追而復之
少慰邦人之思不亦善乎他日以諷主僧行廸領可惟
謹歸而相視得屋於法堂之右恢拓除治稍加丹艧為
公像置其中夙夕奉之且議歲時致亨可嘉也已嘗觀
甘棠三章實美召伯之詩思其所茇所憩所説戒以勿
伐勿敗勿拜蓋懐想若人思其甘棠今此地亦云公舊
遊而肖像儼然如侍燕坐如接誨語典型所寄不猶愈
於蔽芾之木乎先是行廸與其仲行遵議欲書公事跡
置之寺庭使訪古者有考焉居士許君德準贊成其事
且願施金刻石因與教授俞君舜凱求文於予許之既
而祠成乃為論著本末以為之記庻後人益知嚴奉永
永不懈若夫斥小而大革敝以新内外繕修之功僧子
忠為最推原所自不可畧也忠之後靜方繼之至行進
而大成焉進與廸遵受業于方視忠為祖云
　　　飽山閣記　　　　　　　　程　俱
吾宗伯㝢世家浮梁浮梁山水之勝名番陽紹興七年
伯㝢以提舉太平觀歸里中二年矣始治第室龍潭之
上以據山水之㑹舍之東有山曰洞靈番水出焉行三
里為龍潭釀而為渠暎帶左右琤琮演迤宛轉成趣淺
有蓀芷深有蒲荷茂林豐草䕃翳靃靡作亭其上名曰
漫吾躊躇四顧百里之内竒峰秀巘間見層出而伯㝢
猶以為未足也又為閣東偏以盡登覧之勝而名曰飽山
以書抵予道其詳屬予為之記予方抱末疾心志彫耗
未能也其後伯㝢書來必以飽山為言予惟伯㝢少長
㳺學上庠壯而仕於朝廷方其形疲於道路之阻修衣
弊於京汴之塵土心勞於聲利之畏途也夣想龍潭之
上而邈在千里之外其於故鄉山林之勝猶饑渇之於
飲食未嘗須㬰忘也今以辭劇就閒之故得徜徉食息
於其間不離廣厦之間几席之上俯而觀仰而聽所以
快心滿意説耳目而還舊觀者從容自得於指顧之間
宜其樂而不厭也雖然朝廷之士入而不能出山林之
士徃而不能返其於失中道而囿於物等爾伯㝢少年
力學自奮方大比兩學三舍郡國賔興之士而褎然為
第一取榮名登顯仕如拾地芥伯㝢非無意於世者也
進而用於朝廷區區常有納忠陳善愛君許國之心又
非恝然如秦人視越人之肥瘠况上方勵精甞膽專任
兼聽修庻政整六師將以復大烈而成中興盖求賢用
吉士之時也如伯㝢其能久而自放於山林乎浮梁饒
屬邑也饒歙開化諸程系皆出黄墩陳安西將軍司空
忠壯公之後予與伯㝢生同姓系同出仕同朝志同道
初𨽻職道山後以給事中中書舍人對局東西省又同
僚也以伯㝢之質厚端諒予之蠢愚狷介其質性疑若
異趣抑臭味同也故樂為之記因以見其出處之概焉
　　　婺源義役記　　　　　　　李　繒
淳熈七年春二月玉山周侯來宰邑事甫浹日繒因間
見周侯謂繒曰婺源素䝉最劇之名吏部岀榜梁間踰
歲時熟視不敢睥睨豈不以賦役繁重為病乎若賦則
窠條俱在以無為有費於供億固可憚若役則健險之
辭是非變惑不尤可憚乎異時剛决之吏猶或引避矧
如巽懦衰遲自詭過誤雖悔何追今神明耗于訴牒始
之不圖將何以終國家良法美意具在何者為便嗚呼
三代而上比閭族黨之間時雍之化比屋可封載於詩
書使人羨慕今也不然兄弟親戚匪顧情義相為敵讎
推求其原悉起於役尚氣喜鬬計析先後告訐有亡破
産蕩屋甚於流離顛踣漫不自省固有在役而訟役滿
而訟不休自數十年來議者紛然既無定議於是有為
義役之説者所謂因不義而義之名始立子一鄉之望
者也盍取其説詔其父兄子弟擇其中而行之請從子
始繒謝不敏因不辭而承其事繒所居之里合士民十
有六人相與視其户口賦税之多寡與夫事力之劇易
裒金與榖聚田百畝量其租入召募一夫募者樂就為
要約三十有九條遇田有登耗則較量多寡以禆益之
募無闕事自是歳秋七月始人情翕然無復乖易雖悍
吏之來東西呌囂南北隳突昔之譁然而駭者不過募
人起而應之士者安於士農者安於農熈熈而樂恂恂
而和其效之易見如此遂上其事於縣縣聞於州與常
平司又二年繒因事至縣室周侯復曰縣有六鄉總五
十都自吾告子之行是役也他都事吾亦以是告之奈
何氣習不齊難以一律吾冀其速成也未欲因其俗欲
求其如二都立約之善不可得也雖然自始之為此也
大要主於息爭而巳自吾之至斯邑水旱饑饉之相因
事之叢至㳫來不可勝計向使訟後不巳吾將日不暇
給牴牾過差其能免乎吾去此將有日末途之艱不如
始至之猶可為也益有懼焉天下之事固有百歳成之
而不足一日壊之而有餘何獨於此而疑之然此非法
也推上之令致之民而巳惡知數年之後不有暴眊貪
㳫之人喜於作為以是雖便於民庻而不利於官吏一
切之政趣辦為先其能免於不沮斁乎有桀黠嚚頑之
民茍於目前以彊陵弱靳銖兩斗斛之入致募者之不
至伺隙偵罅紛爭肆起其能免於不沮壊乎昔人謂難
與慮始可與樂成吾懼成未易樂也幸吾子告戒彼都
之人曉之以利害禍福所在無使如吾之所慮者而終
守之庻有益乎繒退而書之以為第二都義役莊記周
侯名師清官為通直郎云淳熈九年十一月穀旦鍾山
園翁李繒記
　新安文獻志巻十一
欽定四庫全書
　新安文獻志巻十二　　　明　程敏政　撰
　　記
　　　名堂室記　　　　　　　　朱　熹
紫陽山在徽州城南五里甞有隠君子居焉今其上有
老子祠先君子故家婺源少而學於郡學因往逰而樂
之既來閩中思之獨不置故甞以紫陽書堂者刻其印
章葢其意未甞一日而忘歸也既而卒不能歸將没始
命其孤熹來居漳溪之上今三十年矣貧病茍活既不
能反其鄉又不能大其門閭以奉先祀然不敢忘先君
子之志敬以印章所刻榜其所居之㕔事庶幾所謂樂
樂其所自生禮不忘其本者後世猶有考焉先君又毎自
病其卞急害道尉尤溪時甞取古人佩韋之義榜其㕔
事東偏之室曰韋齋以燕處而讀書焉延平羅公仲素
先生實記之而沙陽曹君令徳又為之銘官署中更盜
火無復遺跡近嵗熹之友石君子重知縣事始復榜焉
且刻記銘於石以示後來熹惟先君子之志不可以不
傳於家而熹之躁迫滋甚尤不可以忘先人之戒則又
取而揭之於寢以自鞭䇿且示子孫葢㕔事寢堂家之
正處今皆以先君子之命命之嗚呼熹豈敢不夙興夜
寢陟降在兹無或不䖍以忝先訓晦菴者燕居之所也
熹生十有四年而先君子棄諸孤遺命來學於藉溪胡
公先生草堂屛山二劉先生三先生飲食教誨之皆無
不至而屏山獨甞字而祝之曰木晦於根春容曄敷人
晦於身神明内腴後事延平李公先生先生所以教熹
者葢不異乎三先生之説而其所謂晦者則猶屏山之
志也熹惟不能踐修服行是以顛沛今乃以是名堂以
示不敢忘諸先生之教且志吾晦而自今以始請得復
從事於斯焉堂旁兩夾室暇日黙坐讀書其間名其左
曰敬齋右曰義齋葢熹甞讀易而得其兩言曰敬以直
内義以方外以為為學之要無以易此而未知其所以
用力之方也及讀中庸見其所論修道之教而必以戒
慎恐懼為始然後得夫所以持敬之本又讀大學見其
所論明徳之序而必以格物致知為先然後得夫所以
明義之端既而觀夫二者之功一動一静交相為用又
有合乎周子太極之論然後又知天下之理幽明鉅細
逺近淺深無不貫乎一者樂而玩之固足以終吾身而
不厭又何暇夫外慕哉因以敬義云者名吾二齋且歴
叙所以名夫堂室之意以見熹之所以受命於父師與
其區區講學之所逮聞者如此書之屋壁出入觀省以
自詔云
　　　婺源縣學藏書閣記　　　　朱　熹
道之在天下其實原於天命之性而行於君臣父子兄
弟夫婦朋友之間其文則出於聖人之手而在於易書
詩禮樂春秋孔孟氏之籍本末相須人言相發皆不可
以一日而廢焉者也葢天理民彜自然之物則其大倫
大法之所在固有不依文字而立者然古之聖人欲明
是道於天下而垂之萬世則其精微曲折之際非託於
文字亦不能以自傳也故自伏羲以降列聖繼作至於
孔子然後所以垂世立教之具粲然大備天下後世之
人自非生知之聖則必由是以窮其理然後知有所至
而力行以終之固未有飽食安坐無所修為而忽然知
之兀然得之者也故傅説之告髙宗曰學于古訓乃有
獲而孔子之教人亦曰好古敏以求之是則君子所以
為學致道之方其亦可知也已然自秦漢以來士之所
求乎書者類以記誦剽掠為功而不及乎窮理修身之
要其過之者則遂絶學捐書而相與馳騖乎荒虚浮誕
之域葢二者之蔽不同而於古人之意則胥失之矣嗚
呼道之所以不明不行其不以此與婺源學宫講堂之
上有重屋焉榜曰藏書而未有以藏莆田林侯虙知縣
事始出其所寳太帝神筆石經若干巻以填之而又益
廣市書凡千四百餘巻列庋其上俾肄業者得以講教
而誦習焉熹故邑人也而客於閩兹以事歸而拜於其
學則林侯已去而仕於朝矣學者猶指其書以相語感
歎久之一旦遂相率而踵門謂熹盍記其事且曰比年
以來鄉人子弟願學者衆而病未知所以學也子誠未
忘先人之國獨不能因是而一言以曉之哉熹起對曰
必欲記賢大夫之績以詔後學垂方來則有邑之先生
君子在熹無所辱命顧父兄子弟之言又熹之所不忍
違者其敢不敬而諾諸於是竊記所聞如此以告鄉人
之願學者使知讀書求道之不可已而盡心焉以善其
身齊其家而及於鄉達之天下傳之後世且以信林侯
之徳於無窮也是為記云淳熙三年丙申夏六月甲戌
朔旦邑人朱熹記
　　　婺源縣學三先生祠記　　　朱　熹
淳熙八年春三月婺源大夫周侯始作周程三先生祠
堂於其縣之學而使人以書來謂熹曰子故吾邑之人
也葢甞有聞於先生之學而既祠之南康矣且濓溪故
宅豫章宜春之祠又吾子之所記也其亦為我言之熹
惟三先生之道則髙矣美矣然此婺源者非其鄉也非
其寓也非其所甞逰宦之邦也且國之祀典未有秩焉
而祀之於禮何依而於義何所當乎則具以告且謝不
敢後數月周侯又與邑之處士李君繒及其學官弟子
數十人皆以書來曰惟濓溪夫子之書性諸天誠諸已
而合乎前聖授受之統又得河南二程先生以傳之而
其流遂及於天下非有爵賞之勸刑辟之威而天下學
士靡然鄉之十數年來雖非其鄉非其寓非其逰宦之
國又非有秩祀之文而所在學官争為祠堂以致其尊
奉之意葢非敢以是間乎命祀也亦曰肖其道徳之容
使學者日夕瞻望而興起焉爾且吾邑之人所以得聞
三先生之言者子之先君子與有力焉今祠亦既成矣
子安得而不為之言乎抑先生之學其始終本末之趣
願吾子之悉陳之庶乎其有發也熹發書愀然曰明府
之教諸君之言其命熹以記者熹不敢復辭矣乃先生
之學則熹之愚懼不足以言之也雖然諸君獨不觀諸濓
溪之圖與其書乎雖其簡古淵深未易窺測然其大指則
不過語諸學者講學致思以窮天地萬物之理而勝其
私以復焉其施則善始於家而達之天下其具則復古
禮變今樂政以養民而刑以肅之也是乃所謂伊尹之
志顔子之學而程氏傳之以覺斯人者而亦豈有以外
乎諸君日用之間哉顧獨未之察爾今幸以賢大夫
之力既得以日見先生之貌象而瞻仰之則曷若遂讀
其書求其指以反諸身而力行之乎已而遂著其事與
其辭如此以為記以為學者由是而用力焉則庶幾乎
三先生之心不墜於地而於吾先子之志賢大夫之意
亦可以無負矣諸君其亦勉之哉祠在講堂北壁下濓
溪先生南鄉坐明道先生伊川先生東西鄉以侑焉周
侯名師清玉山人好學有文而甞仕於朝矣其為此邦
寛以撫民禮以待士而所以教誨之者又如此非今之
為吏者所能及也秋八月癸丑縣人朱熹記
　　　休寜縣新安道院記　　　　朱　熹
休寜大夫信安祝侯汝玉以書來曰休寜之為邑雖有
難治之名而吾之為之已再嵗矣始也不能不以人言
為慮中乃意其不然而今則遂有以信其果不然也葢
其封域實鄣山之左麓而浙江出焉山峭厲而水清激
故稟其氣食其土以有生者其情性習尚不能不過剛
而喜鬭然而君子則務以其剛為髙行竒節而尤以不
義為羞故其俗難以力服而易以理勝茍吾之所為者
出於公論之所是則雖或拂於其私而卒不敢以為非
也以是吾之始至葢不能無不説者而今則驩然無與
為異吾甞困於事之不勝其繁而今則廓然無事之可
為也吾將更葺㕔事之東參采賔佐属詠之什而榜之
以新安道院子能為我記之則後之君子益知所以為
治而無吾始者之慮矣予惟汝玉之為此可以見其政
之成民之服而官曹之無事矣然道之得名正以人所
共由之路而非無事之謂也夫以汝玉之始至坐於堂
皇之上則左簿書右法律日夜苦心勞力而不得休其
或少暇則又不免衝寒風冒烈日以出入乎阡陌之中
而不敢怠凡所以勸民之善而懲其惡興民之利而除
其害者非有道以行之則何以致今日之無事哉顧其
名此乃若專取於今日之無事而反病前日之勤事為
非道其無乃出於老子浮屠之謂而汝玉未之思邪抑
甞計之天下之事雖有動静勞逸之殊而所謂道者則
無彼此精粗之間汝玉之學固有以知此矣彼其所以
喜於政成之無事而不避異學之淫名豈非朝夕之間
猶欲從容於此以深思前日之已行而益求其所未至
卒以究夫無彼此精粗之間者而大發於功名事業之
間乎予故邦人且汝玉予舊也樂其意為書本末以示
來者使於此邦之俗賢宰之志尚有考云淳熙戊申八
月甲申朱熹記
　　　通州三賢堂記　　　　　　程大昌
三代以後取士之法大抵畧於行而詳於言至唐極矣
而猶許其兼采譽望雖詢聽不無失實亦時時以請屬
撓法而陸贄梁肅王起輩凡所選薦後皆行副其言不
愧古昔以是知法無偏有人焉與之通之則皆適於全
也予同年進士蔣元肅知足以周於事材足以達其學
淳熙十年知通州嵗當大比而考閲無所旋葺佗屋以
試喟然歎曰此豈禮士防微之道與於是先之以富庶
申之以教養既克登濟則斥贏財相爽塏為屋踰百楹
以待異時大比之用走書告予具道所以且曰吾此營
建有外乎試而創意者焉或能與試法相扶翊也此邦
之彦有張次山者守道不曲徇用包孝肅薦為邑宰擢
京西轉運判官坐與程明道邵康節同好惡得罪則其
賢不問可知矣徽廟初政諫官陳瑩中任徳翁因排擊
權臣洊遭陷責𨽻是州風跡猶凛凛也夫陳任天下敬
仰而張君在通亦陳任也揚子雲曰學行之上也言之
次也則夫專以學聞者非子雲所上也此三人者之於
學非茍知之亦允蹈之古謂有道有徳生則可師殁則
可祭者正其人與於是即試堂西偏别建祠宇肖三像
而敬禮之書其扁曰三賢豈見者有慨於其心邪士之
以學發身者所至而是通之人其出而仕也與他方之
人來而寓者不知幾何其輩而三人者獨見禮異則實
將執徳抑言而與士立則也夫行逺莫若文幸焉識之
覬此意長白也予曰善哉公之立橅也鄉舉里選後世
不復可行而有司鑒裁不及行實法則紛然無可救者
出乎試事而於進士選中表三賢踐履以風厲之是用
鄉舉里選之實而責夫人於發科決䇿之後也科第始
自漢世而聖門亦有之髙下常相形焉公孫𢎞董仲舒
俱以大儒為賢科舉首而萬世公論不以漢相加諸江
都之相之上者天爵固髙於人爵也通之秀民其勉之
哉元肅名雝莆田人
　　　淳安縣社壇記　　　　　　羅　願
士有出於五帝之世而見祀於今禮有隆於三代之時
而不廢於後此不惟其人可尊其誼之所該至深逺矣
葢自去古既邈五帝之臣其傳者無幾而髙陽氏之土
正有虞氏之稷官世獨相與社而稷之見於展禽史墨
之説其禮壇而不屋腥而不熟有俎豆而無杯器又皆
商周之舊典上下數千年嗣王不敢有所變豈可以不知
其故哉先王之治本於誠惟能致知以通之故其遇事
無精粗表裏之異知土穀者民情之所重而社與稷實
司焉則自丘民以上隨其所在封而事之天子以建諸
侯而諸侯以有其國君民之情如此其同也以其生有
平土殖榖之能灼知其精神死不泯滅屬之以雨暘寒
燠之事無不得其所欲天人之際又如此其不異也因
其沐浴齋宿登降薦徹者有為人下之道則從而訓民
以為事君之法因其水旱有變置之説而諸侯之不職
者亦不得免焉則等而施之以為馭臣之法一嵗之
間春以出火秋以卜稼冬以息老有屬民讀法之事有
用弊救變之事其或不得已而用民於兵小則受脤而
行師大則釁主而出境有功獻於是有罪戮於是如家
人父子之出告反面而從事於其庭非以是為希濶之
典而行之也重民之居而敬其食故其俗生厚而不遷
明命有功者而祀之故其民端慤而不惑因物之常而
寓其教訓故令行禁止而風俗成民日見上之親已而
所施又無悖乎四時之序是以其上易為而其神易福
也嗚呼古之求社與稷者其詳如此非固欲神之而已
葢知至意誠無精粗表裏之異則散於事者可以知其
政而寓於政者可以觀其禮此所以為不二也後世與
民相接者至簡矣惟其治財聽訟施於官府者然後以
為政初非殽於社而降之若是者神固無與也里中之
社喧囂而醉飽惟其習儀蕆事存於有司者然後以為
禮雞鳴而行事未明而瘞若是者民亦不知也且夫耳
目之不接而欲變化其心術已不可得況所謂出火之
早晚與來嵗五種之宜否所息之物所救之變則其説
既古矣兵農已分而師祭者遷矣是後世之求社與稷
者甚畧也然據其存於今日者而尚論其故則其人葢
五帝之佐而其禮乃三代之舊生人之類所以得相収
至今者賴其力為多而前世祀禮之僅存者此而已故
猶相與守之而學者猶樂道之云爾長樂陳君曄來為
淳安縣方是時議者以社稷壇壝多不葺詔長吏修築
守䕶月檢察之君於是即縣西二里故所謂社稷者并
風雷雨師之壝更伐石治之且為屋者三以待事築牆
七百尺而外閉之淳熙七年二月上戊既成而祭請記
於願願為之言曰夫壇壝之費可能也長吏始至親謁
而視之使者行部察修飭不如儀者此又甲令之所有
也令明著之而吏或不務何哉彼其心私以為迂逺於
事情況欲推古誼以合之民事以稱國家命祀之意乎
有以知其難也君之五世從祖樞宻直學士以經行名
當世始為仙居令過社稷孔子廟必下而趨故君因上
之命而知奔走其事願雖不識君然聞其聽訟平恕修
學校治橋道溝渠又勸大戸出田為義役類有意於民
者因為推考古者社稷之誼以今之良有司將有取乎
此也(𢎞齋曹成日鄂州此記引據精博/晦菴見而服之以為一集之冠)
　　　陶令祠堂記　　　　　　　羅　願
淵明之為縣八十餘日爾然稱陶彭澤用縣配其姓以
傳縣亦世世祀之味斯人風㫖非假雕飾直取諸胷臆
便自宏逺語有之曰恭近禮儉近仁信近情人生相與
正在情實中三季以前共由斯道不知有心口表裏之
異故在已者無愧在人者不勞世逺道微俗既流遯士
亦不深得教意凡出真情者一皆掩仰覆䕶察其意本
欲求全乃更入於不情不知人情所宜有者饑食渴飲
勞憊欲息在有形者均所不免倘直以此指表見於外
非必明教所禁而為此委曲者自吝心未遣爾易之彖
天地萬物皆以其情見而禮經大順之世然後人不愛
其情乃知情之閟為日已久又自東漢之末矯枉既過
正始以來始尚通曠本欲稍反情實然以此相矜末流之
弊愈不勝其偽呌號裸袒便足以欺世傾身障簏猶為
名士若淵明生百代之後獨頽然任實雖清風髙節邈
然難嗣而言論所表萹什所寄率書生之素業或老農
之常務仕不曰行志聊資三徑而已去不曰為髙情在
駿奔而已饑則乞食醉則遣客不藉琴以為雅故無絃
亦可不因酒以為達故把菊自足真風所播直掃晉魏
澆習甞有詩云羲農去我久滿世少復真汲汲魯中叟
彌縫使其淳嗚呼自頃諸人祖莊生餘論皆言淳漓朴
散繄周孔禮訓使然孰知魯叟為此將以淳之邪葢淵
明之志及此則其處已審矣在縣日淺事雖不具見然
初不以家累自隨送一力助其子而慈祥繾綣之意與
視儼等不殊只此一語便可祀之百世迹其求邑雖指
公田為酒之利然來去以秋冬仲月非播植之時而傳
遽有種秫之數又督郵小兒雖不束帶向之固自未害
不必遽用是日法去留也此為未深知淵明者祠屋象
設久益弊願兄端翔為縣始新之而命願為記兄為人
無機事其仕進常委分為淵明之縣心益向慕之葢將
希風昔人而未能也官今為奉議郎名頡字端翔云(朱/文)
(公與劉子澄書云他時李文奏議與羅鄂州小集皆願/附名其後然亦只能作題跋無力做得大文字也社記)
(樸拙粗踈不成文字不知端良以/為何如渠文字細宻有經緯可愛)
　　　竹洲記　　　　　　　　　　吳　儆
子呉子儆自永寜郡丞終更造朝以淳熙戊戌四月日蒙
恩賜對儆言朝廷所以備北邉者甚至而於南邉經久
之備容有未盡明日有㫖擢守邕管且令疾驅赴戌儆
復言儆有父年且八十以儆為命南邉之事顧豈少如
儆者惟朝廷幸哀儆事親之日短而事君之日長也願
得散地以便養親宰臣以其事白上上方以達孝治天
下為之惻然改畀祠禄儆自弱冠宦學流浪餘三十年
率間一二嵗乃一歸家故新安之南六十里有田百畆
有宅一區僅如古井田之民自祖父而上凡七世皆安
耕稼守丘墓無乗危涉險折腰忍恥匍匐趨走之勞至
儆與兄益章始棄祖父之業失其身於場屋之間益章
筮仕為太學官不幸早世儆凡三仕州縣皆不偶不惟
不偶且重得罪以為親憂用是思欲自屏於無人之境
藏其身於庸陋寡過之地漸復祖父之業以安吾親之
心至是始以無庸叨冒優恩月俸錢三萬米五斛量入
而約用之可以育雞豚燕春秋乃即舊居稍稍葺治居
之前有洲廣可數畝舊有竹千餘箇因其地勢窪而坎
者為四小沼種菊數百本周其上深其一沼以畜魚鱉
之屬備不時之羞其三以植荷花菱芡取象江村之景
且登其實以佐觴豆既又乗地之髙附竹之隂為二小
亭其一面溪溪之上有山山多松杉櫧樟之屬葱蔚蒨
茂貫四時而不變尤老人之所樂而數休焉以流憇名
之其一曰静香以其前有竹後有荷花用杜子羙風揺
翠篠娟娟静雨浥紅蕖冉冉香之句為名亭之南為堂
三間環以巖桂萬年枝及諸後彫難老之木東西二室
為洞牖使子弟之未勝耕者讀書其中堂之北視上庠
爐亭之制為小齋堂名仁壽謂其幸生堯舜之時得奉
吾親長見太平如擊壤之民也齋名静觀取明道先生
詩萬物静觀皆自得四時佳興與人同之意是中有大
佳處惟天下之静者能見之静香之東有杉甚直而秀
其枝下垂如倚葢可數人容膝其下因名之曰直節菴
葢木之類至衆而至直者莫如杉蘇少翁直節堂以杉
名也菴之西有梅舊為灌木所蔽枝幹拳曲苔莓附之
與㑹稽之古梅無異葢梅之隠者老而甚癯如山澤之
儒其下平夷可羅胡牀十餘然胡牀於意行適至非便
乃斷木如鼓之狀可踞而坐者十輩列於其下冬仰其
花夏休其隂渴想其味不施棟宇而梅之美具得俛仰
之間因名之曰梅隠菴菴之西種桃李盧橘楊梅之屬
遲之數年可以饋賔客及隣里桃蹊之外借地於隣復
得一畝許雜種戎葵枸杞四時之蔬地黄荆芥閒居適
用之物菴之西開小徑旁貫竹間夾徑植蘭蕙數百本
周其上與地相宜頗茂循徑而南有隄如荒城髙出氛
埃旁臨曠野溪流其下潺潺然與風疾徐登之令人心
目俱豁復據隄為二亭曰遐觀曰風雩於以見天空地
大萬物並育之趣栁子厚謂凡遊觀之美奥如也豁如
也是洲蕞爾之地而髙下曲折幽曠隠見殆具體而㣲
者時具壺觴奉老人及致老人之所狎者徜徉其中遇
夜及風雨乃歸老人雖不飲酒然見人痛飲則為之抵
掌笑樂佐其酣適間為小詞道其閒適之意與景物之
過乎前者使童稚輩歌之以侑酒噫能使予忘貧賤安
農圃而無復四方之志者匪斯洲之樂也歟
　　　尊己堂記　　　　　　　　呉　儆
新安汪伯舉作堂於所居之西與其弟伯虞伯言藏修
游息於其間静深簡潔悦可人意彈琴讀書怡怡然不
知身之在闤闠中也故尚書金公過而樂焉以尊己名
之僕甞從公問所以命名之意公為僕言士大夫多失
其身者皆不知所以自重之故夫天爵義榮已所有也
可常尊也人爵勢榮得失在命予奪在人不可常也士
大夫喪其可常之尊而無以自重且無以取重於人也
乃切切然藉夫不可常尊者以華其身得之則榮不自
勝失之則憂莫能堪甚至於汨喪亷恥惟其得之揚揚
然峩其冠髙其葢良自適也世俗之人亦從而尊榮之
莫知反而思其所從得之為可恥也孟子謂墦間之祭
醉飽者歸而驕其妻妾其妻妾方羞且泣也而彼施施
未之知也尚書公以直節敢言事知大體事光堯太上
皇帝為殿中侍御史排擊權臣之黨為所斥不用者二
十年後事今上皇帝歴給事中禮部尚書復以徧忤權
貴竟不至大用然公之道徳益尊名益重其所自得與
所自立葢本於能尊其已者伯舉兄弟孝友人無間言
伯虞雖應進士舉預鄉書於得失出處之際甚雍容異
時出仕於時庶幾不失其身者尚無忘公所以名堂之
意(朱文公曰往者張荆州呂著作皆稱呉/邕州之才今讀此文有以見其所存矣)
　　　相公橋記　　　　　　　　呉　儆
淳熙七年秋九月尚書郎曹侯來守新安嵗大旱廩無
餘積民無宿藏人心皇皇莫知所以為計侯講求古今
救災之政其宜於俗便於民者力行之厪厪焉無所不
用其至既又以其餘閒求其凡可以利人者郡之境多山
山多澗谷水貫其間脉絡如織斷崖絶壑間出通道侯
謂橋梁不修昔人以為刺史之過乃出私帑屬富民梁
其險絶之塗而安夫人之所甚病有將仕郎程仔者甞
下其穀之直以助侯救災之令為二石橋於休寧歙邑
之境上相公湖之側既成求記於某某甞病今之為郡
者侈游觀自娯樂飾厨傳稱過客而吾民之不恤不惟
不恤之而已又竭其膏血而甘之固無譏也至於寛厚
慈惠號長者顧多優游迂濶務姑息事文具豪民猾吏
得志以逞而善良貧弱之民實受其病侯貴公子也其
為郡不事游觀飾厨傳而知所以惠其民不為姑息文
具而知所以為政故令之而民必從為之而事必集其
大者既見於救災而其小者猶及於此是可書也某居
閒且貧其勢不能利人其力無以佐利人之事獨以文
施或可以勸來者乃不辭而為之書侯名耜字仲本故
節使開府公之子橋之成以八年十月相公湖者南陳
驍將程忠壯公起家之地里俗相傳以名其湖以湖名
橋塗之人為侯祝也程仔者其家世傳為忠壯公之裔
能舍其所愛以承侯之志為利人之事於其祖起家之
地其賢於倚財為不善者多矣
　　　衡州杜黄二先生祠堂記　　程　洵
衡陽在湘中為佳郡然近城無名山可登覽獨城南數
里有山曰花光坡陀曼延竹樹茂宻中有浮屠精舍依山
臨壑蕭然絶俗淳熙甲辰洵始造官即往遊焉寺僧導
予由寺後俛穿薈翳陟山之巔倚笻東南望則雲濤彩
翠曠然與天相際而所謂耒陽縣者葢可彷彿意求於
空濛杳靄之間也地有廢亭遺址僅存僧言是為思杜
亭問所以得名則曰往時郡將有慕少陵杜公之為人
者謂耒陽公墓在焉欲一至其所酹而弔之不可得因
即此為亭以致望思之意然亭頽圯久矣莫有嗣為之
者因相與太息久之後二年臨江劉侯始來典州事暇
日復登焉慨然有意興起之且求諸圖記則又知兹山
昔豫章黄公南遷時所甞遊也黄公以詩名天下而句
法悉本杜公其制行亦畧相似方其亡恙時固已神交
千載使没而有知安知其不以氣類相從於溟漠邪於
是捐緡錢俾寺主僧普涇即亭舊址建堂舉杜公祀而
以黄公配焉既又命洵記之洵曰湖嶺自古為遷臣逐
客與夫懐材抱道而鬰不得施者羈遊之地衡陽又其
舟車往來之㑹自唐以來過焉而徘徊登覽於此者不
知其幾何人往往十九湮滅無聞而二公獨能使後世
追思慨慕如此夫豈特其詞章言語之妙有以起之葢
其所立於世固有風節存焉是以若此巍巍而使人不
能忘也杜公遭時多故流落饑寒終身不偶而一飯未
甞忘君黄公紬金匱石室書不肯少屈董狐之筆卒見
擠權臣坐鉤黨死不悔二公風節不同於事而同於忠
其俱為人思慕不能忘宜哉孟子曰誦其詩讀其書不
知其人可乎是以論其世也是尚友也劉侯生今之
世而尚友於千百嵗之前其志節抑又可見然堂未成
而侯去郡卒成侯之志者涇也涇雖浮屠氏而喜詩其
能成侯之志也固宜侯名清之字子澄云(周益公曰允/夫詩文議論)
(平正辭/氣和粹)
　
　
　
　
　
　
　
　
　
　
　
　
　
　
　
　新安文獻志巻十二
欽定四庫全書
　新安文獻志巻十三　　　明　程敏政　撰
　　記
　　　景吕堂記　　　　　　　　滕　璘
吾弟徳璋始仕為旌徳縣主簿聞前輩中丞吕公誨甞
為此官意忻然慕之既考諸傳記求公之行事翫於心
而思體之於身矣又即聽事之東昔人所為大鼇軒者
稍加葺治更其扁曰景吕朝夕居處以致髙山景行之
思且為詩以自述當世知名之士和而賦之者盈編矣
甞以書要予記之始未暇他日省親至其邑升其堂誦
其詩而有感焉因語之曰學必以聖賢為師而聖賢言
行散在方冊泛觀博覽或者習焉而不察惟有所感觸
而興起者其慕之必力其得之必深是固秉彜之自然
而不可泯滅者也且吾弟徳章弱冠入上庠幾二十年
乃歸其羣居講學涉獵經史所聞於前言往行之美亦
既多矣豈無慨然於中而思踐其迹者乎筮仕之初一
居中丞所甞居之官而踴躍如是夫豈有所勉强而然
哉抑予觀中丞公歴仕三朝徧居言職其於國家之大
典禮大謀議茍有所疑必直言之雖黜不悔以至一事
之或非一官之或曠亦不肯但已忠肝義膽有死無二
此固非常人之所能彷彿若乃抗論荆舒於登用之始
而逆陳其禍患之必至則又所謂知逺之近知風之自
知微之顯者是雖司馬文正猶服其先見而自以為不
及焉嗚呼公之識慮操行焯焯如是吾意其中之所養
必非一日之積當其貳令於一邑之時其治民主於愛
利而疾姦暴大抵槩以公平有如温公之所誌者宜必
有可傳於世徳章勾稽之暇試一訪之亦足以是則是
效而求無愧於今日名堂之意矣升髙自下陟遐自邇
毋徒慕其名髙其節而反忽乎其初也徳章曰然因書
以為記徳章名珙淳熙丁未進士云紹熙改元九月壬
子從政郎新鄂州儒學教授滕璘記(滕徳章寄此冊來/求景呂堂詩子謂)
(後學宗慕前輩表其遺跡固為羙事然黙而識之求其/所以至於彼者而勉焉可也何以詩為哉至於傳之遠)
(久使人不忘則徳粹之記諸公之詩皆足以垂後矣亦/無待於子言也乃書其後而歸之紹熙辛亥十月戊寅)
(朱熹仲/晦父題)
　　　醉經堂記　　　　　　　　王　炎
士志學必志乎道六經載道之器也聖人詔天下與後
世者甚厚也故志乎道者其學自經始而今之學非古
之學也士方未得志時取聖人經伏而讀之葢心乎富
貴利達也師弟子之所討論訓詁之所解釋與夫出以
為新意者例皆求諸其言而以為議論文章升於鄉試
於禮部䇿於庭幸而在選衆必指之曰是通經者也而
其人亦以是自居吁吾不知夫聖人作經其果為後世
求富貴利達者設歟不然則以言語求經是守古人之
糟粕也必於言語之外索焉然後為有得矣古人之得
志不㤗不得志不戚葢進有以行是道退則以善其身
能於經有得者也而今之富貴利達者未必能是其窮
而在下者未必不能是以窮達論學術君子不與也吾
里程君彦信隠居以自晦故非亟於利達者其人明白
簡易不見圭角不立町畦以其行於身者率子弟故其
子弟多良而又篤以學儲書於堂榜之曰醉經属記之
以識其意炎曰是不可不記甞聞聖人之經其法簡以
嚴其文約以典故學焉而易知其言淵而㣲其味淡而
不可厭故易知而難窮習之不熟思之不精切磋琢磨
之不久藏修游息之不誠經之味無能涵泳啜嚌也予
知程君訓子弟於學者有本故願為之記因并書其為
學之方以告其子弟而於富貴利達在所不論非禁其
為彼而强其為此也熟於經而有得於道禄在其中矣
　　　飛翼樓記　　　　　　　　汪　綱
越之為都距今二千年遺宫故苑漫不可考獨飛翼樓
范蠡所築雄據西山之顛樓雖不存邦人猶有能指其
處者中間易以為亭曰望海曰五桂既而亭與桂俱廢
復為望海寳慶丁亥六月予帥越至是六年矣望日大
風雨屋瓦飛墮亭㡬壓焉遂撤而新之為樓三楹於其
上復飛翼之舊而樓之下則仍望海之名萬壑千巖四
顧無際雲濤煙浪渺渺愁予使登斯樓者撫覇業之餘
基思卧薪之雄槩感憤激烈以毋忘昔人復仇之義庶
幾乎鴟夷子之風尚有嗣餘響於千百世者予老矣無
能為役姑識嵗月云
　　　遊金華三洞記　　　　　　程　珌
出藍溪門行可十餘里至上中下三洞下洞石壁卓立
水深三尺人仰卧舟中羣僕岸立用竹竿箭入丈餘乃
登岸仰視石門去人面僅四五寸舉火燭四壁壁有題
名皆五代國初人不見風日墨蹟如新中有搗藥臼臼
闊可三尺有泉正滴其中終嵗不滿旁有仙人田丘陌
井井有耕犁蹟又有仙人衣如摺疊羅帛洞中有蝙蝠
大如鴉白如玉正類坡仙所記碧落洞中蝙蝠觀已乃
出洞約闊十丈許此下洞也中洞有水簾飛涎濺沫有
石壺深不可測足稍不謹則墮其中幸有石天窻光燭
其處此中洞也上洞亦有石天窻其石如亂雲如堆卵
石崩裂欲落人皆不敢仰視然亦亘古至今終不落也
中有洞房側身乃可入上有玉女端坐如觀音纓絡具
備觀音之前有泉蜜甘能愈疾人既飲復筥挈以歸時
偕行者八人其七不敢登畏其險也聊記之以示未逰
者
　　　徽州新城記　　　　　　　羅似臣
徽於江東為支郡而在唐已為大州顧今之封域皆唐
舊也其地接於杭睦宣饒四出無不通其州治即山為
城因谿為隍而谿山又為天下勝處中興實為輔郡
四朝涵育生齒日繁地利日闢人力日至而谿山日以
益勝獨城未加其舊過者陋之宣和中睦冦既平城遷
於谿北㑹盧公宗原為守因民弗便請還舊城而舊城
已不足恃有㫖予費更築朞年而後成甎文隠起凡百
餘言垂戒後人其慮深矣承平既久人習於無事積習
生玩雨摧潦齧補治不時蹊隧交横舊功湮圮失今不
治後計愈艱天台宋侯濟下車未幾整飭綱條郡以無
事周視榛蕪起廢剔蠧莫此為急廼㑹羣計檢漏罅節
浮費旬儲月積浸有端緒明年鳩工聚材版築以興選
於州得甞𨽻軍中習知其事者二人命僚佐分督之始
於嘉定庚辰之春二月成於其秋九月為城五百三十
丈有竒疊石為址髙於其舊其因山為險者無所改闢
繕飾前人之未備又八十餘丈雉堞属連翬飛炳煥形
勢增重往來駭矚南逼谿地峻斗落一遇霖漲馳波涌
冽嵗受推擠築隄捍固凡兩級聮亘脩堰踰於舊城列
植桃柳木芙蓉春葩秋卉穠纎間發水光山色左右映
帶足以助邦人逰覽之娯城凡六門門有樓皆撤而新
之勞餞賔館加葺者四稱其為互輔之佳勝凡木石瓦
甓之材匠夫工食之費縻錢以緡計者四萬五千米以
石計者二千四百而役使不勤一民科歛不及六邑銖
分用度不以諉上斯亦難矣夫諸侯之於天子有蕃翰
屛毗之義古者國無大小皆有城衞其民者固所以衞
其上也徽為内地而宻邇王室其民之休戚利害於本
根所繫為不輕而城又非可一日而猝具則當閒暇之
時為備豫不虞之計亦勢之不容已者役大則難興費
重則難繼規模前定經畫不勞以數月之間而復百年
之舊觀人樂其成誦勤賛美於此役也可以觀政矣似
臣昔者竊聞之中書公之鎮宛陵也首飭備禦崇墉屹
立纎塵不驚邦人至今徳之侯中書公之季子選於朝
而來也材識通敏莅政臨民皆有稟法百廢修舉靡勞
弗宣徽擊柝聞於宛陵安車迎養東睇敬亭慨然念舊
則侯之屬意於斯城也有自來矣至是雄峙相望甲乙
江左故并書之以侈二邦之盛事云嘉定十三年十一
月旦日文林郎監行在省倉下界羅似臣記
　　　休寜縣修學記　　　　　　方　岳
學校與井田並古未有去井田而為學者也故自五家
之比鱗屬而午貫之於是乎家有塾黨有庠術有序此非
古所謂鄉校歟族有師州有長鄉有老此非古所謂鄉
先生歟士生其時出則相耦於同井之田入則相友於
同門之學葢知父吾父子吾子老吾老幼吾幼而巳然
而堯舜禹湯文武之道具是焉井田壞學校廢士之嬴
糧外遊者無方而專門名家之學興大師衆至千餘人
其不違父母舍墳墓而去者幾希而人心始漓故漢之
號為儒者其下為桓榮之稽古其髙為鄭康成孔安國
之訓詁又髙為董仲舒之明隂陽而止爾三代之所以
一道徳同風俗者不在是國朝學校之盛布滿郡邑雖
田不井授而欲士之不去其鄉以為學則猶古也休寜
壯縣其道經訓以相傳習者率甞最吾州異時校官有
望府溟涬然第之者葢錫山陳公之茂尉邑時為之也
於今百有六年矣厥棟維摧厥甓維頽瞻言宫庭士顙
有泚嵗時釋菜僅僅無落事而已内相程公之歸里也
一大葺之言言新宫迥殊舊日是嵗岳起家入掌故道
休陽聞公之言曰是鄉校也吾長於斯學於斯而可諉
吾父兄子弟為聞士之謂公者曰是鄉先生也學如此
其行也仕如此其亨也而可忘吾父兄子弟為然則公
之興校雖㣲井田其猶井田意歟邑大夫呉君遂與凡
有職於學者交謁更進而属記於岳辭不可則諗於衆
曰聖有大訓言忠信行篤敬雖蠻貊之邦行矣言不忠
信行不篤敬雖州里行乎哉然而行於蠻貊者易行於
州里者難獨何與州里得之於其常蠻貊得之於其暫
暫者易勉而常者難持也士固有冠冕佩玉天下之
通貴而不為鄉士大夫所齒者矣月旦之評其可畏如
此故士之所以修其身者愈近則愈難事容可以欺天
下而不可以欺婦子也夫子之所以聖不過鄉黨一書
而所謂治國平天下者無餘藴矣諸君能耕而遜畔則
畎畝而伊周能行而後長則道塗而顔冉奚必曰稽訓
詁以為博明隂陽以為髙而後謂之學哉是則鄉先生
所望於鄉校之意也皆曰唯敢不夙夜敬戒以無忘公
之徳公名珌字懐古先皇朝翰林學士今為端明殿學
士提舉嵩山崇福宫云嘉熙五年祁門方岳記(陳定宇/曰秋崖)
(亦近年之髙才時/文議論䇿皆好)
　　　新安建石梁記　　　　　　錢　時
新安之麓絶流為梁瀦為淵其來尚矣中罹蕩圯邦人
士輒不利障以木輒利時不能隂陽家言甞歴星源過
祁山皆西流入番江餘諸邑東入浙問之三老各三百
六十灘石林立勢斗下尤險絶者立檣以識踰三十尺
是新安地最髙環城三面可揭渉勢然也辟之於人不
為淺澁為澄涵氣象則自衍裕梁之利也固宜然立柵
磽磧之上而聚石其中霖潦暴豪何能鍾固嵗一葺或
間嵗大葺科役民伍覃害不細況木之障水猶絺障風
迸漏穿洩草草而已嘉定十七年秋著作都官袁公甫
解郡符且東歸慨念利興而害不除非便必大錮石為
不朽計乃可於是籍緡錢萬五千聞於上紹定二年將
指庾臺始克議兹役推官趙希愬董之得閩工甚精鑿
山料材彚别三品直而方者曰眉石層壘繩整嚴邉幅
也狹而長首方而末削若釘若斧者曰筭石斜透中通
互穿鏁也其磊塊不可尺度者曰囊石補漏罅實要腹
大抵魁傑輪囷有力勢梯轉而下桴浮而來機運而登
皆極巧便眉筭迭用左右篷巻凡十有八層而後周内
固外圓不鬭於水斗門東瀉不怒其流闊三丈髙半之
横亘可二十倍越四年九月竣事先是時過郡趙屬之
記辭未獲招之往觀焉太守謝公采伯且來同觀班坐
於梁澄潭浸碧顧而歎曰賢使者之澤也與梁俱不朽
記何辭時曰噫公自庾臺司臬事連大歉連大發廩以
民命為己任九州四十三縣有父母慈往年羣偷嘯閩
中嘯江右今年嘯常山咸薄我屬部不敢犯四隣真若
防之利水又方崇儒學明大道為觀風第一急務岌然
頽波厎柱也獨斯梁之云乎雖然邦之人涵公澤則無
涯矣遂書之紹定四年十有二月既望郡人錢時記
　　　三潭記　　　　　　　　　錢　時
淳安之西百里有三潭焉在崇岡僻嶠極深處源出昱
嶺至是始折而東瀉瀑垂斗絶瀦而為潭連三垂瀑而三
潭髙下相比上者可一畝居中者尤大而其下則差小
旁皆崖石圓拱口収而腹衍如釜勢束乎兩山之間傾
注澒洞聲振林麓路臨其上撼撼欲浮然而寒碧淵澄
波紋不動聞之故老甞有輪麻縷垂石下測之者盡一
輪莫竟其底中潭之涯則小山孤起有古祠出蒼烟老
木間下有岩穴容數十輩水益東出淙淙亂石中流去
道左片石側立過者颼颼聞松風聲曰響石又數十百
步兩崖對峙如堵牆水流其間宛若門闕中過上多怪
石其揱然作手形者曰僊人掌三潭之别源當合富流
漿二水之衝有石柱尤竒方廣三丈許從澗底挺然拔
起者幾七十尋上下相直不偏倚蟠松壽蔓夭喬纒糾
嗚呼異哉三潭之名予兒時則甞聞之至若石柱乃得
之創見斯二者天地之竒觀自開闢以至於今未之有
改生長此鄉往往寂無知者因念深山大澤瑰偉絶特
之勝名不登於載籍不為髙人勝士所題詠埋没不聞
於世如是者何限天拆此秘使吾一遊目焉殆不偶然也後
七年有善水墨者因追其髣髴令作兩圖懸之壁間且
為文以記雖然非玩物也聊以誌所感云
　　　昭勲崇徳閣記　　　　　　程　源
恭惟皇帝陛下躬上聖之資誕膺駿命嗣守鴻圖尊賢
尚功勵志求治固已緝熙十三朝之令緒培植億萬載
之丕基矣屬時社稷尊安海宇清晏慨艱難之積累思
左右之勤勞永惟寜考在御甞有崇顯配享勲臣之㫖
經始未成乃寳慶元年八月申命奉常闡基建閣自趙
韓王普而下二十有四人悉登繪而表異之親洒宸翰
寵以隆名曰昭勲崇徳之閣雲章炳耀下飾萬物臣等
整襟肅容端拜聳觀切謂羣公先正遭遇聖時濟業於
平定之初圖義於惟幾之日決䇿於危疑之頃扶景運
而致中興輔潜徳而定大計曰文曰武咸有丕績可謂
協明良之㑹矣貂纓儼飾烝從祫侑可謂極始終之榮
矣至若視功載於奕葉崇傑閣於頌臺具昭盛典以示永
臧斯千古之曠儀一人之厚錫也陛下欽承先志邃宇
聿新扁揭昭囬輝映層漢猗歟漢之麒麟唐之凌烟其
舊義無所取意比兹典禮恩重事殊豈惟元勲故老精
爽飛動潜孚於肸蠁之中而嗣臣志士修名砥節亦莫
不思奮於激勸之下龍吟虎嘯事業益閎乾清坤夷邦
家永輯其自今日始臣等猥以謭薄欽厥攸司幸際明
時目擊盛舉䖍奉奎翰刻之翠珉敢稽首拜手恭書於
下用對揚丕顯休命謹記
　　韓忠獻王趙普　　　周武惠王曹彬
　　衛國文惠公薛居正　代國元懿公石熙載
　　鄭武惠王潘美　　　祁國文靖公李沆
　　魏國文正公王旦　　隴西忠武王李繼隆
　　沂國文正公王曾　　許國文靖公呂夷簡
　　冀國武穆公曹瑋　　魏忠獻王韓琦
　　魯國宣靖公曾公亮　韓國文忠公富弼
　　温國文正公司馬光　儀國文定公韓忠彦
　　秦國忠穆公呂頤浩　豐國忠簡公趙鼎
　　蘄忠武王韓世忠　　循忠烈王張浚
　　魯國文恭公陳康伯　越忠定王史浩
　　郕國文定公葛邲　　福忠定王趙汝愚
　　　遊雪矼記　　　　　　　　汪炎昶
江伯幾於所居一里許陽昕山之南值層崖飛瀑買而
有之其源出他山石罅西流至是始合噴薄懸激而下
數十百尺聲潨然色如縞雪崖上聳焉孱顔砑然空硿
乃廽為平矼貯澗瀑矼與瀑相輔為竒不假疏鑿其婦
翁山屋先生許公取歐陽子雪矼語名之自是日一至
焉至則樂而不能去旁皆土山而多石因薙榛莽而竒
自出最竒者曰倚天拔出陽昕山頂數丈若鬼神所剖
劂下有石室可一二人石室傍石如臺如几可琴可棋
又有峭壁彎環香蓀族生其上有斷石臨岸竅穴潜透
泉激為風翏翏然從竅出皆出雪矼右一峯甚秀特即
絶頂為池冒以芙蕖謂與泰華相亞以少華名之在雪
矼左前卓草閣沖陶隠居所居也凡詩友之來遊者皆
自谷口徑懸崖而上名縁雲徑有石印鶴指爪跡者名
鶴碥有泉先雨而溢者名作雨泉下有石潭曰沖漭窺
之深黑葢雪矼之瀑至是而匯也巨石枕潭為栁磯磯
後有半塢繚而深有田疇竹樹樹外列悠山内疊蒼屏
南者石耳北者芙蓉諸峯傑出環峙清晝登雪矼而望
咸若畫然皆若拱翔乎雪矼而雪矼特為最於是屋於
西趾曰樂此之堂日奉其族父沖陶君從諸昆弟友朋
遨逰其間葢皆有樂乎此也向非子則此景莫顯人得
而樂之乎然自開闢而有此今幾年子先人居是凡幾
世何獨未有知者山林泉石不遇者之所樂也子之先
聮仕版貢禮闈志汲汲在行道所遭之時異也至元癸
巳秋里人汪炎昶屢從諸君子逰慨然有感以為景之
獲遇於人而人之樂乎此者率皆未遇於世者也輒記
之
　　　遊龍潭記　　　　　　　　汪炎昶
龍潭在婺源城東百里山澗僻處頗稱有靈異距予所
寓館五里而近主人亦趣尚髙潔以其地有懸崖飛瀑
之勝約予同逰予亦欣然欲往既有期日而雨弗輟予
試黙禱於龍其感與否固未必也至是晨雨踈逗已乃
大霽遂同遊凡八人入其境夾澗石為巇崿風景忽殊
左崖間時見瀑布竒甚凡垂如簾者一為三折及直而
懸者又各一少前山益峻峭閴寂摸捫蘿蔦揭厲漣漪
葢深涉乎虎豹蛇虺之域予疑巳逼靈境主人曰未也
又前及里許踰澗循其石崖青壁逕崩崖裂石下復踰
澗左入潭在大石峯距絶壁下石掬兩股為崖瀑自其
後乗髙怒噴直下數十尺逺望如出穴中雹狂雨很淙
淙不絶而其細者空濛霏微如薄霧潭砑而吸之周廻
可二百餘步揺光蕩緑莫測其深自是始流平地為澗
潭上隂幽黯黑風與水氣合而為清悚人肌骨聞其上
復有小潭亦龍所窟水自石門入而注焉逕迂險不可
上但徘徊潭側久之而退忽微雨即止囬憇山家小飲
殊無雨意既歸而雨大作澗水暴溢意者龍以其靈雖
著兹土而窟於窮僻未託文墨以大顯故以是彰其相
予之禱而有異乎予雖弗藻於文然其事頗異不可泯
遂為之記(趙東山曰古逸先生於文章得昔人用意深/處毎指其律度繩削以示人而戒毋輕作其)
(自為文竒/而有法)
　
　
　
　
　
　
　
　
　
　
　
　
　
　新安文獻志巻十三
欽定四庫全書
　新安文獻志巻十四　　　明　程敏政　撰
　　記
　　　徽州重建紫陽書院記　　　方　回
紫陽山去古歙郡之南門五里而近故待制侍講贈太
師徽國文公先生郡人也合山與人稱曰紫陽夫子若
洙泗先聖然此書院之所以作而名之曰紫陽也始郡
守上饒韓公補作書院在南門之外倚山瞰溪陟其門
朱榜金書折旋過風泉雲壑軒拜夫子祠趨而横入左
右齋廡中而肄講為明明徳堂前為書樓後為宸奎閣
而其上又為披雲之閣閣之後最穹為大成殿更六政
而後大備紀有文刻有圖傳於世至元十三年丙子冬
去始作時三十有一年矣鎮帥設險固圉撤城外凡屋
為柵郡檄俾遷於南門之内江東道院實古郡學遺址
也諸生綿蕝妥靈明年建祠於道院西為外門十五年
按察使者至謀諸總府以書院地與古郡學地兩易以
溪山偉觀為明明徳堂而書其額得前進士汪君一龍
曹君涇為之師前貢士許君豫立為學正相與撙縮租
入以其年冬經始興復得經歴趙君仲璋與今治中汪
君元龍白總府皆捐貲率同僚為助而士亦醵錢相役
平窪亢卑據亥揖㢲為先聖廟前門後殿各三楹而從
祀之廡各倍之講堂東西齋廡之數視廟制而在其西
又西偏増舊重屋為三以大其門又别為小重屋三面
水西以倣披雲之舊服具器備以十七年仲春丁祭告
成於是諸生相與言曰昔之書院向挾紫陽山於其左
今之書院若廟若祠若堂皆南向得紫陽山之正學者
俯而讀仰而瞻由是以想夫子之步趨謦欬將必有得
其正傳者庸詎知書院之遷非風氣之所宜乎然回聞
之土有廣狹勢有向背棟宇有隆殺儀文有盈縮皆物
也有不物者焉先聖有言殷因於夏禮所損益可知也
周因於殷禮所損益可知也其或繼周者雖百世可知
也尚忠質文建寅丑子可以隨世損益曰綱曰常百千
世一也則何損益之有古之祀也以尸以主而後世肖
形以像之古之坐也以席以几而後世髙座以華之古
功臣與食於大烝而後世享先聖也以其門弟子及賢
者侑之漢孔廟不出闕里許天下建原廟自唐貞觀始
唐釋奠惟侑顔子加以孟子自宋元豐始宋初止有四
書院詔郡縣皆立學自慶厯中始近世所至有廟學書
院而又升曾思之侑自濓溪至東萊俱列祀而又無不
專為之祠益從今尚損與古違世也抑所謂雖百世可
知者能從而損益之否乎回甞陟古兖之郛觀魯之泰
山與洙泗之水而識孔林之所在漢髙祖引天下兵至
而聞絃歌之聲魯恭王欲壊其宅而得科斗之書卒全
䕶之歴世無恙歙今魯也紫陽今洙泗也夫子之教百
世千世與紫陽不朽士欲與之俱不朽者其亦有道矣
文足徵也獻足徵也五典五禮六徳六行待其人然後
行天地之常經古今一日也至元十八年八月望日郡
人方回記
　　　釣臺書院清風堂記　　　　方　回
清風堂者桐廬郡釣臺書院之講堂也凡郡縣學講堂
曰明倫者多矣而此獨曰清風者何也孟子曰伯夷聖
之清者也又曰聞伯夷之風者頑夫亷懦夫有立志子
陵先生其庶乎伯夷之清風者乎伯夷父孤竹君武王
父西伯子陵西都老儒光武南陽宗室均北面事人者
也故等夷爾商無紂武王不得有天下太公望焉得而
封於齊周公旦焉得而封於魯漢無莽光武不得有天
下鄧禹可平世文學掾區區侯霸而可三公乎萬乗之
主乗其時權也一介之士守其志經也伯夷寜殺身以
成仁欲明萬世君臣之倫者也子陵不屈道以伸身欲
明萬世朋友之倫者也一為龍逢比干一為巢父許由
無以時易志無以權廢經望旦裂土禹霸秉鈞心有所
不安則不為之而豈有意於清其風以聳動乎天下後
世之觀聽者哉首陽之山富春之瀨清風不殊萬世永
賴皆所以明人倫也初作堂為是名者前郡守趙與歴
捐私帑重建堂者郡人山長駱正大方文豹而前郡守
方回為之記
　　　廣平府重建成信侯殿記　　方　回
託孤之難未若立孤之難也幼而長之宗祏危而安之
託孤固難死而生之血食絶而續之立孤尤難周成王
十三踐阼姬旦攝政四國流言七年而復子明辟此所
謂幼而長之以安宗祏之危難矣哉夏羿浞之變后緡
方娠自竇而逃一成一旅遺臣靡立少康不失舊物此
所謂死而生之以續夫血食之絶不亦難之尤難者乎
是故漢霍光擁佑昭帝保養幼主謂之託孤功為大不
如丙吉張賀有恩於宣帝垂死而生可謂之立孤徳為
大今廣平府故洺州肥鄉縣春秋時立趙孤近世封成
信侯程姓嬰諱之里也周簡王之三年晉景公時屠岸
賈攻殺趙同趙括趙氏盡矣而趙武者趙朔之庶子也
侯與公孫杵臼謀而藏之後祁奚韓厥言於景公復立
趙武史記晉趙世家春秋内外傳劉道原通鑑外紀所
書不同然成季之勲宣孟之勤若一髮懸千鈞迄至於
今有社稷不墜者誰之力歟肥鄉之程侯也則肥鄉之
人祀之又豈止一鄉一國之善士歟厥後江南侯有廟
甚盛曰祚徳封爵又不止此而肥鄉如故南北異也侯
之後世居肥鄉程君玉欲新侯廟不果蔣君思為玉養
子繼父志一新之穹殿四楹雕飾完備元貞初元季秋
鳩工朞年落成用中統楮幣為錢百五十萬有竒其里
人省郎王君英永記其事夫食人之禄存亡繼絶忠臣
也程侯宜書為人之後肯乃堂構孝子也蔣君思亦宜
得書是為記
　　　横舟亭記　　　　　　　　曹　涇
呉君叔震既新厥居其西為燕賔之堂軒窗髙明廊廡
脩敞中以花畦見方廣亦足名樂事賞心矣既又得閒
地於兩廡之外構一亭焉髙與廡平廣與堂侔上閣如
蓬旁䦨如脣如舟之制丹青飾之即而飲如風止浪恬
帆収櫂歇相勞苦以樂也凭以睡如湖舫意行次於林
園停篙徙倚花繁栁緑鶯蝶嫵媚翫以忘歸不知日之
將暮也其自西堂乍入竦而視之則又如龍驤萬斛與
岸俱閒漁郎去來鳬鷗上下自為景情而主人若無所
事乃命之曰横舟而謂涇宜為之記則應之曰韋蘇州
冦萊公之詩意也蘇州之事未暇論萊公澶淵之役君
子有以見素定之畧焉夫水之有舟濟險也而横之觀
變乎哉天下之理擬而後動至而後應然後整暇舒肆
迄潰於成莘之伊尹隆中之諸葛是也不三聘不三顧
寜有躬耕髙卧爾其不然者有憫窮徼倖之心陋之為
儀秦鄙之為光禹甚者如林甫國忠輩或浮游飄揺窺
切瑣細禦人於蒲葦洲渚之間以茍朝夕或冒利乗險
甞試而前風濤卒起人已兩敗魚腹厭之竟為世笑然
後思擬而後動至而後應者不如是踈且易也叔震於
是所志逺矣上方崇儒興學明詔天下郡國以茂異來
上寜得無意乎疾驅者誰喚渡方急願戒櫂郎解維遄
發曹涇記(洪潜夫曰曹/清甫文典古)
　　　南陽諸葛忠武侯祠亭記　　程文海
楚有才尚矣至於丞相忠武侯遂為古今冠冕南陽書
院所以名所以祀者書院成六十年而敝部使者廣平
程某來新之内外完好祠亦補舊而加飾焉行省都事
冠氏楊君處恭又即祠前築臺為屋江夏尹滑臺趙君
仁協謀并力於是亟成翼然華邃其髙山景行之意葢
惓惓也夫孔明不可作矣觀其﨑嶇一隅所就不酬所
愿自太平之時之臣視之曾何足芥其襟府而君輩神
交意悟有為平原執鞭之想有志事功之士固非流俗
所能竝哉雖然甞試言之使孔明生當建武中元事固
未易可知使𤣥徳顧不至三其亦終於躬耕而已葢古之
君子未甞無志於天下然亦不以所遇而制吾身之重
輕此孔明所以不可及已既與南陽耆舊慨歎之餘因
俾刻之石使學者知所勉且無忘楊君之美趙君之勤
大徳七年某月某日記(道園虞氏曰宋之將亡士習卑/陋以時文相尚病其陳腐則以)
(竒險相髙江西尤甚識者病之初内附時公在朝以平/易正大振文風作士氣變險怪為青天白日之舒徐易)
(腐爛為名山大川之浩蕩今/代古文之盛實自公倡之)
　　　崇陽縣重建乖崖祠記　　　程文海
愛其人以及其所經從所游處彌逺而親久而益不忘
故覩河洛而思禹見甘棠如見召伯焉此一念之真也
乖崖張公有遺愛於崇陽邑人祠之至今嗚呼可感也
巳按公之終更而去也民思之生祠公於所建美美亭
春秋祭祀不絶紹聖中移置浄刹院紹興復於美美隆
興二年邑令陶楙以北峯亭亦公遺蹟乃徙焉而命梵
安浮屠主祠事郡志云爾今郡别駕白雲翁介其父老
言曰美美舊有公祠前令新亭而祠廢大徳庚子邑長
改建社壝於亭前因復立之勒石於祠夫一念之不忘
則窮天地亘萬世而猶存初不繫祠之有無也居而惟
恐其久去而猶忌其復來彼亦人也何以得此於人哉
有民社者可以鑒矣仁人心也吾以此心彼獨無是心
乎所謂一念之真也有民社者又可以勉矣此吾所以
重有感於斯也因書以遺白雲翁使刻之
　　　青田書院記　　　　　　　程文海
道不繫於地也然由迹以知其事㳂事以見其人使後
之學者有所觀慕感發則地亦若與焉者此青田書院
之所為作也謹按陸氏居青田至象山文安公時已十
世不異㸑先代復其賦表其閭文安公兄弟又以道徳
師表當世而青田陸氏聞天下中更冦燬星分瓦解陸
氏先祠亦不能屋矣至元二十三年廣平程某以侍御
史將㫖江南過金溪顧瞻遺址閔然興懷鄉之耆舊咸
請復其家且建三陸先生祠遂以語郡郡下之縣縣
無其人文書茍且大徳五年公諸孫如山慨然謀諸賢
士大夫且懐牒郡庭以為請衆咸義之為助其費適縣
令尹張居懌政績方茂有志斯文欣然自以為功乃即
義居故址創屋數十間春秋有祠講肄有堂廡門室房
畧備扁曰青田書院而請某為記某葢甞冀其成而今
始克成可喜也抑可歎也傳曰堯舜之道孝弟而已使
家皆陸氏人皆文安弟昆治民者豈復勞其心哉亦既不
然而於風厲示效之方又藐然曾不訾省是不亦可歎
巳乎美哉張令君能知所先務也懿哉賢士大夫能助
其子孫繼志也大哉公之道徳久而彌章也公與徽國朱
文公生同時仕同朝學同志其不同者立言有豐儉之
殊是以今之知學之士知文公者甚衆而知公者甚鮮
知不知非道之所計然以義居數千指若此不幸遇患
又若此行道之人猶念之況大賢之里居政教之所急
而可藐焉畧不訾省若此乎此無他不知之過某雖未
足以知公抑甞知學公甞有云就使吾不識字要當為
天地間堂堂正正大丈夫今家之子孫與其里之秀民
勞於作樂於成庶幾藏修息游於永久其亦奚所見乎
必有所慕矣然慕其人不若師其心居其居不若履其
道不然名存實廢室邇人遐適足以來無窮之慨歎而
已然則父兄師友可弗念與是役也以七月二日建十
月成明年三月記
　　　此君軒記　　　　　　　　程文海
古之爵五等而有土有民者曰君非有土有民而蒙是
號必其徳有可尚者也人而能是亦希矣竹物也而何
以得此稱於子猷哉竹之徳固可尚心虚而神清貫四
時而不改也晉人尚雅趣頗以不事事為清虚吁比徳
於竹者如斯而已乎吾至官借宅於人而植竹於西軒
之外復借子猷所以號竹者名吾軒吁吾軒借於人也
軒之名借於人也皆非吾所自有也獨所以如竹者非
可借於人而意子猷或未知之然則子猷之君此君亦
借爾借歟非歟是未可知也吾將問之此君至元三十
一年五月五日記
　　　孝友堂記　　　　　　　　汪　曙
王君京祥家城南與予為同郡而京祥之先本汪姓育
於外氏故姓亦隨之則固與予同宗其仲子璏從予游
將十年出入起居必偕其於學敏且篤而又最相信愛
能文善書徳度温裕予中道得璏甚善故在交游最宻
且厚如璏者不一二人葢所謂同道而同心者也京祥
年且六十其母氏亦幾九十而京祥之孝不衰嵗時上
壽稱慶必率子婦羅拜極其歡心朝夕定省寒暑温清
必躬必慎至於衣服之裁製飲食之滋味又必極稱愜
調齊而後已居常有言曰人子於親生不能盡愛敬以
致養徒佼佼然悲號孺慕於既逝無益也故其奉母而
樂鄉鄰皆歎羡之其二子奉其二親亦如京祥之於母
伯子瑛幹父之蠱勤勤焉靡敢暇逸家事一不以煩京
祥璏之得從容問學以有成立者則瑛有以資之也曙
因暇日題其堂曰孝友且為之言曰人子於父母而孝
於兄弟而友固天性也然先王教民而必首之以孝友
以八刑糾民而不孝不弟者先焉其在於書詩以孝友
見稱者又不過君陳張仲輩數人而已何也豈非孝友
雖出天性而氣昏欲熾不能不失其良心乎然先王雖
欲不教之行而糾以刑作書作詩者雖欲不稱道詠歌
以彰其人之善不可得已今京祥父子孝友如此予烏
得不為書之也世衰道微行窳俗隳徳色耰鋤誶語箕
帚䦧牆紾臂可歎可悲克孝克友萬或有一而上莫聞
知淑慝靡分而士君子又莫肯奬勵紀述而形之歌詩
其何以覺斯民之蚩蚩而示勸戒於無期哉吾聞孝弟
之徳至於通神明光四海至和薫蒸又必生祥下瑞延
慶奕葉他日固當於王氏見之予雖才謝昌黎公尚能
作詩以詠王氏附之董生行後
　　　遊鍾山記　　　　　　　　胡炳文
江以南形勝無如昇鍾山又昇最勝處予至昇首過上
元謁明道先生祠禮畢即度闗遊山夾路松隂亘八九
里清風時來寒濤吼空斯須寂然如故路左入半山先
是謝太傅園池荆公宅之捐為寺至今祠公與傳法沙
門等出行三四里又入一寺𢎞麗視半山百倍龕鎪壁
繪光彩奪目詭狀萬千兩廡級石而升四五十丈始至
寳公塔塔邉有軒名木末履舄之下天籟徐鳴浮嵐㬉
翠可俯而挹下有羲之墨池投以小石逺聞聲出叢葦
間徑陿荒蕪遊客罕至獨拜塔者累累不絶長老云寳
公巢生而人朱氏取而子之後成佛凡禱水旱疾疫如
響語多不經由塔後循山而左過安石讀書所山石犖
确忽敞平原脩篁老檜萬緑相扶風鳴交加猶作當時
吚唔聲又行數里休於觀音亭其傍八功徳泉有聲鏘
然汩汩至亭下則囦然以涵或謂病者飲此立瘳衆皆
飲予以無疾不飲遂囬塔後攀松升磴六七里至山椒
鉅石人立予登石以坐鳳臺鷺洲渺不知在何許但覺
繚白縈青隠見煙霧間城中數萬家樓閣如畫其閒曠
無人處六朝故宫也北視揚子江頭一舟如葉行移時
不咫浪楫風帆想數十里遥矣盤龍踞虎亘以長江其
險也如此黄旗紫葢王氣猶有時而終令人凄然久之
下山至七佛庵白雲凄潤囂壒不來一僧嘘石爐灰㸃
鬚眉如雪一僧蓬跣崖邉拾松子以歸語容質木絶不
與前寺僧類聞其下有猛公庵子文廟山水稍竒麗率
為事神若佛者家焉予不復往欲訪猿鶴山堂莫得其
處遂朗吟小山招隠循故道御天風而下兩袂如飛半
山僧迎於門欲設子供予力辭亟入闗復至明道精舍
少憩而歸因唶唶曰昇自紫髯翁以來幾興衰矣眼前
花草無復當時光景伯子春風千載猶將見之至若熙
寜相業非不焯焯然炫人耳目迄不如主上元簿者得
祠於學何哉欣慨交集遂記之同遊者王士晦黄元卿
茅安上饒林畔
　　　徽州鄉賢祠記　　　　　　胡炳文
歙婺源為子朱子闕里亦既有專祠矣州學鄉賢祠復
竝祀二程夫子者何孔子之先宋人孟子魯公族河南
實吾新安黄墩忠壯公後也忠壯公字靈洗仕梁陳贈
鎮西將軍開府儀同三司有功徳於民配大享南史有
傳宋號世忠廟封忠烈王新安志叙先達居第一謹按
程叔子撰純公行狀河南之程出自中山博野又按歐
陽公撰程文簡公父冀國公碑銘中山博野之程出自
靈洗文簡公諱琳與太中公珦為兄弟如此則新安為
河南所出何疑哉或曰朱子自書新安程子不書者何
葢由新安而建寜一世而近故書由新安而河南凡二
十餘世中間遷徙不常故程子不書然程子可不書新
安紀新安之人物而不書程子是譜宋之後而不書孔
子系魯公族而不書孟子非缺典歟近有為道統之説
者曰聖賢之生天地氣化相為循環冀在北岐周在西
魯在東舂陵新安在南夫斯道絶續天也自北而南迭
生聖賢以續道統之傳非偶然也方今程子之學行天
下四海之外遐陬僻壤猶有學其學者況兹大好山水
乃其雲之泰山河之崑崙也哉此鄉賢祠之所由作也
詩不云乎維嶽降神生甫及申吾新安以之又不云乎
髙山仰止景行行止吾新安之士當以之祠成於泰定
甲子發其議者州學賔前兩貢諸生京學諭草庭程公
鼎新主之者提學官太守史奉議光祖記之者胡炳文
書之者王儀皆州人也(禮部為崇祀先賢事祠祭清吏/司案呈禮科抄出直𨽻徽州府)
(休寜縣知縣歐陽旦等奏前事通政司官於奉天門奏/奉聖㫖禮部知道欽此欽遵查得先該保定府博野縣)
(知縣裴泰奏稱二程先生之先博野人舊有祠堂春秋/次丁日致祭縁無明文恐不能久本部巳經覆奏聽從)
(祭祀去後今知縣歐陽旦奏稱二程先生係本府應祀/梁將軍忠壯公程靈洗子孫後遷博野再遷河南伊川)
(子孫復業休寜俱有可考縣學舊有企徳堂東祀名宦/宋丞相吕大防等西祀鄉賢唐御史中丞程澐等今量)
(加修完中堂專祀二程乞照博野縣例致祭一節看得/二程先生乃程澐族屬之孫不當僣先世之祖合就檄)
(行該縣另選空地建二程祠名宦鄉賢仍於舊處如無/空地宜即見今處所建名宦鄉賢祠與二程相並毎嵗)
(仲春仲秋措辦祭物隨宜致/祭成化十九年八月初四日)
　　　平川樓記　　　　　　　　王　儀
平川朱伯時父號也又以名其樓伯時族大且蕃聚居
若城邑非他無樓也登焉以望則南甍北棟逼塞近乎
前欲求膚寸之隙少放其目而不可得夫如是尚何取
於樓哉惟伯時負山而居據其爽塏固已廓然謝湫隘
挹髙明而是樓也又傑出乎所居之表自堂而視其後
隆隆相延皆山也自樓而步其左右綿綿如大塗不知
其為山也故一登樓而心曠神豫恍然得所未見焉伯
時屢與予徙倚其上而亦毎為之忘去記之請其可辭
乎夫天下莫不有川也東南之川常不峻激而平然一
過於平則土必厚淵必深野必夷望必逺草木必茂生
齒必繁故凡川之平為貴今伯時之里淵多魚野多稼
居人成聚百年之木參天而視其川為最平伯時取以
自號固已獨㑹其㫖又為是樓以極眺望使一方之勝
不下衽席而盡得之川之外雲山煙靄淡與天際如卧
呉山而對西興如倚平山欄檻望江南空濛一視飛鳥
去來曾何計地上之丘陵險阻也復以自號者而名其
樓誰曰不宜方昔之未有斯樓也則比屋之樓廬若在
若伏若偃若投吾獨逺覽而莫或與争是知處物不可
以不平而自處不可以不髙處物不平則物有憾於巳
自處不髙則巳無異於物伯時既以川之平處物矣於
樓也又見其自處矣此衆人所以不及也茍以吾説為
無戾於道則有不法川而平不賴樓而髙者伯時能進
乎此宜别有勝賞在豈惟是記哉
　　　碧環亭記　　　　　　　　王　儀
凡狀山川草木天宇煙雲之色而寄興於悠逺者多曰
碧夫碧與青相似而不同均是物也近視之則青逺視
之則碧秋物多碧氣清而視逺也董君直卿作亭於溪
園之上扁曰碧環内之苔蘿竹樹外之雲山煙水極目
四周籠以天宇千品萬彚混為一碧而是亭也宛然處
其中跬歩戸庭而寄興甚逺客毎為予道其勝如此董
君予故人也乗興過之見不暇揖即握手造亭上則日
向暮煙檣盡泊沙鳥已歸俄而漁火出没道側洲尾蒼
茫晻靄無所寓吾目矣夜何其而酒半起憑欄臨絶岸
茫如虚空大星璀璨影落潭底風露清寒廹人不知身
世竟在何許返垂箔更燭極歡乃罷因謂坐客世間好
景何限役於聲利權勢之場者不知也其或厭卑濁而
務超逺則又絶羣離類去而放於江湖之外二者相視
有間矣而皆未免於有欲也必其無欲則彼衆人之所
役固不足為吾病雖江湖之放浪亦可以無去莊生云
樞始得其環中而以應無窮自謂足以齊物矣而猶有
應也若董君之悠然弄是環也又且何應哉昔秦隴山
澤間有散人焉碧瞳而緑髮輕舉而不老世皆以為異
無他由其飲食呼吸寢處躪藉不離乎山澤清淑秀潤
之氣灌澈骨髓與之俱化而不自知也使予捐絶世故
與君遊於是久將不為異人乎客皆大笑絶倒主人悠
然若有㑹於其意請書而記之
　　　晉新安太守程公墓誌　　　程逢午
徽之程氏自新安太守元譚始晉元帝興江左太守由
襄州刺史守新安郡及代百姓遮留不得發詔褒嘉之
賜第於新安之歙縣子孫家焉其墓在州之西十里今
名雙石前葢指墓前二石人也有地廣袤可容數萬人
先端明少師甞掌其丘域至孫曾四世矣大徳丁酉九
月裔孫深甫沿檄故鄉因得過家上冢與族黨親戚欵
接甚歡以其年十二月十七日囬途至太守墓拜掃焉
顧瞻徘徊僅有二石人出土半體餘地已寸耕而畦種
之矣問之乃屬别姓因思程氏為新安望族蕃衍盛大
家有詩書世傳簮笏其散處諸郡者亦多貴顯夫以積
世封植之久子孫千億之多一旦芸夫蕘子負荷鋤耒
縱横其間行路之人且為嗟悼為其後裔者忍此至哉
既抵郡之明日訪逢午精舍語以其故而白之府公率
枝下子孫期以二十六日㑹墓所詰朝風雪大作不憚
衝寒集里社父老指畫疆界復還舊物屬近墓子孫崧
主之收地所入嵗時展省世世無替葢根本固則枝葉
茂而枝葉之茂者亦足以庇其本根祖徳深厚實子孫
悠久之基而為子孫者容可昧所自來不以丘墓為念
哉尊祖故敬宗敬宗故睦族深甫可為能盡其道矣亦
其天性仁厚知所重而不敢忽也因記其事以貽後來
峕閏月己未朔裔孫紫陽書院山長逢午百拜謹書於
明明徳堂之西舍
　　　遊黄山記　　　　　　　　汪澤民
黄山在宣歙境雄鎮東南山之陽踰百里為歙郡治其
北三十里為太平縣又北抵宣治所二百四十里不當
通都大邑舟車之走集而游者罕至今年四月九日予
始得游焉山西之麓田土廣衍曰蕉村蓮峯丹碧峭拔
攅蹙若植圭若側弁若列戈矛若芙蓉菡萏之初開雲
煙晴雨晨夕萬狀繇蕉村南道二十五里至湯嶺上仰
視羣峯猶在霄漢間岡阜蟠結鑿石開逕嵁巖欹危瀑
布聲訇磕如雷怪石林立半壁飛泉洒巾袂當新暑凄
然如秋又十里憩祥符寺寺前淙流走萬石間山皆直
松名杉蕂絡莎被蓊薆蘢茸有靈泉自硃砂峯來依巖
通二小池上池瑩澈廣可七尺深半之毫髮可鑒泉出
石底纍纍如貫珠不絶氣馝馞若湯酌之甘芳葢非他
硫黄泉比也明日遂試浴垢旋流出纎塵不留令人心
境清廓氣爽體舒相傳沈痾者澡雪立差理或然也寺
有南唐碑初名靈泉院宋祥符中改今額又龍池距寺
左三里許奔流噴薄瀉石潭中亭午照燭五色璀璨誠
靈物所居夜聞啼禽聲甚異若歌若答節奏疾徐名山
樂鳥下山咸無有行寺旁近見數峯凌空僧指曰天都
芙蓉硃砂峯其尢髙者天都峯也上多名藥採者裹糧
以上三日達峯頂予心甚欲遊而鳥道如線不可乃止
凡再宿寺中還至蕉村之三日行三十里遊翠微寺古
松脩篁石澗横道僧橋焉覆之屋以息遊者清冷静邃
已隔塵雜予為榜曰翼然至寺庭有井泉僧言此麻衣
師卓錫處泉亦清美不溢不涸一峯卓然獨秀直峙東
南隅曰翠微峯其條支回互寺居盤中故諸峯俱隠不
見明發行十五里過白沙嶺往往攀崖壁牽蘿蔓或小
木貼巖若棧而度幾不容武旁臨絶壑惴惴焉不敢俯
而窺又七里至絶頂頂平廣倍尋方據石少休時山雨
倐霽氣象澂潔環視數百里岡巒墟落歴歴可數九華
縁翠若蓮開陸蕉村向所見峯皆平挹座間俄頃白雲
滃起遥山近嶺如出没海濤僅餘絶頂槎泝天漢中倐
又歛藏如掃如是者三可謂竒觀矣日暮纔抵寺亦信
宿焉又二日從村北十里登僊源觀至元中新安呉萬
竹習静兹壤甞衍易宛陵誇詡其勝予贈詩還山今竹
存而呉逝已久林阜周宻南列翠峯練形引年者固其
所哉既還憩吾宗公仲雲松樓越十日踰興嶺而南所
謂三十六峯者駢列舒張横絶天表衆岫疊嶺效竒獻
秀盡在一覽行田疇竟廼登横嶺陟小丘道左竹杉隂
森中小徑縈紆纔屋數間一僧竒龎近八十煮茗進果
自言結構力田閒則持經翫空歴二十閏矣外營草亭
往來休焉庳陋且壊予將改築亭之右丈餘南峯翔舞
近乎前北隴奔躍駐乎後左右翼如景益清名之曰芙
蓉亭而未暇也循巖曲折抵白龍潭巨石谽谺洶湧衝
激深不可測嵗旱民謁欵雨立至又度板橋有小庵食
淡苦修數輩居焉甞有逃空谷者出竒方療人疾頗衆
既亡瘞浮圖中予特徵夫山水環繞自為奥區於髙峯
之下田興嶺抵此四十五里人跡遼邈可屛塵事遂宿
焉聴泉而去凡道途為里若干皆樵牧負販者隠度云
然非有堠以步而計也世稱黄帝與浮丘容成於此山
上昇改名黄山江浙諸大山所分以出其廣袤形勝若
是竒蹤詭狀固不必盡究然非神人列僊不能稱其居
雖未暇遍而選勝搜竒餘可槩見矣昔大徳戊戌嵗得
兹山圖經神思飛越而因循皓首甫幸一至至又弗克
久留而去毎登山時率宿雲收雨紫翠如沐山下之人
皆以為山川英靈有相之者予亦竊自喜回思在南安
之日造南原山禱雨龍湫跣揭亂石急流中腰絙梯藤
登懸崖上而復下至潭所其巖險視兹行為甚是故樂
清賞以酬宿昔忘躋攀之勤而不知髙深之為懼也予
當謝事與二三友結宇讀書以畢餘生較之充詘於聲
利而不知止足者不尤愈乎時至元再元之六年庚辰
嵗也
　　　堪老園記　　　　　　　　汪澤民
古之為士幼而學强而仕迨夫致政得謝則歸老於其
鄉而有養也夫如是豈不堪者乎澤民七世祖龍溪先
生當政和中以竒才偉器發聞詞林適憸人居相位繇
符寳郎出通判宣州甞題官舍末章云生涯未辨亦堪
老四世而至大父宛溪翁中年頗治亭臺花木榜其圃
曰堪老惟古者養老之禮隆待士之恩至虞之燕夏之
饗殷之食周人兼用之葢其服食起居與凡動作無不
待於養也夫老矣有以養之則堪矣後世斯禮廢仕於
四方者膂力既愆土思益切無田以給伏臘無屋以除
風雨人人為之不堪具官牽位者或有之我祖世清白
方强仕已興堪老之詠不計生涯之有無也宛溪翁祖
徳是程采其語名其圃超然充詘隕穫之表其視紛華
何如哉澤民幸不墜詩書之緒茍禄逾三十年今獲謝
事而歸負郭洲上隙地僅若干步樊小圃擬構草亭雙
流宛宛洲介其中四絶囂塵俯瞰清泚南攬文脊之秀
北瞻敬亭之雲閒則擕孫子渡小舟縱杖屨汲泉瀹茗
擷蔬引觴祛俗慮於人間延真趣於物外其中誠不能
肖前人而生涯寡薄則又過之然亦忘其堪與否矣作
堪老園記至正六年丙戌嵗春三月朔新安汪澤民記
　
　
　新安文獻志巻十四
欽定四庫全書
　新安文獻志巻十五　　　明　程敏政　撰
　　記
　　　小金山記　　　　　　　　鄭　玉
予年十七八時東遊京口登多景樓望金山在揚子江
心矻然為中流砥柱念欲一躋其巔酌中􁫕泉以適平
生樂事竟坐他事不果去今葢七八年乃得小金山之
名而有觸焉者新安江自率山發源東流三百里至淳安
縣未至縣之十里江心倚南少西兹山在焉東北江面
十餘丈西南僅僅一澗環之如帶大旱或可揭四時非
舟楫不能渡古樹蕭然出煙蒼水黄間石色崚嶒苔蘚
如繡上有佛寺舊極壯麗嵗久寖就頽圯僧徒星散今
無有存者惟敗屋數椽而兹山之景無改也濟岸而南
攀援至山腰為石洞者三穹然如夏屋大可二三十人
坐中半之小十數人餘又有一巖嶔嵌特甚如浮屠氏
所塑觀音像坐石東望西洲溪分兩派居民廬舍櫛比
鱗輳黄花翠竹果木桑麻之屬蓊鬰葱蒨無所不有傍
一石出灘瀨中如龜形溯流而上號龜石灘西去錦沙
村纔一二里燕石巖相對峙若樓閣飛簾出臨水上葢
一縣山川之勝聚集於此百里間無與之敵者嗟夫
山之為物一巻石之多也其大小固不足論至於景物
之多寡勝槩之優劣亦有不得不論者兹山所少中􁫕
一泉爾至於巖洞之幽錦沙燕石之勝西洲龜石之竒
金山所無有也試約兩山之靈相與可否將伯仲之而
忘其大小矣乎予居西一舍近有山出水中曰岑山者
氣象大與兹山比甞欲以是名之而未果也今乃為其
先焉予將歸而題之曰小焦山云
　　　耕讀堂記　　　　　　　　鄭　玉
鮑生深築室於所居之前為委積之所暇則弦歌其中
名以耕讀請記於予予未有以記也客有疑鮑生者問
於予曰耕田農夫野人之事讀書士君子之所以為學
也鮑君欲比而同之不亦難乎予曰噫子之言謬矣夫
古之時一夫受田百畝無不耕之士家有塾黨有庠術
有序無不學之人秦廢井田開阡陌焚詩書坑學士先
王之道滅矣漢興雖致隆平之治卒不能以復淳古之
風而士農分矣於是從事於學者則不知稼穡之艱難
從事於農者則不知禮義之所從出後世有能晝耕夜
讀以盡人道之常者人至以為異而稱之其去古道益
逺矣鮑生從予遊麤知好古人之道故能耕田以養其
親讀書以修其身使比屋之人皆如鮑生皆盡耕田之
力皆有讀書之功則人情自厚風俗自淳雖復三代之
制不難矣子何疑焉鮑生進曰先生斯言非記乎請書
而刻之屋壁
　　　富登釣臺記　　　　　　　鄭　玉
歙南山水最勝浙江出焉由浙源百餘里至縣境曰富
登渡一石巍然出江上勢欲飛入江中予過呉虎臣數
往來其處毎一登臨或坐或釣輒徘徊不能去人因名
鄭公釣臺石淮閫余公廷心篆𨽻妙天下聞予之有是
石也大書鄭公釣臺四字以為寄至正十有六年秋八
月予以被詔辭還留虎臣所始取余公所書刻之臺前
而記其所以得名之故鐫諸石後里人鮑葉為予結草
堂其側虎臣字道威葉字君茂是月辛未記
　　　拄笏軒記　　　　　　　　程　文
崌山之陽箬嶺之谷我程氏世居之餘五百年矣其土
膏沃其泉潔清羣山周迴風氣綿宻俗尚雅素不浮不
俚無金玉錦繡之儲無髙牙大纛之貴無魚鹽商賈之
利居者安田里游者輕四海説者以為有先公忠壯之
遺風焉嵗在戊寅夏五月伯兄宸卿因所居之左廡闢
以為軒以領谷中之勝丹青不施雕斲不加虚敞髙明
優游有餘仰觀西山俯瞰方施左岡右陵昻青伏翠如
拱如揖窅然而深者鱗潛鬱然而茂者羽翥樵歌起於
煙際農人語於竹外朝陽東升簷影在水夕月西照花
隂入簾雲霞之鮮明風雨之杳晦四時景物之變皆輸
竒納秀於几席之上而是軒又勝於谷中矣文以其靣
西山也援王徽之故事請名其軒曰拄笏之軒兄曰吾
聞笏者公卿大夫士所執以事君者也我無其位而有其
名奈何文曰名可有也位不必有也況兄而有公卿大
夫士之位則將執笏以事君矣西山雖美可得而坐對
乎昔者徽之之為桓沖參軍也問之以府事不知也問
之以吏事不知也但曰西山朝來致有爽氣爾夫西山
爽氣何預人事而徽之好之寜曠其職而不顧則其逸
邁卓絶之懷必有超乎是間者而區區騎曹適足以為
一身之累沖葢不識也百世之下得古人於百世之上
猶能想望其風采況兄之先君子甌寜公固甞拄笏於
是矣名軒之義豈虚語哉雖然笏忽也使人毋忽忘也
兄旦夕斯軒之上覽山川風氣之如彼思故家舊俗之
如此其益修詩書之業以教子若孫以無忘先君子之
徳乎兄曰善哉言乎吾其敢忘遂書以為拄笏軒記是
嵗為至元之四年七月甲午十八弟文謹記(陳氏基序/日以文客)
(京師介然自持不茍務造請居窮守約人所不能堪而/未甞一日不鑚研六藝紬繹百家湔滌割磨與古為徒)
(葢性能而好之之篤如此非直事剽竊衒華藻以馳騖/聲勢而已予甞評其文如泰山之松氣凌青雲天風夜)
(驚萬籟竝作側耳而聴猶季札適魯而聞雅奏/莆田陳公衆仲以文章名家亦以吾言為然)
　　　遂閒堂記　　　　　　　　程　文
濟南竝東海為郡有崇山巨浸其人敦厚濶達而多大
節自伏生以經術開教俗尚文儒葢自古稱之矣若我
濵國張文忠公之為人也道行於朝廷思所以尊主庇
民者將盡其心力之所能言能為而不顧一有不樂則
拂衣而去之入山林伏巖穴讀古人之書以詠歌聖賢
之道若將終身焉此其志也故於至治之末由禮部尚
書為中書參議而歸養也構堂於華不注鵲山之南趵
泉之北扁之曰遂閒日婆娑焉以謂世無巢由無以見
唐虞之盛天子至遣使者六輩徵之而不起也君子謂
公於是乎能遂其閒矣及文皇即位發政施仁與民更
始首詔以公為西臺御史中丞當是時西土饑民乃大
疫公傷之即日奉詔就道比至闗流殍滿野公發私裝
且行且賑闗中之民望公嗷嗷若赤子之望母也公設
方畧請諸朝大發錢粟躬自撫循餓者粥之病者藥之
死者棺之涕泣勞徠窮日夜不息郡縣如之闗中之民
獲蘇而公竟以憂勤捐世矣君子又以悲公之不得以
遂其閒也後十有八年文識公之子著作郎引惟逺於
京師因得讀公之文辭考見其行事惟逺謂遂閒堂未
有記請追作之於乎小子後生何足以知公而記公之
堂哉然竊聞之古之聖賢未甞一日而忘天下也公豈
求閒者哉必也聖明端拱於上賢公卿百執事率職於
下四方無枹鼓之虞黎民有養生喪死之賴熙熙洽洽
以入於無為之治而後閒可冀也然而遂不遂天也使
世之君子無憂天下之心則巳如有憂天下之心雖欲
閒得乎公之勲業在朝廷文章在簡冊徳澤在子孫所
以傳不朽而昭無窮者豈在夫堂之有記與否然還而
觀之當公之時與公上下倚富貴而挾聲勢髙門大第
今之存者有幾而公之堂翼然園池亭榭花果竹樹之
植無異也燦然而春榮蔚然而秋實鳥鳴在岑魚躍於
淵猶前日也鄉人登之而加敬賔客過之而下馬琴書
圖翫之襲陳俎豆醆斚之序行嘯歌游衍如公在時也
於是可以觀世徳則堂之記亦不可無也文恨不識公
而幸識公之子又得以文辭托名斯堂何兹其幸若曰
鄙拙不讓罪其可辭乎年月日記
　　　玩齋記　　　　　　　　　程　文
國子司業貢君居京師僦屋仁夀坊之北委巷之中治
二小室一以肅賔客一以為燕休之所室前有地方丈
種葵菊雜花數十本插葦以樊之牆外嘉樹一株蒼翠
布䕶小椿樹二離立若相持掩映天光望之如畫正與
室對禽鳥之聲如落空谷野興横集不知其為闤闠也
室中唯甎牀木榻几研揭伏羲先天六十四卦圓圖於
壁虚其中之方以示環中之妙而河圖洛書周子太極
諸圖悉列而陳之經籍之外無他長物命阮甥文鋭肄
業其間而時其灑掃焉君歸自太學則屛冠却珮圓冠
矩屨襃衣緩帶焚香黙坐流觀四壁悠然見古聖王開
物成務之功後賢垂世立教之意察隂陽動静消息之機
以驗夫民生日用進退存亡之道於以洗心而澄慮或
樂風日啓南牕俯幽花望嘉樹又足以遊目而騁懐偪
仄而不拘優游而有餘自以為廣庭大第名園奥區無
以踰也思所以名其室適新安程文過而見之以君之
好讀易也請名曰玩齋而告之曰君知玩之説乎有玩
物以為悦者有玩世以為髙者玩物以為悦志之荒也
玩世以為髙行之亢也君豈為是哉易有聖人之道四
焉曰象曰辭曰變曰占辭以著象故玩辭而觀象占以
決變故觀變而玩占玩者觀之詳此吾夫子所以韋編
三絶五十而後學易也果能此道矣天地之化吾則成
之日月之照吾則明之四時之運吾則乗之萬物之夥
吾則寜之㣲之為鬼神顯之為水火雷風山澤吾則因
而仍之前千萬年而不見其始之合後千萬年而不見
其終之離吾則將而迎之凡天下之可喜可愕可憂可
樂死生夭壽富貴貧賤窮達失得萬變交乎前而莫吾
攖也若然者馭六氣跨八極駕風鞭霆睨視宇宙望之
也邇即之也逺與道委蛇物莫能害抑亦玩物之巨黠
玩世之雄夫也哉貢君曰子毋多言吾姑與子論易因
自號玩齋生云
　　　山雨樓記　　　　　　　　程　文
葉村之山最秀拔者為飛來峯民居其下者仰而視之
不能得其全也唯洪君節夫居北山之麓能得其全而
屋又東向飛來在其右出戸始見之節夫以為憾乃即
左廡之隙因髙面勢為小樓三間以與兹峯對於是飛
來攅青蹙翠排雲御風踴躍奮迅自天而下若鳥窺巢
而馬赴廐也其旁諸山羽翼兹峯亦皆搜竒抉怪以自
納而無隠也樓雖小而勝甲於一方矣置圖書几研供
張諸物其中客至則相與縱目以嬉然而客之至者或
一餉而去或一日二日以至旬日期月而去予獨館於
是者一年朝陽夕隂四時之化百物之變花草竹木之
狀煙霞雪月之態可喜可愕舉集於目雖予之所遇欣
戚不同而兹峯之傾倒於予亦云至矣甞欲記其大端
揭諸樓壁含意未發久而失之他日以語鄭隠君隠君
曰吾甞卧斯樓矣見白雲生於山阿飄風泠然時雨驟
至瀟瀟涔涔過予樓而東也吾甚樂之以為斯樓之壯
觀無踰山雨者欲名之曰山雨之樓而未甞以語節夫
文乃歎曰古人有言人之所遊觀其所見我之所遊觀
其所變若隠君善觀變哉因山雨之過目名斯樓於不
朽澤物之心宏矣髙世之志逺矣示人之意㣲矣舞雩
之風北牕之卧同一機也後之登斯樓者庶幾有取於
斯遂書以遺節夫定為山雨樓記
　　　永思亭記　　　　　　　　朱　升
休寜陪郭程君和卿與其從父饒州路銅冶場提領貴
老立亭祖墓之傍題曰永思以享其先又置膳塋之田
定合族之約俾後人世守之求記於升升從和卿得其
譜云凡新安之程皆出晉太守元譚太守當永嘉末有
徳政賜第郡之黄墩家焉至梁將軍忠壯公靈洗起鄉
兵拒侯景廟食於鄉子孫始盛至唐御史中丞都使公
澐復以鄉兵拒黄巢其中子南節領軍保永寜遂居邑
之陪郭南節之後曰宋開州團練使全與金人戰死池
州子先誓守墓不仕晚問道於考亭號東隠先生三子
曰永正宋帶御器械分居杭睦曰永竒從遊考亭號格
齋曰永彰鄉貢進士兩派竝顯於休寜所謂陪郭程氏
者也初伊川子端彦從南渡居池州團練為池州統制
遂相通譜端彦六世孫祉休寜尉居邑之小東門而格
齋元孫六三無嗣祉從子榮秀實繼之官至江淛儒學
提舉貴老之父也鄉貢五世孫隆當國初下江南徽有
兵變欲屠其民隆冒白刃説止之授本縣尉生永盈庫
副使忠甫和卿之父也自南節至和卿凡十六世墳墓
衆多不可無修謁之規子孫蕃碩不可無統萃之處故
和卿與貴老協議以為此亭而後嵗時之間奠獻可施
昭穆可叙亦誠可謂永言孝思者矣然詩言孝思必繼
之曰維則使前人可則而後人不求以則之豈得謂之
孝故程氏之先若太守之於晉忠壯之於梁都使之於
唐團練之於宋縣尉之於國朝皆克世其靖亂活民之
功功之可則者也東隠格齋之於考亭提舉之於伊川
皆私淑其窮理盡性之學學之可則者也程氏後人登
斯亭也進而享焉瞻祖烈以遐思退而飲焉懼已徳之
弗類必也處為良士出為良臣則庶幾乎永思之名之
為稱情也哉貴老名文貴和卿名峴山皆讀書尚義而
貴老之兄福孫和卿之從弟子社子華樂助財力尤多
且勞事宜附書至正八年嵗戊子春正月晦日鄉貢進
士邑人朱升記
　　　共學齋記　　　　　　　　趙　汸
后王降徳之道不明士君子能反諸身以為學者千百
年來大畧三變以復於古而異端不與焉處汙濁之世
不忍自同於凡民而又患夫資之不足也於是有佩韋
佩弦以矯偏運甓枕圓以警惰晝有所為夜必焚香質
於神明念慮善惡之萌必察焉而各以其物識之以觀
其消長葢動心忍性不如是不足以有立於時則自知
也亦明矣於是有君子者出主忠孝以飾其躬以匹夫
而立師道使在三之義赫然白於天下後有作者不敢
忘焉其視專一善名一行則又逺矣於是又有君子者
出以其得於天而成諸已者本經訓以淑斯人使先傳
後倦之教下學上達之㫖復明於世葢秦漢以來學術
多矣至是始歸於大中可謂明體逹用矣自其教行髙
明特達之士翕然歸之然其間善學者乃復因其性之
所近端居黙識以極夫反已致曲之功而後傳之無弊
則君子之學夫豈易言也哉汸學於古人而未之能進
竊懼夫氣昏力薄不足以厎於成迺題山居讀書精舍
之西室曰共學與同志者居而勉焉噫人固與庶物竝
生者也茍無以反之則情識利害之間將無以自别矧
學不至於知至而意誠其氣機之竊發者毎起於芒忽
而天理之存焉者寡矣彼憤悱堅制髙邁卓絶以自拔
於凡行者亦何可少乎易曰智崇禮卑智崇效天禮卑
法地聖賢之言無二致也羣居終日而義有不出於此
者何足道哉乃書之以為共學齋記(虞邵庵曰反/巳仄古切至)
　　　月潭八景記　　　　　　　趙　汸
由屯溪遡流西南入張公山二百里盡浙江之源水皆
自髙注下湍流浚急灘淺者可揭也當山水竒㑹處輙
匯為蛟龍窟宅自浮游至龍深以潭名且十數而月潭
最竒潭上兩山相揖如牛飲於溪其鼻皆巨石夾溪對
峙如門其南有山諸小水來㑹離立參拱故潭形正圓
其深不可測也毎春夏溪流大漲束於石門湧而復墜
則震蕩迴潏聲振天地勢摧山嶽水之所入深若歸虚
汨之所出旋如車輪使人目眩心掉不可端視其水落
波平則淺深一碧瑩澈無瑕鳥飛魚躍於溪光山色間
皆悠然自適夾溪多白沙翠竹販舟漁艇往來其間如
畫圖然而雪天尤為清絶此月潭之大都也朱君伯初
父世居潭上心獨有樂於是乃閣其南曰臨清亭其北
涯曰觀瀾造小舟置筆牀茶竈其中曰釣雪其取於是
潭者備矣其於遊觀之樂至矣潭之北曰平林竹樹䝉
宻有隠君子居之平林東五里有古叢林曰星洲寺毎
與客艤舟其下意適則澹然忘歸南七里有顔公山相
傳昔有隠者於此僊去君暇則杖屨獨遊遊輙數日而
還葢君之所好樂者如此而廓然無累於其中又如此
是故其神不勞其形不衰優游無為若將終其身而不
厭也於是好事者即潭之景物曰月潭曰石門曰臨清
閣曰觀瀾亭曰釣雪舟曰平林小隠曰星洲寺曰顔公
山為詩凡八詠以貺君而屬汸記之汸葢未之暇也至
正十七年夏五月始來遊於潭上而切有感焉時郡邑
屢經兵火水村山郭名鄉甲第髙臺别墅凡昔之以紛
華盛麗相夸詡者莫不化為丘墟瓦礫荒田野草則人
與物之變滅相尋者多矣惟君與是八景俱無恙也然
則君之不以此易彼也宜哉吾聞之智士無思慮之變
則不樂察士無凌誶之辨則不樂錢財不積則貪者憂
權勢不重則夸者悲皆囿於物者也豈惟囿哉舟已敗
矣而乘風破浪者方新車已覆矣而夙駕疾驅者未已
乃若有物使之然然則世之人終不以彼而易此宜也
葢於是重有感焉遂為之記使後之人知月潭八景之
顯於時實自君始(虞邵庵曰篇末/之論切時中理)
　　　櫟軒記　　　　　　　　　趙　汸
鄭之恒僑居黟水之南烏聊之北題其隙宇曰櫟軒其
言曰櫟不材木也無所可用是以能終其天年吾聞之
莊生云居無何大夫士為詩文以釋其名軒之義者甚
衆言人人殊鄭之恒不懌以其間日之犂陽山中見支
離無謂而問焉曰吾以櫟名軒而人鮮能喻吾志者言
之輙異何也支離無謂曰子無惑乎人言之異也世之
所重者材也而子獨以不材稱材之所貴者用也而子
獨以無用全子無惑乎人言之異也雖然生之有壽夭
豈材不材之謂哉深山之楩柟豫章閲千百年未有過
而問者道旁之樗櫟未拱把而夭於斧斤其所託者不
同也夫櫟之不材猶樗也櫟以社而存猶樗之以神也
社有變置而舉或廢之則樗與櫟豈能自全邪謂不材
之木獨能終其天年非莊氏意也彼莊子者悲夫世俗
之士以材為累不若不材者之無用也故為是不得已
之言又悲夫不材者亦有時而不得免也將自處於材
不材之間然材不材之間似是而非猶未免乎累也則
夫可以害生者豈惟材哉邦君之於國也聖哲之於名
也皆累也彼且欲魯侯洒心去欲而遊於無人之野使
仲尼辭交游去弟子而逃於大澤其憂患乎一世者豈
有涯哉嗟夫亂世多害智愚賢不肖俱困而莫知除其
憂此夫人所深悲而非為一已之私也子之不材自處
豈其意邪曰然則莊氏昔所謂者非邪支離無謂曰莊
子固甞言之矣其所保者與衆異也且子亦甞聞所謂
物之初者乎游於物之初則不物於物不物於物者益
之而不加益損之而不加損天地蘧廬也古今一息也
死生夜旦也虎兕無所措其爪甲兵無所容其刃無傷
於物而物亦莫能傷也是豈材不材之論哉雖然為櫟
有道即子之居行子之志使董梧無所用其助而舍者
争席則材不材皆不為子累矣又何恤乎人之言鄭之
恒矍然而起釋然而悟曰善哉進於道矣雖然吾於櫟
有取焉請書是説於軒中以為記
　
　
　
　
　
　
　
　
　
　
　
　新安文獻志巻十五
欽定四庫全書
　新安文獻志巻十六　　明　程敏政　撰
　　記
　　　華川書舍記　　　　　　　趙　汸
婺州義烏縣有澤曰華川王君子充書舍在其上同門
友宋君景濓歴叙上世以來為文者之失得而卒歸於
聖人以為記辨博精詣殆不可加矣至正十一年冬汸
與子充相見於錢塘子充又俾汸申其説既不得終辭
則以復曰聖人之文非一家之言也昔者成周盛時帝
王制作大備其載諸方冊以垂軌當世者謂之經若韓
宣子適魯所見其類矣詩采諸民間䇿書辭命職在史
氏未甞使學者執筆習為之也吾夫子順先王詩書六
藝以設教而學文之訓門人識之亦曰考觀聖賢成法
以盡其職分所當為者而已葢自一身以達天下彌綸
益著而非外求由小學以厎大成品節愈嚴而無二本
成徳達材之衆率由於斯而徒以文學稱者非聖人意
也是故夫子甞刪詩定書賛易修春秋以為萬世明法
而必曰述而不作曰吾從周則豈以言出於口者謂之
文哉戰國争彊道術分裂則一家之言興而異端起矣
自兹以來吏治不足繼以武功而為國者始思息民以
黄老經義未明流為箋疏而反身者唯知洗心於釋梵
由是馬班崔蔡之倫以文名家凌厲縱横浩不可遏而
先王經世之術㣲矣賈誼董仲舒掇拾於殘闕而莫之
行諸葛孔明范希文鞠躬盡力而未足以有明也舂陵
河南大儒繼作然後二帝三王所相傳授者始煥然於
時闗中張子因之崇執禮之教精思以致道修辭而斷
事以一鄉而準天下考三代以示方來卓哉學者之楷
模矣迨新安朱子繼周程之緒大明經訓以覺斯人而
浙河以東若吕薛二鄭氏取周公舊章離析錯綜如示
諸掌學者於斯得窺見聖人制作之盛焉然當是時陸
子静氏起於臨川以其得於心者行乎家邦充然自足
而諸君子之志荒矣薛鄭㑹歸於朱子而吕氏則無間
然陳君舉薛之徒也乃自以書請益於陸氏此又論先
哲於鄉土者所宜慎思而明辨也況夫有志於斯文者
乎子充早受業於同郡學士黄公黄公之見於文章者
岳静淵澄不大聲色固非欲以言語文字名世而子充
明經潔行卓越不羣因鄉先生精神念慮所存以端述
作之本原極古人之能事必有徵矣則雖俯仰一室而
所以系吾徒之望者何可量哉浙東多文獻故家他邦
莫及昔予甞欲往遊而未能異時考徳㑹文之樂舍華
川奚適乎至正十一年十有一月辛未日南至新安趙
汸謹記
　　　萬川家塾記　　　　　　　汪克寛
古之教者家有塾非家有塾也二十五家為閭閭同一
巷巷首有門門側之堂謂之塾仕焉而已者教於是為
朝夕出入恒受教於塾而其所以為教者皆因性教民
而内諸至善之域禮鎔樂冶以成其徳以達其材敬敏
任恒則閭里書之孝友睦婣則族師書之士生斯時不
待舎去桑梓而有學有師其人材之盛風俗之美非後
世所能及也井田既廢里閭無學士常輕去鄉土而事
逺遊行之修窳無所於考教之者以訓詁為賢學之者
以葩藻為功非唯無以淑其人而且斵喪人之本然之
性矣近代以來濓洛諸儒先繼出吾邦紫陽夫子集厥
大成揭晦㝠之日月開千古之盲聾於是六合之廣四
海之外家誦其書人攻其學而吾邦儒風之丕振俊彦
之輩出號稱東南鄒魯遐邇宗焉比年矛㦸搶攘列城
兵燹學者逃難解散非唯里閭廢學而郡邑學宫悉為
丘墟此家塾之所為作也予宗友徳懋久從予游而有
得者世居休寜之萬川慨庠序之不興而士習日靡迺
以所聞於予者居家教授集親族閭里之子弟若干人
旦夕修讀以自勗亦古者家塾教民之遺意也遂名其
堂曰萬川家塾請予書其額而并記之予曰人性之初
渾然純粹無間古今果能養正以希聖功則成已成物
厥效叵量豈特無負於予而實有光於紫陽夫子之闕
里矣尚勉之哉
　　　棲雲軒記　　　　　　　　汪　叡
自予再來郡城馬生良徳稱輙館予於城東新構之軒
病卧若素安焉生請軒名應曰棲雲生又請記則又應
曰吾老且病忘乎軒矣奚記焉雖然病者吾身也身吾
身者初未病也且吾胡為而來也又胡為而止也亦甞
觀諸雲乎何思何為浮游太虚薄日月而翳光景雨下
土而澤萬物迨其歸而棲也倐焉歛藏不見蹤跡孰使
然哉静無而動有者也今生逍遥乎人世隨隙地而構
斯軒岡阜環列静安有常澗泉細流清泠自在與人若
相得也吾之來而遊乎是而止乎是與生夙相契也雲
乎天遊人乎雲卧吾何知也吾何為也而亦無不知且
為也況吾與生是非利害相忘久矣靡存於中靡形於
外而又奚記焉徳稱黙識吾言命其友書於軒中以為
記
　　　石假山記　　　　　　　　朱　模
新安山水天下之竒觀也休寜當其中一州清淑之氣
於是焉鍾故視他邑為最勝其民雅馴其俗簡易官於
此土者無争辨文書之繁而有登晀嬉遊之樂其解而
去也往往得書最籍稱能官故凡宦遊於東南者皆以
吾徽為樂土而尤有取於休寧也壬辰以來則兵革之
事作矣自井邑以至於山谷間蕩然無復民居而生理
殆將泯焉為民上者雖有山川之勝豈能樂之哉越七
年今錢侯來長是邑慨然以民物為己任扶傷救絶修
廢舉墜汲汲焉遑遑焉不敢少暇又明年政孚俗還境
内向治謂侯可以適意於山水之樂矣侯曾不以是而
廢民事也於頽基敗址間得石假山以十數列而置諸
庭中鑿石為池注泉灌木外為扶欄以障之復取所藏
雲山圖懸諸堂上公退則鳴琴讀書其中憑䦨則石峯
累乎吾前升堂則雲山出没乎吾後若不知松蘿之為
近黄山之為逺也邑之士民相與樂侯之化既賦以頌
美之术有記侯之事者乃以命模予惟休寜之民當其
盛時不樂其所有者而求其所似者以為樂計其一時
園池亭榭之勝賔客壺觴之盛將無以加於此已而散
若驚塵去若飄風是山也得如銅駞石馬凄涼於荆棘
中者不已幸乎況謂其登君子之堂一厠迹於琴書几
案間朝吟而暮詠之視夫前日賔客壺觴之盛者相去
逺矣嗟夫一物之微而盛衰興廢相率於無窮則夫休
寧之民喪亡困苦之極安知天不以仁侯惠吾民而復
興其治於今日乎出塗炭而登衽席者將不止於一物
之得其所而已是則吾民之望而亦侯之所樂聞者於
是乎書
　　　游釣石記　　　　　　　　唐桂芳
去年冬予訪周彦明於靈山時予患病痏不良於行不
得游方塢所謂茅三間者今年春鄭希貢偕彦明陳自
新鄭以孝强予游茅三間又未識釣石之為勝翌曉芒
屨踏雨沙逕瑟瑟絶無泥滓彦明命女奴挈榼酒請飲
釣石以别予始獲據石上而諸君相次列坐其高十數
丈其濶如髙之二其色黝黑其制甚方如印然而不刓
如臺然而不頗不倚嗚呼天造地設鍾英於是久矣奈
何鬱而弗彰也荆榛草莽樵夫牧䜿日相過焉而不顧
一旦幸遇吾徒笑歌徙倚而托迹文字間用貺於世者
則石之遇合固有時哉畫之者以孝侍而從者程氏子
若淵購是石者鮑尚絅因其好可以想見其為人葢予
友云
　　　遊石照記　　　　　　　　舒　頔
績溪之東涉湍瀨踰坡陀山行五六里巨石嵌立崖谷
間巉然而髙瑩然而明光洞然鑒人毛髮為一邑勝槩
騷客逸士慕竒尚寂不憚䟦涉資以遊觀者必於是即
焉山迴路轉荆榛翳如﨑嶇榮确苔蘚積如藤蘿交絡
澗泉涓如直下一亭少憩行客抵北行數十步老屋數
椽峯巒夾聳午不見日蘭若以石照得名良有以也世
傳自李唐來已有之三二衲子居其中逺塵俗處荒僻
林木蓊蔚禽語相答如聞鈞天之音非性空悟寂超然
物外不能一朝居也住持曰悟心者頗聰明事修飾時
春雨倐霽予與客徘徊其上顧而慨曰自有天地即有
此石光明瑩潔妍媸必鑑類性空與幽深閴絶塵俗不
染類悟寂與俾飡粥趺坐存想其所以為石所以光明
者何一旦豁然了悟澂澈本原嚮之積翳亦稍闢矣原
夫至頑者石猶明明燭物吾心匪石本來之光明未昧
奚為而弗若慎思篤行含光測㣲豈石能照我吾心亦
能照石悟心弗答俄而天風泠然聲振萬壑芒芴若幻
化而升寥廓也洪武四年龍集辛亥夏五月舒頔道原
書
　　　雙節堂記　　　　　　　　朱　同
雙節者何馬可道夫婦俱死於節也堂者何子所構以
祠其親也其俱死於節者何可道受元命宰新安之休
邑强圉作噩國朝兵至欲禦則無兵欲避則不可乃擕
家求援鄰郡兵繼至被擒不屈而死配亦義不受辱而
俱死焉國君死社稷大夫死衆士死制今可道不死於
官而死於他所其謂之雙節何死於官者理之經也知
其徒死無補而欲求援以為後圖者斯事之權也圖不
遂志經不濟權而後死焉始知夫前之不死者為公家
計而非為身謀也然則人之不死於官者亦假是以藉
口可乎曰使後就擒而不死則李陵衛律之罪不可掩
矣惟其不屈而死然後可得而知也臣子於君父之難
茍有可以救之者鄙猥汙下之不辭不求名之彰而唯
其心之盡是以事之迹雖不同要其心則同歸於忠而
已殷之三仁是也可道之先何定西王某之後也子為
誰徳稱其字良其名也春秋祭祀以時思之人子之常
事也其以雙節名堂何良以其考妣俱死於節義史未
有傳世未有聞恐卒泯滅而無以暴白於後也故因祭
於堂而以是名之既名堂矣而又記之何曰言之無文
行之不逺故必求當世能文之士記而傳之以取信於
後也夫揚名於後世以顯父母孝子之事也堂之地何
新安烏聊山之麓也記之者誰里人朱同也
　　　西溪漁隠記　　　　　　　唐文鳳
新安之為郡據兩浙上游而練溪環繞郡城溯其源分
為派者三一始於揚之水經硃砂崖匯於績之油潭直
瀉如練而抵於城東一濫觴於篛嶺流為昉溪瀦為釣
潭而任公釣臺在焉縈紆曲折横於沙溪而過城之北
一湧於湯泉之池迤邐注為曹阮二溪淵澂於昌堨潄
石漾沙道石門嶺聚為龍王潭蕩潏於城西門三派合
流平衍淳􁀙是為西溪土人謂之河西碎月之灘導其前
披雲之峯矗其右漁梁横截於下雉堞峙立於上此西
溪之勝槩也而巴永昇氏世居之永昇為人性識聰敏
雅好山水而眈於畫甞得李唐所寫溪景裝潢成巻題
曰西溪漁隠徵予記之予考李唐為馬逺師其畫蒼古
渾樸無纎巧態迹簡而意淡葢名筆也永昇固宜心其
法造其妙以進於高明之域而西溪之景則天然之畫
有不待毫素可知矣風晨月夕駕一葉之舟青篛緑蓑
筆牀茶竈舉以自隨或吮墨以畫或鼓枻而歌天壤之
間有此真樂而為永昇得之其托於漁豈暫隠乎抑終
隠乎予以為人才之生也以有用之才置之不用之地
不可方今文明至治之世有起渭濵有召嚴灘而為國
家之用豈徒若志和魯望之老於烟波者而後為可尚
哉然則吾永昇其得終隠西溪歟
　　　遊問政山記　　　　　　　方　勉
問政歙佳山也脉原黟山委蛇蜿蜒不啻若瓜莖蘿蔓
然筍蔬瓜果四時迭生味勝他出是故唐于刺史為從
兄掌書記築室其間號曰問政山房而聶真人謝諫議
咸殯山房之側今老子居即山房故址也往時華表碑
碣樓臺殿廡穹乎嶄然金碧照耀四方賔客暨邑人士
登遊兹山者莫不憩息於斯然而山光物象於春為最
予自郡庠濫竽京國垂二十四載矣未及一與同志弔
古搜竒甚貽典山靈者之羞宣徳甲寅春三月郡儒數
輩擕琴載酒約赴兹山予喜從之既至風景明淑花卉
爛然逕嶺縈紆鳥音雜奏仰睇天都諸峯高插北霄俯
瞰紫陽餘麓横絶南港徘徊泛觀諸山諸水分屛布練
交暎睫下所謂達人大觀即此可信噫嘻嵗不常春日
不再晨㑹别歡悲常情皆爾矧予家艱服闋入覲有期
他日歸田必加老於今矣又安知復得與諸子握手為
歡於是否乎故抽毫紀勝系詩一章以酢同遊髙意幷
需和云
　　　晴洲記　　　　　　　　　程　信
晴洲予别號也始予以宣徳八年入河間學為諸生見
詩之釋洲者曰水中可居之地竊以謂河間郡城四靣
皆瀛氷環之故郡名瀛海而國家承平民庻蕃禧又與
昔人晴日甞少之歎異因欲以晴洲自號往來於心焉
既而得隙地於城東磵河之旁為村莊一區以便遊釣
先人塟處實在磵南金沙嶺之原故甞為家園十景其
一曰晴洲釣月亦指此云後八年舉進士得奉使便道
展先壟於徽之休寜暇日從鄉之父老憩芝山之麓涉
紋溪之洲其時風日暄美鷗鷺翔集洲上之景大勝河
間顧而樂之恍然有懐土之思始以為若此地者可以
當晴洲之名矣三十年來荏苒嵗月覊絆於官守屢乞
骸骨歸故鄉而聖情優容所請不遂邇者乃受詔賛機
務於南都間積俸金易故尚書李公所居清溪地地上
有塘塘有洲焉栁竹交䕃荷芰霏香因構亭其間宴坐
之際儼然晴洲之勝不知磵河之在北紋溪之在南也
噫予以𣺌然之身隨時隨地而瞻霽景於太平全盛之
日晴洲之號豈可黯然不之白乎況休寜祖鄉也長兒
敏政命家人伐茅結廬為吾投老之計且遍求名勝詩
賦詠而歌之裝潢成巻馳以寄壽予得之甚喜因記其
始末以見志焉成化八年秋八月望日晴洲釣者書
　　　環佩重來軒記　　　　　　鮑　寜
士有生於數百載之上而手澤存於數百載之下者雖
盛徳之致然亦其子孫之克肖而善承也予於程氏所
謂環佩重來者竊有感焉程氏世居歙西槐塘其先世
有曰文清公者當宋寳祐間相理宗治天下進退以道
有琴一張篆其上曰環佩出處必與偕焉無何公即世
環佩亦流落田野間幾二百年其五世孫彦美氏始復
得之摩挲拂拭手澤尚新且加以重來二字慶其復也而
彦美之孫孟念手澤之來也弗易遂構一軒為珍襲之
所徵言以記之予聞禮之言曰君子致樂以治心又曰
禮樂不可斯須去身又曰君子無故玉不去身行則有
環佩之聲然則琴之為物其君子治心之具乎名琴以
環佩者雖以聲之清越其亦樂之不可去身者乎噫環
佩之琴文清公之琴也昔公顯名天下凡物之經公品
題者莫不為後世重而況是琴者哉公之隠顯琴之隠
顯也琴之存亡手澤之存亡也當公之為相也輔時君
以澤萬民而是琴之聲則鳴乎廊廟融融乎春陽之和
穆穆乎南風之薫有阜財解愠之情焉及其解政而歸
也笑傲林泉起居自適而是琴之聲又鳴乎丘壑洋洋
乎其無方巍巍乎其可仰有高山流水之興焉繼而人
亡物變雖其不幸而流落山林田野之間亦其幸不至
於爛亡而為子孫之所得昔而往今而復氣數之所寓
夫豈偶然哉孟也既得之又珍襲之重整金徽時鼓二
三操清㣲沕穆神人以和其可以振文清公之遺響歟
其可以顯文清公之盛徳歟若然則文清公可謂有賢
子孫矣異時青氊出色其有在於兹歟故予於是琴之
來復不特慶文清公之手澤猶存又有以嘉孟之克肖
而善承也於是乎書
　
　
　
　
　
　
　
　
　新安文獻志巻十六
欽定四庫全書
　新安文獻志巻十七　　　明　程敏政　撰
　　序
　　　冬日洛下登樓宴序　　　　呉少㣲
僕抱書劍河洛嵗月多矣曷甞不憶林宗想元禮慨然
今古追思盛徳有太原莊生雄才特達信而好事招奬
英竒亦千載一時也取示文翰不孤風景置㫖酒命羣
公列坐層樓觀望天地煙霞咫尺左右娯賔山水淒清
縱横在目其時既晚其日將闌度北牖之涼風下南湍
之白日攬物增思游子多懐乃眷斯文期乎不墜云爾
(見姚鉉所編唐文粹雖其文體未/變六朝之習然簡健悲壯可喜)
　　　爾雅注疏序　　　　　　　舒　雅
夫爾雅者先儒授教之術後進索隠之方誠傳注之濫
觴為經籍之樞要者也夫混元闢而三才肇位聖人作
而六藝斯興本乎發徳於衷將以納民於善洎夫醇醨
既異步驟不同一物多名繫方俗之語片言殊訓滯今
古之情將使後生若為鑚研繇是聖賢間出訓詁遞陳
周公倡之於前子夏和之於後蟲魚草木爰自爾以昭
彰禮樂詩書盡由斯而紛郁然又時經戰國運歴挾書傳
授之徒寖㣲發揮之道斯寡諸篇所釋世罕得聞惟漢
終軍獨深其道豹鼠既辨斯文遂隆其後相傳乃可詳
悉其為注者則有犍為文學劉歆樊光李巡孫炎雖各
名家猶未詳備惟東晉郭景純用心幾二十年注解方
畢甚得六經之㫖頗詳百物之形學者祖焉最為稱首
其為義疏者則俗間有孫炎高璉皆淺近俗儒不經師
匠今既奉勅校定考案其事必以經籍為宗理義所銓
則以景純為主雖復研精覃思尚慮學淺意疏謹與尚
書駕部員外郎直祕閣臣杜鎬尚書都官員外郎祕閣
校理臣舒雅太常博士直集賢院臣李維諸王府侍講
太常博士兼國子監直講臣孫奭殿中丞臣李慕清大
理寺丞國子監直講臣王渙大理評事國子監直講臣
崔偓佺前知洺州永年縣事臣劉士元等共相討論為
之疏釋雖上遵睿㫖共竭於顓䝉而下示將來尚慙於
疏畧謹序(按本傳宋初編文苑英華校史記前後漢書/修續通典校定周禮公羊穀梁傳疏及别纂)
(孝經論語正義校七經疏義雅必預焉/此篇在本集中題云代學士邢昺作)
　　　春秋指南序　　　　　　　汪　藻
六經惟春秋為仲尼作聖人見其所志之書也學而不
明乎是非何以為人治而不明乎刑賞何以為國此書
之所以作而為萬世法也雖曰以匹夫而行天子事有
所謂婉而成章者然其褒貶一出乎天下是非之公豈
故為殊絶甚髙之論使後人有不可及之歎哉不知班
固何所授之立為弟子退而異言之説開後世諸儒相
詬病之端使當時誠有異同不應復云㳺夏之徒不能
賛一辭也孟子云孔子百餘年於書武成詩雲漢莫不
疑之至春秋則曰詩亡然後春秋作孔子成春秋而亂
臣賊子懼知我者春秋罪我者春秋而已未甞片言置
疑於其間也彼亂臣賊子者豈曉然知道理之人哉一
見春秋而知懼焉非懼聖人之書也懼天下是非之公
也自三傳興而聖人之經始不勝其煩好異者曰聖人
之言窅然幽深必有不可以近情常理度者當冥思而
力探之於是枝葉蕃滋無所不至人人務其已説之勝
而莫知求至當之歸乃至子而以父學為非弟子而以
師説為愚況其他哉則春秋不明三傳亂之也本朝自
熙寜以來學者廢春秋不用數十年間篤學而好之者
葢不為無人然一時章分句析之學勝故雖春秋亦穿
鑿破碎而不見聖人之渾全政和間予過山陽呉園先
生張公在焉先生謂予曰學春秋而不編年無以學為
也吾甞以諸國縱横列而類見之聖人之意了然矣當
令子見吾書予未及受而先生亡未幾先生之書盛行
於士大夫間因得伏而讀之曰嗟乎聖人之意豈逺人
哉曲學蔽之爾先生閉戸讀書二十餘年其見於世者
固已碩大光明而所出裁一二而已則求聖人之心而
得之者豈獨此書哉雖然以此書考之先生之志亦可
以槩見矣
　　　漢儒授經圖序　　　　　　程　俱
古者尊師而重道自天子至於庶人故孔安國授經昭
帝死為之服桓榮傅明帝於東宫及即尊位幸其第至
里門下車擁經而前葢其嚴如此漢興諸儒以經誼專
門教授故學者必有師承源流派别皆可推考歴東漢
二晉以迄有唐餘風猶有存者然其間大儒間出不專
以一經章句授諸生如王通行道於河汾之間韓愈抗
顔於元和之際故從之學者其於行已成務作為文章
皆足以名世而垂後如魏徴王珪李翺皇甫湜之徒是
也陋哉夏侯勝之言也曰士病經術不明經術茍明取
青紫如俯拾地芥爾夫所貴於學者豈專為是哉而勝
以利誘諸生何也西漢之俗固已尚通達而急進取矣
又使士專為利而學學而仕仕而顯則不過容悦患失
之人而已如張禹以經為帝師位丞相而被佞臣之目
後世議者至以謂西漢之亡以張禹谷永亦號博通諸
經然因災異之對枉公議以阿王氏二人者皆成帝所
取決有識所企望而當漢之所以存亡之機者也然且
不顧方懐姦而狥利豈其志本在於青紫故邪抑天資
然也後世君子一志於青紫者衆求師務學者寡學者
亦無所師承此予所以常恨生之晚也方祖宗隆盛之
時如孫明復胡翼之以經術楊文公歐陽文忠公以學
問文章為一時宗師學者有所折衷而問業焉亦云盛
矣予病卧里中讀西漢儒林傳觀其師弟子授受之嚴
所謂源流派别皆可推考竊有感焉且浮屠氏自釋迦
文佛傳心法與夫講解之宗至於今將二千年而源派
譜牒如數一二下至醫巫祝卜百工之技莫不有所師
如吾儒師承之道乃今蔑焉所謂學官師弟子如適相
遇於塗爾葢可歎也則其事業之不競語言之不工名
節之不立無足怪者因以漢儒授經為圖以想見漢興
之風範云(石林葉氏曰北山文精確深逺議論皆本仁/義而經緯錯綜之際則左丘明班孟堅之用)
(意/也)
　　　西漢詔令序　　　　　　　程　俱
右西漢詔令四百一章舊傳西漢文類所載尚多闊畧
呉郡林徳祖虙實始采括傳志參之本紀凡斷章析簡
掇之無遺方薈蕞在紙未遑詮録間以示予予因取其
具藁以世次先後自高祖至平帝人别為篇又差考嵗月
纂而成書且序次其末曰古之盛王與道為一故其酬
酢之間里言遺事皆足以為萬世法是以事為春秋言
為尚書而書之所傳自唐虞夏商周上下千數百載間
其存則今之五十八篇而已由秦漢以來置學官弟子
誦説研究至有白首没身莫能詣其極者大哉王言葢
聖人之坊表也自五十八篇而後起衰周至五代之末
又千數百載間其為詔令温醇簡盡而猶時有三代之
遺法者惟西漢為然其進退美惡不以溢言没其實其
申飭訓戒皆至誠明白節緩而思深至叢脞大壞之餘
其施置雖已不合古道當人心然猶陳義懇到雍容而
不廹此其一代之文流風未泯顧猶不可及又況文實
兼盛哉昔者文中子以聖人之重自任迺始斷自七制
之主列為四範以續典謨訓誥誓命之文然其書世不
傳莫得而述故備載如彼徳祖以學行名搢紳方將以
文辭為時用方今昭回之章絲綸之美固已冠絶中古
陋漢唐而莫稱是書也雖未能比唐虞夏商周之隆庶
其或者亦足為王言之斧藻尚書之鼓吹云
　　　侑坐元龜序　　　　　　　程　俱
治亂之端率常隠於尋常杪忽之間初若不足畏嚮者
積而致之至於不可禦善惡皆然治亂因之觀秦漢以
來享國歴世惟唐最長而中絶於孽后敗亂於豔妃陵
夷於宦官衰弱於藩鎮所經之變不一未有不生於所
忽而積於至㣲以至於大壞而不可復振者使禍福之
來甞如山摧川潰霆震而至則雖至愚孰不知所避就
唯其隠於尋常杪忽之間初若不足畏嚮者故蹈覆轍
而不知常相踵也方天下初定魏徴勸太宗以行仁義
以致太平者如封倫輩往往笑而排之唯太宗能用其
言行於寢食起居造次顛沛之間卒以致貞觀之治然
求其若為仁若為義者則未易彰彰論之豈非其積微
故其成速邪及明皇在位久當盈成豐豫之時春秋既
髙方且寵一婦人進一小人退一正士逍遥遊宴姑以
樂其當年意必以為是豈足以傷生害治又况亂天下
者乎卒之百敝隨生搶攘悖謬至於構釁干戈陷西京
焚九廟四海横潰而卒至於衰微此何故也豈非生於
所忽而積於至㣲以厎於是哉唐之治亂善惡之大致
較然明白者前哲論之備矣予獨取其治亂善惡之萌
而禍亂之所由生足以為世戒者裒而為書名之曰侑
坐元龜云
　　　賀方回詩集序　　　　　　程　俱
鑑湖遺老詩凡四百七十二篇其五字八句詩鍜錬出
入古今為集中第一其餘大抵名家作也予少讀唐實
録與㑹稽石刻見賀季真棄官本末方開元天寳之交
天下號無事文學士見貴重季真出入禁省冠道山友
儲副極當世華寵然一旦不顧為千秋觀道士使人望
之超然如雲漢過秦望行剡川未甞不悠然遐想也季
真去後四百二十載建中辛巳嵗始識其孫方回五湖
上葢鑑湖遺老也方回落落有才具觀其詩可以知其
人中間罷錢官及通守兩郡輙謝病去為祠岳吏又一
旦挂衣冠客呉下窮達雖不同其勇退樂閒故有鑑湖
餘味然予謂方回之為人葢有不可解者方回少時俠
氣葢一座馳馬走狗飲酒如長鯨然遇空無有時俛首
北窗下作牛毛小楷雌黄不去手反如寒苦一書生方
回儀觀甚偉如羽人劍客然戲為長短句皆雍容妙麗
極幽閒恩怨之情方回忼慨多感激其言理財治劇之
方亹亹有緒似非無意於世者然遇軒裳角逐之㑹常
如怯夫處女予以為不可解者此也予竒窮骯髒可憎
方回多交遊乃獨以集副授予曰子好直美惡無溢言
為我評而序之此亦豈不可解之一端邪
　　　送日者蘇君序　　　　　　朱　松
小雅之詩曰天之生我我辰安在説者謂所值嵗時日
月星辰六物之吉凶然則推步人生時之所值以占其
貴賤壽夭自周以來有之矣後世卜筮訾相地理之學
多著於世而六物之語時斑斑見於簡冊自賈誼王充
皆有禄命之語詳其㫖殆與説詩者之意合吕才雖著
論痛詆其誣可以救一時湛溺之弊而天人之精㣲才
不及也然以其學焯然名世者葢鮮至唐殿中侍御史
李虚中始以超詣精奥之思盡發其祕其説見於韓退
之之墓誌曰以人之始生年月日所值日辰支干斟酌
其人壽夭貴賤百不失一二今之譁世邀利之徒皆祖
述其書而未聞有窺其闗節機牙者葢其為技兼五行
星厯家之學既以日時推其分至氣節之淺深以步日
月五星之所次又以其五行之生死旺相清濁愛惡參
稽錯徵銖稱寸較以處其所賦之賢否厚薄是以其言
汪洋虚無而不可執持間有不合則曰是時豈植表下
漏之所定乎此所以視諸家之技尤難見其工也近世
士大夫束書不學而汲汲趨合於世唯恐不及故此技
多售而其言亦往往而合吾常悼其然而不能救太息
而已福唐蘇生以技來見因以所識十餘人之嵗時評
之葢十得八九吾意挾他術也而窮其説則皆有理與
吾所聞於古者不甚相逺也豈偶然邪不然韓退之所
稱何以過然吾方將營百畆之田躬耕於深山長谷之
中共為子職以求其志視一世富貴何啻浮雲之過目
而生迺謂我且進為於世既歎其有學而多中念斯言
之將不驗也故識以遺之生名黻病目視不踰尺以故
不能馳騁其技於四方云
　　　伊川先生文集後序　　　　程端中
右伊川先生文八巻政和二年壬辰七月孤端中序曰
道之在天下民日用之聖人慮後世不足以知之載之
六經丁寜教告纖悉具備宜若人見而知之然自秦漢
以下泯没無傳惟伊川先生以出類之才獨立乎百世
之後天下學者士大夫翕然宗師之聖人之道蔽曀千
四百年至先生而復明昔之論者謂孟子之功可同於
禹以其辨異端闢邪説也當是時去聖人未逺異端之
害教也未深豈若後世沈深固結雖豪傑之士亦無以
自脱先生獨能如醉之醒如夢之覺其功豈不優於孟
子哉元祐初大臣以先生道義薦諸朝召為崇政講官
哲宗信而敬之既而同朝之士有以文章重於時者忌
先生名出已右與其黨類巧為謗詆遂以罷去其後朝
命屢加終不復起居於洛陽天下尊仰之紹聖治元祐
諸臣罪先生坐甞為所薦責涪州今上嗣聖得歸遂居
伊川後七年而終先生既没昔之門人髙弟皆已先亡
無有能形容其徳美者然先生甞謂門人張繹曰我昔
狀明道先生之行我之道葢與明道同異時欲知我者
求之於此文可也不肖孤既無以嗣聞斯道姑用記其
言且又使姪昺編次其遺文俾後之學者觀其經術之
通明議論之純一謀慮之宏深出處之完潔雖於先生
之道未能備見其純全亦將庶幾焉
　新安文獻志巻十七
欽定四庫全書
　新安文獻志巻十八　　　明　程敏政　撰
　　序
　　　婺源茶院朱氏世譜後序　　朱　熹
喜聞之先君子太史吏部府君曰吾家先世居歙州歙
縣之黄墩(舊譜云長春/鄉呈坎人)相傳望出呉郡秋祭率用魚鱉
(舊譜云有諱介者世數不可考矣又按奉使公聘逰集/目云系岀金陵葢唐孝友先生之後考之唐書孝友先)
(生諱仁軌自為丹陽朱氏而居亳州永城以孝義世被/旌賞一門閥閲相望而非呉郡之族奉使公作先吏部)
(詩又云迢迢建業水高臺下鳳凰鼻祖/有故廬于今草樹荒不知何所指也)唐天祐中陶雅
為歙州刺史初克婺源乃命吾祖領兵三千戍之是為
制置茶院府君卒葬連同子孫因家焉生三子仕南唐
補常侍丞之號(今族譜/亦不見)其後亦有散居他郡者(已上竝/見吏部)
(所録蘆村府君作/歙溪府君詩序)熹按今連同别有朱氏舊不通譜近
年乃有自言為茶院昆弟之後者猶有南唐補牒亦當
時鎮戍將校也葢其是非不可考矣先吏部於茶院為
八世孫宣和中始官建之政和而葬承事府君於其邑
遂為建人於今六十年而熹抱孫焉則居閩五世矣淳
熙丙申熹還故里將展連同之墓則與方夫人十五公
馮夫人之墓皆已失之因亟詢訪得連同兆域所在乃
率族人言於有司而後得之其文據藏於家副在族弟
然而三墓者則遂不可復見癸夘五月辛夘因閲舊譜
感世次之易逺骨肉之易踈而墳墓之不易保也乃更
為序次定為婺源茶院朱氏世譜而并書其後如此仍
録一通以示族人十一世以下來者未艾徽建二族自
今毎嵗當以新収名數更相告語而附益之庶千里之
外兩書如一傳之永逺有以不忘宗族之誼至於蘆村
府君其墓益逺居故里者尤當以時相率展省更力求
訪三墓所在而表識之以塞子孫之責而熹之曾大父
王橋府君無他子其墓在故里者恃有薄田於其下得
以奉守不廢當質諸有司以為祭田使後之子孫雖貧
無得鬻云九世孫宣教郎直徽猷閣主管台州崇道觀
熹序
　　　攷古編序　　　　　　　　程大昌
予賦性樸拙琴奕博射法書名畫凡可以娯暇消日者
一皆不能又任真委命雅不信祈禬可以得福卜相推
占之可以擇利避害故緇黄方技之士無因而前間因
涖官接物之隙兀坐無為則所與交際酬酢者惟古今
新舊書冊而已自古至今若聖若賢有作有述有釋有
駮至予而精言奥義畧無遺機矣予方奉訓不暇而敢
贅出其見哉若諸儒訓傳歴代故實循其所傳稽其所
起茍或未至安愜則黙識諸心若有結未釋者旁求參
攷久忽究竟揆諸本始而明協諸旁證而合則遂欣然
自幸如處闇見曉不知其筆之疾而書之徹也嗚呼固
有樂予創發古義而躍如不制者矣亦安知無諱非伏
鄭而誚其多事也歟知我罪我吾非所恤姑從務實求
是者而行其志焉斯已矣古語曰有弗辨辨之弗明弗
措也又曰温故而知新予敢安於已措而息於既老哉
求閒茍遂益取平日所疑而盡究其極五十九年之非
忽其自見則其為可樂豈勝厚哉舊著恐遂散逸輯為
一編以便尋繹而序識其所從作茍有見當綴續其後
也淳熙辛丑七月一日新安程大昌泰之書於泉南安
静堂
　　　古今長者録序　　　　　　羅　願
始願幼時暮從諸兄退自學先君取後漢書指馬援所
以戒兄子者使誦之益取卓茂劉寛等傳畧為解其指
意歸趣習誦使夙知世有退讓長者之行涉事以來備
更險易雖或加已以横逆直自不屑者以先訓著於心
取舍素定故也竊惟長者之名不顯於前世獨詳於戰
國秦漢之間起於世衰道㣲時論迫隘相與角長短較
險易各務近其所欲而推逺其所惡無復忠厚純固之
氣象其有識之士秉心不競又深知天下之理毁譽之
無定説而非一時口舌之所伸利害之無定端而趨利
者未必得避害者不必遽免是以己之所安人或睨之
則釋去而不辭加之以衆人所惡事之晻昧者則亦悠
然處之而不屑合於論語之犯而不校禮之不報無道
書之斷斷無他技而有容者譬之有人年長涉事處於
衆穉之間過而見陵則亦畜之而已爾必不與之屑屑
是雖非明君嚴父之所以教督成就人者要非衆穉之
所能葢超然有為人長之道故命之曰長者昔者漢武
帝初立首問天下長者而田叔引孟舒其後張釋之亦
稱絳侯東陽侯張相如之為人以止嗇夫之遷東陽以
太子傅免選可為傅者則用萬石君比景帝置相亦以
魏其為沾沾自喜而用建陵侯綰當是時人厭秦俗之
薄相與勉為渾厚而文帝資尤長者以此倡之一時朝
廷内外持論皆如此其流至於孝景數十年間人人自
重恥言人過禮讓興而刑罰省孰謂長者之論無益於
人之國邪故因先世所訓者為資益摭取前世所為若
此者總之為若干巻命曰古今長者録詳夫古人之為
此非有意於聞也特其秉心不競以世俗為不可告語
寜以其身少忍而容之幸而其事適著則為人所稱歎
不幸而事不白於當世則亦已矣然要之天下之事捐
利以與人者利既去而名歸之受惡而不辭者毁譽久
而公論出焉是以昔之長者毎務假人而常都天下之
顯號然其本心非有儌於此而為也如使其人可以告
語不待己之推利引惡雖在我無獲長者之名而可使
彼不陷於不義則昔之人尤樂為之顧其勢有不能爾
夫長者之道其失使人無所懲予又懼夫或者不務原
昔人之心特樂其名而襲其迹姑務以徳報怨引惡自
予躬自厚而使夫人者或無地以自處此非天下之通
道且非願之所謂也故極其説使覽者得擇焉
　　　張仲思字序　　　　　　　羅　願
願前在贑州求客於郡之賢者安福尉李君君言其友
張生與之處久而不厭生名合字仲權以權為非進學
者之事請易於願字之曰仲思且為之言曰天下之理
無有縣隔思茍至焉其皆合也古者於天下之具未立
智者以意為之使金與木相附而飛傳心目之巧於百
步之外患夫勞且逺也則以人之心諭馬意合於六轡
截然如引繩而燕越縣於其轡矣疾痛不可知則又以
數取病者長短斜直望表而刺之其入如芒且死倔然
以生人謀之所窮則選取昆蟲草木之老有智者尊而
命之以通於不可測知之鬼神若是者皆不近也而卒
如人之求特於理之中有可以縣合者古今智者窺見
其然因積思以通之以為天下利其始也疏其漸也必
宻終則悉如人之所欲為無毫髮不盡千世之下以為
是固然不知其始之用心至於此極也儒者之道去已
之私以盡其所受之分以施於上下親踈之際此其更
智者益多彼作於前者因其心力之所成就固已思而
睿睿而聖矣其大經大法垂後世者皆具今之學者亦
合於彼而已合者從之其不合者則又思之蚤夜積而
不止視前之宻者日更以為疏則知所決擇矣夫心者
易寤者也能從人者也善變化者也不可窮者也惟其
置而不用則沈著而不靈敗壞而無力終日竊行而莫
之覺不然是昭昭者用之得其道彼將自能巧變汰去
浮游散越之念而日就親切忽不自知其合也古所謂
思之不得鬼神教之非鬼神之力也其精氣之極也豈
謂是歟論語曰未之思也夫何逺之有願將窮此而未
能仲思勉之
　　　新安志序　　　　　　　　羅　願
新安在秦漢為黟歙二縣漢末别於丹陽以自為郡其
山川風土則已見於中古矣漸江之水出於鄣山則章
亥之所步禹之所録也桐汭之地為黟故境則楚子西
子期之所争丘明之所記也至於漢氏兩以疏封骨肉
為諸侯王國又丹陽都尉之所理㑹稽太守之所通皆
班班著見至梁蕭幾為新安太守愛其山水始為之記
又有王篤新安記唐有歙州圖經國朝太平興國中詔
編廣記往往摭取之至大中祥符中頒李宗諤所修新
圖經於天下則由前諸書廢不顯而官府頃罹睦冦又
失祥符所頒時抄取計簿益之以里魁亭父之所隠實
者編以為冊餘五六十年矣私竊悼之間因閲前史及
國典並雜家稗説有及此者稍稍附著後得祥符圖經
於民間則總目麤設益訪故老求遺事思輯為一書然
未果就㑹邦君趙侯聞之勉使卒業約敕諸曹遇咨輙
報且諭屬縣網羅金石之文使得輔成其説而書出矣
夫所為記山川道里者非以示廣逺也務知險易不忘
戒也其録丁口頃畝非以覽富厚也務察息耗毋繇奪也
其書賦貢物産非以給嗜欲也務裁闊狹周民利也至
於州土沿革吏治得失風俗之媺惡與其人材之衆寡
是皆有微㫖必使涉於學者纂之自上世九州之志與
三墳五典偕號為帝王遺書而禹貢職方氏孔子定之
以為經若直抄取計簿以為書則凡吏之善書者足以
次之矣其施於事也亦然若直据令甲以為治則凡吏
之無害者足以聴之矣葢世常以此為無事乎儒而儒
亦卒不可廢於世也豈特此哉凡十巻名曰新安志侯
帝室之胄父子昆弟皆以文學取第其為政亷清不擾
人亦相與安之且去猶惓惓於吾土思欲表章之葢有
不可忘者矣淳熙二年三月癸未郡人羅願序(曹宏齋/曰湯東)
(澗藏小集毎為文必讀數十百/過方下筆客猝至扄篋惟謹)
　　　送陳守入覲序　　　　　　呉　儆
尚書陳公守新安之二年將入覲郡六邑二十萬家若
吏若民若士君子莫不咨嗟太息思公之徳而惜其去
先是新安地瘠賦重其民之生甚勤而畏法令奉公甚
謹比年守將以其斂之之易而不知其輸之之艱也歛
益暴期㑹益急所賦帛必極厚且重以獨先諸郡為能
盡機杼之巧所不能致中産之民破業不足以輸貧民
避賦流離轉徙且十五愁嘆之聲聞於朝廷主上為之
惻然詔嵗减所輸帛六之一而公適來上體聖天子所
以哀此下民之意為之中制使上足以備國之用下不
至於窮民之力主賦吏循嵗例懼以不及致罪且累公
公以身任責行之二年朝廷初不責其過制民以是稍
獲安集又新安嵗所賦粟於郡常用有餘數前此利其
大有餘也益納以大斛吏縁為姦民所輸費率二石而
致一石公至量郡所用推以予民且日戒給受吏無得
踰制巧取由是六邑二十萬家人人皆被公之賜其小
人知所愛而其君子知所敬庶幾自是而後君是邦者
皆知奉上徳意賦歛有常民不重病葢自公始也某世
農民又方以奉祠居里中邦人之情目所覩也故書之
(程端明序曰竹洲詞章峭直紆餘嚴/潔平澹有正笏垂紳雍容廊廟之風)
　　　王昭君辭序　　　　　　　吕　午
女無美惡入宫見妬士無賢不肖入朝見嫉世率以為
名言以予觀女惟美故惡者妬之士惟賢故不肖者嫉
之明妃入漢宫絶世而獨立其輩行妬之久矣當元帝
按圖召幸時諸宫人皆重賂畫工為進身計明妃以色
自負獨不予故畫工惡圖之使不得見人莫不歸咎於
毛延壽之徒不知諸宫人之重賂政所以使之惡圖明
妃而後已可進也一旦為和戎故召見間帝始驚悔畫
工皆誅死竟亦何益前輩謂蛾眉先妬明妃為去國之
人信哉甞因是論賢者不幸與羣小竝立羣小不惜金
珍交結佞幸以圖進賢者方厭惡唾罵之不暇決不肯
效尤彼又懼賢者之進必不便於已其交結佞幸不特
自為併欲傾讒賢者迨事變興賢者已見擠而去見大
夫無可使者人主始追咎左右平時毁譽之失實赫然
震怒重寘之法不幾於噬臍乎故為人上者於賢不肖
之進退能先覺而無後悔不至如元帝之於明妃則善
矣雖然明妃近在掖庭為左右所蔽不見御帝昏迷可
知及因事而悟尚能奮威斷以誅畫工望之猛房為恭
顯所譖以死而於恭顯寂不聞行畫工之誅何邪毋乃
重於色而輕於賢邪雖悟猶不悟有若涑水易欺難悟
與終不能悟之言是可為萬世戒矣九華陳君民瞻取
明妃出處與古今歌詠㑹粹成編且鋟之梓或疑其何
必為一婦人屬意如此比攜編踵門告曰觀諸公詠明
妃事言人人殊而於世教或有益為我下一轉語見不徒
編次之意予謂昔之編國風者於詠婦人女子詩靡不
備載聖人不刪焉所以示勸戒也民瞻之意殆出於此
故為即其闗於君道之大者書之
　　　送程徳章歸新安序　　　　吕　午
始予遊黟之桃源自墨嶺入兩石對峙如劍門坡隴左
袤壑谷右浚心固已異之少進峯巒周遭巖洞嵌空路
繚曲深窈可二十餘里至黄陂忽軒豁平衍古木挺拔
列道旁山從北來横亘端聳宛若屏障東西兩臂皆重
複蜿蜒其南則丁巽二峯秀麗竒特上入雲霄四山相
拱揖環繞連屬如城郭然中有雙溪循兩臂流灘瀨湍
激交㑹於靄峯之前公侯之居人士之廬與山光水色
相照映耕者釣者飛者潜者如在畫圖使人動心駭目
應接不暇李太白所謂别有天地非人間也予意山川
若此必鍾秀於人其顯者既已登政府列侍從把麾持
節表表當世於是山川英靈之氣磅礴而上騰矣而未
達者豈無書林藝圃鑚研妙理風晨月夕吟詠性情以
席珍待聘於煙霞泉石間如山川英靈之氣鬱積而未
發者乎予庶幾見之一日邂逅程君徳章清修嫻雅和
而有守於書無所不讀間作為詞章詩句無不過人篆
𨽻行草棋琴皆精詣徳章少年有志場屋嶄然見頭角
謂功名可操劵致至是猶未得一展抱負乃遊戲詞翰
一操一枰以自適豈非所謂英靈之氣鬰積而未發者
歟見異人勝得異書矣别兩年復㑹於行都酌酒話舊
歡甚所愧無以相軒輊耳抑聞之積久者發必宏渭濵
隆中決不與草木同腐予於徳章深有望焉因其歸書
以為贈
　　　史權序　　　　　　　　　汪宋符
史胡為而作曰權是非也孰權之曰心心天也至公之
舍也亘古今而一者也古者人極常建人心弗斵權之
所至是非定焉尚書之軌範春秋之褒貶是已後世心
失其養人而不天然其所以為天者固不泯也故是非
或定於一時或定於後世左氏班馬以下論贊是已嗚
呼秦漢以來簡䇿絮繁甚矣一言而當萬世不能易一
言而謬後世獨無公論乎六經仁義不為遷損正直守
節不為固輕儀廙名存亮瞻實著松璞相博幾兢難誣
慨其汨糾其謬葢自有真是非焉此無他權之以心而
已今夫衡之所為信於天下者平也衡之所為平者權
也世有持一衡者或能軒輊以為輕重及其定也則固
不可欺也諉曰可欺持而較之西隣則敗矣史乎史乎
其可以為權乎吾友趙戣賦性雋茂好學博觀紬繹繙
閲之餘擷古今是非之定論以為一編問名於予予以
史權目之而併序所為作之意太史公謂知春秋者為
君為臣隨所處而得其當則是權也豈徒以定古今之
是非哉
　　　深衣翼序　　　　　　　　程時登
深衣成書司馬氏最先出王氏祖司馬時有異同而皆
不能不為唐孔氏所惑子朱子葢甞病之是以晚嵗所
服有與家禮異如續衽鈎邉之類者惜家禮為初年本
既失而不及訂定也信齋楊氏既以所聞於節齋蔡氏
者附注於家禮之後矣然先生於諸説其所去取折衷
不但此一條也時登因不自揆以傳為綱注之足以發
傳者列於傳之左疏之足以釋注者附於注之下參次
諸家而斷之朱子名曰補疏而附冠巾屨之屬總而名
之曰深衣翼其質之經傳而無所見求之他書而不知
其左驗者間以愚意妄述其説以俟來者正焉本篇自
司馬氏王氏外有曹易者頗取朱子之書以詆其失然
其因先生説而正之者既不明言其所自若自以為得
有先生所引而未發者又不能參合考訂以求其義復
不自知其所失且重複不瑩視二家若詳而實畧若醇
而實疵也黄氏説本朱子楊氏早學於朱子晚受藁於
黄故附注特詳焉嗚呼自秦滅六籍古制蕩然漢興無
能改於其舊猶賴専門諸儒收合餘燼窺見一二然其
所尚者訓詁或背於經所及者制度未悉於理自河間
獻王之禮逸無復全經子朱子雖甞以為己任然自家
鄉邦國王朝之後不及修而授之勉齋勉齋喪未及竟
祭未及修而又以屬之信齋於是不惟家禮非先生已
定之説而儀禮亦為師門未成之書矣嗚呼天不欲此
禮之秩乎何其失之易而成之難晦之久而明之不大
也則夫先王之法服其僅存而未泯如此衣先王之遺
文其足徵而能言如此書學者宜知所從事矣時登不
敏誠願與同志共勉焉使服是服者因訓詁而有得於
經因制度而有得於理謹名分崇愛敬修身以齊其家
亦豈非先生所願乎乃僭識其意如此
　
　
　
　
　
　
　
　新安文獻志巻十八
欽定四庫全書
　新安文獻志巻十九　　　明　程敏政　撰
　　序
　　　送呼延參議入蜀調兵詩序　方　回
予讀春秋左氏傳其兵制粲然可喜其於攻圍侵伐之
事馳驅擊刺之藝披甲胄執干戈援桴鼓挾弓矢之際
當時名卿賢大夫之祖父子孫或將或佐或御或右鮮
不能之及讀史記孔子世家私竊慨歎孔子聖人也乃
至轍環於齊魯晉宋鄭衛陳蔡之郊拔木絶糧遭顔刻
之禍貽長沮桀溺之譏終其身不悔然則古之人立人
之朝仕人之國未有不知兵者而歴險阻犯霜露以周
行於天下雖聖如孔子有所不憚也予竊怪後世之士
雍容坐談取名當代間聞軍旅戰陣語咋舌縮頸以為
非吾職所當為闕庭之下主文墨持議論之臣或身不
出都門而取公卿之位四方民物利病風俗媺惡道理
逺近則皆幽冥而莫之知豈古之人愚不如今之人之
智歟斯人也無事則己一旦有急不為牆壁溝壑間物
則䘮節求活茍且延喘而己爾何者其素所習務安而
不知危也國家自蜀弊江驚以來凡宦逰而至荆楚中
都貴介已竊笑之稍不羣共相排擯名為麤才至於蜀
未有舉左足而向者也雖平時偏禆名將習軍事尚重
自愛不肯往況儒生文士乎簡城呼延君號世將家然
官通閨籍業儒生文士也於當世事無所不通景定五
年春上命荆閫發勇將數十輩將精兵步騎數萬西入
蜀直擣巢穴呼延君以參議事往調遣之夫兵聽命於
將者也謂之曰調遣則兵若將又當皆聽命於呼延君
者也其任重矣且調遣兵將重任也入今之蜀難事也
任重事難呼延君以一儒生文士慨然當之予所謂今
之人若庸夫下材者可以媿死矣予前之夕方有中年
作别之歎而呼延君方浩歌無絲毫黯然態予於是壯
之雖然奮不顧身者臣事君之誼也不能為别者朋友
之情也序其説為詩以送之(洪濳夫曰方總管倜儻不/覊賦詩為文天才傑出)
　　　送安定書院洪山長序　　　方　回
為學者先義理而後事功義理者事功之權衡也明於
義理立事建功何施不可先以事功入其心則隘矣夷
禮䕫樂未聞其未仕而先學為俎豆管絃之事也仁宗
寳元康定間湖學鼎盛王介甫作詩美胡安定三以先
生尊稱之得其邉防水利治道名齋之意熙寜柄國安
定殁矣遂行免役青苗市易自實保甲保馬農田水利
之政殆皆其平日事功之心邪介甫少甞見濓溪恥於
下問濓溪亦不屑教之介甫為相之年庚戌濓溪年五
十四横渠年五十一明道伊川年三十八九介甫皆不
能識其人故不能用其人其所用者呂惠卿曾布蔡京
蔡卞之徒急於事功而昧於義理故也學術之弊遺患
至今是故二陸氏之學高於事功考亭不然永康陳同
父之學專於事功尤所不然學者不可不知也故於安
定山長洪君之行㣲有以發之
　　　送張子敬赴湖南宣慰司都事詩序
　　　　　　　　　　　　　　　方　回
昔嵗在戊午予生三十二周星矣年壯氣盛視萬里路
如跬步春夏自杭蘇常潤遊軫翼之野金焦山下乗大
風泝長江一日間過儀真朱金沙至金陵龍灣而上雨
花臺未暮心大快之梅潦江漲采石濡須塢以上寸寸
攀挽甚難且隆暑抑鬰秋夜泛湓城馳小肩輿入九天
採訪使者宫萬竹皆大如椽水曲折流其間涼徹骨髓
心又大快之興國大冶路涉泥濘良苦出壽昌抵武昌
吟崔顥晴川樹芳草洲之句心又大快之又久之始登
岳陽樓東下君山僧迎飯古木隠暎猿猱騰躍心亦以
為大快非也葢行旅以遲滯為愁悶不愜意而山川林
壑之竒邑屋人物之盛風濤雲物變化之不同故國遺
墟成敗興亡之所以異有感於外有發於中觴古詠今
亦不能無所快也時獲從湖北常平使者魏公戸部行
尤莫快於洞庭四大舟發君山西雪浪際天惟遥見桅
杪出没其間炊釜水躍出人卧不可起猫犬皆吐頃刻
抵鼓樓山落帆數客告曰帆不可落今暮舟不能入武
口則殆矣再掛帆入武口大雨作風止日甫暮是日不
飯不知饑窘迫艱險同行詈之心獨以為大快既而自
常武應舉如長沙大郡壯邑甲於南邦甞至丞相張魏
公府與潭帥府不殊西廊下面東屋三楹扁曰南軒宣
公先生讀書之所也今垂四十年如夢向之所謂大快
者衰老鈍怯不復萌此心矣獨憶宣公先生之軒今兵
後尚無恙否湖南宣慰使司都事張君子敬將之官煩
問訊此軒幸因便風垂報以慰髙山仰止之思云元貞
二年十二月紫陽山方回序
　　　文公喪禮考異序　　　　　曹　涇
讀書難讀禮尤難讀喪禮又難鄭叔則曳笏却立謂孫
昌允子冠何預我事此不學禮之過宰我親得聖人而
師之其時又未有秦人滅學壊禮之事直以期喪為可
以食稻衣錦為安又何責於昌邑王阮嗣宗輩喪禮之
讀信矣其又難也科舉行時士以剽竊為學者至不識
儀禮為何書其父師授讀戴記以問喪諸篇為不祥廢
其讀望其毫分縷析心濳身踐求所以自致自盡難矣
波流風靡士大夫或以百日為卒哭因之飲酒食肉不
為異即有獨行之士反詬病之嗟乎禮有學有教將上
之人之責反化於俗不少愧也哉呉君孟陽著書一編
曰文公喪禮考異自男子至於婦人自始死至於祥禫
自斬衰至於緦麻自辟領加領至於笄纚總髽有説有
圖有像為經為緯為源為委條理秩然其為説本之儀
禮禮記若注疏而以文公家禮與甞言及之者折衷之
稍以己見佐其決其書視家禮為詳如論一溢米數旁
參細覈近五百言其不茍往往類是葢喪親未小祥而
所就如此孟陽之思苦而用力亦劬矣匠氏度材為屋
郊原異地杞梓松柏異名長短大小異狀既墨既斧用
潰於成梁棟桷榱門庭堂室位置如畫輪矣奐矣而孰
知斯人之為此亦艱勤矣哉孟陽此作是已孟陽之髙
祖友堂先生昶實師文公三傳為古梅君是生孟陽以
有此書雖謂之文公忠臣可也昔永嘉有張淳忠甫者
好學篤行郡守曽公逮見之於其倚廬如見古人視其
居處衣服察其顔色聞其飲食無不應禮因以儀禮屬
其讎正忠甫考究精詳特為一書名曰識誤曾公亟稱
之夫不學何以識非篤行亦謂之徒言有忠甫之學之
行是以有忠甫之書也孟陽世其家學居喪之禮如其
先君好學篤行豈遜忠甫忠甫之識誤孟陽之考異一
也所謂善言徳行非歟子思曰先王之制禮也過之者
俯而就之不至焉者跂而及之禮壞教衰不至者衆是
書誠如指掌固宜人寫一通使之習於心目尚企先王
盛時之風俗以自别於無禮之類又豈特喪禮一則而
止孟陽更究為之
　　　雙峯先生文集序　　　　　程文海
書者修齊治平之方也聖作明述昭昭具存猶之於醫
定標本察虚實按而用之無難焉而猶云方多效少者
非方之罪也理學至伊洛而大明逮考亭而益精學者
家庋其書歸而求之有餘矣而拘者束章句虚者掠聲
稱專門戸以為髙游辭説以為達若存若亡愚智交病
雙峯饒先生最晚出徒得從其髙第弟子游乃獨泳澤
窮源抉根披枝共派而分流異出而同歸廓然煥然於
此也僕不肖少獲事徽庵程先生知雙峯之學為詳葢
二先生之志同其造詣亦同今觀雙峯之於言抑何其
富也大道之不明非書之不多若雙峯之書政患其未
多爾其子輙抱以示予凡若干巻且求言以發夫雙峯
之書顧待予而發哉獨念前輩典刑漸落後生聞見之
外誦詩讀書而不知其人可乎因為序其梗槩葢雙峯
慕學甚早力棄場屋尋師取友刻意斯文故卒成一家
之學如此嗟夫士誠不可不尚志也後生可畏詎不信
然好徳之士有能刋而布之四方則後之學者雖不幸
而不遇親發藥焉得是書讀之其亦庶乎不終病也已
　　　王氏孝節序　　　　　　　程文海
予學於臨汝書院時信之貴溪月巖先生為之長先生
與予同宗其學渾渾而𢎞其行侃侃而和其言恂恂而
善誘其子植甚賢娶五年而殁植之室餘干王氏又甚
賢宋咸淳壬申年十九歸於植植死終喪誓不改嫁事
舅姑生死無違禮先生既殁嵗至元壬午一夕盜入室
姑疾在牀王守不去盜欲刃其姑王叩頭號泣乞以身
代盜兩釋之姑以考終嗚呼世莫親於父子兄弟不幸
孝友之道不明臨小利害即相視若秦越以王氏匹婦
守其身事其親死生患難不足動其心卓卓如此不亦
難乎予有以知先生之道雖不獲大焯於當世其所以
儀於家訓於後者深矣王氏年已六十康强寡疾勤儉
有則子孝婦順如己事其舅姑閭里族婣軌範之邦人
士歌誦之予乂有以知先生之世必由是而益昌天道
之不爽明矣予自去先生馳驅王事出入中外幾四十
年幸無大過毎思臨汝親炙時如一日今復聞王氏孝
節之盛遂書其大者以授先生之孫同文天下有以樹
教化移風俗佐隆平之治者於此必有取焉王氏名静
婉皇慶元年九月程某序
　　　徽風序　　　　　　　　　江　濬
風者天地之用故易曰撓萬物者莫疾乎風古聖人之
治天下曰風動風化風俗皆此義也於詩則出列國者
曰風政治之得失民俗之淳澆皆於此乎見故曰聲音
之道與政通三代而上專官採内之則詩豈細事哉夫
子刪詩有正有變陋如曹檜夷如彊秦淫如鄭衛亦皆
有風而呉獨不以風見何邪言其地則揚州之野言其
君則太王之昭言其俗則春秋之時亷讓之風猶耿耿
也況季札觀樂知政謂不深於詩不可也求其説不可
得無乃去王畿之逺而然邪今之徽呉土也山髙水清
峙者將舒為江左淛右之名山名城故有黄山靈嶺花
屛問政之竒流者將東為淛江而海西為彭蠡而江故
有湯泉白水練川繡溪之異是以謳歌絃誦之聲代不
絶響文公壯道統之脈故其聲和以平宣平振物外之
蹤故其聲亷以厲浮溪竹洲雙溪虚谷諸公處文章功
名之㑹者得虞廷賡歌之遺而無白駒空谷之韻一丘
一壑飯疏飲水以自樂者有風瓢擊壤之聲而無瀨縶
山困之態風之氣習雖自不同亦駸駸乎齊魯矣其為
詩也古無所考隋唐而下或見編集或傳記誦去天衢
又在數千里之外烏保其久而不遺乎此徽風之所以
輯也辭賦為風雅之變俚語出性情之真故竝搜之以
其時為先後之次觀風者庶有採焉(方虚谷曰順徳/之文古而竒)
　　　四書通序　　　　　　　　胡炳文
四書通何為而作也懼夫讀者得其辭未通其意也六
經天地也四書行天之日月也子朱子平生精力之所
萃而堯舜禹湯文武周孔顔曾思孟之心之寄也其書
推之極天地萬物之奥而本之皆彛倫日用之懿也合
之盡於至大而析之極於至細也言若至近而涵至永
之味事皆至實而該至妙之理學者非曲暢而旁通之
未易謂之知味也非用力之久而一旦豁然貫通焉未
易謂之窮理也予老矣濳心於此者餘五十年謂之通
矣未也獨惜乎疏其下者或泛或舛將使學者何以決
擇於取舍之際也嗚呼此予所以不得不㑹其同而辨
其異也㑹之庶不失其宗辨之庶不惑於似也予不敢
自謂能通子朱子之意後之通者儻恕其僭而正其所
未是則予之所深冀也泰定甲子九月旦日新安後學
胡炳文序
　　　送張以道序　　　　　　　王　儀
儒之名考於二代未有也周官始以儒叙於三聯治道
存焉太史公乃以列於九家則謬矣於是漢唐儒林以
貨殖游俠文藝方術諸傳相先後世愈降習愈卑於人
物中離儒自為一輩學者不喻亦悻悻自好曰儒嗚呼
儒果如是乎臯䕫稷契唐虞之儒者也伊傅周召商周
之儒者也其事業可見矣孔孟道不行於時垂憲立教
以淑萬世近代周程張邵朱子五六大儒又從而廓明
之學者乃復知儒之為貴而昔之與貨殖游俠文藝方
術諸傳先後而雜見者非儒之至者也班固贊董仲舒
大業潛心後學有所統一為羣儒首唐史賛退之排二
家比孟子距楊墨功與齊而力倍之學者仰之如泰山
北斗尊之至矣然皆自為列傳不入儒林葢知其不可
以當世儒視之也然則比肩儒林者亦何取其揚揚哉
方今郡縣有儒學學有儒官坐臯比談六藝學者之師
表也可以謂之儒矣而儒之術不同王張有世好以道
予兄弟也將往教當塗故以是屬之予昔居南山下去
以道不二里時杖屨衝風煙論文字今雖契闊故意猶
在況贈言者不貴誕而貴有聞非以道其孰與言哉
　　　送鄭彦昭侍親歸西江序　　唐　元
虞廷用賢曰敷奏以言明試以功葢奏言匪文不彰實
以開後世詞章取士之原漢世䇿士如晁董諸公薦名
奏對事猶近古異時風益頽靡糊名搜挾周防百端待
士之意寖薄向使不世之豪有如荀王莊屈輩尚肯低
眉俛首於其間哉同里鄭君彦昭吾友稱隠汪先生外
孫也其氣有自其學有傳早嵗己負詩聲力窮經術自
試久矣秋場不利於是吟嘯湖山間意似有不釋然者
予告之曰孟氏所謂動心忍性增益其所不能與易言
致命遂志皆始困終亨之義今而省親歸南安養志之
餘拔置凡近淬勵舊聞他日一第溷子又何晚哉邇者
宣文檢討太樸危公奉勅以三朝史事來徽過予具言
彦昭材諝當薦名於朝觀光上國有在此不在彼者矣
科名一途安足以盡天下士哉
　　　徽國文公生旦致祭詩序　　唐　元
天之生聖賢也不數葢將以立萬世之法程為人心之
大防也是故周庚戌而生孔子宋庚戌而生文公尼丘
之禱圩頂輙應與宅井之紫氣上騰一生而榮也山頽
木壊與大風拔木洪水崩山一死而哀也孔子之道著
於心筆於書而六經成先王足其所未盡羽翼之而傳
注出其道同孔子周遊天下僅為侯國司寇先生在朝
四十日丐祠補外晏如也其出處又同孟子曰君子之
澤五世而斬先聖後賢之澤雖千萬世不斬可也今天
下學者咸知尊紫陽而父母之邦專祠在焉至正二年
壬午九月既望惟文公始生之辰書院牽循舊典修釋
菜禮初獻則廣信張公景範亞獻則番昜朱公克用終
獻則三衢張公仲亨祼薦有臨昭答靈貺退燕於明徳
堂醆斚序行酬酢有儀雍雍于于髫冠侍列笑談交作
芝蘭芬襲神人歡喜於是新安唐元賦詩以彰盛集明
日屬和繼至番昜公命元引其首將刻梓以傳山長史
君仲衡溧水人元紫陽老諸生也是為序
　　　琴所序　　　　　　　　　汪巽元
琴者禁也所以閉邪納正宣和養素故古人多好之淵
明常蓄無絃琴范文正公酷愛琴唯彈履霜一操人謂
之范履霜寓意而不留意焉同里孫君道堅博雅好古
以琴著名常闢小齋於堂之後扁曰琴所圖史横陳花
木位置日以課子孫為樂薄軒冕而嗜琴書立志亦可
尚哉予老懶好静退居里閭相與為莫逆之交風和日
麗必詣其所焚香黙坐鼔一再行如聆淳音僊曲沁沁
乎洒然而喜也彼江湖來遊者邈不知太古之音而以
浙操江西操媚於時吁安得與道堅同年而語哉安得
時康民阜上與重華一賡薫風之為快乎時至元己夘
三月望日七十八嵗老人汪巽元書
　　　送姪濟舟售硯序　　　　　江光啓
唐開元間獵人葉氏得石於長城里因以為硯自是歙
硯聞天下其山為羊鬬嶺之巘兩水夾之至盡處乃産
硯石其一曰𦂳足坑次曰羅紋坑今曰舊坑又次曰莊
基坑相去贏百歩而石品絶不相似其舊坑之中又自
支為三曰泥漿曰棗心曰緑石去舊坑纔數尺石品亦
異自莊基北行二里泝溪微上曰眉子坑則東坡所歌
者坑今在水底不可斸其陵谷變遷之驗歟舊坑絲石
為世所貴硯材之在石中如木根之在土中大小曲直
悉如之斸者先剥去頑石次得石為硯材而極麤工人
名曰麤麻石之心最𦂳處為浪又出至漫處為絲又外
愈漫處為羅紋故吾郡雙溪王公之記曰𦂳處為浪漫
處為絲至論也今以吾鄉杉木板譬之木心為浪出外
為絲愈外為羅紋亦物性之自然者也絲之品不一曰
刷絲曰内裏絲曰叢絲曰馬尾絲皆因其形似以立名
不必悉數以石理勁直故紋如絲而旁為牆壁獨吐絲甚
竒平視之踈踈見黒㸃如洒墨側睨之刷絲粲然工人
所謂硯寳獨舊坑棗心坑或有之葢石之精吐出光彩
以為絲也至元十四年辛巳達官屬婺源縣尹汪月山
求硯發數都夫力石盡山頽壓死數人乃己今之所得
皆異時椎鑿之餘隨湍流出數里之外者毎梅潦初退
工人沿流掇拾殘珪斷璧能滿五寸者葢寡世之求硯
者率求端方中尺度非是不取工人患之乃採他山頑
黝滑枯麤燥而有絲紋之石衒於舊坑之下或反得高
價而真石卒不售三衢絲石黑而頑南路絲石暗而黝
綿潭絲石浮而滑夾路絲石紅而枯水池山絲石枯而
燥俱不宜筆墨得之者反寳之予諸姪濟舟忽挾硯以
遊予甚怪之因語之曰子弱冠時南至交廣北渡易水
將求當路貴人卒未有合也今將懐舊坑真材以取不
售之辱乎將懐偽石以為欺乎濟舟悄然無所答雖然
荆山之璞三獻而後為世所珍且子之售硯也不二其
價不以偽石亂真石其得不欺之道乎視工人之為硯
也琢以椎鑿磨以沙石漸次而不驟其得自修之道乎
若是則無為疑而速行也予家去産硯所三十里而近
故知硯為詳予年於濟舟有三十年之長故勉濟舟甚
力行乎書之以告願知硯者亦以告願知子者舊坑在
雙溪時已堙不知何年再闢至元辛巳再堙而石盡時
獨𦂳足頗有大石今至元五年十月二十八日夜堙聲
如驚雷隔溪屋瓦皆震禽驚獸駭數年前工人告予𦂳
足石斸鑿己盡予不之信至是果然六十年間兩見此
事亦可一嘅謝公塈之知徽州也於理廟有椒房之親
貢新安四寳澄心堂紙汪伯立筆李廷珪墨硯則取之
舊坑先是坑上有五色雲氣如錦衾既承郡檄隨雲所
覆得佳石有白氣繞兩舷宛轉如二龍及穴池得白石如
珠遂目曰二龍争珠既貢雲氣不復見噫硯㣲物也其
通塞際遇且若有數存乎其間濟舟行乎尚有味於予
言
　　　王仲儀文集序　　　　　　汪澤民
至正戊子冬澤民展省婺源再宿武口溪滸里士朱仲
紀持王君仲儀文集請予為之序葢朱氏甞從仲儀遊
者因獲讀之撫巻太息曰博矣哉賦詩雜著歌行銘賛
題序碑誌凡如干首大篇短章浩瀚明潔葢其筆力馳
騁若懸崖瀑泉一落千尺噴薄轟豗目眩心掉雖樵人
野叟亦駭其為竒觀也若鼓迅霆奮疾焱驅暑以解藴
隆執熱者莫不挹清涼以快適於一時也惜乎不以之
黼黻鴻業被之筦絃以歌頌太平之盛遽止於斯爾雖
然士求無愧怍於在我者遇不遇烏足計哉延祐初與
仲儀同領薦書北上予上世居婺源長塗旅邸接話言
之益敦里閈之好後竟不得再握手而仲儀永訣矣平
生詞翰朱氏㑹粹靡遺固可表見於世抑言為文所以
載道豈空言哉觀時思白雲二記凡人子於其親愉色
婉容悽愴怵愓存殁慕戀之誠委曲詳悉發之無毫髮
留藴足以引孝思厲薄俗葢無智愚無賢不肖同具此
天有不可泯焉者噫予衰白滋甚生哀墟墓夙夜不忘
使仲儀猶在當相與三復斯文痛哭流涕念罔極之恩
而雪無涯之戚矣(宋潛溪曰汪公為文不事/絺章繪句而義理自足)
　
　
　
　
　
　
　
　
　
　新安文獻志卷十九
欽定四庫全書
　新安文獻志巻二十　　明　程敏政　撰
　　序
　　　送葛子熙之武昌學録序　　鄭　玉
臨川葛君子熙將之武昌録學事挾太史危君太樸之
書過予黄山之下留連累日將别徵言以為贈予語之
曰予家新安朱子之鄉也子家臨川陸子之鄉也請各
誦其所聞可乎方二先生相望而起也以倡明道學為
己任陸氏之稱朱氏曰江東之學朱氏之稱陸氏曰江
西之學兩家學者各尊所聞各行所知今二百餘年卒
未能有同之者以予觀之陸子之質髙明故好簡易朱
子之質篤實故好邃宻葢各因其質之所近而為學故
所入之塗有不同爾及其至也三綱五常仁義道徳豈
有不同者哉況同是堯舜同非桀紂同尊周孔同排釋
老同以天理為公同以人欲為私大本達道無有不同
者乎後之學者不求其所以同惟求其所以異江東之
指江西則曰此怪誕之行也江西之指江東則曰此支
離之説也而其異益甚矣此豈善學聖賢者哉朱子之
説教人為學之常也陸子之説髙才獨得之妙也二家
之學亦各不能無弊焉陸氏之學其流弊也如釋子之
談空説妙至於鹵莽滅裂而不能盡夫致知之功朱氏
之學其流弊也如俗儒之尋行數墨至於頽惰委靡而
無以收其力行之效然豈二先生立言垂教之罪哉葢
後之學者之流弊云爾嗚呼孟子没千四百年而後周
子生焉周子之學親傳之於二程夫子無不同也及二
先生出而後道學之傳始有不同者焉周程之同以太
極圖也朱陸之異亦以太極圖也一圖異同之間二先
生之學從可知矣子之教於武昌也其為朱氏之説乎
抑為陸氏之説乎幸誦其所聞以教我
　　　頌葉縣丞平金課時估詩序　鄭　玉
徽素不産金至元間山民淘澗谷得金如糠粃校所取
不酬勞事尋己獻利者罔上病民遂得令令嵗入金以
錠計五十有二郡既不産金民無從得金猾吏豪右貿
他郡待民急而售之又從索費與賈讎至倍號攬戸事
覺則以其倍計贓論罪如法官中毎月以民間所用平
其直遞申所司謂之時估攬戸懼事之覺也則請託吏
高其估以待覺逭罪長令署紙尾申達府若省漫不省
以為常至正五年市中金買兩以鈔計才五錠有竒至
增以為十適中原飢議者請以金折收鈔為救荒計歙
縣丞葉君以他事在省知折收與金賈争縣狀曰是豈
可重困吾民乎亟以牘聞府㑹郡守合刺公别駕王公
皆賢而愛民驚問故求賈於市卒改從實估民以不害
雖二公之善政實葉君有以致之其用心賢矣哉予往
留京師見兩都和買法凡民間直一錢物中入縣官即
可得兩三錢物競至而官不彊取是以民富而國用足
江南州縣去京師逺不知朝廷徳意惟恐虧之官故常
疲民以奉上民困而官不䘏此豈法之罪哉古之善為
國者必先富民民者國之本也國用乏而裒民財以足
之猶割四肢之肉充口腹之食其能久乎葉君甞仕中
朝知國家大體故能推吾君所以愛民者而愛吾民真
今之良吏也使天下皆葉君民其有困苦者乎士友既
為歌詩頌之復徵予序(程黟南曰鄭君子美初至京師/或傳其文於授經郎揭公讀之)
(驚曰是葢工於古文者嚴而有法藝文少/監歐陽公曰使少加豐潤足追古作者)
　　　孟君文集序　　　　　　　　程　文
文猶車也故善御車者必範其馳驅善為文者必正其法
度為文而不正其法度猶詭遇御車而不能行逺也審
矣況虚其載乎今世人莫不能為文大槩有三託物連
類因事賦情語麗辭贍悦可人意是曰應世之文識高
志逺論議卓絶發菽粟之至味振金石之逸響使一世
之人皆服曰名世之文編之乎詩書之冊而不愧措之
乎天地之間而不疑聖人復生不易吾言千載之下有
好之者所謂傳世之文也有志於文者亦莫不欲傳世
而至於名世者己不可多得往往應世而止爾然則文
豈易言哉山髙而雲興焉井深而泉冽焉枝葉暢沃其
木百圍葢積於中者厚則其發於外者大如斯而己矣
平昌孟君善為文往年讀其擬古數篇不知其生於今
也來京師始得請教門下因又得其己亥集者讀之彌
月而後己其文有先秦戰國之風馳騁上下縱横捭闔
極其變而不失其正如王良造父之御然予益以喜其
合於法度也孟君舉進士於鄉甞佐使者行治所歴天
下十七八雄才大畧見諸行事之實而發為文辭又不
託於空言如是而進之名當時而傳後世豈其艱邪然
而世之人知其人而未知其文也其文特餘事爾非其
志之所存也其志之所存固將有所大用也豈文乎哉
予既手録數篇以自矜式復序其集而歸之雖然孟君
之文後當有大賢君子表章之惡以予言為哉讀孟君
之文而徵予言或者知其不誣也孟君名昉字天暐今
某官云
　　　送王子充南歸序　　　　　程　文
予與金華王君子充友善居京師數相從論學愛其年
少而氣静才贍而志專為文辭典實清潤得古作者之
意求之流輩如子充者葢不多得也以子充之才之學
當朝廷側席求賢之時宜見施用下而大夫士莫不知
之未有能薦之者惟其師今翰林侍講學士黄公力能
薦之而黄公以孤髙絶特之操重已輕世之學嫉當時
躁進者多思有以易之凡四方之士被論薦於翰林者
皆一切屏斥棄去不省故於子充亦無所論薦又不欲
令出己門下而子充亦退而益修其所學不敢以不見
進望黄公四方之士見子充之久游師門獨賢而不獲
進也乃各相顧罷歸於是翰林薦士之風遂息黄公獨
以文章為當時所宗君子曰黄公一居翰林而朝廷無
躁進之士葢善之也嗚乎若黄公者可謂斯文柱石哉
宜乎朝廷不聴其歸老而黄公亦將鞠躬盡瘁以報國
不欲為茍去也或曰黄公非不薦子充也子充自不欲
黄公之薦亦猶魯兩生之於叔孫焉爾其信然乎若信
然則青出於藍而青於藍冰生於水而寒於水子充有
之矣竊甞謂國家縣三等之爵以招徠天下之士其道
若大路然人自不由顧乃迷惑乎旁蹊曲徑之岐顛躓
乎荒榛斷梗之途良可哀也戒爾車乗飭爾鞭轡中道
而行何所不至哉與其竒而捷孰若正而迂返予充之
竒以趨於正不使成於此而毁於彼豈非黄公之心歟
夫樂道人之善本於父兄師友厚之道也故於子充之
歸待舉於其鄉也述黄公之事以為贈
　　　送揭主簿之官績溪序　　　程　文
天厯至順間文以筆劄從故侍講學士揭文安公著書
奎章閣下公時為授經郎文以師事公公一以故人待
文不以諸生情誼之厚藹如骨肉後數年謁公於豐城
私第又獲識其子弟鄉人長者于時士𢎞以從孫侍側
年未弱冠日就學問娟好静逸為揭氏之秀自是公入
朝顯貴修三史文以親喪居山中不得從數年而公薨
矣及再至京師士𢎞褎然由史館校勘為宣忠扈衛教
授己而轉官徽州路績溪縣之主簿文亦教授軍府將
滿私竊自喜以為徽吾郡也得士𢎞為鄉邑官吾幸補
外萬一託在鄰近或家居可以有咨詢啟發之益過從
之樂及士𢎞拜命而文被留前日之喜反為後日不足
之憾矣士𢎞將赴官求一言以為别夫仕者之問政行
者之贈言古之道也唯賢而後能知政唯仁人而後能
贈人以言其誰敢竊仁賢之名雖然必有以告也士𢎞
以文安之家學史館之雋才奉天子之命以佐小邑而
紀綱法度有常守焉於從政也何有惟其民風土俗則
不可以不察也徽之為郡在萬山中地高而氣寒其民
剛而好鬭績溪當宣歙之交尤為阨塞險絶處國初有
司者乘其新附虎視而鷹攫之民不堪命遂起為亂朝
廷命將出師以討之塹山壘澤以為固攻之不下其人
曰吾非敢反也紓死也若許侯來無事兵矣許侯者名
楫甞守徽有惠愛於民是時遷他官詔召以來許侯掉
臂入其巢穴衆皆羅拜而出矣人皆謂許侯賢於三軍
之師而不知績溪之民可以義服而不可以威屈也其
地今設官以守之其事尚傳之父老可徵而問也夫民
猶水也順之則安流逆之則衝突奔放雖魯衛之民猶
然何獨績溪哉今國家深仁厚澤涵濡百年而徽國文
公之教本諸鄉里士𢎞因其風俗和其令長揖而治之
將不勞而民自化矣況績溪多穹林邃壑美泉怪石宋
蘇文定公遺跡往往而在燕休之日獨不可與民同其
樂乎雖然文家去績溪尚逺數留外莫能道其詳士𢎞
謁大府退求歙鄭隠君之廬而拜焉亦文安之友也老
於文學而明於當世之務必有以語士𢎞者矣是則文
之所贈言也
　　　送余僉憲序　　　　　　　程　文
待制余君廷心之在史館也太夫人居淮南日夜思歸
㑹朝廷責成史事不得請既而欲棄官去大臣聞而憫
之奏以為淛東僉憲使得以禄為養余君拜命忻然束
書與一童乘傅而南朝之大夫士與四方之客京師者
咸以為余君以徳業文章名於世當國家制禮作樂之
時興教崇化之日宜使居中不宜補外便其私解之者
曰不然古者明王以孝理天下也豈不曰求忠臣於孝
子之門乎余君純孝人也不忍其親之年髙不樂就養
於逺故惓惓思歸其心以為茍在側家雖貧菽水之奉
猶足以為懽也茍違乎親雖有禄位而甘㫖禄養不得
朝夕左右猶不養也此其素所蓄積也朝廷亦豈不欲
余君之留中哉誠不忍孝子愛親之心而失先王以孝
理天下之意不欲奪故禄以成之非便其私也且淛水
東七郡生民之衆戸數十百萬阻山而竝海奸貪之所
漁獵盜賊之所椎埋朝廷何惜館閣之賢為風紀之重
以肅清一道哉余君是行内不遺其親外不後其君可
謂兩全而曲盡者矣至若國家制作興崇之大有待於
文章徳業誰如余君後日賜還太夫人固壽康無恙則
奉以入朝未為不可也於是大夫咸恱相率詠歌以送
之予辱知余君最深故又述所聞以為之序(宋氏元僖/曰程黟南)
(文雅馴而潛溪宋氏曰程禮部/文明潔  精深虞道園多稱之)
　　　送陳太博遊黄山還詩序　　趙　汸
徽之黄山巨鎮也北掎九華西拓彭蠡南接廣信諸山
其東左挾淛河右起桐汭以盡海壖要皆支隴所分謂
其隤然中居以降勢委和於四表有坤道土徳焉故名
之曰黄山然其上則連峯極天巖岫深窅下則重岡複
嶺斗絶環周雖土人有不能遍求而盡達者故自遯世
隠淪之士咸樂居之或以為由軒轅得名者近古所傳
也郡非㑹通之地四方賔客無因而至獨唐李太白甞
一遊其間為之徘徊而去遂無復躡其蹤者由是兹山
之勝槩世罕聞矣至正十一年嵗辛夘夏四月浚儀陳
公子山實來遊焉始至風雨彌月而山之主僧適逺歸
亟率其徒以先導晨發郡城出西郭明霽開豁郊原穆
清旦日既旴始遵其麓澗潦平而波流易涉林洳盡而
蘿蔓可縁若有隂相之者乃休僕人領賔從相羊乎松
隍竹林之間靈苗不採而自芳丹泉在山而常潔徳人
君子之恒操猶有可見者乎進而據虎頭之巖以下臨
白龍之湫風雲浡興雷雨將作凛然神物不可褻而觀
也乃循左巘絶大壑陟層崖登蓮花之危峯以望八極
渾渾焉皥皥焉若有見夫崐崘磅礴兼覆竝育之仁然
後知兹山之大根同乎五嶽潤達乎四海而英華發揮
精爽洋溢與造物相為流通而莫知其終始也矧可以
方隅論哉振衣下邁授館精廬信宿而還葢充然若有得
者不知我之觀山邪山之觀我邪與吾遊者皆自觀其
所觀邪抑將同所觀於遊者邪噫以公髙情達識如斯
其有異乎昔人之來者固宜彼仰首注目望巖而退者
於公所存何如也公妙齡積學己超邁等倫俄而貢春
官對大廷以第一人及第列官朝著聞譽日隆矣顧猶
逺尋名山以發登峯造極之趣則夫究經綸於功載抱
根柢於詞林者何可以淺近量哉於是郡之縉紳儒士
喜公之能來而惜其别去也雜取山中景物有名圖志
者相與賦詩贈公以寓其嚮往之私詩皆一章章十句
五言以予獲與斯遊又俾叙其事於右簡是用著兹山
得名之實極一時之榮觀以告夫繼公而來者
　　　送葉宗茂還安豐序　　　　趙　汸
新安葉宗茂歸自安豐講業父母之邦居無何復還省
其親寓里旦出别所與遊者而告於趙汸曰親庭不可
以重違吾懼夫師友之日踈也子何以教我汸告之曰
君子之為學固將以事其親然有急先之務焉非服勞
奉養之謂也子亦觀乎聖門之學者乎顔氏之子居陋
巷一簞食一瓢飲子路衣緼袍食藜藿負米百里之外
之二君子者之事其親非有甘㫖之奉也然且從其師
周遊天下畏於匡絶糧於陳幾殆其身而不反何歟吾
聞人之得於天而貴於物者即其得於親者也得之於
親而失之於己雖盡瘁以服勞列鼎以致養不可以為
孝孰若得聖人而師之全其得於親者以事其親之為
盛乎二君子之志庶幾在此予不足以知之也今子自
視家孰與二君子徳孰與二君子二君子者師乎聖人
其一時同遊之士皆成徳達材而子無有也二君子者
學成行尊師表百世而子未能也子之親年尚强桑田
足以供衣食僮僕足以備使令日用百需不待子而可
足然則即子之身而求其所當務不待予言而後知矣
若夫志於近而遺逺舍其大而圖細此古人所謂一夫之
行者豈足論於知學之士乎然自世降道失學者習於
俗之己成迫於勢之難返雖聞顔淵子路之事鮮能興
起於是乃有徇外以為學懐利以事親盛氣强力以儌
倖其不可必得卒之併其得於親者失之而後己豈不
可哀也哉夫學然後知不足孝然後知困學而不知不
足者不以事親為學者也孝而不知困者不以事親為
孝者也子質美而好修識明而慕古求聞擇善不啻渴
飢無亦聞二君子之風而興起者乎是固予之所畏也
請書以為贈
　　　濳溪後集序　　　　　　　趙　汸
濳溪前集凡十巻冠以陳公衆仲序文浦陽義塾既刻
而傳之後集筆藁日新而巻帙未有終也宋公以書來
俾汸序其意顧久病廢學閲嵗無以復命又念與公相
知有自葢甞徧觀前集而惜乎陳公有未及盡見者然
則後集固不可無序汸既不敢讓知其又奚辭迺為序
曰修辭以為文非古也其起於漢之西京乎太史公傳
司馬相如吾丘壽王東方朔枚臯王褒之屬以善屬文
見知人主然皆不得列於儒林而孔子弟子别為傳謂
辭章為文而不本於經葢昉於此至唐韓子宋歐陽公
曾子固相繼而出始考諸經以立言其器識之大學問
之博志節之固又足振而興之文辭之用於是為貴雖
子朱子纉周程之緒猶且誦法表章而不敢忽焉葉正
則顯於東南當道學復明之世刻意修辭不踐故迹而
乖離侵畔自窒其源其視韓歐特起於千載之下而知
所宗尚者為何如也是以君子尚論浙東先達必以東
萊吕公為歸豈非以其博而知要能自得師雖擬諸孔
門游夏之倫而無愧也乎若夫辭達理明不繳繞於陳
言而固與之合則百餘年間莫善於文獻黄公者矣景
濓父生吕公之鄉而久游於黄公之門其學以經為師
而尤長於周禮其出入百家鈎深索隠葢將以自致也
而不但資為文其於為文直以才髙思敏舒之斂之無
適不宜而未甞有意於為作當其發憤擇術直詆辭章
為淫言葩藻為宿穢期於剗削刋落以徑趨乎道徳之
塗而於呂公尤惓惓詠思歎慕若不能自已於言者則
其於輕重之類得失之幾察之明矣别集之行豈徒欲
以文辭名世者哉葢汸所知於景濓父者如此若夫陳
公謂為文必傳諸師而後可者景濓父既不以自多而
汸又不足以言之顧甞聞之袁公伯長甞問於先師虞
公伯生曰為文當何如虞公曰子浙人也子欲知為文
當問諸浙中庖者予川人也何足以知之袁公曰庖者
何用知文乎虞公曰川人之為庖也麤塊而大臠濃醯
而厚醬非不果然屬饜也而飲食之味微矣浙中之庖
者則不然凡水陸之産皆擇取柔甘調其湆齊澄之有
方而潔之不己視之泠然水也而五味之和各得所求
羽毛鱗介之珍不易故性故予謂為文之妙惟浙中庖
者知之袁公葢矍然稱善也自虞公為是言學者竊論
以為非黄公之文不足以當之衆仲甞學於虞公而景
濓父黄公之徒也二公之所指授信乎有異於他門者
哉善觀斯集者則得之矣歙諸生趙汸序(東山與潛溪/宋公書鄙文)
(中有數字未安其一二處恐是繡梓時改入者筆墨日/新多却一而字似不可讀前輩云文章如鐵墼子累牆)
(區區何敢言此然豐而不餘一言約而不失一辭固昌/黎律令也久游於黄公之門添一久字味便淺不若無)
(之有包涵舊云侍講黄公官當在姓上也曰文獻黄公/則謚不可在姓上矣最是後面有二公之所指授兩語)
(而前出先師二字攀附矜持之章遂不可掩使虞門先/進見之豈無兀者齊執政之譏乎雖然又有請焉弟子)
(稱先師三代遺禮也但後世事體各自不同漢儒傳授/甚陋然得稱先師者以其專門也當秦火之後固以經)
(為重矣後來如韓歐門人最多然曽子固出於歐陳無/己出於曾其師資分誼又非如韓門弟子蘇門學士而)
(己二公乃未聞有先師之稱闗洛門人終身嚴事宜稱/先師而文字間未之見至朱子没門人始皆稱先師則)
(事體又非漢儒比矣虞先生海涵地負廣大精㣲又甞/顯仕於朝區區登門最晚管窺蠡測視韓太師包子厨)
(中縷葱絲者猶有愧焉故平日竊甞稱學生稱門人獨/不敢稱先師此一節自合就正若楊㑹稽序中則又有)
(大不即乎人心者所謂金華延祐以來凡四三人者何/所指邪末乃謂四三人之信於後世吾未知得如今否)
(乎其視疑夫子於西河者嘻其甚矣與左右平日拳拳/尊慕師表之意殊不相似舊見此公文字類如此大抵)
(多是以矜氣作之於栁子厚答韋中立書似全不得力/先生既親視重刻宜與更一二字如何非恃斯文至愛)
(豈敢及此乃若先生之為文所謂長袖善舞多財善賈/者也而自視猶蜩翼蛇跗粃糠塵垢雖歐公之序可也)
(而況於他人乎況於不肖乎前輩逺矣幸而好古博雅/泛愛不窮有潜溪太史公存固吾徒之所宜就折衷也)
　　　送操公琬先生歸鄱陽序　　趙　汸
聖天子既平海内盡輦勝國圖史典籍歸於京師乃詔
修元史起山林遺逸之士使執筆焉凡文儒之在官者
無與於是在廷之臣各舉所知以應詔汸以衰病屢謝
徵命亦誤在選中使者至郡太守將吏皆能言其病狀
然莫肯受其咎者故不得終辭舟過嚴陵適前太史金
華宋公景濓亦至曰有詔召王子充於臨漳矣予曰汸
衰病日增非可出者縱出亦無補於事所幸者平生故
人重得一見於契闊之餘事故有非偶然者宋公曰然
葢予與宋公不相見者數載而子充則十有餘年矣既
至京師聞鄱陽操公琬先生在書館卧病旦夕以聞即
可歸私又自念鄱歙接境自弱冠則知先生先生學通
諸經百氏述作滿家諸兄之家於鄱者與先生有連姻
相好也毎相見輒能言先生動静而未獲一識今乃得
相見於此豈非向所謂非偶然者乎自是日上堂與諸
公從事筆硯間退則省先生疾先生疾少間輙俾予連
榻卧談論經史晝夜亹亹相扣擊不少休予葢有愧焉
俄而禮部尚書崔公侍郎傅公同至局中以先生得㫖歸
且為别先生乃為文一篇以告同舍同舍之士莫不惜
先生之歸咸賦詩為先生贈予辱知有自則進言於先
生曰先生歸矣士之在山林與在朝廷異其於述作也
亦然纂釋羣經折衷百氏處則充棟梁出則汗牛馬雖
其説未必盡合於聖人非素業與之相出入者不敢議
也崇古學貴文章凌厲漢唐上擬三代使窮鄉晚進謏
聞淺見之士目動神聳不敢出聲以誦自揆終身不能
為者又況陶冶性情吟詠風月或以單辭或以偶句為
人所稱皆足以名世雖或無取於作者於人非鬼責亦
何有焉此皆山林之士所得為也若夫朝廷之士則不
然太史公網羅舊聞上接春秋下迄麟趾其序高帝創
業文景守成至今使人如親見之書封禪平準傳貨殖
皆諫書也而後世以為謗韓退之未遇時欲作唐一經
以垂無窮既入史館不敢有為栁子厚苦辭迫之曾不
少動僅以執事成順宗實録數巻卒困於讒口竄走無
完篇司馬文正公受知神宗作資治通鑑垂十九年始
就而小人出鄙語以訾之此皆鉅人碩徳名實孚於上
下以著書為大業者也猶或所遭若是今吾人挾其山
林之學以登於朝廷之上則其茫然自失凛然不敢自
放者豈無所懼而然哉尚賴天子明聖有㫖姑即舊志
為書凡筆削悉取睿斷不以其所不能為諸生罪徳至
渥也於是先生得以病辭歸而支離昏昧如汸者亦得
以預聞纂修自詭豈非其幸歟然則汸於先生之行獨
不能無所感者良有以也先生曰子姑遲之吾待子於
鄱歙之間不逺矣
　
　新安文獻志巻二十
欽定四庫全書
　新安文獻志巻二十一　　明　程敏政　撰
　　序
　　　青陽先生文集序　　　　　程國儒
文莫盛於三代而三代無以文名者其名不以文也漢
以降始有以文得名而其文己不復三代之盛矣嗚呼
豈惟文哉文者徳之華行之表徳行之不足而名能文
者亦偽耳是故山之寳氣結為龍文日之回光散為霞
采十圍之木上干霄漢秀色而繁隂必其節幹勁堅根
柢深固非風雨所能揺振者有元右文聲教所被鴻儒
秀士萃於一時繪繡錯施韶濩迭奏著作之盛儗諸隆
古至如服章縫持翰墨以莅戎事而能樹駿功守大節
誠無愧於古人則四海之内百年之間青陽余先生一
人而己至正之亂天下騷然名都大邑所在為墟文武
之臣鮮克勤事而先生以孤軍守皖城持必死之志處
就危之地岌乎江上與天為謀使國勢既衰而復振民
心已離而復合者葢五六年城陷先生與其夫人若子
俱死於難平生所為文悉為煨燼中原士大夫所甞傳
誦者南北析離不可復得得諸其門人郭奎僅數十篇
而已嗚呼汝鳩亡而忠臣之志不泯白華逸而孝子之
心無窮以先生勲徳之茂節行之著使其文不傳自足
以名世矧猶有如奎所傳者雖然三代之文厄於秦火
莫得其全而僅存者世謂之經以其所以為訓者皆人
道之常也先生處大變而不失其常是以身為訓者也
然則植世教勵名節以與詩書並傳者將不在其文也
夫先生名闕字廷心武威人至順癸酉進士官至淮南
行省左丞命下而先生已死賜謚文忠追封夏國公甞
讀書青陽山中學者稱之曰青陽先生故因以名其集
云
　　　贈安慶知府譚敬先序　　　汪　叡
臣子趨君父之命不計利害惟忠義之為尚非達於理
者不能然譚君敬先知安慶之明年夏六月冦至鎮卒
不戰以潰冦退君倡僚幕之官撫殘傷遺民固守三越
月或曰郡府無兵甲冦出没難測未若還請命於省府
君不聴九月幾望右丞徐公達領兵城安慶於是民得
安全而官有寵錫之榮又明年八月我吳國公躬率舟
師解洪都之圍三戰皆捷大敗陳氏之兵其將校悉已
殺溺擒降偽主友諒中流矢死降其卒數十萬盡得其
樓船公憫江夏之民屢年困迫於陳氏戰鬭供億不少
蘇不忍輒以兵加之謀得其人將命以招諭之而譚君
往焉或曰友諒死未知其信否不可以輕往或又曰友
諒果死其嗣子必繼立亦不可往君曰上命也其可辭
避乎於是奉命趨江夏宣明吳國威徳懷柔寛惠之恩
言論慷慨氣不餒竭人為之感動厚其禮遇乃以其官
使來復命若是二者豈非不計利害惟忠義之為尚
者乎茍不達於理而惟人言之去就鮮有不較乎利害
者也以趨利避害為心而能忠於事君者未之有也故
曰非達於理者不能然君既復命還安慶九華知府劉
君喜而寄頌以詩九江宋伯圻又率郡之能詩者咸歌
詠之新安汪仲魯乃以事之闗於大節者二并書以為
叙
　　　送彭萬里之江夏序　　　　汪　叡
王師西平江漢伐罪弔民義明勢張人心翕合是故一
戰而殺其大將焚其巨艦再戰而俘其衆不可以數計
三戰而殱其渠魁降其將卒數萬盡得其樓船古今大
快無逾於此夫殺主自立逆亂天常者人得而誅之國
家申明春秋大義於天下江漢之民望風順服知者獻
謀勇者効力抱才藝懷道徳山林幽逺之士率皆振奮
而願有為於時也況其勇徤有謀直言好善如吾彭萬
里者哉萬里以萬戸侯從鎮同安戰守招懷屢建勲績
向之三戰皆預焉兹再往江夏且視予疾以别予覩國
家盛事絶古今多士雲集而予則病廢甚不能振拔有
為獨壯萬里之行也執其手而語之曰王師方拯民於
水火之中保之若赤子俘獲者盡釋不殺仁聲達逺邇
真所謂保民而王者哉夫義之著所以勝敵也仁之孚
所以安民也敵勝而民安以定天下不難也大丈夫樹
勲名於不朽殆不違斯言也夫
　　　贈汪徳元序　　　　　　　唐桂芳
我大丞相吳國公以天縱之資恢復疆土不五年奄有
東南列郡乃辛丑冬十月提兵聲討破九江湖湘間望
風奔潰陳友諒瑟縮若狐㹠然然人才國家根柢内衛
外扞折衝萬里未甞標文武為兩途我國公發諸夢寐
惟恐人才求而弗獲先是行省責守令舉所知一人休
寜左萬戸汪徳元出戍祁門境上知縣亷其能上薦無
何召畀以牧民之職徳元諏日撰行有贈言者曰子前
日之戍鄉邑栁營肅清不聞喘息聲白日坐堂上老校
數輩捫蝨嗜睡不肯下村疃受私遺間有持酒漿至者
揺手辭今舍矛槊而事筆硯棄軍壘以蒞民部錢粟委
積訟牒旁午世之守令六事必以闢田野增戸口均賦
役為治之端而興學簡訟屏慝為治之驗往者遭瘡痍
之秋下車率不加意輙於縣庠公館悉華而新之民力
未甦而就敝可勝慨哉徳元胄出越國公初從縉紳先
生游類知治體者鮑伯原父子儒林之良咸歌之唐仲
又序之是嵗日南至也
　　　御書孝義家詩巻後序　　　程　昆
予幼則聞浦江鄭氏以孝義名四方思欲一造門徵文
獻而未能也今年夏待次京師獲識左庶子仲辨繼而
其宗長仲渶詣闕謝旌表恩又相遇客邸二公蒼顔白
髮執禮謙厚信為聖代之良臣故家之耆徳也仲渶當
陛辭日皇帝御奉天門親書孝義家三大字題其傍曰
賜浦江鄭渶而識以精一執中之璽仲渶稽首拜受百
僚卿士歡欣鼔舞咸為詩文以頌仲渶之孝義荷天子
之寵光也㑹予授浦江縣令之官踰兩月始過白麟溪
又獲進謁前禮部尚書仲與公辭氣從容謙恭謹恪一
門子姪數千餘指雍雍于于動中禮度同居己十三世
歴數百年而遵守家䂓如一日也葢為家長者不必張
公藝之忍而長幼欣欣如春陽之和煦為師傅者不必
焦千之之嚴而子弟循循雅飭安然於䂓矩準繩之中
信自今以往雲仍昆來蕃衍盛大以昭先烈於無窮者
雖百世可知也噫旌别淑慝表厥宅里此聖朝化民成
俗之良䂓而承流宣化為民之師帥則刺史縣令職也
予何能哉獨浦陽得鄭氏以孝義昭信於天下被恩榮
於聖代其鄉黨州閭必有觀感而興起者則予之治斯
邑殆不難也夫
　　　送監察御史萬資中序　　　方　勉
臺臣國家耳目綱紀所係豈文法吏云乎彼以刑名為
任烏盡其職哉然則欲提綱正紀俾百司有所慎四海
有所賴非才行卓異之士為御史不足以臻其效南京
聖朝舊都自我太宗文皇帝駐蹕行在南京官屬其制
一也然而臺臣之選朝廷尤注意焉今南京副都御史
姑蘇呉公才行卓異帝心簡在實總臺綱值各道缺員
公薦安成萬君資中為御史識者謂宜萬君永樂辛丑
進士髙第始授榮昌令將之邑被留館閣預修國史陞
大理左寺副轉光禄大官署正寜親歸家以道自娯副
都公既薦驛召赴北京循例理刑四川道予時亦自太
常博士改是道御史因得與資中聚首知其學富才敏
謹於言而達於政既而總北京臺綱者進資中與同輩
䇿以憲務資中在優等於是命下授陜西道監察御史陛辭
赴南京僚友知資中者交口慶之且惜其去屬予贈言
予惟訊讞刑獄伸雪寃枉彰善劾惡糾謬繩愆固今御
史職事愧予才未稱資中之所能至於耳目綱紀之係
凡臺綱所當為者予不敏願與資中共相勵也若夫舍
國家生民安危休戚不慮於心而惟掇拾人之小過文
以大失致加於罪求聞於時資中與予必不為矣復何
言哉資中行矣予與諸君子日相望焉
　　　美新安太守孫侯詩序　　　楊　寜
周官之制備矣自秦罷侯置守以郡國計之守之職視
古諸侯為重其任重若此其選不尤重乎然豈人人當
其選哉東西都之盛得牧史籍若龔黄召杜不數人可
見己我國朝治隆前古預是選者必臻簡拔其間亦有
聞望儒臣在選中若福山孫侯遇其人也哉侯世家也
長才異能來為徽州本政教正法則審均辨利不待次
而舉病不待頑而廢哀惸恤孤而惠養不遺折奸禁悍
而刑罰不過豈非知慮足以治之仁厚足以安之徳音
足以化之歟九載考最六邑之民塗奔巷聚乞留復任
命下之日黎老童孺舞蹈歡呼更相賀曰吾族克安而
生矣予承乏長秋官時聞其聲譽日著及致政歸益見
侯治行卓卓起人若平婺源程烈女休陽販夫二疑獄
其事尤赫赫在人耳目非政通神明者鮮或有此是宜
里巷之詩歌搢紳之清頌作矣祁門士汪思敬於是勇
激於心鏗戛其聲以新安山水人物之勝撮其最者發
詠徳之什以予傳卜氏之學請叙其美予固知侯之深
者其徳澤在是州與山髙水長而能竝任公之賢不負
文公之教以增他日太史循良之籍宜矣顧寧雖在野
敢不為吾君分治其民者以得賢為心哉則思敬之詩
雖託之麥秀襦袴之作而於比興之義殆又過焉所謂
百世之甘棠者在是矣予故樂道之以為分民牧之麾
者勸
　　　去思詩序　　　　　　　　鮑　寧
去思詩者前太守永嘉孫公既去徽士民思之而作也
昔公為秋官主事以多病乞歸大臣髙其名不聴其請
謂徽江左大藩薦公俾卧治焉公為政以清心省事為
本始至郡一切事有擾於民者悉罷去不煩其令使民
易從其聴訟也情可矜者辨遣之怙惡不悛者繩之蒞
政幾四年病居其半推心以待物鎮之以静而民益安
嗚呼此所以無赫赫之名而有去後之思也歟士民所
以思於公者或見於篇章或見於方言不一而足休寧
士曰孫鼎甞親炙於公最深於是因士民之歌采其近
而可知者裝潢成巻將詣公廬以申起居之問屬寧叙
之寧謂公心學髙明清風雅徳足以表正流俗故在位
而民安之既去而民思之思之不足而詠歌之詠歌之
不足至有不逺千數百里而造其廬者焉嗚呼非徳義
之感於人心能如是夫昔寧之見公也公待以客禮而
忘其勢分之髙下寧退而言曰孟子所謂古之王公好
善而忘勢我公有焉雖然樂其道而忘人之勢寧也亦
不敢不勉由是寧雖感公知遇而足迹未甞輕至公門
是豈踈於公哉葢道義之所存也此鼎所以不逺千數
百里造公之廬而寧所以拳拳於述其情者歟鼎往拜
公於庭下請以六邑士民之思公者為公壽復為我謝
曰寧昔受公明訓謹不敢忘公賜梅花與詩尚無恙他
日鼎歸寧候之於城東門外以審公之安否儻得見公
手翰又如親見公焉是為叙
　　　贈程文實序　　　　　　　鮑　寧
予家去槐川不二里視程氏為世戚而予又與文實俱
業儒為同道交地近也世戚也同道也其相知之深為
何如嗟夫文實世家後裔之賢者也修在己之學以紹
徳於前述先世之勲以垂聲於後此其志也數年前文
實以其六世祖丞相文清公所上宋理宗道學表並救
災備邉諸劄俾讀之予歎曰不圖公之造道至於斯也
其濟時垂訓之典乎文實曰先丞相文翰甚多今存者
無幾家傳者若干篇續得者若干篇小子將益圖之彚
集以垂永久誠大願也未幾又告予曰先丞相去忠壯
公凡若干世忠壯勲烈之大者梁史固載之矣然神而
明之以廟食百世膺誥命之褒贈而垂耀無窮則至宋
而後大備惜其文辭事實散漫間出而無以覩其全嚮
者甞得一二而珍襲之今也天與之幸十得七八矣僭
欲有所論述窮上極下旁通曲暢以備一家之言庶有
以垂不朽子謂如何予聞而壯之又二年文實遂以成
書二帙屬予校其得失其一曰明良慶㑹録則先丞相
在位時君臣賡歌賜奏之辭暨其出處本末也其一曰
程氏源流録則述忠壯公為詳上泝其源則忠誠君元
譚公之遺事可以槩見下衍其流則雲仍之賢者達者
可附載焉一開巻間上下千數百載如指諸掌而程氏
之文章人物如繁星麗天其光芒有不可得而掩者矣
嗚呼使文實以文學發身得一郡一邑以自効所以顯
揚其先者又豈加於此哉惟其不為一代之顯故能永
百代之傳此君子所以有取於斯也今年八月望日文
實年周五十是為始生之辰諸君子因其述祖之有成
而願其流慶於永久此歌詠之所以作也雖然五十而
知天命聖人事也行年五十而知四十九年之非賢者
之希乎聖也文實於述祖可謂有功矣由是而進修不
懈則聖賢性命之學必將與有聞焉文實其勉諸予日
望之
　
　
　
　
　新安文獻志巻二十一
欽定四庫全書
　新安文獻志巻二十二　　明　程敏政　撰
　　題跋
　　　題酈生長揖圖　　　　　　程　俱
李伯時作酈生長揖圖直作髙皇踞兩女子洗而酈生
長揖此徒見漢髙無禮食其不屈之意而無以見髙皇
聞善而服改過下士漢所以興之故要當作輟洗起衣
躧履迎客之狀乃勝耳方是時天下草昧糜爛土崩之
時也沛公踞見一里監門其失亦微耳非漢所以强弱
興亡所繫者也而食其遽以謂將以助秦而非所以攻
秦何也豈辨士專以捭闔動聴為務而其言不得不夸
邪是不然食其為是無當之言可也沛公豁達聰明之
君也而可以虚言屈乎夫得士者昌失士者亡有國家
者皆然而危亂之時為甚故蕭何以韓信用不用卜漢
髙之霸王晋人以謝安石起不起知江左之興亡唐室
以裴度進退為天下之安危葢士之不可失如此使漢
髙失一食其可耳然駿骨不收絶足不至巢卵不育鳳
鳥不下士有深藏髙舉望望然去之而已況聲音顔色
拒之千里之外乎則其不足以攻秦而足以自亡也明
矣是理也非酈生之夸言也
　　　房太尉傳後論　　　　　　程　俱
天寳未天子避盜劍南房琯以憲部侍郎上謁建議
遣太子諸王鎮諸道於是太子為元帥都統治兵朔方
頴王璬鎮成都凡劍南西川山南西道之師皆屬永王
璘鎮荆州凡山南東道江西嶺南黔中之師皆屬豐王
珙領河西隴右安西北庭盛王琦領江東河南淮南節
度禄山在京師見制書撫几驚咤曰誰為上畫此謀者
吾不得天下矣自燕兵横潰四出天子匹馬走西南二
京遂為盜守方是時天下不知屬車之所在趙魏秦鄭
梁宋之吏不種族無類則懷印易衣而走耳甚則開闗
除道扶服叩軍門其郡縣之民所為震心禠魄驚動耳
目者非大燕之號令則其旌旗兵甲與夫髙車大纛為
賊謀者也天下必以謂遂無唐矣然於此時諸鎮崛然
聲治兵問其帥則皆天子之子也夫以帝子之衆召天
下之兵據都㑹張形勢雖不與大盜角逐而天下之心
固己有所係矣則是懷忠徇國者有所恃而赴功聞雞
夜舞竝驅逐鹿之人亦有所憚而不為矣予甞論之天
下之事理近而功顯者雖常人可與知焉至於無用而
有功言迂而效切者非明於大而進於幾葢不足以權
此且亞父以楚心致民望武信君以范陽令下燕趙淮
隂以赤幟殱趙軍楚心非賢王范陽令非國士赤幟非
利兵也然三人卒賴以濟者豈非所謂無用而有功言
迂而效切者類乎夫諸王不足以鬭强敵明矣琯實以
此係天下之心此琯之謀大識逺所以越常情萬萬者
也然則中興帷幄之功果孰為大而賀蘭進明徒以偏
忿毁言激怒人主反其功以為罪而肅宗遂信而疏之
使肅宗有君人之明其思之矣若曰吾既以元帥起北
方北方之重兵賢將吾有也西綴闗中北俯賊巢便利
之地也而誰忌乎雖然天下大物也非有道者不能遺
物非有公天下之度莫能達天下之大計若肅宗宜其
怨而疏之矣自天寳至徳後名相不為不多而琯獨巍
然有大臣之望天下稱之曰房公至名世立言之士莫
不斂衽改容稱其道徳此豈私好而然哉然琯之本謀
言不見於編冊顧因進明之譖而後世知謀之出於琯
也至敵人撫几之事則史無傳焉獨見於司空圖之詩
圖親仕唐室司詞命至大官其言必有自可信不疑予
觀徳宗之幸奉天也李晟請駐蹕邠梁以係天下之心
僕固懐恩紿回紇以入冦亦曰天可汗棄天下中國無
主衆是以從彼敵人智宜足以知此是其所以撫儿而
歎邪(厚齋王氏困學紀聞曰司空圖房太尉詩云物望/傾心久匈渠破瞻頻注謂禄山初見分鎮詔書拊)
(膺歎曰吾不得天下矣琯建遣諸王為都統節度而賀/蘭進明讒於肅宗以表聖之言觀之則琯建此議可以)
(破逆胡之膽新唐書采野史稗説而不載此語唯程致/道著論發揚之晉以琅琊立江左之業我宋以康王建)
(中興之基琯/可謂善謀矣)
　　　跋山谷食時五觀　　　　　朱　松
右魯直食時五觀語予受而行之猶有愧於藜藿而況
玉食乎今録以示諸弟而贊之以三語曰知恥可以養
徳知分可以養福知節可以養氣孔子曰我欲仁斯仁
至矣豈欺我哉宣和壬寅五月二十八日建州龍居院
上方書
　　　跋馮宿所為某人碑文　　　汪應辰
裴度征淮西韓愈馮宿皆在幕府後宿為比部郎中愈
論佛骨時宰疑宿草疏出為歙州刺史今觀宿此文䛕
佞虚誕識見淺俗詞氣卑弱決不能作論佛骨疏時宰
之疑其不智甚矣
　　　龍川别志　　　　　　　　汪應辰
無垢居士昔為應辰言讀書攷古人行事既已信其大
節若小疵當闕而勿論葢其間往往有曲折人不能盡
知者如歐陽文忠公誌王文正公墓言冦準從公求使
相事冦公正直聞天下豈問人求官者若此類宜慎言
之予知斯言之為忠厚未能灼然信受也世甞罪宋子
京為晏臨淄門下士而草晏公罷相制有廣營産以殖
貲多役兵而䂓利等語為太甚龍川志所書悚然自失
輕議前輩而不知其曲折類此者宜不少矣無垢之言
於是益信因書以自儆云
　　　續池陽集　　　　　　　　汪應辰
畢漸當章惇用事甞建請元祐黨人所立碑碣宜一切
毁壞今觀續池陽集二蘇二孔魯直之詩皆載而漸實
序之向所建白乃自犯之何邪張丞相天覺在言路尊
王介甫而指司馬温公為姦邪者也及觀其作唐質肅
公墓誌言温公則曰司馬公光謂介甫則直曰王安石
而已由是觀世之議論謬於是非邪正之實者未必心
以為然使士大夫心口如一豈復有紛紛之患哉
　　　讀冦萊公集　　　　　　胡　仔
萊公集以江南春二首觀之則語意疑若優柔無斷者
至其端委廟堂決澶淵之䇿其氣鋭然奮仁者之勇全
與此不相類葢人之難知也如此
　　　書徽州婺源縣中庸集解板本後
　　　　　　　　　　　　　　　朱　熹
此書始刻於南劒之尤溪熹實為之序其篇目今建陽
長沙廣東西皆有刻本而婺源宰三山張侯又將刻之
縣學以惠學者熹故縣人甞病鄉里晚學見聞單淺不
過溺心於科舉程試之習其秀異者又頗馳騖乎文字
纂組之工而不克專其業於聖門也是以儒風雖盛而
美俗未純父子兄弟之間其不能無愧於古者多矣今
得賢大夫流傳此書以幸教之固熹之所欲聞而樂贊
其成者也是書所記雖本於天道性命之微而其實不
外乎達道達徳之粲然者學者誠能相與深究而力行
之則先聖之所以傳與今侯之所以教者且將有以自
得之而舊俗之未純者亦可以一變而至道矣
　　　書李參仲家藏二程先生語録後
　　　　　　　　　　　　　　　朱　熹
程氏書初出時人以其難得而珍貴之然未必皆能講
究而踐行之也近時以來傳者浸廣而後人知其如絲
麻榖粟之不可一日無然真能好之而不舍者則亦鮮
矣因觀呂滕李三君子傳授舊編及李丈跋語竊有感
焉謹識於後慶元乙夘仲冬甲辰朱熹記
　　　跋滕南夫溪堂集　　　　　朱　熹
婺源為縣窮僻斗入重山複嶺間而百十年來異材間
出如翰林汪公及我先君子太史公皆以學問文章顯
重於世至戸掾滕公雖稍後出然其才志傑然逺過流
輩譬如汗血之駒墮地千里方將服韅靷鳴和鸞範其
馳驅以追二公之逸駕則不幸而短命死矣平生遺文
在者不能什一故侍郎呂公仁父甞為之序云然多一
時應用之作未足以見其志之所存也嗚呼以滕公之
才之傑使得永年益求師友於四方以充其志則其所
就豈止此而已哉淳熙丁未其兄孫璘訪予崇安出其
集與此傳示予因太息而書其後傳言公甞為書萬言
論和戰守利害其言甚偉今亦不見集中甚可惜也李
丈此傳筆力奔放而法度謹嚴讀者可以想見當時朋
友切磋之盛云九月丙辰里人朱熹書
　　　跋呂仁甫諸公帖　　　　　朱　熹
靖康之亂中原塗炭衣冠人物萃於東南呂公廣問仁
父來主婺源簿而奉其兄和問節夫以俱又有維揚羅
公靖仲共竦叔共亦來客焉於是李氏父子得從之游
而滕戸曹愷南夫亦受其學觀於此巻可見一時問學
源流之盛矣然惟仁父晚嵗宦達其他諸公多没不顯
滕尤以雋才蚤逝鄉人至今嗟惜之而李丈參仲獨以
老壽終為後進所高仰雖亦不得施其所有於當世而
諸公者乃反賴之以傳其所著滕君傳簿㕔記可考也
末有建人魏元履與參仲之弟元質書魏時名挺之後
改掞之以特起為官數直諫不得久居中既没而天子
思之詔褒恤焉元質亦有美才好學不幸亦不壽又可
見李氏之多賢也慶元乙夘仲冬甲辰朱熹題
　　　書孟子慕父母章　　　　　程大昌
孟子曰人少則慕父母知好色則慕少艾有妻子則慕
妻子趙岐曰艾美好也世因其語遂以少艾為少好之
女也徧思經傳絶無有以艾為好之文或曰艾古女字
也傳久而訛離析其體則女轉為艾此説似有理而孟
子之書不經焚毁歴世諸儒無有以疑改易其本用之
字者記在三館汪少監聖錫言衢有士子陳其所見求
質於注曰少當讀為少長則習騎射之少艾當為義則
不勞曲説而義自明矣信哉斯言也凡古書言懲父之
艾皆音刈艾即刈也懲艾云者懲絶之也詩曰峙乃錢
鎛奄觀銍艾亦以刈讀是其證也慕少艾云者知好色
則慕差減於孺慕之時矣至有妻子而慕妻子則所謂
孝衰於親之時不止於稍艾而此之為艾亦衰減之意
也
　　　莊子後論　　　　　　　　程大昌
莊周之書大抵以無為至以有為初其内篇之首寓意
於逍遥游者是其特起一書類例示化有入無宗本而
人多不察也夫遊而至於逍遥則意欲嚮而神己達了
無形迹得為拘閡矣其曰遊豈真遊哉精神之運心術
之動念慮所及莫非遊也其遊也與聖人過化之過同
也其不遊也與聖人存神之存同也而可求諸足迹踐
履間哉夫游而得至於此則既縱心不踰矩而猖狂蹈
大方矣借欲舉以告人亦將無地可以寄言則夫託物
以喻迹而絶迹以明無乃其出意立則與人致覺者也
是故鳩之決起鷃之騰躍鯤鵬之摶擊列子之御風雖
大小精粗絶不倫等率皆於假物乎言道非徒設諧怪
以騁辨博而己也二蟲笑鵬是未及乎培風者也不風
之藉而羽翰之恃正如下愚自用不從格物以求致知
雖作勢而上搶枋榆翔蓬蒿稍起輙墮無與為力焉故
也鵬搏扶揺一上至九萬里發北海望南海背負青天而
風反在下無一物能為隔礙則假物之效殆極於是是
猶躐善信而致美大超乎其為大人亦既洪矣然有不
能逍遥者勢資翼翼資之風其大也以物曾不若列子
謝棄行迹御風泠然更為無著也凡此三義者毎上愈
況以至列子則至矣盡矣不可以有加矣然亦必有泠
然者以供其御而非能自往自復也反覆致意既已詳
盡然後直抉其奥而為之言曰此雖免乎行猶有所待
也若夫秉天地之正而御六氣之辨以遊無窮者彼且
惡乎待哉夫其以有待無待譬曉有無淺深而鵬與列
子皆未得為逍遥則其化有復無之指豈不因事而自
著矣哉得此説而通之凡其寓言所向雖精宻荒唐意
緒不一而要其歸宿瓦礫塵垢無適而非至理也古今
多罪周之詆訾堯舜孔子則相與引繩排根一切斥為
異端此為世立教者所當然也然而虞仲夷逸隠居放
言身中清廢中權尚見稱於夫子則周之所以自處者
清浄無欲而其所排棄者又皆推見禮法敗壞之自而
歸諸見素抱樸之域其折衷輕重别有深意雖甚放其
言亦隠遯疾邪者之常不足多責也若夫談道之極深
見藴奥或時假設古人事為以發其欲言之心肖寫世
間物象以達其難言之妙凡魯論周易微見其端者至
周而播敷展暢煥乎其若有狀可覩而有序可循何可
少也夫子甞曰君子不以人廢言又曰三人行必有我
師焉擇其善者而從之則周之言其當槩廢乎至於放
言己極太無町畦周亦自傷其過也則又取治道本末
而究言其精如九變五末使遇堯舜君出為陳之其真
蕩放無檢如搥㮛絶滅所云也哉
　　　書史記律書後　　　　　　程大昌
史記律書武帝詔曰乃者有司言星度未之定也廣延
宣問以理星度未能察也葢聞昔黄帝合而不死名察
度驗定清濁起五部建氣物分數諸家至此為説各異
至謂不死為仙仙既無預律厯又名察度驗皆無人訓
釋其義予以為武帝病言厯者之於星度膠執而泥茍
用其説輙皆推歩不行惟黄帝舊法甞總㑹星辰次舍
部位而其法可以展轉推求如律吕相生不至死泥故
曰合而不死也其曰不死猶今語之謂得活法而在王
通則為圓機也史記黄帝推筴之語曰黄帝得寳鼎神
䇿是嵗己酉朔旦冬至得天之紀周而復始於是黄帝
迎日推䇿後率二十嵗復朔旦冬至凡二十推三百八
十年此其謂終而復始者正展轉相生法故孟康謂黄
帝作厯厯終復始無窮已之意此其説有理而可據者
也既己得其終而復始之法則星可推厯可起故曰名
察度驗名察者以星之名而考察其所次度驗者即其
躔度以知其所行故清濁五部氣物分數皆可稽考而
厯立矣
　　　書阿房宫賦後　　　　　　程大昌
杜牧賦阿房其意逺其辭麗呉武陵至以王佐譽之今
用秦事參攷則其所賦可疑者多其叙宫宇之盛曰覆
壓三百餘里隔離天日按始皇紀作阿房在三十五年
周馳為閣道自殿下直抵南山據地理而約計之自渭
水而南直抵南山僅可百許里若從東西横計之則自
鄠杜以至滻水亦無百里安得葢覆三百餘里也及其
叙嬪妃之盛則曰王子皇孫輦來於秦為秦宫人有不
可得見者三十六年此乂誤也始皇立二十六年初并
六國則二十五年前未能盡致侯國子女也安得三十
六年不見御幸也邪按本紀曰秦毎破諸侯寫放其宮
室作之咸陽北阪上(即渭/城也)南臨渭自雍門以東至涇渭
殿屋複道周閣相屬所得諸侯美人鐘鼔以充入之則
宫室嬪御之盛如賦所言乃渭北宫宇中事非阿房也
阿房終始皇之世未甞訖役工徒之多至數萬人二世
取之以供驪山未幾周章軍至戯則又取此役徒以充
戰士則是歌臺舞榭元未落成宫人未甞得居也安得
有脂水可棄而漲渭以膩也其曰上可坐萬人下可建立
五丈旗者乃其立模期使及此而始皇未甞於此受朝
則可以知其初橅未究也而牧皆援渭北所載以實渭
南豈非誤歟
　　　書壽王議周鼎　　　　　　羅　願
嗚呼人君之趨向可不審哉自始皇欲出周鼎而孝文
惑新垣平之詐亦以為周鼎當見皆見譏前世武帝適
得一鼎而當時又以為周之故物壽王獨知其非而明
之葢以其君為欲得事實也彼孝武者徒欲美其名不
樂其説而遽脅之以死於是壽王遽易其説為稱頌之
語以為上天報貺鼎為漢出以此為非周鼎然後帝釋
然稱善又從而賜予之以此知甘言之所以進者皆其
主驅之使然不然猶有所畏而不敢也若壽王者一為
正論幾不免於死轉而為䛕褒賞從之天下趨利之士
烏得不勸哉
　　　題五峯先生知言巻末　　　呉　儆
右五峯先生知言一書傳於世實甚久凡後學之自伊
洛者皆知敬信服行如洙泗之有孔氏而吾鄉學者或
未見焉某受此書於南軒先生謹諉諸同志汪伯虞鋟
木以廣其傳異時吾黨之士有文詞者有學問者有才
智而可與立事者有剛正不撓恬退有守温厚而寡過
者皆知以此道為終身根本之地如蕭何之守闗中冦
恂之守河内則庶幾乎知所税駕不然吾懼其終身之
無所歸也
　　　題晦菴先生真蹟後　　　　滕　璘
晦菴先生世家吾鄉中徙於閩倡明道學戸外屨滿而
鄉人未有至者淳熈乙未先君始命璘兄弟修書辭以
請教先生報書示以為學之要明年先生來歸始克謁
見而請益焉自後通書悉蒙見答訓迪備至今老矣無
以仰副先生期待之意而弟珙不幸早世所藏真蹟散
逸之餘僅存三十紙毎一覽之悚然起敬恨先生不可
復見也刻之博雅堂以示子孫俾知先生不忘故鄉私
淑諸人者如此先生甞銘先君墓又甞跋叔祖溪堂先
生傳與弟珙景吕堂詩文并附於後云門人新安滕璘
書
　　　跋地理書　　　　　　　　程　先
送死大事也不欲速朽聖門甞明辨而深言之然用伎
術者流於迂竊吾道者過於矯迂者惑禍福則幾有遷
延而不葬矯者昧物理則必至忽畧而妄為二者過猶
不及必得中行而與之可也禮經曰附於棺者必誠必
信又曰毋使土侵膚又曰卜其宅兆是中行者也然所
謂卜者亦豈不求其所可信而可恃者邪所可信而可
恃者何理也格物致知之一端也非知道者不足以語
此甞讀地理書自青烏而降幾汗牛充棟皆後世伎術
者為之不足信也然無此又無以使後世為人子者知
慎終之義識者當如孟子所謂武成取二三䇿可也暇
日取其書之近古者手鈔之因題其篇末
　　　題古今事文類聚後　　　　祝　穆
記問非講學所急而亦講學之一助焉昔上蔡謝公初
謁明道程先生頗以記問自多至貽玩物喪志之戒非
鄙之也特不欲專以此為學耳竊謂講學固以窮理為
尚而考古訂今亦必資記問之博使有一書之未讀一
物之不知則將羣疑塞胷無説可祛萬事摶手無術可
應此其患在學力之未充而亦記問空踈之過也由是
觀之講學之與記問雖若輕重之不侔而乂奚可偏廢
哉然記事為難記文尤難彼答所問數條於賔客對食
之頃寫黨錮一傳於逺謫無書之鄉是乃天稟之異不
能人人而然其或抄録以備遺忘雖去記問逺甚母亦
猶賢乎已哉穆至愚陋且復善忘凡觀古人嘉言粹行
大篇短章始固拳拳服膺久則惘然不復可憶未幾悔
悟隨即疏記積以累年遂成鉅帙第叢穰猥雜毎以散
無統紀病之因考歐陽詢徐堅所著類書採摭事實及
詩文合而成編頗有條理暇日倣其遺意詮次舊藁自
羲農以至我宋各循世代之次記事必提其要纂文必
拔其尤編成輙以古今事文類聚名之既復自念幼失
所怙紫陽朱夫子以母黨子妷實教育於考亭書院粗
聞緒論今老矣無成猶廢日力於此良由善足以為法
不善足以為戒或賦詩以吟詠情性或立言以發明理
致講學之士亦將有取豈徒類之云乎抑又甞聞朱子
之言曰記問之學不足為人師記得十件只是十件記
得百件只是百件惟温習舊聞以知新意所以常活觀
是編者盍亦温故知新而不流於玩物喪志斯可矣噫
義理無窮見聞有限輙犯不韙自叙其梗槩如此當世
大賢矜其用志之勤賜之序引使附以有傳而不終泯
於覆瓿又幸矣淳祐丙午臘月望日晚進祝穆伯和父
謹識
　　　温公𨽻書思無邪公生明六字跋二首
　　　　　　　　　　　　　　　朱　權
先正司馬文正公𨽻古六大字中經黨書之禁人莫敢
傳至紹興間福州長樂縣令楊君徳載蘇君文瓘相繼
各得三字刻於縣治乃復流布於世然觀二君所跋皆
以公生明為先思無邪為次某竊謂史克頌晋之一語
夫子刪詩而存於經他日復特舉焉以蔽詩之三百則
斯語也其㫖可謂宏逺矣尊經之學固當先之今摹刋
於如臯便齋東壁
荀卿著書無慮十餘萬言温公獨書此一語何也思無
邪者正心誠意之本公生明者治國平天下之要公取
卿是語以配經豈茍然哉今刋寘西壁噫聖賢之言雖
有先後之序莫非正大之理温公抱誠明之學平居暇
日采摭經傳格言形諸心畫既躬行以光輔元祐之盛
流傳不朽啓迪後來某雖不敏請事斯語矣
　　　書道命録後　　　　　　　朱　申
道命録者秀巖李公所編也命名之義取諸論語葢有
感於吾道廢興之由子曰天之未喪斯文也學者於此
又當思君子不謂命之意
　
　
　
　
　
　
　新安文獻志巻二十二
欽定四庫全書
　新安文獻志卷二十三　　明　程敏政　撰
　　題跋
　　　書王國瑞料院所刋遺教經　程　珌
此編勸善戒惡不啻萬言然大㫖不離乎仁義禮智信
五字而己吾儒之道與天地並約之不盈一指充之可
彌六合故曰乾以易知坤以簡能易簡而天下之理得
矣
　　　書李林甫傳後　　　　　　程　珌
肅宗欲發李林甫之墓李泌諫曰若爾如明皇何肅宗
泣曰思不及此泌之言一時承顔之孝也古人達孝其
然哉
　　　書紹興正論後　　　　　　程　珌
尚書金公不附檜者一閒十八年檜死方出此書乃缺之
　　　跋李用之太極問答　　　　吕　午
朱文公先生太極中庸説所謂百世以俟聖人而不惑
者舎是他求猶厭五榖而欲吸風露以為竒也或知尊
其説矣未免輕下注腳則一字一句易流於差又將如
五榖不辨種類而以莠為苗者有之惟能遵守先生之
學規於博學審問慎思明辨篤行五者致力焉則亦庶
乎其可矣此御史李公所以致問於西山旁採於諸人
反覆講明以求真是之歸也
　　　題增廣字訓　　　　　　　程元鳳
晦菴述近思録首列隂陽變化性命之説或疑非始學
者之事東萊曰特使之知其名義有所嚮望而已至於
講學之方躬行之實具有科級今觀宗人達原所輯字
訓葢所謂知其名義者也學貴乎名義之知而止邪讀
之者必於講學躬行之際加之意庶幾非茍知之
　　　跋程少章文藁　　　　　　方　岳
少章少時挾老筆場屋間大畧如李將軍與匈奴左賢
王戰時漢矢且盡吏士無人色而意氣自如軍中服其
勇也既不得與諸校尉等伍輙棄去更為表啓箴頌以
從諸公貴人遊則又似東方曼倩與郭舍人戲為隠語
所謂伊優亞狋吽牙漫不知為何等言而應對鋒出莫
能窮者今老矣見予辟雍眎其謁官人矣亟屣履迎謂
之曰飛將軍迷失道天也非有先生得無甞紿騶朱儒
乎何其恩澤侯也少章曰士有桑樞甕牖矻矻窮年而
莫之與者有髙冠侈袂放浪江湖而莫之返者要之亡
羊等耳予家筆峰下有田一廛予將駕黄犢其中時或
作勞酤老瓦盆以醉雖與子州里吾將洗吾耳也況諸
公貴人哉予笑曰少章今又一變為漢隂丈人邪
　　　儀禮經傳通解目録跋　　　朱　在
右先君所著家禮五巻鄉禮三巻學禮十一巻邦國禮
四巻王朝禮十四巻今刋於南康道院其曰經傳通解
者凡二十三巻葢先君晚嵗之所親定是為絶筆之書
次第具見於目録惟書數一篇缺而未補而大射禮聘
禮公侯大夫禮諸侯相朝禮八篇則猶未脫藁也其曰
集傳集註者此書之舊名也凡十四卷為王朝禮而下
卜筮篇亦缺餘則先君所草定而未暇刪改者也今皆
不敢有所增益悉從其藁至於喪祭二禮則甞以規摹
次第屬之門人黄幹俾之類次他日書成亦當相從於
此庶幾此書始未具備顧念先君早嵗即甞有志於是
書比在經筵甞具奏欲請於朝乞招致生徒置局編次
而不果上然其著述之㫖意具存此篇今謹繕録如右
讀者當有以識其心之所存矣禮缺樂壞千有餘年今
幸討論粗見端緒而天不假之年使不究竟其大全而
所就者止此嗚呼已矣其可為千古之恨也夫嘉定丁
丑八月甲子孤在泣血謹記
　　　易吕氏音訓跋　　　　　　朱　鑑
先公著述經傳悉加音訓而於易獨否者以有東萊先
生此書也鑑既刋啟蒙本義念音訓不可闕因取寳婺
臨漳鄂渚本親正訛誤六十餘字而併刋之如豫爻之
簪(晁作戠婺漳/鄂本作戩)損象之窒(晁作􁁉婺本作􁁉/漳作􁁉鄂作􁁉)則有未詳
者然非有害於文義已足為善本矣至於嵩山古易跋
語先公甞折衷鼂吕之説於其後今三本所載不同而
文集中乃有晚嵗書委鄂教滕珙以改換最後兩版者
其為後出無疑云鑑謹誌
　　　書楚詞後　　　　　　　　許月卿
虚以待之兮無為之先文公集註謂虚以待之於無為
之先恐兩之字當作一様看虚以待事於無為之先無
為事先也無為之先猶言勿為事始事來然後應之不
先以事累吾心也恐屈原本意如此
淑離不淫集註淑善也離如離立言孤特也按離立出
戴記離坐離立毋往參焉離立者不出中間則離為兩
人相麗明矣屈原本意恐謂麗者易淫惟橘麗而不淫
此其所以為善麗也離當訓麗恐不當引離立若引離
立則離坐豈亦孤特乎
堯都平陽舜都蒲阪禹都韓湯都亳文王都豐武王都
鎬身都卿相之類都皆訓居今訓為大可謂文王大豐
武王大鎬身大卿相乎建邦設都豈可謂建邦設大乎
帝高陽之苗裔兮朕皇考曰伯庸攝提貞于孟陬兮惟
庚寅吾以降皇覽揆予于初度兮肇錫予以嘉名名予
曰正則兮字予曰靈均紛吾既有此内美兮乂重之以
修能扈江蘺與薜芷兮紉秋蘭以為佩集註降叶乎攻
反能叶奴代反按此六句一韻也文公以為三韻恐非
是庸與降叶如君子至止福禄既同君子萬年保其家
邦子之丰兮俟我乎巷兮悔予不送兮之類是也江與
庸叶則降豈不可與庸叶乎葢四聲通用也庸與名叶
如爾牧來思以薪以蒸以雌以雄爾羊來思矜矜兢兢不
騫不崩之類是也名與均叶如山有榛隰有苓云誰之
思西方美人之類是也能與佩叶如嗇於財親賢而任
能(此成王冠/祝詞也)之類是也財與能叶則佩豈不可以與能
叶乎葢四聲通用也我送舅氏悠悠我思何以贈之瓊
瑰玉佩葢思亦與財叶也觀於詩可見
哀民生之多艱終不察夫民心民人也原自謂也集註以
為天下之民恐非是但味語脉則可知矣古者民與人
通騷經一篇此類甚衆如民生各有所樂集註以為人
生相觀民之計極集註以為人事民好惡其不同集註
以為人性民之訓人集註既有明證哀民生之多艱終
不察夫民心此二民字亦當訓人葢原自人也
瞻前而顧後集註瞻臨視也顧還視也恐當云瞻仰視
也凡後之於前下之於上則言瞻臨者以上臨下也恐
非(詩靡瞻匪父民具爾瞻魯邦/所瞻仰昊天論語瞻之在前)
歴吉日乎吾將行集註歴遍數而實選也恐此歴字只
是治歴明時之歴不當作經歴字解葢古者只有此一
歴字經歴用此歴字治歴明時亦用此歴字後世以經
歴从止歴象从日乃創立此字以别於經歴耳如堯典歴
象亦後世所改
　　　題五顯事實後　　　　　　胡　升
本朝神祠見㑹要姓氏皆可攷惟此獨無姓氏何邪升
曰莫之為而為者鬼神也周禮小宗伯兆五帝於四郊
漢儀祠五祀宋朝明堂圖五方帝位於昊天之側從之
以五人帝五官神皆五行真氣也葢五行為天地間至
大之物必有為之主宰者故曰元冥曰祝融曰勾芒曰
蓐收曰后土皆指水火金木土而言若五神豈非黙助
五行之造化以福生民乎或者以五聖為五通非也葢本
朝政和元年正月詔毁五通及石將軍妲己淫祠至宣
和五年適有通貺等侯之封前後十餘年間黜彼之邪
崇此之正昭然甚明尚可得而並論之乎亦縁鄉曲前
輩偶傳㑹佛有六通弟子五通之説以啟後人之疑耳
迪功郎國史實録院編校文字胡升書
　　　跋彩選圖　　　　　　　　胡　升
宣和間文物備具濰人王慎修思永博學知故實出入
京師從貴勝遊甞倣趙明逺裒類作彩選圖以縉紳之
升降詔㫖之予奪寓於戲博間紹興末其季子嵎抱遺
書請序於靈石山謝仍景思嘆思水官止於一命壽不
登於三秩幸此書傳世而行逺也予甞疑之消磨有限
之光隂馳騖不切之勝負人欲滋長其機甚可惜雖然
幸彩選於一擲驟進不足喜驟退不足怒所以楊次公
於丁謂曰骰子選耳有志者觀此亦足以自警云
　　　書易啓蒙後　　　　　　　胡方平
易本義一書闡象數理義之原示開物成務之教可謂
深切著明矣啟蒙又何為而作也朱子甞言易最難讀
以開巻之初先有一重象數必明象數而後易可讀啓
蒙四篇其殆專明象數以為讀本義者設與象非卦不
立數非蓍不行象出於圖書而形於卦畫則上足以該
太極之理而易非淪於无體數衍於蓍䇿而達於變占
則下足以濟生人之事而易非荒於无用且其間又多
發造化尊陽賤隂之意易之綱領孰有大於是者哉明
乎此則本義一書如指諸掌矣然啓蒙固為讀本義設
而讀啟蒙者又未可以易而視之也
　　　題朱子三書　　　　　　　朱　浚
四書廣大精微與天地並道之不明千載周子圖之書
之張子銘之我先文公曰通書與太極圖相表裏又曰
太極圖於西銘都相貫穿然則四書之後有三書焉三
書者一書也妙而造化隂陽奥而道徳仁義大而天地
民物之理如日星之揭如雨露之潤而迺有疑無極太
極者議乾父坤母宗子者先文公既發明以示學者又
且衝鋒破焰而力争之逍繇是而無晦蝕今閩府通守
黄君益能㑹粹儒先之言倫通類聚覽之何其富也然
而㫖本師傳辭非已出述而不作如此真博學而詳説
者歟真入耳而著心者歟是知黄君篤志為已之學也
向浚需次仙遊至官之時黄君去為湖湘帥咸淳辛未
浚甫列郎闈君過我甚厚惠示此編意其或有庭聞也
涵泳省察之餘敬題梗槩而歸之是嵗季夏中澣朱浚
敬書
　　　書皇極經世書二百五十六位本數圖後
　　　　　　　　　　　　　　　程直方
右本數十六大位總為一圖數起於東南世之世之世
一加一為二又加一為三又加一為四用左而右運之
世之世與因上而下世之運之世之世皆以二為一加
一二為四又加二一為六又加一二為八次右㑹之世
之世與次下世之㑹之世之世以三為一加一三為六
又加一三為九又加一三為十二次右元之世之世世之
世與次下世之元之世之世皆以四為一加一四為八又加
一四為十二又加一四為十六於是縱横數之則一加
倍為二二加倍為四四加倍為八八加倍為十六自横
一層至於十六層縱一行至於十六行終西北於元之
元之元之元二百五十六莫不皆然明道先生所謂加
倍法黙有契於邵子者於此見之葢皇極入門第一義
也是宜通數之除以此分杪動植既濟之行亦以此也
(例見/後)愚甞以易所得呈初菴先生傅公公謂數本不出
於易繫天一至地十生兩自生八也愚乃悟天一至地
十加一也生兩自生八加倍也加一倍法兼盡之者兩
四八不出乎天地十數之外也以是説尋繹諸數惟本
數為合因圖之將以呈公而公捐館矣聞公有廖氏𤣥
𤣥集意其中有是説公之從孫實齊使君以鈔本見教
亟讀之至諸數起祖一圖謂其後必有本數起法首尾
熟閲無有也曲成諸圖不足以當之愚不揆因以附焉
又甞取世之世一位為圖以明分杪動植既濟之所由
亦贅於左方庶見曲成四數非吾圖也其緒不可得而
抽也(貨財失之尚可得尊長遺文失之不可復求矣變/故之餘毎抱悽恨一日王用賔出示此圖云前村)
(先生所作伏讀再四悲喜交集因特録之以附於事述/之後恍若窮廬暴富矣後之人當珍愛之族孫七十四)
(嵗翁樞/謹題)
　　　宋廣平梅花賦跋　　　　　方　回
皮日休桃花賦序有曰宋廣平為相其端姿勁質剛態
毅狀疑其鐵石心腸不解吐婉媚辭然觀其文而有梅
花賦清新富豔得南朝徐庾體殊不類其為人似亦為
知言者葢唐人文襲六朝餘弊至元和而後大變此賦
誠有徐庾之風引傅粉何郎竊香韓壽九疑英皇姑射
神人通徳擁髻緑珠墜樓温伯雪子東郭順子靈均憔
悴曼倩欹傲文君嫵媚飛燕輕盈十二事以況之而繳
之曰口吻雌黄儗議殆徧意謂世人之見梅花者其雌
黄未必皆中的也然後斷以己見謂凡草木皆無嵗寒
之操而此花獨君子之節措跡隠深寓形幽絶恥隣市
廛甘遯巖穴此十六字非尋常體物語終之以永保貞
固乃廣平一生剛勁之氣見乎辭者葢其為宰相也争
大事不少挫過於姚崇其未相在外跋涉之時多其既
相在位之時亦少視彼沾沾自喜以宰相為榮而固位
惜寵不肯退者萬萬矣信乎其為永保貞固也而日休
乃謂賦語婉媚是不可不詳訂本末以示來哲
　　　題呉雲龍詩集　　　　　　方　回
古之學者出於一曰義理之學無他學也後世之學去
孔子未久異端百出傷義悖理賴七篇之書闢之故其
説或亡或存而不行漢尚黄老魏晋而後佛老角立遺
世大患今當世之患獨存佛老之末流而失其本亦不
足畏也已奈之何儒者之學又自為乖異而不歸於一
哉然義理微言不絶於方冊者與人心俱未甞泯也及
朱子注四書以貽後人而義愈明理愈精學者欲舎是
而求所謂學可乎傳註如毛鄭一學也詞賦如賈馬一
學也史筆一學也古文一學也制度考究一學也詩詞
之學自建安迄晚唐一學也雖各自名家而求其言之
合於義理號為知道君子則鮮其人況近世又有所謂
科舉穿鑿之學箋記偶儷之學畔義理而逐時好豈不
痛哉物極而返今之為士者一切不講惟詩辭之學僅
存予朱子之鄉晚出者也仕而歸老去朱子之没未百
年求所謂義理之學者不一見焉而以詩歌之學求予
講書者則不勝其衆於衆之中而察夫胷次筆下之不
凡者又僅一見焉歙呉飛雲龍不凡之一二者也短篇
近體不尚工巧大篇古樂府沛然出特然竒予猶欲其
歛豪宕而入細潤抑悲感而就和平也雖然義理之學
自古聖賢傳至朱子固公於天下而非鄉人之所得私
也生於闕里為顔為曾彼獨非鄉人乎不此之務俾後
世獨以詩人見稱則胡邦衡以薦朱子者豈朱子之志哉
雲龍勉之
　　　書婺源龍陂程氏譜　　　　程　龍
歐陽文忠公謂程氏之族莫盛於唐族分為七三祖安
鄉夷考江南之程又七分族之半耳自陳亡隋興而江
南之族有返而北歸者自宋南渡而江北之族有轉而
南徙者葢江北中土始以三國之争繼以劉石之亂重
之以五季宋南渡之餘中原板蕩十室九空其族無噍
類者葢多矣何獨我程姓而已哉獨呉蜀僻居一隅以
故族姓往往蕃衍雖盛唐七族其姓固有自江南徙者
我程自忠壯而下北歸已衆傳而至於黄墩四祖獨纂
祖一派蕃盛今其直下枝派可接者僅十之一二其子
孫衆多已難數計然而或以仕宦或以流移彼出此入
此出彼入互不可考有如江淮河漢之水同源異派及
流而至於海也亦莫别其為江淮河漢之水矣郭崇韜
拜汾陽之墓狄武襄謝梁公之譜是非賢否有後世公
議在各房子孫欲沿流究源者亦推證而傳信可也
　
　
　
　
　
　
　
　
　
　
　
　
　
　
　
　新安文獻志巻二十三
欽定四庫全書
　新安文獻志巻二十四　　明　程敏政　撰
　　題跋
　　　跋深衣説　　　　　　　　曹　涇
徽士自淳祐壬子嵗魏公静齋克愚來為守始知服深
衣葢由特製賜紫陽生涇在列焉静齋之先君子鶴山
先生精於經是必合法自是同儕轉相倣慕人具一通
學校期集用准襴襆以為簡便然習而不察一仰成於
縫人行之且五十年而予亦六十七嵗耄矣其不察猶
夫人也陳君壽翁以舊説見教訓故叙次若出於其自
為言而未甞不本之先儒要其歸於經意卒無背也其
為説字字研審其大節目則曲裾圓裾之辨衣裳幅數
連屬之當令人一見渙然至於以二句十四字為續衽
鈎邉之訓酷似孟子説詩例比呂氏尤為峻潔而鄭氏
之云亦可因是推之以還本㫖然微壽翁鄭意晦矣嗚
呼兹古大人格物之學也人人於讀書遇事平心而玩
觸類而長如此亦何經之不可窮何理之不可通而何
事之不可處哉豈特深衣一節也
　　　跋朱文公通鑑綱目藁　　　程文海
遂良出示通鑑綱目藁一幅書建武二十六年七年事
曰朱子之筆維昔道學諸儒於字畫葢不數數然也獨
朱子少甞學書而其字畫竒偉卓絶片紙流落人之好
之寳之也殊尤雖然朱子之為人綱目之為書其所以
可好可寳者夫豈以其字哉覽者詳焉
　　　題淵明圖　　　　　　　　程文海
當其時或交臂而不之識亦既逺矣乃共以筆墨追求
之聊代淵明一笑
　　　書孔明出師表後　　　　　陳　櫟
周公作周禮以冢宰統宦寺宫府一體也前漢此意猶
有存者鄧通文帝弄臣丞相申屠嘉得召而欲斬之宣
帝以後體統寖壞近習之權重於宰相後漢卒以宦寺
亡宫府不一體故也孔明深識治體故慮及此其後孔
明既没所薦忠賢蔣琬費禕董允相繼秉政皆能確守
此意後主猶賴以存諸賢皆没陳祗進而嬖倖黄皓用
事後主遂亡惟不能遵宫府一體之戒以至於此哀哉
東坡曰孔明不以文章自名而出師一表與伊訓説命
相為表裏朱子曰胡致堂議論英發人物偉然向甞侍
坐見其數杯後毎歌孔明出師表前輩於此篇尊尚如
此豈茍然哉
　　　書蘭亭記後　　　　　　　陳　櫟
王逸少東晋人才之傑出者邪一時宗尚老莊清談無
實其論獨識時務且甞沮桓温請遷都之議斯人不多
見也此篇以一死生齊彭殤為誕妄葢闢莊周矯流俗
不但文字之工而己
　　　書胡雲峯二程夫子祠記後　王　儀
儀擯於春官退守鄉校草庭程公實序賔先祠葢議於
此時朱君續郡志儀具二程子世系上自儀同備補遺闕
秉筆者弗察未幾儀復代去事俱不就議者惜之此記
逺引孔子殷人孟子魯公族為證本原的稱草庭屢以
為屬敬謝不敏雲峯胡公能為草庭奮筆發鬰識者莫
不稱快也事茍誣巧飾不足以致信茍信沈抑寥逺不
敢湮荒垣廢墟寳藏夜發去為國器更嵗歴代人猶指
其故處以為異過而躊蹰萬一復冀矧吾新安重以朱
子乎此記傳三十六峯遂與岱嶧争髙矣草庭此舉誠
不愧為二程逺孫云
　　　跋寜王吹簫圖　　　　　　胡初翁
五王長枕大衾之樂視布粟謡遼絶矣此横軸寜王臥
吹洞簫意在鳳臺之表臨淄王執樂句坐節其旁幅巾
赭服逸侣無比前有伸掌侑拍開口微笑者不知何人
意必髙力士等軰也想當時所奏霓裳羽衣耳噫霓裳
羽衣樂矣胡笳戍鼙掩抑其間知之否乎夏五予之歌
祈招之音垂戒一也使王化明天倫叙立諫者常以此
道進天寳末年未必遽腸斷於蜀山夜雨聞鈴時也嗚
呼畫史之寄意勤矣然非但握乾符者之規茅簷荆樹
下盍思之盍思之
　　　書春秋色鑑録後　　　　　程　文
古之以女色敗國亡家而殺其身者多矣後世猶有樂
其禍而不悟者何哉葢男女人之大欲欲動情勝而不
知以禮防之若決江河而放之陸莫之能禦矣昔太史
公作史記載景帝諸王深僻事纎悉具備或疑君子知
禮何庸觀此小人肆情適長其非心先儒謂與孔子刪
詩同意太史公葢憤世嫉邪而不能已者許君少淵取
左氏傳凡女禍類為一編而各論註其下以為世戒名
曰春秋色鑑録亦太史氏之心哉嗚呼有文王之化則
漢廣之男行露之女自能無思犯禮況春秋之世乎讀
是編者其亦有感矣
　　　書河南上程氏宜振録後　　程　文
右宜振録若干巻凡天下之程姓咸在焉曰不然也是
特河南之一派焉耳河南有二程夫子此其後歟曰未
也河南夫子胄出中山中山之胄出自新安之黄墩實
忠壯公之裔陳末播遷而北者也河南有上程聚葢古
程國伯休父所受封也衣冠世守彌久益盛元魏時以
兩河大族徙實雲中又以官徙沙漠子孫散處諸郡皆
謂河南此其雲中之派而彦明所修譜也然則黄墩之
族何自曰自伯休父東晋司馬氏同遷江南有為新安
太守而遂家焉江南有程氏自此始新安為河南之小
宗而二程又新安之小宗上程固河南之大宗而雲中
又上程之小宗也文以家譜考之由忠壯而上十有五
世而與河南之譜通河南而上望出廣平嗟乎譜書之
不行於世久矣譜也者所以示一本也定親踈維逺近
敦孝敬莫近於譜而士大夫家往往忽之而不講或講
之而不甚急何哉是使子孫相率而為塗人也程氏受
姓以來枝分蔓衍南宗北族誠有若風馬牛者一旦合
堂同席而坐雖百世之下四海之逺猶曰吾宗人也情
誼之厚藹然如一家豈非以譜之可尋邪若汾陽之拜
墓梁公之辭像子騫之華胄杜固之異族此皆譜之不
明而昧夫一本之義者也昔者聖人作易自太極生兩
儀兩儀而四象四象而八卦散而為六十有四播而為
四千九十有六以至於不可窮即末而求同愈逺而愈
大茍要其本不同焉者寡矣是故乾坤震巽有不同而
同出於四象隂陽太少有不同而同出於兩儀兩儀同
出於太極今彦明與文在程氏子孫之中亦猶二卦之
在四千九十六中也四千九十六卦同出一太極則文
與彦明族人之身其初同出於一人雖㣲譜可知而況
譜之足徵乎故文雖不敢自附於彦明而彦明亦無得
而外文者其本一也彦明既為宜振録又譜旁親外戚
之在服者又將博求天下之凡為程氏子孫世次將㑹
為大譜俾譜無不系之族族無不傳之譜彦明之用心
厚矣庶幾明夫一本之義者國家承平己久文教大張
民徳日趨於厚有好事者必來取法則譜書之行當自
彦明始不獨為吾宗喜又將為天下賢士大夫望也
　　　書韓文鈔目録後　　　　　程　文
或曰子於韓文止取此十篇何也予曰先之也先讀乎
此而有得焉而後可以及其全也韓文無選然眉山公
謂唐無文章惟李愿歸盤谷序宜無以尚之故取以為
巻首其送文暢師序則原道之作也送王秀才又以見求
道之方於温處士則君子待時而樂於進揚少尹則賢
者知止而安於退盛山十二詩則士大夫處患難而不
失其常者也是皆韓公有徳之言觸於中而發於外有
不能自已者非執筆而學為如是之文也至若燕喜亭
記孔子廟碑則序事有體獲麟解精而約鱷魚文正而
辨世言孔子作春秋文成而麟至麟靈物也韓公之文
乃能訓鱷魚之暴而去之則亦文章之極功也歟故竊
以為先讀乎此而有得焉而後可以及其全也非選焉
則止乎此也於是徳臨請讀韓文予手書十篇以畀之
又懼其貪多而有或者之疑也故識其説於目之下黟
南生云
　　　題四書集註音義　　　　　呉　程
凡經註内所分句讀皆得之前輩講明非敢臆決如巻
首大學序中定讀不學為句葢以先君子松坡府君編
集先祖潜齋遺藁有曰昔受學於毅齋沈先生謂章句
初本下無焉字時有誤連作一句讀者朱子笑曰上既
明言大學之教民非俊秀不預矣而謂無不學其學邪
遂增一焉字使析其學以下屬下句又曰無不學是説
小學以來事其學焉者則專言大學矣諸如此類若悉
以所聞載之編中繁瑣已甚姑舉其一端於此云至正
三年癸未蒲節徽婺源呉程謹識
　　　跋曾子子思子　　　　　　俞師賢
孔子之道曾子得之而為大學曾子之㫖子思述之而
為中庸道統之傳於焉攸係而漢志所載子思二十三
篇曾子十八篇今皆不存後世乃間取大小二戴禮文
相傳㑹要非本書也然二子之嘉言善行雜出於傳記
寥寥千載未有能裒而集之表而出之者新安汪康範
先生與晦菴朱子生同時學同道肥遯丘園篤志師古
乃始蒐羅彚萃以成二書藏於家塾迨其孫夢斗始獻
諸朝而未克頒行於天下今其五世孫疇葢將鋟梓廣
傳以昭先世之濳徳使後學得以稽夫道之正而不惑
於世儒之陋其用心公且溥矣方今朝廷表章聖學二
子光被綸綍載建上公加謚宗述是編之行將與大學
中庸相為表裏其於治道豈小補云儒林郎松江府判
官俞師魯叙
　　　書性理字訓後　　　　　　朱　升
晦菴門人程正思字訓三十條勿齋增廣之為六門百
八十三條今增善字補以䝉齋之訓凡百八十四條徳
業盡性心正四條訓有未妥僭易數字餘皆元文程敬
叔讀書日程八嵗未入小學教之讀此甚善但此書四
字成言其語既簡約而題目多涉命性其理又幽深若
非根據出處本義而旁取世俗事物以開喻之未見其
有益也試以開巻太極之訓言之孔子贊易曰易有太
極是生兩儀兩儀生四象四象生八卦今訓太極之字
當原乎此其曰至理渾然沖漠無眹者理行乎事物之
中如身體之脉理如枝幹之紋理徹上徹下無不至到
所謂至理也脉理紋理皆不一也而皆必有統㑹之處
今以八卦觀之乾兊二卦同生於太陽之象也離震二
卦同生於少隂之象也巽坎二卦同生於少陽之象也
艮坤二卦同生於太隂之象也又以四象觀之太陽少
隂同生於陽儀也少陽太隂同生於隂儀也八卦四象
各有統㑹既如此矣則兩儀豈無統㑹哉故孔子指其
統㑹者而名之曰太極極者屋之脊棟中正高上衆材
之所冓合者也太者大大之謂也太極者大大高上統
㑹之稱而已易書之儀之象之卦兩而四四而八以至
於無窮由本而末由原而流皆所謂至理也太極者至
理之渾然者也渾然云者如水之渾濁然人之視之不
見其中之所有葢理之統㑹其胚胎融聚者固如此也
泉之未發曰沖沙地曠逺曰漠眹者目未開而有其罅
隙也曰沖曰漠曰無眹皆以形容其渾然者也其曰造
化樞紐品彚根柢者氣一嘘而萬物盈所謂造也氣一
吸而萬物虚所謂化也氣之造物化物猶戸之一闔一
闢也究而言之則闔闢在乎樞樞必寄乎容樞之紐易
之儀象卦者造化也所謂太極者其樞紐也物之異類
曰品物之同類曰彚萬物並生於兩間而有同類異類
者如花葉之在枝幹或同或異也究而言之則枝幹本
於根根必附乎命根之柢易之儀象卦者品彚也所謂
太極者其根柢也玩諸易以釋太極之本義本義既得
則後世儒者所稱述可一見而決若異端之所言者固
不足論也凡讀聖賢之書皆當如此攷究令字字有著
落非特此書也故舉此一條以見例云
　
　
　
　
　新安文獻志巻二十四
欽定四庫全書
　新安文獻志巻二十五　　明　程敏政　撰
　　題跋
　　　書所編李文公集篇目後　　趙　汸
李文公集十有八巻凡百有四篇江浙行省叅政趙郡
蘇公所藏本某旣從公傳冩復總其篇目如上始汸見
歐陽公論文每稱韓李其讀幽懷賦恨不得與之同時
上下其議論而老泉蘇公亦謂李文其味黯然以深其
光油然以幽自是每欲求其集觀之不可得所得者文
苑英華中數篇而巳旣又見豫章黃公謂皇祖實録文
如女有正色又子朱子論復性書雖病滅情之旨出於
釋氏而亦善其有如此思慮益以不覩全集為憾至是
迺請於公而得之甚慰也公名翺字習之中進士第元
和間為史舘修撰䟽言旣以武功定海内當革敝事復
髙祖太宗舊制用文德興太平不然恐大功之後逸欲
易生因條上政本六事憲宗不能用後遷禮部郎中面
折宰相李逢吉過失移病去雅好推轂賢士韓文公嘗
有書與之云於賢者汲汲惟公與不材爾其復書以為
韓公雖好士惟甚有文章兼附已者無所愛惜或不能
然則不肯薦拔與已不同又嘗以書責裴晉公居相位
道不行忍耻内愧不能引退其於師友及知己厚者骨
鯁無諱忌如此則視逢吉輩何所憚而唐史乃言由不
得顯仕怫鬱無所發面斥逢吉旣斥之又自懼而去其
言牴牾非事實甚明昔人謂韓公於學莫如文章於德
莫如好直而習之文行庶幾似焉則以韓謚名而韓李
並稱可無愧矣叅政公將刻梓以廣其傳於學者故汸
竊著其為人大略且非排史氏之妄以明歐陽公為知
言云
　　　跋東坡尺牘後　　　　　　趙　汸
宋禮部尚書贈太師東坡蘇公忠義貫日月名聲塞宇
宙蓋千載一人也妙齡登髙科思以文學經濟如賈太
傅陸宣公中歳偃蹇不偶留心佛乘交友禪伯如白樂
天柳子厚晚節播遷嶺海遂欲隂學長年超然遐舉如
安期生梅子眞此公平生學術三變見於手筆書䟽者
具有本末也若夫文章妙天下特其餘事傳周易尚書
解論語亦博洽之餘爾要非志氣所存然公嘗有曰膠
西多古君子使蓋公眞往來其間軾何足以見之與答
陸子厚書所論黃黃髙人之意適同噫内聖外王之道
不明而豪傑之士不能忘情於方外者如此然則世人
所求於公者殆其粃糠土苴耳至正己丑秋過倪氏黟
川寓居敬書此于其所觀東坡尺牘後
　　　題羅鄂州小集目錄後　　　趙　汸
右鄉先逹宋朝奉郎權發遣鄂州軍州事羅公文五巻
權通判鄂州軍州事臨江劉公清之所編次公與劉公
同官于鄂公旣卒官劉公因以是編刻寘郡齋於公平
生所著不能十一故題曰小集其藏于家者餘五十巻
不幸一再傳而中絶遂俱亡矣惟新安志爾雅翼二書
吾郡嘗刻諸梓此小集者郡人亦嘗再刻之故家有其
書兵火後板本旣弗存三書皆不易得矣汸避地還藏
書多㪚失求小集於友人又得鄉先生陳公櫟所傳本
而正其疑繆顧二家本皆前缺篇目乃為錄如上宋南
渡後士大夫經術政理無媿東都惟文辭若與世俱降
者雖能言之士參立角出各名一家髙文大冊照耀先
後而慶厯元祐之風軌邈不可追矣公之為學自三代
制作名物帝王經世之迹古今治忽之變下逮草木蟲
魚之隠賾博考精思靡不淹貫起歐陽王曾氏上接漢
秦求其合作而斟酌劑量之故其為文質厚中正而節
度謹嚴本人情該物理關世敎而未有無所為而為者
使天假之年恢廓光大見諸設施議論風㫖自本朝而
達天下則韓歐諸子所以彌綸昭代者赫然復見於當
時夫豈至於㪚落僅存如今所傳而已然則劉公旣深
哀之而朱子每見其文輙推讓之比聞其即世而嘆惜
之者其不以斯歟公早歳嘗以䕃授京官矣考滿歸即
請祠旣第進士得縣矣復請祠越五載乃起倅贑州旣
滿歸又七年乃得郡其於進退取舍之際如此志之所
存何可量也而天固嗇之則當世君子所以重為公惜
者豈惟以其文哉雖然公之於文則有道矣公嘗論儒
者之學去己之私以盡其所受之分以施於上下親踈
之際前聖有作大經大法皆具今之學者亦求合於彼
而已其有不合者積思以通之汰去浮游㪚越之念而
日就親切忽不自知其合矣嗚呼昔之以文名家者蓋
未及此也以公學於古人而反求諸己者類得其要如
此於文辭其有不合乎讀公之文者試以此言思之公
諱願字端良號存齋劉公字子澄後鄂州卒一百八十
一年甲午歳十一月日南至趙汸書
　　　跋謝翺冬青樹後引　　　　趙　汸
予為兒童時嘗見文字一篇記楊璉眞伽發宋諸陵將
建塔錢塘舊大内越中有義士夜募諸少年别求遺骸
盡易其所暴露者後雖取去與牛馬骨雜瘞塔中悉非
眞龍所蛻矣其義士與作傳人皆不著名氏自馬相而
下題其後者十數公亦隠其名所叙述却甚詳且言是
夕事幾覺有踰垣折足者然予後遊錢塘問於父老乃
無人能言其事或云是塔凡三經雷震最後乃焚其金
裹浮圖尖之若瓠壷者使皆無名氏遺骸何以能動天
如此予無以應之張孟堅所注謝臯羽為唐珏玉濳作
冬青樹引蓋是暗記此事向所聞義士者豈即珏邪然
注中或言是王修竹又何人也此大奇事非季布劇孟
之徒不能辨數十年間豈無族人子孫能言其事者乎
孟兼更博訪好事君子儻得其實宜詳注謝詩以傳儻
能一過越中訪問南山陲求得植冬青故處封域而表
掲之且記其事於郡乘又一大奇事也毋徒曰疑以傳
疑而巳
　　　書春秋附録後　　　　　　金居敬
春秋趙氏集傳十五卷屬辭十五巻左氏傳補注十巻
師說三巻皆居敬所校定始資中黄先生以六經復古
之說設敎九江嘗謂近代大儒繼出而後朱子四書之
敎大行然周易春秋二經實夫子手筆聖人精神心術
所存必盡得其不傳之旨然後孔門之敎乃備每患二
經學者各以才識所及求之茍非其人雖問弗答其所
告語亦皆引而不發姑使自思是以及門之士鮮能信
從領㑹者而當世君子亦莫克知之唯臨川吳文正公
獨敬異焉趙先生始就外傳受四書即多疑問師答以
初學毋過求意殊不釋夜歸别室取朱子大全集語類
等書讀之如是者數年覺所疑漸解慨然有負笈四方
之意乃往九江見黄先生禀學焉盡得其所舉六經疑
義千餘條以歸所輯春秋師說蓋始於此嘗往淳安質
諸敎授夏公夏公殊不謂然乃為言其先君子安正先
生為學本末甚悉久之先生復念黄先生髙年平生精
力所到一旦不傳可惜也復如九江黄公乃授以學春
秋之要居二歳請受易得口授六十四卦卦辭大義後
夏公敎授洪都先生再往見焉夏公問易象春秋書法
如何先生以所聞對夏公猶以枉用心力為戒特出其
夏氏先天易書曰此羲易一大象也又曰吾先人遺書
當悉付子矣先生敬起謝之然於二經舊說訪求考索
未嘗少後也遂如臨川見學士雍郡虞公公與黄先生
有世契一見首問黄公起居先生間日為言黄先生著
書大意與夏公所以不然者時江西憲私試請題虞公
即擬策問江右先賢名節文章經學及朱陸二氏立敎
所以異同先生識其意即其對卒言劉侍讀有功聖經
及舉朱子去短集長之說虞公大善之授舘於家以所
藏書資其玩索袁公誠夫吳文正公髙第弟子也集其
師說為四書日録義多與朱子異求先生校正其書先
生悉擿其新意極論得失為說數萬言袁公多所更定
至論春秋則確守師說不變先生亦以所得未完非口
舌可辨自是絶不與人談嘗以為春秋名家數十求其
論筆削有據依無出陳氏右者遂合杜氏考之悉悟傳
注得失之由而後筆削義例觸類貫通縱横錯綜各有
條理此左氏傳補注所由作也旣歸故山始集諸家說
有合於經者為春秋傳又恐學者梏於舊聞因陋就簡
於交互之義未能遽悉乃離經析義分為八類辨而釋
之名曰春秋屬辭蓋集傳以明聖人經世之志屬辭乃
詳著筆削之權二書相為表裏而春秋本㫖煥然復明
然後知六經失傳之旨未嘗不可更通黄先生有志而
未就者庶可以無憾惜乎書成而黄先生與諸公皆謝
世久矣雖然習舊主常雖賢者不能自免黄先生力排
衆說創為復古之論使人思而得之其見卓矣使非先
生早有立志公聽並觀濳思黙識自任不回則亦豈能
卒就其業也哉當先生避地古朗山時居敬與妻姪倪
尚誼實從山在星溪上游髙寒深阻人跡幾絶故雖疾
病隠約而覃思之功日益超詣有不自知其所以然者
因得竊聞纂述之意與先難後獲之由乃備述其說于
末簡庶有志是經者毋忽焉其夏氏先天易說先生嘗
以質諸虞公虞公復以得於前輩者授之於是遂契先
天内外之旨而後天上下經卦序未易知也嘗得廬陵
蕭漢中氏易說以八卦分體論上下經所由分與序卦
之意如示指掌然上無徵於羲皇成卦之序下無考於
三聖彖象之辭則猶有未然者及春秋本旨旣明乃悟
文王據羲皇之圖以為後天卦序采夏商之易以成一
代之經蓋與孔子因魯史作春秋無異然後知黄先生
所謂周易春秋經旨廢失之由有相似者蓋如此故以
思古吟等篇及行狀附于師說之後庶幾方來學者有
所感發云爾
　　　書先子臨晦菴夫子書尊德性齋銘後贈曹子
　　　純　　　　　　　　　　　朱　同
右考亭朱夫子為程允夫書齋銘一紙先子所臨𤣥黓
困敦之冬予友曹子純解館告歸因以是貽之而書其
所以然于左嗚呼此吾晦菴之精義而先子之手筆也
予奚敢輕以畀人哉先子以斯道授人蓋不為不多而
禀姿英敏超邁頴悟者亦不少矣晚歳始遇子純貌質
而言訥内明而外晦人視之魯者也至其隆師親友之
誠好學踐履之篤則有非他人所能及者是以先子甚
喜得人於暮年而亦甚期其厎于成也業未卒道未傳
而先子已捐館矣僕雖不敏奚可不推原過庭遺訓為
子純正告乎列聖傳心宣尼集厥大成三千之徒參以
魯傳子思中庸之書原乎曾子其曰尊德性致廣大極
髙明者存心之要而道問學盡精微道中庸者致知力
行之事也濂洛之學至吾考亭而集厥大成捜尋䟽剔
㑹元統宗幾無餘藴然其知知仁行勇強之說與夫知
及仁守期月之守顏子服膺者不能脗合諸如此類雖
矯時弊而於經文本旨不無遺憾焉此陸氏之論所以
不能同歸而先子每為之長太息也此扁此銘發明藴
奥啟廸後人者尚復奚加使子靜復生亦當斂衽先子
所以臨摹傳久之意夫豈徒以筆墨畦徑之故而僕以
是授子純者亦豈以為常情瓊琚之報也哉
　　　跋李忠定公遺墨　　　　　唐文鳳
右故宋相李忠定公畣李提刑帳緑亭詩而其後裔今
承事郎知吳縣事曰煥者之所藏也潢飾成巻請某言
識之弗敢以無文為解因詩之所及䟽而歸焉其云昔
我列中著識君自南方蓋公自政和間由進士累官起
居郎兼國史編修宣和初言水災責監沙縣税則時論
可知矣靖康初除右丞親征行營使責授保靜軍節度
副使髙宗即位首召為相時北兵南牧在廷之臣爭為
割地請和之說公獨不然以必守中原必還二聖為計
而髙宗畏懦恇怯正不勝邪由是讒間蠭起公在位甫
七十五日罷為觀文殿學士提舉洞霄宫再謫鄂州居
住移澧州論責單州團練副使移萬安軍次瓊州放還
自便此帳緑亭所由作邪其云蒼官儼成列青史立欲
僵則公雖託興松竹而媮安非所志故開新帳緑克嫓
舊藂香又不以貴賤得䘮貳其心亦可知矣方其宴安
之時在常人之情孰不私便其身圖而公乃有立國歎
邾小仰關畏秦強之言於戲愛君憂國之心公蓋不忍
忘於一飯使思陵能用其言則中原必復二帝必還不
共戴天之讐必報夫豈使大業偏安於海陬而為茍活
之計哉誦公之詩求公之心忠義猶凛凛不待讀樂毅
書賈誼策而後掩巻太息也其稱提刑院判者宋制諸
路提㸃刑獄公事以朝臣充而六院有判皆得轉對故
例為察官之選即詩而觀則其人才故非泛泛者卒章
翺翔將壇之意所以擬之亦所以自慨之也且公之書
别見鳳墅續法帖中為世所稱重而此幅體勢剛方韻
度深穩如檜柏崢嶸氣凌霜雪公之心畫於是乎著至
若公之始末具信史固不待贅然公殁不數年國勢日
蹙以至社屋而此紙獨存於三百年後筆墨如新不失
為李氏故物豈非天相忠良而有以詒其後人乎則凡
後之閲是巻者又當感奮思慕為臣盡忠為子盡孝砥
礪名節以不忝前人毋徒視為寳玩而已也
　　　跋唐人臨鍾繇戎路帖　　　唐文鳳
魏鍾元常以能書擅名當世專備於七體而尤善行押
其眞楷瀟㪚飄逸若宣示諸帖皆二王所祖今觀戎路
帖蓋元常在軍報㨗而書其用筆意氣雄豪凌厲有奬
率三軍之志齊郡張士行謂有一段鐵馬金戈氣亦可
謂善言者矣趙魏公謂眞唐人所鉤臨無疑巻中題名
若鄭明德陸友仁諸先輩皆先君子白雲先生友也洪
武己卯春予有薦舉之命來京得衡山賀彥昭同選赴
任又同舟累日出示此巻故跋而歸之俛仰古今不覺
三歎
　　　跋山水畫　　　　　　　　唐文鳳
自史皇作畫創制立法下逮秦漢間淳樸未㪚古質尚
存唐以下則人文日滋新巧雜出所謂上古之畫迹簡
而意澹中古之畫細宻而精㣲也至唐王潑墨輩出掃
去筆墨町畦乃發新意隨賦形迹略加㸃染不待經營
而神㑹天然自成一家矣宋李唐得其不傳之妙為馬
逺父子師及逺又出新意極簡澹之趣號馬半邊今此
幅得李唐法世人以肉眼觀之則無足取也若以道眼
觀之則形不足而意有餘矣贑庠廣文王濳齋俾予鍳
定故書是說以歸之
　　　跋羅尚書手帖　　　　　　方　勉
右南宋尚書羅公汝楫手帖一幅逺孫以中示子求跋
予以公所書國事證之史冊知其為紹興十二年帖於
今垂三百載矣嗚呼非孝思祖德者能存之乎予自幼
景範邑中先輩顯名前代者公其一焉每惜史氏論其
附時相主和議今觀此帖對家人言亦拳拳在國則知
公動靜不忘乎君忠藎蓋可想見大抵宋患重在金師
帖云得北書以某日内送太后及徽宗太后梓宫來差
某人迎及使金者回皆關國體要其曰别無新事不足
言也信矣又謂凡與彥和相識者據以中謂彥和公弟
也則此書其與彥和邪當時卿大夫致政皆求奉祠帖
謂奉祠之請莫且已否豈彥和欲公奉祠故云然哉按
史載紹興十二年秋七月公為諫議首論胡銓及趙鼎
王庶等四人使公早請奉祠則無是矣然則彥和亦賢
弟歟為其後者當珍襲之毋忽
　
　
　
　
　
　
　
　
　
　
　
　
　
　
　
　新安文獻志巻二十五
欽定四庫全書
　新安文獻志巻二十六　　明　程敏政　撰
　　議
　　　詩議　　　　　　　　　　程大昌
三代以下儒者孰不談經而獨尊信漢說者意其近古
或有所本也若夫古語之可以證經者逺在六經未作
之前而經文之在古簡者親預聖人援證之數則其審
的可據豈不愈於或有師承者哉而世人茍循習傳之
舊無能以其所當據而格其所不當據是敢於違古背
聖人而不敢於是正漢儒也嗚呼此詩議之所為作也
　　　　一
詩有南雅頌無國風其曰國風者非古也夫子嘗曰雅
頌各得其所又曰人而不為周南召南未嘗有言國風
者予於是疑此時無國風之名然猶恐夫子偶不及之
未敢遽自主執也左氏記季札觀樂厯叙周南召南小
雅大雅頌凡其名稱與今無異至列叙諸國自邶至豳
其類凡十有三率皆單紀國土無今國風品目也當季
札觀樂時未有夫子而詩名有無與今論語所舉悉同
吾是以知古固如此非夫子偶於國風有遺也蓋南雅
頌樂名也若今樂曲之在某宫者也南有周召頌有周
魯商本其所從得而還以繫其國土也二雅獨無所繫
以其純當周世無用標别也均之為雅音類旣同又自
别為大小則聲度必有豐殺㢘肉亦如十二律然旣有
大吕又有小吕也若夫邶鄘衛王鄭齊魏唐秦陳檜曹
豳此十三國者詩皆可采而聲不入樂則直以徒詩著
之本土故季札所見與夫周工所歌單舉國名更無附
語知本無國風也
　　　　二
春秋戰國以來諸侯卿大夫士賦詩道志者凡詩雜取
無擇至考其入樂則自邶至豳無一詩在數享之用鹿
鳴鄉飲酒之笙由庚鵲巢射之奏騶虞采蘋諸如此類
未有或出南雅之外者然後知南雅頌之為樂詩而諸
國之為徒詩也鼔鐘之詩曰以雅以南以籥不僭季札
觀樂有舞象箾南籥者詳而推之南籥二南之籥也箾
雅也象舞頌之維清也其在當時親見古樂者凡舉雅
頌率叅以南其後文王世子又有所謂胥鼔南者則南
之為樂古矣詩更秦火簡編殘缺學者不能自求之古
但從世傳訓故第第相受於是剏命古來所無者以為
國風叅匹雅頌而文王南樂遂包統於國風部彚之内
雖有卓見亦莫敢出衆疑議也杜預之釋左氏亦知南
籥當為文樂矣不勝習傳之久無敢正指以為二南也
劉炫之釋鼔鐘雖疑雅南之南當為二南亦不敢自信
惟能微出疑見而曰南如周南之意而巳夫諸儒旣不
敢主二南以為南而詩及左氏雖皆明載南樂絶不知
其節奏為何音何類其贊頌為何世何主惟鉤命决之
書叙載四夷凡樂適有名南者鄭氏因遂采取以傅㑹
其數孔頴逹輩率皆因襲其說凡六經之文有及於南
者皆指南夷南樂以應塞古制甚無理也且夫周備古
樂如韶夏濩武各取一代極盛者用之何有文王象舞
而獨采夷樂以配此其謬誤不待辨而白也假設其時
欲以廣取為備乃四夷之樂獨取其一何名為備反覆
討䆒凡諸儒之所謂南者揆之人情則無理質之古典
則無據至於箾之舞象籥之奏南凡季札之所親見者
明言其為文王之詩茍是南也而非二南之南則六經
夫子凡其謂南者果何所指邪此予所以敢違諸儒之
說而㫁以為樂也
　　　　三
周之燕祭自雲韶等類兼采異代以外其當代之樂惟
南雅頌三者隨事配用諸序序所為作具言其以大抵
皆入律可奏也清廟之詩凡三十一其不指言祭祀者
八而皆作之於廟也至於商十二詩其存者五皆配聲
以祀知非徒詩也魯之頌雖不皆於祀乎用之而其始
作也固巳得請為頌矣其節奏必皆依頌成聲故得齒
於商周而無嫌也語曰夫子自衛反魯然後樂正雅頌
各得其所夫雅頌得所於樂正之後非樂而何子謂伯
魚曰汝為周南召南矣乎為之為言有作之義旣曰作
則翕純皦繹有器有聲非但歌詠而巳夫在樂為作樂
在南為鼓南質之論語則如三年不為樂之為吾以是
合而言之知二南二雅三頌之為樂無疑也
　　　　四
南雅頌以所配之樂名邶至豳以所從得之地名史官
本其實聖人因其故未嘗少少加損也夫子自衛反魯
然後樂正雅頌各得其所其曰得所者復其故列云爾
旣曰復其故列則非夫子創為此名也季札觀魯在襄
之二十九年夫子反魯在哀之十一年却而數之六經
之作上距季札無慮六十餘年詩之布於南於雅於頌
於諸國前乎夫子其有定目也久矣則不待夫子旣出
而創以名之也學者求聖人太深曰六經以軌萬世其
各命之名必也有美有惡或抑或揚不徒然也重以先
儒贅添國風一名叅錯其間四詩之目萬世不敢輕議
又從而例其義曰一國之事繫一人之本謂之風言天
下之事形四方之風謂之雅雅者正也言王政之所由
廢興也政有小大故有小雅焉有大雅焉頌者美盛德
之形容以其成功告於神明也四者立而大小高下之
辨起從其辨而推之有不勝其駁者矣頌愈於雅康宣
其減魯僖乎雅加於風則二南其不若幽厲矣先儒亦
自覺其非又從而支離其說曰風有變風雅有變雅不
皆美也夫同名風雅中分正變是明以璠璵命之而曰
其中實雜碔砆不知何以名為也且其釋雅曰雅者正
也則雅宜無不正矣巳而覺其詩有文武焉有幽厲焉
則又自正而變為政自政而變為大小廢興其自相矛
盾類如此又有大不然者東周之王位號以世雖齊威
晉文其力足以無上而頫首歸尊稱之曰王不敢少變
信如先儒所傳實有國風而風又非王者總統列國之
稱則夫子間黍離於衛鄭其遂以天王之尊下伍列國
矣累百世儒者至此不敢極辨蓋皆心知其不然而無
說以為歸宿故寜置之不談而巳此皆始於信四詩而
分美惡故雖甚善傅㑹者愈鑿而愈不通也且詩書同
經夫子刪定詩有南雅頌猶書之有典謨訓誥誓命也
誥之與命謨之與訓體同名異世未有以優劣言者其
意若曰是特其名云爾若其善惡得失自有本實不待
辭費故也是故秦穆之誓上同湯武文侯之命叅配傅
說世無議者正惟不眩於名耳而至於詩之品目獨譊
譊焉是非謂之不知類也乎
　　　　五
國風之名漢人盛言之而挈著篇首則自毛氏始戴記
遷史凡援說國風或引為自己所見或託以夫子所言
蓋皆㳂並前傳不足多辨載嘗䆒求其元則左氏荀况
氏旣云爾矣曰風有采蘩采蘋曰風之所以為風者取
是以文之也是時去孔子不逺已有若言矣左氏之非
丘明前輩多疑之其最不掩者有曰虞不臘矣世未更
秦未有臘名是不獨不與夫子同時亦恐世數相去差
逺矣又况其託說於君子曰者乃明出左氏臆見故如
指采蘩采蘋為風援引頌文而冠商魯其上皆春秋以
後語非如季札所列是其魯府古藏本眞也豈可槩徇
世傳疑其授諸夫子也哉荀况之出雖附近夫子其源
流乃出子弓子弓者古云仲弓也雍之所得旣非參賜
之比而况之言又不純師也中庸率性子思親受之其
家而成性存存克已復禮皆易論語中夫子筆舌所出
也况乃槩曰人性本惡其善者偽也若以善為非性則
禮也道義也皆非天賦而自外來設使已欲已克本性
已成元無此禮本無放失循何而復不藴道義則本自
無有亦何存之得存哉此其學術已明戾夫子不可信
據矣猶有可諉曰傳授或偏見解不至至如唐虞象刑
典謨旣嘗兩出又皆虞史所書亦帝舜本語而况直曰
治古無象刑而有肉刑也夫六經明有其文者况猶忽
忘以為無有則訛詩為風其可堅信以為有所傳授乎
　　　　六
漢人贅目國風以叅雅頌其源流正自况出也何以知
其然也漢之詩師莫有出申公之先而其詩派亦無能
與魯詩為匹者申公之師則浮丘伯而浮丘伯者親况
門人也髙后時浮丘伯嘗游京師文帝時申生又以精
詩為博士即劉歆所謂詩始萌牙者也漢詩自毛公以
外得立學官者凡三家齊轅固事景帝始為博士獨韓
嬰在燕申生在魯最為蚤出然終西都之世魯派之盛
如王臧孔安國王式韋賢賢子元成嘗皆以詩顯名為
世所宗轅韓之學絶不能抗則漢世詩派大抵皆自况
出也譬之水然源濁則流濁所受則然何怪乎况說之
蔓衍於漢哉左氏之生在况先後則未易亟㫁然而創
標風名以比雅頌則二子同於一誤也抑嘗深求其故
則亦有自蓋札之言詩嘗曰其衛風乎又曰泱泱乎大
風也哉是語也謂康叔太公之餘風形見於詩者若此
其盛云耳左荀之在當時其必尊信札言而不䆒其所
以言意札之謂風者與雅頌配對又㑹十三國者徒詩
而無他名徒國而無附語遂並齊衛二詩槩取風名加
配諸國於是乎風與雅頌遂有名稱與之相敵後儒因
又加國其上而目曰國風毛氏正采國風之目分寘十
三國巻首而作大序者又取司馬遷四始而擴大之遂
明列其品曰風雅頌分為四詩是謂四始詩之至也四
始立而國風之體上則揜没二南使其體不得自存又
上則包并后稷平王使王業王位下齒侯國其失如此
䆒求所始皆左荀二子誤認季札本意而巳此其誤之
所起而可攷者如此然是說也予雖有見而去聖人絶
逺乃欲以百世末學回數千載積久尊信之語於儒家
俱無疑議之後多見其不知量也矣然其敢於自信者
季札夫子格言遺訓交相證定非子而出臆說焉耳矣
　　　　七
周官之書先夫子有之其籥章所龡逸詩有豳雅豳頌
而無豳風則又可以見成周之前無風而有詩雅頌正
與季札所見名稱相應也大師比次詩之六義曰風也
賦也比也興也雅也頌也列以為六蓋類而暢之猶曰
詩之各有其理者如此而巳耳鄭司農於此遂取季札
衛風一語以實其說而曰國風者古固巳有如大師所
掌也是鄭氏亦覺六經夫子無言詩之有風者而特並
㳂六經以證夫風之有本耳故予得以㫁謂左荀之失
起於誤認札語也且鄭不知此之六目特釋其義而未
嘗以命其名也試言其類吉甫之贈申伯也自叙所著
曰其詩孔碩其風肆好是正六義中取風以為之義者
也然而夫子釐雅頌以正其所而崧髙部彚自屬大雅
足以見雅之體可以包風風之義不得抗雅其證甚明
也
　　　　八
周禮籥章龡豳詩豳雅豳頌則豳疑於入樂矣然予嘗
取周官凡嘗及樂者反覆推考以類證類然後知籥章
之謂豳詩豳雅豳頌者非今七月等詩也蓋自大司樂
以下詩之入樂者皆枚數其篇若名如九夏之王夏肆
夏大射之騶虞貍首是其證也而未嘗有如籥章所龡
槩舉詩雅頌三體無分其為何篇何名者也夫旣於篇
章無所主指固不可億其為詩矣設如所云即詩雅頌
自是三類使一類但有一詩豈其不為三詩乎今考諸
豳為詩凡七獨七月一篇與迎氣祈祭相入至鴟鴞已
下六篇皆明指周公居東時事旣與迎氣祈祭絶不相
類又無縁可混雅頌以為名鄭氏必欲附㑹乃取七月
而三分之曰此風也此雅也此頌也一詩而雜三體吾
不敢臆㫁其然乎不也然獨質諸論語夫子以雅頌得
所始為樂正則雅頌混為一詩其得為正乎其旣不正
豈不為夫子之所刋削也乎且又有不通者用以入樂
其全奏乎抑㫁章而龡乎使其全奏則一樂所舉凡三
奪其倫籥章其失職矣使㫁章而取自應别七月而三
奏之不應雜三體以為一詩也鄭氏旣欲曲取七月以
實籥章而籥章所龡詩也雅也頌也是巳鼎立為三細
而推之三者之中詩之名旣可以該括雅頌而七月一
詩又域於諸儒所謂國風中若從籥章之舊而謂之詩
則是於四始獨遺國風於是又舎籥章本文而自出已
語獨改豳詩以為豳風而曰此詩即籥章氏所龡者也
此可以見其遷就無據之甚矣歐陽文忠公疑别有豳
詩于今不存所謂理至之言不得不服者吾取以為㫁
也蓋古今事有偶相類者夫子聞韶於齊而齊亦有角
招徵招釋者讀招如韶後世因其語而和之曰角招徵
招是誠韶之遺音在齊者今去古日逺安知前人此說
不有傳授亦未敢必謂其非也賴孟子載此詩本語曰
畜君何尤又從而辨之曰畜君者好君也然後今世得
以知其為景公君臣相說之樂而非舜韶也今鄭氏以
籥章所龡之豳詩雅頌適與豳同而遂取是三體於七
月一詩則夫招同於韶且又在齊其亦可指以為虞舜
九成者矣天下事正不可如此牽合也
　　　　九
詩序世傳子夏為之皆漢以後語本無古據學者疑其
受諸聖人噤不敢議積世旣久諸儒之知折衷夫子者
亦嘗覺其違異而致其辨矣予因叅已意而極言之夫
子嘗曰關睢樂而不淫哀而不傷是說也夫子非以言
詩也或者魯大師摯之徒樂及關雎而夫子嘉其音節
中度故曰雖樂矣而不及於淫雖哀矣而不至於傷皆
從樂奏中言之非以叙列其詩之文義也亦猶賔牟賈
語武而曰聲淫及商者謂有司失傳而聲音奪倫耳非
謂武王之武實荒放無檢也今序誤認夫子論樂之指
而謂關雎詩意實具夫樂淫哀傷也遂取其語而折之
曰憂在進賢不淫其色哀窈窕思賢才而無傷善之心
焉是關雎之義也其與夫子之語旣全不相似又考之
關雎樂則有之殊無一語可以附著於淫哀傷也夫其
本聖言而推之者尚破碎如此其他何可泥名失實而
不敢加辨也歟至他序失當與詩語不應則有昭然不
可掩者矣蕩之詩以蕩蕩上帝發語召旻之詩以旻天
疾威發語蓋采詩者摘其首章要語以識篇第本無深
義今序因其名篇以蕩乃曰天下蕩蕩無綱紀文章則
與蕩蕩土帝了無附著於召旻又曰旻閔也閔天下無
如召公之臣也不知旻天疾威有閔無臣之意乎凡此
皆必不可通者而其他倒易時世舛誤本文者觸類有
之又如絲衣之序引髙子曰以綴其下自是援引他師
解詁以釋詩意决非古語世儒於其不通者則姑斂黙
而闕疑焉大抵疑其傳授或出聖門焉耳然則不能明
辨著序者之主名則雖博引曲諭深見古詩底藴學者
亦無敢主信也矣
　　　　十
謂序詩為子夏者毛公鄭𤣥蕭統軰也謂子夏有不序
詩之道三疑其為漢儒附託者韓愈氏也詩之作託興
而不言其所從興美刺雖有指著而不斥其為何人子
夏之生去詩亡甚逺安能臆度而補著之歟韓氏所謂
知不及者至理也范曄之傳衛宏曰九江謝曼卿善毛
詩宏從受學作毛詩序善得風雅之㫖于今傳於世而
鄭𤣥作毛詩箋也其叙著傳授明審如此則今傳之序
為宏所作何疑哉然以子夏而較衛宏其上距古詩年
歳逺近又大不侔旣子夏不得追述而宏何以能之曰
曄固明言所序者毛傳耳則詩之古序非宏也古序之
與宏序今混幷無别然有可攷者凡詩發序兩語如關
雎后妃之德也世人之謂小序者古序也兩語以外續
而申之世謂大序者宏語也鄭𤣥之釋南陔曰子夏序
詩篇義合編遭戰國至秦而南陔六詩亡毛公作傳各
引其序冠之篇首故詩雖亡而義猶在也𤣥謂序出子
夏失其傳矣至謂六詩發序兩語古嘗合編至毛公分
冠者𤣥之在漢蓋親見也今六序兩語之下明言有義
亡辭知其為秦火以後見序而不見詩者所為也毛公
於詩第為之傳不為之序則其申釋先序辭義非宏而
孰為之也以鄭𤣥親見而證先秦故有之序以六序綴
語而例三百五篇序語則古序宏序昭昭然白黒分矣
　　　　十一
宏之學出於謝曼卿曼卿之學出於毛公故凡宏序文
大抵祖述毛傳以發意指今其書具在可覆視也若使
宏序先毛而有則序文之下毛公亦應時有訓釋今惟
鄭氏有之而毛無一語故知宏序必出毛後也鄭氏之
於毛傳率别立箋語以與之别而釋序則否知純為鄭
語不俟表别也又况周自文武以後魯自定哀以前無
貴賤朝野率皆有詩詩之或指時事或主時人則不可
槩定其次可揆度者必因事乃作不虛發也今其續序
之指事喻意也凡左傳國語所嘗登載則深切著明厯
厯如見茍二書之所不言而古書又無明證則第能和
附詩辭順暢其意未有一序而能指言其人其事也此
又有以見序之所起非親生作詩之世目擊賦詩之事
自可以審定不疑也然則曄謂續序之為宏作眞實録
矣且夫詩之古序亦非一世一人之所能為也采詩之
官本其得於何地審其出於何人䆒其主於何事具有
實狀致之大師上之國史國史於是采案所以綴辭其
端而藏諸有司是以有發篇兩語而後世得以目為古
序也詩之時世上自周下迄春秋厯年且千百數若使
非國史隨事記實則雖夫子之聖亦不得鑿空追為之
說也夫子之刪詩也擇其合道者存之其不合者去之
刪采旣定取國史所記二語者合為一篇而别著之如
今書序之未經㪚裂者史記法言叙篇傳之同在一帙
者其體制正相因也經秦而南陔六詩逸詩雖逸而序
篇在毛公訓傳旣成欲其便於討求遂釐剟諸序各寘
篇首而後衛宏得綴語以紀其實曰此六詩者有其義
而亡其辭也此又其事情次比可得而言者然也
　　　　十二
予論二南國風旣與左荀漢儒大戾而世之信四子蓋
略與夫子等若非即四子之說而有以屈服之則予猶
不能自信而能取信於人乎左荀漢儒其理若事旣詳
辨之矣而予意所鄉欲求典刑來自夫子或如季札觀
魯之類辨之而極其明措之而不可易乃有以立今信
而釋前疑也世逺無古書可攷則不免試於毛傳乎求
之求之旣久忽於析類標巻之間見其名稱略與札同
而時有贅出者因從贅出者而刪削之其類例所列乃
遂上與札語配合無間因得以確然自信曰季札所見
品式其尚未磨而毛公之誤其尚可正也哉蓋自周南
以及召南邶豳十三國小雅大雅頌此古詩之名品次
第略見札語而亦毛傳㪚在篇巻者然也毛氏之標篇
記巻也於二雅三頌每一更巻特曰某詩之什巻第若
干而其或雅或頌則别出一簡列寘左方未嘗舉而加
諸記巻之首也獨至於周南召南十三國者則皆枚數
國名升而繫諸各巻詩名之上如曰周南關雎傳第一
邶柏舟傳第三而後别出國風一目布之左簡二體旣
異而其書類例由此不能自相參合且多與札語牴牾
矣以毛氏之所自標者而叅較言之則二南十三國者
之比雅頌旣皆長添國土於每巻之上矣以札語而較
毛傳則二南十三國之左遂又贅添國風一名以巳例
則自為差戾眎札語則有所增溢蓋嘗詳而求之則知
其所從差而正其所以誤削去國風二字而下周南召
南與夫自邶至豳凡十三國名者補寘今毛氏國風部
位則二南十三國二雅三頌皆列寘毛詩二字之下而
標巻悉用詩名截然一貫無有殊異而三百十有一篇
者與季札所見名稱位置色色相合矣其樂名之附國
土者則周南召南周頌魯頌商頌同為一類其徒詩之
繫國土者則十三國而無樂名又自一類其小大二雅
不繫國土獨志音調又自一類彼此叅㑹悉無舛誤此
予所以得循毛傳以正毛失而喜古則未冺者此也毛
傳篇巻㪚裂難攷今取其本目著之於前而用予所意
定者隨著之後茍信予說而即此觀之不待求之毛傳
固已昭昭可曉也
　　　　十三
孔子世家古詩三千餘篇及至孔子去其重取可施於
禮義者三百五篇然而今詩之著序者顧三百一十一
篇何也龔遂謂昌邑王曰大王誦詩三百五篇王式曰
臣以三百五篇諫讖緯之書如樂緯詩緯尚書璿璣鈐
其作於漢世者皆以三百五篇為夫子刪采定數故長
孫無忌輩推本其說知漢世毛學不行諸家不見詩序
不知六詩亡失也然則先漢諸儒不獨不得古傳正說
而宗之雖古序亦未之見也夫旣無古序以總測篇意
則往往雜采他事比類以求歸宿如戰國之人相與賦
詩然㫁章取義無通槩成說故班固總齊魯韓三家而
折衷之曰申公之訓燕韓之傳或取春秋雜說咸非其
本義也然則古序也者其詩之喉襟也歟毛氏之傳固
未能悉勝三家要之有古序以該括章指故訓詁所及
㑹一詩以歸一貫且不至於漫然無統河間獻王多識
古書於三家之外特好其學至自即其國立博士以敎
與左氏傳偕行亦為其源流本古故耳然終以不得立
於天子學官故竟西都之世不能大顯積世旣久如左
氏春秋周禮六官儒之好古者悉知本其所自特加尊
尚而毛傳始得自振東都大儒如謝曼卿衛宏鄭衆賈
逵鄭𤣥皆篤信傳習至為推廣其教而萬世亦皆師承
昔之三家乃遂不能與抗則古序之於毛公其助不小
矣班固之傳毛也曰毛公之學自謂出於子夏則亦以
古序之來不在秦後故以子夏名之云耳毛亦未必能
得的傳而眞知其出於何人也若夫鄭𤣥直指古序以
為子夏則實因仍毛語無可疑也子夏之在聖門固嘗
因言詩而得褒予矣曰起子者商也則漢世共信古序
之所由出者必以此然子貢亦嘗因切磋琢磨而有㑹
於夫子之意其曰賜也始可與言詩巳矣是亦夫子語
也而獨以序歸之子夏其亦何所本哉
　　　　十四
古者陳詩以觀民風審樂以知時政詩若樂語言聲音
耳而可用以察休戚得失者事情之本眞在焉故也如
使采詩典樂之官稍有増損則雖季札師曠亦末以用
其聰與智矣是故詩之作也其悲歡譏譽諷勸贈答旣
一一著其本語矣至其所得之地與夫命地之名凡詩
人之言旣巳出此史家寜舍國號以從之無肯少易夫
其不失眞如此所以足為稽據也及其裒輯旣成部居
巳定聖人因焉定之以南者旣不雜雅其名雅者亦不
叅頌其不為南雅頌而為徒詩者亦各以國若地繫之
率仍其舊聖人豈容一毫加損哉知此說者其於詩無
遺例矣故南一也而有周召以分陜命之也頌一也而
有周商魯以時代别之也詩陳於夏而類著於豳周人
因后稷先公賦詩之地也自七月以後多為周公而作
察其言往往刺朝廷之不知周公豳人所作詩也在盤
庚時商巳為殷且頌又有殷武今其頌乃皆為商唐叔
封唐在燮父時已為晉矣至春秋時實始有詩今其目
乃皆為唐又其甚者三監之地自康叔得國時巳統於
衛今其詩之在頃襄文武者乃復分而為三曰弼鄘衛
凡此數者猝而視之若有深意徐而考實證類正從民
言之便熟者紀之耳本無他意也後世事有類此者中
國有事於異域惟漢人為力故中國巳不為漢而異域
猶指中國為漢唐人用事於西故羌人至今尚以中國
為唐從其稱謂熟者言之古今人情不甚相逺也王黍
離諸篇旣徒詩而非樂不可以叅之南雅頌故以詩合
詩雜寘列國如冀州之在禹貢下同他州不必更加别
異知於帝都之體無損也不獨此也木瓜美齊而列於
衛猗嗟刺魯而繫諸齊召穆之民勞衛武賔之初筵不
附其國而在二雅推此類具言之若事為之說則不勝
其說而卒不能歸一也今一言以蔽曰本其所得之地
而叅貫彼此俱無疑礙故知其為通而可據也且夫子
嘗自言述而不作六經惟春秋疑於作而夏五郭公亦
因故不改乃至於詩特因其舊而去取焉其肯自己立
程邪故因其所傳之樂而命之名本其所作之地而奠
其列是所謂信以傳信也亦所謂述而不作也
　　　　十五
或曰衛宏之言南也曰化自北而南也今二南之詩有
江沱漢汝而無齊衛鄘晉則其以分地南北為言不無
據也曰十五國單出國名而周召獨綴南其下以漢人
義類自相參較則旣不一律矣而謂其時化獨南被未
能北及者意其當文王與紂之世也然而紂猶在上文
王僅得以身受命而居西為伯召公安得伯爵而稱之
况又大統未集周雖有陜陜外未盡為周周雖欲限陜
而分治之召公亦於何地而施其督蒞邪又如甘棠之
詩正是追詠遺德疑其尚在召公國燕之後於是時也
周之德化旣已純被天下無復此疆爾界矣騶虞麟趾
蓋其推而放諸四海無不準者豈復限隔何地而曰某
方某國甫有某詩則宏之即周召分地而奠南北者非
篤論也周公居中王畿在焉故所得多后妃之詩召公
在外地皆侯服則諸侯大夫士庶人皆有詩可采亦各
隨其分地而紀繫其實宏乃因其及后妃也而指為王
者之化因其在侯服也而命為諸侯之風然則王化所
被一何狹而不暢邪此皆不知南之為樂故支離無宿
耳
　　　　十六
或曰古語曰周道闕而關雎作又曰康后晏朝關雎作
戒使南而果樂也安得純為文王之樂也曰從作詩者
言之固可命以為作從奏樂言之其遂不得謂之作乎
關雎文王固巳有之為夫晏朝者之不能憲祖也遂取
故樂奏之以申儆諷其曰作猶始作翕如之作則雖人
更百世南更萬奏猶不失為文樂也宏之序魚麗也固
嘗枚數常棣列著文武内外之治是為文武之詩矣至
其正序常棣乃曰閔管蔡之失道故作常棣焉夫文武
之時安知管蔡失道而預作一詩以待之邪左氏所說
蓋曰厲王怨鄭欲引狄以討除之其於䦧墻外禦之義
全與文武不類於是召穆公糾合周族歌文王所從燕
樂兄弟者以感動王其於常棣言作蓋振作之作而非
著作之作且又弔二叔而封同姓者明言周公為之而
宏之於二義皆迷失其本遂謂閔管蔡而著此詩此其
為誤豈不重復可笑哉茍疑夫關雎作於康后而非文
王之南其以常棣之作於召穆公者例而言之斯釋然
矣
　　　　十七
或曰子以徒詩不為樂則籥章之於豳詩嘗并豳雅豳
頌而比竹以龡矣則安得執為徒詩也曰此不可億度
也古來音韻節奏必皆自有律度如從今而讀雅頌等
之其為詩章焉孰適而當為雅孰適而當為頌也廼其
在古必有的然不可汨亂者所謂雅頌各得其所者是
也然則列國之詩其必自有徒詩而不堪入樂者不可
强以意測也或曰頌則有美無刺可以被之管絃矣雅
之辭且具譏怨親出其時而可明播無忌歟曰此不可
一槩言也若其隠辭寓意雖陳古刺今者詩之樂之皆
無害也至其片言政乖民困不可於朝燕誦言則或時
人私自調奏而朝廷不知亦不能絶也朝廷不知而國
史得之錄以示後以見下情壅於上聞而因為世戒是
或自為一理也歟其可悉用常情而度古事哉或曰季
札所觀之詩其名若次皆與今同而獨無商魯一頌是
魯雖有詩而不得其全豈得盡據札語而證定他詩邪
曰此其所以古而可信也僖雖有頌未必敢與周頌並
藏商頌雖賴周太師以存魯未必遂亟得之後經夫子
鳩集刪次乃為今詩則札之觀魯其不見宜也或曰詩
序今與經文並置學官如是說行獨奈何曰不相悖也
周餘黎民靡有孑遺崧髙維嶽峻極于天周民其果無
餘乎崧嶽其果極天乎而聖人存之不廢蓋不以甚辭
妨實理也詩而一語不附事實聖人在所不刪則序之
發明於詩為不少矣而又可廢乎記禮之書萬世通知
漢儒所為今其有理者亦偕古經列寘學官則於詩序
乎何議
　　　郊祀議上　　　　　　　　王　炎
郊祀國之重事也先王之禮猶可以考之於經而諸儒
異論者經之所著不同也蓋其不同者有四郊丘之制
也天帝之號也天地分合之異也春冬時日之差也郊
丘之不同者有三周官謂之圜丘戴記謂之南郊又謂
之泰壇鄭康成之說曰祀昊天於圜丘謂之禘祀五帝
於南郊謂之郊而泰壇無說康成之言非也兆於南以
就陽位於郊故謂之郊夫子嘗有是言矣王肅曰築丘
以象天體是謂圜丘圜丘人所造也是謂泰壇兆於國
南是謂南郊然則南郊也圜丘也泰壇也其名有三其
實一也天帝之異有三曰昊天曰上帝曰五帝天洎五
帝為上帝孔安國之說也天為昊天元天為上帝五方
之帝為五帝鄭司農之說也孔鄭之說質之於經固巳
不合而鄭康成則又曰昊天上帝者天皇大帝也五帝
者始於青帝靈威仰終於黒帝叶光紀也以緯亂經雖
不辨可以知其無稽於徧覆無外故以天名主宰造化
故以帝名在書言類於上帝而又言告于皇天在周官
以為禋祀昊天上帝知昊天上帝一而已矣是故詩書
所載有皇天上帝之言有昊天上帝之言而周官始有
五帝之名夫上帝至尊無二而有五帝何也上帝天帝
也五帝五人帝也何以知之以周禮而知之掌次大旅
上帝則張氊案朝日祀五帝則張次上帝在朝日之先
五帝在朝日之下則五帝非天帝其證一也宗伯兆五
帝於四郊四類四望亦如之郊兆於四類之先則五帝
非天帝其證二也司服祀昊天上帝則大裘而冕祀五
帝亦如之旣言上帝又言五帝則五帝非天帝其證三
也吕不韋之月令嘗言五帝矣春則太皥夏則炎帝秋
則少昊冬則顓帝夏秋之交則黄帝不以五帝為天也
魏相之奏亦詳言五帝矣太皥乘震炎帝乘離黄帝乘
坤少昊乘兊顓帝乘坎亦不以五帝為天也秦漢間言
五帝者皆五人帝而已其說必有所從受也古之祭天
者主於上帝其配以祖周公旣成洛邑用牲于郊牛二
其一帝牛其一稷牛夫禮簡則嚴嚴則敬是故事天所
以報本尊祖故以配天嚴敬之義也合上帝與五帝而
謂之六天則近於誣矣天地分合之異先儒考於經者
未審也春秋傳曰天子祭天諸侯祭土尊天而親地隆
殺固有辨焉猶之宗子祭父支子不得祭父而可以祭
母父尊故也天子祭天諸侯不得祭天而可以祭土天
尊故也古之祭地者有社則又有大社大社謂之冢土
未有北郊方丘之名也社祭土主隂氣也祭帝于郊以
定天位祀社於國以列地利而子思曰郊社之禮以事
上帝明地不可與天相並尊天之義也周官論國之神
位左祖右社此王社也澤中方丘此冢土也此古人所
謂大社也書謂之冢土禮謂之方丘而戴記謂之泰圻
圻則方矣其名有三其實亦一也至漢匡衡乃有南北
郊之說則失先王尊天親地之意矣新莽始有天地合
祭祖妣並配之說則失先王之意益甚矣雖然莽之說
因周頌之言而失之也周官夏日至祀地於方丘冬日
至祀天於圜丘則曰此天地分祀之證也夫春夏祈穀
其詩為噫嘻祈有二祭而所歌者噫嘻一詩秋冬報賽
其詩為豐年報有二祭而所歌者豐年一詩也昊天有
成命之詩可歌以祭天豈不可歌以祭地乎以先王之
行事質之武王東伐告于皇天后土矣告于皇天則類
于上帝是也告于后土則宜於冢土是也是天地未嘗
合祭者一也周公之祭于洛邑丁巳用牲于郊戊午社
于新邑是天地未嘗合祭者二也以武王周公之行事
而求其制禮之意則天地未嘗合祭無疑矣冬春時日
之異則戴記之言失之也其言曰郊之祭也以迎長日
之至又曰郊之用辛也周之始郊日以至而繼之以卜
郊夫日至而郊周禮也卜日用辛魯禮也雜周魯之禮
兼祀之而郊之時日紊矣蓋周人之郊有二皆無所用
卜日至而郊報本之郊也故其禮行於一陽之初復啟
蟄而郊祈穀之郊也故其禮行於農事之將興制禮之
意坦然易明戴記言周之始郊正月以日至其日用上
辛吾是以知其合周魯之郊而紊其時日也諸儒異論
為禮經之蠧者多矣去其異論之蠧而䆒其禮經之正
經雖殘缺禮意則固可知也巳矣
　　　郊祀議下　　　　　　　　王　炎
郊丘之辨有三圜丘以事上帝方丘以事地祗而四郊
以事五帝圜丘謂之南郊方丘不謂之北郊何也因禮
而處其當然者義也因義而制其節文者禮也茍無節
文不足以為禮是故祭地之位戴記謂之泰圻周官謂
之方丘詩書謂之冢土而正其名曰大社不曰北郊所
以定天地之尊卑也記曰天子祭天地諸侯祭社稷而
公羊氏亦曰天子祭天諸侯祭土諸侯旣有社矣謂之
祭土不謂之祭地何也吾於孔安國韓嬰之言有證也
天子封圡五色以立大社其命諸侯惟以方色之土予
之使歸而立社則諸侯之國有社而無五土之大社等
級有閒是諸侯可以謂之祭社其祭社可以謂之祭土
不可以謂之祭地而天子祭天謂之南郊其祭地不謂
之北郊皆所以謹禮之節文也夫子曰禮者義之實也
祭天於郊南面陽也祭地於社北面隂也天尊地卑王
者父天母地不敢悖尊卑之大義也漢儒記禮之言曰
祭帝于郊以定天位祀社於國以列地利以帝對社則
社主於祭地其證一也禮行於郊而百神受職禮行於
社而百貨可殖以郊對社則社主於祭地其證二也天
子大社必受霜露風雨以逹天地之氣夫杜壇而不屋
謂之逹天地之氣則社主於祭地其證三也天神莫尊
於上帝地祗莫尊於后土是故事天於郊所以祀上帝
也事地於社所以祭后土也而鄭康成則曰方丘所祭
神在崑崙者也北郊所祭神州地祗也甚矣其說之不
經也若夫四郊之祀五帝亦謂之郊則與祀后土者有
異義焉天地相配疑於相敵五帝貴於百神而降於大
祗是故祭地不命曰北郊嫌也祀五帝命曰四郊無嫌
也故凡經之言上帝者皆天也其言五帝皆人帝也記
曰天子祭天地祭四方諸侯方祀祭四方則祀五帝於
四郊是也方祀則祀五神之在其方者也郊丘之義天
神地祗人鬼之等於經皆有見焉則先王之禮意猶存
自鄭康成引緯亂經持詭說以汨正論而先王之禮遂
晦而不明蓋漢儒之論經黨同伐異求伸其專門之說
自世祖以來䜟緯之學盛行是故何休假緯書以言春
秋康成假緯書以言禮皆欲因時君所好借緯為重而
求其說之勝也昔人固有知其失者矣王肅曰鄭氏學
行孔氏之路枳棘充焉蓋詆其以緯亂經也後世之言
禮者考信於經合於經則得之不合於經則失之故吾
之論郊祀詳於稽經而略於議史也
　　　良平不與十八侯位次議　　江潤身
褒功特定於一時之等級論功則難泯於萬世之權衡
漢初元功十八侯位次髙帝有詔定之矣張良陳平揆
之功狗功人之論豈不可兄蕭何而弟之然不得爼豆
於奚薛諸人之列是不可不深求其說也蓋髙帝起豐
沛顛嬴蹶項武夫健將多椎埋寡學販繒屠狗之人韓
彭英盧各分王其地而列侯受封者日夜爭功不决張
良陳平素為帝謀主方是時良辭齊受留翩然起從赤
松子游之念平受封户牖亦曰此非臣之功則二公措
心積慮與拔劍擊柱者度長挈大不可同年語矣意者
元功位次良平自執謙退而髙帝亦有以諒其心歟然
帝於良則曰運籌決勝子房功也於平則曰吾用先生
計謀克敵非功而何良平雖不與十八人而帝明示其
功以詔萬世則元功之位何足為良平榮哉嗚呼髙帝
天資明逹最易告語當時安知非良平輩周旋其間而
為之論定哉觀張良有軍吏計功不能盡封之對而髙
后二年復詔陳平盡差列侯之功藏之宗廟則前乎帝
之詔定實可見良平之與計而巳不與焉者矣考之髙
帝功臣表百四十有三人平居四十七良居六十二良
平之功豈在十八人下而身為帝謀臣顧自躐居於羣
臣爭功名者之右智者不為也良平雖不與元功之列
而功與蕭相國同科者自不可泯此所以為良平歟
　　謚議
　　　龍圖閣學士贈特進程公大昌覆謚文簡議
　　　　　　　　　　　　　　　王　炎
朝請郎行秘書省著作佐郎兼實錄院檢討官兼皇弟
吳興郡王府教授兼權考功郎官王炎覆謚議曰君子
所以著見於世者其道有三德以成巳才以集事言以
垂訓於斯三者茍有一焉皆足以不朽周公旦之謚文
才德備也晉士燮趙武之謚文才德各有所長也魯臧
孫辰之謚文其言立也文之謚一意旨所該括者富矣
後世士大夫學識淺陋言辭卑弱浸不逮古於是名公
鉅卿間有以文章議論奮立於一時諸儒之上者縉紳
往往目為斯文之宗其沒也遂以文易名如唐權德興
韓愈李翺本朝楊億之流是也今特進程公其學富瞻
而不雜其識精密而淵深其發為文章則根柢六經與
韓退之柳子厚相依倣而馳騁筆力駸駸上薄西漢續
作者之派流立後學之準的太常謚之曰文誰敢異議
然未足以見其行已蒞官立朝之大致故又附之以簡
按謚法簡有數議一德不懈曰簡平易不訾曰簡正直
無邪曰簡一德不懈太常議之詳矣然公才髙而氣勁
疑若不可附近而接引後進諄諄誘訓不倦焉茍有一
善亹亹稱道不厭焉故在學校為師儒諸生敬之在州
里為鄉先生鄉之子弟慕之是非平易不訾歟起於布
衣自致達官當官而行惟義是徇雖無崖異不肯瓦合
未嘗以毁譽更其守也太上龍潛公為宫僚及登大位
公方閑退杜門謝事恬淡無求未嘗以進退動其心也
是非正直無邪歟夫學問文章彰徹如彼德成行立超
卓如此合文簡以定謚名不浮於其實也請如太常所
議謚以文簡謹議
　　　刑部侍郎周公端朝謚忠文議
　　　　　　　　　　　　　　　方　回
議曰士大夫始終一節之謂賢朝廷純於用賢之謂治
世之賢者本不多見而上之人之用人也不以不肖為
賢則以賢為不肖賢不肖混上下千百年間曽未始一
遇乎所進皆賢所退皆不肖之時是以賢者每不合而
古今天下常苦於治少而亂多惟本朝元祐為能純於
用賢惟元祐始終一節莫如眉山蘇文忠公蘇公素與
安石異亦不茍與温公同使温公少如安石有一毫厭
棄蘇公之意則是亦熙豐而已何元祐之有後之柄臣
動輙自詭元祐有一賢者與巳不合則踈之忌之且排
斥之賢者之不合何傷焉而世道之不可為可重嘆也
故權刑部侍郎永嘉周公端朝當慶元初為太學生侂
胄造大誣用李沐擊罷趙忠定公相位将殺之公與同舍
楊宏中張衜林仲麟徐範蔣傅上天子書乞竄沐坐編
管信州明年押歸本貫嘉泰初始許自便公入蜀避侂
胄又六年侂胄殛又明年詔褒六士始免解又三年始
試禮部為第一夫以太學生一上書詆權姦而厄以十
七年流離轉徙之酷侂胄豺狼固不足責也然獨於彌
遠有憾焉嘉定更化自詭元祐非解偽黨之禁稍用侂
冑所斥實則隂襲其迹始而邪正並用終於邪勝正屈
崇長李知孝梁成大之徒廢眞謫魏以公禮部第一人
而黜使再為郡貳自筮仕至彌逺死二十三年終不寘
之從列彌逺也侂胄也特伯仲間耳亦未足深責也端
平更化不特自詭元祐雖天下亦或許之為小元祐始
擢公登從列然一敵亡一敵興公力言不可共事不以
夾攻為然足規清之之闇洛汴師潰不幸言中公於是
丐去而以疾逝矣識者謂公假以年亦終與清之落落
者然則端平所用諸賢大率貌同意異如清之者豈可
逭春秋之責哉公一不合於侂冑再不合於彌逺三不
合於清之公以始終一節方蘇文忠公可無愧而嘉定
端平之相不能純於用賢不足望元祐之相此可為世
道歎非邪抑公大節如此厥有本源二父得南軒之學
以傳於公早從水心所聞巳博經史百氏無不淹貫國
朝典故尤所精熟於信從趙昌父於蜀從劉後溪晦翁
之學又有聞焉所以平生蕭然孤榻不營一椽有田半
頃捐以與兄自連忤一二相臣之外卓行鯁論史不一
書學到則理明理明則無慾無慾則剛剛則浩然之氣
常沛乎其不可禦非公之謂邪謚法亷方公正曰忠道
德博聞曰文公兼有之元祐從臣眉山蘇公之謚曰文
忠今公之行文未書於科級忠巳凛乎縉紳宜先忠後
文謚曰忠文謹議
　
　
　
　
　
　
　
　
　
　
　
　
　新安文獻志巻二十六
欽定四庫全書
　新安文獻志巻二十七　　明　程敏政　撰
　　論
　　　舜論　　　　　　　　　　程大昌
孔子曰無為而治者其舜也歟夫何為哉恭己正南面
而巳矣揚雄以其意見言之曰襲堯之爵有堯之道法
度彰禮樂著垂拱而視天民之阜也無為矣雄之所言
殆重華恊帝之義䟽耳而非舜之所以無為也竟水功
制象服舉十六相去四凶肇十有二州封十有二山濬
川皆非堯故而又時廵考制一歳之間車轍馬迹率常
周徧天下安得謂為垂拱坐視也邪孟子曰舜明於庶
物察於人倫由仁義行非行仁義也夫惟察知事物情
狀而循理以行不自作為其斯以為無為也歟故由仁
義行雖曰知至至之而實非自為如此之仁自為如此
之義也易之無思無為箕子之無作好惡成王之無作
聰明聖人之無常心皆一致也若曰心思作為言語好
惡悉屛除謝絶付之無有直偶人矣而治道安所自出
也孟子曰舜居深山之中與木石居與鹿豕遊其所以
異於野人者幾希及其聞一善言見一善行沛然若决
江河莫之能禦也方其理不當作則忘世自適非獨不
異野人亦將不異於土石無為之至矣舉世言行茍有
一善則果於有行如江河沛然莫之禦遏則其作為孰
勇於是繫辭之贊易曰無思也無為也寂然不動感而
遂通天下之故又曰聖人以此洗心退藏於宻吉凶與
民同患夫其旣洗而寂其宻也其不動也人以為土石
野人也及應感而通與民同患人以為江河沛然也而
木石江河不殊一舜故曰在己無居形物斯著其動若
水其靜若鏡其應若響古之聖人莫不皆然而舜特其
可見者也世之言無為者不入於楊子則入於釋氏楊
之說雖與孔子異見亦未失理也釋之說則棄人倫蔑
禮法以空為至自空以上無指焉施諸一夫獨善者猶
不害也若舉而措諸天下則應感出治何以為原哉關
尹喜之言曰知而忘情能而不為眞知眞能也發無知
何能情發不能何能為聚塊也積塵也雖無為而非理
也揆之於易有藏有感者之言也若遇事當應猶其寂
然則聚塊積塵而巳耳天下何賴焉故夫水土稼穡禮
樂刑教舜皆能之而能不為也以其該而照其偏禹稷
契臯夷䕫孰可尸是孰可主彼當其可而授之模不强
其所不能為不致其所不可遂則凡所分命亦非舜而
自為區處也因事而擇人因人而授任理固如是也使
舜不能髙出其表而見其當然則區處之初已大失當
况自親之歟故曰發無知何能為則又幷與無為之所
自出而言之矣世謂老釋一律吾不信也及其以此之
為而致之無為則孔子所謂恭己正南面而已者其何
所似哉釋囚封墓散財發粟列爵分土敦信明義紛紛
更創而猶曰垂拱以治其眞垂拱哉(陳定宇曰程文簡/公泰之窮經考古)
(之學/極髙)
　　　禹論　　　　　　　　　　程大昌
孔子曰禹吾無閒然矣菲飲食而致孝乎鬼神惡衣服
而致美乎黻冕卑宫室而盡力乎溝洫禹吾無閒然矣
夫無閒云者有所非間之對也是故賈捐之得以立議
曰孔子稱堯曰大哉舜曰盡善禹曰無閒禹入聖域而
不優也夫功非聖人之極致而其力量大小常於此焉
發見也不稽其功孰測其有禹之出也地平天成六府
三事允治萬世永賴其敷命所承與重華所恊幾幾乎
莫可髙下則三聖相襲似難作兩觀也而捐之揣切夫
子本語若猶實有等差者何也曰此不可從事為之末
而䆒辨之也乃若孔子必有為言之也湯之代夏也内
省卻顧其於揖遜實有慚色仲虺作誥以開釋其意顧
於弔伐救民者不數數然而特詳言其不自私己以素
信於天下者曰不邇聲色不殖貨利德懋懋官功懋懋
賞用人惟己改過不吝克寛克仁彰信兆民凡湯之慙
慙其代夏而自君也今其所立旣以勞心治民而為夷
夏之所信戴惟恐誅弔之不先此豈私一已而富天下
者所能得此於民哉舉兹以誥而湯之自慙者解矣此
事理之相形而話言之知要者也禹之傳啟也德固無
慊於堯舜而迹則近於私己也故萬章之問孟子曰人
有言至於禹而德衰不傳於賢而傳於子夫萬章旣舉
人言以問則是語也由來已久夫子亦必巳聞之矣而
不足正與之辨也特䆒其非閒所起而隂用其所不然
者折之若曰人之樂乎為君者為其聚四海之利以供
已私也為其天下皆為我勞而我無所用力也今從其
宫室衣服飲食而卑之而惡之而菲之則凡其自奉者
殆不豐於匹夫矣至於黻冕鬼神凡為天下出度者則
致極而不敢薄甚者腁胝手足傷切膚理不子其子而
極力䟽濬無逺不曁則豈肯以天下私其不可傳之子
哉吾無閒然之語重複而叮嚀蓋不折其疑而黙解其
所從疑也聖人之言其髙逺而不可淺觀大抵如此也
且夫天下之道二是與非而已耳入是則無非蹈非則
無是茍從其對而明之則不待斥言枚别而意㑹了然
矣子貢未知衛輒之舉見黜於夫子乎否也則借夷齊
以嘗之夫子旣許夷齊以仁則輒蒯之不仁在所不問
也子貢之於輒蒯設不問之問夫子之於禹有不辨之
辨故聖賢不辭費也
　　　劉項論　　　　　　　　　程大昌
惟天下之至柔為難屈而甚剛者易挫也柔則隨隨則
物或嬰之而能堪剛則抗抗而過將摧折不自支矣今
夫水天下之至柔而火至剛也水避礙委曲至無力也
然可激可搏可瀦可泄而不能使其不為水也火之炎
也迫而近之立焦以爛烈矣而或撲焉或沃焉不復成
其為火何也隨者可徐以全而抗者决不兩大也若羽
者其能抗而不能隨者歟方其時利勢得見驕轅門以
受膝行莫敢仰視之諸侯其剛遂矣一旦勢孤援寡或
者以吾兵吾將圜合而見圍顧視天地之大意氣之盛
纍然一圍之中羽生平未嘗此也楚歌未動羽固疑帳
下盡敵國矣夜半夢覺之交忽以楚歌乘之遽至於悲
傷感慨泣數行下略無疇昔英氣者其所立固不可與
踐此境也潰圍南奔猶屈強江淮間而重遇戯紿以䧟
大澤是挫中遇挫也彼嘗以匹夫手裂天下付授諸侯
王人人拱手退聽莫敢竊議而奔亡之餘田父得以戯
誑納諸大澤此固足以到羽矣而况迫於方來未旣之
追騎乎故亭長之船可渡也江淮之地可樂也寜死不
去猛虎之落檻穽無樂乎生也若夫髙帝亦嘗有此剛
哉約可背羔可分鴻門可逃成臯可跳而挫不衰者取
天下之大計也所謂詘於一人之下而信於萬乘之上
者是也羽烏知詘之為信乎
　　　厚俗論　　　　　　　　　程大昌
自有天地以來俗幾變矣結繩之世民以恬淡相忘故
其俗樸可封之世民以輯睦相親故其俗和至叔世則
乖矣以利害相讎而巳故其民可誅相親之不能反乎
相忘時也勢也聖人無如之何也直以和凝樸使不流
於乖則巳矣相親之變而為讎政也身先而民隨焉不
可禁也則亦付之無可奈何而巳使聖人能復太古之
相忘吾知聖人有所必為使叔世能樂其民之相讎吾
意夏商亦自不棄吾獨怪夫商君之治秦也民故相親
而立法以擕之俗未相讎而設法以鬬之勢可為而不
為反推而納之至乖至戾之地吁可駭也鞅之立法也
設什五以相師而專以告姦為賞罸有兩男者必出分
而不分者倍其賦是驅民為告訐而禁民為孝弟嗚呼
孝弟親睦之所由生也而禁之則民若何而可親告訐
怨讎之所從起也而𨗳之則民若何而不讎故鞅之法
行而秦民無歡心矣怡愉之樂不暢於閨門窺伺之惡
交作於鄰里使之無熙熙自遂之適而常有惴惴意外
之憂鞅固前知其然而為之不恤也趙廣漢之治潁川
惡其俗之相黨設缿筩以招訐俗行詭譎以啟怨讎務
使其民不為朋而巳而不知告訐之禍慘於民俗之相
黨也行之未幾潁川家家作仇特未相兵耳倘㣲韓延
夀開禮遜之端黄霸闡循良之政則廣漢刻薄所致安
知潁川之不秦也漢之文帝承秦之餘舊染猶在文帝
一以君子長者待之鎭之以淵黙示之以敦樸行之以
質直重厚之人比其久也昔之告訐無行誶語無親者
人人自重耻言人過大漢之人蕩然與太和同風乃知
書可焚儒可坑是古者可禁惟民生厚不銷鑠也封德
彛曰三代以來驕詭日滋秦任法律漢雜霸道蓋欲治
而不能非能治而不欲豈其然哉豈其然哉
　　　存法論　　　　　　　　　程大昌
法之設以寓公亦以杜私也然則孰為重曰杜私重孰
明之以迹明之也著圓於規託方於矩以為方圓之則
而格夫不方圎者豈為能方圎者設哉是故法之設以
迹繩私也至私行乎無形而人莫得見其情則蕩然無
所限制故聖人設法以為寓公之具寓公之有具則戾
公者有形矣情然邪而法亦然則固得見其公矣法然
邪而迹不然則童子亦得議其私也夫惟迹暴於外而
人皆有所執著以為參按之形則縱私者其亦有所礙
矣是設法之意而行私者之所深忌也春秋之世諸侯
相與削去周官之籍夫何讎而為此直惡夫行私而有
迹耳夫籍所著刑政有平制度有中班爵有等分田有
限昭昭乎至公之的迹有法揆則有指籍以責私者故
子產詰晉曰先王之制大國不過一圻今數圻矣若無
侵小何以致此祭仲曰先王之制大都不過乎三國之
一中五之一小九之一今京不度非制也凡此皆衆忌
所萃而周籍之不得不毁者也古語有之不知其形視
其影茍未知夫人公私之分於法之存亡觀之亦足以
察矣曹參之相漢忘天下之凋瘵而放心乎荒酣似不
足恤民也而天下歌之政以其不失畫一之法也畫一
之法非唐虞成周之法也天下何樂而歌之聞之曰紿
長短者不操尺譎輕重者不持衡何之畫一至公寓焉
參也委其可以行私之勢而一切付之定法之無心非
天下之至公能乎哉是故非守法之足尚而至公之為
可貴也不然參當坐因循之罪而可以功冠漢哉
　　　去能論　　　　　　　　　程大昌
能莫大於無能而有能為下名莫大於不可名而可名
為小夫有形於專專故偏而易見無泯於兼兼故莫得
窺其全孰知偏全之分而擅不可名之能者其知宰相
之體乎天子之臣一職一事等而上之各有所職而惟
宰相無職天下之才明可折獄文可典禮武且仁者可
為司冦司馬而不聞長於某者可為宰相惟其無職故
無所不職惟其無長故無所不長此其能髙視天下而
獨制其表也歟今夫元氣之㪚也得其温且燠者物資
以生得其清且肅者物資以成信有能矣方其含四氣
於未形而求生且成其可能乎能生是春而巳誰與啟
秋能成是秋而巳誰與發春惟其自處於不生不成之
外則生生而自生成成而自成也是無能之能而非有
能之能也知此可以論大能矣書曰如有一个臣斷斷
兮無他技其心休休焉其如有容人之有技若巳有之
夫惟其無技也故凡有技者惟我容亦惟我用若彼以
其技而吾亦以其技則我與彼同物於物而曾不能以
相高其能裁品長短而運用之歟故用技者之不可有
技也非禁其有也亦不容有也昔者房杜之佐唐也帝
定禍亂而房杜不言功王魏善諫而房杜遜其直英衛
善用兵而房杜濟以文夫自迹觀之房杜其亦無能矣
君定亂而我不著功人善諌而我不著直人善用兵而
我不能武合是數者皆無有也而公議賢之何賢乎賢
其不專而兼不偏而全得體故也使房杜亦計其功則
濟武之文孰與經之使房杜自行其直則王魏之直必
不能相遜下也惟其自處於無能故能自泯於無迹所
謂輔相彌縫藏諸用使斯人由而不知乃其房杜之大
者歟
　　　湯論　　　　　　　　　　羅　願
聖人之用心有卓然至到常情所不能測者不惟天下
後世之所不知雖當世親炙與之共事者未必盡知也
成湯放桀于南巢惟有慙德曰予恐來世以台為口實
於是其臣仲虺乃為之道天因民生有欲必生聰明者
治之有夏昏德天乃錫湯以勇智而使之代夏次又道
商邦之在夏時如稂莠糠粃之見播除小大戰戰不能
以自安末又道成湯之德始於征葛伯東征西怨而民
之戴商巳久嗚呼仲虺果以此曉天下後世邪亦將以
慰夫湯之心也若以曉夫天下後世則湯之舉以仁伐
不仁以義伐不義天下欣然戴之蓋不容後世之議矣
若以慰夫湯則湯固非若言者之所慰也世之君子唯
其責輕而慮近幸人之不能議巳斯以為足於其心而
巳矣若夫聖人之舉措不患不能慰天下之心唯夫天
下悅之太深信之太篤不復置疑於其間則聖人方且
以此為懼且夫湯之為此天下安有議之者哉然而不
釋然者豈以桀之罪雖足以致之而君臣長㓜名分之
間猶有可念者邪方其得一伊尹而進之此豈有意於
伐桀者哉然天地無全功聖人無全能蓋君臣長㓜天
下之大順與夫除殘去賊天下之大利其勢有時而不
能全古之聖人不幸而當之必得名世之士相與立同
異是非通彼我之情以更相發明然後於情義為盡嗚
條之事前此所未有使當世之士有若伯夷者一為天
下明君臣大義使少有所泄寜在我者無全德之名而
使彼得戴義之半則聖人猶有所安於其心今也不然
舉希世之事民情所宜駭者而天下方相與翕然安之
若出一口不復知有所擬議是當世無復可望者矣此
聖人之所懼也故以不戁不竦之資當功成事遂天下
萬國方相與向己之際一旦無故求自處於有愧之地
託於後世之將議己以為天下萬世受惡其心方且以
為舊君禮則其暴桀之昏德與民之戴已者適所以重
已之愧而不足以慰夫心至於道商邦之在夏懼干非
辜不能以自安則是慮患之至而謀先焉此尤不足以
得湯之心也湯之慙其不可以言慰亦明矣是以旣徵
於色又發於言旣發於言又形於樂蓋大濩之作至于
周末巳千餘年而當時知音者聽之其慙猶不掩也此
豈嘗試言之而偽為之者邪忠信之篤仁義之厚也天
下後世惟聞慙也則以湯之徳為未至然後為湯者得
以安於其心嗚呼此豈常情之所能測哉蓋嘗言之惟
聖人而後有大過惟樂天者而後有大憂以其一言一
動始為天下萬世利害之所繫故也孔子作春秋天下
尊之無異詞聖人乃以為後世將有罪我者焉後世亦
卒無罪聖人者若聖人之心特以春秋天子之事在我
假之為嫌懼天下後世特以己為聖人不復加擬議是
以躬設為罪我之比使天下君子得相與公議之此亦
厥祖成湯之心也聖人之無己一至於此故夫成湯之
慙仲虺所為作書者世以為能掩湯之慙而不知夫所
謂慙德最聖人用心至到之處季札觀舞曰聖人之𢎞
也而猶有慙徳聖人之難也嗚呼世皆以備道全美為聖
人孰知夫所謂慙乃聖人之所難者歟(鄭師山曰此篇/能發千古聖賢)
(之/心)
　　　姚宋論　　　　　　　　　吳　儆
古之君子因天下之變而用其權循天下之常而守其
正其道可以為善而可以為不善何者權近於邪正鄰
於固人之常情每過於用其所長而流於所偏於是而
不善用之固以敗矣漢高帝謂王陵少戅陳平可以佐
之陳平智有餘難以獨任不以安劉之功許之也唐宰
相牛僧孺李德裕皆一代之偉人然僧孺迹渉於邪而
德裕亦以剛介取敗蓋偏於所長而不善用之其敝固
至此也唐史臣稱姚崇善應變以成天下之務璟善守
文以持天下之正夫崇之於應變誠所長矣而推其所
為近於挾數用術以欺其君至其臨大節斷大疑毅然
有不可撓者此其所以為善也不然則忽壞梁而建東
幸之計與李林甫違農時而獻西還之䇿何以異也璟
之於守文亦誠所長矣而推其所為近於狷介忿躁而
不能一日安於朝廷之上者至其體法自將而姦人不
得以行其計論列利害而聞者不以為忤進退之際雍
容可觀此其所以為善也不然斥宫掖之獻而觸姦臣
之鋒與周子諒韋月將之徒同被誅殛而何補於天下
孟子曰伯夷隘柳下惠不恭隘與不恭君子不由也宰
相之體貴於通而不貴於過用所長若二子者可謂善
用其所長者矣
　
　
　
　
　
　
　
　
　
　
　
　新安文獻志巻二十七
欽定四庫全書
　新安文獻志巻二十八　　明　程敏政　撰
　　論
　　　明堂論　　　　　　　　　王　炎
郊以事天廟以事祖禰三代之逹禮也明堂以享帝則
非郊以享親則非廟夏商所未有也而周始為之故夫
子曰昔者周公郊祀后稷以配天宗祀文王於明堂以
配上帝武王之伐商而歸也祀明堂以教民知孝其禮
行於朝覲耕藉養老之先而嚴父配天之義夫子不屬
之武王而屬之周公者蓋明堂之禮武王主其事而行
之其制度則周公明其義而為之也夫義者禮之質也
故禮雖先王未之有而可以義起周公逹於義者也其
在周頌思文后稷配天之樂章也我將祀文王於明堂
之樂章也萬物本乎天人本乎祖尊祖以明有本此百
世所不變者也而周之王業實成於文王夫易始於乾
坤以定君臣之分則北靣事商者文王之心文王非有
意於王天下也雖然詩之國風始於關雎小雅始於鹿
鳴大雅始於文王頌始於清廟皆文王之詩也關雎有
王者之化鹿鳴有王者之政大雅始於文王則受命作
周矣頌始於清廟則盛德有百世之祀矣武王之伐商
也誓於孟津誓於牧野其伐商而歸也告於羣后無不
以文王為言則王業成於武王而所以成之者文王也
配天於郊則不可以二太祖之尊烝嘗於廟則不足以
明文王之德是故宗祀明堂以配上帝此義之所當然
禮之所從起而非厚於其禰也知此則周公制禮之義
明矣而所可疑者明堂之制度也考工記固嘗言之矣
夏有世室宗廟之制也殷有重屋路寢之制也而周有
明堂其制一堂而五室鄭康成曰或舉宗廟或舉路寢
或舉明堂互言之以明其同制康成之言固不足證而
考工所記亦未可盡信也其未可盡信者何也若有堂
室而無壇墠則嚴父配天當在宫室之中矣先王之禮
非特禋祀上帝於郊丘也祀日月星辰祀四郊祀方望
山川皆壇而不屋漢文帝作廟以祀五帝于渭陽夫五
帝五人帝也祀之於廟人且議其非禮况祀天帝之尊
乃即宫室行事而謂周公為之乎故曰考工所記未可
以盡信也夫考工記先秦古書也且難以盡信則諸家
之異說紛紛從可知矣是故莫若求之於經夫傳記有
之經無之不得巳而從傳記可也傳記有之經亦有之
舎傳記而從經可也舎經而從傳記可乎哉此理至易
曉也二禮周公之經也周官司儀將合諸侯則為壇三
成宫旁一門此明堂之說也然畧而未詳儀禮所載則
詳矣諸侯覲於天子為宫四門為壇其深二尺加方明
於其上而設六玉焉上圭下璧祀帝也圭璋琥璜祀四
方也於是拜日禮月祭天燔柴此則明堂之壇而祀神
以為盟也旣盟王設几即席諸侯之駕不入王門奠圭
繅上此則明堂之宫而明諸侯以為朝㑹也其盟㑹詔
於神明是故謂之明堂鄭康成曰王廵守至于方岳諸
侯來㑹亦為此宫以見之康成雖知方岳之為此宫而
不知此宫之為明堂是説也吾於孟子有證焉齊國於
泰山之下者也宣王之時明堂尚存趙岐曰泰山下明
堂本周天子東廵朝覲諸侯之處也是說也吾於班史
有證焉漢武帝之東封也泰山東北址有古時明堂處
則宫壇不存而其址猶在也雖然鄭康成趙臺卿知時
㑹殷同之有明堂而未能明夫所以朝諸侯祀五帝之
義也周公祀文王於明堂以配上帝蓋即其壇而祀之
輔成王負扆以朝諸侯蓋即其宫而朝之由此言之明
堂制度與其禮典曉然如指諸掌可以决千載之疑議
擯諸家之異說矣夫諸家之說不一皆臆度而意之也
是故或失之誕或失之譎或失之陋或失之侈或失之
雜皆非所以論周公之典禮也吕不韋之月令南有明
堂左右有个與月遷徙以眡朝而布政此失之誕者也
大戴之記則曰上圓下方九室每室四户八牖桓譚新
論又從而廣之以為有四闥以法四時十二坐以法十
二月此失之侈者也蔡邕所論又以太廟靈臺辟雍合
為一區此失之雜者也晏子春秋所傳茅茨蒿柱則陋
而不中禮公玉帶所圖複道層樓則詭而不經折之以
二禮其說蓋不攻而自破也大抵聖人制禮必有大經
而寓於度數則有節文大經本也議禮者之所當重節
文末也議禮者之所當輕明堂之禮下則以朝諸侯上
則以事上帝大經存焉若夫壇墠之有崇卑堂室之有
廣狹區區節文之末酌其宜而為之雖或異於古人何
病焉自漢以來儒者之議明堂至今不决而考禮經殘
闕之文斷以臆見則僭矣雖然漢儒所傳不敢盡誣以
為非亦不可盡信以為是故詳其義於禮經而折𠂻焉
所以不避其僭也
　　　宗子論　　　　　　　　　王　炎
仁義人道之大端也仁莫重於親親義莫嚴於尊尊下
洽子孫旁洽族属親親之道也上正祖禰尊尊之道也
祖逺而易忘族㪚而易踈先王於是因仁義而為之節
文故禮必有宗所以繼祖於上而合族於下也諸侯不
敢祖天子不可以二至尊也大夫不敢祖諸侯不可以
二一國之尊也是故諸侯之世子繼統為君世子之昆
弟同所出者為適子異所出者為庶子而適子則先君
之别子也曷為謂之别子不得禰其先君也曷為不得
禰其先君公廟不可設於私家也是故旁出者以是為
始故曰别子為祖别子之適長君命其族人宗之故曰
繼别為宗别子之庶長子與庶子之庶長子其兄弟宗
之故曰繼禰者為小宗宗之為言尊也上繼祖禰是故
族人尊之也祖者本也本不可二大宗一而已矣此百
世不遷之宗也故曰宗其繼别子之所自出者百世不
遷者也而小宗有四其所繼者禰祖曾髙此五世則遷
之宗也故曰宗其繼髙祖者五世則遷者也夫親親者
以三為五以五為九骨肉之戚主於恩愛以為仁因其
逺近而辨其等差以為義而又修其節文以為禮自斬
衰三年而殺之四世而緦五世袒免而服盡則宗易宗
易則祖遷昭穆之踈且逺者不復可相屬也是故有百
世不遷之宗明祖禰之正體也均公子也而正體以適
為重有適而無庶則有大宗而無小宗有庶而無適則
有小宗而無大宗所出惟己而已則無宗亦莫之宗是
三者公子未必皆然君命其大夫士之庶者使宗其大
夫士之適者儻適子非止一人適長必有君命然後為
宗此則宗道之正也是故有適而宗適此大宗也其服
齊衰九月其母之服如小君其妻之服齊衰三月無適
而宗庶此小宗也其服大功九月而其母妻無服夫為
之服者敬宗也敬宗所以尊祖也齊衰之服重大功之
服輕大宗繼祖小宗繼禰而不得繼祖是故降殺其服
所以致察於大小之辨也庶子不祭祖禰其祭必於宗
子明正體之重也庶子不繼祖禰故不為長子斬尊正
體而不二其統也適子庶子雖富貴必以寡約入宗子
之家衣服車馬獻其上牲獻其嘉若非所獻不敢入宗
子之門以祖之正體為尊且重不得以爵禄加之也宗
子為士庶子為大夫大夫則有廟矣而以上牲祭於宗
子之家祝曰孝子某為介子某薦其常事不可以爵命
之貴賤而混適庶之辨也宗子去國庶子為大夫而居
者其祭謂之攝主祝曰孝子某使介子某執其常事不
厭祭不旅不假不綏祭不配不歸肉避正主也其無爵
而居者祭則望墓而為壇宗子旣没告於墓而後祭於
家不可遽以庶而代宗也夫緦之為服之窮也袒免之
為無服也自是以往踈矣昭穆各以其屬相從宗則一
而不變也繫之以姓而弗别綴之以食而弗殊雖百世
而尊卑長幼親可叙者以有宗也故曰尊祖故敬宗敬
宗故收族公族異於庶姓而仁義行焉人道竭矣後世
宗子之法旣亡非緦麻之服相視幾如路人冠婚不共
其喜䘮𦵏不共其憂又稍踈焉則昭穆不復可齒是無
類也譜牒不存則曾髙而上不知其世系之所自出是
無本也仁之薄而遺其所親義之失而忘其所尊禮之
廢而無以為仁義之節文公卿大夫之貴莫能繼祖而
收族也其流及於庶人人情日薄風俗日壞又何怪焉
　　　秦論　　　　　　　　　　方　恬
天下之誦秦酷也乆矣予嘗以為紂之不善不如是之
甚及觀於漢見其刑罰之施上自王侯下自公卿參夷
葅醢往往而是當時猶曰斲雕為樸網漏吞舟之魚於
是益信秦法之酷也誹謗者族偶語者棄市其嚴如此
無姦之可發無罪之可誅矣而豪傑私語以謀之者班
班然見於史記夫以張良匹夫之強藉力士之威奮擊
於博浪沙中其悖甚矣卒之隠匿莫之獲此逋逃無歸
之人也而項伯殺人猶從良匿然則秦之殺豪傑其何
若人哉方子曰民不畏死奈何以死懼之秦之法令大
抵以死驅民而巳先王制為五刑以督奸其入於死者
蓋鮮非不能威知民之不可威也罪有輕重情有過與
故今也一概而歸之死則民不服矣不服則相痛相痛
之極則思相隠也而又懼於法則與之反仇其上亦勢
之必然爾所以善為治者必先原夫人情之初不相逺
也自非至酷之仇恨未有不相恕者甲之罪不及死乙
之心不欲置甲於死地况夫人情未有不自恕者甲之
罪不及死而不免於死乙其曰彼罪人情之所有安知
吾他日之不及此則何若相隠以相全邪夫天下之人
皆有恕己及人之心而秦獨有不恕之心秦亦豈自安
之道哉漢髙祖為亭長與夏侯嬰善髙祖戯傷嬰為人
所告髙祖重坐傷人嬰為證之移獄復繫歳餘笞掠數
百而後免夫以戯而被傷且為之隠此於有司何所施
罪然以告訐而訊之至於經歳笞繫則髙祖之所坐亦
不輕矣蓋秦之暴日設刑以罔人之罪如捕虎豹如獵
麋鹿不待彼之犯而後治之也嬰之所以不忍告者懼
不測歟雖然治天下者要不如此豈惟天下哉為一家
之主而罰浮於罪則奴婢相隠有罪莫聞矣奚告之云
乎由是言之輕刑未必可止姦嚴刑者長姦以自蔽也
秦之所謂豪傑者吾意其必淺浮狂妄之徒彼誠豪傑
也秦亦安得而誅之
　　　西漢論一　　　　　　　　方　恬
西漢之末其俗尚黨蔽毁譽混淆忠佞無别以王莽之
奸雄生平意氣槩可見矣而上書稱其羙訟其屈者幾
五十萬人劉歆名宗室也而輔其為嚴尤智畧士也而
佐其决揚雄名教大儒也而頌其德若天下蚩蚩蠢蠢
隨影附聲之人又何足道哉風俗委靡何乃至是意者
孝宣以來用法令持臣下諛蔽成風理固然邪方子曰
否是何見之晚也夫髙帝之盧綰蓋唐姜皎之徒初非
有運籌决勝之畧專典方面之勲也髙帝既平燕欲以
舊恩王綰恐羣臣觖望顧持議不敢專羣臣知上意皆
言盧綰常從平天下功多可王黨錮之風殆昉於此然
亦非漢之罪也戰國以來謀臣說士憑軾相銜馳騖乎
天下朝見秦之利則易縱而為横暮見秦之強則易横
而為縱乘險抵巇為良計應機附嚮為敏識重以秦惡
直而喜諛鉗忠臣之口結志士之舌逢君之惡者受上
賞指君之失者䝉顯戮天下相師以佞為常故漢之羣
臣尤多識變其猶戰國之餘邪夫人惟正己直行發口
直言無阿曲不計生死如周昌汲黯然後能無顧忌若
識變則為己者重為人者輕輕重如是則不能無畏避
有畏避則不能無阿曲阿曲之甚則更相黨蔽黨蔽一
成則顛倒白黒無所不至矣仁人君子所以深疾乎用
智者懼其不可保也顚沛隕越臨九死而不變者恥於
用智昔慕容燕遣梁琛使於苻秦秉義不屈旣還而秦
兵入燕燕主暐反疑琛收繫獄暐之降也秦主堅釋琛
問曰卿不能見幾而作反身為禍可謂智乎琛對以為
臣莫如忠為子莫如孝是以烈士臨危不避以徇君親
彼見幾者心達安危身擇去就不顧家國使臣知之尚
不忍為况非所及邪琛之斯言可謂萬世臣子之標鑒
漢初羣臣知此議者誰乎髙帝謂陳平智有餘然難獨
任而以厚重少文安劉氏歸之周勃其後吕氏之變平
依違其間一彼一此凡險難之際皆勃親之平雍容而
已以髙帝猶不敢保平之可任吾亦安知平患難之際
無觀望之心乎向使吕氏之勢一成不可揺動其事變
未可知也故觀人之國者原其始必要其終漢之風俗
因循委靡以成王氏之禍反而求之己見開國之初天
下之事安有突如其來者邪
　　　西漢論二　　　　　　　　方　恬
秦穆公信孟明之說以敗於崤作誓一篇諄諄自責聖
人定書收而置之周魯之列吾嘗疑焉以為五伯齊桓
為盛葵丘之㑹桓公震而矜之蓋叛者九國然後悟其
說也曰嗚呼靡不有初鮮克有終始而終之實難不能
於始而救於終則猶庶乎不廢此繆公之悔聖人所以
有取也如漢孝武尚征伐好神僊廵遊海内大興宫室
去秦始皇無幾然始皇有剛戾刻深之稱武帝有雄才
大畧之名若是者何也始皇不能悔而孝武僅能悔耳
孝武末年罷輪臺斥方士嘗自嘆惜深恨其前日之非
辭意懇苦若不能自勝者是亦可哀也已在聖人之忠
厚尚可以補過許之而議者多曰武帝悟之已晚何益
子曰不然夫人君者猶之天也大風之所擊嚴霜之所
零木無不㧞草無不凋及夫時雨而灌之杲日以煖之
則昆蟲荄甲奮而伸者不待終日此非天之私殺以汎
愛也力量大其所被者自廣耳然則人君之所尊力量
之所及豈可勝計哉喜則冠蓋塞路怒則伏屍千里私
喜私怒若是可畏惟賢主獨觀萬化之原而審安危之
機一嚬一笑猶不輕發於嚬笑之施必有當休戚者矣
武帝雖悟之不早但曰吾不為前所為則天下巳受其
福何待終日隋煬帝之縱恣又十倍於孝武但云罷征
髙麗則四海便有更生之望况不逺復者哉雖然道不
在多言在人主之方寸耳方寸之間天下之所係命也
正心誠意之學誠為人主之要意誠心正然後能知言
則詖辭不能欺遜辭不能蕩險辭不能激之怒䛕辭不
能導之喜心正九重之上而萬民受福於下尚何過之
可補此則堯舜之治也世人以堯舜之治為不可跂以
正心誠意為老儒常談漫不知省則功利之説安能不
熾夫功利之亂國如女色之惑身入乎其中昏然不知
利害之來使其稍悟未始不慚愧汗發逹於面目若其
不悟身從之矣武帝雖為明君然多慾易動見主父而
嘆息睹江充以為姦人在前不惟不辨而且進之天下
其何有息肩之所然則勝於始皇者亦未有大過特末
年一念之善耳而其益猶如此則知古之聖人獨喜人
之補過者非徒謂勝於不改由孝武觀之則補過之功
亦云大哉
　　　西漢論三　　　　　　　　方　恬
不有以起天下之懦無以絶天下之偷不有以致天下
之愧無以杜天下之姦天下之俗天下之人為之也而
風俗成壞則必有為之先者矣非為之先者能成壞天
下之風俗也天下之人固視夫斯人者而為趨向也天
下之人舉不為而斯人獨先為之則舉天下聳觀夫斯
人斯人者獨奮而上之人莫之阻也則天下爭先効之
矣是故斯人者天下之鋒也天下之鋒易以銳亦易以
折天下之人其剛毅不屈直道自守雖死而不回者天
下固知其少也天下而有斯人也則天下之觀必有在
矣是以明主因其獨為者而優容之以聳天下之觀以
勵天下之鋒而不敢輕折天下之銳何者懼其一折而
不振也昔者漢武之世汲黯以直道倡於朝矣而黯以
此被踈元帝之世蕭望之又嘗以直道倡於朝矣而望
之竟以此遇禍成帝之世王章又嘗以直道倡於朝矣
而章竟卒不免此三人者皆天下之鋒也而當時之君
不能優容之以信天下之氣而遂折其鋒天下之鋒一
折於武帝而姦佞之風起矣再折於元帝而姦佞之風
成矣三折於成帝而姦佞之風極矣故漢之風俗始壞
於武帝大壞於元成風俗大壞而漢遂以亡非有能亡
之也漢自亡也天下之人其剛者不百一而懦者嘗十
九是懦者常多也有一人焉立於羣懦之中而卓然有
以自奮此羣懦者之所聳觀也天下方聳觀於斯人而
斯人者不旋踵而逐去則天下之觀沮矣天下之觀沮
則天下之氣索天下之氣索則不懦者將折而入於懦
而懦者愈懦矣天下之士習於偷懦而不羞則安於為
姦而不恥平居不敢一犯人主之怒則當大難臨大事
而不敢爭此張禹孔光之流所以誤人之國而獨全其
身者也嗚呼悲夫天下之士豈皆務全其身而誤人之
國邪上之人逆折其鋒而勒之使茍容耳平居有敢言
之士則臨難多死義之人何者義固有以激之也是故
明主以名驅人而以義激之使之震勵奮迅自㧞於庸
人而不肯為茍容之行然後天下之懦風可回矣天下
之人惟其樂於名而勇於義也是故名可以奉而趨義
可以作而起也否則惟利之趨而已而今世議者往往
以好名咎天下之士士之慷慨勁正好議論者則遂以
好名而詆之不目之以訐則斥之以狂而士之立志不
堅中無所守者每有所為復以近名而自沮嗚呼近名
者不取而惟近利乃可邪古今天下惟兩途耳不入於
名則趨於利伯夷蓋近名之尤者也盗跖不好名之極
者也謂近名者之為非則伯夷者曾盗跖之不若邪(李/以)
(申曰方太博其學貫穿經史務為可用/有正論機策諸篇皆譏切時病傳於世)
　　　論梁武帝　　　　　　　　江潤身
自漢明帝之世金人見夢四十二章之書始入中國然
亦不過因果耳其說猶麤淺未至直指人心如逹磨渡
蘆後所云也奈何漢之儒者專門訓詀不足以振起聖
人之道而因果之說亦乘虚以浸淫乎斯人之心下及
南朝蔓延極矣梁武帝三度舍身羣臣率以錢贖卒為
侯景所迫餓死臺城因果之不可信非不明白而帝之
所以惑之則有故矣愚嘗以為佛氏勸人為善其設心
本不大畔於吾儒至謂凶惡之人爇香一瓣誦經一巻
設一大齋㑹平生罪惡便能滌而去之是乃長惡之大
者盍試觀之今之為胥吏者乎一入公門惡念蜂起欺
上虐下無所不為靜夜以思終有不能自欺者乃復奉
佛自解夫旣恃佛以為皈依則其稔惡也日益甚彼屠
兒劊卒操刀欲殺之時或暗誦佛號意亦類此豈非佛
氏實長其惡哉武帝之心是正姦胥屠劊之見耳方其
為齊大司馬也克嘉湖守潯陽圍建康殺人多矣及其
為相而加九錫也則殺湘東王寶晊其進爵而王也又
殺邵陵王寶儀等三人得國之後思為逆取順守之計
要亦人心天理不容泯没者觀其語南康侯之言亦良
可悲矣惜乎無端人正士長養善端倀倀然莫知所從
妄意因果之說謂可以滌愆免罪而奉佛之意堅矣吁
蕭衍之亡其佛氏無父無君之教實成之歟
　　　論麟閣功臣瀛洲學士　　　胡敏翁
臣之以名聞者當䆒其節義士之以學稱者當考其德
行屈蘇武於麟閣之末麟閣之繆也置敬宗於瀛洲之
列瀛洲之玷也為二君者事雖公而心則私難逭後世
之公論矣漢宣之畫麟閣者十一人博陸以定策功丙
吉以阿保功趙充國張安世杜延年劉德韓增或勸以
書或賛以言皆有功於定策者也魏相梁丘賀蕭望之
雖不預定策嘗因許伯以論霍氏梁丘賀以占劒而發
任章之姦望之嘗請退霍氏彼子卿雖以故二千石預
計謀立帝則定策功視諸臣稍劣者也帝之時吏稱職
民安業單于來朝號稱中興以諸名臣輔佐之功表之
髙閣誰曰不可吾獨惜其一念之私勃鬱呈露十一人
中非預策立則預誅霍氏者也或曰子卿之名如是節
如是帝特屈之以示外域使知在子卿之上者尚多也
此亦儒者之臆說耳彼充國者非有名於外域者乎何
不屈之下也使帝眞有意於名臣而以公心處之則如
黃霸之治郡夏侯勝之明經于定國之治獄亦皆名聞
一時者曾不得少厠其列何哉班史謂以是知其選其
引而不發者乎吾固曰屈蘇武於麟閣之末麟閣之繆
也乃若天策之開館招徠文學吾又知其私也是時武
德四年太宗一藩王爾交通豪傑私植黨與豈其職分
置官屬開學館升儲之漸也儲位旣正受禪之基也太
宗之假以恩寵特欲深結其心俾樂為我用故隠太子
之禍房杜甘心為之周旋潔志不仕如收稍知忠義如
思廉恥教宫人如允恭恥為之師如凱皆願進闕下矣
由是觀之瀛洲之尊寵太宗之微機也豈眞有意於文
學邪史稱文學館之開與諸賢討論文籍夜分乃寢厥
後登大寶復置𢎞文館聚書二十萬卷講論不輟詔修
晉史則自著宣武二帝陸機王羲之四論而總題以御
撰天下後世莫不曰太宗之好文學如此其甚然帝王
之學豈徒若經生學士區區於著書立言呻其佔畢而
已乎若諸賢果精於講論則建成元吉之死誠可自附
於周公之誅管蔡否也借曰彼欲危社稷王明之封與
經籍所載合歟否歟夫内不足者必務外飭使太宗眞
有意於文學則必先德行後文藝如敬宗父死舞蹈求
生而女嫁蠻酋是姦邪之雄者屛之可也史稱太宗之
於敬宗聞其名而召之是知太宗所以收人才自輔者
特欲取一時虛譽之士掠羙緣飾為取大位計耳吾故
曰置敬宗於瀛洲之列瀛洲之玷也自後唐史置敬宗
於義府之列固有公論漢史不能為子卿稱屈乃列於
李陵之流何哉蓋嘗論之聖達節次守節臣之有勲名
而不本於節盗名爾仲尼論四科之叙必先德行後文
學士之有文學而不本於德虚文爾惜乎漢唐之君不
足語此雖然漢宣勵精為治綜核名實卒使功光祖宗
業垂後嗣侔德殷宗周宣中興諸臣左右之功居多太
宗百戰之餘未遑他務急急於學館之開淨洗陳隋釋
氏之習文學諸賢講貫之功亦不少彼二君者後世之
君亦未易及也哉
　
　
　
　
　
　
　
　
　新安文獻志巻二十八
欽定四庫全書
　新安文獻志巻二十九　明　程敏政　撰
　　論
　　　周論　　　　　　　　　胡一桂
文王三分天下有其二以服事殷孔子曰周之徳其
可謂至徳也巳矣史乃謂其隂行善諸侯皆來决平
毋乃以小人之心度君子邪愚嘗讀周頌至太王實
始翦商讀魯論至文王三分天下有其二未嘗不慨
後之論者皆不能不以辭害意也太王蓋當祖甲之
時去髙宗中興未逺也後一百有餘年殷始亡且武
王十三年以前尚無非事商之心則翦商之云太王
非但不出之於其口亦决不萌之於其心特以其有
賢子聖孫有傳立之志于以望其國祚之綿洪焉爾
豈有一毫覬覦之私心哉議者乃謂太王有是心太
伯不從遂逃荆蠻則是太王固已嘗形之於言矣夫
以唐髙祖尚能駭世民之言曾謂太王之賢反不逮
之乎詩稱實始翦商特謂王季文王之立由於太王
以至武王有天下推原其故則翦商實自太王始爾
非謂太王眞有翦商之心也夫文王雖大聖諸侯也
紂雖下愚天子也安得以諸侯而有天子三分有二
之天下哉縱使果有之以紂之暴惡肯容之乎以崇
侯虎之鷙害乃不譖毁之乎此必無之事也而夫子
有是言者特以文王之聖道化所及極其形容之廣
云爾豈謂天下三分有二之版圖誠歸之於周哉且
以虞芮一質成之後歸文王者四十餘國四十國之
疆土未必為文王有而四十國之諸侯四十國之人
心則歸文王矣至武王孟津之㑹諸侯不期而集者
八百國豈八百國之疆土人民先為武王有哉亦心
悅誠服而趨之者如歸市爾文武之心蓋有推之而
不能去逃之而不能免者矣請得以暴白二王之心
於千百載之上
　　　二十四氣論　　　　　　胡炳文
或問厯二十四氣之論予曰是言氣之行有序也而莫
不有理存焉俗有相承誤讀者穀雨如雨我公田之雨
蓋穀以此時播種自上而下也今讀為上聲非矣芒種
二字見周禮種之隴反芒當音亡謂種之有芒者麥也
今讀芒為忙種去聲非矣處暑如旣雨旣處之處處止
也謂暑氣將於此時止也今讀作去非矣每月有節氣
有中氣如丑之終寅之始則為節寅之半則為中一年
四立即四時節氣二分二至即四時中氣九十日氣往
者過而來者續故謂之立九十日之半故謂之分夏冬
不曰分而曰至至有二義子至巳六陽午至亥六隂至
者介乎巳午亥子之間也冬至亥隂極故曰至子陽於
此生亦曰至夏至巳陽極故曰至午隂於此生亦曰至
日影短至長至亦然且以上半年論之立春正月節雨
水正月中漢律厯志驚蟄在正月中注今作雨水蓋自
秋分水始涸立冬始冰冬至水泉動大寒水澤腹堅今
曰雨水者先是為露為霜雪皆水氣凝結以至於寒之
極春則水氣流行而又為暑之始也况天一生水人物
之生皆始於水春屬木木生於水今厯立春後繼以雨
水宜也卦氣正月為泰天氣下降當為雨水二月大壯
雷在天上當為驚蟄今厯先雨水而後驚蟄亦宜也按
國語四時有八風厯獨指清明風為三月節此風屬㢲
故也驚蟄者萬物出乎震震為雷也清明者萬物齊乎
巽巽為風也巽曰潔齊故曰巽風曰清明清明有潔齊
之義律厯亦有明潔之義穀雨三月中自雨水後土膏
脉動今又雨其穀於水也周禮稻人掌稼下地注謂以
水澤之地種穀即穀雨之謂也漢律厯志穀雨注今作
清明以今觀之穀雨似遲半月然風土有不同人力有
遲速必至此然後無不種之穀也四月中小滿先儒云
小雪後陽一日生一分積三十日陽生三十分而成一
畫故為冬至小滿後隂生亦然夫四月乾之初謂之滿
者姤初羸豕蹢躅坤初履霜堅冰羸喻其小蹢躅喻其
滿霜喻其小堅冰喻其滿易言於一隂旣生之後厯言
於一隂方萌之初慮之深防之豫也小雪後有大雪此
但有小滿無大滿意可知矣至若三月中穀雨五月中
芒種此二氣獨指穀麥言者處暑農乃登穀此曰穀雨
農家方種穀冀今年之秋也穀必原其生之始者穀種
於春得木之氣成於秋金克木也麥必要其成之終者
麥種於秋得金之氣成於夏火克金也木氣柔故穀穎
垂金氣剛故麥穎昂此隂陽自然之理也無穀民何以
仰食無麥民何以續食春秋大無麥禾則書此也六月
節小暑六月中大暑不知者以為夏至後暑巳盛不當
又謂之小殊不知易曰寒往則暑來暑往則寒來寒暑
相推而歳成焉通上半年皆可謂暑通下半年皆可謂
寒正月暑之始六月暑之終七月寒之始十二月寒之
終而曰小暑大暑者不過上半年氣候之辭耳隂陽冲
和之氣不頓息大暑非驟至於大也由小而馴至於大
也六月中暑之極故為大然則未至於極則猶為小也
大小二字最可見造化消息進退之理矣復以下半年
論之七月中處暑即如豳風首七月暑之終寒之始大
火西流暑氣於此乎處也觀處暑二字便自有豳風七
月意思八月中白露九月節寒露秋屬金金色白白者
露之色寒者露之氣色先白而氣始寒寒固有漸也九
月中霜降露寒始結為霜也立冬後曰小雪大雪寒氣
始於露中於霜終於雪霜之前為露露由白而後寒霜
之後為雪雪由小而至大皆有漸也至小寒大寒亦猶
豳風一之日觱發二之日栗烈觱發風寒故十一月之
餘為小寒栗烈氣寒故十二月之終為大寒豳土寒早
故寒氣先要之此不過緫結下半年之氣候爾合而言
之上半年主生曰雨曰雷曰風皆生之氣下半年主成
曰露曰霜曰雪皆成之氣下半年言天時不言農言農
莫急春夏也先儒言變者化之漸化者變之成立春雨
水後寒氣漸變至立夏則寒盡化為暑矣然曰小暑大
暑其化也固有漸焉立秋處暑後暑氣漸變至立冬則
暑盡化為寒矣然曰小寒大寒其化也亦有漸焉易曰
知變化之道者其知神之所為乎觀二十四氣可見矣
大學以格物致知為第一義此亦格物之一端然不特
此也調元氣和玉燭者知之參贊燮理豈無小補邪
　　　晉悼公論　　　　　　　　程端學
㑹于蕭魚此悼公之盛也而君子亦有不滿焉何以言
之甚矣悼公再伯之難也晉楚所爭者二其一陳也其
一鄭也悼公紹文襄之後凡有盟㑹諸侯麇至向也鄭
從楚城虎牢而鄭始服向也陳從楚盟雞澤而陳來㑹
自是陳鄭即中國矣而楚之仇於陳鄭者亦如之是故
再㑹於戚為戍陳也而楚公子貞為是伐陳諸侯於是
有救陳之師又明年而公子貞圍陳而諸侯於是有鄬
之㑹凡以爭陳也鄭侵蔡而獲公子燮則楚伐鄭鄭受
盟於楚則晉伐鄭鄭同盟于戯則楚伐鄭鄭為楚伐宋
則晉又伐鄭諸侯戍鄭虎牢則楚救之鄭公孫舍之侵
宋晉伐之鄭同盟於亳城北則楚師至楚子鄭伯伐宋
則晉師來凡以爭鄭也然而陳卒從楚而晉不能爭鄭
卒從晉而楚不能爭何也無他鄭近晉而陳近楚也觀
范宣子之言曰楚人討貳而立子囊必改行而疾討陳
陳近於楚民朝夕急能無往乎有陳非吾事也無之而
後可吁此晉之所以不能爭陳歟觀子展之謀曰吾以
宋為惡諸侯必至吾從之盟楚師至吾又從之則晉怒
甚矣晉能驟來楚將不能吾乃固與晉吁此楚之所以
不能爭鄭歟夫惟陳近於楚而民朝夕急也故其望於
晉也緩夫惟晉能驟來而楚將不能也故其從於晉也
急自鄬之㑹陳侯逃歸而中國之㑹盟不復有陳自蕭
魚之㑹鄭伯實與而楚之威令不能行於鄭者二十年
由此故也夫以悼公再伯之烈其所可稱道者不過蕭
魚之㑹而止以盟則不能如屈完之來以戰則不能如
城濮之師然以荆楚方強子囊為政而凛然有憚晉之
心雖或時帥師徒以示不怯而卒不敢以陵駕中國者
豈無故哉觀子囊之言曰今吾不能與晉爭晉君類能
而使之舉不失選官不易方其卿譲於善其大夫不失
守其士競於教其庶人力於農穡商工皁𨽻不知遷業
君明臣忠上遜下競當是時也晉不可敵然則晉悼之
所以能服楚者固有道矣然嘗評悼公之伯而獨於㑹
吳之事深不滿焉悼公之所以急於㑹吳者固將以撓
楚也然吳猶楚也急於為撓楚之謀而不知適以啟吳
人之釁楚患雖微吳憂方大異時駸駸強盛以至於黄
池之㑹而春秋終矣是悼公之為也不亦可惜也哉抑
悼公之所以為大失者尤在於大夫之專也雞澤之㑹
諸侯實在而使大夫盟甚至邢丘之㑹大夫得以㑹諸
侯而向之㑹則直以大夫而巳以悼公之賢而不能抑
大夫之專又從而張之是將誰咎哉至於鄫嘗預㑹而
聽莒人之滅鄫莒魯同盟而不䘏莒人之仇魯進齊世
子光於諸侯之上而不知班序之亂要皆未純乎王道
者無他急於得陳則不暇䘏大夫之專盟幸莒巳服則
不暇䘏鄫魯之怨喜齊世子之先朝則雖躋之諸侯之
上不顧也蓋其設心措慮全在制楚而其他皆未之及
此所以不能如桓文之盛歟
　　　洩治論　　　　　　　　　程端學
陳殺其大夫洩冶先儒謂洩冶不能早諫而至於殺身
故其罪累上而以國殺然乎曰不然也後世覩傳而起
疑也於經無有也夫史有詳畧或稱國焉或稱國稱爵
焉或稱國稱人焉後人求其說而不得適觀左穀之文
而知洩冶之事則歸罪於不能早諫以售夫稱國以殺
之說夫經之作豈待傳而始見其義哉經之本義在於
專殺大夫而極於見弑也且洩冶幸有其事爾若他無
其事而稱國以殺說者何以措辭乎夫洩冶不能早諫
固可譏也其不賢於不諫者乎今有人焉能諫而被殺
乃不責夫殺諫者反責諫而被殺者豈公論哉吾知此
說之所自矣左氏載孔子曰民之多辟無自立辟先儒
所以有此言也豈知左氏之繆哉
　　　黥布論　　　　　　　　　王　霖
薛公論黥布之反曰是故當反往年殺彭越今年殺韓
信自疑禍及身故反爾其意謂髙祖薄待功臣不能保
全終始以至黥布疑懼此言固切於事情而曰是固當
反則過矣君臣之義與天地並天地不變則綱常倫紀
亘千古而不可紊者也昔卻錡欲攻晉公卻至曰人所
以立智信勇也信不叛君知不害民勇不作亂又曰待
命而巳當是時厲公方欲殺之滅亡之禍近在目前而
其言猶如此况髙祖之於黥布未有纎芥之隙乎韓信
自誅彭越自醢於布何與為布之計用之則盡心而前
不用則奉身而退守吾忠誠安吾義命則何疑懼之有
張子房辟穀願從赤松子遊善處功名之上者也郭令
公讒毁百端詔書一紙徵之無不即日就道善處功名
之次者也黥布近不能為張子房獨不可逺為郭令公
乎不知出此而乃為反謀其取禍也宜矣吁謀反布之
罪也當反之言薛公亦不能無罪焉
　　　漢髙祖索羹論　　　　　　鄭　玉
以吾身而視天下則天下為重以吾親而視天下則天
下為輕故君子之取天下當大變之來遇父母之難又
豈可不權其輕重而為之進退哉方天下亂離生民塗
炭以吾身犯鋒鏑之險蹈不測之淵為天下拯焚救溺
者天下重於吾身也及親陷賊庭危在頃刻則舍天下
以全吾親者親重於天下矣昔者漢楚之爭㑹於廣武
項羽置太公於爼上告髙祖而殺之所謂危在頃刻者
也髙祖於此所宜卑辭請降迎歸其父然後以項羽旣
弑其君又欲殺人之父以挾其子興師問罪與之決勝
負於一戰定成敗於萬全未晚也豈可大言無當索父
之羹以吾親之重為天下之一擲哉向非項羽有婦人
之仁髙祖無項伯之援則太公烹於爼上矣項羽旣殺
太公分羹髙祖然後布告天下謂髙祖不顧其父挾人
殺之而食其羹興師問罪則髙祖負殺父之名此身且
將無所容於天地之間又安能與之爭天下哉項羽計
不出此反惑於為天下者不顧其家之言使太公幸而
獲免髙祖因之成事天下遂以髙祖為得計索羹為名
言紊綱常之義失輕重之權矣使後世臣子懐必勝之
心忘君親之難者未必不自此言發之也桃應問舜為
天子臯陶為士瞽瞍殺人舜如之何孟子曰舜視棄天
下猶棄敝蹝也竊負而逃遵海濵而處終身訢然樂而
忘天下髙祖當以為法(汪氏克寛曰嘗論鄭先生平生/梗槩大抵學有本原而忠義大)
(節處之有素觀其撰漢髙帝索羹論章孝女䨇廟碑則/涵飬志趣已皦然於胷中矣故能辭翰林之聘而不受)
(拘囚之辱勁氣耿耿充塞兩間易於困之象君子以/致命遂志身可危而志不可奪也繄先生之謂乎)
　　　漢昭烈顧命論　　　　　　鄭　玉
五帝官天下三王家天下其法固不同矣然聖人豈容
毫髪置私意於其間哉亦曰與天下公之而巳立子以
適三王不易之常經也然為天下得人則兼用官天下
之法焉故太王舍太伯而立季歴文王舍伯邑考而立
武王其欲天下乂安宗社不廢則一而巳漢有天下四
百餘年桓靈不道僭亂四起操丕父子遂簒帝位昭烈
以帝室之胄擁益州之衆三顧孔明於草廬之中遂定
君臣之分相與披荆棘犯霜露同死生共甘苦者十有
七年鞠躬盡瘁死而後己者皆為興復劉氏也昭烈豈
為身謀孔明蓋社稷之臣也今劉禪昏愚暗弱縱使伊
尹阿衡周公輔相亦必危亡而後己雖百孔明如之何
哉此幸有說旣曰興復劉氏則凡髙祖之子孫皆天下
之共主何必拘子禪嗣位而後為漢祀不絶哉為昭烈
之顧命宜曰朕與丞相所以經營天下者凡為興復劉
氏也今天奪我志病不能興嗣子可輔輔之如不可輔
則擇劉氏之賢者而立之孔明王佐之才必有以處此
而劉氏之社稷復興矣惜乎昭烈之識不足以及此乃
曰如不可輔卿可自取置孔明於嫌疑之地欲用權而
擇賢則恐天下以昭烈之言而疑巳欲守經而不變則
苦劉禪之昏愚而不可有為終於天下三分不能混一
孔明旣死劉禪卒就擒縛及其入魏屈辱百端畧無愧
恥豈惟劉氏之宗社不嗣遂使髙祖光武含羞地下抱
恨無窮古人謂出師未㨗身先死非但天不假孔明以
年不克終大事實由昭烈顧命失言後嗣非人遂亡其
國悲夫
　　　張華論　　　　　　　　　鄭　玉
嗚呼聖人旣為經以定天下之常復為權以盡天下之
變於是經權相濟若體用然而天下事無不可為者矣
人君者天下之義主也義之所在天下共為之主矣茍
義去之匹夫而巳豈得為天下之主乎人臣之事其君
幸而遭遇明哲固當盡職奉公竭忠事上守其常分毋
或凌犯不幸遭遇昏愚縱情暴虐肆行禍亂毒害生靈
傾危宗社為大臣者則權之以義而有伊霍之事焉人
主尚爾况母后乎若曰君臣上下素有定分階級等威
不可踰越拘俗儒之常談守匹夫之小節坐視禍亂至
於危亡而莫之救則將焉用彼相矣吾讀晉書於賈后
之禍不能不深罪於張華焉夫華在武帝時即以文學
才識名重一時議者謂宜為三公蓋朝廷取以為法宗
社恃以為安况惠帝戇騃國家大計獨寄之大臣者乎
賈后専政淫亂暴虐誣元舅以謀反而殺之廢太后為
庶人而幽之此大逆無道人神之所共怒王法之所必
誅茍不能討禍亂必矣况賈后為妃之時㦸擲孕妾武
帝嘗欲廢之具有詔㫖華茍能倡明大義廢黜賈后正
名定分以安反側則太后可復儲貳不致於動揺國本
旣安天下自定此撥亂反正之道也顧此不為而乃議
曰太后黨於所親為不母於聖世宜依漢廢趙太后故
事稱武皇后居異宫此何言哉善乎董養之言曰公卿
處議至此天人之理旣滅大亂將作矣及其弑太后而
覆殯之賈模裴頠謀欲廢后華尚欲使模頠調停勸戒
謂不致大悖則天下未亂而巳得以優游卒歳不知何
者為大悖何時為大亂乎及其謀廢太子劉卞請因太
子入朝廢賈后於金墉城華猶曰天子當陽太子人子
也相與行此是無君父而以不孝示天下也卒使太子
幽廢以死國本一揺天下大亂孫秀之姦謀以起趙王
倫之簒逆以成馴致骨肉相殘外邦乘間宗社播遷中
原不復是果誰之罪哉華之族滅身亡有不足惜者矣
嗚呼華也昔者力贊平吳之策何其勇也今者力沮廢
后之謀何其怯也蓋華本庸人專於詩書名物之間制
度文為之末才不足以制變學不足以適道豈知天下
之大義聖人之大用哉若華者所謂具臣而巳孔子曰
可與立未可與權華且未知所謂立安知所謂權哉(王/公)
(褘序曰鄭子羙先生為文予十年前嘗得其漢唐諸論/頗疑其體制往往或出於繩墨心未之好也今年復獲)
(其師山集盡讀之觀其操議持論務辨道理談名義蓋/汲汲焉以扶植世教自見心嘆服之於是廼愧向者知)
(先生之不/能深也)
　　　經禮補逸後論　　　　　　汪克寛
周禮一書果為周公所作乎漢武嘗謂周禮為瀆亂不
經之書何休又云六國隂謀之書歐陽文忠公謂周禮
可疑者二蘇潁濵謂周禮不可信者三是皆論以為非
周公之遺制也然則周禮果非周公所作乎朱子蓋嘗
以周家法度廣大精宻言之嘗以周公建太平之基本
稱之又嘗以周公從廣大心中流出稱之張橫渠謂周
公治周莫詳於周禮賈公彥序周禮廢興又謂鄭𤣥徧
覽羣經知周禮者乃周公致太平之迹是則又明為周
公所作也考之西漢志於周禮未之見東漢儒林傳乃
謂周官經六篇本孔安國所獻隋經籍志乃云漢時有
李氏得周官上於河間獻王獨缺冬官一篇獻王購以
千金不得遂以考工記補成六篇奏之孝武時蓋有其
書特未與五經例置博士爾西漢劉歆始置博士遂盛
行於世後世因有周禮作於劉歆之說是則周禮作於
周公而非他人之作明矣然冬官何為而缺也經罹秦
燄散失之餘與漢儒編録附麗之誤而始謂之缺也何
以知其然愚因攷補散逸得之夫五官所掌曰治曰教
曰禮曰政曰刑而冬官則掌邦土或坐而論道謂之王
公或作而行之謂之士大夫或審曲面勢以飭五材以
辨民器謂之百工通四方之珍異以資之謂之商旅飭
力以長地財謂之農夫治絲麻以成之謂之婦功此冬
官之大較也見考工記所載者其屬二十有九皆工之
事而士與商農之職俱缺焉考之春官之中如世婦内
宗外宗皆宫中之職本屬天官而乃入之春官夏官之
中如司士諸子皆掌士之職本屬冬官而乃入之夏官
地官之中如司市質人㕓人賈師司武司稽胥各肆長
泉府此皆主於商土均草人稻人場人司稼等職此皆
主於農皆本屬冬官因其職與大司徒掌土地人民者
相類乃以入之地官若是者謂非編錄附麗之誤不可
也况小宰記六官六屬各六十考之天官自大宰以下
六十二地官大司徒以下七十九春官大宗伯以下七
十一夏官大司馬以下六十九秋官大司寇以下六十
五何則冬官獨缺而為數不及五官皆盈而餘數過之
理無是也他如儀禮有嗇夫之官國語有司商之官皆
不載諸周禮此亦冬官之脫簡也要之見載於考工記
者固為冬官之屬然司空掌邦土居四民時地利職不
止此當自大司空小司空而下摭夏官之中掌土者地
官之中掌商農者與夫嗇夫司商之數幷今考工記所
載之工總屬冬官則不惟合於周官司空之所職與小
宰六官六屬之目而且周公制作之盛粲然溢著于編
使人得以觀其㑹通而為太平典禮之全書也克寛因
幷録巻末以俟博古君子正焉
　　　鬼神論　　　　　　　　　汪　叡
或問鬼神之說曰先儒之言鬼神以隂陽之屈伸消長
論也聖人之言鬼神以人之死生論也以人之死生論
是故有鬼之名也然而天地隂陽所以流行賦與而造
化夫萬物者神而巳矣聖人於易備言之曰神無方而
易無體曰蓍之德圓而神曰神以知來曰鼔之舞之以
盡神神也者妙萬物而為言者也初豈嘗以鬼神竝言哉
其言精氣為物游䰟為變是故知鬼神之情狀乃因上
文言仰觀天文氣化之運萬變不測俯察地理實體之
著生息有常此所以知幽明巳然之變也惟知幽明之
故故原其始而知所以生反其終而知所以死至是乃
言精氣為有形之物游魂為無形之變即為物為變此
所以知鬼神之情狀爾故答宰我鬼神之問曰氣也者
神之盛也魄也者鬼之盛也合鬼與神教之至也衆生
必死死必歸土此之謂鬼骨肉斃於下隂為野土其氣
發揚于上為昭明焄蒿悽愴此百物之精也神之著也
因物之精制為之極明命鬼神以為黔首則百姓以畏
萬民以服由是觀之鬼也者歸也物之死而歸于土也
乃得鬼之名豈古人所以名狀造化之妙者哉故曰聖
人之言鬼神以人之死生論也曰然則中庸言鬼神之
為德其盛矣乎亦夫子之言也視之而不見聽之而不
聞體物而不可遺豈非以造化而言乎曰先儒正由此
章而推言造化蓋不察子思所以立言垂訓之實爾昔
季路問事鬼神子曰未能事人焉能事鬼敢問死曰未
知生焉知死故前此四章言治人此下四章則論事鬼
神者也中庸首言道本於上天之命聖人因而修之以
立敎於天下道以中庸為至故體道之功不可徇於氣
質過不及之偏如舜之知回之仁由之勇則中庸之不
可能者亦旣能之德性全矣斯可推以治人推以事神
君子之道費而隠以下明治人之道所謂莫見乎隠至
是則明事鬼神之道以終莫顯乎微之意章首贊鬼神
之德之盛者將言大舜文武周公而先之以此夫大舜
文武周公德配天地澤被天下後世雖云旣没而其神
昭著無乎不在所謂體物而不可遺者仰乎天則其神
之昭于天也俯乎地則其神之著于地也所謂見堯於
牆見堯於羹大雅言文王陟降在帝左右周頌所謂對
越在天駿奔走在廟不顯不承無射於人斯正此意也
故下文云使天下之人齊明盛服以承祭祀洋洋乎如
在其上如在其左右又結之曰夫微之顯誠之不可揜
如此夫豈上文言天地造化之鬼神而遽以齊明盛服
承祭祀為言乎蓋如舜之大孝文王之無憂武王周公
之達孝斯其所以為鬼神之盛德也斯其所以為體物
而不可遺之驗也事神治人非有二道明乎郊社之禮
禘嘗之義則治國如示諸掌由是觀之神以造化言而
鬼神以人鬼言也明矣况夫子答宰我之問有明言乎
後之學者不以先入之言為主而虚心求之則有以知
夫子之言精且實矣
　
　
　
　
　
　
　
　
　
　
　
　
　
　新安文獻志巻二十九
欽定四庫全書
　新安文獻志巻三十　　　明　程敏政　撰
　　辨
　　　袒免辨　　　　　　　　　程大昌
禮有袒免鄭氏曰免音問以布廣一寸從頂中而前交
於額上又郤向後繞於髻也予疑不然記曰四世而緦
服之窮也五世袒免殺同姓也服之旁殺而至於緦僅
為三月則自此之外不更有服矣然而由四殺五不可
頓如路人故屬及五世而族人有䘮則脫露半袖見其
内服是之謂袒解除吉冠是之謂免免之為言正是免
冠之免不應别立一冠名之為免而讀之如問也曲禮
曰冠毋免勞毋袒免且袒皆變易其常故侍君子者以
為不恭而無服者之屬用以致哀示與路人異也經於
緦有三月而袒免無期日也旣無服又無期日第行之
始死之時其斯以為戚矣厯考禮經本文止言袒免更
無一語記其如何為袒如何為免則是小功以上衰絰
冠杖實有其制而袒免則元無冠服故亦莫得而記也
周禮垂衰冠之式於門謂緦小功以上亦無袒免體式
也使誠有制如鄭氏所言則亦不成其為冠也况袒旣
不别為之衰又對免而言知當未斂之時第使之袒衣
免冠者事情之稱也古今言以布繞頂及髻而謂之為
免者惟鄭氏一人自漢以後幷免而數以為冠名則皆
師述鄭氏也杜佑博識古事而特致疑於此雖其叙載
䘮制即免加絲借古冕之絻著以為絻若用鄭矣而特
自出其見於下曰絻制未聞惟鄭氏云云則佑固不以
為安矣按禮凡因事及免必與冠對䘮服小記曰男子
冠而婦人笄男子免而婦人髽又曲禮冠無免則凡免
皆與冠對免之為免當正讀為免其理巳明矣䘮而免
冠不惟五世無服用之雖重如斬齊當其未斂未及成
服亦嘗用之蓋遭䘮之始未辦成服姑仍常時衣冠在
衣則袒在冠則免以為變常之始故經紀重䘮曰袒括
髪變也愠哀之變也去飾去美也袒括髪去飾之甚也
賈公彥之釋袒免首尾遵本鄭氏惟於此特循正理而
為之言曰冠尊不居肉袒上必先免故(闕/)　　則踊踊
必先袒袒必先免是袒且免皆因哀變常而未及為服
者之所為也斬衰重矣故免冠而肉袒免冠且肉袒矣
而又被髪不紒則以麻約之較之五世袒免則此為甚
重若其袒衣免冠以示變常則斬齊袒免其意同也且
免之為免不止始䘮然也䘮服小記曰旣葬而不報虞
則雖主人皆冠及虞則皆免又曰逺葬者比反哭者皆
冠及郊而後免又曰君弔雖不當免時也主人亦免凡
此三節皆以冠對免而免則皆取其進而及於重也葬
而成虞也逺葬而未及郊近墓也巳過免時而君始臨
弔也則皆以免冠為禮取始死之節以重為之也葬不
報虞逺葬而未及墓若過時而有弔者自非其君則皆
仍所䘮之冠而不為之免處之以䘮禮之常也從是推
之知免冠之為始死之節也䘮小記又曰斬衰括髪以
麻母括髪以麻免而布蓋父母皆當以麻括髪而古禮
母皆降父故減麻用布示殺於父也此之謂免蓋應用
而許其不用故特言免以明之若如鄭言以免為免(音/問)
則居母䘮者旣括髪以麻而以布為免(音/問)遂當以免而
加諸齊衰之上則是降斬而齊遽著五世以外輕殺無
服之冠豈其理乎至此推說不通矣然以免為冠萬世
宗信鄭氏予獨不以為安故著此以待博而不惑者折
𠂻之
　　　龍門辨　　　　　　　　　程大昌
秦再思記異録曰地誌慈州文城縣搔口本夏禹鑿山
通河年年魚化之地也每春大魚竝河西上唐人嘗勅
禁采捕至仲春後有㸃額不化者傍岸求死終不過富
平津浮梁孟州歳以致貢柳宗元嘗為文刻置禹廟此
蓋因地之有是魚而禹貢又有龍門之文遂從而為之
說曰過門者為龍而其浮死自下者則是不能變化而
遭黜者也予疑此語久矣於禹貢論不敢辨正者以龍
門之名其來已古而化龍之說世亦信之故付之不辨
也以書類求之導洛自熊耳熊耳者地書以為形似熊
耳也其曰似者肖之而已豈其實嘗有熊分耳為山也
乎厎柱析城實皆如柱如城而何人建為此柱析為此
城無有能言其自者也竝類而言則夫龍門也者正以
湍峻束狹意象如門而又龍者水行之物故取象以名
未知眞有魚嘗化龍之事也乎然而其事又有不可不
䆒者四瀆未嘗無魚何為此地獨有大魚暴鰓而下下
又不過富平也以予所見蓋河魚趂水而上於湍急處
產子及其困極故翻腹隨流不能自主富平雖為大河
而有浮梁横亘津靣魚巳困浮又為津梁所約不能潜
泳以過人因得乘困而拾取之耳其為㸃額而浮者蓋
跳擲產子為木石之所撞拉耳非有司其黜陟而㸃額
以記如世傳所云也天下事大小有異而理之所在四
海一也凡魚產子必竝木根草幹戛割其腹子乃得出
出則粘著根莖之上離離如珠然後泥不能掩浪不能
漂其子乃得成魚也龍門予所不厯無能驗其的為如
何矣此之所云乃在吾鄉而親常目擊者非得之傳聞
也魚之戛腹而子得出也則巳奮躍勞憊不復更能潛
泳則遂仰卧露白浮水而下邊岸之人白手取之不用
器械此乃吾鄉之所常見以類明類則龍門之魚可想
矣吾鄉小溪淺澗安得試龍之地而鱗鰓亦遭損暴耶
此其事理可以互相發者故詳記之
　　　嶓冢辨　　　　　　　　　程大昌
漢書誤以嘉陵江為西漢予於禹貢論詳辨之矣嘉陵
旣不為漢則秦雅二州及葭萌金牛有山皆名嶓冢者
不待辨而知其誤也予先著論姑以意定謂嶓冢當在
漢中發源之北而不能指其為何地何山每一思之意
終昧昧然也水經以為漢中之漢源出武都東狼谷山
予嘗詢諸經行其地者曰由漢中而西有水焉發源之
地距興元不一二百里源旣近流又狹秋冬間僅勝一
二十石舟而經之所次漢上有沔沔上有漾禹其肯於
一二百里間該載三名如此其詳也歟子按地書褒水
與斜谷分山南口曰褒北口曰斜漢中北距斜口自八
九百里而褒水發源是為衙嶺又逺在褒口西北角八
九百里之上則其源流亦旣甚長矣漢時張湯嘗創治
褒水以通于斜而受山東歳漕則豈枝流曲港之比哉
禹方叙著水源自不應舍大取小如此不倫古今雖異
而人情可以通推也况有可驗者禹貢水例凡其流逕
所及每一易向則别命方面以識其變如河之自龍門
而轉南以流華隂則書曰南至于華隂自華隂而改東
以及厎柱則又書曰東至於厎柱是其隨向書方之例
也今漾漢之文曰嶓冢𨗳漾東流為漢則是漾源本未
流東至其折東而後始得為漢也然則嶓冢者豈其當
在漢中之西也哉水經凡叙狼谷水率皆西出東行而
衙嶺褒源悉發北而南行直至南鄭而流委始東始名
漢水則與經謂𨗳漾東流為漢其方向正合也漢人竝
褒置縣而命曰褒中吾意褒中一語前世必已久有而
漢人采之以名其縣非創為若語也褒中嶓冢二音全
相配附得非自虞夏以至戰國世人稱謂不的而輙相
訛易也乎然予論禹貢不敢確證者為其褒之名國巳
先乎秦不容輕議焉耳然地名因聲近而譌古多有之
如春秋之邾雖褊小無足言然人民社稷儼然得自名
國不可誣矣孟子之去春秋為年絶不逺而變邾為鄒
漢儒已不能䆒則褒僻且險自嶓冢而訛為褒中安得
圖志為之詳載矣乎予終欲主所意見而未得的據姑
書其槩以待詳考
　　　禘祫辨　　　　　　　　　王　炎
禘祫宗廟之大事也祫者合也禘者諦也毁廟之主陳
於太祖未毁廟之主皆升合食於太祖是故謂之祫此
公穀二氏所傳也王者禘其祖之所自出以其祖配之
諸侯及其太祖以審諦昭穆是故謂之禘此戴氏所記
也周官以宗伯掌邦禮禘祫無見焉然六享之目一曰
肆祼獻二曰饋食皆在時祭之上即為禘祫無疑矣鄭
康成之傳禮其論禘祫甚詳而有四失焉其亂禮之經
者有一其失禮之節者有三祭法記四代之禘虞夏皆
禘黄帝商周皆禘嚳所記雖未必皆是而禘固宗廟之
事也康成則曰周頌廱之禘祀文王也商頌長發之大
禘祭天於圜丘而配以太祖也出一巳之臆說汨郊廟
之定制所謂亂禮之經者此也旣虞而升祔謂之祫事
與大事之祫實異而名同祥禫而後禘以定昭穆之叙
禘而後祫其先後不可易置康成乃以升祔祫事為證
遂言先祫而後禘此失禮之節者一也禘祫之祭廟祧
之主咸在然祫則太祖東向禘則祖之所自出者東向
而太祖配之祫大於時祭禘大於祫明矣康成乃謂禘
小而祫大此失禮之節者二也祫非不酌祼也而以食
為主故周官饋食又謂之朝享是以知其為祫禘非不
薦食也而以祼為主故周官肆祼獻又謂之追享以是
知其為禘康成乃以肆祼獻為祫饋食為禘此失禮之
節者三也去此四失禘祫之禮正矣然則舎康成之失
議禘祫可以無疑乎自漢以來諸儒異論其不可不辨
者猶有三焉天子有禘有祫諸侯有祫無禘一疑也三
年一祫五年一禘二疑也祫禮行於三時禘禮行於孟
夏三疑也夫祫祭太祖東向則天子諸侯之禮同禘非
常之祭也諸侯止於及其太祖而王者及其祖之所自
出則隆殺有辨而曰天子有禘有祫諸侯有祫無禘此
因大傳不王不禘之說而失之也國語言荒服終王此
蕃國世一見者也顏師古釋之曰新王即位乃來助祭
此乃禘祭之時非是則不禘故䘮服小記論虞祔祥禫
之祭而及於不王不禘則天子新即位而後禘其義甚
明而謂天子有禘諸侯無禘不巳踈乎此不可不正其
誤也三年一祫五年一禘此公羊五年再殷祭之說也
公羊蓋失之矣而韋元成乃為之說曰五年而再殷祭
言一禘一祫也禮緯因之張純又為之說曰三年一閏
天道之小成五年再閏天道之大成以是為禘祫之節
鄭康成又因之且謂魯禮三年䘮畢而祫太祖禘於羣
廟自後五年而再殷祭其說益以乖異不同夫新主入
廟昭穆遞遷則有禘自是以後有祫而無禘此不可不
明其失也禘之時月經無明文而戴記則曰天子犆礿
祫禘祫嘗祫烝諸侯礿犆禘一犆一袷嘗祫烝祫春祠夏
禴周禮也春礿夏禘殷禮也文獻不足夫子不能討論
夏商之禮漢儒何從而知之乎是以知其說之不足證
也張純曰禘以四月取純陽之在上祫以十月取百物
之皆備其說未為皆得也春夏難為備物礿祠之禮薄
蓋不可以祫於斯時而秋薦新故謂之嘗冬備物故謂
之烝祫於秋冬夫豈不可安在必以十月乎若夫禘禮
取四月之純陽則失之矣明堂位記魯禮季夏六月禘
於太廟鄭康成從而遷就其說曰周六月夏四月也則
尤失之矣春秋書禘于莊公則以五月禘於太廟則以
秋月未聞其必用四月也蓋禘行於祥禫之後祥禫旣
無定時則禘禮亦無定月此又不可不明其失也議禮
者不能正其誤明其失故自漢至唐禘祫不合於聖人
之經顏眞卿曰禘祫懿祖東向而太祖以下列于昭穆
則禘祫無辨非經也韋武曰祫宜獻祖東向禘宜太祖
東向則以禘為祫以祫為禘尤非經也經文固殘缺矣
其意猶可考也而諸儒汨之輯諸儒之論用經以折𠂻
其是非此吾所以著辨之意也
　　　文王作易爻辭辨　　　　　胡一桂
馮厚齊解明夷六五箕子之明夷云箕字蜀本作其字
此繼統而當明揚之時之象其指大君當明揚之時而
傳之子則其子亦為明夷矣又謂文王作爻辭移置君
象於上六以初登于天後入于地况明夷之主六五在
下而承之明夷之主之子之象也子繼明夷之治利在
於貞明不可以復夷也後世以其為箕遂傅㑹於文王
與紂事甚至以爻辭為周公作而非文王蓋箕子之囚
放在文王羑里之後方演易時箕子之明未夷也李隆
山深然其說謂班馬只言文王演卦又曰人更三聖世
厯三古止言包羲文王孔子未嘗及周公也馬融陸績
王肅姚信始有周公作爻辭之說絶不經見孔頴逹始
引韓宣子見易象與魯春秋而知周公之德與周之所
以王為周公爻辭之證審爾謂周公作爻辭可也而春
秋又將屬之周公乎此論確矣愚謂以爻辭為文王作
固自有據况夫子唯曰易之興也當文王與紂之時乎
是故其辭危未嘗及周公則所謂辭者安知非卦爻之
辭邪愚固巳疑之矣然考箕子囚奴誠在文王羑里之
後文王决無預言之理而隨之王用亨于西山升之王
用亨于岐山又誠類太王文王之事夏商之王未有亨
于岐山者朱子解作卜祭山川之義諸侯祭境内山川
亦正二王為侯時事以此觀之則爻辭未必果文王所
作而韓宣子見易象之言誠可證也隆山辨魯春秋之
說蓋自不曉其義耳宣子本意見易象則知周公之德
見魯春秋則知周之所以王也周之王猶能為春秋之
時之主義甚昭然若厚齋因蜀本其字之誤盡疑天下
之本反改而從之尤有所未可前漢趙賔正蜀人解明
夷六五箕子為荄兹則蜀本箕字初未嘗作其字况厚
齋謂父當暗世而傳子故其子亦為明夷厯考前古惟
堯舜老而舜禹攝此乃明德相繼夏商之王未見父在
而子立者惟桀紂可當明夷之主其肯遽傳之子乎馮
氏見後世北齊末主前宋徽欽而有是說謂文王作爻
辭乃取此義乎爻辭稱帝乙箕子自是一例况明夷箕
子之稱又自有夫子彖傳為之證據彖傳利艱貞箕子
以之之辭與爻辭箕子之明夷利貞之辭正相應烏可
傅㑹蜀本一字之誤以證爻辭謂非周公作哉愚故不
能無辨以祛讀者之惑
　　　易文言辨　　　　　　　　胡一桂
或疑文言非夫子作蓋以第一節與穆姜之言不異本
義以為疑古有此語穆姜稱之夫子亦有取焉得之矣
然猶以為疑古有之初亦未嘗質言之者蓋嘗妄論之
曰若果如或疑則何止文言雖大象亦謂之非夫子作
可也何者八卦取象雖多而其要則天地山澤雷木風
水雲泉雨火電日今考文王象辭自震雷之外離雖取
象於日而未嘗象火周公爻辭自㢲木離日之外雖三
取雨象亦未嘗專取坎他則未之聞焉至夫子翼易始
列八卦之象而六十四卦大象於是乎始各有定屬如
是則夫子以前凡引易者不當有同焉可也而左傳所
載卜筮之辭多取八物之象此皆在夫子之前而引易
以占者如此若然則大象亦謂之非夫子作可也謂夫
子巳前元有可也謂夫子作者非也今欲知其果作於
夫子而無疑其將何說以證嘗反覆思之而得其說春
秋夫子筆削之經也左傳春秋經傳也夫子繫易實在
作春秋之前絶筆於獲麟蓋不特春秋之絶筆亦諸經
之絶筆也左氏生夫子之後尊信夫子春秋始為之傳
由此觀之謂易有取於左傳乎抑左傳有取於易也又
况左傳所載當時語其事則彷彿其文多出於自為如
呂相絶秦書今觀其文法要皆左氏之筆而穆姜為人
淫慝迷亂安得自知其過而有此正大之言如棄位而
姣等語決知非出於其口如是則四德之說是左氏本
文言語作為穆姜之言明矣至若占辭多取諸八物亦
非當時史氏語實左氏本夫子大象以文之一時不暇
詳宻遽以夫子所作之象為夫子以前之人之辭也又
如國語載司空季子為晉文公占得國之辭又不特取
諸八物且有及於坎勞卦之說如是則幷與說卦亦謂
之非夫子作可乎大抵居今之世讀古聖人書只當以
經證經不當以傳證經若經有可疑他經無證闕之可
也何况夫子十翼其目可數今乃因傳文反致疑於經
可乎愚以是知文言大象眞夫子作而左氏所引不足
為惑故不得不辨
　　　子糾辨　　　　　　　　　程端學
或問曰公伐齊納子糾齊小白入于齊先儒或以子糾
為兄或以小白為兄何也曰各有其說而未可以片言
決也謂子糾為兄者公穀之意而孫氏胡氏劉氏邦衡
莘老東萊諸儒宗之謂小白為兄者程子之說而康侯
朱子張氏諸儒宗之然各無明文可考孫氏諸儒謂子
糾為兄者以春秋書法有子字故也據經論理者也然
程子則謂公穀之經無子字而小白為兄原程子意不
特以公穀無子字亦以論語孔子許管仲之仁之事推
之也但程子於管仲之事以大義推之而知其為兄爾
非有所據也今以春秋所書齊小白入于齊與齊人取
子糾殺之之文觀之則子糾為兄之說似亦有理蓋齊
小白入于齊有篡立之辭齊人取子糾殺之三傳同有
子字固不可以公穀前無子字為疑也至程子引薄昭
之言以證小白之為兄而朱子又疑荀卿嘗謂桓公殺
兄以爭國而其言固在薄昭之前則朱子雖宗程說固
亦不能無疑於其間也况朱子於集註論王珪魏徵事
則曰功過不相掩今以子糾為兄而小白殺之正與太
宗殺建成相類管仲之事小白正與王魏之事太宗相
類豈論語特取其功而春秋則正其義如朱子所謂功
過不相掩者歟是以不得不兼取程子孫氏諸儒之說
以俟知者也或又曰程子不特於論語稱桓公為兄而
巳正於春秋之經辨之也其言曰桓公兄而子糾弟襄
公死則桓公當立是以春秋書桓公則曰齊小白言當
有齊國也於子糾則止曰糾不言齊以不當有齊也不
言子非嗣君也公穀幷註四家皆書納糾左氏獨言子
糾誤也然書齊人取子糾殺之者齊大夫嘗與魯盟於
蔇旣納糾以為君又殺之故書子是其罪也曰程子以
大義推測小白之為兄猶可也以此論知小白之為兄
則益疑矣夫春秋於子糾不書齊者蒙上文公伐齊之
齊非子糾不當有齊而不書齊也於小白言齊者凡春
秋所書必曰某國某名則小白書齊固其書法而非小
白當有齊而書齊也且春秋直書其事而善惡自見果
子也雖不盟書子也非子也雖屢盟不書子也惡有嘗
與魯盟于蔇而特加子字之理哉蓋春秋傳為程子未
成之書非易傳成書之比宜其有未定之說亦程子所
謂義理無窮之意正學者所當辨也
　　　周公居東二年辨　　　　　汪　叡
予讀金縢之書言周公居東二年則罪人斯得而疑朱
子詩傳䲭鴞篇從漢孔氏說弗辟之辟音闢謂致刑辟
而誅殺之也鄭氏注詩言周公以管蔡流言辟居東都
則讀為辭避之辟蔡氏注書則從鄭說愚讀詩書三復
致疑而未能決因合詩書之經反覆求之始信鄭說為
是確然不疑何也流言者傳流無根之言也流言危周
公間王室然未明其何所由起則一時是非猶昧周公
未宜遽興師問罪故曰我之弗辟則無以告我先王是
以退避而居東都二年然後是非明白而知流言出自
武庚管蔡故曰罪人斯得蓋得罪人之情實也旣曰居
東則非東征可知矣意者公雖退居避位然必尚得將
帶侍從護衛之人以自隨非如後世大臣貶黜不得一
人自隨比也其作鴟鴞之詩極言恩勤保育王家先事
預防勞勩為甚遭逢外患不得不言其辭促其情哀蓋
避居之時所作非興師問罪所發之情辭也茍非成王
復感風雷之變而迎之則大誥何由作東征之師何由
而出乎奉命東征陳師鞠旅方率友邦冢君卿士司馬
偕行然前日從以居東衛士未嘗易也觀大誥一篇參
以豳風數詩觀之可見矣夫以王師出征三監誅武庚
以周公之神聖才藝而將之以討有罪名正言順必不
久淹歳月不過半年期月間事爾必不再勞師征三年
之久竊惟周公避居東都二年罪人斯得於是大誥東
征又一年為三年王感風雷而迎周公必輕身奔赴軍
士居東或未偕行雖行亦不得幷留受命出征軍士隨
行武庚旣誅歸勞東征之士則三年矣故曰自我不見
于今三年惟公退讓而避居東都故再言公孫碩膚以
贊美之假令公遭流言之變是非之實未明輙假王命
以興師旅將孰知而孰信從之乎詩人安得有狼䟦㚄
尾之况故朱子晚年亦從鄭說其答蔡仲黙書可考也
　
　
　新安文獻志巻三十
欽定四庫全書
　新安文獻志巻三十一　　明　程敏政　撰
　　說
　　　象刑說　　　　　　　　　程大昌
舜典曰象以典刑臯陶曰方施象刑惟明是唐虞固有
象刑矣而去古旣逺說者不一荀况記時人之語曰象
刑墨黥搔嬰共艾畢葑對履殺赭衣而不純也漢文帝
詔除肉刑曰有虞氏畫衣冠異章服以為戮而民不犯
今法有肉刑三而姦不止武帝之策賢良也亦然白虎
通曰畫象者其衣服象五刑也犯墨者蒙巾犯劓者以
赭著其衣犯髕者以墨蒙其髕象而畫之犯宮者扉(秋/未)
(反/)犯大辟者布衣無領凡此數說者雖不能歸于一要
其大致皆謂别異衣服以愧辱之而不至於用刑此逺
古而譌傳也禹之稱舜曰與其殺不辜寜失不經特不
殺不辜爾未嘗去殺也怙終賊刑刑故無小是豈嘗置
刑不用哉戰國之時未經秦火已謂象刑者示辱而巳
無所事於刀鋸斧鉞也荀况旣知其不然而亦不能别
援古典以當其有無特能推理以辨而曰以為治邪則
人固不觸罪非獨不用肉刑亦不用象刑矣人或觸罪
而直輕其刑是殺人者不死傷人者不刑也此數語者
雖堯舜復出無以易也揚雄曰唐虞象刑惟明夏后時
肉辟三千不膠者卓矣雄以肉辟始夏則眞謂堯舜之
刑無刀鋸斧鉞矣此蓋漢世之所通傳故文武二帝詔
語亦以為然也肉刑之制孔頴逹輩集㑹傳記皆不能
知其所起然而劓刵㭬黥苖民固已有之帝舜斥數其
虐特以不能差罪而遂至於淫用爾則肉辟所起豈復
待夏后氏之世哉且舜之刑五服五用明有所施而此
時未有笞杖徒若無肉刑其閱罪而五服之法服罪而
五用其刑以何器具而行其論決哉况象刑之次每降
愈下方有流鞭朴撻若謂象刑止於示辱則是正麗五
刑者反可以異服當刑而惡未入刑者乃眞加之流鞭
朴撻焉是何其不倫也然則象刑云者是必模寫用刑
物象以明示民使知愧畏而可他求泛說哉第世言象
刑者不䆒其本而直謂畫象可以代刑則人不信爾夫
子之言曰不教而殺謂之虐莊周曰匿為物而愚不識
皆咎世之敎飭無素者也蓋周人布刑象之法大司㓂
垂之象魏小司宼宣之四方則旣詳矣猶以為未也則
有執木鐸以警者執旌節以達者屬民而讀者書五禁
于門閭者諭刑罪于邦國者其上下相承極其重複正
慮不知者之誤觸也以此言之則藉藻色以暴昭其可
愧可畏者正聖人忠厚之意也世之有魑魅魍魎人固
不願與之相直也然天地間不能無此聖人范金肖物
著諸鼎以示之則山行草茇者知畏而預為之辟也此
其鑄鼎象物之意與畫象而期不犯之意同也夫謂衣
冠之為象刑固不足以得其實矣而亦不無所本也司
圜掌收敎罷民凡害人者弗使冠飾而加明刑焉鄭𤣥
因有弗使冠飾之文而遂用以證實其語曰不冠而著
黒幪若古之象刑也夫象以典刑揆諸舜典則在流贖
之先而加桎梏去冠飾質之司㓂顧在五刑糾慝之外
設使其制誠嘗輔刑以行則不過若畢命之殊異井疆
也秦人之赭衣徒𨽻也漢世之胥靡旦舂也本非正在
用刑之數則安可以刑餘之輕者而證古制大典也哉
且夫舜命臯陶作士而授以制刑之則類皆差五刑而
三其服即五服而三其就凡所以測淺深綦嚴宻無不
曲盡而槩謂示耻可以去殺固無惑乎後世之不信也
於是結繩理暴秦之緒干戚解平城之圍遂為迂左者
之口實抑不思有太古之民則結繩雖簡豈不足以立
信有舜禹之德則干戚非武亦豈有不能屈服強梗之
理哉是畫象者可以昭愧畏而非以致其愧畏也欲知
畫象之為刑助其必循本以觀乃有得哉
　　　三宅三俊說　　　　　　　程大昌
周公作立政三言三宅三俊孔安國曰大罪宥之四裔
次九州之外次中國之外意如五宅之有三居然是其
所謂三宅也正直剛柔三德如洪範所陳是其所謂三
俊也然立政一書顓為用人而作雖以司㓂愼罰終竟
其文要其丁寧庶獄特居準人職事之一爾三代本末
有叙凡其施置率常先德後刑安有未及用賢而遽飭
刑罰恐非聖人彜叙亦非立政任人本㫖也王氏必謂
孔氏外立三居以汨正意遂順飾本文而别為之言曰
己命以位己任以事則為三宅其才可宅而未踐此位
則為三俊此於經文無忤矣然有不通者周公之稱成
湯曰克用三宅三俊夫三宅三俊槩言克用而猶謂三
俊為未用之才何哉古今法制固不得而同然人情事
理可以意想也且使此三人者見謂為俊拔而顯之不
知其將處之何地若明命其才實試以職則當倂巳用
未用而數之且將參耦而六不得止云三宅也若姑下
一等而小試之不居其位且未有職業可以程品豈容
虛竝三宅而假立稱謂也哉詳複考之皆不安愜故予
嘗反求諸經而推知其實也宅乃事宅乃牧宅乃準此
即三宅所起而在夏后氏之世者也周公陳此三宅固
云夏創而其時三俊之名未立也自湯文武而後甫曰
克用三俊灼見三俊詳求其故蓋事牧準三官皆人君
處以此職使安其位使任其事則隨其官而命之曰宅
事宅牧宅準也堯以百揆處舜則曰納于百揆舜以處
禹則曰使宅百揆納也宅也皆自上處下之言也旣居
此位旣升此職而總其見處者之地則曰三宅三宅云
者即所居官命之如百揆之初以揆度百事得名及其
旣已受任遂如後世三公六卿正為官稱非如自上處
下初語矣此宅事宅牧宅準所從命名以為三宅者然
也三宅旣為官稱則隨其職業所能勝任以其言其才
其徳故得附竝三宅而名之三俊也孔安國求其說而
不得顧推而入之五流三居者殆因三宅無義民一語
爾夫籲俊而訓徳者大禹所以宅人而其國因以大競
者也合二職而無一義民者末夏之所以不能嗣往而
致于荒墜厥緒者也其宅同其所從宅者異故治亂於
此乎分經意明甚何有幾㣲以及用刑也哉
　　　運氣說　　　　　　　　　王　炎
五運六氣之說不見於儒者之六經而見於醫家之素
問夫素問乃先秦古書雖未必皆黄帝岐伯之言然秦
火以前春秋戰國之際有如和緩秦越人軰雖甚精於
醫其察天地隂陽五行之用未能若是精宻也則其言
雖不盡出於黃帝岐伯其㫖亦必有所從受矣且夫寒
暑燥濕風火者天之隂陽三隂三陽上奉之木火土金
水火者地之隂陽生長化收藏下應之而五運行於其
間即五行之化氣也天數中於五戊居之地數中於六
巳居之戊巳土也化氣必以五六故甲巳化土而居於
其首土生金故乙庚次之金生水故丙辛次之水生木
故丁壬次之木生火故戊巳次之此化氣之叙也地之
三隂三陽亦五行爾而火獨有二五行之妙理也蓋木
王於東火王於南金王於西水王於北而土王於四維
戊附於戍而在乾已附於辰而在巽而未之對衝在丑
故辰戌丑未寄王之位也未在西南其卦為坤其時為
長夏以其處四時之中吕氏月令謂之中央土此土正
王之位也春木生火秋金生水冬水生木而夏火制金
生氣絶矣惟土王於西南然後以火生土以土生金四
時之叙循環不窮然火方王於午土遽王於未則火氣
必耗故君火以名其氣温而未熱相火以位與太隂同
處未申之間奉君令以行暑氣於是火不耗於土不屈
於金故丙盛則庚伏此火所以獨分君相之位也天氣
始於甲地氣始於子子甲相合命曰歳立曰行四周而
為一紀天以六為節故氣以六朞而為一備地以五為
制故運以五歳而為一周運統一歳於四時之表氣分
六位於一歳之中風雨燥濕寒暑其應有候其至有期
然用以占焉往往不效非素問之無驗用其說者知常
而不知變故也凡物理有常必有變雖天地之運動往
來消息盈虚可以逆其必然者常也若其變則無所不
至可知而不可必也嘗試即其常而言之五太之運是
為太過其至先時五少之運是為不及其至後時惟平
氣則不疾不徐其至以時其大略如此火運上臨少隂
水運上臨太陽木運上臨厥隂金運上臨陽明土運上
臨太隂謂之天符木運臨卯火運臨午金運臨酉水運
臨子土運臨四維謂之歳㑹五太與在泉氣同謂之同
天符五少與在泉氣同謂之同氣㑹若是者其氣和土
運上見厥隂火運上見太陽謂之天刑運水運上見少
陽金運上見厥隂謂之運刑天若是者其氣乖此皆五
運之常也主氣各居一歩厥隂主初少隂少陽次之太
隂陽明又次之太陽主中六位不遷客氣與歳推移子
歳太陽之水為初丑歳厥隂之木為初迭相徃來而少
陽之為初氣乃在太隂之後半歳以前司天主之半歳
以後在泉主之其大略如此若其情則有相得與不相
得其位則有順有逆相得者木火相臨火土相臨之類
也不相得者金木相臨水火相臨之類也父臨子則順
木居少陽之位是已反此則寒水居金位斯逆矣君臨
臣則順君火居少陽之位是已反此則相火居君火之
位斯逆矣此皆六氣之常也及論其變則有正有邪而又
有變有勝有復有鬱有發有淫有承當時而行者正也非
時而行者邪也當時而行其過則為變非時而行其至則
為勝其救則為復抑而不伸則為鬱鬱而怒起則為發陵
其所勝則為淫極而必反則為承假如大角之化為啟拆
而變為摧拉太徵之化為暄燠而變為炎烈正化之為變
者然也少角木氣不足清勝而熱復少徵火氣不足寒勝
而雨復邪化之為復者然也寒甚而無陽燄是為火鬱熱
甚而無淒清是為金鬱抑而不伸者然也水鬱而發則為
冰雹土鬱而發則為飄驟鬱而怒起者然也風淫所勝則
克太隂熱淫所勝則克陽明陵其所勝者然也相火之下
水氣承之濕土之下風氣承之極則有反者然也然摧拉
之變不應普天悉皆大風炎烈之變不應薄海悉皆燔灼
清風之勝不應宇宙無不明潔雨氣之復不應山澤無不
蒸溽鬱也發也淫也承也其理皆然凡此者其應非有候
其至非有期是以可知而不可必也其應非有候則有不
時而應者矣其至非有時則有卒然而至者矣是故千里
之逺其變相似者有之百里之近其變不同者亦有之即
其時當其處隨其變而占焉則吉凶可知况素問所以論
天地之氣化者將以觀其變而救民之疾也夫大而天地
小而人之一身五行之氣皆在焉天地之氣有常無變則
人亦和平而無災天地之氣變而失常則疾癘之所從出
也是故木氣勝則肝以實病脾以虚病火氣勝則心以實
病肺以虚病此醫者所能致察儒者不得其詳也至於官
天地理隂陽順五行使冬無愆陽夏無伏隂春無淒風秋
無苦雨和平之氣行於兩間國無水旱之災民無妖孽之
疾此儒者所當致察醫宗未必能知也素問亦略言之矣
五行之精是為五緯與運氣相應有歳星有畏星以此
察其行之逆順而占其吉凶然必曰徳者福之過者罸
之則是運氣之和平而為休祥有徳者召之也運氣之
乖戾而為疾𤯝有過者致之也雖然其說略而未詳吾
儒之經則詳矣洪範九疇始於五行中於皇極終於五
福六極聖人建極於上以順五行之用是以天下之民
有五福而無六極有五福皆可以康寜矣無六極皆免
於疾病矣此其道固有行乎運氣之外者是謂大順成
周之時嘗見之由庚之詩作而隂陽得由其道華黍之
詩作而四時不失其和由儀之詩作而萬物各得其宜
此建皇極順五行使民有五福而無六極之驗也是故
素問方伎之書洪範則聖人經世之大法也知有素問
不知有洪範方伎之流也知有洪範不知有素問儒者
何病焉
　　　卦變論說　　　　　　　　王　炎
卦變之說謂乾坤為父母而姤復為少父母六畫成卦
凡一陽五隂皆自復變一隂五陽皆自姤變二陽四隂
皆自臨變二隂四陽皆自遯變三陽三隂皆自泰變三
隂三陽皆自否變其說不聞於先儒而言於邵氏至漢
上朱氏從之且乾坤為父母其交則為三男三女復卦
上坤下震震乃乾一索而得男姤卦上乾下巽巽乃坤
一索而得女若復姤為小父母則姤有乾復有坤乾坤
反係復姤所生而震巽二卦亦非出於乾坤不知從何
而來且夫子彖易嘗言剛柔之變惟賁尤詳曰柔來而
文剛分剛上而文柔諸家即曰賁自泰來蓋祖邵氏說
也然賁上艮下離坤體得乾一剛而成艮是謂柔來而
文剛剛柔相反出於乾坤之變夫子之言如此未聞其
言泰變為賁也且雜卦首曰乾剛坤柔自乾坤生六子
則剛柔相雜故六十四卦其剛皆出於乾其柔皆出於
坤剛來下柔為隨柔進上行為晉剛來而不窮柔得位
乎外而上同為渙皆剛柔之變也且隨上兌而下震初
上二爻不變則為乾坤變則坤之初居上而為兌乾之
上居初而成震故曰剛來而下柔晉上離而下坤離卦
在上六五以柔而居君位故曰柔進於上行渙上巽而
下坎坎得乾之剛而為中爻今居二而得中是謂來而
不窮㢲得坤之一柔而為初爻今居四而附五是謂柔
得位而上同然則凡卦二隂二陽變為臨遯三隂三陽
變為泰否夫子未嘗言而邵氏之徒言之諸家皆從其
說此吾所未曉也朱子發用卦變以解經至無妄而力
主其說且曰無妄上乾下震若震一爻其剛自乾來則
上卦未嘗損乾一剛是卦四體二柔自臨遯而變明矣
然詳觀夫子之言於隨於渙皆曰剛來則是上卦一剛
來而為初二兩爻於无妄獨曰剛自外來加一外字則
其初未嘗損上卦之一剛也蓋大畜上艮下乾則一剛
在外反為無妄則艮變為震或謂大畜一剛在内自外
來者自大畜而來也序卦先無妄後大畜謂大畜剛上
自無妄而變可也謂無妄剛自外來由大畜而變於序
先後不合殊不知序卦先無妄而後大畜雜卦又先大
畜而後無妄謂剛自外來由大畜而變何不可之有其
說亦未盡蓋無妄儲貳之卦上乾為父下震為長子不
損乾之一剛所以見其父道之全震為長子初有一剛
實自乾而得之故夫子加外字以别之也况反對自與
變卦不同子發以反對為變卦則尤失之蓋邵氏之學
長於占筮文王之演易不專於占筮也靜而正心誠意
動而開物成務易皆具焉惟以占筮論之則古人如管
輅郭璞關朗之徒足以盡易之道矣不特邵氏也讀易
者舎夫子所巳言求夫子所未言恐非聖人意也卦變
之說存而勿論斯可矣
　　　命姪名字清寜說　　　　　程　卓
史記蕭曹之相漢曰載其清淨民以寜一夫安民之理
若非無所事事者可為也然寜一之效清淨實致之清
淨之原則一規一隨未嘗有所紛更作為而然也天下
之理亦行其所無事而巳猶之於物風波駭則魚鼈擾
於水網羅宻則羽翰擾於山擾之而求安之可乎是理
也以之治身則作德而日休心廣而體胖以之臨民則
執簡以御繁居靜以制動安靖和平之福自然隨所至
而收其功故名來姪曰以寜而以務清字之汝其誦詩
讀書以養其心親師取友以輔其學此心虛一而能靜
則觸事簡易以自安曰寜曰清其功用顧不兩得歟尚
其勉之嘉定己卯孟夏書于怡山閣
　　　相者說　　　　　　　　　江　靁
漢髙帝初為亭長嘗告歸之田有老父過請飲因相吕
后及孝惠帝魯元公主皆大貴老父去髙帝適從旁舍
來追及老父老父曰鄉者夫人兒子皆以君君相貴不
可言髙帝乃謝曰誠如父言不敢忘德唐太宗方四歳
有書生謁髙祖曰公在相法貴人也然必有貴子及見
太宗曰龍鳳之姿天日之表其年幾冠必能濟世安民
書生辭去髙祖使人追殺之星水遺民曰古今為不肖
不義之事求非望之福而卒至於大敗者未有不因夫
佞人之遊辭有以激發而作成之也婦人之塗澤而立
于門雖有誨淫之心未能必人之我即也惟其過者寓
目一人焉三數人焉乃至無一而不睥睨焉然後自以
為天下之至妍而羞惡之心蕩然矣童子之戯遇長者
訶斥之得不竦然而止惟見者助之笑陽誇其能而授
之方彼童子喜其誇而益逞也於是顛蹶不可制至於
敗靣折支䘮身而終不悟何也彼皆有作成之者不自
知其䧟於敗也天下將亂人人有殺人自立之心而茍
得妄想之徒又從而為虛誕之說人人而湯武之此不
肖不義之事所以蠭起天下所以大亂也髙帝之老父
太宗之書生相二帝皆驗史册書以為神由是觀之當
時欲為髙帝太宗之所為者不知其幾人也能為老父
書生之言者又不知其幾人也彼老父書生之言偶驗
於二帝爾安知其不以是告他人哉以是告他人而不
驗者固多矣告他人而作成其不肖不義之心以䧟於
旤敗者又多矣匹夫狂言使天下受其亂罪可勝誅哉
然則髙祖使人追殺之是也髙帝以為德非也或曰史
稱髙祖之欲追殺之懼其語泄爾子曰髙祖之意則私
其行事則是也如以為德乃女子小人歆慕富貴之心
也髙帝嘗逰咸陽縱觀太息曰大丈夫當如此矣此其
氣吞秦皇量眇天下蓋何如人顧德匹夫偶然之虚譽
無是理也然則史固有不足盡信者哉
　　　三十六宫圖說　　　　　　朱　升
按邵子此詩取先天八卦圓圖指其緘要景象而示人
以履運處身之道也邵子平日所以為教妙在一動一
靜之間詩之天根月窟正指此也所謂天根者指坤震
二卦之間而言坤震之間隂既極矣微陽將生將生之
微陽天所生之根也所謂月窟者指乾巽二卦之間而
言乾巽之間陽旣極矣微隂將生將生之微隂月所出
之窟也隂陽一元氣非有二也動而陽靜而隂更相禪
代無有窮己天之寒暑時之晝夜人之呼吸物之榮枯
其著者也方其動而陽也非全無隂陽漸盛則隂漸微
及其靜而隂也非全無陽隂漸盛則陽漸微盛之極者
消則微之極者息矣知此則知坤震之間乃乾之靜專
旣極而動直之初也故曰天根乾㢲之間乃坤之靜翕
旣極而動闢之初也故曰月窟凡草木之甲坼必先根
而後萌坤震之間在圖之下方其象厚地之下天包地
外地下有天凡根之所著愈深則萌之所發者愈暢天
根之名所以立也月之魄受日之光其無光處月之本
體也乾巽之間在圖之上方其象中天之上月望而午
盈極而虧而月之本體無光者始微出於此月窟之名
所以立也氣機闔闢流行不息而人物生焉氣之流行
其隂陽消長固不齊人物囿乎其中其純駁美惡豈能
齊乎以吾身而處乎人物之中必也下極乎動靜之間
如足之躡天根上極乎動靜之間如手之探月窟眞有
見乎氣機之消息流行者而後人物之生所以不齊者
可得而喻矣見之明體之熟則其所以撫世酬物者必
有其道矣所謂三十六宫指八卦之畫為言剛畫奇一
為一宫柔畫耦二為二宫八卦二十四畫共三十六宫
陽宫十二隂宫二十四三十六宫不皆春也以耳目聰
明之身而探月窟躡天根知物識人而灼見其不齊也
而以無所繫累之閒心來往乎其間翫對待之象以施
泛應之用畫之對則皆一奇一耦也卦之對則皆三陽
三隂也如是則泛而應曲而當三十六宫陽宫不暑隂
宫不寒無適而非春也天根月窟三十六宫易之象也
知物識人閒來往都是春則其占也此邵子胷中之全
易而凡學者所當以為己易者也昔人於此詩遇字逢
字翫而未審誤以六十四卦圖復姤二卦言之或又有
偏泥於歸根内丹之說者是以本指未徹愚故詳之以
附于易旁注前圖之後云
　　　八卦納甲圖說　　　　　　朱　升
按自甲至癸者十日之名也日有十而卦以八以八納
十故乾坤二卦始終包羅之而納甲乙壬癸之四日甲
壬陽日乾納之乙癸隂日坤納之也其間六日三男納
其陽三女納其隂六子之卦各得乾坤之一畫者也又
艮納丙兌納丁者氣之方行者也少男女納之猶日之
未午歳之方夏時也震納庚巽納辛者質之已凝者也
長男女納之猶日之過午歳之旣秋時也坎離中男女
納戊巳於正中有不待言者矣易家納甲意本如此其
見於經則蠱之先甲後甲巽之先庚後庚與革之已日
乃孚而巳世言易卦納甲本於參同契今以其書考之
則以月之明魄多少取象於卦畫而以所見方位為所
納之甲二者皆非也夫旣以乾三畫純陽為望以坤三
畫純隂為晦則其明魄消長當以五夜當一畫若是則
震當為初五夜之月而非生明兌當為初十夜之月而
非上弦也望後巽艮準此此月之明魄旣與所言卦畫
不類矣又地之方位甲庚相對旣以望夕之月為乾而
出甲則初生之月不見於庚矣上下弦之昏旦同見於
南方之中亦初無上弦見丁下弦見丙之異也大抵月
之行天一歳十二月間其昏出見之地夜夜推移不襲
其位惟有春秋二分黄道與赤道相踏又須氣朔分齊
則其朔望朏魄出見乃有定位可指而不可以言納甲
之理也參同契乃是整齊一歳一月一日之造化以明
吾身之造化姑借易以言之大槩約畧取象云爾而非
以說易也
　　　醫說贈徐子眞　　　　　　趙　汸
醫之為術古之君子類皆能之以為養生事親慈幼之
切務非可漫焉諉諸人者是以百家衆技莫得而先焉
况人之有身肌膚之㑹筋骸之束元氣之藏神明之谷
經之所起脉之所止營衛周流屈伸聚㪚與天地比運
氣靡常土風殊理五臟六腑勝負衰旺死生疾病之所
以然皆儒者格物致知之目所當必䆒未有𡨕然於一身
之内而得為大儒君子者也去古旣逺由百家衆技而
上率以空言相師而不旣其實惟醫則利害得失決於
旦暮間甚逺不過旬日非可以文辭隠蔽故學者鮮焉
於是判為專門而世俗養生事親慈幼之際亦惟他人
是託其不能無憾者衆矣宋之盛時嘗命文臣知其說
者取前代方劑雜民間所獻遴選而愼存以極謹審之
道業斯術者賴焉奈何庸人謬為增損一以温平和解
掩其所不知而終無益於治療之效漢長沙太守之書
觀證察脉以知病之所在而湯劑施焉其道最為精當
而近世以來遂為絶學間有剽聞一二曾未得其要領
而䟽𨗳湧泄率意妄施戕生人於掌股間而目不瞵其
流弊豈有涯哉故凡儒者所當為而不知講則世俗之
士將起為之其禍有不可勝言者不獨醫也河南處士
郭公子和嘗以其修己治經之餘取張氏書精意研覃
補其闕畧子朱子為叙以表章之沙隨程公可久亦有
論著今傳者罕矣四海旣一河間劉氏東垣李氏之說
始行東南其遺書未嘗㪚布者猶數十種有志者由是
以遡長沙之學而有得焉可以養生可以事親可以及
人庶幾古者大儒君子之能事不遂冺於方來巳乎雖
然醫仁術也其體甚大其理甚微其用物也猥而雜其
取效也近而著非通乎天地之化辨乎事物之賾者不
足以成其能也非貫乎方論之博極其心思之至者不
足以致其用也蓋必有明敏之資躬質厚之行而又反
諸身以求古人格物致知之所必䆒者而用力焉使其
心靜而理明志堅而神定然後聖神功巧脉病證治之
說可以意㑹金石草木形色氣味之性可以類推而又
博濟而匪私善施而不伐庶幾醫道復古者乎予嘗重
有慨於斯切意通都大邑或有其人而未之見聞浙東
朱公彦修親得河間東垣之傳於其師每欲一從之游
亦因循未暇也至正己丑冬來錢塘臥病進士臨川葛
元哲書舍君時為行省掾以長沙法親煮藥飲予且曰
予書佐盧叔原善論醫當使為子發藥旣而叔原至按
脉處方乃東垣治内傷法也藥三進而病愈予歸山中
每思叔原不忘辛卯十月予復來而叔原方給事公府
少暇日則指徐君子貞相識因造其家得觀李氏諸書
歎其用力之久客中感疾屢從子貞得藥如鑰透簧湯
沃雪又喜其取效之速聞朱公昔游㑹府子貞之先君
子愛慕之因遣子受其說又知其學為有傳書肆老人
陳思復為予言子貞之父孝於親養生送死不墮流俗
尤篤友誼則其過庭之間所以為學問之本者必有道
矣蓋是數者皆非今世方技家所能備而子貞兼有之
且年甚富氣甚清讀書論文日進因之以成其能致其
用使得於己者可及於人續於前不絶於後其事甚偉
而乃優游獨善使其道闇然而不章予蓋深惜之故具
以平昔所見為子貞言子貞倘因予言而有感其必善
施博濟不失父師之意有以副交游之望乎
　　原
　　　易原一(河圖/洛書)　　　　　　　程大昌
夫子之言易曰河出圖洛出書聖人則之是易於圖書
固所兼法周人寳藏河圖孔子嘆河不出圖是河圖也
者古盛世實有之非後世傅㑹也孔安國曰龍馬出河
伏犧則其文以畫八卦謂之河圖又曰天與禹洛出書
神龜負文出列於背有數至九禹因而第之以成九類
劉歆乃曰伏犧氏受河圖則而畫之八卦是也禹治水
賜雒書法而陳之洪範是也又叙洪範曰自五行至六
極凡六十五字洛書本文也夫安國之謂文者數著乎
象而錯綜可觀焉爾非謂後世文籍之文也歆謂洛書
有字則全與孔異矣夫二子在漢皆號精博而違異如
此予於是疑此時圖書巳自不存故各出意想而終無
定證也然劉歆專佐符命正使漢家秘藏有之歆何以
不得而見此不可曉也鄭康成則直曰河圖有九篇洛
書有六篇說者謂其本諸緯書緯書者哀平間實始有
之非古也不可據也而其誤有可以理證者典籍之字
生於卦畫卦畫之智發於圖書易謂書契取夬為象是
八卦已重而文字始生也若圖書始出而篇章巳具則
夫子謂書契取夬者誤矣此自可以意曉也特不知漢
未逺古二圖尚皆茫昧而陳摶之徒生二千年後何從
得之然而九位者三列數之旁正縱横無有不為十五
故劉牧李泰伯悉謂非人智能偽為也劉李之言近也
而乾鑿度本出漢世其書多言河圖曰太一取之以行
九宫四正四維皆十五也夫太一非所論也其所謂四
正四維環拱一五無往而不為十五即此圖也然則昔
之作為乾鑿度者實嘗親見是圖矣其書言七八之象
九六之變皆以十五為宿蓋於圖乎得之也乾鑿度也
者世儒多引之以明易指者矣而鄭康成之論大衍以
十日十二辰二十八宿為五十亦自乾鑿度出也晉張
湛傳列子至七變為九曰此章全是周易乾鑿度則漢
魏以降凡言易老者皆巳宗而用之非後世託為也然
則圖書也者乾鑿度實能得之而孔劉反不得見何邪
所可言者其四維四正皆為十五正符陳摶所傳則其
來巳古若可信爾且說易者莫古於繫辭矣而繫辭之
言圖書正與天地變化天象吉凶同在聖人法效之數
也則謂以數發智者信而可證也謂有字有書者妄也
天何言哉而况造字成書明與世接乎
　　　二(重卦非/文玉)　　　　　　　　程大昌
揚子雲曰易始八卦而文王六十四非也世之有杵臼
書契也蓋取諸益夬而益夬乃重卦也如曰卦至文王
乃始重爻為六則杵臼書契豈其至周始具也邪夫子
言易曰十有八變而成卦夫卦之一爻即蓍之三變也
十有八變則六爻矣策之立也以三百六十者為總也
而夫三十六者之得為二百一十六二十四者之得為
百四十有四皆六其爻而四乘之也則易之在策也巳
重爻而六矣豈待周邪周官之紀三易也其經卦皆八
其别皆六十四連山夏也歸藏商也夏商之世八卦固
巳别為六十有四矣夏商二易卦名時見諸先秦之書
其名則皆周名也此又可以見夫八卦之為八八巳在
夏商之前矣夫易也者前世必皆略有其辭特未備爾
至文王周公相繼補足而後卦爻之辭始備故岐山箕
子遂皆列名于其間有以見周人能裨闕而增成焉爾
不曰爻之三者至周而始六也其書之以周名也猶言
至周而成也蓋豳之七月其正朔率皆用夏而序詩者
又巳明言其為后稷先公之詩則是未有成周先有此
詩矣今其繫之於豳乃遂戴周為名者識其入經之世
也周易之繫於周正此類揚氏因其名之冠周也而遂
以文王名之其不審哉
　　　三(聖人不/專用占)　　　　　　　　程大昌
易之尊蓍也直為其神可以代易而聖人得以洗心受
成也洪範之斷大謀也凡己意之與國論直不自主而
皆取决於龜筮夫其槁骨枯莖果可信仗以及此乎蓋
聖人尊易而因以及蓍蓍尊而後易尊也易之經秦而
得不焚者竟以此若求其本則是以蓍為導而使人向
易焉爾若其卜筮則未嘗全以主信也古之聖人之猷
為悉可考矣舜之命禹也禹請枚卜舜蔽巳志以言曰
朕志先定鬼神其依龜筮協從卜不習吉豈其專以蓍
定邪周公之穆卜國事也令龜之辭謂許則歸而竢命
以待其愈不許則屏璧與珪以為不神亦不以不遂所
請而信疾之不愈也然則聖人之於人事卜筮其先後
固大有序矣易之為書不為卜筮設然而無蓍以出卦
象則臨事不知卦之所擇故卜筮為用易之要也若聖
人立教之道則常置仁義於隂陽剛柔之間不專取成
乎卦象如曰師征丈人吉非丈人而屬弟子則不吉矣
碩果不食一象也而君子以之得輿小人以之剝廬㳂
此類推之則卦同而人事異其禍福不專從卦也故善
補過者終以無咎而悔亡者乃遂往無不利也與
　　　性原　　　　　　　　　　程永奇
自孟子言性善而荀子言性惡揚雄言性善惡混韓文
公言性有三品學者疑焉至橫渠張子分天地之性氣
質之性而後諸子之說始定性善者天地之性也餘則
所謂氣質者也然嘗疑之張子所謂氣質之性形而後
有則天地之性乃未受生以前天理之流行者故又以
為極本窮源之性又以為萬物一源如此則可謂之命
而不可謂之性矣程子有人生而靜已上不容說之語
又於好學論言性本而後言形生疑若天地之性指命
而言命固善矣於人性果何預乎曰張程之論非此之
謂也蓋自其理而言之不雜乎氣質而為言則是天地
賦予萬物之本然者而寓乎氣質之中也故其言曰善
反之則天地之性存焉蓋謂天地之性未嘗離乎氣質
之中其以天地為言特指其純粹之善乃天地賦予之
本然爾曰形而後有氣質之性其所以有善惡之不同
何也曰氣有偏正則所受之理隨而偏正氣有昏明則
所賦之理隨而昏明木之氣盛則金之氣衰故仁常多
而義常少金之氣盛則木之氣衰故義常多而仁常少
若此者氣質之性有善惡也曰旣言氣質之性有善惡
則不復有天地之性矣子思子又有未發之中何也曰
性固為氣質所雜矣然方其未發中心湛然物欲不生
則氣雖偏而理自正氣雖昏而理自明氣雖有贏乏而
理則無勝負及其感物而動則或氣動而理隨之或理
動而氣挾之由是至善之理聽命於氣善惡由之而判
矣此未發之前天地之性純粹至善而子思子之所謂
中也記曰人生而靜天之性也程子曰其本也眞而靜
其未發也五性具焉則理固無寂感而靜則其本也動
則有萬變之不同焉愚嘗以是而質之先師矣曰未發
之前氣不用事所以有善而無惡至哉言乎
　新安文獻志巻三十一
欽定四庫全書
　新安文獻志巻三十二　　明　程敏政　撰
　　考
　　　岐陽石鼓文考　　　　　　程大昌
元和志曰石鼔文在鳳翔府天興縣南二十里石形如
鼓其數盈十蓋紀周宣王田獵之事即史籕之迹也貞
觀中吏部侍郎蘇勉紀其事云虞禇歐陽共稱古妙雖
歳久訛缺遺迹尚有可觀紀地理者不存記録尤為可
惜案志此言則世人知有岐鼔者自唐而始蘇勉歐陽
虞禇四子實為之先隋以前未聞也故歐文忠雖甚重
其筆畫謂非史籕不能為而深疑其竒古如此自周至
隋數千百載何以無人采録邪開元以後張懷瓘韋應
物韓退之直云宣王之鼓也然詳考其語實皆臆度以
言無有明著其說得諸何書傳諸何人者宜乎歐公之
不信也若夫竇臮張懷瓘所著則特詳矣臮之言曰岐
州雍城南有周宣王獵碣十枚竝作鼓形上有篆文今
見打本石尋毁失懷瓘書斷曰甄豐定六書二曰奇字
即史籕體與古文小異其迹有石鼓文存焉蓋諷宣王
畋獵之作也不知二子此語亦皆臆度言之邪或亦嘗
有所本也歐文忠曰十鼔之文可見者四百六十五字
不可識者過半即韓歌所謂牧童敲火牛礪角年深豈
免有闕訛者也就其文之可曉者言之有曰我車旣攻
我馬旣同者車攻語也有曰其魚維何維鱮及鯉何以
貫之維楊及栁則兼記田漁也凡此數語之可讀者又
蘇文忠所謂衆星錯落僅名斗者也夫其語旣與車攻
詩合而其所紀田漁又與車攻相似且其字體又為大
篆而籕又宣王之史也合此數者若皆可以歸諸宣王
則無怪乎說者云然矣然古事有可參例者五子之歌
即大禹貽後之訓伊尹之三風十愆又皆成湯之本語
也此乃世臣子孫舉揚先訓以明祖述之自爾則古語
偶同車攻安得便云宣詩也惟其字正作籕體似為可
證而大篆未必創於史籕古書又有可考也舍此二說
則無所執據以名宣鼓矣如予所見則謂此鼓不為宣
鼓而當為成王之鼓也左氏昭四年椒舉言於楚子曰
成有岐陽之蒐杜預曰成王歸自奄大蒐於岐山之陽
杜預之為若言也雖不云蒐岐之有遺鼔而謂成蒐之
在岐陽者即石鼔所奠之地也然則鼔記田漁其殆成
王之田之漁也歟宣王固嘗出鎬而東獵矣其地自屬
東都故曰四牡龎龎駕言徂東徂東云者以方言之則
是自鎬出洛也岐在豐西三百餘里安得更云徂東也
則鼓辭不為車攻之辭亦巳明矣鼔辭旣不為車攻之
辭則何據而云宣王之鼔也今去古逺事之出於傳疑
者不敢不存其舊等之其為可疑焉且從所據之明者
而主之猶愈於泛漫臆度也故予謂椒舉之言旣能明
記岐蒐為成王之蒐則其不能明記此蒐之有鼔雖為
不備若較之唐語絶無的據而專用籕體定為宣王之
物者其說差有本祖也古田狩與後世不同名為從田
其實閱武其事則登獸數獲其意則致衆而耀武故武
王初集大統因伐獸而陳天命以鎭撫在㑹之諸侯已
遂識之於策者所以揚威傳逺使來今共見焉爾也此
古今講武識事之深意也然則岐陽之記蒐也以鼓武
成之記事也以策以䇿以鼔其物雖異而託物傳逺則
一意也
　　　祭天金人考　　　　　　　程大昌
匈奴傳曰霍去病出隴西過焉耆千餘里得匈奴祭天
金人師古曰作金人以為天神之主而祭之即佛像是
其遺法也按今世佛像不問範金捏土采繪而其象通
作黄色則皆本鑄金也武帝旣得此像遂收而祠諸甘
泉以其得自休屠分地之内故繫之休屠也漢志謂馮
翊雲陽有休屠祭天金人是也雲陽縣者甘泉宫地也
休屠巳降而為渾邪王所殺武帝嘉其向巳遂并與金
象而尊之旣巳祠諸甘泉又取休屠王列之典祠而名
之以為路徑神焉日磾者休屠王太子也武帝以其父
故而寵養之賜姓曰金則又本之金象也已而日磾之
母死帝畫其象于甘泉而題之曰休屠王閼氏夫惟寳
其象祠其父姓其子繪其母直皆以其來降而尊異之
也自此以外史無他聞焉班固漢人也具著其實首尾
如此之詳至曹魏時孟康注釋漢志始曰匈奴祭天處
在雲陽縣甘泉山下秦奪其地後徙其像於休屠右地
而又為去病所獲也自此說旣出而晉史隋史亦皆據
信入之正史予以世次先後考之未敢遂以為然也杜
佑曰冒頓以秦二世元年自立擊走月氏則是秦二世
巳前月氏之地未為匈奴所有休屠未得主典其地安
能徙像以寘而不為月氏所却也則謂避秦而徙休屠
右地者理之必不可者也則孟康之語顯為無據不待
多求矣若夫金像之所自來則於史有考而非避秦以
徙之謂也張騫傳曰月氏者燉煌祈連間小國也燉煌
沙州也祈連天山也本皆月氏地沙州天山之間有城
焉名為昭武昭武者即佛之號釋迦棄其家而從佛之
地月氏旣為匈奴所破則遂㪚竄乎蔥嶺之西為十餘
國凡冠昭武為姓者皆塞種也塞即釋聲之訛者也此
地興崇釋敎而月氏國焉故金象遂在其地而為去病
所得用何說以為主執而云自秦地徙之月氏也後明
帝夢人飛行殿庭項有日月光巳而舉以問人傅毅曰
西域有神其名曰佛陛下所夢其是乎世人信佛者多
因飾為之說曰佛之靈能於其敎未行中國見夢於帝
而感悟之此誤也金象旣巳入漢而渾邪休屠數萬之
衆又已徙入塞内亦有入在長安者凡此數萬之人皆
月氏故種其間奉佛者必多而又以金象為之宗主則
中國人為其所咻者又多故其語可以轉而上聞明帝
先已知之故遂因聞生想而形之於夢此亦樂廣之謂
因者也金象未得以前無人嘗作此夢則又樂廣謂未
嘗有人夢乘車入䑕穴者是也茍云其敎未傳而其神
自見則傅毅中國人也何由而知飛行挾日月者其神
嘗名為佛邪
　　　罘罳考　　　　　　　　　程大昌
前世載罘罳之制凡五出鄭康成引漢闕以明古屛而
謂其上刻為雲氣蟲獸者是禮疏屛天子之廟飾也鄭
之釋曰屛謂之樹今浮思也刻之為雲氣蟲獸如今闕
上之為矣此其一也顏師古正本鄭說兼屛闕言之而
於闕閣加詳漢書文帝七年未央宫東闕罘罳災顏釋
曰罘罳謂連屛曲閣也以覆重刻垣墉之處其形罘罳
一曰屛也罘音浮此其二也漢人釋罘為復釋罳為思
雖無其制而特附之義曰臣朝君至罘罳下而復思至
王莽斸去漢陵之罘罳曰使人無復思漢此其三也崔
豹古今注依鄭義而不能審知其詳遂析以為二闕自
闕罘罳自罘罳其言曰漢西京罘罳合板為之亦築土
為之詳豹之意以築土者為闕以合板者為屛也至其
釋闕又曰其上皆丹堊其下皆畫雲氣僊靈奇禽異獸
以昭示四方此其四也唐蘇鶚謂為網户其演義之言
曰罘罳字象形罘浮也罳絲也謂織絲之文輕疎浮虛
之貌蓋宫殿窻戸之間網也此其五也凡此五者雖參
差不齊而其制其義互相發明皆不可廢罘罳云者刻
鏤物象著之板上取其疏通連綴之狀而罘罳然故曰
浮思也以此刻鏤施於廟屛則其屛為疏屛施諸宫禁
之門則為某門罘罳而其在屛則為某屛罘罳覆諸宫
寢闕閣之上則為某闕之罘罳非其别有一物元無附
著而獨名罘罳也至其不用合板鏤刻而結網代之以
蒙冒戸牖使蟲雀不得穿入則别立絲網凡此數者雖
施寘之地不同而罘罳之所以為罘罳則未始或異也
鄭康成所引雲氣蟲獸刻鏤以明古之疏屛者蓋本其
所見漢制為之言而予於先秦有考也宋玉之語曰髙
堂邃宇檻層軒曾臺累榭臨髙山網户朱綴刻方連此
之謂網户者時雖未以罘罳名之而實罘罳之制也釋
者曰織網於戸上以朱色綴之又刻鏤横木為文章連
於上使之方好此誤也網户朱綴刻方連者以木為户
其上刻為方文互相連綴朱其色也網其狀也若眞謂
此户以網不以木則其下文何以云刻也以網戸綴刻
之語而想像其制則罘罳形狀如在目前矣宋玉之謂
網綴漢人以為罘罳其義一也世有一事絶相類者夕
郎入拜之門名為青𤨏取其門扉之上刻為交𤨏以青
塗之見王后傳注故以為名稱謂旣熟後人不綴門闥
單言青𤨏世亦知其為禁中之門此正遺屛闕不言而
獨取罘罳為稱義例同也然鄭能指漢闕以明古屏而
不能明指屛闕之上何者之為罘罳故崔豹不能曉解
而析以為二顏師古亦不敢堅決兩著而兼存之所以
起議者之疑也且豹謂合板為之則是可以刻綴而應
罘罳之義矣若謂築土所成直繪物象其上安得有輕
疎罘罳之象乎况文帝時東闕罘罳嘗災矣若果畫諸
實土之上火安得而災之也於是乃知顏師古謂為連
屛曲閣以覆垣墉者其說可據也崔豹曰闕亦名觀謂
其上可以觀覧則是顏謂闕之有閣者審而可信闕旣
有閣則户牖之有罘罳其制又已明矣杜甫曰毁廟天
飛雨焚宫夜徹明罘罳朝共落棆桷夜同傾正與漢闕
之災罘罳者相應也蘇鶚引子虛賦罘網彌山因證罘
當為網且引文宗甘露之變出殿北門裂斷罘罳而去
又引温庭筠補陳武帝書曰罘罳晝捲閶闔夜開遂斷
謂古來罘罳皆為網此誤以唐制一偏而臆度古事者
也杜寶大業雜記乾陽殿南軒垂以朱絲網絡下不至
地七尺以防飛鳥則眞寘網於牖而可捲可裂也此唐
制之所因也非古來屛闕刻鏤之制也唐雖借古罘罳
語以名網戸然罘罳二字因其借喻而形狀益以著明
也(朱子曰程泰之演繁露議論/多可取如辨罘罳之類是)
　　　周禮考　　　　　　　　　王　炎
周官六典周公經治之法也秦人舉竹簡以畀炎火漢
興諸儒拾於煨燼之餘藏於巖穴之間其書已亡而幸
存漢旣除挾書之律武帝時六典始出帝不以為善作
十論七難以排之藏於秘府不立於學官其書雖存如
亡夫天下之治不可無法猶之為圓必以規為方必以
矩為平直必以準繩六典之書備焉武帝之志欲馳騖
於規矩準繩之外雖四代之書且以為樸學而弗好其
於周禮何有立論排之宜矣東都諸儒知有周禮而其
說不同以為戰國隂謀之書者何休也以為周公致太
平之迹者鄭康成也六官所掌綱正而目舉井井有條
而詆之以為戰國之隂謀休謬矣而康成以為致太平
之迹其說亦未然也治法至太平大備而所以致太平
者不專係於法之詳也周公輔政管蔡流言不安於朝
而之東都及鴟鴞之詩作金縢之書啟然後成王逆公
以歸旣歸之後伐管蔡作洛邑遷殷民管蔡旣平殷民
旣遷洛邑旣成公則歸政於成王矣當歸政之時成王
蒞政之初淮夷猶未定也而况公未歸政管蔡未平殷
民未遷洛邑未成雖有六典安得盡舉而行之成王即
政廵侯甸伐淮夷中外無事還歸在豐作周官之書以
戒飭卿士大夫則周公之經制蓋施行於此時吾是以
知六典之法至太平而後備非用六典能致太平也夫
為治有定法天下無定時時異則法異雖堯舜禹相受
以道法亦不能無損益也分畫九州堯之制也至舜則
析為十有二州分命羲和堯之制也至夏則羲和合為
一官聖人察人情觀世變立法經治雖不可變亦不可
泥古此周公之意也而讀周禮者至今不能無疑王畿
不可以方千里也五服不可以分為九也三等之國不
可斥之以為五也井田之制積同為成積丘為縣都鄙内
外不容異制也或者見其可疑則曰周禮非周公之全
書蓋漢儒以意易之者多矣漢儒之言周禮誠不能無
失然亦不敢遽變其意也考之於經見其可疑舉而歸
罪於漢儒豈得為至論哉且夫禹之五服服五百里各
指一靣言之故東西相距而為五千周之九服方五百
里則以其方廣言之東西相距其地亦止於五千又何
斥大封域之有且梁州之地職方所無周公豈不能復
先王之故土而治之然而不在封域之内者務廣德不
務廣地可知矣言其斥大封域而為九服考之不詳之
故也周之洛邑雖曰天地之中北近大河東西長而南
北狹不可以規方千里然温在今之河北下陽在今之
河東皆畿内地不以河為限也若曰洛在河南不能規
方千里則商人之都在河北涯邦畿千里何以見於商
頌則言千里王畿之非實者亦考之不詳之故也井田
之法凡九夫為井皆以成田言之溝洫道塗不與焉内
而鄉遂外而縣都其法一也然在鄉遂則自一井積之
方十里為成又自一成積之方百里為同所以言鄉遂
授田之數也在家邑則自一井積而為邑為丘為甸四
甸為縣四縣為都所以定公卿之采地也鄭康成不察
内之成同外之邑都皆自一井積之見其廣狹不同而
以為井田異制又為之說曰一甸之地旁加一里以為
成一都之地旁加十里而為同此康成之誤有以汨經
之文而遂與先王井地之制不應内外異法此又考之
不詳之過也若夫三等之國分為五等則周公之意蓋
逆慮世變而求有以制之也唐虞之世天下號為萬國
然强則肆弱則屈敵則爭於是迭相兼併至周之初宇
内不過千八百國則向之萬國社稷丘墟十七八矣周
公於是欲分而為五等自公以下所食之地少附庸之
國多欲其以大比小以小事大庶幾可以小大相維然
必建邦國之時方定其地初非取先王已制之國盡從
而更張之也蓋周公雖定六官之制亦度時措之宜而
行之蓋有定其制而未行者矣亦有己行之後世隨時
而變者矣定鼎郟鄏謂之建國以為民極然成康未嘗
都洛幽王之敗周始東徙此所謂定其制而未行者三
等之國分為五等法雖立而未行亦此意也五刑之罪
二千五百穆王變為祥刑凡三千條穆王去成王未逺
也然不用周公之法吕刑一書夫子蓋有取焉此所謂
後世隨時而變者也若曰徙封數大國則諸侯盡擾司
徙之制言封國不言徙國以封為徙此又考之不詳之
過也雖然前軰之所疑者吾固推經意而辨之矣周禮
猶有可疑者先儒蓋未之疑也祀昊天上帝則服大裘
而冕祀五帝亦如之且祀昊天於南至服裘為宜祀黄
帝於季夏盛暑之月而亦服裘可乎王搢大圭又執鎭
圭以朝日以考工記考之大圭其長三尺抒上葵首鄭
康成謂玉方一寸其重一斤若圭三尺其博二寸有半
其厚四分則其重殆三十斤而王能搢之乎王乘玉輅
建太常維者六人服皆衮冕夫衮冕王與上公之服也
維太常者徒行車後乃亦衣龍衮與王同服不幾於尊
卑無辨乎太宰六官之長也其屬六十而内小臣寺人
九嬪世婦女御之職皆與焉以天子之政卿而宦寺宫
妾悉為之屬不巳䙝乎天官旣有世婦春官又有世婦
且曰每宫卿二人謂之婦則不得以為卿鄭康成乃曰
如漢有長秋亦以士人居之夫士人為卿則又不得謂
之婦矣且王后六宫而天子六卿若宫有二卿則卿十
有二人何其數之多邪周禮一書今學者所傳康成之
訓釋也則康成可謂有功於周禮矣雖然六官之制度
以康成而傳亦以康成而晦蓋康成之於經一則以緯
說汨之一則以臆說汨之是以周公之典其意不得不
晦也周公之典旣晦是以學者不得不疑也前軰之所
疑者不揆其僭而釋之吾之所疑則世未有辨之者後
必有能辨之者矣故表其說以待來者考正焉
　　　可言集考　　　　　　　　方　回
可言集前後二十巻金華魯齋王公柏字㑹之之所著
也魯齋祖師愈嘗登龜山之門後與朱張吕三先生交
仕至中奉大夫直煥章閣為乾淳名卿文公銘墓父澣
師吕亦逮事朱仕至朝奉郎主管建昌軍僊都觀魯齋
年十五喪父初自號長嘯紹定己丑年三十三矣始棄
科舉之學見撝堂劉公炎端平甲午以長嘯為非持敬
之道改號魯齋乙未見船山楊公與立始聞北山何公
基之名而見焉基勉齋黄公髙弟遂北靣師之平生著
述精確峻潔鑚研文公諸書良苦足為勉齋嫡孫無忝
也咸淳甲戌九月九日卒年七十八此集專以評詩故
曰可言前集七巻一二三巻取文公文集語録等所論
三百五篇之所以作及詩之教之體之學而及於騷四
五六七巻取文公所論漢以來至宋及題跋近世諸公
詩後集十三巻各專一類而論其詩者二十三人曰濓
溪横渠龜山羅豫章李延平徐逸平胡文定致堂五峯
朱韋齋劉屛山潘黙成吕紫㣲曾文清文公宣公成公
黄谷城黄勉齋程蒙齋徐毅齋劉篁㟳劉漫塘附見者
五人曰劉靜春曾景建趙昌父方伯謨李果齋其第十
三巻專取漢唐山夫人房中樂然則其立論可謂嚴矣
文公成公於思無邪各為一說前軰謂之未了公案詩
三百一言以蔽之曰思無邪自古及今皆謂作詩者思
無邪文公獨不謂然論語集註謂凡詩之言善者可以
感發人之善心惡者可以懲創人之逸志觀此固已謂
詩之言有善有惡作詩之人不皆思無邪矣猶未也文
集第七十巻讀東萊詩記乃有云孔子之稱思無邪也
以為詩三百篇勸善懲惡雖其要歸無不出於正然未
有若此言之約而盡者爾非以作詩之人所思皆無邪
也今考東萊所說見桑中詩後謂詩人以無邪之思作
之學者當以無邪之思讀之文公則辨之曰彼雖以有
邪之思作之而我以無邪之思讀之二公之說不同如
此又雅鄭二字文公謂桑中溱洧即是鄭聲衛樂二雅
乃雅也成公謂桑中溱洧亦是雅聲彼桑間濮上已放
之矣予嘗詳録二先生異說於思無邪章今魯齋但紀
文公之說而不紀成公之說雖引成公讀詩記所說十
有三條而桑中詩後一條不録無乃疑文公之說謂今
之三百五篇非盡夫子之三百五篇乎秦法嚴宻詩豈
獨全竊意刪去之詩容有存於里巷浮薄之口漢儒病
其亡逸槩謂古詩取以足數小序又文以他辭而後儒
不敢議欲削去淫奔之詩三十有一以合聖人放淫之
大訓予晚進未敢據從竊謂桑中溱洧非淫奔者自為
之詩彼淫奔者有此事而旁觀之人有羞惡之心故形
為歌詠以刺譏醜譬若今鄙俚如賺如令連篇累牘形
容狹邪之語無所不至豈淫者自為之乎旁觀者為之
也文公以淫奔之詩出於淫奔者之口故不惟不信小
序而大序止乎禮義之言亦致疑焉蓋謂桑中溱洧等
作未嘗止乎禮義也予妄意以為採詩觀風詩亦史也
鄭衛之淫風盛矣其國豈無君子與好事者察見其人
情狀故從而歌咏之其所以歌咏之蓋將以揚其惡雖
近乎戲狎而實亦足以為戒也文公以為淫奔者自為
是詩則其人亦至不肖太無耻矣惡人之尤也聖人何
録焉成公謂詩雅樂也祭祀朝聘之所用也桑間濮上
之音鄭衛之樂也世俗之所用也桑中溱洧諸篇作於
周道之衰雖已煩趣猶止於中聲孔子嘗欲放鄭聲豈
有刪詩示萬世乃收鄭聲以備六藝乎此說不為無理
而文公則謂鄭風衛風若干篇即是鄭衛大雅小雅若
干篇即是雅二南正風房中之樂也二雅之正朝廷之
樂也商周之頌宗廟之樂也變雅無施於事變特里巷
之歌謠爾必曰三百篇皆祭祀朝聘之所用則未知桑
中溱洧之屬當以薦何等之鬼神接何等之賔客邪此
二說者内翰尚書王公應麟與予屢次商略之矣作詩
不皆思無邪文公糾成公之說也因是遂辨雅鄭二字
而及於三百篇或用為樂或不用為樂三節不同所以
謂之未了公案學者不可不細考也予考十家所評詩
話始於胡苕溪博也終於王魯齋約也欲學詩者觀是
足矣
　　　中星考　　　　　　　　　陳　櫟
堯典中星與月令中星候之必於正南午位則同而其
象以星宿不同所以不同之由有四焉曰古略而後漸
詳一也堯典以中氣月令以昏旦而不專以中氣二也
歳差三也昏刻之難定四也周天三百六十五度四分
度之一其形之圓如彈丸其覆地之形如覆盂其旋遶
也如轉轂天半覆地上半包地下二十八宿亦半隠半
見隨天而旋焉天左旋一日繞地一周而過一度日亦
左旋一日繞地一周而比天為不及一度積一朞三百
六十五日四分日之一而日與天㑹故占天者於節氣
初昏之時候某星中於正午之位以審作厯之差否古
今一律特詳略不同爾不必拘於南靣聽治視時授事
之說今術家欲辨方位必先定子午針以為準亦其遺
法中星無刻無之特白日不見他時無準惟於節氣初
昏之時候之正午為便爾是故中星二字始見於孔傳
厯象日月星辰之下前此未見也堯典候中星之法厯
一月而中星移次厯三月而中星移方地之四方一定
不易而天之四象十二次二十八宿運轉不停惟春分
星鳥南星昴西星虛北星火東天星與地位合春而夏
則鳥轉而西火轉而南虛轉而東昴轉而北矣所謂中
星移方者如此倣此而推他皆可見堯典中星惟虛昴
以二十八宿言星鳥取四象星火取十二次互相備也
子午卯酉四正之位四星勻停降而求之月令又降而
求之漢晉志三統元嘉等厯分至中星不皆相對聞之
先覺曰堯即位於甲辰其二十一年為甲子甲子冬至
日在虛一度而昏昴中盛矣哉此天地間貞元㑹合之
運曠數千載而一遇者也月令視堯典則漸詳矣其果
精宻與否未可知也堯惟舉四仲初昏之中星月令則
十二月備舉之堯典中星舉四象十二次月令專舉二
十八宿且患井斗度濶而别舉弧建以審細求之堯典
惟求之初昏月令則併求之旦而必考日行所在以見
中星去日逺近之度焉朱子嘗曰天無體只二十八宿
便是天體以是知中星之轉移即天體之轉移也定一
歳之運實本於日之行度春秋分百度冬夏至一百一
十八度率一氣差三度分至之相距必六度故增減每
十八度此法之由來必已久矣堯典雖略然賔出日餞
納日夏至致日行之惟謹且星鳥星火星昴必冠之以
日中日永日短焉非求日之所在以定中星乎月令四
仲月中星春昏弧中夏昏亢中秋昏牽牛中冬昏東壁
中鄭氏曰吕令與堯典異舉月本也漢志亦引月令章
句謂中星當中而不中或不當中而中進在節初自然
契合且又有一證三統厯後晉志冬至中星皆在奎度
宋元嘉厯方退至壁八度爾豈有吕令時仲冬已昏壁
中而漢晉乃反在奎之理月令仲冬惟舉月本也此所
以昏東壁中也然唐孔氏曰月令十二月日之所在或
舉月初或舉月末皆據大略不細與厯齊同其昏明中
星亦皆如此昏明中星在一月之内有中者皆得載之
二十八宿其星體有廣狹相去有逺近或月節月中之
日昏明之時前星已過於午後星未至正南又星有明
暗見有早晚明者昏早見而旦晚没暗者昏晚見而旦
早没所以昏明星不可正依厯法但舉大略爾長樂陳
氏亦曰月令中星或舉朔氣或舉中氣互見也以此二
家說言之則月令中星亦未可斷以為盡舉月本也兼
之歳差之說尤所當知而經解家之所鮮知漢唐二孔
皆不及此至三山林氏朱子蔡氏始引差法以論經蓋
天度於零分而有餘歳日於零分而不足天度常平運
而舒日道常内轉而縮天漸差而西歳漸差而東此歳
差之由古厯簡易未立差法但隨時遷改以合其變至
東晉虞喜宋祖冲之隋張胄𤣥始用差法率五十年退
一度何承天倍之為百年皇極厯酌二家中數為七十
五年雖近之未精宻也唐李淳風不主差法一行力辨
其非謂自周迄春秋季日已差八度漢四百餘年日亦
差五度矣今又參之大衍厯及近世景祐新書又謂八
十三年日差一度近年叙㑹天厯者又謂今不及六十
年輙差一度雖歳差年數難以一說定之而歳之必差
可知矣又况古今昏刻又自不同日長至六十刻短至
四十刻古也後乃謂日未出二刻半而明日旣入二刻
半而昏一刻之間中星常過三度半強而昏明之刻乃
爭五度使分至之日或天氣有隂晴明晦之殊則星之
出沒必有遲速難準之異乃欲拘拘以辨千古中星同
異難矣哉且是說也一行常慮之矣其說曰何承天以
月蝕衡歩日所在又驗以中星漏刻不定漢世課昏明
中星為法已淺今候夜半星以求日衡雖近於宻而水
有清濁壺有增減或積塵所壅則漏有遲莫臣等頻夜
候中星而前後相差或至三度愚讀唐書至此未嘗不
喟然嘆曰嗟乎以昏難而求之夜半夜半有刻漏可憑
若可定矣而又病於水也壺也積塵也以至於三度之
差夫三度之差幾一刻之差也厯家用心至此亦良苦
矣厯家有厯書有渾儀且世掌天官從事專且久而候
中星之難尚如此今吾儕謹據諸解諸史而以方寸之
天想像圓穹之天乃欲定千古中星之同異信難矣哉
革卦之大象傳曰君子以治厯明時厯之必不容不革
尚矣唐二百九十年厯凡八改近世率二三十年厯必
一改惟不免於差也是以不免改革以與天合使古厯
可膠固守之則何取於治厯何足以明時哉由是言之
則吕令上距堯時幾二千年仲冬日自虛宿而退至斗
中星自昴宿而退至璧無怪也其不同而不能不異不
特難辨亦不必辨也抑又有感焉堯甲子歳冬至日在
虛一度昏昴中歴三代秦漢唐迄今日愈益退今大德
乙巳距堯甲子三千六百四十有二年而冬至日在箕
昏營室中日在虛退至箕凡渉五宿中星自昴退至室
亦渉六宿以歳差中數七十五年差一度約之則二萬
餘年後冬至中星始又退至昴宿而與堯時合矣而誰
其見之論至此豈不曰俯仰終宇宙哉豈可不遐思而
永慨也哉
　　　周正考　　　　　　　　　趙　汸
春秋雖修史為經猶存其大體謂始年為元年歳首為
春一月為正月加王於正皆從史文傳獨釋王正月者
見國史所書乃時王正朔月為周月則時亦周時孔氏
謂月改則春移是也後於僖公五年春記正月辛亥朔日
南至昭十七年夏六月記太史曰在此月也日過分而未
至當夏四月是謂孟夏又記梓愼曰火出於夏為三月於
商為四月於周為五月皆以周人改時改月春夏秋冬之
序則循周正分至啟閉之候則仍夏時其經書冬十月雨
雪春正月無冰二月無冰及冬十月隕霜殺菽之類皆為
記災可知矣汲冢竹書有周月解亦曰夏數得天百王
所同商以建丑為正亦越我周作正以垂三統至於敬
授民時廵狩烝享猶自夏焉其言損益之意甚明經書
春烝春狩夏蒐以此蓋三正之義備矣而近代說者往
往不然夫以左氏去聖人未逺終春秋二百四十二年
以及戰國之際中國無改物之變魯未滅亡傳於當時
正朔豈容有差而猶或有為異論者何也蓋嘗考之曰
殷周不改月者據商書言元祀十有二月而秦人以十
月為歳首曰夏時冠周月者則疑建子非春而孔子嘗
欲行夏之時也按太史公記三代革命於殷曰改正朔
於周曰制正朔於秦曰改年始蓋正謂正月朔謂月朔
何氏公羊注曰夏以斗建寅之月為正平旦為朔殷以
斗建丑之月為正雞鳴為朔周以斗建子之月為正夜
半為朔是也殷周即所改之月為歳首故曰改正朔曰
制正朔秦即十月為歳首而别用夏時數月故曰改年
始其言之已詳漢書律厯志據三統厯商十二月乙丑
朔旦冬至即書伊訓篇太甲元年十有二月乙丑朔伊
尹祀于先王以冬至越茀行事其所引書辭有序皆與
偽孔氏書伊訓篇語意不合且言日不言朔又不言即
位則事在即位後矣凡新君即位必先朝廟見祖而後
正君臣之禮今即位後未踰月復祠于先王以嗣王見
祖此何禮也暨三祀十有二月朔奉嗣王歸于亳是日
宜見祖而不見又何也所謂古文尚書者掇拾傅㑹不
合不經蓋如此說者乃欲按之以證殷周不改月可乎
又言後九十五歳十二月甲申朔旦冬至無餘分春秋
厯周文王四十二年十二月丁丑朔旦冬至後八歳為
武王伐紂克殷之歳二月己丑晦大寒閏月庚寅朔三
月二日庚申驚蟄周公攝政五年正月丁巳朔旦冬至
禮記孟獻子亦曰正月日至七月日至其說皆與傳合
夫冬至在商之十二月在周之正月大寒在周之二月
驚蟄在三月夏至在七月而太初厯其在立冬小雪則
曰於夏為十月商為十一月周為十二月唐人大衍厯
追筭春秋冬至亦皆在正月孰謂殷周不改月乎陳寵
曰陽氣始萌有蘭射干芸荔之應天以為正周以為春
陽氣上通雉雊雞乳地以為正殷以為春陽氣已至天
地已交萬物皆正蟄蟲始振人以為正夏以為春蓋天
施於子地化於丑人生於寅三陽雖有微著三正皆可
言春此亦厯家相承之說所謂夏數得天以其最適四
時之中爾孰謂建子非春乎乃若夫子答顏子為邦之
問則與作春秋事異蓋春秋即當代之書以治當代之
臣子不當易周時以惑民聽為邦為後王立法故舉四
代禮樂而酌其中夫固各有攸當也如使周不改時則
何必曰行夏之時使夫子果欲用夏變周則亦何以責
諸侯之無王議桓文而斥吳楚哉何氏哀十四年傳注
曰河陽冬言狩獲麟春言狩者蓋據魯變周之春以為
冬去周之正而行夏之時以行夏之時說春秋蓋昉於
此然何氏固以建子為周之春但疑春不當言狩而妄
為之辭至程子門人劉質夫則曰周正月非春也假天
時以立義爾則遂疑建子不當言春此胡氏夏時冠周
月之說所從出也先儒見孟子謂春秋天子之事而述
作之㫖無傳惟斟酌四代禮樂為百王大法遂以為作
春秋本意在此故番昜吴仲迂曰若從胡傳則是周本
行夏時而以子月為冬孔子反不行夏時而以子月為
春矣何氏之失又異於此故子朱子以謂恐聖人制作
不如是之紛更煩擾錯亂無章也薛氏又謂魯厯改冬
為春而陳氏用其說於後傳曰以夏時冠周月魯史也
是蓋知春秋改周時為不順而又移其過於魯爾然謂
魯有厯實劉歆之誤按律厯志言劉向所總有黃帝顓
頊夏殷周厯及魯厯為六厯自周昭王以下無世次故
據周公伯禽以下為紀自煬公至緡公冬至殷厯每後
一日則由厯家假魯君世次逆推周正交朔之合否因
號魯厯非魯人所自為明矣宋書禮志又言六厯皆無
推日食法但有考課䟽宻而已是豈當代所嘗用者哉
劉歆惑於襄哀傳文遂謂魯有司厯而杜氏因之謬矣
然說者亦自病夏時周月不當並存故直謂春秋以夏
正數月又疑若是則古者大事必在歳首隠公不當以
寅月即位其進退無據如此固不足深辨而惑者猶以
為千古不決之疑則以詩書周禮論語孟子所言時月
不能皆合故也夫三正通於民俗久矣春秋本侯國史
記書王正以表大順與頒朔告朔為一體其所書事有
當繫月者有當繫時者與他經不同詩本歌謡又多言
民事故或用夏正以便文通俗書乃王朝史官記言之
體或書月則不書時或書時則不書月况偽孔注二十
五篇决非眞古書其有合有否皆不可論於春秋周禮
所書正月正歳皆夏正也諸官制職掌實循二代而損
益之其著時月者又多民事與廵狩烝享自夏者同故
仍夏時以存故典見因革蓋非赴告䇿書定為一代之
制者皆得通言之則又不可論於春秋矣若論語言莫
春亦如詩書言春夏皆通民俗之恒辭也不可據以為
周不改時孟子言七八月之間旱十一月徒杠成十二
月輿梁成在左傳後則周改月猶自若竹書又記晉曲
沃莊伯之十一年十一月魯隠公之元年正月也竹書
乃後人用夏正追録舊史故與春秋不同然亦未嘗輙
以夏正亂春秋之時月也蓋殷周改時月與所損益只
是一理如尚齒之由貴徳而貴富而貴親親迎之由庭
而堂而戸大事之由昏而日中而日出之類皆是迭進
法所以順天道通世變在當時自不為異故孔子以為
百世可知非徒曰以易人之觀聽而巳彼秦人以三代
為不足法旣不足以知之而後之蔽於今而不知古者
亦不足以言之也自啖趙而後學者往往習攻左氏而
王周正月為甚以其尤害於經特詳著焉
　　　通鑑綱目凡例考異　　　　汪克寛
克寛謹按綱目凡例與綱目之書皆子朱子手筆褒善
貶惡明著義例悉用春秋書法一字不茍然學者鈔録
書肆傳刋乆而漏誤者多尹氏發明乃或曲為之說噫
朱子論春秋變例謂門人曰此烏可信聖人作春秋正
欲示萬世不易之法今乃忽用此說以誅人末幾又用
此說以賞人使天下後世皆求之而莫識其意是乃後
世弄法舞文之吏之所為也曾謂大中至正之道乃如
此乎竊詳此言則綱目之與凡例時或異同皆鈔録傳
刋之失也况尹氏所紀綱目如秦王遷太后誤作秦人
隋主堅弑介公闡誤作殺慕容泓敗死作貶死徵士陶
濳作處士之類訛舛尤甚克寛自幼受讀嘗有所疑而
未敢決其必然今僭躐謹摭刋本綱目與子朱子凡例
相戾者敬録如左以俟有識者考焉
歳年例曰正統於横行之下朱書國號謚號君名年號
建國僭國朱注國名謚號姓名年號列國朱注國名簒
賊及不成君亦朱注國名(克寛按朱書朱注刋本當用/白字今坊本網目行上甲子)
(字仍用白字則行下大書分注元用朱字者亦當易以/白字○又篇首威烈王名凡例於正統君名下注曰如)
(云午今刋本細注亦/當比帝奕例大書)名號例曰秦漢稱帝注曰其曰上
者當時臣子之辭今不用唯注中或因舊文(今刊本唐/中宗書上)
(觀燈于市里𤣥宗書上躬耕興慶宫側上芟麥苑中上/復幸左藏肅宗書上朝太上皇於西内代宗書上如陜)
(州上還長安上幸章敬寺德宗書上生日不受獻穆宗/書上畋驪山文宗書上有疾武宗書上受法籙懿宗書)
(上厯拜十六陵僖宗書上奔鳳翔昭宗書/上更名上祀圜丘上如石門鎮皆不書帝)即位例曰凡
僭國始稱帝者曰某號姓名稱皇帝注云魏王曹丕宋
王劉裕梁王朱晃之類(今刋本惟曹丕書姓宋/王裕梁王晃皆不書姓)凡始稱
王者繼世曰嗣(今刋本書魏王曹操/卒太子丕立不曰嗣)復號曰某國復稱
王注曰如西秦之類(今刋本晉武帝太元十年書乞伏/國仁稱單于注云是為西秦十三)
(年書西秦王乞伏國仁卒而/不書西秦復稱王疑脫簡也)改元例曰關義理待失者
以前為正而注所改於下注曰章武三年五月後主即
位改元建興而通鑑於目録舉要自是年之首即稱建
興凡若此類非惟失其事實而於君臣父子之敎所害
尤大故今正之(今刋本癸卯章武三年書後主建興元/年而不數章武之年然唐中宗景龍四)
(年六月睿宗即位是年仍書四年而分注睿宗景雲元/年至次年書睿宗皇帝景雲二年則建興元年疑誤)
尊立例曰立太子曰立子某為皇太子注曰漢文帝立
景帝為太子但云子啟中年以後封王諸子始有稱皇
子者後遂稱之今按封立之命出於天子不應自謂其
子為皇子只從文帝初例(今刋本漢順帝建康元年書/立皇子炳為太子唐太宗貞)
(觀二十一年書立皇子明為曹王𤣥宗開元二年書立/皇子嗣眞為鄫王代宗大厯十四年書立皇子五人為)
(王皇弟二人為/王誤加皇字)非正統因事特書者去皇號(今刋本宋/武帝永初)
(元年立子義符為皇太子亦誤加皇字穆宗/長慶二年立景王湛為太子又誤去皇字)崩塟例曰
秦漢以後王侯死皆曰卒注曰薨乃臣子之辭不當施
之國史也(今刋本唐武宗㑹昌二年書昭義節度使劉/從諫薨僖宗乾符元年書同平章事劉瞻薨)
(皆誤/作薨)謚非生者之稱而通鑑以謚加於薨卒之上亦非
是今亦正之然非賢者則虚美之稱亦無所取故不復
注(今刋本梁文惠公狄仁傑梁文獻公姚崇許文憲公/蘓頲廣平文貞公宋璟武穆王李光弼文簡公楊綰)
(汾陽忠武王郭子儀西平忠武王李晟北平莊武王馬/燧南康忠武王韋臯邠宣公杜黄裳晉文忠公裴度皆)
(書/謚)無統之君稱王公者曰某王公某薨注曰上無天子
故得因其臣子之辭(今刋本宋魏之間書秦王乞伏熾/磐卒武都王楊𤣥卒凉王蒙遜卒)
(五季之間書吴越武肅王錢鏐卒吴越文穆王錢元瓘/卒楚文昭王希範卒吴越忠獻王𢎞佐卒皆不書薨)
凡正統之君廢為王公而死者書卒(今刋本唐髙祖武/德二年酅公薨不)
(書/卒)簒賊例曰君出走而弑之曰某君出走某弑之注淖
齒之類又僭國無統則曰某國某人弑某君某(今刋本/書齊君)
(地出走其相淖齒殺之又書周郭烕舉兵反遂殺其主/承佑而尹起莘發明皆曲為之說愚按秦二世隋煬亦)
(皆驕暴無道而仍書弑又如外域臣/下殺其君長且以弑書此必傳誤)凡以毒弑者加進
毒字而不地注曰霍顯又加使醫字(今刋本但書曰大/將軍光妻顯弑皇)
(后許氏而不書/使醫進毒恐漏)簒國隨事異文注曰封其故君則曰廢
而不曰奉(今刋本唐昭宣帝天祐四年書梁王全/忠稱皇帝奉唐帝為濟隂王不書廢)廵行
例曰凡正統廵行郡國曰帝如某官府第宅曰幸學校
曰臨曰視(今刋本唐髙祖武德七年書帝詣國子學太/宗貞觀十四年書詣國子監髙宗調露元年)
(永淳元年𤣥宗開元十年皆書幸東都僖/宗中和元年書幸成都皆與凡例不同)封拜例曰凡
宦者封爵皆加宦者字(今刋本唐𤣥宗開元元年以髙/力士為右監門將軍知内侍省)
(事分注宦官之盛自/此始而不書宦者字)凡殊禮皆書注曰王莽加號九錫
之屬王莽是自為之以自為書(今刋本加安漢公莽號/宰衡升宰衡諸侯王上)
(加安漢公莽九錫竝不書自愚按簒賊例注曰王莽董/卓曹操等自其得政遷官建國皆依范史直以自為自)
(立書之今董卓曹操司馬昭等遷官殊/禮皆稱自惟王莽不書自蓋漏誤爾)征伐例曰僭名
號曰稱注曰周列國稱王(今刋本周顯王三十五年書/齊魏相王四十四年書秦初)
(稱王四十六年書韓燕稱王注曰時諸侯皆稱王趙武/靈王獨不肯令國人謂己曰君而赧王十七年下注趙)
(惠文王元年則趙亦稱王/矣然不書趙稱王疑漏)
　
　
　新安文獻志巻三十二
欽定四庫全書
　新安文獻志巻三十三　　明　程敏政　撰
　　雜著
　　　建康攻守䇿　　　　　　　張敦頤
晉蔡謨曰時有否泰道有屈伸暴逆之冦雖終滅亡
方其強盛皆詘而避之要終歸于大濟而已為今之
計莫若養威以俟時王羲之亦曰以區區江左營綜如
此天下寒心乆矣中興之業政以道勝寛和為本力
争武功非所當作二人者能言之而不得行之行之
而足以安江南者孫權一人爾陸瑁嘗勸權曰九域
盤互之時率須深根固本愛力惜費陸遜亦嘗勸
權施徳緩刑寛賦息調權報之曰發調者盖謂天
下未定事以濟衆若徒守江東修崇寛政兵自足
用何以多為顧坐自守可陋爾以此知權之志未嘗
不在於天下然以傳考之亦未嘗肯求逞於中原曹
公來侵則破之拒之而已治艦立塢築堤遏湖作涂
塘明烽燧始終所以備魏者至矣及移牋於曹公
曰足下不死孤不得安則權固未嘗得志也嘉禾中
因蜀伐魏一攻淮南聞明帝東行遽即斂避諸將之
攻樊城司馬懿救之亦引軍亟退自後觀之謂之怯
可也而權不以為恥豈非天下之勢既未有可投之
隙與其力而取敗不若退守而待時也邪史稱權繼
父兄之業有臣以為腹心股肱牙爪兵不妄動故戰少
敗而江南安此權之所以為治也及嗣主立諸葛恪
為政首侵邊以怒敵東興之戰幸捷顧不能持勝復
違衆大舉一敗塗地恪既喪驅而孫氏之業因以衰
焉則權之兵不動利害果何如也其後孫皓用諸將
計數侵晉鄙陸抗曰茍無其時雖復大聖亦宜養威
自保不可輕動今不務力農富國審官任能明黜陟
慎刑罰訓諸司以徳拊百姓以仁而聽諸將狥名窮兵
黷武動費萬計士卒凋敝冦不為衰而我已大病矣
夫争帝王之資而昧十百之利此人臣之姦便非國
家之良䇿也抗之言兼有陸瑁陸遜蔡謨王羲之論
而皓不知用此其所以亡也東晉自庾亮經營征伐
皆不能有成謝安父子乘苻堅頃敗之餘圗之如恐
不及至于渡河入鄴訖無尺寸之得宋文自恃富強
加兵元魏檀道濟再行無功諸將以此繼敗而北遂
至𤓰歩梁武遭魏世之亂陳慶之以數千兵入洛而嵩
髙之襲㡬至殱盡及貪河南之地納叛將棄睦鄰而身
國顛覆陳宣帝闢土宇于北齊旋失淮泗於後周雖以
桓温劉裕之才度越厯代諸將而温伐苻健慕容暐皆
㡬成而敗裕平南燕滅姚秦亦既得而失則六朝用兵
攻伐之䇿可概見矣
　　　記山海經　　　　　　　　朱　熹
浙江出三天子都在其東(按地理志浙江出新安黟縣/南蠻中東入縣今錢塘浙江)
(是也黟即歙/也浙音折)在閩西北入海餘暨南(餘暨縣屬㑹/稽為永興縣)廬江
出三天子都入江彭澤西(彭澤今彭蠡也/即尋陽彭澤縣)一曰天子鄣
右出山海經第十三巻按山海經惟此數巻所記頗得
古今山川形勢之實而無荒誕譎怪之詞然諸經皆莫
之考而其他巻謬悠之說則往往誦而傳之雖陶公不
免也此數語者又為得今江浙形勢之實但經中浙字
漢志注中作淛蓋字之誤石林巳嘗辨之注中蠻中字
羅端良所著歙浦志乃作率山未知孰是廬江得名不
知何義其入江處西有大山亦以廬名說者便謂即是
三天子都此固非是然其名之相因則似不無説也都
一作鄣亦未詳其孰是但廬江出丹陽郡陵陽縣而其
旁縣有以鄣名者則疑作鄣為是也予嘗讀山海諸篇
記諸異物飛走之類多云東向或云東首皆為一定而
不易之形疑本依圗畫而為之非實紀載此處有此物
也古人有圗畫之學如九歌天問皆其類
　　　漫記疫疾事　　　　　　　朱　熹
俚俗相傳疫疾能傳染人有病此者隣里㫁絶不通訊
問甚者雖骨肉至親亦或委而去傷俗害理莫此為甚
或者惡其如此遂著書以曉之謂疫無傳染不須畏避
其意善矣然其實不然是以聞者莫之信也予嘗以為
誣之以無染而不必避不若告之以雖有染而不當避
也蓋曰無染而不須避者以利害言也曰雖染而不當
避者以恩義言也告之以利害則彼之不避者信吾不
染之無害而已不知恩義之為重也一有染焉則吾說
將不見信而彼之避也唯恐其不速矣告之以恩義則
彼之不避者知恩義之為重而不忍避也知恩義之為
重而不忍避則雖有染者亦知吾言之無所欺而信此
理之不可違矣抑染與不染似亦係乎人心之邪正氣
體之虛實不可一槩論也吾外大父祝公少時鄰里有
全家病疫者人莫敢親公為煑粥藥日走其家遍飲病
者而後歸劉賔之官永嘉時郡中大疫賔之日遍走視
親為診脉候其寒温人與藥餌訖事而去不復盥手人
以為難後皆無恙云
　　　演繁露三事　　　　　　　程大昌
古謂日輪規環千里特言其周廣當然者爾而無有言
其如何其圓者也沈括取銀圜為喻曰月如銀圜本自
無光日耀之乃有光其圓非圓乃月與日相望其光全
爾及其闕也亦非眞闕乃日光之所不及爾此喻最為
精審予已詳著之矣淳熙丙申三月予為少蓬太史局
言朔日已時日食西北隅食至一分半而復已而日行
加巳呼臺官即道山下以盆貯油對日景候之時旣及
已雲忽驟起少選雲退則日輪西北角微有虧闕約其
所欠殆不及一分蓋食已而復非不及一分半也其年
某人使金自北而回正當食時其行適及河北自北望
之則日輪虧及十分之二是太史之言固不能精亦不
全謬也予因此之見益知沈括銀圜之說確與之合也
臨安距河北則向南二千餘里矣日食西北人在東南
故從東南見之闕處全少是以十其分而闕僅及一也
至於人在河北日竝東南故其食處多見而遂十分虧
二以此見日輪正圓可驗也此如東京所鑄渾儀今在
臨安清臺則於西北兩柱移低兩寸以順天勢其㾗迹
尚在可驗南北異地於以準望天度則臨安與汴京自
是不同也
前史有得古骸者其脛與齒比常人特大世遂命為佛
骨曰非佛骨則安得有齒如許之大耶此固難以口舌
辨矣然自佛入中國以來惟傅奕不肯茍隨嘗見佛牙
獨曰此金剛石爾非佛牙也金剛石至堅惟羚羊角可
以擊之試以角扣而牙遂碎裂則時人謂為佛牙者豈
眞佛牙也哉至其長大倍常則實可駭已而不當駭為
眞異也戊申七月十六日因讀左氏文公十一年厯叙
鄋瞞種族首尾甚詳杜預曰防風之後漆姓也防風也
者即禹之所戮謂身廣九畝其長三丈骨節專車者也
春秋之謂鄋瞞者即防風種也僑如為魯所獲緣斯為
宋所獲滎如為齊所獲簡如為衛所獲鄋瞞之族自此
遂絶後世中國不復有如此長人也此四人者惟緣斯
於行為祖而他皆兄弟魯得僑如埋其首於魯郭門齊
得簡如亦埋其首於周首之北門杜預曰骨節非常恐
後世怪之故詳記其處也當鄋瞞之族尚存長身之種
世傳而世有之自防風以至僑如骨節皆大不減殺也
夫其世世傳種如此偉大而不聞常有靈怪可以異乎
常人則夫俗傳大脛之號為佛骨者安知外國中不有
一種人物自爾越異而好佛者遂加夸飾名之以佛也
哉左氏詳記埋骨之異以示後世正防此類而王莽時
有長人巨無霸其長盈丈其大十圍漢末臨洮亦見長
人長亦踰丈史漢所記甚明則雖後世亦時有人物如
許長大安得見其長大而遂尊信以為眞佛也然因左
氏語而詳求之乃知鄋瞞之族亦大有異榮如者焚如
之弟也榮如以魯桓十六年死焚如至宣公十五年在
計其年當一百三歳矣而其當生之年尚未在數未論
形骨大抵其年夀如此後世亦自罕比也以此言之則
古人之異今人者不止一事堯舜文武之年皆後世所
無而彭祖之夀云登八百季札在吳幾與春秋相為終
始此皆後世之所無也顏之推曰海邊人不信有木大
如魚山中人不信有魚大如木信哉
隋志宋齊之間天子宴私着白髙㡌士庻以烏太子在
上省則㡌以烏紗在永福省則白紗隨時以白幍通慶
弔之服國子生亦服白紗巾晉著白接　竇苹酒譜曰
接䍦巾也南齊垣崇祖守夀春著白紗㡌肩輿上城今
人必以為怪古未以白色為忌也郭林宗遇雨墊巾李
賢注云周遷輿服雜事曰巾以葛為之形如幍本居士
野人所服魏武造幍其巾乃廢今國子學生服焉以白
紗為之是其制皆不忌白也樂府白紵歌曰質如輕雲
色如銀制以為袍餘作巾袍以先驅巾拂塵吳兢樂府
要解舊史白紵吳地所出則誠今之白紵列子所謂阿
錫而西子之舞所謂白紵紛紛鶴翎亂者是也今世人
麗粧必不肯以白紵為衣古今之變不同如此唐六典
天子服有白紗㡌其下服如裙襦韈皆以白眎朝聽訟
燕見賔客皆以進御則猶存古制也然其下注云亦用
烏紗則知古制雖存未必肯用多以烏紗代之則習見
忌白久矣世傳明皇幸蜀圗山谷間老叟出望駕或著
白巾釋者曰服諸葛武侯此不知古人不忌白也
　　　新安志叙義民　　　　　　羅　願
夫名之所謂君子者豈有常哉義之所在焉而巳巳誠
嚮義則人操名以從之一為不義則人操名以去之而
世之學士大夫得此名者常多以其講學明而趨操定
宜不䧟於不義為足以當此然其間固有操名而去之
者甚可懼也至於閭閻之人先王之所以望之者有不
若學士大夫之詳然不敢忽也自霸者齊桓之徒民猶
勉於為善與其為善於鄉不如為善於里與其為善於
里不如為善於家是以匹夫有善可得而選至漢氏猶
有孝弟力田之科而鄉縣三老率衆為善與縣令丞尉
以事相敎後世為治益簡吏與民益踈凡吏之所施設
者皆非教民之具必待其刲肝股致祥異幸而吏又以
為意然後得與於表閭賜帛之寵至於謹身強力率妻
子治田桑以奉事其親聨其兄弟而睦其族黨者上之
所望於下在此矣而有司以其無顯異不復言大率老
死而無聞是所勸者不可常而可常者勸有所不及也
夫兎罝小星之人所以見録於二南萬世傳誦者特以
其施之中林無人之中而不忘敬則以為好德知賤之
服役於貴而不敢肆則以為知命如是而巳爾豈若後
世之云者哉然民生後世循性而動乃亦有自然過絶
於人者雖不必合中道要其心主於為義以此知十室
之邑必有忠信而人之性善可以為堯舜信矣誠令世
之長民者視人以三代之民而敎之以三代之物察之
以三代之法其不以古之民自為者則寡矣自黄芮以
孝書唐史其後篤行之民因事偶見者僅數人類而録
之毋使其無傳焉
　　　新安志叙仙釋　　　　　　羅　願
學者多疑於鬼神然言有物又云世無仙特有隠君子
至漢劉向乃取古之隠者務光彭祖老耼楚狂接輿之
屬皆論以為列仙豈古之仙者不欲自異而特欲以出
處之迹衆所知者見於世邪君子之於仁固靜而夀其
靜者疑於隠其夀者世則以為仙特所從名之異爾要
以盡人之性則氣志昌大而神不散越有決不與萬物
俱泯没者此在吾術中矣考之前世傳此者皆祖黄帝
老子至秦猶以博士領其方而號其人為列仙之儒明
猶有所本非若後世夸者之傳也由漢以後又有浮屠
氏之說乃更以一死生為務其道要使人決擇以發明
其固有則死之與生惟其所遇而無損益乎其眞是以
蕩然肆志無怵惕乎胸中又豈所謂朝聞道夕死可矣
者非邪自唐書始列神秀於傳至國朝景德中詔纂其
源流為景德傳燈録此其人皆著見於世不可揜矣若
吾州許宣平之操眞古所謂隠君子者人特以其後裔
為嘗有見之者而著之仙自餘二家學者併及醫卜皆
以次列之覽者擇焉而已矣
　　　性理字訓　　　　　　　　程端蒙
天理流行賦予萬物是之謂命人所稟受莫非至善是
之謂性主於吾身統乎性情是之謂心感物而動斯性
之欲是之謂情為性之質剛柔強弱善惡分焉是之謂
才心之所之趨向期必皆由是焉是之謂志為木之神
在人則愛之理其發則惻隠之情是之謂仁為金之神
在人則宜之理其發則羞惡之情是之謂義為火之神
在人則㳟之理其發則辭遜之情是之謂禮為水之神
在人則别之理其發則是非之情是之謂智人倫事物
當然之理是之謂道行此之道有得於心是之謂德眞
實無妄是之謂誠循物無違是之謂信發巳自盡是之
謂忠推己及物是之謂恕無所偏倚是之謂中發必中
節是之謂和主一無適是之謂敬始終不二是之謂一
善事父母是之謂孝善事兄長是之謂悌天命流行自
然之理人所稟受五性具焉是曰天理人性感物不能
無欲耳目鼻口斯欲之動是曰人欲無為而為天理所
宜是之謂誼有為而為人欲之私是之謂利純粹無妄
天理之名是之謂善兇暴無道不善之名是之謂惡物
我兼照擴然無私是之謂公蔽於有我不能大公是之
謂私凡此字訓蒐輯舊聞嗟爾小子敬之戒之克循其
名深惟其義以逹于長以㑹于學審問明辨精思篤行
孜孜勉焉聖賢可致(朱子曰小學字訓甚佳言語/雖不多却是一部大爾雅)
　　　録所聞晦菴先生語　　　　李道生
先生遊鍾山書院見書籍中有釋氏書因而掲看先君
問其中有所得否曰幸然無所得吾儒廣大精微本末
備具不必他求
一心具萬理能存心而後可以窮理
讀書著意玩味方見得義理從文字中逬出
讀書閑暇且靜坐庶幾心平氣和可以思索義理
㸔文字當㸔大意又㸔句語中何字是切要孟子謂仁
義禮智根於心只根字甚有意如此用心義理自出
人只一心識得此心使無走作雖不加防閑此心常在
問存心曰存心不在紙上寫底且體認自家心是何物
聖賢說得極分曉孟子恐後人不識又說四端於此尤
好玩索
再問存心曰非是别將事物存心孔子曰居處㳟執事
敬與人忠便是存心之法說話說得不是便莫說做事
覺得不是便莫做亦是存心之法
大學在明明德一句當常常提撕能如此便有進歩處
蓋其原自此發見人只一心為本存得此心於事物方
知有脉絡貫通處
問明明德曰人皆有箇明處但為物欲所蔽剔撥去了
只就明處漸明將去然須致知格物方有進歩處識得
本來是甚麽物
問程子謂致知節目如何曰如此理㑹也未可須存得
此心却逐節子思索自然有箇覺處如諺所謂冷灰裏
豆爆
學者解論語多是硬說須習熟然後有箇入頭處
問道之以德齊之以禮曰資質好底便化不好的須立
箇制度敎人在裏面件件是禮後世專用以刑然不用
刑亦無此理但聖人先以德禮到合用處亦不容巳有
耻且格只將格字做至字㸔至是眞箇有到處如王假
有廟格于上帝之格如選善逺罪眞箇是逺罪有勉強
做底便是不至
問聖人十年工夫曰不須理㑹這箇且理㑹志于學能
志學許多科級須著還我
問下學上逹聖人恐不自下學中來曰不要說髙了聖
人髙後學者如何企及越說得聖人低越有意思
十五志學一章全在志于學上當思自家是志于學與
否學是學箇甚如此存心念念不放自然有所得也三
十而立謂把捉得定世間事物皆揺動我不得如富貴
威武貧賤是也不惑謂識得這箇道理合東便東合西
便西了然於中知天命便是不惑到知處是知其所以
然如事親必孝事君必忠之類耳順是不思而得如臨
事迎刅而解自然中節不待思索所欲不踰矩是不勉
而中
孟子曰求其放心而已矣當於未放之前㸔如何巳放
之後㸔如何復得了又㸔是如何作三節㸔後自然習
熟此心不至於放
惻隠羞惡辭讓是非情也仁義禮智性也心統性情者
也端緒也因情之發露而後性之本然者可得而見
說仁只㸔孺子將入井時尤好體認
義是箇毅然說話如利刀著物
四端本諸人心皆因所寓而後發見
問萬物皆備於我曰未當如此須從孟子見梁惠王㸔
起却漸漸進歩如㸔論語豈可只理㑹吾道一以貫之
一句須先自學而篇漸漸浸灌到純熟處其間義理却
自然出中必有庸庸必有中能䆒此而後可以發諸運
用
聰察便是知強毅便是勇
天之運轉不窮所以為天行徤
天有春夏秋冬地有金木水火人有仁義禮智皆以四
者相為用也
問伊川見人靜坐如何便嘆其善學曰這却是一箇總
要處
問滿腔子是惻隠之心曰此身軀殻謂之腔子能於此
身知有痛便見於應接方知有箇是與不是
為氣血所使者只是客氣惟於性理說話涵泳自然臨
事有别處
進取得失之念放輕却將聖賢格言處研窮考䆒若悠
悠地似做不做如捕風捉影有甚長進今日是這箇人
明日也是這箇人
　　　論方士　　　　　　　　　程　先
自方士之說興風雨雷霆皆曰有術可致其尤者竊禮
經巫祝禬禜之事以自文儒者不能闢也則又曰雷者
天之號令匹夫豈能號召哉彼又竊吾儒之說以自文
曰人為萬物靈與天地竝可以知鬼神之情狀可以贊
天地之化育雷霆特其小者爾儒者愈不能闢之必有
眞儒者曰飌師雨師載在祀典非有社稷者不得祭司
巫太祝列之周官非居是官者不得為而左道惑衆司
冦之誅不可逭也如是庶可以服其心而救末流之弊
也夫
　　　朱文公易簀私識　　　　　祝　穆
穆觀近嵗所編文公朱先生年譜其書易簀時事頗有
疑誤恐不容無辨蓋先生以建炎庚戌生以慶元庚申
三月薨於考亭所居之正寢是歳春先生故宅之前其
山絶頂有數百年合抱之木一株勢干雲霄一旦忽為
巨風所拔夏六月溪流大漲素所未有宅前之岸為洪
濤捲去數百尺則所謂木稼山頽大賢之厄其關於造
化盛衰之運固如此今年譜所書則謂是日大風抜木
洪流崩岸二異併見於易簀一日之間則其事近怪能
無駭聽竊謂不若改是日為是歳則可紀實矣至于先
生疾革則惟仲子監酒公侍而季子侍郎公時方調官
中都先生首索紙筆作季子書與之訣别次作勉齋黄
公書(先生/之壻)又其次欲作退守范公書(先生/姪壻)則手弱不復
能運筆亟命仲子代書尚力疾塗竄一二字且拳拳皆
以編輯禮書為囑纔扶就枕奄然而逝今年譜所書乃
謂先作黃范二書而後作季子書則其事失倫何以垂
範昔第五倫視兄子及已子且不能無别曾謂先生治
命而顚倒其親踈之序乎切謂行狀所紀先後巳得其
實固不當復為異同也愚以幼孤先生念其外家子數
育于家墊方易簀時實與童子執燭之列追念當時所
見恍然如昨日事謂宜刋正而年譜摹板乃建安書院
掌之僭嘗以此二疑白之富沙知郡實齋王公許以更
定而未果輙私識之庶幾吾黨之士尚有考焉
　
　
　
　
　新安文獻志巻三十三
欽定四庫全書
　新安文獻志巻三十四　　明　程敏政　撰
　　雜著
　　　使金録　　　　　　　　　程　卓
嘉定四年九月二十八日有㫖以朝𣪚郎尚書刑部貟
外郎程卓假朝請大夫試工部尚書清化郡開國侯食
邑一千戸食實封一百戸賜紫金魚袋充賀金國正旦
國信使忠州防禦使知大宗正事趙師嵒假昭信軍承
宣使左武衛上將軍天水縣開國伯食邑七百戸充賀
金國正旦國信副使
十一月五日癸丑陛辭
十一日巳未出國門
二十四日壬申至盱眙軍
二十五日癸酉遣盱眙軍客將往泗州探問先排巳至
二十七日乙亥再問接伴使副繼至
二十八日丙子遣掌儀髙宗愈等過淮傳銜繼同北書
表張震亨先排書表完顔速傳接伴使副名銜至盱眙
燕館使太中大夫尚書戸部郎中李希道副廣威將軍
東上閤門副使富察信從舊禮立飲書表三杯而去
二十九日丁丑三節官屬先絶淮裝載禮物忽雨作候
接伴使副至津亭卓等具冠裳登舟乘馬入亭内望拜
如常儀次與希道信對揖升中庭酒三行退分位少憇
三節官屬與左先排完顔速右先排完顔南海互叅使
副各上馬對揖並行入泗州驛講私覿正泛送之禮傳
示安止二更即登車微雪夜行六十里
三十日戊寅晴早頓臨淮縣驛即行八十里至青陽鎮
已二更
十二月一日已邜霜晴早頓虹縣沿汴河行八十里至
靈璧縣驛宿至中途虞姬墓在道左護軍千戸及先排
等羣騎獵于曠野淺草中時獲獐兎夜行六十里雪微
作
二日庚辰早頓静安鎮驛雪已白六十里至宿州永豐
驛在州治之側左有司候司右有司獄司自此數問車
夫以金國用兵事或言有詔書敵兵巳退或言猶未退
但是多用僉軍把阸其言不一所至車夫等又備言官
司科斂頻仍民間貧乏父子兄弟因僉軍乆不見靣詞
語怨嗟夜行四十五里
三日辛巳晴早頓蘄澤鎮四十五里至栁子鎮宿西望
即鳯凰山遇北使數車南上乃賀本朝正旦使也夜行
六十里
四日壬午陰早頓永城縣七十里至㑹亭鎮宿寒甚將
晚雪作夜行四十五里
五日癸未早頓穀熟縣四十五里至南京今改為歸徳
州未入城過雷萬春墓環以小橋榜曰忠勇雷公之墓
八陽熈門至睢陽驛左有隆興寺乃髙宗皇帝即位之
所夜行六十里
六日甲申晴早頓寧陵縣入永寧驛今改為長寧六十
里至拱州宿今改為睢州夜行六十里
七日乙酉晴早頓雍丘縣今改為杞縣六十里至陳留
縣宿過空桑及伊尹村村人多伊姓墓在空桑北一里
許有磚堠刻云湯相伊公之墓相傳墓左右生棘皆直
如矢縣驛甚壯云是張邦昌故居有留侯廟第王原叔
諸家考子房所封乃彭城留城非陳留也自宋武下教
修復時其失久矣夜行四十五里
八日丙戌晴黎明至東京門外卓等率三節官屬皆朝
服同接伴李希道等並馬入安利門過儲祥宫入賓曜
門過大相國寺寺榜乃太宗御書路南轉有市井差盛
耄稚聚觀或以手加額宿㑹通館
九日丁亥晴在館接伴遣書表張震亨借私覿正泛送
至真定之數照例從之傳得北人二十九日詔書其中
云爰自山西及於畿甸掠奪人畜憑陵室廬中都西京
路及清滄州今年税賦並行減免其承應人自言敵兵
方畧退約春初大相打打言戰也
十日戊子晴賜酒果及宴内使閤門祇候唐古元佐押
宴中奉大夫沁南軍節度使兼懐州管内觀察使提舉
河防常平倉事護軍彭城郡開國侯食邑一千戸食實
封一百戸劉思誼卓等巳時過位行禮受酒果赴宴如
常儀夜行四十五里暴風大作飛沙蔽空
十一日已丑陰風益甚車多弊漸葺以前至郭橋鎮早
頓四十五里至陽武縣宿夜行三十五里
十二日庚寅晴早頓延津縣即舊酸棗縣也三十里至
黃河先過一小河亦有小橋其黃河浮橋名天漢橋用
九十六巨舟一舟十碇每六舟一鋪有人居守設幙次
於其側伺候欲從例下車祭河李希道傳示不必遂委
都轄投文祭於橋中文曰猗歟靈河肇源自天四瀆宗
之榮光發焉我宋秩祀垂二百年今暫隔壤時祭靡愆
使節修聘車徒翩翩必渉於河言往言旋或乘輿梁或
履冰堅惟神昭鑒受職如前尚饗過河畢風作四十里
至衛州淇澤驛遥望見譙樓題河平軍驛前被甲而立
者内見一人即荷擔之夫乃知官兵北征擔夫通用也
二更行四十五里自河以北車夫之屢僉民兵其數尤
多於河南加之科斂芻粟民間罄竭肆言無忌沿途承
應人無非市戸隨行騎士亦無官中卒馬所至率驅市
戸為之
十三日辛夘晴早頓衛縣即望見太行山直至燕京山
常在目峻拔綿亘是為地脊縣市書壁云征軍逃亡五
日不出者死停蔵之家科以流罪自過淮每傳聞金人
為蒙古攻掠直抵城下前此屢戰皆北兵多潰散七十
里至湯陰縣未至縣過伏道遥望扁鵲墓相傳墓上土
可療病禱而求之或得小丸如丹藥夜行四十里
十四日壬辰晴早頓相州安陽驛今為彰徳府城中印
榜條理交易三貫以上並用交鈔如違斷徒追賞注云
罪止徒二年賞錢五十貫市中有秦樓翠樓北過漳河
歴曹操講武城周遭十數里鑿城為路外即其疑塚七
十二金人嘗増封之六十里至磁州將入城過滏陽河
有石橋如趙州式酒亦以滏陽春為名驛左顯應觀崔
府君廟府君曾為尹三日民以忠正祠之髙宗為王尚
書雲廹以使金磁人擊斃王雲髙宗欲退無馬可乘神
人扶馬載之南渡河今立祠西湖卓等夜率三節官屬
望拜禱於神護往来夜行六十里
十五日癸巳晴早頓邯鄲縣趙故都也即昔人黃粱夢
之所文帝慎夫人縣人也出北門望見叢臺在右今為
鬻酒之所縣北道上有鍾呂之祠四十五里至臨洺鎮
宿屬洺州車夫云洺州弔橋塞路以防敵人夜行三十
五里至沙河縣換驢夫又行二十五里
十六日甲午晴早頓邢州邢臺驛號安國軍即信徳府
呂洞賓之故郷過索水梁園四十五里至内丘縣宿内
丘有梨為天下第一棗林綿亘磁邢燒石灰色黒微有
焰夜行六十里
十七日乙未晴早頓栢郷縣彭川驛唐志載堯山即古
栢人俗傳或以此栢郷為栢仁北行二十里許光武廟
在道旁壁繪二十八將皆列坐廟前二石人腰斷俗傳
光武經過遇道上人問途不應以龍輝劍斬之大小石
碑二其一後漢光武皇帝廟記一云重修光武廟記有
詩二首刻於廟門之外一云廟謨開有漢帝道遁蕪蔞
灑落君臣契艱危宗廟圖山川扶郭邑日月拱東都社
稷千秋里風雲四達衢北風吹雨雪西日翳桑榆舊物
餘翁仲荒祠老祝巫宗臣遺像在時有䑕衘鬚一云賊
莽中斷漢真人應赤符皇天書令節日月映康衢河北
心潛順闗中政已無乾坤開景運將帥贊雄圖經畧䂓
模大推扶意氣麄車回薊都急兵合冀城孤東漢中興
主南陽舊酒徒功名俱已往日月易云徂廟古丹青剥
祠荒草棘蕪空餘二翁仲寂寞在庭隅循例下車觀瞻
卓等炷香而行旋過王郎城次過趙州石橋晚宿趙州
今改為沃州夜行四十五里
十八日丙申晴早頓欒城縣極蕭條蘇黃門轍墓尚存
縣治之側三十五里至滹沱河河頗濶薄冰亦有渡船
在側又五里宿於真定府南門外驛車夫等云䝉古欲
攘真定已逾五臺山相去百二十里車弊修車木工云
此間官司不恤民一應工役自備工食及合用竹木等
費子孫不敢世其業我南朝愛民不如此
十九日丁酉晴在館接伴使之厮役謬傳恐留十日即
回程晚飛雪數片即止
二十日戊戍早陰晚晴賜宴於館内使閤門祗候赫舍
哩徳剛押宴正奉大夫安國軍節度使兼邢州管内觀
察使護軍汾陽郡開國侯食邑一千戸食實封一百戸
賜紫金魚袋郭澥已時卓等赴宴見舞髙平曲他處盡
變新樂惟真定有京師舊樂工故也
二十一日已亥晴風早頓新樂縣泒水驛四十五里至
中山府入昭化門至驛蘇文忠軾昔帥此郡作松醪賦
金人以碑刻相遺聞有祠堂在府學學在化源坊夜行
五十五里
二十二日庚子晴早頓慶都縣舊望都縣也縣人多癭
東接唐縣病癭者衆形氣相傳如此七十里至保州入
雞川門宿金臺驛城池髙深望見譙樓大書順天軍㕔
梁題云大定二十年護國上將軍順天軍節度使兼保
州觀察使開國侯太子立重修夜行四十五里
二十三日辛丑晴早頓安肅軍梁臺驛驛前軍學碑尚
存舊梁門之城今惟一城由北門即出塞路可容數車
方軌二十里過白溝河昔與遼人分界又十里過大白
溝河亦名巨馬河二十里宿定興縣巨川驛定興舊黃
村金人建為縣接伴使副及監察到驛相與言曰此處
正秋間南朝賀生辰使回歸之地我家是時極不好今
且喜將至涿州四更過灰洞掌儀黄昌嗣以病歿於車
中夜行五里
二十四日壬寅晴早頓至涿州范陽驛從例留一日牒
接伴使副為黃掌儀治喪致賻禮絹布各二十五疋茶
毗於城之西
二十五日癸夘立春晴尚在涿州傳宣撫問内使中衛
大夫孫公弼夜行六十里
二十六日甲辰隂早頓良鄉縣賜銀合湯藥内使中衛
大夫師憲良郷為敵兵殘毁惟存驛在城外
二十七日乙已隂大風拂明至恩華館同三節官屬下
車朝服偕接伴行馬入館分位傳館伴名銜正使嘉議
大夫尚書吏部侍郎張仲仁副使定逺大將軍少府少
監完顔良弼互展叅見之禮次同館伴接伴酒三行與
接伴李希道富察信别復分位傳賜果内使閤門祗候
烏庫哩正臣賜宴内使烏凌噶守道令就館館伴正使
押宴禮畢並馬逶迤行墟墓間多十餘里初非尋常使
人所經之路始達城門入豐宜門過奪玉橋入宣陽門
即西轉過文樓側入㑹同館分位傳宣撫問内使閤門
祗候髙希愈自此日供牲餼
二十八日丙午晴交禮物賜酒果内使閤門祗候姚里
鐸習儀閤副武徳將軍東上閤門副使伊喇居寛
二十九日丁未晴平明同官屬與館伴上馬自右文樓
過馳道轉左武樓行千歩廊紫茸青茸軍分立廊外望
應天門百餘歩下馬行轉自東過登聞鼓院壊漏甚入
左掖門穿敷徳門東宫在左又入㑹通門宣明門東有
集禧門次西入左嘉㑹門過宣明門至右嘉㑹門側入
幕次待班客省從例酒三行上中節一杯少候催班閤
副引至宣明門捧國書入仁政門立甚久俟其百官朝
退次引西夏人使朝陳禮物馬數十疋珠布之屬禮畢
方引見卓等於仁政殿進書以次如常禮自仁政宣明
門右出拜受衣帶歸位少憇緑衣人引三節官屬入見
出受賜衣帶閤使再引卓等入殿下謝賜衣帶復位而
出金國宫闕侈甚乃煬王亮所作自館至殿皆甲士排
立每過一門對立二十人皂衣持弓鞾刀入宣明門内
有紅金花袍帽八人為列後七人青花袍帽共二十行
對立三百人意其衛士之屬也殿下兩行若行門之類
衣紫衫裹帽金帶腰弓箭執長骨朶三十餘人對殿而
立殿上亦有被甲弓箭分左右立歸館赴宴押伴奉國
上將軍左宣徽使張衎
三十日戊申晴賜酒果内使閤門祗候赫舎哩徳暉賜
宴内使閤門祗候富察温押宴昭毅大將軍太府監張
繹夜館伴送錫盤
嘉定五年正月一日己酉晴寒甚未明卓等率官屬就
館設香案望南闕先遥拜訖同館伴上馬馳道栁木皆
凝霜如積雪至如前下馬處歩入應天門其門有五由
東偏入幕次閤使置酒如前訖引班自左翔龍門過大
宴殿門右月華門入門内山棚名元慶其下左右各障
以錦為路通行引棚之索未結各縛為綵獅子凡二十
棚前剪綵為花數十株又以綵為金獅玉象各一徒聞
用此為美立班拜訖陞殿坐於西南隅酒五行再宣勸
三節官屬皆坐於東廊廣祐樓之北禮畢歸館
二日庚戍晴在館承應人言燕京粟值每石十千足軍
兵合給月米每石折錢一千僅得時值十之一而巳
三日辛亥隂烈寒卓等入赴宴初儀如賀正之禮酒五
行出就幕次再入座又酒四行畢歸館賜分食内使閤
門祗候曹居敬賜酒果内使閤門祗候赫舎哩徳剛行
禮如常
四日壬子陰賜生餼内使閤門祗候烏庫哩正臣賜酒
果内使閤門祗候烏凌噶守道隨例有射弓宴内使閤
門祗侯李賀押宴伴射昭勇大將軍殿前右衛將軍完
顔守榮自午初射伴射連不中副使師嵒先中的次館
伴副使完顔良弼中角花卓繼中角花其次館伴正使
張仲仁及伴射完顔守榮方中師嵒凡射中椀九十七
卓射中椀二十一射至黃昏屢傳示禮成請止伴射廹
晚不肯已再乞勉射一次師嵒連中的金人至是皆脱
箭再分位換朝服赴宴禮畢
五日癸丑陰風大作寒甚朝辭受國書出就館賜酒五
行押伴鎮國上將軍右宣徽使趙瑑
六日甲寅晴卓等同三節官屬已午間出門再由墟墓
以行乃聞舊路近西南門外方遭殘破修葺未就恐本
朝人使見之迂廻以避之也至恩華館大風復作賜酒
果内使閤門祗候完顏惟真賜宴内使閤門祗候賈欣
押宴昭勇大將軍尚書工部侍郎圖克坦琳與館伴相别
送伴乞借盡回程正泛送禮私覿禮物宴罷登車風沙
尤甚過盧溝河石橋長九十丈每橋柱刻獅子象凡數
百所謂天上人間無此橋夜方至良郷縣少憇即行過
琉璃河又名劉李河
七日乙夘晴早頓涿州州治在北城驛在南城晚宿定
興縣
八日丙辰霜晴早頓安肅軍晚至保州方見保之人煙
頗繁
九日丁已晴色甚佳早頓慶都縣晚宿中山府
十日戊午晴早頓新樂縣晚宿真定府途中遇差諸路
人丁往添築燕城無日不見運糧草軍往来牛馬或斃
即載車中車夫怨言征取之擾自常賦外有曰和糴又
曰初借前途言者亦如是
十一日已未晴風作在真定府賜酒果内使閤門祗候
孫安民押宴通奉大夫橫海軍節度使兼滄州管内觀
察使提舉常平倉事護軍金源郡開國侯食邑一千戸
食實封一百户温徳亨二使赴宴如常儀
十二日庚申晴早頓欒城縣過小運河至趙州北門亦
一石橋水極清駛
十三日辛酉霜晴早頓栢郷縣午至沙河道左唐山即
堯山也金國諱宗堯改為唐山下有放勲廟宿内丘縣
十四日壬戍晴早頓邢州午至沙河縣換驢夫過邢沙
河亦名白沙河沙可碾玉宿臨洺鎮市中有燈未燃聞
之以人使在館
十五日癸亥晴未曉至邯鄲縣早頓過藺相如墓晚至
磁州北門城壕内兩舟網魚驛中紙燈十餘盞甚草草
十六日甲子晴早頓相州市中紙燈差勝磁州過羑里
城文王廟晚宿湯陰縣
十七日乙丑晴早頓衛縣晚宿衛州將至城過比干墓
有碑云忠孝比干之墓紂墓亦在衛河之東驛中人云
去冬十二月二十八日雪一尺五寸夜度黃河聞埽兵
提鈴唱聲督守浮橋人戽水甚遽
十八日丙寅晴早頓延津縣晚宿陽武縣
十九日丁夘四更㣲雨至郭橋鎮未明午後過牟陀岡
瓦窰千餘昔燒龍鳯磚者今半隤毁至城外更衣亭卓
等率三節官屬朝服乘馬與李希道等並馬入順義門
即俗名固子門也循龍徳宫牆入五虎門經建隆觀鵕
䴊橋望見丹鳯門過蔡河橋太學武學在館驛行路左
右入㑹通館
二十日戊辰在館分三節官屬銀絹
二十一日己巳晴賜酒果内使閤門祗候胥革押宴通
奉大夫河平軍節度使兼衛州管内觀察使䕶軍江夏
郡開國侯食邑一千戸食實封一百戸黃震赴宴罷五
更方行
二十二日庚午早頓陳留縣循例在館一日夜行三十里
二十三日辛未晴早頓杞縣晚宿睢州
二十四日壬申霜晴早頓寧陵縣將至南京北門外過
張廵許逺廟世稱雙廟南京人稱為雙王廟晚入館宿
照例牒送伴所附牒盱眙軍報平安及二月初一日過界
二十五日癸酉晴早頓穀熟縣午至沙岡換驢夫晚宿
㑹亭鎮自此以北往来皆闕雨麥苖如針絶無秀潤
二十六日甲戍晴早頓永城縣晚宿栁子鎮微雨
二十七日乙亥晴早頓蘄澤鎮知賀本朝正旦使臣昨
夜回至此晚宿宿州驛承應人問方王二奉使今安在指
方信儒王柟也答以皆仕於朝問者復云王奉使甚舌辨
二十八日丙子晴早頓靜安鎮晚宿靈璧縣夜微雨
二十九日丁丑晴早頓虹縣晚至青陽鎮欲趂初一日
絶淮每車加二牛挽行
二月一日戊寅晴四更至臨淮縣即行途中泥淖方知
前數日有大雨北去皆無之到此小麥滿野向北俱久
旱望見龜山塔午後至泗州驛少憇與送伴使副便服
三節官屬皆乘馬出泗州城至淮河畔津亭三杯互展
别禮三節與送伴各出裝船送伴同乘馬至淮河送卓
等登舟各相揖解䌫繼達盱眙軍其李希道等往還絶
不交一談無可紀述彼意盖欲掩匿國中擾攘故黙黙
云
　　　詩疑　　　　　　　　　　方　岳
孔子刪詩何取於刪也傷風敗俗之辭不可以明示天
下來世者則刪之牆茨諸詩所謂言之汙口舌書之汙
簡牘父不敢以訓諸子師不敢以訓諸徒岳意其決在
刪例何以言之禮記左氏諸書所引逸詩其辭皆雅正
夫子猶刪之則淪三綱斁九法如牆茨諸詩刪之決矣
秦火之燼漢儒亂之火於秦者不能盡記而孔子所刪
之詩流傳習熟於口耳者猶在亡者不可復姑取其在
者以足之此漢儒之罪也
　　　志樂平朱氏榮緑堂　　　　許月卿
銀峯曾出兩言官專打忠良不打姦察院首彈司馬相
正言先論李隆山是其緑也祗所以為辱也朱君番人
不銀峯之慕而榮緑之慕吾有取焉仲舒魁也公孫𢎞亦
魁也孰榮退之進士也子厚亦進士也孰榮魏公相也
荆公亦相也温公亦相也蔡京亦相也秦檜亦相也孰
榮三年而緑者五百人某也賢某也佞某也回某也孝
某也悖緑而辱者多矣緑不緑在天榮不榮在我吾知
勉其在我者而已在天者吾何知焉眼前何日赤腰下
幾時黃赤也黃也未有不自緑始孫𢎞為博士歸時子
厚退自書府就車司馬門時荆公未知制誥時蔡京能
令公喜時秦檜未歸自北方時緑而辱者尚少赤黃而
辱者滋多然則如之何而可孟子曰仁則榮仲舒榮漢
退之榮唐魏公榮慶歴温公榮元祐亦未有不自緑始
朱君方將以緑榮其親吾願朱君以仁榮其緑尚勉㫋
哉堂在饒之樂平縣金山郷鵠山里朱公芳之某墓為
屋若干楹(陳定宇曰山屋方三十/一歳有此筆力亦可敬)
　　　井觀襍説二條　　　　　　范　啓
古者有兩子我太史公曰宰我為臨菑大夫與田常作
亂夷其族孔子耻之家語因之家語後史記出殆孔猛
王肅為司馬遷所誤爾按左氏傳哀公十四年闞止子
我事齊簡公與陳恒爭寵屬徒攻公宫不勝被殺夫宰
予在聖門雖累遭訶斥然而言語居四科之次與子貢
並稱必不至弄兵君側以速大禍况子路及難夫子且
哭問拜弔至於覆醢齊之亂夫子請討魯論與左氏備
載顛末若子我身戕族夷禍踰子路而無一言及之豈
聖人師生之情獨藐於子我哉假使不悲其死亦當有
以責其死矣然則王肅受誤於孔猛而猛又受誤於太
史公歟班固以文直事核博物洽聞稱太史公在愚其
敢輕訾然尚論古之人者不知其人可乎
栁子厚漁翁詩欸乃一聲山水緑南城童宗說音註欸
音襖乃音靄新安張敦頥音辨亦無異説今按玉篇類
篇廣韻集韻欵從矣從欠倚亥反拍應聲也乃曩亥反
語辭也皆無襖靄音者文簡程公演繁露謂舟人於歌
聲之外别出一聲以互相其所歌今徽嚴間舟行獨聞
其如此若然則倚亥曩亥二反正似舟人相歌之聲又
何必於篇韻外特創二音而後為得耶
　　　序易占例　　　　　　　　汪　深
昔者聖人用易以明民托之卜筮然所得之辭或有懸
隔者如問婚而得田獵問祭祀而得渉川問此答彼濶
然不相對豈有遷就迂誕而用之者哉若是則卦爻之
辭皆贅言矣傳曰其言曲而中其事肆而隱因貳以濟
民行以明失得之報又曰明於天之道而察於民之故
是興神物以前民用又曰探賾索隱鈎深致逺以定天
下之吉㓙成天下之亹亹者莫大乎著龜故繋辭焉所
以告也定之以吉凶所以斷也今占筮所得之辭乃不
應合而在於遷就用之則奈何哉葢嘗思之易以卜筮
設敎古人之卜筮葢少也非有大事不疑不卜也其見
於書者虞有傳襌之筮周有征伐之卜而已故洪範曰
汝則有大疑謀及乃心謀及卿士謀及庶人謀及卜筮
而從逆之間人謀先之卜筮次焉葢誠以事有兩可之
疑而後托之卜筮也而其占又必誠敬專一積其求決
之真情至誠以達於神明故神明感應之誠亦正告之
以利害趨向而不浪漫也且易之初其以六十四卦示
人以占之例亦已廣矣求君父之道於乾求臣子之道
於坤婚姻於咸恒漸歸妹待於需進於晉行師於師爭
訟於訟聚於萃散於渙以至退於遯守於困安於泰鼎
戹於夷蹇盈於豐大有壊於損蠱家人之在室旅之在
塗既未濟損益大小過大小畜得失進退之義雖卦名
之為七十九字文義明白條例具足亦可決矣此未有
文王卦辭之前已可占而斷者况又三百八十四爻而
示之以變乎夫人誠有大疑謀及卜筮必積其誠意備
其禮物齋戒專一以占之大傳曰是以將有為也將有
行也問焉而以言其受命也如響無有逺近幽深遂知
来物此占筮必得應合之辭也匪我求童䝉童䝉求我
初筮告再三瀆瀆則不告矣此文王所以起占筮之教
也夫誠敬不至則吾心之神明不存而神明之應亦爽
得不合之辭而猶曰神明之告我也必有他意揣摩臆
度遷就曲推强取以定吉凶以至狂妄僥倖悖亂之念
皆自此生者古有之矣是惑之甚也况世之占者忽畧
滅裂䙝瀆𤨏細不敬尤甚乃欲以此求神明之指其所
之至於不驗又妄以為卜筮之理不可信彼豈知夫告
不告之道哉(雙湖胡氏曰朱子語録吳必大問何以得/爻辭與所占之事相應曰自有此理如今)
(之抽籖者亦多與占意相契若爻辭與占意相契即用/爻辭斷如屯利建侯屯卦何以利建侯乃占得此卦者)
(之利爾晉文公得此卦而得國然萬一占病而得利建/侯則又湏於卦爻之上别尋義爾汪公此論真足以發)
(朱子之所未發而且有以/得文王之㫖故詳識之)
　
　
　
　
　
　
　新安文獻志巻三十四
欽定四庫全書
　新安文獻志巻三十五　　明　程敏政　撰
　　雜著
　　　易本義啟䝉後論　　　　　胡一桂
有天地矣可無易乎不可也有易矣可無本義啟䝉乎
不可也金聲玉振集大成衆言殽亂折諸聖子朱子真
聖人之適歟蓋自漢儒始變亂古易至有流為術數之
歸而卒大亂於王弼且雜以虚無之論吾易遂晦蝕於
天下寥寥千載孰覺我人大易有圖易通有書發往古
不傳之祕開萬世理學之源斯道始有係屬迨夫易傳
寫胷中之成書皇極具經世之大法正䝉闡象數之條
目是雖古經變亂未就釐正而術數虚無之學為之一
洗吾易粲然復明未幾陋儒妄作異端蠭起易置圖書
(劉/牧)指斥邵子(林/栗)冒偽著述(麻衣易/之類)易道又幾晦蝕子朱
子勃興探前聖之精微破俗學之繆妄本義啟䝉有作
而後吾易始大明於世愚嘗謂孔聖以来子朱子有功
於易斷斷乎其不可及巳今觀本義之為書也圖書位
定而天地自然之易明先後天卦分而羲文之易辨二
篇十翼不相混雜易經始為之復古六十四卦三百八
十四爻兩言以蔽之曰象占而觀玩不渉虚文至於扶
陽抑陰進君子退小人發於坤初六之爻者不過數語
而天之經地之義人之紀易之要領直包括無遺藴此
本義不可少於天下也啟䝉之為書也本圖書則揭天
生神物章而易之本原正原卦畫則表易有太極章而
易之位列明明蓍䇿則發明大衍章而卦扐之法定考
變占則博取左氏傳以明斷例而吉凶趨避之見審合
四篇大㫖壹皆寓尊陽之微意而小人盗賊不得竊取
而用此啟䝉不可少於天下也語録成書如太𤣥闗易
麻衣劉牧與夫林栗袁樞之徒所以惑世誣民者莫不
斥其繆黜其偽折其悖摧䧟廓清羽翼數聖人之易於
天下此愚所謂自孔聖以来子朱子有功於易斷斷乎
不可及者豈誣也哉或曰是則然矣易者隂陽剛柔仁
義性命道徳之書今斷然蔽之以卜筮得毋局於一偏
而不免漢儒術數之弊乎且繫辭明言易有聖人之道
四焉今本義惟以象占分之而不及辭變得毋四者之
目遺其二乎吁是皆未之思也易固隂陽剛柔仁義性
命道徳之書而卜筮者正將使人盡仁義之道參隂陽
剛柔以順性命以和道徳爾豈徒托之空言而不見諸
實用乎又况卜筮之頃至理無乎不在正得聖人作易
本意朱子巳嘗言之奈何以此疑吾易乎至於聖人之
道雖有四實不離乎二有象而後有辭有占而後有變
不得於象則玩辭為空言不由於占則觀變於何所故
有象辭有占辭占而後有卦變爻辭舉象占則辭變在
其中若惟舉占則象辭變在其中此四者之序由輕歸
重辭變統於象占象又統於占所以本義舉象占而統
論易書一以貫之曰占謂之有遺可乎哉或又曰易之
所重在占固也人之於易必占而後可用不占則易竟
無用矣乎曰不然也朱子嘗曰凡讀一卦一爻便如占
筮所得虚心以求辭義之所歸以為凶吉可否之決然
後考其象之所以然求其理之所以然推之於事使上
自王公下至民庻所以脩身治國皆有所用初未嘗不
示人以學易而用之之方也必曰占乎而後用之朱子
之志荒矣
　　　讀詩　　　　　　　　　　胡一桂
履帝武敏歆按孔氏曰左傳昭元年曰邑姜方震哀元
年曰后緡方震皆謂有身為震也愚觀姜嫄誕后稷之
事毛傳初無異説不過謂姜嫄為帝嚳元妃姜嫄從帝
嚳禋祀郊禖履帝跡而行將事齊敏神歆其祀美人之
福遂止其身於是震動夙然而覺生子而長養之是為
后稷其説甚正至鄭乃有大神跡之説并改敏字為拇
字謂姜嫄履大跡不徧履其拇指之處遂歆歆然如有
人道之感已而有身鄭氏出於毛氏之後不知何以有
是説也嚴氏謂列子異端司馬遷好竒鄭氏信讖緯而
為是説爾故歐陽氏深辨之云秦漢學者喜為異説髙
辛四妃皆以神異而生子蓋堯有盛徳稷契後世皆王
天下數百年學者喜為之稱述欲神其事故務為之説
洪駒父亦云堯舜與人同爾血氣之類父施母生耳聽
目視是聖智愚不肖之所同也何必有詼詭譎誕之事
然後為聖且賢哉不特此也天命𤣥鳥降而生商歐公
意亦不過謂髙辛次妃簡狄當𤣥鳥之辰祈郊禖而生
契生契所以生商也未必有吞鳦卵之事其辨尤詳而
朱夫子猶信鄭氏云者夫豈好怪哉亦以聖人之生異
於凡人爾而集傳於巨跡之説先儒或頗疑之歐公不
信祥瑞又言於語録愚故詳及之以備叅考云
　　　觀易堂隨筆　　　　　　　程直方
京口濂溪書院舊在鶴林寺右欲詢其故未能也程舜
俞判興化時諸老先生言周易太極圖實傳於鶴林寺
僧夀涯劉後村詩曰季宣易尚資袁溉茂叔書曾取夀
涯然則書院之臨寺其以是歟
或問河圖虚五與十何以為太極曰五陽也一二三四
生之極也十隂也六七八九成之極也十者分以為一
二三四陽根隂也五者合諸一二三四以為六七八九
隂根陽也五者五行之一兩之為一二三四十者五行
之二參之為六七八九五行也變化分合其所以為太
極之妙歟
三國魏明帝青龍三年張掖栁谷口水溢涌寶石負圖
狀象靈龜立於川西有石馬七及鳯凰麒麟白虎犧牛
璜玦八卦列宿孛彗之象又有文曰大討曹書班天下
以為嘉瑞唐氏論曰河圖洛書歐陽永叔攻之甚力今
觀此圖與圖書亦何以異惜乎時無伏羲神禹故莫能
通其義而陋者以為魏晉之符彼魏晉何足道安知其
非八卦九疇之數也造化之所為猶有不幸况於人乎
先儒有不信河圖之書者又以為神道設教亦愚已哉
東方第三宿在卯曰氐音如根柢之柢爾雅曰天根氐
也史記漢天文志咸曰氐為天根國語曰天根見而水
涸揚雄太𤣥經𤣥圖篇論人𤣥曰天根還向成氣收精
人𤣥始於減首減天主訖八月中旬屬酉而夘還向之
𤣥以疑首準震而置疑於減天之八為首夘之精是天
根在夘也揚雄長楊賦曰西壓月窟注月出窟也在
西杜詩吹角向月窟又月窟注曰顔延年歌月毳來賓
毳窟也又月窟西極是月窟在酉也卯為先天離兌中
酉為先天坎艮中月窟與天根對皆謂卯酉固未嘗以
卯之天根降於子酉之月窟遷於午范望集註太𤣥謂
天根冬至牽牛一度始亂雄之本意而於還向處極牽
强邵子詩曰乾遇巽時觀月窟地逢雷處見天根天根
月窟閒来往三十六宫都是春或謂先天六十四卦圖
以乾遇巽為姤地逢雷為復復當冬至似與范望之説
合然嘗按邵子先天八卦圖乾畫三坤畫六為九兌畫
四對艮畫五為九震畫五對巽畫四為九四九三十六
又乾一對坤八兌二對艮七離三對坎六震四對巽五
亦為三十六言三十六宫者蓋指八卦非指六十四卦
圖也其曰乾遇巽時觀月窟由乾左旋而巽生一陰則
坎艮之交二陰可觀矣地逢雷處見天根者由坤右旋
而震生一陽則離兌之交二陽可見矣邵子之學以不
用為用天有四時而冬不用子中其所處也處子中則
陽自卯而開物以往隂自酉而閉物以來所謂閒來往
也由是而八卦隂陽消長無窮故謂都是春也如此則
三十六宫為八卦實與六十四卦姤復不相交渉在西
月窟在東天根亦可無背於古其詩前一聨曰須探月
窟方知物未躡天根豈識人探者迎其來躡者襲其往
處于中而襲卯迎酉也故其冬至吟曰何者謂之幾天
根理極微謂卯中離兌之交陽其理已幾於冬至之子
中也非謂冬至為根也
山屋先生許月卿字太虚以易學登科為世名士予年
二十時嘗從之游為言近世習舉業者不明字訓多以
敬訓誠不知中有所主則虚虚則外邪不能居是敬中
有所主則實實則外邪不能入是誠乾六畫皆實故曰
閑邪存其誠坤六畫皆虚故曰敬以直内坎中實故有
孚維心亨孚者信也誠也離中虚故履錯然敬之終吉
先生融貫理義橫探直取無所不合凡有言乾虚坤實
者安得起先生於九京以誨之邪
揲蓍者左手之䇿初餘二或三則右手不必揲可知其
三或二初餘四或五則右手不必揲可知其為五或四
次末左餘二則右亦二左餘三則右必一左餘四或五
則右必或四或三俱不必再揲或者以為雖知之亦不
可不再揲以寓其誠殊不察夫子揲之以四以象四時
者左手之策也至右䇿不復言揲但曰再扐而後卦是
亦未嘗數之也池陽甘中立聞其説曰左屬陽為天之
四時故數之以象四時之動右屬隂為地之四維四維
主静承天而已故不必再數亦所以象之也
邵康節曰一分為二二分為四四分為八八分為十六
十六分為三十二三十二分為六十四繼之曰乾以分
之此葢先天圓圖起乾次夫次大壯次泰次臨次復次
坤皆右行者也朱子引以證畫卦横圖自下而上未免
下剩却一之一而上不可止於六十四經世書祝氏解
歴代圖後口訣末章云此元經㑹㑹經運運經世皆圓
圖之用也乾坤為大父母其卦皆左行從太陽也復姤
為小父母其卦皆右行法四時也(言法天/運者非)右行之卦皆
一生二二生四四生八八生十六十六生三十二三十
二生六十四至於反生一十七卦而復㑹無極之數即
元終復有元之理也左行之卦自一而二第第相承如
環無端即嵗盡又改歳之理也二者逆順異行其數之
差至於萬萬而極陽舒而隂縮也言右行之卦處深得
邵子之意故予於啟䝉翼傳特據之
參同契大率是先天學朱文公先天學為得之希夷先
生然則希夷固伯陽之徒歟唐陳子昂感遇詩曰微月
生西海幽陽始化昇圓光正東滿隂魄已朝凝此㫖歴
唐不廢希夷固有所授矣
乾二爻變為同人同人之彖曰同人於野故乾二曰見
龍在田利見大人乾二爻三爻變而為无妄无妄者誠
也故乾二曰閑邪存其誠三曰修辭立其誠坤三爻變
而為謙謙之彖曰君子有終故坤三曰無成有終大過
二爻變而為咸咸者夫婦之卦而取女吉故大過二曰
老夫得其女妻大過上爻變而為姤姤戒女壯故大過
五承上老婦此以爻變者也大壯上棟下宇以待風雨
而大過則上雨旁風有棟橈之象葢大壯上六之棟顛
於初六則為大過矣觀五觀我生而頥初曰觀我朶頥
葢五下為初則頤矣屯天造草昧而益天施地生葢屯
象草穿地而又為上隂所壓去隂而陽達於上則為益
矣此以卦體變者也卦變法不一此尤可觀第難於卦
卦推求爾
雜卦似無次第嘗玩之則自乾坤至困三十卦如上經
之數而雜以下經二十卦自咸恒至夬三十四卦如下
經之數而雜以上經十二卦恐此為雜之義
易卦爻初上不言數自昔率皆以初為一而上為六終
莫得其要領予嘗竊出已意以為初固為一而上則當
為十何以明之河圖一二三四五六七八九十其六七
八九既為卦之爻則一二三四五十當為卦之位以六
七八九行乎一二三四五十之間於是河圖之數脗合
無餘然一不言一而言初十不言十而言上者何也邵
子曰一不可變也百即十也十即一也亦不可變也故
初欲言一則上之十亦一也一與十相嫌是以不言數
而曰初上也邵子又曰陽無十隂無一無一無十故初
上無位也且河圖之中莫尊於五與十又莫極於十故
上之辭為大君為王侯為國君為天衢為天祐為登於
天謂其尊與五等也又為亢為㝠為已亢為天際翔謂
其勢又極於五也以此考之則上當為十矣
邵子觀物外篇第二曰竒數四有一有二有三有四策
數四有六有七有八有九又曰竒數極於四而五不用
䇿數極於九而十不用竒不用五策不用十有無之極
也此言竒者歸扐之竒也策者過揲之策也其曰五與
十不用則為啟䝉虚五與十之説矣
管子曰明一者皇察道者帝通徳者王謀得兵勝者伯
孔穎逹曰管子書或是後人所録非本書也經世書以
皇帝王伯配春夏秋冬西漢末霸橋災莽曰三皇象春
五帝象夏三王象秋五伯象冬與康節語合豈邵子本
莽語歟抑古有是語而莽述之歟
史記宋元王偃立於周顯王四十一年經世書作三十
九年有兩年之差武王十三年伐商當嵗在辛巳而經
世書則伐商在十一年己夘亦有兩年之差豈經世書
與元史常差兩年邪又以國語武王伐殷嵗在鶉火證
之則己夘春前嵗方當實沈何由至鶉火固當以尚書
國語史記為正然不知邵子本何所據
　　　黃山紀遊　　　　　　　　吳龍翰
咸淳戊辰十月既望魯齋鮑雲龍古梅吳龍翰足菴宋
復一来觀黃山贔屭登髙飡胡麻飯掬泉飲之不火者
三日從者皆無人色率不能從予三人愈清狂上丹崖
萬仞之顛夜宿蓮花峯頂霜月洗空一碧萬里古梅談
𤣥魯齋誦史足菴歌遊仙招隱之章少焉吹鐵笛賦新
詩飄然有遺世獨立之興次躡鍊丹峯過仙人石橋酌
丹泉徜徉久之次紆路遊水簾洞踏月夜歸少憇蘭若
把酒臨風對天都而酹之曰吾軰與若為熟識他年志
願俱畢無忘此山昔歐陽永叔謝希深軰遊嵩山吹簫
歌古調吾軰倡酬之樂似之韓退之登華山頂邑令百
計取之得下吾軰冒萬險人跡所不能到其狂又似之
然韓有詩謝有書以紀其竒也吾軰可無一語留作此
山公案乎於是乎書
　　　孔元方傳　　　　　　　　吳應紫
孔元方字子圓其先本銅鞮人也既居中國失其世系
乃以孔為氏始祖號王老君在周時常有愛民利物之
心及貴顯呂望器其為人為立九府以尊其職而掌國
用自後富貴累世子孫代有其人老君三十世孫泉為
漢吳王濞興利吳王謀反以罪見誅泉三十九世孫鋏
仕唐又為滕王元嬰所厚時髙宗賜諸王帛聞元嬰用
鋏無所事乃賜麻二車以愧之及元方父寶膺國重任
節用愛民天下富强上甚器使之元方生而有父風性
剛鯁志大不拘靣冷如鐵内方正有才氣嘗謂人曰䂓
矩方圓之至也聖人人倫之至也故顔子雖賢賴仲尼
之鑄然後成仁吾則不然不學而能文不求而能用聖
人之道吾一以貫之於是負其能周流四海屢渉貧困
無所棄見者徳之曰元方其庶乎屢空每書四字謂識
者曰是火帝所授者知此可以究國家厯數矣時年尚
少人竝稱為子圓先生或勸之業舉曰以吾之才萬選
萬中豈嫌流地上而以舉為慮乎累舉孝廉不就後入京
徧觀無所主乃訪徳義從富人遊屢為權豪所昵於是
廣蓄珍幣與民市易家致巨萬計所欲無不獲遂窮奢
極侈築室環城起山於後圃曰銅山冶金為窟曰金穴
又市地為埓時安樂公主等方開府鬻爵號斜封官元
方以資入爵至左蔵庫使既而不樂其職曰始吾言富
不如貴故就用之日自謂登金門上玉堂出入華省主
國大計使天下之人悉䝉其利今反為守虜臣邪乃往
見三司使韋貫之貫之與語大悦見上數其能上召見
素知其負才命力士擯於陛欲以杜其辯且曰卿懷寶
而迷邦可謂仁乎元方頓伏黙然不對徐曰陛下富有
四海功崇萬世臣之𤨏才曽何足數上直其對遂問曰
卿欲求用邪元方曰陛下用人當觀其才不可即置何
必商確其意哉如臣者韞匵待賈亦未肯以小數求售
於陛下也上曰卿欲以何徳致寡人曰使臣得佐陛下
當賙萬民之囏戹致天下之大利國用富强家給人足
上折之曰吾聞爾祖在漢時吳王鄧通資其術而取敗
其在晉時與石季倫之敗去而與阮子為杖頭之飲卒
無所事且馬援一世名臣也不義爾祖之行夷甫一代
之賢臣也諱言乃祖之徳今子事寡人進不由道大言
無實此所謂躍冶之金獲用必與爾祖同貫詎能致君
澤民踵髙潔之行乎元方曰陛下徒知少其過而不多
其功昔光武龍飛白水我祖奉其真符文徳正位後宫
我祖昭其秘迹卜式資其義而北輸邊計崔烈厚其術
而弋取三公故呂尚父立九府以尊其權魯元道著明論
以申其徳雖隱顯貴賤一文一字為世所重迨今天下
聞其風者薄夫敦懦夫有立志若臣者直所謂排金門
而入紫闥者也上笑曰朕知卿是前言戯之爾於是以
名監處之命光禄大夫魏元同著作郎盧從愿二人與
之共事軍國大計並諏焉由是貴動一時天下想望其
風采久之值軍興國用乏竭有司共計欲出之見上發
其謀上即召入計元方條五利其一税間架筭至除陌
下民疾之未幾坐與潁川守索元禮交通去職遂轉側
不安居常若負及第五琦領使盡徙其族元方竟終於
民有子數人率輕薄曰重稜重輪者尤為世所重其餘
聚散無可紀者贊曰元方之為人也志大材踈始折節
力行有若可取及夫放棄徳義以富取貴卒無逺謀筭
至除陌為國歛怨鄙哉無怪乎帝薄其先而戱之也或
曰税間架筭除陌其策成於趙贊元方特資其計爾嗚
呼得君遇時謀不以道剥下佐上而以為功使盜跖復
生無以加矣
　　　讀董仲舒傳　　　　　　　方　回
予舊讀董仲舒傳武帝第一策有性命之情四字下文
曰或夭或夀或仁或鄙以夭夀論則似近通塞與中庸
之天命異以仁鄙論則似帯氣質與中庸之率性孟子
之道性善異仲舒對謂發徳音下明詔求天命與性情
皆非愚臣之所及臣聞命者天之令也此一語與中庸
合性者生之質也予初疑此語亦帶説氣質情者人之
欲也此一語亦合中庸喜怒哀樂已發未發之㫖第三
策仲舒對有曰天令之謂命命非聖人不行質樸之謂
性性非教化不成人欲之謂情情非制度不節讀至此
始知仲舒所謂生之質者非氣質之質也訓為質樸之
質即孟子之道性善也人皆有此天命之性本自質樸
人皆有此人欲之情未嘗不善惟聖人有以教化制度
之爾仲舒又曰王者上謹於承天意以順命也下務明
教化民以成性也正法度之宜别上下之序以防欲也
既又引天地之性人為貴以終之仲舒三策子思孟子
以後有此一人故專醇儒之稱餘人皆不逮此直至濂
洛以迄考亭此道始大明於天下
　　　南軒集鈔　　　　　　　　方　回
孟軻氏沒由秦漢以来士未有知道之為何物而學之
為何事者也韓愈氏能言道之用而未得其要其學由
文而入至本朝諸大儒出而後道與學之要大明於天
下衣冠南渡得其傳而尤親切者吾晦菴與南軒爾且
道何物也仁義禮智是也即天之元亨利貞也元者善
之長即仁之所以首四徳包萬善者也人而能全其本
心之仁則道在是矣故曰仁者道之要學所以學是道
也世之為學者其説千蹊萬端大者放漫倡狂小者破
碎纖巧而其歸卒無所得先儒獨得其說以敬為主而
又推廣其義曰主一之謂敬無適之謂一人能終始乎
此敬而仁在是矣故曰敬者學之要南軒平生守此二
者為之準的所謂言仁録主一箴者皆知要之言也是
故能以其身方駕並驅於千古之上為一世道學之宗
主夫豈偶然也哉然則道之準的在乎仁學之準的在
乎敬敬則仁仁則道此不可易之要也而其所以漸磨
視效者猶有人焉南軒以魏國忠獻公為之父以胡文
定五峯為之師以晦菴東萊為之友而又取諸古人其
修身也期以顔子為準的著希顔録其治世也欲以孔
明為準的著諸葛忠武侯傳上下古今内外體用學莫
不得其要以守之其親切可槩見者蓋如此予節鈔南
軒集分類以觀著是説於前將以示士大夫之有志於
道學者宜不可不得其要以為之準的也
　　　讀洪範五行　　　　　　　王埜翁
五行之生成以竒偶為天地以先後為一二太極渾然
初無象數因氣成質先後可紀生之類水最先故曰一
數竒而陽故曰天火之生次水故曰二數偶而陰故曰
地木金土又次之故曰天三生木地四生金天五生土
語其生則土最後蓋有水火木金而後土有以為質語
其成則土才具而四者皆因以成土又因四者之生以
為成本無六七八九十之序也原其生則有是先後之
序爾生之者竒則成之者偶生之者偶則成之者竒葢
獨陽獨陰不能以生成也夫所謂水最先者物静而動
氣以潛潤呵而雨㗖而涎悲而泣愧而汗牝牡之交感
果實之包含其初皆水也濕之氣鬱於隂則熱故火次
之熱與濕相搏持則凝故木次之俄而堅强不撓故金
又次之四者俱備相與冲和故土居其中故曰一水二
火三木四金五土也水火木金非土不能以有成故生
成之數水之一加於土五則為六火之二加於土五則
為七木之三加於土五則為八金之四加於土五則為
九土之五不待加五也以土加土如塗附塗吾知其必
不然矣然則土之成數曷為而成十哉全水火木金之
生即土之成數積一二三四之數而為十也(陳氏師凱/曰此論甚)
(精可以發明九宫無十數又蔡傳引疏/文微著為次之説亦可與此互相發)
　　　書灌畦者　　　　　　　　程榮秀
申甫姪因故宅基圃而畦之畦北綯茅為屋以憇病畦
者榜曰小漢陰因自號曰灌畦子畦成客有過其兄孟
敷之門曰樊遲請學圃於聖人而不與灌畦之事是邪
非邪孟敷應之曰聖人之意子烏乎知之蕢也蓧也耕
也釣也魚鹽也割烹也奚以異於為圃哉而聖賢優為
之葢經世者不可語以遯世果且欲經世則奚圃之學
果且欲遯世則蕢蓧耕釣魚鹽割烹且為之况為圃者
乎申甫非取世資者也灌畦亦何以見少况其樂簞瓢
如顔氏子無甔石如揚子雲幸有地如弓日墾日闢以
觀物為樂又日享園官菜把之利不猶愈於拾橡栗采
薇蕨者乎抱甕而灌帶經而鋤獻芥不及虀種豆無為
萁食芹則思獻其上啜菽則思奉其親烹葵以為祭祀
之葅釋菜以為事師之禮食薁食瓜斷壺升苴則可以
慰終朝之作苦至於苣鍼莧蔓芟夷蘊崇之不暇則又
思嚴善惡之取舍日兢兢而省吾是畦乃種徳之畦也
夫何尤焉昔蘇子之對衆妙曰見薙水草者是亦一妙
烏知灌畦者之非妙邪客無以答遂為申甫書之
　　　辨素問祝由　　　　　　　陳　櫟
按素問移精變氣論古之治病惟移精變氣可祝由而
已註云移移易變改變皆使邪不傷正精神復强而内
守也精神内守病安從来是以移精變氣無假毒藥祝
說病由不勞鍼石而已新校正本按全元起云祝由南
方神愚謂以祝由為南方神似祝融聲轉為祝由固為
缺文碍理以祝為説亦於理不通書泰誓篇曰祝降時
䘮孔氏註祝斷也今以祝訓斷謂但斷絶其受病之由
足矣引書註以釋素問頗自為得一醫者聞而不然之
謂醫家自有祝由科如後世廟祝之類以祝為禱祝詛
祝之祝其義若通然禱祝祝詛自是素問之大禁如曰
拘於鬼神者不可與言至徳惡於鍼石者不可與言至
巧註云志意邪則好祈禱又曰是祈禱禱祝何所施於
醫療之際孔子曰丘之禱久矣古人疾病行禱五祀乃
臣子廹切之至情豈醫家事邪借使有祝由科如符水
之類亦是無知者之所為妄引祝說病由之註以文其
奸偽爾註素問者不審啟此等之謬妄何足信哉祝斷
受病之由正與上文移精變氣相照應轉移自已之精
神變改其所感受隂陽風雨晦明之六氣而斷絶其受
病之由則其病自已如病由於寒則斷其寒而暖之病
由於熱則斷其熱而凉之祝斷其由如所謂拔其本塞
其源意義豈不顯然明白乎
　　　十三伯　　　　　　　　　俞　皋
伯之名何由而起乎當王道流行侯國受職未始有也
自東遷日久王澤壅而下權張正理微而力爭起徒有
振主之號而不循敬君之節此伯之名所由立歟齊桓
公實肇其事故以桓公為始然而有伯非美事也春秋
何以與之葢黜其過而錄其功爾且以齊伯觀之桓公
以方伯之國任賢良之佐驟合諸侯以紀綱中夏於波
流風靡之中使王室既卑而稍尊四夷既抗而少息諸
侯羣起而畧定故春秋不能不録其功然而約束諸侯
幾於改物盟㑹征討皆專行之使王室愈卑王迹愈熄
故春秋不能不黜其過功過不相掩此伯者之事也逮
夫宋襄公繼齊桓之後伯雖未成而盟㑹必先序宋者
春秋與之以内中夏也楚雖盛强而不得主㑹盟者不
以彊凌弱也自此四年之後晉文公繼起城濮一戰闗
中國之盛衰王畿兩盟平周室之内難惜其享國之日
淺雖成功速而不能久也自襄公以後世主夏盟春秋
之拳拳與晉者實憂天下之切也至於靈成景厲之世
晉伯稍衰而於盟㑹必先序晉者豈非與之以伯乎及
悼公之興八年之間九合諸侯雖數與楚遇而不與之
戰推誠待人鄭不敢畔者二十四年亦庶幾桓文之績
矣然而楚雖弱而吳方張其末也以士匄荀偃主盟則
政在大夫世變愈下矣此又伯權之大壞也至於昭平
頃定愈降愈壊列國之不若也然終乎黃池之㑹春秋
猶以伯與晉則雖晉不能伯而春秋猶未絶之也蓋非
為晉也為王室也為天下也愚故謂十三伯云
　　　讀歐陽公趙盾許止弑君論　鄭　玉
予觀左傳所載皆魯史舊文明白可信及丘明稍加櫽
括附以議論然後事跡泯滅是非乖謬春秋之㫖始有
不可得而考者矣及公羊穀梁定為義例之說但有不
合則曰此聖人之微意也一切舍事實而求之空言使
聖人筆削之妙下同刻吏弄法之文而仲尼之志亦復
不可見矣然則春秋之不明三傳蔽之也今以趙盾許
止之事觀之經皆書弑初無不討賊不嘗藥之文也自
左氏設為君子之言託為孔子之說二傳從而和之趙
盾許止弑君之情始晦而諸儒議論之辭起矣去之千
載卒未有能破其說者至歐陽子始評而議之真傑論
也然歐陽子以髙才偉論不待考據本末二人者弑君
之情已不可遁矣以常情觀之非考騐事實證據明白
未易輕信而不疑也晉靈公欲殺趙盾盾乃謀弑靈公
遂使趙穿攻於桃園者情也謀既定則出奔以待其舉
事既遂則復國以成其亂者蹟也盾蓋主謀穿特從之
爾故太史書曰趙盾弑其君誅首惡也盾以其非親弑
可以自掩欲爭以茍免於是史狐對曰子為正卿亡不
越境反不討賊非子而誰所以為之辭而證其主謀乎
弑也况趙盾反國非惟不能討賊既聞狐語之後又使
趙穿迎公子黒臀而立之情蹟益彰露矣左氏但泥其
不越境不討賊之辭而不察其非子而誰之語故謂狐
直以盾不討賊而加以弑君之罪又從而託為孔子之
說惜其不能越境以免二傳從之而姦臣賊子之情蹟
始得以自諱而幸免矣許悼公瘧飲太子止之藥而卒
太子奔晉夫飲其藥而卒則是進毒以酖其父矣父死
而奔則是弑君而避討矣茍非其弑父死之後居䘮即
位自有常禮豈有棄父之喪而奔他國者乎左氏因史
無弑父之文而有進藥之語又從而推之曰盡心力以
事君舍藥物可也於是公羊穀梁益得以肆其攴離之
説而許止弑父之蹟幾泯矣予故曰春秋之不明三傳
蔽之也程子曰以經證傳之誤以傳補經之闕讀春秋
者以是法求之其不合者寡矣(淳安徐公尊生答書云/承錄示春秋集傳闕疑)
(序知先生所以著述之意甚公且平如此只闕疑二字/所見已自過人世儒說春秋其病皆在乎不能闕疑而)
(欲鑿空杜撰是以説愈巧而聖人之心愈不可見也趙/盾許止之弑君獨剟取左氏之實錄而剔去其浮詞以)
(羽翼歐陽子之説可謂美矣然則葬許悼公必不得從/公穀之義陳止齋謂悼公書葬所以甚世子之惡竊謂)
(經書世子弑君者楚商臣蔡般許止三人君弑賊不討/不書葬春秋大例蔡般許止以世子弑君父其惡尤甚)
(故特變常例而書葬以甚其惡後傳之説殆不可易/楚君不葬乃避其號而不葬之例尊見以為如何)
　
　
　
　
　
　
　
　
　新安文獻志巻三十五
欽定四庫全書
　新安文獻志巻三十六　　明　程敏政　撰
　　雜著
　　　石君世家(司馬用彰作/)　　　程以文
石君者西蜀人也不知其名西蜀之人惟呼之曰石君
相傳以為漢黃石公之後黃石公以兵法授張良良得
其術佐髙祖定天下有功封侯卒俱葬穀城山北至武
帝時有頭子者以剛勇稱遇李將軍廣蚤出伏草間匿
李將軍引弓射之矢沒羽頭子堅不動李將軍驚以為
神子孫𣪚處郡國皆貞白有守漢衰吳魏强劉先主起
蜀與諸葛亮戮力謀興復漢室將大發兵東伐吳下令
求黃石公子孫之在蜀者果得石氏䕫之魚復浦上即
其地指畫三軍為八陣以石氏為師惟名礟者得從軍
礟驍勇有氣力善超乘有所攻城畧地不下輙先遣礟
衝車擊之所中無不摧敗與矢氏齊名軍中歌曰降我
則親拒我則敵寧犯我矛㦸毋犯我矢石矛㦸之傷絶
脰斷吭矢石之傷國以滅亡敵聞之懼號飛將相戒莫
敢犯自後軍出礟必在行間子孫别為礟氏居䕫者名
砂砂生磯傳十餘世至武夫武夫生璞又十餘世至礫
礫生磧磧生君君有異質小而悍能堅忍持重不與人
為同盡得八陣兵法自以先世尚武多殺傷不祥未嘗
妄以語人介然有髙世之志遂辟穀世間竒美珍異珠
玉狗馬音樂聲色服用之物一無所好塊處山澤間泊
如也然好急人之難人有急即君君必往隨所指使格
鬬奮不顧利害不幸遇敵則小者傷大者死或執送官惟
坐指使者輙釋君不問見者畏憚以為有礟之風焉今
上初使者入蜀道出䕫武侯祠下訪石氏之族觀所謂
八陣圖者君在諸石中磔磔有異使者環視諸石無如
君者竒之載與俱馳還京師將薦之上㑹上方向文學
制禮作樂不果薦居乆之無所知名客有九江方叔者
氣岸自喜以能書游諸公間過候使者使者留與語具
道蜀山川人物風俗且告以得石君狀客問石君安在
時君卧帳中使者即起入引君出見客客望見驚喜亟
拜曰昔米元章見石友而拜吾敢不拜石君因抵掌笑
絶倒恨相見晚固請使者以石君歸特下榻奉之顧諸
同舍曰石君吾席上珍也幸善遇之日灑掃左右置圖
書几研惟恐失君意君雅不喜言笑稠人廣衆談論竟
日君危坐黙黙聽不倦方叔察君静專客至問君郷里
姓名來幾何時治何業即從旁代對悉如君意至不煩
君一辭君大恱謂方叔知已然少戇不為聲音笑貌與
世若絶無情者人亦以此多狎玩君請與出游未嘗辭
勸之仕不應或謂君癡戯曰硜硜然小人哉又見其秃
無髮曰草菴和尚乎舉座大笑君亦不怪也時徂徕先
生礎新自山召入將以為柱下史待詔公車先生負重
名素慎許可獨推君已右曰喜怒不形表裏如一鑽之
彌堅磨而不磷吾不如也由是京師之人盛傳石君名
朝之賢公卿及四方游士莫不願見至託為歌頌以夸
美之名聲藉甚有童子見君譁然喜出曰人言石君癡
殊不癡顧癡者乃人爾當時以為名言君之去蜀而入
京師人人思欲得君八陣兵法君竟秘不傳前使者扣
之百計不能得也是時八陣兵法不傳已久世無能知
者石氏謹世守又惟君為能盡其術君亦欲傳世顧非
其人雖傳必不解雖解不盡徒長姦雄爾思得仁厚長
者即授之居京師數年無一人遇者後嘗以其畧示方
叔不盡解因念生儒家者無所事兵法然自是書法大
進尤工草書著右軍筆陣論語在書譜中識者曰此常
山蛇勢也方叔遂稱善書好事家往往以厚幣迎君方
叔輙謝絶使者君亦安於方氏遂老焉初君生之月有
星隕於石氏其光燭天石氏以為不祥旦詣成都嚴先
生卜先生布策立卦得歸妹之艮曰此少陰之精也石
氏婦其有孕乎孕生男歸妹内兌外震兌為婦震為長
子在澤之上巳離母矣小成之卦三不出三日離為戈
兵有離象焉艮之繇曰艮其輔言有序唯八不變其將
不言而知兵乎艮東北之卦其將顯於東北乎後三日
而君生生數月有相者過見之曰英物英物神彊骨壯
夀未可量也卒如卜相者所言蓬萊公者世之言神仙
者也及石君歸於方氏或言曰方氏有客不言而信無
為而成果何人哉公笑曰此小混沌也有道術吾嘗見
其卧金華山中為黃初平所叱化而為羊後入蜀今已
五百年矣顧在此方氏聞愈益敬信號小混沌公云
太史公曰石氏族蕃衍布天下其世系甚逺居歙之龍
尾山端之端溪者攻硯居泗濱者攻磬最有聲居荆山
者好蓄美玉居靈壁者多大雅士大夫頗愛重之唐虞
時有與金氏齊名者以通音律掌堂上之樂獨見稱於
䕫周之時有名鼓者能紀宣王中興之功至今賴以傳
不朽漢有石奮石建而非其族唐有鼎者居衡湘間劉
師服侯喜軒轅彌明嘗賦詩以詠歌之皆卓卓有見於
世惟君以穀城之後席武侯遺烈道值聖明絶口不言
兵事一至京師士大夫交口稱譽名流海内亦有道之
士哉世傳混沌為中央之帝與南海之帝儵北海之帝
忽相厚善後卒死儵忽之難然非詩書所稱蓬莱之云
薦紳先生猶疑之(右新安程以文為九江方叔髙作石/君世家一首而言司馬用彰作者新)
(安程氏出周太司馬休父之後以用也彰文也猶屈原/字平而曰靈均正則也内言方叔者謂叔髙也新安俞)
(飛卿使蜀得美石于魚復浦上歸以遺叔髙叔髙愛之/見之者競為文章相夸詡而以文為作是篇予愛其文)
(雅馴故為之書至順四/年二月十日揭徯斯記)
　　　郭索傳　　　　　　　　　吳觀望
郭索者東海人也其先離以外剛内柔顯庖犧氏世所
居上光常射井鬼間(未宫/巨蟹)且曰吾子孫上應列宿不與
人同後凡謹慤有風骨者皆其苖裔王子牟公孫㨗叔
孫敖稱焉然惟索聲聞最著漢武帝時索祖解學縱横
家尤喜武事常曰安得介士橫行天下邪出沒江湖必
擁劔自衛食息未嘗置夜見烽火輙舉族馳赴之動不
量力竟見執解本豪侠自縱始坐簾箔不修受籠絡頗
不能平洎延見尊俎則又披露心腹無所隱時作酸語
尤可人皆曰有味其言之也至其太過議論風生或者
惡之又好鉗刺人至流血不瞬目用是醜類多為人所
遷怒上命召鑊有不得志於解者倚䦨相窺誚解勃然
曰大丈夫生不五鼎食死當五鼎烹耳往年彭越起澤
中王梁髙帝功臣無出其右者終以葅醢吾何愧彭越
哉索時尚㓜不在行得不死少長嶄然見稜角然胷次
不紏結或謂之無腸公子以故王公大人稍前席之索
一日渡漆沮語人曰吾家得姓來乆聞諸長老春秋時
族最盛雅善申棖獨不喜漆雕氏與之居輙敗之化為
水豈是也邪初在田野不願仕力耕穀腹外無他耆是
時朝廷以名位釣巖穴之士捜訪無遺索恐及愈潛深
伏隩道經砂磧留跡隱然類西域人畫革旁行為書記
狀人因得蹤之强羅致焉朝廷議以為酒泉太守索聞
之歎曰吾族素不習闗中水土酒泉地益西非所宜處
慮不得生還業已出噬臍無及既而命果下固辭不拜
元帝初即位姑徇其志拜九江刺史發摘甚力雈苻以
不警漁者利之未幾上思見甚徴拜祭酒先時有與索
同年生者好為堅白異同之辨毎十月益壯或謂其能
敵虎月旦在索上呼為雄甲子語尖新因索亦得薦進
然終不甚見賞索年寖老中愈充實上曰卿所謂霜降
水涸之秋矣筮封之得黃中通理美暢四支之象封内
黃侯雖見寵用至左手與之擕持然嘗鞅鞅曰江湖予
樂也寧乆縻好爵邪即日上印綬歸索素有祖風負恃
海濱每謂縱横之事意者復起於斯乎時時礪劔㦸上
聞而怒曰索吾生其死者是欲奚為不早圖之必貽田
畆憂發兵掩捕悉就縳檻車傳詣京師上想見其風味
釋將復用索入見乃曰介胄之士不拜上察其志異命
烹之國史贊曰縱橫家禍人甚矣然亦卒自禍郭解以
此死而索又不能蓋前人之愆祖孫同軌悲夫
　　　廣張子論性　　　　　　　程復心
天地之性天之所與我以生者也氣質之性生而為氣
所拘者也歴考經傳之中所以言性者多矣自張子之
言出而後性之説始定夫子曰性相近也習相逺也此
以氣質之性言之也夫子不能不言者論性不論氣不
備故也孟子曰性無有不善此以天地之性言之也孟
子所以極言之者論氣不論性不明故也形而後有氣
質之性者性不自立依氣而形形既生矣氣或拘之故
得其氣之正且明者性亦隨之而正與明得其氣之偏
且昏者性亦隨之而偏與昏此氣質之性也然氣質之
性實天地之性而氣之偏正昏明者不能不間之爾非
别有一性也茍能學以知之則偏者可正昏者可明未
有不能復吾天地之性者所謂善反之而天地之性存
焉者也夫既有是性則有是情子思曰喜怒哀樂未發
謂之中發而中節謂之和此論情之發於天地之性者
也程子曰其中動而七情出焉情既熾而益蕩其性鑿
矣此論情之接於氣質之性者也至論其才則亦有不
同者焉孟子曰人皆可以為堯舜又曰或相倍蓰而無
算者不能盡其才者也此論才之本於天地之性者也
程子曰才本於氣氣有清濁禀其清者為賢稟其濁者
為愚此論才之出於氣質之性者也孟子於問性而答
曰乃若其情則可以為善矣乃所謂善也又曰若夫為
不善非才之罪也論者或曰情不無善惡才固有賢愚
也孟子之言不幾戾乎噫此所以必原張子天地之性
而後可以明孟子之情之才之善也况告子之謂性無
非以其稟於氣者而言孟子析而辨之則無非以其命
於天者為説是以於情於才雖或言之少異而其本未
嘗不同也故嘗論之情不離性動而後見才不離性用
而後知仁之性具矣動之則為惻隱之情用之則親親
仁民皆其才也義之性具矣動之則為羞惡之心用之
則事君敬長皆其才也此所以其情可以為善也此所
以為不善非才之罪也雖然情者性之動然必有形生
焉而後動可見也才者性之用然必有氣合焉而後用
可知也梏於形則情或有不善者矣拘於氣則才或有
不善者矣然則孟子程子之言果有異乎學者不以天
地之性本無不善自宥而必加省察矯揉之功又不以
氣質之性終或不善自疑而益致勉修克治之力若然
則戒謹恐懼以至於必慎其獨而吾所謂省察矯揉之
功果至矣擇善固執以至於弗得弗措而吾所謂勉修
克治之力果盡矣中庸之所謂率張子之所謂善反不
在兹乎
　　　春秋集傳序例　　　　　　趙　汸
春秋聖人經世之書也昔者周之末世明王不興諸侯
倍畔夷狄侵陵而莫之治也齊桓公出糾之以㑹盟率之
以征伐上以尊天王下以安與國而天下復歸於正晉
文公承其遺烈子孫繼主夏盟者百有餘年王室賴之
故孔子稱其功曰一匡天下民到於今受其賜及乎晉
伯不競諸侯復散大夫專國陪臣竊命楚滅陳蔡宋滅
曹吳入而盟諸夏則天下之亂極矣孔子生於斯時道
足以興周而患當世諸侯莫能用之蓋嘗歎曰茍有用
我者吾其為東周乎齊一變至於魯魯一變至於道蓋
有意於齊晚尤惓惓於魯也又曰文王既沒文不在兹
乎使仲尼得位明周公之法修桓文之業率天下諸侯
以事周則文王之至徳吾無間然矣是夫子之志也君
君臣臣父父子子則六卿之晉田氏之齊三桓之魯出
公之衛可正也興滅國繼絶世舉逸民謹權量審法度
修廢官則文武之政可舉也足食足兵而民信之則戎
狄可膺荆舒可懲也當此之時以夫子而合諸侯匡天
下猶運之掌也既而道終不行則又歎曰甚矣吾衰也
乆矣吾不復夢見周公鳯鳥不至河不出圖吾已矣夫
夫子之心豈一日而忘天下者於是西狩獲麟則夫子
老矣嘉瑞既應而天下莫能宗予雖聖人亦無以見其
志矣乃即魯史成文斷自隠公加之筆削列伯者之功
過以明尊天王内中國之義貶諸侯討大夫誅其亂臣
賊子以正人心示王法蓋天之所命也是歳之夏齊陳
恒弑其君孔子沐浴而朝請討之適當修書之際豈欲
託諸空言者哉故曰聖人經世之書也書成一歳而孔
子卒當時高第弟子蓋僅有得其傳者厯戰國秦漢以
及近代說者殆數十百家其深知聖人制作之原者鄒
孟氏而已矣蓋夫孟氏之言曰王者之迹熄而詩亡詩
亡然後春秋作其事則齊桓晉文其文則史孔子曰其
義則丘竊取之矣此孔門傳春秋學者之微言也周雖
失政而先王詩書禮樂之教結於人心者未泯故善有
美惡有刺人情猶不能忘於其上也迨其極也三綱五
常顛倒失序而上下相忘然美刺不作則文武成康治
教之迹始湮滅無餘矣夫世變如此而春秋不作則人
心將安所厎止乎故曰詩亡然後春秋作隱桓之世王
室之卑齊伯肇興春秋之所由始也定哀之世中國日
衰晉伯攸廢春秋之所由終也方天命在周未改而上
無天子下無方伯桓文之事不可誣也是以聖人詳焉
故曰其事則齊桓晉文古者列國皆有史官掌記一國
之事春秋魯史策書也事之得書不得書有周公遺法
焉太史氏掌之非夫人所得議也吾魯司㓂也一旦取
太史氏所職而修之魯之君臣其能無惑志歟然則將
如之何凡史所書有筆有削史所不書吾不加益也故
曰其文則史史主實録而已春秋志存撥亂筆則筆削
則削游夏不能贊一辭非史氏所及也故曰其義則丘
竊取之矣此制作之原也學者即是而求之思過半矣
然自孟氏以來鮮有能推是説以論春秋者葢其失由
三傳始左氏有見於史其所發皆史例也故常主史以
釋經是不知筆削之有義也公羊穀梁有見於經其所
傳者猶有經之佚義焉故據經以生義是不知其文之
則史也後世學者舍三傳則無所師承故主左氏則非
公穀主公穀則非左氏二者莫能相一其有兼取三傳
者則億決無據流遁失中其厭於尋繹者則欲盡舍三
傳直究遺經分異乖離莫知統紀使聖人經世之道闇
而不明鬱而不發則其來乆矣至永嘉陳君舉始用二
家之說叅之左氏以其所不書實其所書以其所書推
見其所不書為得學春秋之要在三傳後卓然名家然
其所蔽則遂以左氏所録為魯史舊文而不知策書有
體夫子所據以加筆削者左氏亦未之見也左氏書中
所載不書之例皆史法也非筆削之㫖公羊穀梁每難
疑以不書發義實與左氏異師陳氏合而求之失其本
矣故於左氏所録而經不書者皆以為夫子所削則其
不合於聖人者亦多矣由不考於孟氏而昧夫制作之
原故也蓋嘗論而列之䇿書之例十有五而筆削之義
有八䇿書之例十有五一曰君舉必書非君命不書二
曰公即位不行其禮不書三曰納幣送夫人夫人至夫
人歸皆書之四曰君夫人薨不成喪不書葬不用夫人
禮則書卒君見弑則諱而書薨五曰適子生則書之公
子大夫在位書卒六曰公女嫁為諸侯夫人納幣求逆
女歸娣歸媵致女卒葬來歸皆書為大夫妻書來逆而
己七曰時祀時田茍過時越禮則書之軍賦改作踰制
亦書於策此史氏之録乎内者也八曰諸侯有命誥則
書崩卒不赴則不書禍福不告亦不書雖及滅國滅不
告敗勝不告克不書於策九曰雖伯主之役令不及魯
亦不書十曰凡諸侯之女行惟王后書適諸侯雖告不
書十一曰諸侯之大夫奔有玉帛之使則告告則書此
史氏之録乎外者也十二曰凡天子之命無不書王臣
有事於諸侯則以内辭書之十三曰大夫巳命書名氏
未命書名微者名氏不書書其事而已外㣲者書人十
四曰將尊師少稱將將卑師衆稱師將尊師衆稱某帥
師君將不言帥師十五曰凡天災物異無不書外災告
則書之此史氏之通録乎内外者也筆削之義有八一
曰存策書之大體凡策書之大體曰天道曰王事曰土
功曰公即位曰逆夫人夫人至曰世子生公夫人外如
曰薨葬曰孫曰夫人大歸曰内女卒葬曰來歸曰大夫
公子卒曰卿大夫出疆曰盟㑹曰出師曰國受兵曰祭
祀蒐狩越禮軍賦改作踰制曰外諸侯卒葬曰兩君之
好曰玉帛之使凡此之類其書於䇿者皆不削也春秋
魯史也策書大體吾不與易焉以爲猶魯春秋也二曰
假筆削以行權春秋撥亂經世而國史有恒體無辭可
以寄文於是有書不書以互顯其義書者筆之不書者
削之其筆削大凡有五或畧同以存異公行不書至之
類也或畧常以明變釋不朝正内女歸寧之類也或畧
彼以見此以來歸為義則不書歸以出奔為義則殺之
不書之類也或畧是以著非諸殺有罪及勤王復辟不
書之類也或畧輕以明重非有闗於天下之故不悉書
是也三曰變文以示義春秋雖有筆有削而所書者皆
從主人之辭然有事同而文異者有文同而事異者則
予奪無章而是非不著於是有變文之法焉將使學者
即其文之異同詳畧以求之則可以别嫌疑明是非矣
四曰辨名實之際亦變文也正必書王諸侯稱爵大夫
稱名氏蕃服大者稱子此春秋之名也諸侯不王而伯
者興中國無伯而吳楚橫大夫專兵而諸侯𣪚此春秋
之實也春秋之名實如此可無辨乎於是有去名以全
實者征伐在諸侯則大夫將不稱名氏中國有伯則楚
君侵伐不稱君又有去名以責實者諸侯無王則正不
書王中國無伯則諸侯不序君大夫將畧其恒稱則稱
人五曰謹中外之辨亦變文也楚至東周彊於四夷僭
王稱亂故伯者之興以攘却為功然自晉伯中衰楚益
侵中國俄而入陳圍鄭敗宋盟于蜀盟于宋㑹于申甚
至伐吳滅陳滅蔡假討賊之義號於天下天下知有楚
而已故春秋書楚事無不致其嚴者而書吳越與徐亦
必與中國異辭所以信大義於天下也六曰特筆以正
名筆削不足以盡義而後有變文然禍亂既極大分不
明事有非常情有特異雖變文猶不足以盡義而後聖
人特筆是正之所以正其名分也夫變文雖有損益猶
曰史氏恒辭若特筆則辭㫖卓異非復史氏恒辭矣七
曰因日月以明類上下内外之無别天道人事之反常
六者尚不能盡見則又假日月之法區而别之大抵以
日為詳則以不日為畧以月為詳則以不月為畧其以
日為恒則以不日為變以不日為恒則以日為變甚則
以不月為畧將使屬辭比事以求之則筆削變文特筆
既各以類明而日月又相為經緯無微不顯矣八曰辭
從主人主人謂魯君也春秋魯史成書夫子作經惟以
筆削見義自非有所是正皆從史氏舊文而所是正亦
不多見故曰辭從主人此八者實制作之權衡也然聖
人議而弗辨是非之心人皆有之善而見録則為褒惡
而見録則為貶其褒貶以千萬世人心之公而已聖人
何容心哉辭足以明義斯已矣故曰知我者其帷春秋
乎罪我者其惟春秋乎是故知春秋存策書之大體而
治乎内者恒異乎外也則謂之夫子法書者不足以言
春秋矣知春秋假筆削以行權而治乎外者恒異乎内
也則謂之實録者不足以言春秋矣知一經之體要議
而弗辨則凡謂春秋賞人之功罰人之罪去人之族黜
人之爵褒而字之貶而名之者亦不足以論聖人矣故
學者必知䇿書之例然後筆削之義可求筆削之義既
明則凡以虛辭說經者其刻深辨急之説皆不攻而自
破茍知虚辭説經之無益而刻深辨急果不足以論聖
人也然後春秋經世之道可得而明矣雖然使非孟氏
之遺言尚在則亦安能追求聖人之意於千數百年之
上也哉汸自蚤歳獲聞資中黃楚望先生論五經㫖要
於春秋以求書法為先謂有魯史書法有聖人書法而
妙在學者自思而得之乃為善也於是退而思之者十
有餘載卒有得於孟氏之言因其説以考三傳諸家及
陳氏之書而具知其得失異同之故反覆推明又復數
載然後一經之義始完屬辭比事莫不粲然各有條理
洊經離亂深恐失墜乃輯録為書以為後世學春秋稍
知本末者賴有左氏而已故取左氏傳為之補註欲學
者必以考事為先其文與義則三傳而後諸家之說茍
得其本真者皆傅以已意暢而通之名曰春秋集傳凡
十五巻尚慮學者溺於所聞不能無惑别撰屬辭八篇
發其隱蔽傳諸同志以俟君子或有取焉
　　　春秋屬辭序例　　　　　　趙　汸
六經同出於聖人易詩書禮樂之㫖近代說者皆得其
宗春秋獨未定於一何也學者知不足以知聖人而又
不由春秋之教也昔者聖人既作六經以成教於天下
而春秋教有其法獨與五經不同所謂屬辭比事是也
葢詩書禮樂者帝王盛徳成功巳然之迹易觀隂陽消
長以見吉凶聖人皆述而傳之而已春秋斷截魯史有
筆有削以寓其撥亂之權與述而不作者事異自弟子
髙第者如游夏尚不能贊一辭茍非聖人為法以教人
使考其異同之故以求之則筆削之意何由可見乎此
屬辭比事所以為春秋之教不得與五經同也然而聖
人之志則有未易知者或屬焉而不精比焉而不詳則
義類弗倫而春秋之㫖亂故曰屬辭比事而不亂者深
於春秋者也有志是經者其可舍此而他求乎左氏去
七十子之徒未逺而不得聞此故雖博覧遺文畧見本
末而於筆削之㫖無所發明此所謂知不足以知聖人
而又不由春秋之教者也公羊穀梁以不書發義啖趙
二氏纂例以釋經猶有屬辭遺意而陳君舉得之為多
庻幾知有春秋之教者然皆泥於褒貶不能推見始終
則聖人之志豈易知乎若夫程張邵朱四君子者可謂
知足以知聖人矣而於屬辭比事有未暇數數焉者此
五經微㫖所以闇而復明春秋獨鬱而不發也自是以
來説者雖衆而君子一切謂之虚辭夫文義雖雋而不
合於經則謂之虛辭可也而亦何疑於衆說之紛紛乎
善乎莊周氏之言曰春秋經世先王之志聖人議而弗
辨此制作之本意也微言既絶大義弗彰於是自議而
為譏刺自譏刺而為褒貶自褒貶而為賞罰厭其深刻
者又為實録之説以矯之而先王經世之志荒矣此君
子所謂虚辭者也故曰春秋之義不明學者知不足以
知聖人而又不由春秋之教也豈不然哉間嘗竊用其
法以求之而得筆削之大凡有八蓋制作之原也春秋
魯史也雖有筆有削而一國之紀綱本末未嘗不具葢
有有筆而無削者以為猶魯春秋也故其一曰存策書
之大體聖人撥亂以經世而國書有定體非假筆削無
以寄文故其二曰假筆削以行權然事有非常情有特
異雖筆削有不足以盡其義者於是有變文有特筆而
變文之别為類者曰辨名實曰謹中外故其三曰變文
以示義其四曰辨名實之際其五曰謹中外之辨其六
曰特筆以正名上下内外之殊分輕重淺深之弗齊雖
六者不能自見則以日月之法區以别之然後六義皆
成無微不顯故其七曰因日月以明類自非有所是正
皆從史文然特筆亦不過數簡故其八曰辭從主人是
皆所謂議而弗辨者也雖然使非是經有孔門遺教則
亦何以得聖人之意於千載之上哉乃離經辨類析類
為凡發其隱蔽辨而釋之為八篇曰春秋屬辭將使學
者由春秋之教以求制作之原制作之原既得而後聖
人經世之義可言矣安得屬辭比事而不亂者相與訂
其説哉(東山與宋潛溪書初嘗㑹萃諸家説合經意者/作集傳歳乆未能脱藳日月之説亦未定始悟)
(屬辭比事欠精欠宻竊謂先王制禮後王定律事雖不/同然其倫理分義治體法意莫不在乎尊卑上下内外)
(之間緩急輕重大小之際况春秋兼該禮法事有常變/道有經權而學者乃為一切之説以釋之宜其不能通)
(也於是離析部居精别其義類而更以屬辭比事之法/細推之則凡滯礙膠結處皆渙然冰釋因之以考日月)
(之法亦昭若發䝉如有神助矣蓋屬辭比事之法至是/愈見其妙而經之八體始定既又思八體之名雖不可)
(易昉出於一得之愚若非彚别臚分使人一見了然非/惟觀者未易深察雖吾書亦未必無矛盾也乃分為八)
(篇而類釋之名曰春秋屬辭嘗謂聖人作經雖不可測/以今觀之二百四十二年簡策如山亦必屬辭比事而)
(後可施筆削所以學春秋者若非屬辭比事亦不能逹/筆削之權故其間紀綱義例皆是以此法求之於經的)
(有證據然後取先儒之説以實之殊與臆斷無䋲墨者/不同此屬辭之所以名也第一篇與末篇即是黃先生)
(之意考之經傳並不見筆削之跡第二篇筆削之㫖乃/本二傳陳氏擇其所當存而補其所未備第三篇至第)
(六篇間有先儒之説而後傳之指居多或辨其所未然/第七篇發機於二傳何氏及西疇崔氏然黃先生日月)
(例亦只守杜氏之説嘗取林少頴論日月二篇置六經/補註中亦不甚取後傳不全廢褒貶所取三傳義例今)
(皆不能盡合譬如適國都者其道路行程軌轍一遵指/授至於宗廟之美百官之富只合㩀今日所見言之乃)
(為弗/畔)
　　　讀貨殖傳　　　　　　　　趙　汸
貨殖傳當與平準書參㸔平準書是譏人臣橫斂以佐
人主之欲貨殖傳是譏人主好貨使四方皆變其舊俗
趨利書首言漢興接秦之弊髙祖重本抑末輕徭薄賦
故文景之世國家無事百姓給足府庫充實人人自愛
而重犯法後靣序武帝事節節與前相反至贊論始推
唐虞三代以來而舉戰國秦皇功利之禍為證則武帝
不能法祖宗之仁厚而蹈始皇之覆轍不待譏議而可
見學者先讀此贊而後讀其書使先後相承則太史公
之意瞭然矣若貨殖傳乃此書之注脚而未有察其意
者葢傳中所謂當世賢人即書中所斥不軌逐利之民
也傳中所序陶朱公白圭軰妙於治生即書中三人言
利事析秋毫之比也傳言鄙人牧長窮郷寡婦禮抗萬
乘名顯天下宣曲任氏以田畜髙而人主重之即書中
言卜式以家財助縣官天子尊顯之以風百姓意尤著
矣葢見始皇武帝皆以好大喜功國用不足而後眷眷
於此等人也傳中歴舉四方百貨所出行賈所在甚詳
即書中置大農諸官盡籠天下之利貴賣賤買所以天
子無筭之用皆出於此傳中言千乘之侯尚猶患貧即
書中屢言税賦竭縣官大空是也傳中言廊廟巖穴軍
士任俠攻剽女姬游閒吏士等皆為財利所以深誚當
世好貨之俗無貴賤也末言富者必以竒勝而又歴數
姦事惡業賤行辱處之能致富即書中所謂不益賦而
天下用饒亦此類矣循此傳之意深陋為天下國家者
不當下行商賈之事葢是當時親覩言利之人誤國害
民如封禪書中所謂究觀方士相官之意云者故言之
深切至此後人但謂子長䧟於刑法無財可贖故發憤
作貨殖傳豈為知太史哉雖然遷之言亦激矣予獨謂
其書明白諄複如是千百年來讀者猶未能深悉其意
况夫六藝之古逺淵奥而傳注家自謂盡得經㫖可乎
　　　上饒張孟循行巻　　　　　趙　汸
昔者吳公子札使魯觀於周南召南以及雅頌其徳之
大小治之盛衰與夫憂勤怨思之情莫不如親見之至
孔子教其弟子亦以誦詩雖多而不能從政専對為無
益詩道與政通固如是乎蓋嘗聞之古之為詩者辭與
聲皆出於其情夫人情者禮樂之原而治道所從出也
士將學為卿大夫以任天下國家之事交四方之政則
必盡人情以通於禮樂詩三百篇雖異事殊時發於人
情之天則一而已後世為詩者辭與聲既非出於其情
則固不通於禮樂而無闗乎治忽君子又奚取焉雖然
時有古今道有汙隆而人情則無以相逺大風作於漢
而河汾王子知其霸心之存石壕新安作於唐而魏國
韓公有感於兵制之失夫豈皆不出於情而二公所言
若是士不以三代卿大夫自期無事於四方而學不足
以盡人之情則後世之詩雖有合於古者亦鮮或能通
其意焉爾若張侯孟循父之言詩其有志於古者乎侯
上饒之選也癸夘之春自旴江來新安為其使君左轄
公結同姓之好於總制王公王公所以深敬乎左轄者
不於其幣而於其使禮成將返則命郡中士咸賦詩以
餞之又出其在鎮所得詩文以觀之侯於星溪之篇蓋
有取焉既為詩一章題其後復手書之以寄予海寧山
中予寢疾累年舊學都忘因三復孟循父所賦而切有
感焉夫盡人情達事變明乎得失之迹本其廢興之由
此詩道所以與政通葢古卿大夫之學也而孟循父得
之其卒成二公之好而以嘉賓見重於主人宜矣乃即
其詩辭所及推本季子之賢孔門之教暨近世名公鉅
人髙識逺度以廣夫言外之㫖焉嗟夫吾聞國風止於
澤陂盖春秋之季也今四方多故雅道陵遲有偉人焉
上下古今究觀真濫以其法於人情之天者振而起之
其文運復昌之候與吾於張侯有望矣
　　　六安州勸農文(乙巳春/)　　　朱　模
民非耕不食非蠶不衣人所通曉不待勸而勤者也六
安為淮右名州封疆之廣沃壤千里民醇俗樸安於稼
穡富庻聞於鄰境比年以來兵革不息民罹塗炭死傷
轉徙存者無幾膏腴之區鞠為草莽竒窮之民以鋤代
耕歳之所收儲無甔石加以急徴重斂民每種一石納
糧三石左君弼私田毎種一石納租一十八石欲其無
流移荒棄不可得也我等祗承王命作牧此邦承乏之
初首求民隱莫切於此已嘗申明上司啟聞蠲減中書
頒降榜文明示於爾百姓爾百姓亦既知之矣今兹春
氣已分土膏融液草木萌坼農事不可緩矣爾其率爾
子弟負爾耒耜奮然東作可也昔者一畆秤糧三斗今
者一畆五升孰重孰輕爾民不耕可乎昔者左租困民
今者與民田一槩徴收孰利孰害爾民雖耕而不力可
乎昔者法度廢弛上下貪黷民不安業今者典章嚴明
孰不奉法流移者可以復其郷里矣田園桑柘可供蠶
絲者戒爾剪伐山林茶漆可資日用者勸爾長茂大抵
衣食足然後禮讓興禮讓興然後彛倫叙如此則爾等
皆為醇厚之民不負官長之勸矣其或不聽教條不受
告戒惰其四肢饑寒切體靡所不為甚者去順從逆陷
於惡黨以速天誅悔將何及嗚呼爾民其勸之哉毋忽
　
　
　
　
　新安文獻志巻三十六
欽定四庫全書
　新安文獻志巻三十七　　明　程敏政　撰
　　問對
　　　内宫問　　　　　　　　　羅　願
或問禮記所載后夫人嬪婦女御之制其合於古乎曰
不然嬪婦女御則信有之若夫人則諸侯之妃不在王
宫何以明之吾稽之周禮九嬪實亞后而夫人不與焉
内宰曰以隂禮教六宫以隂禮教九嬪以婦職之法教
九御内小臣曰若有祭祀賔客喪紀則擯詔后之禮事
相九嬪之禮事正内人之禮事此皆自后而下輒及九
嬪無所謂夫人者曰夫人坐論婦禮者也烏可以職求
曰坐論婦禮則其不見於禮事也可矣然内司服祭祀
共后之衣服及九嬪世婦凡命婦共其衣服追師掌王
后之首服為九嬪及外内命婦之首服則冠服亦不及
焉何也夫夫人之等視諸侯九嬪之等視卿天子以内
之卿代外之諸侯以内之嬪代外之夫人是或一道也
曰然則漿人之職何以云夫人致飲掌客之職何以云
夫人致禮曰漿人之致飲此職之在諸侯國中者爾王
后有酒正致飲侯國無之故以漿人周禮之所記有掌
侯國之事如環人訟敵國之類者多矣若夫掌客之職
亦諸侯相見之禮若諸侯朝天子皆於其湯沐之邑而
取具不以勤王人且致餼致享其禮隆甚皆非天子接
其臣之事考其職先言王合諸侯次言王廵守殷國次
言凡諸侯之禮次言凡諸侯之卿大夫士為國客則知
此言諸侯之禮者諸侯相為賔之禮也有同姓之國有
舅甥之國有夫人父母之國則夫人為之致禮若天子
之宫固有后在而夫人何至與諸侯行禮邪曰然則王
宫之無夫人審矣則嬪婦女御之分處六宫也奈何曰
六宫之處嬪不在焉古者六宫九室六宫以象王之六
寢王后之所治也世婦為后之屬實分掌之九室以象
卿之九列九嬪之所居也女御為九嬪之屬實分處焉
此禮所謂后立六宫又曰内有九室九嬪居之外有九
列九卿朝焉者也嬪各有室不在六宫或曰何以知世
婦屬后女御屬九嬪曰内宰上春詔王后率六宫之人
而生穜稑之種獻之于王而春官世婦每宫卿二人其
職曰世婦掌女宫之濯溉率六宫之人共粢盛則是世
婦屬后之騐也九嬪掌婦學之法以教九御各率其屬
以時御叙於王所而女御云掌御叙于王之燕寢則是
女御屬九嬪之騐也曰嬪次於后則嬪當以何人為之
曰嬪之義尊矣古直以嫁為嬪故書云釐降二女于媯
汭嬪于虞詩云摯仲氏任自彼殷商來嫁于周曰嬪于
京所謂九嬪者葢亦從后而嫁者也天子求后同姓之
國以娣姪媵之備官而行數至於九皆自彼而具不待
天子自擇此古所以有一娶九女之説也曰然則御叙
之法奈何曰先儒以王后以下分為十五夕其實不然
夫内寵無並后以王后之尊而下至與庻妾更進迭退
一月而再見其為降也甚矣古以貴牋為接見之疎數
故小星肅肅宵征夙夜在公又云肅肅宵征抱衾與禂
夙夜在公貴者也故其接也數抱衾與禂賤者也故其
去也亟以禮言之天子之后每夕皆進于王所以正内
治故詩序云賢妃貞女夙夜警戒是也取於休沐之義
以五日一休一嬪與其御進又五日一休一嬪又與其
御進凡四十有五日而九嬪畢見凡一時而再見凡一
歲而八見此嬪御進見之大數也自諸侯大夫以下其
妾媵有多少然皆用五日之制内則曰妾雖老年未滿
五十必與五日之御是也曰然則世婦不進御歟曰否
周禮九嬪掌以時御叙于王所女御掌御叙于王之燕
寢惟世婦不然掌喪祭賔客之事而已月令仲春之月
后妃率九嬪御亦不及世婦世者代也婦又已嫁之名
葢先世女御之老而無子者為之故王制云國君不名
卿老世婦卿老亦致政而歸者則以先世之臣妾在所
當敬故也是以内宰於六宫九嬪九御皆教而獨無教
世婦之説以其素習於禮不待教也或曰諸侯之宫何
如曰諸侯之娶五人若三人左氏傳曰秦伯納女五人
衰姜之嫁亦有葛屨五緉之語則并夫人為五也公羊
言諸侯娶一國則二國往媵之以姪娣而陳有元妃二
妃下妃之目則是并夫人為三也至其宫則半天子故
禮曰卜三宫之夫人世婦之吉者此其降殺之序也至
其末也齊桓公之夫人三内嬖如夫人者又六人則是
九人也晉文公以夫人禮逆懐嬴然猶曰班在九人則
是亦九人也而齊襄九妃之外又有六嬪皆有所依放
其僣侈甚矣不可以為法
　　　昬問　　　　　　　　　　羅　願
或問古嫁娶之年男必以三十女必以二十乎曰然聖
人為男女之節弱而後冠非美其容也責之成焉壯而
後昬非足其欲也責之代焉男至於三十則知慮周可
以率人女至於二十則言容備可以事人矣故取是年
以為之節也或曰家語之説以為二十三十者期至於
此而不可過爾曰不然古人之言固有大為之期者若
三十二十云者一定而不易之辭也夫少之時血氣未
定此其當戒之時然而從之豈特傷生伐性而巳將無
以責其率人之智事人之道故記曰女子二十而嫁有
故二十三而嫁聖人知夫有故者人事之所不免寜引
而伸之主於二十有三終不先之於二十之前者此有
以知其為一定之辭也使是制而猶可進退宜曰男二
十以上而娶母過三十女十四以上而嫁母過二十豈
不明哉曰若然必以是年則物有不備時有不暇及也
奈何曰古者昬禮之費省矣幣止於緇帛五兩牲止於
魚祭而豚饋蓋常人之家累歳計之皆足以預辦也自
秋成之後至於冰未泮之前凡百有五十日不為無暇
案其年而為之不難也曰然則聖人何為十九而娶曰
夫三十而娶吾所論者禮之常親在者之所為也若孔
子之娶則孤子當室者之事也且夫昬禮以代親故重
孤子雖未昬而固已代父矣室家不備則祭祀有所缺
又慮民生之不長則絶嗣亡世有不可悔所以許其不
待年而娶國君十五而生子亦為是也曰仲春之月令
㑹男女於是時也奔者不禁則又安可限以年曰此正
欲其及是年爾夫嘉事常在秋荀子曰霜降逆女冰泮
殺内詩曰將子母怒秋以為期又曰士如歸妻迨冰未
泮秋者歲之成農蠶之暇也故自秋以往凡男女之至
於是年者各為之嫁娶至冰泮之前而止聖人又懼夫
民之不用令而使男女不得時少緩而至來年則舉趾
之後又不復可議故於來年仲春之月司察男女之無
室家者官為㑹之使各從其所欲雖奔猶不禁蓋事迫
而其年不及此者固不許其奔使之從禮也曰若爾則
不待其擇乎曰古者方田同井嫁娶不出其里又多因
其舊所以隆母黨安豐殺且不干非耦也若諸侯之制
周公魯公娶于薛孝惠娶于商自桓以下娶于齊一世
娶焉則再世因之古者夫之父婦之父皆謂之舅其母
皆謂之姑而兩姓謂之兄弟者葢其尊者多已之外親
而其子多已之同儕故也此古之制也或曰六義孰為
重曰莫重於納徴始則納采采者幣之色也不敢有所
議特若常人然以幣交其尊者而已問名則求其名將
歸而卜之納吉者卜之於廟而吉反以告也納徴則以
幣質信焉示不易矣鴈者何也曰男女相見必以摯摯
者從所執也執玉之君聘以穀圭鴈大夫之摯也古者
無大夫冠禮而有其昬禮雉死物也雞鶩無常匹故進
而用之也御輪何也曰古者同乘必推其能者御之昬
二人共乘也故召南云王姬之車平王之孫齊侯之子
齊詩云有女同車婦人無自御之道必男子御之將行
調車者事之宜也
　　　春秋或問十　　　　　　　程端學
或問天王使宰咺來歸惠公仲子之賵天王之天先儒
以為孔子所加子獨以為魯史之舊亦有説乎曰吾聞
諸程子曰春秋因魯史有可損而不能益也周禮司服
凡喪為天王斬衰則天王之稱其來舊矣諸侯國史稱
天王無足怪者况春秋大義固不在加天於王上然後
為尊王也凡其所以譏諸侯大夫之僣者皆尊王之義
愚故斷然以為非孔子所加也曰張氏諸儒以宰為太
宰夫子責其奉命賵妾特貶冢宰於上士中士之例而
又名之以深其罪子獨何以知其不然邪曰此正一字
褒貶賊經之弊惡得雷同而許之也况先儒亦有不同
其説者乎呂樸鄉有言曰春秋周大夫不名爵從其爵
單伯劉子之類是也未爵稱字家父榮叔之類是也舍
是無名道矣是故經書宰有三元年天王使宰咺來歸
惠公仲子之賵書名而不書氏者士也桓四年天王使
渠伯糾來聘書氏及字者命大夫也僖三十年天王使
宰周公來聘書官而不名氏者三公也始使士繼使大
夫終使三公天子日微諸侯日强矣此其旨不亦甚明
白哉夫以天王之尊而下賵諸侯之妾母何必名其使
而後知其非哉
或問辛未取郜辛巳取防胡翼之曰書甚其惡也辛未
至辛巳十一日之間浹旬取其二邑故謹而日之也後
之談春秋者盡不用日月且如取郜取防之義茍不以
日月則其實何以明若但言以此月取郜取防必不能
知一月之間十一日内兩取其邑也其説然乎曰此論
似是而實非也日月者紀事自然之法也如日月不可
用六經諸史將廢之矣惟其有用也是以不得而廢也
春秋非不欲盡書日月也然舊史有詳畧焉有闕文焉
其無日月不可得而益有日月又不可得而去也無日
月而益則偽有日月而去則亂故春秋紀事有有日月
者矣有無日月者矣公穀見其有日月與無日月也求
其説而不得從而為之辭或牽彼以就此或例此以方
彼自知不通則付之不言故日月之例為春秋蠧矣今
壬戌敗宋師辛未取郜辛巳取防魯史紀事自然之法
也得其日而事益詳魯隠之惡益彰若或不得其日既
敗宋師又取郜取防其惡亦不得揜非聖人特書其日
以甚其惡亦非謹其事而日之也茍謂聖人特書日以
甚其惡以謹其事則餘無日者皆無甚惡皆無甚謹乎
此其不書日月者也若并月不書則事皆無惡皆不謹
乎故曰似是而實非也曰張氏謂二邑非魯之版圖故
書取以著其無名者然乎曰取者善惡通用之詞取邑曰
為惡詩曰取彼斧斨取彼狐貍亦為惡乎况取者舊史
之文非孔子所措之字春秋之作其自然之妙與天地
侔天之生物非物物雕琢春秋亦非字字安排其意乃
在一句之間而非著一字以為義一字褒敗乃末世相
沿之陋朱子曰當時大亂聖人據實書之其是非得失
付後世公論葢有言外之意若必於一字間求褒貶竊
恐不然可謂善讀春秋矣惜其不暇著述也
或問曰夏五無月先儒有曰傳疑也疑而不益見聖人
之慎也故其自言曰吾猶及史之闕文又語人曰多聞
闕疑慎言其餘則寡尤而世或以私意改易古書者有
矣盍亦視此以為鑒可也然則春秋曷以謂之作其義
斷自聖心或筆或削明聖人之大用其詞則舊史有可
損而不能益其説然乎曰此即穀梁之説而益之以辭
者也榖梁之辨孫氏髙氏備矣此不復論竊謂吾猶及
史之闕文孔子葢謂事之不可知者爾若事之顯然而
可見者孔子安得不正之哉多聞闕疑孔子教人闕其
理之可疑者爾若理之斷然而可言者孔子亦使人慎
言之邪若夏五而無月乃事之顯然而可見理之㫁然
而可言者而非改易古書之謂也孔子亦豈恝然而已
乎若曰孔子筆削可損而不可益當并去五字亦不害
於此事之義孔子必不錄斷爛不可讀之文為後世訓
也秀巖亦曰胡氏之説愈宻而愈疎矣聖人作春秋固
謂空言不如行事也使舊史果有夏五之文則亦削之
而已存而不益於義何所當乎此必秦漢以後傳者有
所脱遺如左氏傳成公二年夏有之比爾必為之説則
非矣
或問公及齊宋陳衛鄭許曹㑹王世子于首止諸侯盟
于首止張氏諸儒謂再稱首止美之大者然乎曰不然
也㑹王世子在夏又與世子為㑹盟諸侯在秋又諸侯
自為盟㑹盟既異而又有二三月之差故不得不再言
其地乃書法當然何大美之有夫桓公知戴世子之為
義而不知要君之非義先儒知桓公之有功於王而不
知假仁之非義正孟子所謂久假不歸惡知其非有者
也吾何以知其假也古之真有者躬自厚而薄責於人
桓公内嬖冢嗣不立身死而公子作亂其所以正王之
冢適者果自身而推之哉聖人安得而虚美之昔漢髙
帝愛趙王如意欲易太子張良造謀使四皓輔太子以
朝朱子論之曰良之為此不惟不暇為髙祖愛子計亦
不暇為漢家社稷計矣其事正相類而首止之事殆又
甚焉嗚呼權謀術數之計起大人格君之道不復見此
孔子所以惻然有隠而書歟
或問衛殺其大夫元咺及公子瑕先儒謂公子瑕未聞
有罪而殺之元咺立以為君故衛侯忌而殺之也然不
與衛剽同者是瑕能守節不為國人之所惡也故經以
公子冠瑕而稱及然乎曰不然也為此説者惑於左氏
云元咺歸立公子瑕之一語也劉氏固已辨其妄矣使
公子瑕為元咺所立而不辭惡得為無罪哉惡得為守
節哉其曰不為國人之所惡亦意之之辭爾瑕茍自立
則既三年矣使其仁如堯舜孔子亦將正名其僣竊之
號安得以不為國人所惡而去其號特冠公子哉其稱
及乃書法當然亦非無罪而書及也曰髙氏謂經書於
衛侯未歸之前若不罪衛侯者葢以二子之禍皆晉文
為之者何也曰二子之禍固晉文之為然孔子不過據
舊史先後而録之非衛侯既入而殺咺與瑕孔子特易
其先後以歸晉文之罪也今觀經文事勢及左氏事跡
乃衛侯殺咺與瑕而後入衛侯雖無大罪而義則未盡
也曰葉氏又謂執衛侯稱人不以為伯討為定晉侯之
罪復國加之名為定衛侯之罪自晉歸以復書為定元
咺之罪立踰年不稱君為定瑕之罪何也曰此惑於一
字褒貶之失也夫四人者固皆有罪矣然衛侯之罪輕
而瑕之罪不可考讀春秋者當於事觀之不可於一字
求義也春秋執諸侯大夫者皆稱人不可謂定晉侯之
罪曹伯襄無罪復國亦稱名不可謂定衛侯之罪諸侯
大夫歸國者多以復書不可謂定元咺之罪瑕實不為
君故稱公子不可謂定瑕之罪四人之事昭如日星然
不求之大體而求之一字之間則四人之罪反得以匿
矣非學春秋之法也
或問𦵏我君僖公先儒謂凡崩薨卒𦵏人道始終之大
變不以得禮為常事而不書其或失禮而害於王法之
甚者聖人則有削而不存以示義然乎曰崩薨卒於宋
公卒既言之矣其曰聖人削害王法之甚者以示義則
未之辨也夫所謂削害王法之甚者以示義其晉文召
王以諸侯見之謂歟此三傳之妄而先儒誤信之者也
夫春秋一經皆非常之事茍聖人削害王法之甚者則
將持害王法之輕且小者以示義此理之不然者也夫
害王法之甚者莫如弑君其次莫如用諸侯其次莫如
滅國取邑其次莫如專征伐生殺春秋皆一一書之何
獨於召王諱之且後世儒者覩傳文而謂其削之也假
令春秋而不有三傳則削之者不可得而知矣然則聖
人預知三傳之將作而先為經以待之乎夫春秋大義
炳如日星三傳直其一助爾而其間晦盲旨意碎破文
義者不可勝數學者不求之經而求之傳宜其有此説
也嗚呼惜哉
或問楚子滅蕭先儒有曰假討賊而滅陳春秋以討賊
之義重也末減而書入惡貳已而入鄭春秋以退師之
情恕也末減而書圍是與人為善之徳至是滅無罪之
國雖欲赦之不得也故傳稱蕭潰經以滅書斷其罪也
其説然乎曰不然也聖人未嘗誣人之惡亦未嘗妄稱
人之善故曰吾之於人誰毁誰譽如有所譽者其有所
試矣其於譽且有所試其於毁肯誣之哉楚之於陳入
之而已實未嘗滅也何以知之楚既入陳而陳復見於
春秋則非滅也審矣聖人安得誣楚以滅陳哉其於鄭
也圍之而已實未嘗入也左氏之言違經逺矣學春秋
者不信經而信傳故有是言也今其滅蕭實夷其社稷
取其土地春秋不書其滅而何書哉左氏之言復與經違
謂蕭激楚怒而楚圍蕭蕭自潰黄氏論其為楚人之言
者得之學春秋者復信傳而疑經求其説而不得故褒
貶凡例之説紛然以興而春秋之本義晦矣
或問吳子使札來聘三傳賢之子既辨而有聞矣然常
山康侯張氏諸儒矯三傳之弊而以去札公子之稱為
貶得其説矣子又不然之何也曰書公子不書公子史
氏有常法非孔子去之也三傳為褒而札以名見則楚
椒秦術亦以名見諸儒為貶而札去其氏則楚椒秦術
亦去其氏然則褒貶之説兩不可也且札讓國致亂在
三十年之後孔子安得預去公子而貶之乎春秋者即
此事而論此事之義者也未嘗因此事而論他事之善
惡也寗喜弑其君者也春秋復書曰晉人執甯喜孫林
父逐其君且叛者也春秋復書曰孫林父入于戚以叛
皆未嘗去氏也楚公子嬰齊公子貞公子壬夫伐宋伐
鄭猾夏者也春秋不去公子公子翬公子慶父弑君之
賊也春秋書曰公子翬逆女公子慶父奔莒亦不去公子
季札不過因讓而致亂春秋乃去公子以示貶何輕重
之失宜乎朱子曰春秋正誼明道貴王賤霸尊君抑臣
内夏外夷乃其大義而以爵氏名字日月土地為褒貶
之類若法家之深刻乃傳者之鑿説夫朱子雖未暇及
乎春秋而其正大之論亦可見矣張氏親承朱子之教
以受春秋之託乃亦為此穿鑿之説豈不悖其師哉
或問公侵齊張氏謂陽虎用事無軍政用兵無法故以
侵書之然乎曰不然也侵曰侵伐曰伐隨事命辭豈以
用兵無法而改伐為侵乎使實侵者何以命辭乎使侵
而有法可改書曰伐乎是皆抑揚予奪之弊學春秋者
所當痛掃也
或問公至自夾谷任氏師氏諸儒謂不至以㑹而至以
地為孔子之㑹異乎常㑹以禮義勝而地名不可沒者
然乎曰不然也桓二年公至自唐盟戎也文十七年公
至自榖盟弑賊也定八年公至自瓦㑹晉師也未見其
以禮義勝也何為皆至以地乎
　　　𦵏書問對　　　　　　　　趙　汸
或問𦵏地之説理有是乎對曰有之然則其説孰勝對
曰𦵏書至矣問曰𦵏書真郭氏之言乎抑古有其傳也
對曰不可考周官冢人掌公墓墓大夫掌凡邦墓皆辨
其尊卑度數而𦵏以其族大司徒以本俗六安萬民次
二曰族墳墓則𦵏不擇地名矣豈有無事而著其法者
哉漢書藝文志叙形法家大舉九州之勢以立城郭室
舍形人及六畜骨法之度數器物之形容以求其聲氣
貴賤吉凶而宮宅地形與相人之書並列𦵏地之法其
肇派於斯乎予嘗讀張平子冢賦見其自述上下岡隴
之狀大畧如今𦵏書尋龍捉脉之為者豈東漢之末其
説已行於士大夫間至景純最好方伎世見其𦵏母暨
陽卒遠水患符其所徴而遂以𦵏書傳諸郭氏邪然無
所考矣問曰𦵏書世所有然自齊梁至隋唐君子不道
至宋司馬温公乃欲焚其書禁絶其術何也對曰其言
有大悖於理者書固可焚術固當絶也夫盛衰消長之
變一定而不可推移者雖聖智巧力無能為葢天之所
命而神功之不可測者也後世諸子百氏好為異端竒
論者衆矣未有敢易此以為言者而𦵏書獨曰神功可
奪天命可改嘻其欺天㒺神謗造化而誣生民也甚矣
世俗溺於其説以為天道一定之分猶有術以易之則
凡人事之是非黒白物我得失之細固可顛倒錯亂伏
藏擒制於方寸之隠發以遂吾私而無難而世道人心
遂有不可問者豈非𦵏書之有以誤之與禁而絶之固
善問者曰夫其謬戾既已如此而又以為𦵏地之理在
焉何也對曰術數之書其言不純往往類此夫創物之
智難以言傳固不可以為言者之失而蔽其善也曰敢
問其言之善者何謂也對曰所謂乗生氣者是也班孟
堅曰形與氣相首尾此精㣲之獨異而數之自然最為
得形法之要葢與𦵏書之言相表裏夫山川之起止合
散其神交氣感備百物之情故地形之書與觀宮宅人
物者同出一原而後世楊廖之徒遂精其能而極其變
然後坤靈生息之機得乘以𦵏而後無失焉葢非殊資
異識足以盡山川百物之情逆來順往旁見側出皆得
其自然之數者不足以語此則事雖鄙而理亦㣲矣故
其書愈多其法愈宻而此三言者足以盡蔽其義葢古
先遺語之尚見於其書者乎又問曰星天象也術家以
名山豈𦵏書之旨邪對曰五行隂陽天地之化育在天
成象在地成形聲色貌象各以其類葢無物不然無㣲
不著而况山阜有形之最大者哉茍至理所存不必其
説之皆出於古也曰直者吾知其為木鋭者吾知其為
火轉動者吾知其為水而圓之為金方之為土何也對
曰易象乾為天為金為圜因其從革以觀其在鎔則知
之矣四方形而土居其中葢體坤而得地之象也問者
曰然則或謂人間萬事皆順惟金丹與地理為逆者何
也對曰人有五藏外應天行流精布氣以養形也陽施
隂受以傳代也非逆不足以握神機而成變化天有五
氣行乎地中流潤滋生草木榮也絪緼上騰發光景也
非逆不足以配靈爽而貫幽明知金丹之為逆者則生
氣得所乘之機矣夫豈一物對待之名哉又問曰今閩
巫方位之説亦得𦵏書之旨乎對曰論五行衰旺生克
此自隂陽家事非所以求形法𦵏書言方在勢與形之
次而近世臨川吳公刋定其書置是語於雜篇之首葢
嘗與人言方位時日無關於地理可謂得其本矣譬諸
方伎家起死回生必精乎色脉之度數長生久視不出
乎内外之法象葢形氣之間神機合變不系於方其本
如此問曰然則欲知𦵏地之理者將即形法而求之備
乎抑合隂陽家而論之也對曰是固當辨譬之人事形
法其言相也隂陽其推命也有不相待者矣然言相者
因百物之異形而各極其情狀以察造化之微而知吉
凶必不以相人者相六畜也推命者以生年月日時論
禍福吉凶猶或失之者由其為術之本不足以範圍大
化也移之以推六畜輒大謬者六畜之生不同於人也
夫方位之説本非所以求地理况乎隨意所擇不得形
法之真而概以其説加之則亦何異以虚中子平之術
而推六畜以論牛馬者而論人邪又問曰然則其説何
自而始術家多談之者又何邪對曰不知其所自起也
贛人相傳以為閩士有求𦵏法於江西者不遇其人遂
泛觀諸郡名蹟以羅鏡測之各職其方以相叅合而傅
㑹其説如此葢瞽者扣槃捫燭以求日之比而後出之
書益加巧宻故遂行於閩中理或然也夫勢與形理顯
而事難以管窺豹者每見一斑按圖索驥者多失於驪
黄牝牡茍非其人神定識超未必能造其微也方位者
理晦而事易畫師喜模鬼神憚作狗馬况羈旅求合之
巫惡肯改所難以艱其衣食之途哉此可為智者道爾
問者又曰理既如是則𦵏書所謂反氣納骨以䕃所生
者固在其術中矣何乃於奪神功改天命之説而斥絶
之若是邪對曰本骸得氣遺體受䕃者氣機自然之應
也然吉地不易求而求全吉者尤未易𦵏師嘗鮮遇而
遇真術者其尤鮮是其術之明晦用舍地之是非得失
且懸於天而不可必今其言曰君子以是奪神功改天
命何其不思之甚乎孔子曰不知命無以為君子豈𦵏
書之所謂君子者乎又曰然則今之名卿大家其先世
𦵏地多驗如執劵取物至其盛時竭力以求輙無所得
或反悖謬取禍豈亦分定者不可推移邪對曰不但如
是而已夫家之將興必先世多潛徳隂善厚施而不食
其報若是者雖不擇而𦵏其吉土之遇與子孫之昌固
已潛符黙契葢天畀之也後世見其先之鼎盛而不知
所自來於是妙貪巧取牢籠刻削以為不知何人之計
則其急於擇地者亦殖私窺利之一端爾其設心如是
則獲罪於天而自促其數者多矣擇而無得與得而悖
謬豈非神理之顯著者哉問曰然則大儒子朱子亦有
取焉何也對曰大賢君子之事不可以常人類論古者
三月而𦵏凡附於棺者必誠必信地風水泉螻蟻之為
患至深善腐速朽之藏如委棄於壑葢時有定制民無
得而遺焉皆昔人知之而無可奈何者伊川程子謂死
者安則生人安乃自後世擇地而言其自然之應爾朱
子之𦵏必擇地亦曰為所得為以自盡夫必誠必信之
道而不失程子之意云爾然而君子之擇未嘗有加於
報施之常則其託斯事於季通氏者又豈有所歆羡期
必也哉固非可與常人類論也問者又曰死𦵏者生人
之必有而大儒君子所為乃後世之標準也故世之論
𦵏地者必以朱子為口實則仁人孝子之𦵏其親地不
可無擇也明矣今物理之難明者既如彼而得失之懸
於天者又如此則所謂為所得為以盡其必誠必信之
道者將何自而可邪對曰死𦵏以禮祭之以禮歛手足
形之葬蓋與𦵏以天下一也故喪具稱家之有無夫吉
地之難得豈特喪具之費而已哉先王制禮致嚴於廟
以盡人鬼之情而藏魄於幽以順反原之變其處此固
有道矣積善有餘慶積不善有餘殃秦不及期周過其
厯祈天永命歸於有徳而心術之壊氣數隨之此必然
之理也聖賢豈欺我哉學士大夫秉禮以喪親本仁以
厚徳明理以擇術得失之際觀乎時義而無所容心則
庶乎不悖於性命之常而無憾於慎終之教矣豈非先
哲之志而君子之道哉又問曰然則孝經所謂卜其宅
兆而安厝之者果為何事而前軰謂中原土厚水深地
可不擇江南水土淺薄不擇之患不可勝道則將奈何
對曰聖人之心吉凶與民同患也而不以獨智先羣物
故建元龜泰筮以為生民立命而窀穸之事亦得用焉
豈以偏方地氣之不齊而强人以所難知者哉且江南
之林林總總生生化化者無有窮時而地之可𦵏者有
時而盡也又安得人傳景純之説而家有楊廖之師哉
夫道不足以公天下法不足以闗後世而垂訓者未之
聞也雖然有一于此𦵏書所謂勢來形止地之全氣者
誠未易言若夫童斷過獨空缺曠拆水泉砂礫凶宅之
速滅亡者固有可避之道也大山長谷廻溪複嶺之中
豈無髙平深厚之地可規以為族𦵏者雖鬼神之應無
及於人而盛衰之常得以盡其天分辟如有病不治常
得中醫其視委之庸巫聼其貪戾妄作㝠暗顛覆於一
抔之壤而不自知者則大有逕庭矣昔人謂誤解本草
為生人之禍今𦵏術豈輕於本草然藥餌得失見於目
前而𦵏地吉凶每存身後故未有能稽終知弊者也事
有闗於送終之大節儒先君子有所不廢而流俗因仍
未能極其表裏精粗之藴與夫得失之由故作葬書問
對(吾友程君仲本最為留意斯事學之十餘歲矣而審/問明辨弗得弗措葢有志乎明理以澤術者非世俗)
(凡近之為也故書以遺之仲本之師則郷先生朱君允/升其人也朱君明逹精慱於六經之藴奥文學之源委)
(邃古之初萬物之源隂陽方伎之本昔賢開物致用與/其精神思慮之存乎藝事者莫不心悟神解誠窮鄉晚)
(進之蓍龜氷鑑也於山川情性寕有不得者哉以仲本/之善學而卒業於朱先生如王良造父駕輕就熟将有)
(得夫天理之大全豈曰俯察而已至正十/三年十月既望趙汸子常書于東山精舍)
　
　
　
　新安文獻志巻三十七
欽定四庫全書
　新安文獻志巻三十八　　明　程敏政　撰
　　䇿問
　　　武學䇿問三　　　　　　　朱　松
自古君子必為執御之學而國馬之富足以為騑服之
備是以戰未有不用車者固有易之以徒而徼勝一時
者矣而非其正也後世遂易之以騎其以騎易車者亦
有知其所始者乎左氏雖善言陳法其載一時卒乗偏
兩之制備矣而未始及騎然太公告武王十勝九敗之
詳其説在六韜之戰騎武王之時有其法而絶不見於
春秋之世此又何説哉或曰六韜非周書也戰國知兵
之士祖其餘論而推廣之設為問對以極兵家之變今
觀其書知畧横出雜以竒詭有鰓鰓然憂天下之諸侯
合而軋已之意聖人之用心其必不然矣然遂斷然以
為戰國之書則又何以質之故因以推原騎戰之始與
夫絶不見用於春秋之世及六韜之可疑者而訪之二
三子
古者兵出而在行則有前茅慮無之警整而就列則有
隅落鈎連之固止而在壘則有候遮扞衛之嚴要以使
敵人莫能得吾間然後三軍不可敗而将軍安故兵法
曰三軍以戒為固以怠為敗今夫自漢以來號知兵後
世祖述其説以為不可及者莫若韓信曹操信方壁修
武漢王脱成臯之圍自稱使者晨馳入信壁而奪之軍
既滅楚垓下則又襲奪其軍於定陶操方圍鄴袁尚使
李孚入鄴城出入厯重圍而操之軍中不知也葢嘗疑
其方連百萬之衆謂宜候望精明樞機周宻無可乘之
隙而乃使人厯其几席之側而莫之寤此與棘門覇上
之軍何以異有如肘腋之間姦人伏刄竊發則将何以
待之不知後世猶以為深於兵法者其故何也無乃雖
有是事而不害為知兵歟諸君宜極論其所以然者
李晟之軍于渭橋也韓滉鎮浙西漕米萬斛往餽之晟
師實頼以成大功當是時天子在興元兩河之間逆藩
悍将往往與賊相首尾舟行所經數千里莫敢睥睍僅
若從枕席上過而無龠合之失其規畫調護之方豈無
有可考者邪屬者陜西五路之兵數以捷告復遣上相
之重開幕府以經畧淮肥天其或者祚宋以中興之業
行當撫定三河克復舊都王師百萬必仰東南之饋如
滉之䂓為有可考者亦子大夫所宜素講也
　　　策問五　　　　　　　　　朱　熹
問古之學者始乎為士終乎為聖人此言知所以為士
則知所以為聖人矣今之為士者衆而求其至於聖人
者或未聞焉豈亦未知所以為士而然邪将聖人者固
不出於斯人之類而古語有不足信者邪顔子曰舜何
人也予何人也孟子所願則學孔子二子者豈不自量
其力之所至而過為斯言邪不然則士之所以為士而
至於聖人者其必有道矣二三子固今之士是以敢請
問焉
問聖人逺矣六經或在或亡諸子各自為家與夫諸儒
之説經者又皆雜亂而無所統壹士之有意於聖人者
舍是三者亡以見之矣是將因是以求之邪則其絶亡
者不可以屬其雜亂者又易以惑人求以自通不亦難
哉或者又以為道非言説所載顧力行如何耳二者之
論僕未能得其中亦諸君所宜講而思也
問臺諫天子耳目之官於天下事無所不得言十餘年
來用人出宰相私意盡取當世頑鈍嗜利無耻之徒以
充入之合黨締交共為姦慝乃者天子灼知其弊既斥
去之乃咨人望使任斯職又下明詔以申警之士懐負
所學以仕於世至此可謂得所施矣而崇論閎議未能
有所聞於四方何邪今天下之事衆矣二三子試以身
代諸公而任其責以為所當言者何事為大
問禮云禮云玉帛云乎哉樂云樂云鐘鼓云乎哉而夫
子之於告朔愛其一羊而不忍去於齊聞韶至於三月
而不知肉味何也抑其所以如此者其意乃有所屬而
非玉帛鐘鼔之謂邪然則果何所屬也幸二三子詳陳
之
問先王之世士出於田里者有黨庠術序之教而公卿
大夫之子弟則又有成均之法以養之葢無不學之人
則無不治之官矣後世士不皆業於學校而學校所以
敎之者亦非復古法至於卿大夫之子弟則又有塊然
未嘗讀書識字而直為王官者如是而欲吏稱民安化
行俗美於誰責而可哉今欲使士之學者必在於庠序
世其禄必出於成均而所以教之者必自灑掃應對進
退以至於義精仁熟格物致知以至於治國平天下又
當皆合乎先王之意不但為文詞而已二三子考於經
以為如之何而可也詳以著於篇無所隠
　　　擬䇿問　　　　　　　　　程　珌
問代天惟君助君惟相肅天澤宣皇猷立民極相責甚
重也故方論之則稽衆叶卜上合下符以示其不敢輕
比得之則延置左右禮絶百僚以示其不敢慢既任之
則披心腹一休戚都俞唯諾纎芥亡嫌以示其不敢疑
葢以為不若是非所以重宗祧隆國體也是以道尊禹
臯勛華用昌徳崇説旦殷周用亨於振丕祚有自來者
獨怪秦漢而下登進多塗則選㧞輕名稱不一則位望
損宴見不冠則體貎衰甚者請苑方聞輒下廷尉責以
吏事災異策免成王畏相亡具甚矣而其間隨世以成
功名史不乏書何邪唐祀三百謂非明君良弼扶持之
力不可而稽厥任人則慊然千載箴規朕失不欲暫離
其相與之真似矣而退朝未幾怒形於色畫指書空憤
語冞甚何亟予亟奪若是邪進見大臣官而不名其待
遇之盛似矣而姦佞得志忠直見疎抑何文至實衰若
是邪欲與宰相參決大事不欲以煩碎為言若知大體
者至奏除郎吏輒他顧不答儻進退黜陟一不與聞則
何者為君相職業邪在君者姑置勿言而在臣者抑當
自勵耳朝廷有政傅經以對言多法義則擇之不為不
審而姦人用事不時白奏附下罔上輙與平生論議相
反何邪彼起自流人一歳至宰相者誠不足言顧乃有
意誅宦官復河湟舉賢才翕然慰人心絶不類倖進何
邪論相以道徳為上人望次之而近代以還或由文藝
或因勞功皆得坐廟堂而號承弼公餗既覆身名擯落
其何論弼成王徳震懾姦心上弭天變下鎮物望哉雖
然代未嘗乏才也天未嘗不欲平治也展經世之閎謨
扶中天之景運躡前賢之軌範還盛古之流風則将何
以邪唐人有言開元初輔相率三考輙去雖姚崇宋璟
不能逾至李林甫秉權十九年遂及禍敗乃知亟進數
罷誠治本也信斯言也則任房𤣥齡十六年魏徴十五
年非邪果賢邪患其不久非人邪一日已甚然則久速
之論孰從邪人主虚襟以求賢海宇飢渇而望治繇古
然也盍相與茂明之
　　　試館職䇿問　　　　　　　程　珌
問經國莫重於邉備邉莫急於將然今昔異時離合異
勢攻守異宜雖無常勝之䂓亦豈無不可敗之法詎容
不講之於平時邪晉人有言大丈夫當功濟四海詎老
一儒哉故晉敗楚于城濮晉侯猶有憂色曰得臣猶在
憂未歇也楚之甲士百萬不以為懼子玉一將則晉之
君臣側席而坐為國者其可無人邪被甲請行一飯斗
米固取乎更事之多者然官高齒邁或不免於敗而年
少官輕者乃卒成雋功何邪佩弓四石摻矟二丈固取
於萬人之勇者而射不穿札戰不乗馬亦為當時名將
何邪定荆之役必六十萬三萬之敵必用六萬兵固貴
乎多也然提衆三萬而天下莫當領騎三千而犁庭蹀
血或多或寡何所用不同邪自古立國東南者以江為
重所謂五千餘里之間僅屯數四則兵力固忌乎分矣
然所綂七千人築壘十一烽火相望凡三十所亦未嘗
敗事然則或分或聚果孰便邪撫納新附聲薄河南而
靈武河中之事一以為使一以為敵何邪平澤潞征太
原討重進火李筠禁旅十萬威震六合官軍豈不可用
邪其謂禁旅不若土人契丹不畏官軍不知二者果孰
足恃邪上黨之役當時善兵者以謂當發忠武武寧兩
軍青州精甲五千宣潤弩手三千不過數日必覆其巢
然則官軍土兵亦可雜用邪雖然吳起兵家者流意其
非兵不談也魏文侯一日問以陳必定守必固戰必勝
之道起曰君能使賢者在上不肖者處下則陳已定矣
民安其田里親其有司則守已固矣百姓皆是吾君而
非鄰國則戰已勝矣夫謹黜陟培邦本定國度比唐虞
三代所以紀綱治本者而兵無與焉顧起乃以為言何
邪由前而論則其事詳由後而論則其説簡將孰從而
折衷邪方今殘胡未殱久戌未撤其稽今昔之異同考
籌畧之得失孰緩孰急孰後孰先酌其宜於今者而言
之以備廟朝之采擇
　　　試上舍策問　　　　　　　程　珌
問頻歲全穰餘糧棲畝年榖一䘲農輙告病聖人成天
下之大順致天下之大利雖乾溢靡常而民無菜色奚
術而然邪郊野縣都咸有委積以之賑乏隨在而足後
世常平義倉得其意之遺矣何古人行之則収實效後
世用之則皆虚文邪發廩弛租一毫不靳者君也然推
君之惠而致之民則非君之所能自為也獨不觀漢事
乎漢人之言曰方春和時羣生滋茂而吾農甚苦其議
除田租則是豐年猶除之也又曰吏以貨賂為市漁奪
百姓侵牟萬民名之曰盜則是豐年猶禁之也漢人之
顧念邦本整飭吏治使天下曉然知朝廷好惡之意可
謂深切較著矣然郡國之間饑民至相食而固保倉廩
不敢輒發不知佩符共理乗傳觀察抑為何事邪夫事
迫切者乏宏規騖荒唐者鮮實用由是書生不達時宜
之誚漸發於流俗之口曾不思當世之務不問之儒者
將孰問邪是故願相與商畧之且移民就粟與夫載穀
免傳令民植蕪菁與夫入粟拜爵或許留歲儲餘悉發
糶或郡敢遏糴坐以違制是皆先代之所已行者也或
請籍丁壮以為兵或欲蠲征税以通賈或請借他道常
平之粟或欲復官田廣惠之倉是皆先正之所建明者
也然今昔異時五方異俗智若流水日動不窮亦豈容
膠柱哉伊欲上澤旁流無所壅閡使要荒如畿甸畿甸
如堂皇吏稱其職民樂其生充然如五鳯黄龍之間豈
無言之必可行行之必可績者邪其以平時澤物之規
模勿迂勿迫著之于簡有司因得以占焉
　　　私試策問　　　　　　　　趙　汸
孟子之書於篇末厯叙羣聖相傳之綂而終之曰然而
無有乎爾則亦無有乎爾先儒所謂明其傳之有在而
又以俟後聖於無窮者也至于近代而以興起斯文為
已任者葢有其人矣何可以不知其傳之所在乎或曰
由孔子而上聖人以心相傳者也由顔曾而下則學者
傳焉道統之云未可輕議也其信然歟昔者春陵周子
之興河南二程子實受其學自孟氏以來未能或之先
也其所以續夫千載不傳之緒者亦可得而聞其説之
詳乎伯子嘗曰吾學雖有所受天理兩字却是自體貼
出來叔子亦謂返求諸六經而後得之則所謂受學者
果何事歟其同時則有若司馬温公康節邵子横渠張
子焉三君子之所造其優劣何如也訂頑正蒙之訓精
思而妙契矣所謂非明睿所照而考索以求至者何所
指歟内聖外王之學醇一而不雜矣居洛三十年未嘗
一語及其數且有偏伯之譏何歟登程氏之門而得其
傳者可悉聞歟其所造之淺深亦有可知者歟龜山楊
氏之傳為羅仲素氏李愿中氏而子朱子出焉其授受
之際㣲言精義猶有可考者歟道南之歎程子之屬望
於中立者何如也而乃深以著書為戒何歟當是之時
道學雖明而六經羣聖人之書俱未有定説乃有轉使
人薄之憂何歟豈他日有㣲旨歟胡文定之傳為仁仲
氏而知言大紀二書作焉其立言之要可得而論歟其
於程氏之學果能脗合而無間歟子朱子折𠂻諸賢之
言而集其成葢有不可得而辭者矣然四書之註至于
易簀猶改竄未已將無尚有待於後之君子歟嘗謂詩
集傳後有子雲必好之矣而若不滿於易本義者何歟
書屬諸蔡仲黙而克有成其果能繼朱子之志歟春秋
嘗屬諸黄直卿矣而卒無所論著何歟至其晚年尤惓
惓禮書弗置深以不克見其成書為憂今其書成矣其
述作之本意亦可得而推見歟其同時有張敬夫氏呂
伯㳟氏其所造之淺深猶有可論者歟又有象山陸氏
者相與上下其説終身不能相一而且美之為為己之
學何歟為已之説可得而聞歟朱子嘗徴詩説於陳君
舉君舉辭焉而以書幣求反已之道於陸氏果何所見
歟登朱子之門者衆矣得其傳而不悖不惑者亦有其
人歟其後又有魏華父氏眞希元氏皆學乎朱子之學
者也其於聖人之道亦皆有所發明歟夫傳道有宗適
道有塗而立言垂訓則又成已成物之餘事也然則即
其傳而求其統之所由續本其身而論其徳之所以成
此格物致知之先務也有志於學者願相與講明之
　　䇿
　　　試館職策　　　　　　　　朱　松
對天下有常勢非人之所能為也自古恢復大業之君
雖其憑藉積累之基有厚有薄祖宗徳澤之在民者有
淺有深然皆徒手掃地無尺寸可挾之資而卒能有所
立惟能因天下之勢審擇至計而固執之以求合夫當
世之變而皆不足以為難也是以姦人矯誣竊弄神器
國命移奪大統中㣲而不足以為難干戈之釁起於骨
肉外邦投隙蕩揺中夏而不足以為難五大在邉尾大
中乾强藩阻兵提戈内指而不足以為難此漢晉有唐
中興之君所以趣時合變而各有所立考其行事而質
誦其成功雖未易與創業之君同條而語亦各因其一
時之勢如此而不可誣也昔之君子葢嘗有以少康為
賢於漢髙帝而評創業中興之難者矣世徒見夫草昧
之初四方之姦豪圜視而起必有挾智勇絶人之資者
與之驅馳角逐於矢石干戈之間﨑嶇百戰次第削平
而後定於一則曰此創業之難也承奕世之弊先王之
澤微矣猝然有非常之變發於智慮之所不及乃欲徐
起而振其弊䟽剔荒穢支柱傾揺以求趨於安全順治
之地則曰此中興之難也葢嘗論之謀國有得失而成
功無難易方經營纂集之初其勢如洪河巨川横流於
中原突蕩衝擊分裂四出自常人觀之雖欲拱手終日
以求遏其勢之萬一而不可得智者因其勢而利導之
積之於其所當止投之於其所欲趨孰不靡然以聼吾
之所為者曾何難易之足云哉方新莽之盗漢也漢之
遺臣屈首屏息以聽命之不暇一時英豪不勝其憤投
袂而起舉恢復之師者曾未及有為而奔走折北一敗
塗地光武與南陽故人因下江之衆屠尋邑百萬之師
於昆陽之下遂夷大憝不失舊物而漢中興方羣雄之
蜂起也劉元海起晉陽石勒起上黨苻姚慕容次第争
奮元帝東渡總其雋乂以為耳目股肱心膂内則王導
周顗立經陳紀以安輯邦家外則賀循顧榮喻徳宣譽
以鎮服同異卒以襟憑江漢垂裕來世而晉中興天寳
幽陵之變河南北淪没二京不守肅宗起靈武以羽檄
召勤王之師李光弼郭子儀以朔方之兵徇三河以収
趙魏張廵許逺合豪傑之力嬰睢陽以蔽江淮卒以芟
夷安史汛掃九廟而唐中興是三君者雖功烈之崇卑
不同其本末始終可考如此是宜明問以謂所遇之時
所因之勢有所不同不可以一槩論也迹夫生民以來
天下之變備矣積功累仁享國長久莫如周而宣王號
中興本末終始見於詩之二雅然核左氏之語則南國
有敗績之師驗范曅之論則克戎淹厯歲之久葢雖未
能純於文武之序而豈後世遭變之君所能及哉誦雲
漢之詩其辭憂迫勤懇則有以見其側身修行惻然有
應天感民之實百姓所以愛戴歸往而不忍忘也誦南
征北伐之詩其詞切直而奮厲則有以見其將帥協心
卒乗輯睦此蠻荆玁狁所以莫敢不震動悚懼而華夏
乂安也誦侯誰在矣張仲孝友之章則有以見在人主
之左右者咸懐忠良以善王心而無沮撓事機妨功害
能之行也誦吉甫作頌穆如清風之章則有以見謀謨
帷幄之臣莫不相與協和精白以圖事功而無權利相
軋冐疾讒惎之行也以至民不安其居大夫為之還定
安集劬勞於野而不怨則見於詩之鴻鴈君臣相與愛
日待旦以樂事勸功而無玩歲愒日之意則見於詩之
庭燎此其所以承厲王之烈而文武之業未墜於地赫
然中興播於詠歌其所以致之之道焯乎其不可誣葢
如此也若夫擇其善而懲其違察其始以要其終葢有
不純於文武之序者後之君子將酌古以施今不可以
不論也是以不知以佚道使民而使爪牙之士不得養
其父母而有轉予於恤之歎有如祈父之所刺不知建
徳以保民病其離散料於太原有如仲山甫之所譏以
至怠於千畝之藉不知務農以敦本而撓敗及之然則
淹日持久而功烈不終無怪乎如左氏范曅之所記厯
觀古者中興之君臣將以大有為也必相與憂勤惕厲
勠力一心撫事機之㑹日計其進而歲計其成将欲圖
是功也則必有是事事立矣而功隨之未有㤗然無事
而聽其自為者也譬如築室自始基以至於成譬如稼
穡自始耕以至於穫理之必至不愆於素築室而草創
則必有震風凌雨之憂耕稼而鹵莽則必有凶年飢歲
之患如周宣王其合於先王之道也足以致中興其不
純於文武之序也亦足以致克戎之不易後之承前緒
而當危亂之後者豈可不鑒哉恭惟國家祖功宗徳涵
育區夏僅二百年方將復振隆系於遼夏侵陵之後収
遺民於鋒鏑煨燼之中與之竭力以圖恢復明問乃謂
欲因今之勢而圖回之何據何易孰後孰先搜㧞賢能
之方設施政事之統必有卓至之論悉之究之以備采
擇嘗謂自古天下國家興亡有至計而國勢之強弱兵
力之盛衰土地之開蹙不與焉一曰順民心二曰任賢
才三曰正綱紀非以國勢兵力土地之三者為無與於
興亡之數葢非興亡之所繫故也衛之孱㣲而季子知
其後亡楚之敗亡而逢滑知其必復則國勢之强弱非
所論也吳克齊師而子胥有天禄亟至之憂越棲㑹稽
而范蠡決定傾與人之計則兵力盛衰非所論也天寳
之功拓地至廣而無救潼闗之敗奉天之守無地寄足
而終摧長安之㓂則上地之開蹙非所論也然則天下
國家興亡之至計葢有在矣孟子曰三代之得天下得
其民也得其民者得其心也大哉斯民之心乎自古興
王所藉以為立國之基本而無敢輕犯焉者也是故思
祖宗之所以得其心者而纂述其志鑒往事之所以失
其心者而毋踐其轍以至發政揆事制令出法必皆求
合於所謂至愚而神者是以可以使之蹈白刃赴湯火
而不可與為亂夫誰與之敵所謂順民心者此也天下
未嘗無賢才也失所以任之之道則漢唐之季舉天下
之賢才而錮廢翦棄之王室亦衰得所以任之之道則
百里之國而强鄰暴國莫敢肆不義於其君是以兼聼
博采而務其並進委任責實而要其成功然後舉天下
之事唯吾之所欲為無不如意所謂任賢才者此也自
天子至於庶人等級相承以建邦家葢有綱紀以維持
聮屬於其問是以長久而不亂若夫風憲之威振而朝
廷清明邪枉之門塞而朋黨銷伏嚴刺舉之責使姦凶
者不得以病民申紀律之威使驕惰者不得以冗食夫
何患天下之不治㓂讐之不滅哉所謂正綱紀者此也
厯考前世興復之君謀國應變之方雖不可毛舉其要
不出於此三者是以我有卓然可恃之備然後察其四
方之變徐起而應之扶衰而錯之盛補壞而復於全其
必由此矣傳曰君子愛日語有之時難得而易失惟上
之人實圖之謹對
　　　對江右六君子策　　　　　趙　汸
問孟子取友善士一鄉一國至於天下猶以為未足而
尚論古之人焉其言曰頌其詩讀其書不知其人可乎
即一鄉一國之人可以謂之天下之士者古有其人焉
何可以不知其人也以江右論之士之勵名節者莫盛
於東漢矣豫章有徐孺子者千古所謂高士也巽懦茍
且之衰世非斯人吾誰與歸觀其一木一䋲之歎其於
聖人之無不可者何如也晉有陶淵明實生於九江出
處大節葢世擬之諸葛孔明而先儒觀其詩乃或疑其
出於老子者也其信然乎宋有廬陵歐陽公以其冲和
之氣發揮治世之隆葢以其文為上接於孟韓者也孟
韓之緒可考乎南豐曾子固當濂洛未興之先孝友之
行經學之懿帝王之制其見於文者無愧於方來也清
江劉原父博學洽聞春秋三傳之釋儀禮之缺遺秦漢
以來之典故文學之士未能或之先也後之學文者積
學之功為徳之厚未至於三君子而曰文乎文乎哉其
南渡也陸子静先生生乎臨川之青田高明卓異前無
古人與朱文公起而相望於當世學者從之入徳之門
或小異焉嘗觀陸先生之在白鹿也講君子喻義小人
喻利一章學者聞之感動流汗朱子親執筆而請其書
焉其相尊敬如此夫義利之分甚㣲所謂幾也孟子分
舜跖於雞鳴周子發剛柔之善惡此求端之至精者也
而二先生曷嘗有異哉然而朱氏之學實宗於周子周
子之書莫先於太極而有極無極之辨學者有莫逆於
心者乎鵞湖之㑹固將以一道徳也而簡易支離之説
終不合而罷然二家之精㣲非大賢相與剖擊則下二
賢一等者殆無從而知之矣道之不行也知者過之愚
者不及也道之不明也賢者過之不肖者不及也所以
不可不知其人者其在斯乎夫治道必本於學術環數
千里之間必有同志之士得鄉先生之㣲者幸相與講
明之
對大江之西環地數千里名公鉅儒相望而起者衆矣
執事發策承學乃獨以徐孺子陶元亮歐公曾子固劉
原父及象山先生六君子為問始之以孟軻氏尚友古
人之實以開其端終之以朱子象山之異同而尤拳拳
於斯道之所以不明不行焉大哉問乎執事之用心厚
矣晚學小子曾何足以知之然則請因孟子之言而姑
誦其所聞以復明問之萬一可乎夫所謂天下之士者
不出乎一鄉一國也以一鄉一國之士而以天下名則
其所立必有大異於常人者矣以天下之士而尚論古
之人頌其詩讀其書矣而猶有不知其人之憂焉則孟
子之所謂尚友者其亦有在言詞之外者乎(學士虞公/批云應在)
(後/)此所謂必論其世者也今以六君子觀之孺子元亮
以風節稱歐陽曾劉以文章著若陸先生則學乎聖賢
之道者也(應在/後)然因其言而考其世則皆有未易知者
焉昔漢室之將微也所謂天地閉而賢人隠之時與有
聖人焉生於其時吾不知其出處之何如然黨錮諸賢
以身狥國而卒無救於炎祚之亡則孺子之高風為不
可及矣觀其辭𤣥纁之徴避黄瓊之辟問國事則不荅
問稼穡則答其察乎時義葢非一日雖以郭林宗之明
哲猶有待於一繩一木之言而後感悟則所謂見幾而
作不俟終日者非孺子其孰能當之千古而下想聞其
風而頑亷懦立者其以斯歟逮夫典午氏之亡也南面
之君欣然操筆以位禪强臣而不悔一時在廷之上誰
復為綱常計者獨彭澤令陶潜以大臣之孫恥事二姓
其於君臣之義得矣慕諸葛而以其名為字詠荆軻而
惜其劔術之疎則子房博浪之心孔明復漢之志元亮
猶有不能忘於心者乎然觀乎其詩則斂英氣於冲陶
寄深心於淡泊有類乎知白守黒之為者而世俗之論
亦惟見其杜徳機焉此子房所以誅秦蹶項以報私讐
而終身不以告人者也故先儒謂其出於老氏其亦可
謂知言者矣(是翁心事惟東坡山谷知/之出於老氏乃吾朱子論)然其言有曰羲
農去我久舉世少復真汲汲魯中叟彌縫使其淳自昔
清談之士謂淳漓朴散繄禮法使然孰知魯叟彌縫將
以淳之邪(亦/是)此孔明之正大所以不為三代已下人物
者元亮其無愧焉嗟夫使晉室之胄而有一人焉庶幾
乎昭烈之賢則夫子房孔明之所優為者吾知元亮其
兼之矣(前數子惟淵明為/難知此獨無遺恨)後之君子向慕比儗而以為
不可企及者其亦有感於斯乎後數百年當宋室之盛
而歐陽公出焉雄文直道世葢謂孟韓復生也論其學
之所至視知言養氣之君子非所敢知然其立朝也與
希文以偕貶而不同其進與定天下之大策而不自以
為功(指立/英宗)其接後學也不以踈而棄不以逺而遺世皆
謂公之求士甚於士之求公焉(東坡/詩)五代史之作反覆
乎有國者所以興衰之由若生乎其時而憂其世者其
視昌黎子所謂畏天命而悲人窮者無間然矣子固出
於其門文章經術庶幾公之為盛而義理之淵微典故
之宏博又有以發公之所未發者焉然觀其力貧以養
母而人無間言嫁孤妹九人而皆得其所善王介甫而
深知其非則後之大儒觀乎其文而願學焉者(謂朱/子)豈
惟以其誥命之不愧三代哉(亦朱/子語)若原父則公之畏友
也其經學之邃則士相見等篇可以補記禮者之缺遺
春秋權衡七經小義之作又有以破専門學究之陋其
典故之博則上而秦漢以來帝王之制作古文竒字之
音訓下而山經地志隂陽醫卜稗官小説之書莫不淹
貫雖以永叔之才學而原父猶以其不讀書為惜則其
抱負亦偉哉然當羣賢彚征之秋而館職之任七年不
遷仁宗親定夏竦謚則以為侵臣官加上尊號則以為
非古禮(公是立朝可/見者二事)其官守之際嚴矣後之君子喜談
而樂道之者豈惟以其立馬揮九制之為能哉雖然以
三君子積學之厚制行之高所謂實大而聲宏者也使
非文章之盛猶足暴白於當世然後之論者徒知貴其
言辭而不復稽其行事則亦異乎孟軻氏尚友古人之
意矣(應前/甚好)若夫陸先生之學與子朱子不同則有非愚
生之所能盡知者然朱子之學實出周程而周子則學
乎顔子之學者也程子亦曰孟子才髙學之無可依據
學者當以顔子為師至朱子之告張敬夫則又以伯子
渾然天成恐闊大難依而有取於叔子以成其徳焉其
自知也明矣陸先生以髙明之資當其妙年則超然有
得於孟氏立心之要而獨能以孟子為師且謂㓜聞伊
川之言若惕我者觀其尚論古人者不同如是則其入
徳之門固不能無異矣(講明有素者/出語自别)夫儒者之學莫嚴
於義利之辨而學術之敝率由氣禀之偏孟子舜跖雞
鳴之分周子善惡剛柔之論其析之也精矣陸先生之
在白鹿朱子請其一言以警後學先生為講君子喻於
義小人喻於利一章深察乎學者心術之㣲而欲其致
於二者之辨聽者為之動心流汗朱子請其書而藏之
今觀先生之言深切明白使人羞惡之心油然而生誠
不愧於孟子之訓矣然周子太極之説親授於程子而
朱子釋之曰上天之載無聲無臭而造化之䌔紐品彚
之根柢也以其無形而有理故曰無極而太極以其有
理而無形故曰太極本無極所謂閲百聖而不惑者也
陸先生兄弟謂太極上不當更加無極字移書争之往
復數四累千萬言而不能相一何歟夫以中訓極者是
知太極之本體矣而中非太極所以得名之實也謂易
有太極不當言無者是知論太極者之不當淪於髙虚
矣而猶未知周子立言之妙也然觀朱子嘗謂子静不
知有氣稟之性(善㸔闗目姑引此應前氣稟剛柔之/説見陸氏於周子之書不甚留意)則
其於周子之書庸有未深考者矣鵞湖之論終以不合
而罷者則又有説焉夫所謂墟墓而哀也宗廟而欽也
即孟子所謂人見孺子將入井之心而朱子所謂介然
之頃抑有覺焉則其本體已洞然者也原其所指皆由
已發之心而悟其未發之心則其要歸亦有不容於不
同者乎然而簡易支離之説邃宻深沉之言終有未合
於是毫分縷析者深辨乎䟽目闊節之多矣石稱丈量
者又以銖銖寸寸為必差則其所甚異者殆無過於斯
矣執事之言曰二家之精微非大賢相與剖擊則下二
賢一等者殆無從而知矣至哉言也其深有得於二賢
者乎晚學管窺復何所容喙無亦徴之於二先生之所自
言者可乎子朱子之答項平甫也其言曰自子思以來
教人之法惟以尊徳性道問學為用力之要陸子静所
説専是尊徳性事而熹平日所論却是道問學上多了
今當反身用力去短集長庶不墮於一偏也觀乎此言
則朱子進徳之序可見矣陸先生之祭呂伯㳟也其言
曰追惟曩昔粗心浮氣徒致參辰豈足酬議(此一証豈/淺學之可)
(及/)觀乎斯言則先生克已之勇可知矣夫以二先生之
言至於如是豈鵞湖之論至是而各有合邪使其合并
於暮歳則其㣲言精義必有契焉而子静則既往矣抑
子朱子後來徳盛仁熟所謂去短集長者使子静見之
又當以為何如也(甚是甚是正/要人知此意)今朱子之書家傳人誦
其端緒之明則顔曾思孟以至於周程張子之所傳可
徴也其工夫之宻則自夫灑掃應對進退而達乎修齊
治平無間也豈有待於愚言而後知哉獨陸氏之學則
知之者鮮故愚亦不足以言之也然嘗聞孟子曰仁人
心也放其心而不知求哀哉學問之道無他求其放心
而已矣又曰耳目之官不思而蔽於物心之官則思先
立其大者則小者不能奪也此陸先生之學所從出也
是故先生非不致知也其所以致知者異乎人之致知
先生非不集義也其所以集義者異乎人之集義(得之/矣所)
(謂毫釐千/里者在此)他日朱子嘗曰子静是為已之學又曰子静
平日所以自任正欲身率學者一於天理而不以一毫
人欲雜於其間則其所以夐出千古者豈不在於斯乎
若曰茍此心之在則擴充持守為可畧學貴自得則思
索講習之皆非則雖學知利行之士不足以語此而况
於小子後生之至愚極暗者乎易曰學以聚之問以辯
之又曰精義入神以致用也利用安身以崇徳也豈徒
曰易簡之云乎此先生之髙明所以為不可及也然則
其可以易而言之乎奈何前修日逺後學寡師求之而
不得其要察焉而不見其端於是専務考索者傅㑹繳
繞而終不知本心之何在致力持守者師心自用而卒
無以異於常人然後知二先生之所為深憂而過計者
葢有在也中庸曰道之不行也知者過之愚者不及也
道之不明也賢者過之不肖者不及也執事有感於斯
言而以江右之先賢為問且深致意於孟軻氏不可不
知其人之一語其亦深悲後生之䧟溺而思有以救之
者乎(過當過當亦嘉與/同志者講明之耳)不然何其言之忠厚惻怛至於
斯也且江右鄉先生多矣而執事所舉自六君子之外
無及焉豈非以風節闗乎世教文章本乎學行而賢聖
之道又有大於此歟(文字關/鍵好)尚論古人而至於是焉其
亦可謂㣲矣夫政治之失由乎學術千里之繆起於毫
釐斷木為栱刓草為鞠莫不有法焉有志於學者而於
求端擇術之際無以致其思則流弊將有不可勝言者
矣愚不敏竊嘗有志於斯而未之能進也惟執事其幸
教之(古人云在朝言朝在野言野居江右而論江右之/前賢非敢僣妄辨學以正誼亦君子惓惓不忘郷)
(黨之意也處憂患之世志有所不得行孺子淵明之心/豈茍然乎宋代古文之典至歐公盛矣經學之用曽公)
(何可當哉而徒見於文字者亦君子之所慨也近時學/者從事先儒之成言可謂千古之幸然秦漢以來諸儒)
(區區盡心之所存者忽而弗之究則先儒之成言力不能/有所盡知者矣此亦鹵莽寡陋之失不小也是以有慨)
(於劉氏焉陸先生之興與子朱子相望一時葢天運也/其於聖人之道互有發明而吾黨小子知者㣲矣子常)
(生朱子之鄉而又有得於陸氏之説其答斯問也於前/數君子既已各極其所藴而於二家之所以成已而教)
(乎人者反覆究竟尤為明白葢素用力於斯事者非綴/緝傅㑹之比也一時友朋若子常之通而起予者鮮矣)
(輒書其後而歸之集離羣索居安得與子常常相見乎/進士科得人斯文之幸也得於已而有餘隨事應答之)
(無窮舒之斂之惟義/所在可也雍虞集書)
　
　新安文獻志巻三十八
欽定四庫全書
　新安文獻志巻三十九　明　程敏政　撰
　　講義
　　　經筵講義二　　　　　　　程　俱
子華使於齊冉子為其母請粟子曰與之釡請益曰與
之庾冉子與之粟五秉子曰赤之適齊也乘肥馬衣輕
裘吾聞之也君子周急不繼富原思為之宰與之粟九
百辭子曰毋以與爾鄰里鄉黨乎
　臣以為車馬衣服之盛如公西赤之家則遺母之粟
　冉有無請可也故孔子始與之以六斗四升之粟以
　示意而冉有不達又請益之孔子疑於有愛於粟也
　故頓益之而至於十六斗冉有不受命遽以八十斛
　之粟與之孔子所以惡其繼富也以原憲之貧所謂
　蓬戸桑樞甕牖之室則其貧可知矣故孔子為司冦
　而使憲為宰以禄之而與之以九十斛之粟然原憲
　辭之而孔子不聽姑俾以其餘以與鄰里鄉黨者孔
　子非有固必於多寡之間也亦施之當而已矣然古
　量比今斗為四升則九十斛之粟當今三十六斛而
　已以見古之賦予有制而不為無藝之費也至西漢
　奉給固巳用錢如光禄大夫之奉十有二千而巳然
　當時貢禹固巳自謂禄賜餘多家日以富以此推之
　則古之國用所以易足而不至於厚斂於民者皆若
　此也夫孔子與公西赤之粟寡而不為嗇與原憲之
　粟多而不為汰適於當而已矣聖人之所云為注措
　至合於天道當於物理則已矣傳曰天之道其猶張
　弓乎髙者抑之下者舉之有餘者損之不足者補之
　此天之道物之理也孔子與粟而達之於天下是則
　天之道也後世天下之民至有飢無以食寒無以衣
　仰事俯畜無以遂其私恩至於父子兄弟不相見夫
　婦離散以轉徙於道路溝壑可謂急矣而為之上者
　不唯不周之又縱貪殘之吏為掊克之術以奪其衣
　食生生之資而公卿大夫將相貴近之家泉穀之積
　金帛之多至不可勝數矣方且加之以厚禄益之以
　横賜傾國帑而用不足則又斂憔悴之民破編戸之
　產而取之其為繼富不亦大乎烏在其周急也
子曰賢哉回也一簞食一瓢飲在陋巷人不堪其憂回
也不改其樂賢哉回也
　臣竊以為以顔子之賢而孔子所以賢之者乃在於
　簞食瓢飲之間何其細也是不然夫將以觀人之得
　道淺深與夫志之小大必於此乎觀之則得矣且孔
　子之門人其賢可以為邦者唯顔子然以一簞之食
　一瓢之飲屢空於陋巷以人所不堪之憂而方不改
　其樂則其所養可知矣是其所以為顔子者也能不
　隕穫於貧賤則能不充詘於富貴能不為貧賤之所
　移則能不為富貴之所淫此孔子之所謂儒而孟子
　謂之大丈夫者也夫然後可以任天下之重伊尹之
　耕於有莘也唯其禄之以天下弗顧繫馬千駟弗視
　故能起而佐湯成有商之業傅說唯其樂道於版築
　之中故能起貧賤而佐髙宗成中興之功何則其在
　已者重故不以富貴易其操也則其於為國乎何有
　若其戚戚於貧賤者是必汲汲於富貴者也出而仕
　鮮不為懐利患失之夫矣其能以道事君乎故三代
　而上其臣之以道自任者不可以爵禄寵利拘而可
　以禮致也三代而下其臣往往有自衒自鬻圖利於
　其君之心故人君因以謂非我爵禄寵利則無所用
　其才而顯其身於是有驕士之心而待士之禮亦薄
　故樂道固窮豪傑之士亦自是而不至上下胥失也
　若顔子之樂道忘憂則雖簞瓢陋巷可以終身雖三
　公之位萬鍾之禄若其固有如是而有以貧富貴賤
　死生動其心者乎此孔子所以深嘉而屢歎也
　　　進故事二　　　　　　　　程　俱
春秋左氏傳莊公十年春齊師伐我公將戰曹劌請見
其鄉人曰肉食者謀之又何間焉劌曰肉食者鄙未能
逺謀遂入見問何以戰公曰衣食所安弗敢專也必以
分人對曰小惠未徧民弗從也公曰犧牲玉帛弗敢加
也必以信對曰小信未孚神弗福也公曰小大之獄雖
不能察必以情對曰忠之屬也可以一戰戰則請從公
與之乘戰于長勺公將皷之劌曰未可齊人三皷劌曰
可矣齊師敗績
史記齊世家威王初卽位以來委政卿大夫九年之間
諸侯並伐國人不治於是威王召卽墨大夫而語之曰
自子之居卽墨也毁言日至然吾使人視卽墨田野闢
民人給官無留事東方以寧是子不事吾左右以求譽
也封之萬家召阿大夫語之曰自子之守阿譽言日聞
然吾使人視阿田野不闢民人貧苦昔日趙攻鄄子弗能
救衞取薛陵子弗知是子以幣厚吾左右以求譽也是
日烹阿夫夫及左右嘗譽者皆幷烹之遂起兵西擊趙
衞敗魏於濁澤而圍惠王惠王請獻觀以和解趙人歸
我長城於是齊國震懼人人不敢飾非務盡其誠齊國
大治諸侯聞之莫敢致兵於齊二十餘年
　臣觀齊魯方戰曹劌問何以戰而莊公答所以戰者
　不曰人卒之衆多甲兵之堅利將帥之才勇而以惠
　民事神察獄之事卜之何其迂也史稱齊威王起兵
　西擊趙衞因以強覇亦不曰厲兵秣馬陳師奮武而
　言誅一阿大夫封一卽墨大夫而出師克敵如此此
　又何也豈非惠信孚于上下刑賞當於人心則人悦
　服人恱服則士氣振士氣振則赴功狥國忘軀衞上
　之心生矣如是則唯吾君之所欲為而已茍為惠不
　足以及下誠不足以格神獄訟則失有罪及無辜而
　又姦諛茍媮者以蔽䝉而獲譽首公盡力者以介特
　而見毁如是則羣下莫不解體矣羣下解體而有能
　敗敵人而成覇業者乎然則曹劌之問齊威之舉非
　迂闊也不然何以詩序周宣之中興必曰内修政事
　而後繼之以外攘夷狄乎夫政事不修於内而欲求
　攘夷狄之功蓋未之有也
唐書韓休傳休直方不務進趨旣為相天下翕然宜之
帝嘗獵苑中或大張樂稍過差必視左右曰韓休知否
已而疏輒至嘗引鑑黙不樂左右曰自韓休入朝陛下
無一日歡何自戚戚不逐去之帝曰吾雖瘠天下肥矣
蕭嵩每啓事必順㫖我退而思天下不安寢韓休敷陳
治道多訐直我退而思天下寢必安吾用休社稷計耳
　臣聞猛虎在山則藜藿為之不采古之為國者其恃
　以為社稷之重不在於才智疏通之士而常在於忠
　憃剛鯁之臣所謂招之不來麾之不去憂國如飢渴
　喟然動衆心而為人主之所嚴憚臣下之所欽畏允
　所謂邦之司直者故淮南王謀亂而其所憚者不在
　於公孫𢎞衞靑以謂𢎞可說而下靑可刺也所憚者
　汲黯而已黯之居官無以踰人其才智功業未有見
　也徒以其能面折廷諍有仗節死義之心然則臨難
　折衝之功果常在此而不在彼也後世自宰相以下
　往往以伺候顔色承順上指為能而上亦以是為事
　君之體而責望其臣此是非可否犯顔逆耳之論所
　以不日陳於前而以軟熟從諛者為可喜剛勁朴直
　者為可憎也天下所以治常少而亂常多者豈不在
　是歟若韓休可謂知事君之義矣而明皇寧使己瘠
　而肥天下蓋不唯容之又每屈身從其諫此開元之
　治所以幾於太平也使明皇常如是則豈有天寶之
　亂乎(程公瑀日致道晚登掖垣侍經席凡命令之下/竭思畢慮有不安于心者率明白反覆言之其)
　(進講若故事必考古驗今曲/致規鍳未嘗有所觀望畏避)
　　　進故事(杜牧自治之論/)　　　汪應辰
唐杜牧追咎長慶以來朝廷措置無術復失山東作罪
言曰若欲悉使生民無事其要在先去兵不得山東兵
不可去是兵殺人無有已也今者上策莫如自治法令
制度品式條章果自治乎障戍鎮守干戈牛馬果自治
乎井閭阡陌倉廩財賦果自治乎如不果自治是助敵
為虐環土三千里植根七十年復有天下隂為之助則
安可以取故曰上策莫如自治中策莫如取魏最下策
為浪戰
　臣竊以天下之事變化百出不可以勝窮然自其本
　求之則一言而足杜牧所謂自治是也茍舎其本而
　執其末則雖千萬言訖無益也戰國之際亦多故矣
　孫吳之攻戰儀秦之縱横奔走旁午天下為之騷然
　時君用之利不償害孟軻居其間獨曰蓋亦反其本
　矣軻之反本則牧之自治之說也物有本末事有終
　始蓋自開闢以來至于今未有不自治而能治人者
　牧之之說則雖聖人復起不能易矣而臣猶有疑焉
　何則自治之外無他策矣今以自治為上策而又有
　中策下策是未始有定論也是謂其君不能也若軻
　則不然曰國家閒暇及是時明其政刑雖大國必畏
　之矣詩云迨天之未隂雨徹彼桑土綢繆牖戸今汝
　下民或敢侮予孔子曰為此詩者其知道乎能治其
　國家誰敢侮之今國家閒暇及是時般樂怠敖是自
　求禍也禍福無不自巳求之者夫不能治其國家則
　巳矣豈復更有中策下策者哉臣竊惟今日所以待
　夷狄者曰戰曰守曰和然此三者皆末也要當以自
　治為本吾之國家治矣以戰則勝以守則固以和則
　乆所謂修其本而末自應不然未知其說也
　　　新安州學講義　　　　　　錢　時
　　時鄉邦晚學愚陋無堪蚤暮兢兢惟恐上負師友
　　之訓兹䝉知郡著作都官親屈髙軒辱臨寓舘俾
　　登講席誦其所聞而又重之以書詞寵之以禮幣
　　知縣教授且復將命垂諭諄諄推避再三卒不獲
　　請噫學絶道喪人欲横奔眞知教化之先務為風
　　俗大體慮者鮮矣知郡此日所為輕身以先匹夫
　　者果為何事哉人非木石孰不為之感動雖然論
　　學先論志天下之事未有無志而成者養叔之射
　　庖丁之牛郢之於斤秋之於弈痀僂之於蜩與夫
　　鍾王之於書吳道子之於畫雖一藝之微皆定於
　　所志習之終身不厭而後造其極况吾聖人之所
　　謂學乎是故為學當以聖人為的學聖人當以聞
　　道為的三代而下或志於縱横或志於刑名或志
　　於富強或志於虚無異端邪說紛紛千流萬𣲖而
　　卒為名教之罪人若是者非無志也不先立乎其
　　大者而志非所志也志乎志乎豈淺中狹量枉已
　　狥人者所可萬分一乎有所嗜好卽不足以言志
　　有所繫累卽不足以言志有所拘隨有所貪戀卽
　　不足以言志有茍焉自恕之念不足以言志有自
　　詭自欺之念不足以言志有剽輕浮動之念不足
　　以言志有藩籬物我之念不足以言志無深固不
　　㧞弗得弗措之見而有營求卜度揣摩較計之念
　　不足以言志或隕穫於貧賤或充詘於富貴或回
　　撓於憂患變故或變亂於生死禍福皆不足以言
　　志孔子聖人也自常情言之曰天縱曰生知宜若
　　逈出天外不可梯接者及觀其所自叙三十而立
　　矣不至於不惑不止也四十不惑矣不至於知天
　　命不止也五十知天命矣不至於耳順不止也六
　　十耳順矣不至於從心所欲不踰矩不止也然沿
　　流而遡其源所以首途發軔不過曰吾十有五志
　　於學而已大哉志乎雖聖人從心所欲不踰矩之
　　妙由此而始况學聖人者乎是故學聖人以聞道
　　為的聞道以立志為先此志一立金石可化水火
　　可蹈况天爵良貴我所自有全體渾然匪由外鑠
　　而有不可得者乎世之人富貴利達一切難必之
　　事往往決志求之晝夜憂勞莫知所止至於此事
　　不煩措畫不費經營一念之回八通四闢出險阻
　　而由大路脫荆棘而居廣居所謂素其位而行無
　　入而不自得者乃或甘心暴棄而不知求亦惑矣
　　孔門髙弟獨顔氏子最善學者其言曰舜何人也
　　予何人也有為者亦若是時不敏略明顔氏之學
　　上答知郡之命而決定終身大志以發其端焉幸
　　不鄙而肻教之
顔淵問仁子曰克已復禮為仁一日克已復禮天下歸
仁焉為仁由已而由人乎哉顔淵曰請問其目子曰非
禮勿視非禮勿聽非禮勿言非禮勿動顔淵曰回雖不
敏請事斯語矣
　洙泗問仁隨問而答縱横叅錯初無異㫖然其地步
　各有淺深而所以教之者不容於躐等至此一章明
　白洞達精詳的切此先聖特以語顔氏子歟仁人心
　也此心卽仁虛明渾融本無虧闕為意所動始失其
　所以為仁為物所遷始失其所以為仁為習所移始
　失其所以為仁為欲所縱始失其所以為仁狂迷顚
　倒醉生夢死昏昏憒憒日用而不知皆已私為之窟
　宅非本心然也先聖曰改而止又曰過以改除夫所
　謂用力於仁者果安所用其力哉用力於克已而己
　如月之明雲翳之卽昏如水之淸泥滓之卽渾雲散
　天空淵澄海淨則其本淸本明者固自無恙禮者天
　則之不可踰者也一踰此則無非已私有一毫已私
　卽不足以為禮有一毫非禮卽不足以為仁先聖於
　此不曰克已為仁而曰克己復禮為仁非於禮之外
　而别有所謂仁也曰復禮為仁者所以明復禮之卽
　仁也大哉禮乎分而為天地者此也轉而為隂陽者
　此也變而為四時者此也列而為鬼神者此也此卽
　本心之妙卽所謂仁也克已卽復禮矣復禮卽為仁
　矣夫以天地之廣大隂陽之闔闢四時之運行鬼神
　之變化而此禮實為之則一日克已豁然淸明道心
　大同範圍無外謂之天下歸仁良不為過然而此事
　斷斷在我實非他人所能致力古訓每曰自強曰自
　修曰自成曰自牧曰自昭明德皆由已之謂若不由
　已其見必不決其進必不勇其發必不果其行必不
　力必搖於外誘必亂於意見必動於浮論虚說攴離
　纏繞必不能斷割故態惡習必不能掃除倀倀然中
　無定守而欲倚人言為之主宰必不能特達先聖旣
　以克已答顔淵之問遂斷斷曰為仁由已又斷斷曰
　而由人乎哉所以截外馳之路使之彷徨四顧略無
　倚仗而斬截決裂一斷諸已也一斷諸已直心而用
　無所回撓安得受制於外物也哉顔子至此聞言不
　疑卽求就實工夫而請問其目其為問也密矣人之
　日用應酬萬端舉不外乎視聽言動之四者名四實
　一無非天則非禮則勿是之謂克雖然不特接於目
　而後為視也暗室屋漏一念邪而不正之色巳雜然
　乎在目知其非禮隨卽泯然則視無所蔽矣不特接
　於耳而後為聽也暗室屋漏一念之妄而不正之聲
　已譁然乎在耳知其非禮隨卽泯然則聽無所蔽矣
　以至於言以至於動不特宣之於口發之於事而後
　見也念慮隱微之地大明澄照微過則改則言動無
　所蔽矣克已工夫全在一勿字上行之而熟守之而
　純變化虚明略無所累則雖縱目而視縱耳而聽肆
　口而言隨感而動安往而非仁哉顔子方皇皇然欲
　從末由發鑚堅仰髙之歎一聞斯語如旅而歸請事
　之言其應如響是以有不善未嘗不知知之未嘗復
　行不遷怒不貳過以至三月不違無往而非事斯語
　之時矣故曰顔氏之子其殆庶幾乎
　　　斛峯書院講義　　　　　　程若庸
　　斛峯李尚書戊辰冬寄所得龜山先生全集立軒
　　黄大夫己巳夏初寄所刋新書院講篇且有地逺
　　不得屈至吾徽菴之悵怏若庸因述所聞以酬盛
　　心
道
龜山先生楊文靖公曰古之學者以聖人為師其學有
不至故其德有差焉人見聖人之難為也故凡學者以
聖人為可至則必以為狂而竊笑之夫聖人固未易至
若舍聖人而學是將何所取則乎以聖人為師猶學射
而立的然的立於彼然後射者可視之而求中其不中
則在人而已不立之的以何為凖又嘗語羅公仲素云
今之學者只為不知為學之方又不知學成要何用此
事大體須是曾着力來方知不易夫學者學聖賢之所
為也欲為聖賢之所為須是學聖賢所得之道若只要
博古通今為文章作忠信愿慤不為非義之士而已則
古來如此等人不少然以為聞道則不可且如東漢之
衰處士逸人與夫名節之士有聞當世者多矣觀其作
處責以古聖賢之道則略無毫髪彷彿相似何也以彼
於道初無所聞故也今時學者平居則曰吾當為古人
之所為才有一事到手便措置不得蓋其所學以博古
通今為文章或志於忠信愿慤不為非義而已而不知
須是聞道故應如此由是觀之學而不聞道猶不學也
　言道易知道之體用難言道之體用易知道之全體
　妙用難道者何隂陽五行萬物萬事之理初非有出
　於隂陽五行萬物萬事之外者以形器為道而不知
　其有冲漠無朕之體者非也以空虚為道而不知其
　有闔闢無窮之用者非也知其體之無朕而不知其
　彌綸六合無毫釐之空缺知其用之無窮而不知其
　貫通千古無頃刻之間斷則其體之全用之妙亦有
　知之而未盡焉者矣或聞而知之或見而知之其知
　之而盡焉者乎(聞知見知乃專言之知知/與行相須乃偏言之知)生而知之
　不思而得安而行之不勉而中者聖人也學而知之
　思焉而無不得利而行之勉焉而無不中者賢人也
　皆知之而盡焉者也學者之學無他亦學乎聖賢所
　知之道而已學乎聖賢所知之道無他主敬以立其
　本窮理以致其知反躬以踐其實而已矣窮理以致
　其知反躬以踐其實大學明明德之功夫也主敬以
　立其本則又小學之功夫而大學之所以成始而成
　終焉者也程朱子以來誰不知由小學而進於大學
　然少而習焉壯而勉焉老雖或知之往往未能盡焉
　何也文靖之言曰以身體之以心驗之從容黙㑹於
　幽閒靜一之中而超然自得於書言象意之表此讀
　書之法也不以此為法而徒於章句訓詁文墨議論
　之是尚則其於主敬也不過曰有整齊嚴肅而無怠
　惰縱肆斯可矣其於窮理也不過曰有誦讀記問而
　無踈脫遺忘斯可矣其於反躬也不過曰有忠信愿慤
　而無私偽邪慝斯可矣嗚呼是豈知聖賢之學斯道之
　全體妙用有不但如是而巳者乎聖賢之學斯道之全
　體妙用其何以言之道為太極造化之樞紐萬物統體
　一太極也心為太極品彚之根柢一物各統體一太極
　也萬化之流行由於元亨利貞之四徳者天地之全體
　妙用也有人心之全體而後天地之全體始於是而立
　焉人心之全體少有或虧則天地之全體不能以自立
　矣有人心之妙用而後天地之妙用始於是而行焉人
　心之妙用少有或戾則天地之妙用不能以自行矣此
　參天地賛化育所以不可一日而無聖賢之道學聖賢
　之道者不以一身一家一時一世之心為心而以彌綸
　六合貫通千古之心為心不以一身一家一時一世之
　道為道而以彌綸六合貫通千古之道為道則此心為
　此道之統宗㑹元渾乎大徳之敦化此道為此心之汎
　應曲當脉乎小徳之川流其於主敬也必將如對日星
　如臨淵谷靜而無靜動而無動仰不愧於天俯不怍於
　人而彌綸六合貫通千古之心在其中矣其於窮理也
　必将探賾索隠鉤深致逺究事物之準則推造化之本
　原致廣大而盡精㣲極髙明而道中庸而彌綸六合貫
　通千古之道在其中矣其於反躬也必將以無欲為一
　以無息為誠以日新為徳以富有為業以一民一物不
　被其澤為己任以天下後世不傳此道為巳憂而此心
　此道之全體妙用皆在其中矣張子所謂為天地立心
　為生民立命為徃聖繼絶學為來世開太平子思所謂
　建諸天地而不悖質諸鬼神而無疑百世以俟聖人而
　不惑曾子所謂置之而塞天地溥之而横四海施諸後
　世而無朝夕是皆吾分之所當為而吾力之所能為者
　文靖所謂以聖人為師猶學射而立的者此也所謂
　學聖賢之所為必欲聞聖賢所得之道者此也自非
　體之以身從容黙㑹而有深功驗之以心超然自得
　而有餘味者能之乎程子曰莫説道将第一等遜與
　别人且做第二等纔如此說便是自棄雖與不能居
　仁由義者差等不同其自小一也言學便以道為志
　言人便以聖為志是志也坐春立雪之時身體心驗
　之舊矣道南之教寧不以是為先務乎由龜山豫章
　而延平逮吾朱子大成集焉推其說以教天下後世
　至明且備若庸嘗取其後集所答劉季章書畫為四
　等之圖其一等曰聖賢之學其二等曰行義名節之
　學其三等曰詞章之學其四等曰科舉之學有剽竊
　架漏而不入等者有志於第二等而未能篤實者有
　志於第一等而不能無過不及之偏者有在二三四
　等中不安於小成而能勇進於一等者大抵三四等
　識趣不髙奪其舊習雖有甚難而其不變亦自不足
　為世輕重惟第二等資質稍髙一生謹畏循規守矩
　向仁慕義不為不力惜其不知向上更有聖賢之學
　切於身心而為事業之根本者焉今之收拾人才推
　廣聖賢學問血脉正須着力救㧞此一等人而不可
　與其下二等槩而視之也若夫聖賢之學無他始由
　此以為士終卽此以為聖人始由此以修身終卽此
　以平天下旣知此道是天地間自然之理又知此學
　是吾人本分之事旣能眞知而篤信之則其趨向自
　然正當其志氣自然勇決其功夫次第必能向上尋
　覔不待他人勸率而自不能已矣不幸而或不遇於
　世亦必有以自樂而無所怨悔焉嗚呼此所謂聞道
　之士也此所謂聖賢之學也文靖曰學而不聞道猶
　不學也若庸亦曰創書院而不講明此道與無書院
　等爾立軒大夫寧不喟然(立軒名/去疾)或問彌綸六合貫
　通千古者道也聖賢之體是道而欲其彌綸六合貫
　通千古其可汎然言之而無一定之義乎曰以此心
　言莫若一誠字誠者五常百行之根柢也以此理言
　莫若一中字中者應事接物之準則也對而言則此
　心此理不可偏廢單而言則心不外乎此理理不外
　乎此心誠可以兼中中亦可以兼誠堯舜禹湯言中
　誠固在其中中庸通書言誠中亦不在其外朱子謂
　理只是一箇理舉著全無欠缺且如說著誠則都在
　誠上說著仁則都在仁上說著忠恕則都在忠恕上
　只是這箇道理血脉自然貫通其此之謂歟(陳定宇/曰學朱)
　(子之學而精到似程勿齋者甚少此公才質鈍/只見勤其文字頗絮煩然學問精到絮煩得好)
　　　集慶路江東書院講義　　　程端禮
端禮竊聞之朱子曰為學之道莫先於窮理窮理之要
必在於讀書讀書之法莫貴乎循序而致精而致精之
本則又在於居敬而持志此不易之理也其門人與私
淑之徒㑹粹朱子平日之訓而節取其要定為讀書法
六條曰循序漸進曰熟讀精思曰虚心涵泳曰切己體
察曰著緊用力曰居敬持志且所謂循序漸進者朱子
曰以二書言之則通一書而後及一書以一書言之篇
章字句首尾次第亦各有序而不可亂也量力所至而
謹守之字求其訓句索其旨未得乎前則不敢求乎後
未通乎此則不敢志乎彼如是則志定理明而無疎易
陵躐之患矣若奔程趂限一向䟎看了則看猶不看也
近方覺此病痛不是小事元來道學不明不是上靣欠
工夫乃是下靣無根脚其循序漸進之說如此所謂熟
讀精思者朱子曰荀子說誦數以貫之見得古人誦書
亦記遍數乃知横渠教人讀書必須成誦眞道學第一
義遍數已足而未成誦必欲成誦遍數未足雖巳成誦
必滿遍數但百遍時自是強五十遍時二百遍時自是
強一百遍時今所以記不得說不去心下若存若忘皆
是不精不熟之患今人所以不如古人處只爭這些子
學者觀書讀得正文記得註解成誦精熟註中訓釋文
意事物名件發明相穿紐處一一認得如自巳做出來
底一般方能玩味反覆向上有通透處若不如此只是
虚設議論非為已之學也其熟讀精思之說如此所謂
虚心涵泳者朱子曰莊子說吾與之虚而委蛇旣虚了
又要隨他曲折去讀書須是虚心方得聖賢說一字是
一字自家只平著心去秤停他都使不得一毫杜撰學
者看文字不必自立說只記前賢與諸家說便了今人
讀書多是心下先有箇意思了却將聖賢言語夾凑他
底意思其有不合便穿鑿之使合其虛心涵泳之說如
此所謂切已體察者朱子曰入道之門是將這箇已身
入那道理中去漸漸相親與已為一而今人道在這裡
自家在外元不相干學者讀書須要將聖賢言語體之
於身如克已復禮如出門如見大賔等事須就自家身
上體覆我實能克已復禮主敬行恕否件件如此方有
益其切已體察之說如此所謂著緊用力者朱子曰寛
著期限緊著課程為學要剛毅果決悠悠不濟事且如
發憤忘食樂以忘憂是甚麽精神甚麽筋骨今之學者
全不曾發憤直要抖擻精神如救火治病然如撑上水
船一篙不可放緩其著緊用力之說如此所謂居敬持
志者朱子曰程先生云涵養須用敬進學則在致知此
最精要方無事時敬以自持凡心不可放入無何有之
鄉須是收斂在此及應事時敬於應事讀書時敬於讀
書便自然該貫動靜心無不在今學者說書多是捻合
來說却不詳密活熟此病不是說書上病乃是心上病
蓋心不專靜純一故思慮不精明須要養得虚明專靜
使道理從裏靣流出方好其居敬持志之說如此
　愚按此六條者乃朱子教人讀書之要故其誨學者
　告君上舉不出此而自謂其為平日艱難已試之效
　者也竊嘗論之自孔子有博學於文約之以禮亦可
　以弗畔矣夫之訓以顔子之善學其贊孔子循循善
　誘亦不過曰博我以文約我以禮而已是孔子之教
　顔子之學不越乎博文約禮二事豈非以學者舎是
　無以為用力之地歟蓋盈天地間萬物萬事莫非文
　也其文出於聖人之手而存之於書者載道為尤顯
　故觀孔子責子路何必讀書然後為學之語可為深
　戒豈非讀書為博文之大而急者歟朱子曰約禮則
　只是這些子博文各有次序當以大而急者為先蓋
　謂是也然則博文豈可不以讀書為先而讀書又豈
　可不守朱子之法朱子平日教人千言萬語總而言
　之不越乎此六條而六條者總而言之又不越乎熟
　讀精思切已體察之兩條蓋熟讀精思卽博文之功
　而切已體察卽約禮之事然則欲學顔子之學者豈
　可不由是而求之哉今幸其說具存學者讀書能循
　是六者以實用其力則何道之不可進何聖賢之不
　可為使朱子復生身登其門耳聞其誨未必若是之
　詳且要也學者可不自知其幸歟世之讀書其怠忽
　間斷者固不足論其終日勤勞貪多務廣終身無得
　者蓋以讀之不知法故也惟精廬初建端禮荒陋匪
　材夫豈其任承乏之初敢以朱子讀書法首與同志
　講之期相與確守焉以求共學之益使他日義精仁
　熟賢才輩出則朱子之訓不為虚語精廬不為虚設
　顧不美歟
　　經義(論/)
　　　工執藝事以諌　　　　　　程　卓
理無往而不在故言無微而可略夫一物一事之微皆
至理所寓不可以其微而忽之也惟聖人切於求言而
廣於開諌平日之所資以講䆒切磨者雖近而求諸公
卿之間逺而訪諸百執事之列猶以為未足故雖百工
之賤技藝之末俾各以所見而進言於上誠以藝之至
精則見之至妙而至理所通初無間於至微也𦙍征所
謂工執藝事以諫之意夫守之以世謂之工而聖人之
於天下固不以人廢言也蓋理有所見則其至畢者皆
其至髙心有所得則其至微者皆其至妙故良弓之子
習於為箕良冶之子習於為裘彼其為之者非一日之
故而傳之者非一手之力雖其至卑至微要不為無見
無得也故夫天下之事有王公大人不能言之而卑藝
末技能别之者烹鮮細事也而治國者取之植木細事
也而牧民者得之誠以理本無間而至精者不茍也今
夫資政治之得失於朝廷公卿之間搜四方之民隱於
邦鄙百執事之逺彼言責官守者非不能以有言也矇
瞽之微得以誦其上而小民之賤得以矢其箴彼士民
之䟽逺者亦非不能以有言也而古之聖人必求之於
百工之賤豈非工各有藝藝各有理而至理所在則治
道之所資者邪吾觀泠州鳩之於景王而謂匱財罷民
是樂工得以有言也醫和之於趙文子而論六氣五聲
是醫工得以有言也丹楹刻桷匠慶言於魯莊飲酒非
時宰夫言於晉平凡是數者以匹夫而憂天下以末藝
而關風俗得非工極於至精則理造於至妙不可忽歟
詩曰采葑采菲無以下體葑菲且不可以下體棄人言
其可以賤而棄之哉當仲康之時羲和廢職而天戒莫
察辰不集房而不先期以告瞽奏鼓嗇夫馳而猶罔聞
知其罪不容誅矣先王之時每歲謹孟春之始設遒人
之官使官師相規以興於上而百工之賤猶得執藝事
以言其失蓋恐天威之來而省已修德之不逮也吾觀
堯典之書於天人之際至備一篇數百言而命羲和之
說居其半誠以所職至大而所關至重不可慢也而仲
康之時羲和之職廢弛若此其緘黙不言之罪反有愧
於古所謂百工之職𦙍侯安得不正典刑而征之哉嗚
呼世降愈下不惟羲和之職廢於仲康之時而後世所
謂百工者其罪不可逭矣蓋後世之工違制越雅極其
巧偽於藝事之末非惟無以箴上之缺遺而反有以滋
其偽冕弁毁而錦繡御籩豆廢而盤盂用大韶大夏之
器不陳而鄭衛繼作管磬柷敔之制不傳而箜篌迭奏
大抵制為邪僻縱慾滋偽以啓人君之私而益其惑况
敢望其執藝事以諫哉吾於是深有感於上世之百工
非後世藝事之得比而先王求言之廣為不可及也夫
(傅公伯成云公純靜無他好惟潛心經術遂冠南宫四/方學子一經師承其所得必粹其文必有體製可觀)
　　　聖人道出乎一(荀子儒效篇如是則可謂聖人/矣此其道出乎一曷謂一曰執)
　　　(神而固神固/之謂聖人)　　　　　　　方　岳
聖人之為斯世也天而巳矣(破有含蓄天字/是道出乎一)夫茍至於
天(粘上/天字)則至神而無迹(神則無方之可指○張/子正䝉一故神兩故化)至化而
難名(化則無形之可名○天/字化字是一篇主意)蓋有物物而不物於物者
(能物萬物而不物於/萬物○用前輩語)故凡天下之事變其森乎吾前者
千岐萬轍而未艾也(言事物之不一卽後靣自/其變者觀之則其分殊意)而吾方
與之交戰於酬酢之境(交戰是/不一)而相應接於爭馳競逐
之中(爭馳競逐/是不一)則吾心亦擾擾矣(旣與之交戰與之爭/馳競逐心安得而不)
(擾擾擾擾便是不出於一/○膠膠擾擾字出荀子)以吾心之擾擾者(粘上文○/以吾不一)
(之/心)而應天下之無窮(應天下不/一之事物)則人者勝而天者微而
烏乎化(語老○應主/意天字化字)是何也(喚下/文)天下之事自其變者
觀之則其分殊(事物之/不一)自其不變者觀之則其理一(吾/心)
(之至一○用東坡赤壁賦/文法○程子云理一分殊)至於一則所謂殊者化矣(應/主)
(意化/字)蓋道之所在一則眞二則變一則純二則雜(用前/輩語)
聖人之一其聖人之天乎(語老○應/破題天字)荀卿子曰聖人道
出乎一一者何也(便從一/字說起)一元之氣渾淪磅礴於天地
間(先說天/之一)其滋而萌(三五厯紀/濛鴻滋萌)其芽而甲(易觧卦百果/草木皆甲坼)
其生而息(張横渠云物之初/生氣日至而滋息)其榮而悴(萬物榮於夏/而悴於秋)何
啻什百千億之不齊也(言萬物/之不一)使天而無以應之邪則
造物之功㡬乎息矣(無以應之/則是無化)使天而求以應之邪則
物矣而非化迹矣而非妙也(求以應之則不能化○以/上一段以天之一比聖心)
(之/一)天下之理一而萬萬而一者也(周子通書是萬為一/一實萬分萬一各正)
然則聖人之一其聖人之天乎(應冒頭結處/○假合得好)故動而無
靜靜而無動物也動而無動靜而無靜化也(周子通書/動而無靜)
(靜而無動物也動而無動靜而/無靜神也物則不通神妙萬物)天則一矣一則化矣(好/議)
(論/)而何事物之能累(化則神/妙萬物)是何也(喚下/文)人惟此心耳
天下惟此道耳(有此心則/有此道)心外無道(道在/心)外心而求之
者非也(反/說)故凡事物在吾道中太倉一稊米耳(設譬○/萬物卽)
(吾道中/之一物)何事乎紛紛為也(何必與萬物/爭馳競逐)虚靜之天雲氣
出没(天為雲氣之所出/没○與下句比並)靈明之府塵土障固(如心為物/欲之所掩)
(蔽○如此便/是心不一了)則一而二二而三而天下始多事矣(何以/一天)
(下之萬物○老子一生/二二生三三生萬物)聖人之為天下也(以下數句說/聖人之道是)
(學韓原/道文法)其具則禮樂刑政典章文物其倫則君臣父子
夫婦昆弟朋友其教則仁義禮樂孝慈友悌其位則宗廟朝
廷州閭鄉黨其所酬酢其所經綸蓋有萬之不齊(應前/萬字)
(亦應冒頭千歧/萬轍而未艾也)而聖人者以一心而普萬物(程子云天/地之常以)
(其心普萬物而無心聖人之/常以其心順萬物而無情)虚靈無際沖漠無朕(程子/語)
貫通混融意慮不作澄然其靜洞然其空一而已矣(四/句)
(形容心/之一處)嗚呼兹其所以為聖人之天乎(應冒頭/繳處)舜禹之
精一(書大/禹謨)湯尹之一德(商/書)吾夫子之一貫(論/語)皆天也(應/主)
(意天/字)則凡不出於一者不足以言道(反說道出於一字/不一則不足謂之)
(道/)寂然非靜感通非動(易繫/辭)一乾道之變化而已(易乾/卦)
所謂一者固自若也而或者膠膠擾擾與天下相馳於
萬物之中相將役於物之不暇而道安在哉(荀天論聖/人淸其天)
(君正其天官云云則/天地官而萬物役矣)申韓以刑名而慘此一莊老以虚
無而眇此一蘇秦張儀以縱横而亂此一而天下始紛
紛矣(應原題紛紛字紛/紛便是不一了)荀卿子其知道乎(引本/出處)而君子
猶不能無憾焉何也(略貶/荀子)吾道之一(說一字/之原)在易為元
在書為極而在中庸則為誠(以上三句亦是/關洛諸儒議論)一者誠而
已矣(周子通書聖/誠而已矣)誠則靜虚動直靜虚則明明則通動
直則公公則溥明通公溥其庶乎(同/上)而曰執神而固(見/題)
(注/)則非所謂覺(朱文公云此心之靈其覺於理/者道心也其覺於欲者人心也)則非所
謂無意(語子絶四毋意/毋必毋固毋我)則非所謂心之精神是謂聖(此/句)
(出孔叢子而陸象山與朱文公辨無極二字取此一句/○批云筆力老蒼可逼前輩其議論得之通書其主意)
(本之/西銘)
　　　聖王制御常道如何　　　　許月卿
治外之道而律諸古儒者之意逺矣夫乍臣乍叛外邦
之常本不足為中國輕重也自昔聖人之所以處之者
恃吾有一定之規於其來則薄其懲於其去則固其守
於其慕義則姑惟以禮羈縻之操縱闔闢其權在我曷
嘗舎是以為制御之道哉後世不知出此動有外邦難
制之憂而外求為控御之術倚戰者威或至於黷恃守
者備或至於踈而屈已以為和者恩又失於䙝在我者
無常道往往隨時而為之遷就不知古人制御之道不
如是也此班孟堅之賛匈奴歴叙漢家制御之失深有
感於聖王之常道也歟聖王制御常道如何請釋其說
甚矣待外邦之不可無常道也無常道而待外邦則方
其強也冀其不吾撓必屈體以徇其欲逮其弱也幸其
不吾敵必窮兵以快其忿至其當敵情去來靡定之時
則又玩歲愒日藉口於備守之一說上之朝思夕惟下
之獻謀奏慮其所以為控制駕御之策皆不出於斯三
者而不知適所以為自弊耳於國家乎何補然則外邦
不可得而制御之乎吁天下之事惟常者可以應變彼
雖變詐不勝而吾惟以常待之則其去也吾得以釋然
無後日之虞而其來也亦不能以得志於我制御之規
隱然素具卒之國勢尊安外變消弭何莫非常道之功
用哉其視夫用威者徒逞於干戈相尋之際守備者求
詳於邉𤨏慎固之間和親者又不過金繒賂遺行李往
來求之末後寧不大有間邪吾以是知聖王以不制制
之乃所以為深制以不御御之乃所以為深御歟昔盛
時太原薄伐盡境而還此來則禦之常也豈若後世禽
獲獸獮犂庭掃穴之謂乎采薇遣戍止衛中國此去則
備之常也豈若後世戈朽鈇鈍老師費財之謂乎四方
君長執其寳玉咸造以展覲禮館次處之國門之外此
接之以禮之常也豈若後世㗖之以子女玉帛要之以
盟誓質約之謂乎乃知備禦綏懷之三者誠先王待境
外一定之謀歴萬代而下不容易也奈何漢世則不然
蓋自髙帝以來平城之衂未㡬嫚書之辱繼至含垢忍
耻亦旣太甚傳至文帝雖知積粟務農守邉備塞然斥
堠望烽火將吏披甲胄悠悠歲月其可乆乎至於孝武
一不勝其忿則命將出師震威沙漠若足以雪前人之
耻而士馬失亡海内虚耗竟何如哉逮夫淸渭之朝屈
膝讋首奉珍來賀宜思何道以待之而宣帝君臣方且
待以殊禮客而不臣是何待外邦之乖如此邪故終漢
之世其備禦綏懷之道胥失之矣宜乎孟堅有感於此
其傳匈奴也旣叙其約誓攻守之非宜而終則言來懲
去備覊縻不絶為聖王常道乃昔人之所常行而漢人
終不復用寧不為之深憾而重其思古之意歟雖然有
苖逆命急於徂征可也而伯益賛禹乃曰惟德動天無
逺弗届淮夷旣平晏然弛備可也而吉甫作歌且曰矢
其文德洽此四國西旅獻獒謂不必深拒可也而召公
作誥必曰明王慎德四夷咸賔不以區區外邦強弱叛
服為輕重而每以修德為言先王之所謂常道者毋乃
在此而不在彼歟使孟堅而果知此則推原古人待外
邦之道宜無大於此者矣何修析其言曾不出備禦綏
懷之事而已哉劉珖所謂班固之言詳而未盡良有以
歟(此篇出宋論會/省解之作也)
　
　
　
　
　
　
　
　
　新安文獻志巻三十九
欽定四庫全書
　新安文獻志巻四十　　　明　程敏政　撰
　　檄
　　　與僕射鄭畋告諸鎭討黄巢檄
　　　　　　　　　　　　　　　程宗楚
夫屯亨有數否泰相㳂如日月之蔽虧似隂陽之愆伏
是以漢朝方盛則莽卓肆其奸凶夏道未衰而羿澆騁
其殘酷不無僭越尋亦誅夷妖孽之生古今難免代有
忠貞之士力為匡復之謀我國家應五運以乘乾躡三
王之垂統綿區飲化西宇歸仁十八帝之鴻猷銘於神
鼎三百年之睿澤播在人謠加以政尚寛𢎞刑無枉濫
翼翼勤行於王道孜孜務恤於生靈足可傳寳祚於無
窮御瑤圖於不朽近歲螟蝗作害旱暵延災因令無賴
之徒遽起亂常之暴雖加討逐猶肆猖狂草賊黄巢奴
僕下才豺狼醜類寒耕熱耨不厲力於田疇媮食靡衣
務偷生於剽奪結連凶黨驅迫平人始擾害於里閭遂
侵陵於郡邑屬以藩臣不武戎士貪財徒加討逐之名
竟作遷延之役致令滋蔓累有邀求聖上愛育情深含
𢎞道廣指萬方而罪已用百姓以為心假以節旄委之
藩鎭冀其悛革免困疲羸而殊無犬馬之誠但恣蟲蛇
之毒䖍劉我征鎭覆没我京都凌辱我衣冠屠殘我士
庶視人命有同於草芥謂大寳易取如奕棋而乃竊據
宫闈偽稱名號爛羊頭而拜爵續狗尾以命官燕巢幕
以誇安魚在鼎而猶戯殊不知五侯拗怒期分項羽之
屍四冢旣成待葬蚩尤之骨猶復廣侵田宅濫蓄貨財
比溪壑以難盈類烏鳶而縱攫茫茫赤縣僅同甌駱之
鄉惴惴黔黎若在狴牢之内人神共怒行路傷心畋謬
領藩垣榮兼將相每枕戈而待旦常泣血以忘飱誓與
義士忠臣共剪狐鳴狗盗近承詔命㑹合諸軍皇帝親
御六師卽離三蜀霜戈萬隊鐵馬千羣雕虎嘯以風生
應龍驤而雲起淮南髙相公㑹關東諸道百萬雄師計
以夏初㑹於關内畋與宗楚曁同盟秦州節度使仇公
遇鄜延節度使李孝昌夏州節度使拓䟦思恭等已驅
組練大集關畿爭麾壟上之蛇矛待掃關中之蟻聚而
吐蕃党項以乆濡皇化深憤國讐願以沙漠之軍共獻
盪平之㨗此際華戎合勢藩鎭連衡旌旗煥爛於雲霞
劔㦸晶熒於霜雪莫不持繩待試賈勇爭先思垂竹帛
之功誓雪朝廷之耻矧兹殘孽不足殄除况諸道世受
國恩身縻好爵皆貯興邦之畧咸傾致主之誠自函洛
造氛鑾輿避狄莫不指銅駝而眥裂望玉壘以魂消聞
此勤王固宜投袂更希憤激速殄冦讐永圖社稷之勲
以報君親之德迎鑾反正豈不休哉(廣明元年/三月甲子)
　　　為晉王李存勗諭邢洺衛博諸州討朱温檄
　　　　　　　　　　　　　　　程　巖
王室遇屯七廟被陵夷之酷昊天不弔萬民罹塗炭之
災必有英主奮庸忠臣仗順斬長鯨而淸四海靖祅祲
以泰三靈予位忝維城任當分閫念兹顚覆詎可晏安
故仗桓文輔合之規問羿浞兇狂之罪逆温碭山庸𨽻
巢孽餘兇當僖宗奔播之初先大王掃平之際束身泥
首請命牙門苞藏姦詐之心惟示婦人之態先大王俯
憐窮鳥曲為開懷特發表章請帥梁汴纔出葦蒲之澤
便居茅社之尊殊不感恩遽行猜忍我國家祚隆周漢
迹盛伊唐二十聖之鎡基三百年之文物外則五侯九
伯内則百辟千官或代襲簮纓或門傳忠孝皆遭毒害
永抱沉寃且鎭定兩藩國家巨鎭冀安民而保族咸屈
節以稱藩逆温唯仗隂謀專行不義欲全吞噬先據屬
州趙州特發使車來求援助予情惟盪冦義切親仁躬
率賦輿赴兹盟約賊將王景仁將兵十萬屯據栢鄉遂
驅三鎭之師授以七擒之畧鸛鵞纔列梟獍大奔易如
走坂之丸勢若燎原之火僵屍仆地流血成川組甲雕
戈皆投草莾謀夫猛將盡作俘囚羣兇旣快於天誅大
憝須垂於鬼録今則選蒐兵甲簡練車徒乘勝長驅翦
除元惡凡爾衛博邢洺之衆感恩懐義之人乃祖乃孫
為聖唐赤子豈狥虎狼之黨遂忘覆載之恩益以封豕
長蛇慿陵薦食無方逃難遂被脅從空嘗膽以銜寃竟
無門而雪憤旣聞告㨗想所慰懷今義旅徂征止于招
撫昔耿純焚廬而向順蕭何舉族以從軍皆審興亡能
圖富貴殊勲茂業翼子貽孫轉禍見機決在今日若能
詣轅門而效順開城堡以迎降長官則改補官資百姓
則優加賞賜所經詿誤更不推窮三鎭諸軍巳申嚴令
不得焚燒廬舎剽掠馬牛但仰所在生靈各安耕織予
恭行天伐罪止元兇已外歸明一切不問凡爾士衆咸
諒予懷(天祐八/年正月)
　　　代岳制使飛移河南郡縣討劉豫檄
　　　　　　　　　　　　　　　胡閎休
契勘劉豫竊據汴都僭稱偽號舊䝉任使累黍臺臣是
宜圖報國家執節效死乃敢背棄君父無夭而行以祖
宗涵養之恩翻為仇怨昧臣子忠貞之義甘作渠魁紫
色餘分擬亂正統想其靣目何以臨人方且妄圖襄漢
之行欲窺川蜀之路專犯不韙自速誅夷我聖朝厄運
已銷中興在即天時旣順人意悉諧所在皆賈勇之夫
思共快不平之忿今王師已盡壓淮泗東過海沂驛騎
交馳羽檄疊至故我得兼收南陽智謀之士提大河忠
孝之人仗義以行乘時而動金洋之兵出其西荆湖之
師繼其後雖同心一德足以吞彼圉之梟羣然三令五
申豈忍殘吾宋之赤子爾應䧟没州縣官吏兵民等元
非本意諒皆脅從屈於賊威歸逃無路我今奉辭伐罪
拯溺蘇枯惟務輯安秋毫無犯儻能開門納欵肉袒迎
降或願倒戈以前驅或列壺漿而在道自應悉仍舊章
不改職業盡除苛政咸用漢條如或執迷不悟甘為叛
人嗾跖犬以吠堯詈獵師而哭虎議當躬行天罰迅掃
兇頑禍並宗親辱及父祖挂今日之逆黨遺千載之惡
名順逆二途蚤宜擇處兵戈旣逼雖悔何追謹連黄牓
在前各令知悉(紹興六年二月日○按胡制機閎休在/岳王幕下最乆凡表奏軍書多出閎休)
(此檄與金陀稡/編所載小異)
　　表(箋奏/附)
　　　代幷州長史張仁亶進九鼎銘表
　　　　　　　　　　　　　　　吳(缺/)
臣聞鼎者夏后氏作羣牧貢金逺方圖物備諸山澤以
禦魑魅厥後嗣德昏亂鼎遷于商夏之寳也杞不足徴
殷旣有之又終失之周之休明神寳不墜百代可繼伏
惟陛下光大而當之若乃崇貴之器金玉之鼎鎔首山
發睢上列太廟序明堂克明靈命以奉上帝非愚臣所
敢議臣聞禮之興也始諸飲食故先王之制曰舉九鼎
蓋筠藥淳熬澄瀦膏餌御九州之美順四時之和臣所
以征繕北金敢貢新鼎夫有器必有名臣竊見九州同
迺述九號夫永昌天中所以基皇周也長安及岐所以
紀靈瑞也武興建都所以光帝閈也禮曰觀禪云云所
以美升中也少陽載靑所以冀儲德也東原底平所以
廣封植也江都淮海所以肆朝宗也江陵作鎭所以制
荆蠻也成都奥區所以通珍貢也夫此九者誠不足揄
衍鴻休昭振方統庶覩者美其所稱知有由作微臣朽
老不達有慙歌頌厪八命之寵章負中軍之重任匪躬
厥獻伏表流汗其九鼎銘謹敢列上遣某官某奉鼎以
聞
　　　謝罷符寳郎通判宣州表　　汪　藻
衆惡必察宜卽嚴誅罪疑惟輕止從薄責衮衮誤登於
臺省漂漂復返於江湖伏念臣家世故寒材能極陋竊
慕古人之力學偶陪多士以進身編蠧簡之十年最為
椎鈍𨽻鸞臺之一月俄致顚隮繇非才冐處於必爭故
公論不容而交擊猥煩簡札有玷簮紳尚依魚稻之鄉
獲近枌榆之壤若非洪造豈有餘生兹蓋伏遇皇帝陛
下博採智能䟽觀情實謂虚船觸舟而褊心不怒雖若
無他然彊弩射市而薄命先遭莫非自取姑捐稍廩使
活妻孥臣敢不仰佩訓懲俯深循省日嬰簿領甘為俗
吏之沉迷坐置銘詩誓復平生之玷缺
　　　謝進書特授左中大夫表　　汪　藻
臣某言伏奉告命以臣再修到元符庚辰所編詔旨等
特授臣左中大夫者國史補亡雖日勤於采獲君恩馭
幸乃歲冐於遷除矧方抱於遺弓忍獨榮於載筆上還
不獲退省為憂恭以太上皇帝聖學髙明天資仁厚承
熈洽百年之後享安榮兩紀之餘凡今言動之所傳視
古詩書而無愧祗縁誤國之相繼循致陟方而不還旣
海隅皆服於堯喪宜柱下一新於漢注夙䝉垂付適幸
纂成豈謂皇帝陛下明發有懷兼收罔棄嗟夏時之旣
失於杞莫稽幸商頌之復全以那為首特懋存書之賞
猥霑承學之臣敢不仰奉殊私俯殫緜力裒中朝副墨
之要俟良史殺靑之求穆王御駿以來歸已孤此望孔
子感麟而有作尚見其人
　　　謝封新安郡侯表　　　　　汪　藻
臣某言准告命伏䝉聖恩以宗祀赦文授臣新安郡開
國侯加食邑三百戸者禮洽中天慶覃外服猥奉十行
之詔就加五等之封伏念臣積冐恩私浸踰分願昨投
閒於異縣䝉起廢於偏城乆客還家方憇南飛之鵲通
侯授印忽成左顧之龜雖滲漉以惟均何遭逄之獨異
兹蓋伏遇皇帝陛下調和萬類藩餙羣工属宣室之受
釐罄寰區而蒙福臣適臨本郡仍胙鄉州宋人洴澼以
得封望胡及此漢將銀黃而夸里榮乃過之寵旣逮於
子孫忠敢移於生死
　　　泉州到任謝表　　　　　　汪　藻
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕伏念
臣昨從祠館叨領守符素號迂踈無問馬及羊之智乃
蒙安便得維桑與梓之州二年而勞力勞心一身而畏
首畏尾力祈罷免反冐遷除雖賣劔買牛老猶堪於渤
海然舉頭見日身益逺於長安兹蓋伏遇皇帝陛下總
覈百工照臨萬國眷方隅之瀕海須師帥之得人故遣
近臣往綏遐俗况今閩徼莫盛泉山旣旁接書文之同
當尤懲獄市之擾臣敢不仰遵寛大俯厲衰殘講求百
粤之宜叅諸禹貢奉上三年之計對以春秋
　　　秀州謝上表　　　　　　　程　俱
准勅除臣直祕閣權發遣秀州軍州事臣巳於今月十
五日到任上訖初布條綱具宣德意所憂綿薄莫副使
令伏念臣㓜而奇孤長益頑鈍上書論事空懷報國之
心竊禄代耕每盡守官之義挂名邪籍為世僇人晚陪
英俊之躔浸冒典章之選再遊東觀愧劉郎之復來三
至南宫知馮生之已老遭時之變振古未聞窮獨餘生
憂憤不死卧家請急投劾丐歸敢於臲卼不安之時而
當綿蕞草創之事旣遂顓愚之守復瞻天日之中喜不
自勝死無所恨顧惟敝邑實介大邦征賦之入有經而
不時之須沓至盜賊之憂方熾而即戎之備未修念僨
驕凋敝之餘莫若利其銜勒而匱竭瘡痍之後又當事
於撫摩靖言以思寧免於咎收此桑榆之景終繄覆載
之仁此蓋伏遇皇帝陛下嘗膽濟時厲精圖治闢至公
之路方因任於羣材念無競維人故兼收於片善致兹
疵賤亦不棄遺臣敢不行其所知施於有政使公綽為
趙魏之老於用或優而陽城躬撫字之勞自知甚拙唯
當竭力少謝素餐
　　　除徽猷閣待制謝表　　　　程　俱
臣某言伏奉告命授臣依前左朝奉大夫充徽猷閣待
制差遣餘如故臣尋具奏辭免准尚書省劄子奉聖旨
不允臣已望闕祗受訖者竊禄眞祠乆慙素食升華延
閣復玷淸班仰戴聖恩俯慙非據伏念臣才非康濟性
實戇迂仕則慕君不自量其愚賤學思為已期無玷於
操修不敢枉尺以直尋率常進寸而退尺名書邪籍知
芹獻之巳踈力盡陳編愧管窺之時見晚逄睿哲驟辱
奬知拯之水火之中召自漁樵之野冠蓬山之衆俊巳
媿無堪陟鳳閣之華資深知不稱仍持末學入侍淸光
塵飛何益於泰山螢照難施於赫日曽微補報自取譴
訶庇身俾託於殊庭就食卽安於故里感恩念咎却掃
杜門想魏闕以馳神卧漳濱而永歎何圖洪造曲記孤
蹤不遺簮履之餘復置論思之列懇辭不遂成命莫回
昔張敞以罪廢屛居卒見收於後效劉毅雖年耆偏疾
亦不棄於公朝顧臣何人有此厚幸此蓋伏遇皇帝陛
下乾坤侔大日月並明沛然雨露之施渙若風雷之發
春生秋肅莫非成物之仁賞慶刑威咸出至公之造求
賢用吉士方逺迹於周王嘉善矜不能每同符於古訓
市骨冀來於駔駿采葑無間於卑微有如愞愚弗忍遐
棄臣敢不永思報稱仰服恩榮顧雖顚沛之間無忘素
守茍有捐糜之㑹敢愛餘生臣無任
　　　謝轉一官致仕賜對衣金帶鞍馬表
　　　　　　　　　　　　　　　金安節
仕合引年亟上還於官政恩深優老重蕃錫於寵章伏
念臣名玷儒科迹塵官簿夙際中天之運首蒙太上之
知一去臺綱七更歲閏和歸來之賦將了餘生哦覊宦
之詩已如隔世迄更張於大化遄收召於孤蹤曾靡賢
勞更陞法從矧英主大有為之日實能臣勉出力之時
而臣晼晚凋齡婆娑餘䕃雖耿耿之尚在顧畨畨之益
愆爰布腹心願丐骸骨謝事而猶加以職辭榮而反陟
其官逮進謝於明廷復倂叨於殊錫俾耀服乘之餙歸
為閭里之榮臣雖老丘樊敢忘魏闕長舉頭於聖日冀
没齒於恩波帝所歸來莫續鈞天之夢田間息偃尚賡
擊壤之歌
　　　遺表　　　　　　　　　　汪大猷
引經告老粗適餘齡養疾䘮生倐遺聖世夙喻有涯之
理敢輸垂絶之言伏念臣素守樸忠謹傳淸白思陵䇿
士由延賞而踵世科孝廟應期自冗僚而登朝籍驟膺
睿簡屢玷親除郎省麟臺安有服勤之譽經帷鶴禁初
何勸講之功進職秋官濫居銓部代匱六卿之長坐叨
五使之華深懼滿盈力祈閒㪚班聮次對暫安祠館之
居詔趣起家疊擁泉麾之命峻西淸而寓直畀南紀以
分符偶督捕之有愆致謫居之寖乆皇恩洪施稍刋丹
籍之名慈極寵光盡復靑氊之舊桑榆旣迫蒲柳先零
爰稽陳力之文冒遂乞骸之請年踰五袠仕歴四朝頒
茗劑於上方錫餼羊於鄉國聳聞未央宫之慶又叨大
學士之除荷寵疏之沓來徒撫躬而増愧俄有采薪之
疾遂懷過隙之嗟定數莫逃遺忠未泯伏願皇帝陛下
憲章列聖兢業萬機收英俊以圖治功奬忠誼以作士
氣問安侍膳崇孝養以有加圖大宅中鞏丕基於不㧞
葆頥閑燕冲毓粹和臣期逼蓋棺志存結草魂遊岱嶽
將先朝露之晞目斷神京徒枉明時之戀
　　　辭免江東運副奏狀　　　　朱　熹
右熹見任主管西京嵩山崇福宫忽於今月九日準尚
書省劄子奉聖旨朱熹除江東轉運副使填見闕不候
受告疾速之任任滿前來奏事熹聞命震驚不知所措
伏念熹空疎無取疾病早衰入仕四十餘年止是循常
竊禄本無奇節可以踰人徒以屢蒙恩私横加除用間
有非其分之所當得非其力之所能堪者不得不控辭
以干朝聽而傳聞不察指目多端獨荷夀皇天日之照
臨許全素守又辱聖主雲章之藻餙誤借寵褒遂得偷
安里閭畢願香火在於愚分已極叨踰不謂聖恩記憐
遂加任使仰惟始初淸明之日正是賢智馳騖之秋顧
雖殘廢之餘豈不願效尺寸實以積衰旣乆百恙交攻
心勩形疲視昏聽重竊自揣度决然不堪一路耳目之
寄若不祈哀丐免必致自取顚隮兼熹祖鄉徽州正属
本路見有墳墓宗族田産在婺源竊慮在法亦合回避
欲望朝廷洞照本末曲為敷奏特與追寢新命令熹復
還故官庶㡬少安愚賤之迹則熹不勝千萬幸甚
　　　落職罷宫祠謝表　　　　　朱　熹
臣熹言臣前任秘閣修撰提舉南京鴻慶宫今年五月
十三日已該滿罷至二十七日伏準尚書省慶元二年
十一月劄子節文臣寮論臣罪惡乞賜睿斷褫職罷祠
奉聖旨依臣已於當日謝恩祗受訖者罪多擢髮分甘
兩觀之誅量極包荒姑示片言之貶逮復尋於白簡始
知麗於丹書鐫延閣論撰之名輟眞祠香火之奉兹為
輕典允頼洪私捧戴奚勝感藏曷喻伏念臣草茅賤品
江海孤生蚤値明時已誤三朝之眷奬晚逄興運復叨
上聖之深知召自藩維擢參帷幄略無可紀足稱所蒙
曁逺去於朝行卽永歸於農畝然猶賦之秩禄使庇身
於卜祝之間寘在淸流容厠迹於圖書之府所宜恭恪
或逭悔尤乃弗謹於彛章致自投於寛網果煩臺劾盡
發隂私上瀆宸嚴交駭聞聽凡厥大譴大訶之目已皆
不忠不孝之科至於衆惡之交歸亦乃羣情之共棄而
臣憒眊初罔聞知及此省循甫深疑懼豈謂乾坤之造
獨回日月之光略首從之常規旣俾但書於薄罰稽眚
終之明訓儻許卒遂其餘生是宜衰涕之易零已覺大
恩之難報此蓋伏遇皇帝陛下堯仁廣覆舜哲周知謂
表正於萬邦已極忠邪之判則曲全於一物未傷黜陟
之公遂使㝠頑獲逃竄殛臣敢不涵濡聖澤刻厲愚𠂻
雖補過以修身無及桑榆之暮景然在家而憂國未忘
葵藿之初心
　　　落秘閣修撰依前官謝表　　朱　熹
臣熹言臣昨於慶元三年正月二十七日準尚書省劄
子節文臣寮奏臣罪惡乞與褫職罷祠奉聖旨依劄臣
照㑹臣即於當日望闕謝恩解罷職名仍奉表稱謝去
訖今於某月某日復準都進奏院逓到某月某日告命
一道付臣落秘閣修撰依前官者彈文上徹已幸免於
嚴誅詔墨下頒復寵加於明訓閲時旣乆祗命惟新感
極涕零懼深首隕伏念臣草茅賤士章句腐儒唯知偽
學之傳豈適明時之用頃叨任使已屢奏於罔功旋卽
便安復未能於寡過致煩重劾盡掎宿愆謂其習魔外
之妖言履市㕓之汙行有母而嘗小人之食可騐恩衰
為臣而髙不事之心足明禮闕以至私故人之財而納
其尼女規學官之地而改為僧坊諒皆考覈以非誣政
使竄投而奚憾不虞恩貸乃誤保全第令少避於淸班
尚許仍居於㪚秩憗璽書之來下恍歲律之還周視要
囚詎止於旬時蓋存遷就逮數惡難從於末減猶聽省
循口誦以還心銘敢墜此蓋伏遇皇帝陛下仁兼覆載
明極照臨作福作威總大權而在已曰賢曰佞付公論
於得人謂罰刑固足以懲姦而播告豈容於匿指式敷
顯號徧警具寮臣敢不深省昨非細尋今是年齡晼晚
雖悲後效之無期肝膽輪囷尚喜孤忠之有在誓堅死
守覬答生成
　　　靖州謝賜厯日表　　　　　朱晞顏
魚符攝守念正逺於天顔鳳厯明時適肇新於歲首恭
頒正朔丕變蠻風恭惟皇帝陛下繼聖凝資法天行化
在璣衡而取則解琴瑟以更張協氣周流天連珠而合
璧華風逺曁民奠枕以安盂豈惟邉儌之心歸已覺豐
年之氣應臣暫承寄委職在承宣化國之日舒長敢忽
民時之授諸福之物畢至益知國祚之昌
　　　靜江府謝賜手詔墨本表　　朱晞顔
雲漢為章于天豈特堯言之誕布皇極其訓惟帝固將
洛畫以同藏凡預聽聞悉知砥礪恭惟皇帝陛下光膺
大寳規恢逺圖道術作新於人才云為不徒於文具振
茍簡誕謾之俗張禮義廉恥之維聰明睿知足以有臨
方躬行於當宁號令文章煥焉可述宜風動於寰區臣
仰服訓詞詎忘奮厲炳然聖作如瞻咫尺之天威逖爾
蠻方敢不咨詢於民瘼
　　　鄂州到任謝表　　　　　　羅　願
奏事之官幸天威之密邇承恩易守驚地望之過優徒
積感蔵未知報稱伏念臣早縁世緒叨奉官箴自憐斷
斷之愚第有惓惓之志兹輙行於雙劔蒙改畀於一麾
張敞漢世之能臣初淹閒郡西華孔門之髙弟僅願小
邦深愧往賢驟當劇使眷荆州之内壤推鄂渚之上流
星萃使華雲屯禁旅武昌夏口傳誇三國之地形漢廣
江沱均被二南之風化矧皇明之所曁兼歲事之旣升
士馬飽騰稻魚豐賤惟是五方之雜錯或假幷容加以
四野之平寛更宜勸相非夙懷於長慮曷少副於鴻私
恭惟皇帝陛下盛德日新至仁天覆不以内外重輕而
略千里之寄不以國家閒暇而忘一日之虞益求循茂
之才同遵法度之治豈期緜薄亦與選除臣當恭聽訓
詞明宣德意遐不謂矣永堅愛上之忠心誠求之當得
字人之術
　　　進易解表　　　　　　　　王　炎
韋編淵永非淺識之能通斧扆天髙覬邇言之致察妄
陳末學上瀆聖聰竊以道載於經易為之祖馬圖示象
犧畫成文首開天地之秘藏微顯帝王之妙用六爻以
變乃分西伯之二篇八索旣除迭有東家之十翼發揮
不隱垂示無窮幽至於行乎鬼神顯足以措諸事業遭
秦虐政僅為卜筮之書在漢諸儒未達乾坤之藴末流
浸甚本旨俱亡雖竭心思各持臆見京孟失之譎詭是
生讖緯之端王韓矯以淸虚偏雜老莊之說紛紛如是
泯泯至今欲扶正學以示人亦有儒先之名世然繫辭
精矣可信而翻疑且互體昭然當詳而反略或說明而
義淺或語約而理偏通於數者不及玩辭釋其辭者又
迷立象自出新意乃捭闔以為奇兼拾舊聞復攴離而
多鑿微臣何者獨學無師念先人老死於窮閻以經術
竊傳於諸子因斯憤悱晚益鑚研味微言於六十四卦
之中望先聖於數千百年之上參之衆說折𠂻良難斷
以已私顓門何取閱朝華之易謝歎春木之方芚卦有
畫則其象具存象有意則非辭莫達是謂以蠡而測海
烏能得兎而忘蹄幸世道之交興逄聖明之有造微如
爝火何禆日出之輪動以震風亦發地鳴之籟兹蓋伏
遇皇帝陛下體乾精粹用賁文明比附得民鼎新凝命
恱親有道率由豫順之和接下思恭務盡謙光之美升
羣賢而交泰育萬物以由頥節不傷財旅無留獄飭法
於豐亨之後除戎於萃聚之時善皆出於中孚動不聞
於小過以成大有之盛而消未濟之憂行三聖之所傳
莫非自得笑九師之甚陋安用多談尚蘄盛德之日新
不恃成能之天縱亹亹政機之少暇孜孜經幄之多聞
旣知矣而重知故聖焉而益聖仰望虎生而文煥學兼
極於髙明俯惟馬老則智專見終慚於精博第大道或
存於稊稗而先民亦采於蒭蕘成篇頗極於辛勤敷奏
覬塵於乙覽持周璞而過鄭賈本自堪嗤用燕說而談
郢書或能偶中
　
　
　
　
　
　
　
　
　
　
　
　
　新安文獻志巻四十
欽定四庫全書
　新安文獻志巻四十一　　明　程敏政撰
　　表(箋奏/附)
　　　代峽州守臣謝賜厯日表　　汪雄圖
統正朔於一王式彰無外執玉帛者萬國疇敢不祗課
端自於淸臺頒靡遺於逺服望虎閽而拜賜啓鳳巻以
遵行恭惟陛下建極福民對時育物如舜之齊七政辰
克撫凝嗣禹而叙九疇紀爰協用定郟鄏之鼎而厯踰
周卜分羲和之宅而命謹堯咨歲八千為一春為一秋
各從其類朞三百有六旬有六日皆聚此書欲令承流
宣化之臣咸究作事厚生之本寵形寳軸輝動山城敢
不嘉與黔黎恪循淸問歲月日時無易邦家用慶於平
康水火金木惟修土穀益勤於勸課
　　　代賀平吳曦表　　　　　　程　珌
殘寇浸平方講内修之政狂童忽横輙干自殄之誅宗
社叶休人神共快臣仰思列聖積累之盛實基萬世延
洪之休率土承有截之風含生知向内之義疇謂元惡
敢包禍心忘公朝亭育之恩隕私門忠孝之緒三靈憤
怒九牧囂騰果在須臾悉就摧剪兹蓋恭遇皇帝陛下
聖武不殺至仁好生雖神戈不至於坤維而皇靈如赫
於天際仍俾脅從之類咸染蕩滌之恩灑然汚染之區
熈若淸寧之地臣肅將明指幸㑹熈辰此日藁街已正
鯨鯢之戮他年渭上更來氈毳之朝
　　　南康軍到任謝表　　　　　方　岳
戍期偶縮請從置散之宜詔旨弗俞併下趣行之令聿
臨邦域已布教條臣嘗按輿圖歴觀郡國非不枵然大
也莫若廬山之髙其斯宜若小然徒得臣熹而重故凡
五老之山水妙天下正以四書之義理在人心雙朱輪
奚所道哉一白鹿足為重矣何俗吏念不到此使是邦
為之薾焉而臣少不如人晚未聞道必恭敬梓無亦曰
互鄉之童於樂采芹要曽是文學之掾夫何憂患未遂
瞻儀於今十八稔而與世風波終以二千石而識山靣
目幸哉承學主此藏書兹蓋恭遇皇帝陛下表章六經
厲精庶政意儒先所至猶庶幾鄒魯之遺凡䂓式之垂
皆發揮河洛之秘以故頓増於地望諒惟簡在於天心
乃者慨拊髀而思之蓋有不旋踵而屏去使承其乏見
謂非材臣敢不師仰仁賢奉行寛大豈曰前車覆後車
戒固無健决之能將使懦夫立貪夫廉則有典刑之在
(洪潜夫曰方吏部氣貌清古音如鐘詩文/與四六不同古律令以意為之語或天出)
　　　代趙直閣(范/)謝父忠肅公賜諡表　方　岳
星霜代謝未忘没世之忠雲漢昭囘遄舉易名之典感
恩之渥有涕其滂伏念臣先臣某起自諸生乆膺繁使
誓欲捐縻於昭代實繇遭際於先皇凡閫外制將軍曽
㣲掣肘儻舟中為敵國安所容身以故十年無游騎之
盜邉四境謂老羆之當道乃莫返長沙之舍已懐鵩賦
之憂至今登峴山之巔或墮羊碑之淚痛營屯於細栁
共尸祝於亢桑於赫旌題聿嚴廟貌木其拱矣尚興當
饋之思諡而誄之肆及漏泉之澤此蓋恭遇皇帝陛下
厲精新政拊髀舊臣永惟華衮之褒榮甚凌烟之畫臣
教忠之言在耳移孝之志填膺北過涿鹿而西空同常
負前茅之恨生走仲達而死諸葛尚邀横草之知
　　　代太府趙寺丞(葵/)辭免恩命表　方　岳
提師西援偶退賊於孤城賜詔東來驟進丞於外府雖
懋賞者國家之典然盡忠者臣子之常何有勞能先承
奬賚臣曽㣲他技實起諸生間嘗聞儒先長者之緒餘
亦羞與武夫健将而等伍迫於師友其義在三憤此強
鄰有死無二廼者敵窺淮甸兵震江流切憂丙枕之莫
遑况復庚牌之甚遽譬之奉漏甕而沃焦釜敢姑徐徐
恨不殪封豕而斬長蛇至今鬱鬱所幸文城之雪夜大
驚淝水之風聲迄解重圍盡奔羣衆此蓋將士三軍之
力與夫守臣百戰之功臣則奚為而冐斯寵伏望聖慈
深念君臣之誼殆將父子之間幹蠱者職分之當然能
家者勲勞之焉取亟賜轉圜之聴毋抱反汗之嫌
　　　代范丞相(鍾/)罷政謝表　　　方　岳
嗟維大耋宜咈巖瞻嘖有煩言尚均祠秩清峻紫宸之
直光華白髪之歸恩與天同涕其雨若伏念臣頃承乏
使遂誤登庸老世故而三折肱何敢試瞑眩之藥陳治
安而六太息詎能施髖髀之斤揆衰殘則罔然祈退閒
之乆矣念奏牘未多於造膝而控情幾至於犯顔諒猶
簡在聖心奚以解於物論風其漂女甚槁籜之易危清
斯濁纓固滄浪之自取人言不恕帝力何加而乃盡掩
疵瑕曲成終始上丞相之印不從冊免之規置散吏之
員更假禁嚴之寵洪惟涵育自愧冥頑兹蓋伏遇皇帝
陛下仁及股肱事存體貌知臣山林清苦之素恐亦無
他念臣嵗時荏苒之間失於不勇用矜衰朽但與歸休
臣來日無多大恩難報踰七望八既佚老於幸民咸五
登三惟祝釐於聖世
　　　御札訓諭知舉以下謝表　　方　岳
思皇多士俾呈甲乙之科遐不作人誕布丁寧之訓昭
囘雲漢飛躍天淵臣等洪惟國家有道之長進士得人
為盛崇雅正黜浮誕率繇鍳裁之精先器識後藝文豈
但度程之合故以忠厚之論則有若臣軾以混成之賦
則有若臣曾蓋有司旣擇於名儒宜貢部不孤於隆指
豈伊臣等可稱上心此蓋恭遇皇帝陛下思格丕平敷
求哲乂方政化更而賢路闢遹觀厥成欲俊良登而治
具張無競維烈用勤肆筆申飭持衡臣等敢不仰揆宸
𠂻旁搜衆彦鑿鑿乎如穀粟之用斯謂實材炳炳焉若
日星之垂敢忘明詔
　　　進百官箴表　　　　　　　許月卿
臣月卿言伏以一飯不忘夙抱少陵之志六箴具列逺
慙德裕之勲敢以愚𠂻徹干睿聽惟周武建萬邦之極
有辛甲獻百官之箴安不自安聖而益聖憂國愛君父
之念謂吾獨知全軀保妻子之臣慮不及此故東西兩
漢之盛舎楊崔數子而誰仰視虞箴僅堪僕命魏晉以
降文章可知言雖尊主而庇民意則狥華而逐末於修
辭立誠之學類欠實工視正君定國之言殆為虚語本
源旣淺氣象自卑并與古韻而失之其於文體何如也
作者馳聲之不乏胡為嗣響之獨難正坐摹規為圓擬
矩為方不知自源而流由本而末宜世道之不古顧民
彛之幸存臣𤨏𤨏孤寒惓惓忠愛臣於君子於父難忘
懇惻之天史為書瞽為詩莫匪箴規之地念庶人之可
諫矧英主之兼容輙爾芻言庶㡬芹獻兹蓋恭遇皇帝
陛下舜聰四達湯德又新退而銘於几焉席而銘於端
焉持以小心之翼翼立則見於前也輿則見於衡也凛
然大訓之明明未嘗一善之遐遺蓋欲庶僚之交輔恢
洪聖德興起治功臣幸際昌期冐陳宿藴諫行言聽俾
膏澤之下於民君明臣良惟時㡬以康厥事可傳於後
永孚于休(洪杏庭曰山屋肆意為文章不可繩墨獨/所進百官箴髙古粹密惻然有愛君之心)
　　　賜武舉第一謝恩表　　　　程鳴鳳
臣鳴鳳上言伏蒙聖恩賜臣等聞喜宴于禮部貢院謹
奉表稱謝者集英唱等仰瞻離照之輝聞喜賜筵旋拜
需雲之宴仰承優渥俯極懽愉伏念臣等蚤以詩書淹
于場屋假途黄石剽餘論以求伸賜策丹墀偶強言而
見取猥叨龜列仍忝鹿鳴挈彼控地之踪畀以登天之
路榮矣甚矣恩斯勤斯兹蓋伏遇皇帝陛下淸問如堯
好言若禹謂飲食以將厚意匪侈外觀俾忠嘉然後盡
心使知内省致兹駑蹇例受寵光臣等敢不誓殫小忠
力酬大造頭顱已換豈徒温飽之恩心口自期庶竭㳙
埃之報
　　　進曾祖(儆/)竹洲文集表　　　吳資深
裒輯陳編悵祖風之悠邈遭逄聖世希宸渥之褒揚進
瀆闕庭退忘鄙野臣竊以唐宗覩故笏猶思魏徵之賢
孝廟序遺文誕錫蘇軾之謚或睠求於數世或褒表於
再傳伊人之懷惟道所在臣伏念臣曽祖臣儆生而坎
壈志則激昻抱膝長吟以伊吕而自許著書垂世非孔
孟則不談才狹垓紘氣吞羆虎請終軍之組視表餌之
策非䟽寢淮南之謀於社稷之臣為近挺若偉節著于
當時載觀乾淳之間實號人物之盛朱熹鳴於古歙張
栻顯於長沙浙左二吕之典刑江西兩陸之標致靡不
相友咸與齊聲故在膠庠則其行尊歴州縣則其用顯
府臺論薦交章公車旒扆歎嘉興思當宁雖懷才之甚
逺竟賫志以莫施然禮樂彬彬尚多河汾之弟子而日
月炳炳猶存屈氏之離騷儻待時而獲彰庶流芳之不
泯恭惟皇帝陛下綱維治統寤寐英賢聞鉅鹿良將之
名思得復用讀上林子虛之賦恨不同時蓋嘗振發潛
光褒録往哲凡曰先臣之雅舊皆䝉諡典之徽稱忍令
太陽之華尚遺枯骨獨使九泉之恨空結營魂臣隕涕
澘然緘書惕若敢冀燕閒之賜覽特昭鴻霈以易名起
地下之修文死猶可作效身後之結草義其敢忘臣所
繕寫曾祖臣儆文集總為一十冊謹囊封隨表上進以
聞
　　　讓官表　　　　　　　　　鄭　玉
臣聞髙祖開漢不屈四皓之心光武中興終全子陵之
志夫所謂隱士者或因忿世疾邪或欲廉頑立懦故以
恬退為事髙尚為風未必皆有康濟之才經綸之學也
從昔賢聖之君所以特加寵異者蓋欲養成廉耻激厲
風俗為天下勸耳臣㓜以樗櫟之資深愛山林之趣躬
耕壠畝留情著述初無過人之才忘世之意也兹者伏
遇皇帝陛下以天地為心億兆為念求賢不及從諫如
流謂臣遯跡丘園特賜尊酒束帛以翰林待制召臣聞
命恐悚神識飛揚循牆扣天趨避無所臣竊惟邇年以
來士大夫貪得患失尸位素飱廉恥日喪風俗日壞養
成今日之禍以致盜賊蠭起生民塗炭遂使陛下宵衣
旰食憂形辭色累下哀痛之詔布寛大之恩而天下猶
未定也今臣復蹈前轍貪冐恩榮不知退避豈惟負陛
下知人之明抑亦有妨朝廷進賢之路非臣所以報陛
下亦非陛下所以望於臣也蓋臣學問之淺深德量之
大小非他人之所能知而臣自知之所謂吾斯之未信
者豈敢炫石為玉以自欺其心哉然酒與帛天下所以
奉陛下者陛下得以私與人臣不敢辭也名與器祖宗
所以遺陛下使與天下之賢者共之陛下不得私與人
臣不敢受也伏望天慈特賜俞允收回恩命容臣以布
衣赴闕入覲清光攄其一得之愚以為㳙埃之助然後
退處山林詠歌堯舜以樂太平實臣至幸也而使者坐
驛有司臨門迫臣就道必欲令臣親詣辭免臣累更憂
患素抱羸疾道路勞役至于海上復感風痺不能前進
謹奉表以聞
　　　乙巳年千秋節賀牋　　　　朱　模
五百年有王者興適當今日千萬歲願聖人壽茂對昌
辰天地協祥臣民交慶(中賀/)繼天立極斂福錫民應禱
而生彌誕神光之室乘時而起肇基王氣之都是皆天
眷之所隆夫豈人謀之可致故十載克成乎大業而四
方益闡於丕圖江漢既已朝宗閩廣固宜職貢餘浙正
須秉麾而順邉淮豈待仗鉞而從蓋將北定乎中原抑
宜入承乎正統一人有慶萬福攸同某等逺牧虎藩遥
瞻象魏莫克對紫宸而拜益深抱丹悃之誠航海梯山
重譯悉圗於王㑹普天率土三呼咸比於華封
　　　洪武戊申賀即位表(此下三篇代鎮/徽劉總制作)
　　　　　　　　　　　　　　　陳　光
開億萬年之洪基丕昭乾運履九五爻之尊位茂對泰
交海宇同風人民胥慶欽惟皇帝陛下由舜仁義兼堯
武文好生格上天之心創業溥聖人之智駐蹕江左黔
黎先被於來蘇直指中原黄圗即覩於無外肇登大寳
俯徇輿情臣猥以凡才忝司戎寄爵位有守莫陪冠冕
之聨班虎拜惟寅遥慶車書之混一
　　　賀中宫箋　　　　　　　　陳　光
帝同乾運兼資内治之功后恊坤儀茂正中宫之位九
重有慶四海騰歡恭惟中宫殿下稽時為春自天作配
柔嘉維則式歌正始之音溥博無疆特著順承之德膺
臨軒而發冊專主壼以齊家光啓椒房益綿瓜瓞臣忝
司外鎮阻奉中朝覩日月齊光之辰曷勝鼇忭衍壽富
多男之慶長迓鴻禧
　　　賀東宫牋　　　　　　　　陳　光
正月維新茂建震宫之長前星増耀肇開泰運之隆一
人元良萬方歡慶恭惟皇太子殿下式膺儲貳宻領撫
監整鶴駕而有嚴大符民望聴雞聲而問寢上悦天顔
邦本崇磐石之安皇圗益維城之固臣忝鎮練水莫造
筍班職守是拘惟仰日月重熈之運頌歌有永逺同海
嶽戴徳之誠
　　　乞恩歸老奏　　　　　　　程　信
兵部尚書兼大理寺卿臣程信謹題為乞恩歸老事切
惟古者天變垂象為大臣者或上賜策免或自劾罷歸
載在史書以明示戒兹者彗星為災聖情憂懼正君臣
交修之日而犬馬之心非不自念仰承天地之恩圗効
㳙埃之報奈何老病侵尋有加於往昔才識短淺無補
於聖明邇來言官以御史方漢與臣争坐造言傳誣交
章論列俱䝉聖鑑孔昭臣不更析但其言臣妨賢一事
誠為至當臣巳三䟽懇乞休致聖慈眷勉至於再三感
恩撫躬不能自己况近世以來士風委靡公議混淆致
災之由或出於此使臣不知去就之機猶致是非之辨
則巳渉於固位保禄之嫌益非皇上弭災消變之意是
以不避罪愆披露𠂻悃雖皇上詔㫖以大臣輕去為恤
以人才難得為念自臣觀之凡今列職庶位有愛君上
惜國體能不為人頥指氣使者皆可用也何惜臣一人
而不上念天變下恤人言矧臣犬馬之齒巳迫衰朽風
濕之疾動踰嵗年眼目昏花精神減少家居之時一惟
凝坐趨朝之際必藉人扶力已殫於一身心徒存乎報
主理宜懇乞骸骨歸老田園伏望皇上憐臣𠂻情将臣
放歸閒住以荅上天之譴以完老病之軀且以見朝廷
於大臣全進退之禮䔍始終之恩出於前古萬萬也臣
不勝激切懇祈之至
　　　南京叅賛機務謝恩奏　　　程　信
南京叅賛機務兵部尚書兼大理寺卿臣程信謹題為
謝恩事先奉勅諭命臣南京叅賛機務兼理部事臣巳
於成化六年十一月二十八日至南京㑹同守備太監
安寧李秉唐慎成國公朱儀等到任管事訖臣本一介
書生仰荷累朝知遇雖數叨於任使曽無補於聖明往
者濫督王師出征蠻徼因犯瘴癘之毒寝成痿痺之軀
荷䝉皇上俯從廷議起臣於在告之餘特下綸音授臣
以機宜之任夫南京乃祖宗根本之地而叅賛實古者
留後之臣必得老成之人庶副保釐之寄如臣駑鈍豈
克勝堪既免其入謝於朝以逭奔趨之苦復賜之璽書
而徃以重機務之權加之面諭叮嚀恩賚優厚顧才弗
稱撫已深慚竊念唐韓𢎞以末疾而憲宗特命肩輿護
軍宋富弼以足疾而神宗特許子扶入對微臣才劣實
愧先賢聖主恩深有加前代臣敢不益堅素節固守愚
忠操理兵戎恪遵聖訓潛消㓂變綏輯邦畿務收微效
於㳙埃仰答大恩於天地逺瞻楓陛更獻蕘言伏望皇
上興文事修武備永垂宗社之規親君子逺小人協副
天人之願臣不勝惓惓感恩激切之至
　
　
　
　
　
　
　
　
　
　
　
　
　
　
　
　新安文獻志巻四十一
欽定四庫全書
　新安文獻志巻四十二　　明　程敏政　撰
　　啓
　　　賀李右丞綱啓　　　　　　汪　藻
伏審恭被䇿書進居丞弼精忠貫日正二儀傾側之中
凛氣横秋揮萬騎笑談之頃國須賢立天為時生恭以
某官厚德鎮浮英材經逺得文武弛張之樞要獨運胷
中明古今治亂之淵源不專紙上爰自踐揚之始每勤
獻納之忠老成尚有於典刑天下想聞其風采昨屬强
鄰之擾上貽當宁之憂夕烽既徹於甘泉清蹕將逰於
汾水惟公夙夜與國存亡挺身六品之卑抗議九重之
邃留家誓死鑱血書詞銷大變於胚胎轉危機於呼吸
洎干戈之指闕授桴鼔以登陴義動三軍人皆奮死威
行萬里敵巳請盟身雖九殞以一生國則崇朝而再造
既名髙而衆媢乃讒就而身危士訟公寃亟舉幡而集
闕下帝從民望令免胄而見國人洊經艱難益見竒偉
方主上清明之今日實邦家希濶之昌期欲衆賢同建
於事功非雅望孰為之師表將萬世維持之是賴何一
時康濟之足言某久託餘光欣聞盛事雖無縁進旅退
旅陪賓客之後塵豈不能大書特書續山林之野史巖
廊多暇嵗律方春願精寢寐之調用副蒼生之望(陳定/宇曰)
(李公公忠文武碩徳全材靖康之難極力扶持建炎之/初沮於讒口太學生陳東詣闕乞罷汪黄用李綱士民)
(不期而集闕下者數萬未幾有/此除浮溪以啓賀之事詞俱妙)
　　　徽州到任謝執政啓　　　　汪　藻
誤膺明詔擢領偏城地接行朝蓋今日股肱之郡世聨
編籍乃平生父母之邦起廢恩深叨榮愧甚蓋念某一
從去國十見周星投迹異州誰復過門而問字疲精斷
簡徒知仰屋以著書敢圖三錫之餘乃假一麾之便遵
途浹日入境班春城郭重來疑千載去家之鶴交游半
在或一時同隊之魚退省憫然曷為臻此惟蟠木離竒
之為器自大鈞坱軋以無垠兹蓋伏遇某官間世眞儒
中興名相坐籌帷幄收四方人物之英端委廟堂復萬
里輿圖之舊俯憐衰朽久遂退藏爰力挽於江湖俾再
臨於民社尋童子釣遊之處雖就榛蕪望先人丘墓之
墟已寛夢寐幸士思之粗慰宜民瘼之深求某敢不專
務撫循仰分憂顧褰帷問俗姑榮衣錦之歸上印還家
終冀揮金之樂(黄氏東發曰城郭交游/一聨此瀟灑出塵之語)
　　　賀韓樞密(肖胄/)啓　　　　　汪　藻
伏審光膺詔冊進陟機廷既廊廟之得人知朝廷之能
國恭以某官清名藉甚雅望巋然四世五公門閥獨髙
於天下十事九律計謀有補於國家徧揚清近之班深
結聖神之眷回翔滋久僉屬實勞惟豪傑之士無待而
興難稽經濟況公侯之家必復其始果被簡求某蚤辱
誤知欣聞休命屬拘攣於印紱阻趨造於門牆暑令清
微政塗豐暇冀慎鼎茵之節永為宗社之休
　　　賀張韓岳三帥加樞密使副啓　汪　藻
伏審誕告明廷延登近弼運籌決勝久分疆場之憂當
軸處中遂正廟堂之位折衝雖舊注意惟新恭以某官
禀氣雄剛受材英特任心膂爪牙之寄積旂常鼎鼐之
勲惟文武以兼資故君臣而黙契昨屬羽書之急親煩
幕府之行軍容一陳士氣百倍殄萬里慿陵之敵安兩
淮震擾之民累嵗賢勞蟣蝨幾生於甲胄一朝醲賞貂
蟬果出於兠鍪某早托餘光欣聞異數偶左符之拘綴
阻東閣之進趨暑氣方新政塗多暇冀慎寢饔之節用
承旒扆之休(金陀稡編云三帥之拜以啓賀者甚/衆惟汪公蟣蝨貂蟬一聨人亟稱之)
　　　賀毛察院啓　　　　　　　汪　藻
伏審親奉詔除進居言責開衆正之路立太平之基結
知方深有識相慶朝廷以數聞直聲為盛治之世君子
以得行已志為光亨之時然下或依違而不能充上所
求上或忌諱而不能窮下所學嵗月忽焉已至功烈如
此其卑求一舉而兩全曠百年而幾見若處盡言之朝
而叅風憲之任當正色之地而得人材之英舉世所推
非公誰可恭惟某官閣下性合天道材周世資經術自
為名家文章不隨人後傑立千百輩上一時爭慕於風
流漂泊十五年間萬口皆為之歎息起自江湖之逺歸
從鵷鷺之游廣廷纔望於清光即日立登於要路付柱
後惠文之事觀胷中雲夢之竒蓋嘗聞議論之崢嶸知
能救風俗之頽靡當令藜藿之不採無致玉石之俱焚
張膽明目於數步之間收功立名於萬世之後雖行藏
豈不在我恐彈擊非以處公行被褒嘉别躋禁近某離
羣甫爾聞問欣然知公道之得人雖懦夫而増氣春律
晼晚臺綱靜深願為清望以自持當有神明之隂相
　　　復待制謝宰執啓　　　　　程　俱
毁瓦畫墁久竊眞祠之禄簪筆持橐再塵法從之班誤
膺綸綍之恩仰愧陶鎔之賜伏念某生而孤蹇老益鈍
頑操心也危每謹樞機之發臨事而懼不踰繩墨之間
洎忝備於論思益勉圖於報塞斷斷之愚曷有區區之
意已疎省咎空山驚五年於過隙噓枯寒谷與萬木以
皆春怵惕靡寧帡幪有在此蓋伏遇僕射相公忠嘉致
主勲畧濟時八柄詔王畢協至公之道百工熈績率由
亮采之功既樂善以達人每棄瑕而觀過致兹拙戇亦
預甄收病馬已疲豈有騰驤之意老樗無用庶全擁腫
之生過此巳還未知所措
　　　賀程待制(邁/)知溫州啓　　　朱　松
伏審甫趨召節亟拜綸恩延對西清雖竭嘉猷之告偃
藩東道重違榮養之求諒惟物望之僉諧豈獨私悰之
欣屬恭惟某官材髙國棟望重耆英踐履純明凛奉身
之一節風猷强濟歴盡瘁之百為越從記注之嚴出總
委輸之寄被恩言於三錫素簡清衷席峻望以九遷待
周華貫丐便親輿之養就分帥閫之符俘大海之鯨鯢
出遺民於塗炭果膺號召益見推明陟降殊庭副仄席
輟飱之歎藩宣外服有擊鮮戯綵之歡度少愒於名邦
即進嬰於密務某門䦨下列鄉黨晚生鑿枘不謀了無
心於經世斗升自役方茍禄以逮親謬蒙收録之恩因
有攀援之意隂虬自躍儻密㑹於風雲朽木難雕或蒸
成於芝菌永言欣懌莫罄敷宣
　　　與趙經幹啓　　　　　　　汪應辰
伏審既被辟書即奉俞㫖轅門増重桂嶺有輝伏惟某
官蔚以卿材生於公族信厚皆如麟趾夙著清芬絃歌
焉用牛刀亟登最課屬南邦之開鎮虚右席以招賢錐
之處於囊中昔已知其特異羅而置之幕下今豈待於先
容姑藉佐戎之謀實為儲帥之地應辰失德云久竊禄
于兹將承謦欬之音更託帡幪之庇其為忻忭豈易敷
陳
　　　與李提刑啓　　　　　　　汪應辰
伏審欽奉詔書洊持憲節先聲云洎輿論交欣恭惟提
刑敷文識慮精明才猷宏博仙李之根逺矣世德彌芳
棠棣之萼粲然相門未艾視彼黄閣實吾青氊而乃俯
就外官坐成遺老郡守監司之寄幾徧厯於四方門生
故吏之餘或先登於要路矧兹䕫峽亦辱使軺庶獄糾
紛幸平反之無害疲民凋瘵賴賑恤之有方茍種德之
可為豈屈身之足問顧惟懶拙久幸依承兹復同寅庶
幾䝉益枉誨音之良厚知眷意之特隆感愧之懐敷陳
罔既
　　　上虞宣撫(允文/)啓　　　　　汪應辰
伏以經武斗樞之庭宣風井絡之野安危所寄内外惟
均注意特隆具瞻胥慶恭惟宣撫樞密知院受才閎博
蘊德純全以孝為事君之忠以仁為救物之勇我戰則
克蓋傳心於聖門匪夷所思獨取必於天理經畫世故
調和政幾無施不宜有本如是雖舉身而逺引亟承命
以遄歸惟蜀僻在一隅惟帝明見萬里當宁太息命公
往釐靡憚暑行之勤以寛旰食之慮制勝堂上即坐收
於全功拜相軍中當復見於盛事益沛為霖之潤永扶
置器之安某拙疎無庸知照有素免於罪戾悉繄庇冐
之然奉以周旋兹復趨承之幸其為欣忭實倍等夷
　　　還鄉謝人惠書啓　　　　　朱　熹
逺勤車蓋巳欣獲奉於清標寵被函書復喜與聞於雅
趣苐慙衰陋莫稱揄揚雖請誦其所聞蓋嘗自竭尚敬
修其可願式副深期過是以還未知所報
　　　代賀張魏公除樞密使督軍啓　吳　儆
光膺策命進長樞臣兼太公九伯之征督安石諸軍之
事士氣百倍輿論一新某官命世竒才應期碩輔盡䕶
諸將威名素震於邊郵再造皇家勲烈獨髙於今古屬
太上兼南北之變而宗臣更内外之除二紀山林益係四
方之望同時將相獨遺一老之尊蓋天心有悔禍之期
留人傑為興王之用果亟還於湖海畀專付於江淮人
心恃為長城國勢重於大吕將成功於不世復出命於
非常㑹羣后以徂征當無待七旬之格至太原而薄伐
期立成六月之功某頃守留司深虞邊鎖頗豐府庫以
備師徒逮兹幕府之開乃在海隅之逺莫預功名之㑹
徒深傾屬之私羽檄交馳籌帷良勩願謹饔飱之節永
孚家國之休
　　　與桂帥張南軒先生啓　　　吳　儆
大纛髙牙想制閫威容之盛屬鞬戎服望轅門兵衛之
嚴欣悸交懷夙宵假寐某官淵源聖學師表儒林惟有
之是以似之太戊贊于伊陟在賢者識其大者孔子傳
之孟軻凡開物成務之殊功皆養氣存誠之餘事用能
𢎞濟於艱難之日而雍容於進退之間雖素位而行不
願乎外然當今之世舎我其誰徒以交廣要衝朝廷最
逺蠻貊賴威懐之畧兵民須鎮撫之宜官守恃逺而或
媮邊防循習而或弛久資輿望肅付戎昭宅南交秩南
訛時重羲和之命覺斯民以斯道況當堯舜之時我公
其歸天子有詔某州縣下列庠序陳人章句誦習之雖
勤塵埃奔走之亦久退不能為一身之計進不能取當
世之資嗟壯志之幾何已隣衰境抗塵容之若此敢意
榮途顧以罪戾之餘宜置蠻荒之表故雖逺戍敢嘆遐
遺不圖流落之餘獲託照臨之下以身受察引領自歸
雖仰視墮水之鳶不堪上騖幸南飛遶樹之鵲未嘆無
枝
　　　謝洪徽州适撰休寧縣學記并書啓
　　　　　　　　　　　　　　　吳　儆
木鐸振文已新羣聼銀鈎備法更偉遐觀凡與承學之
流實佩宣風之賜竊以十室之間必有學蓋黨庠塾序
之遺凡學之立皆可書實魯頌頖宫之意茍學之不講
則德之不修而言之不文亦行之不逺惟休寧右儒之
化自潁川筮仕之初載新黌宇之卑用振文風之陋衡
湘為進士皆以子厚為師齊魯言春秋悉本胡母之說
積二紀漸摩之久號一時人物之蕃伐石冶金未有無
窮之託思人愛樹空懐勿翦之心豈期名世之賢乃假
陋邦之守爰摳衣而願紀蒙泚筆以頒成炳若丹青既
不渝於悠久冩之琬琰當有補於將來恭惟某官道德
髙古人言語妙天下聲蜚實茂豈碌碌瑣瑣餘子之為
事信辭嚴得是是非非聖人之意坐令窮僻寳此瑰竒
奉以周旋敢怠書紳之戒更相告語庶消弭筆之風
　　　謝辛大卿(㓜安/)啓　　　　　羅　願
受察公朝本由推轂䟽恩列郡亦既懐章退省孱庸惟
深盛荷伏念某頃為别駕得近行臺表於屬吏之中期
以古人之事萬乗之器乃取蟠木以為容千石之鐘至
為寸筳而發響遂關淵聽旋被明揚揆以生平知我莫
如於鮑子聞之道路逢人更說於項斯意朝廷諸公之
賢多門牆一日之雅儻非慿藉曷有超踰兹盖伏遇某官
文武兼資公忠自許胷次九流之不雜目中萬馬之皆
空見輙開心不假趦趄囁嚅之請稱之極口率皆沈著
痛快之詞褒衮甚榮夢刀既叶季布河東之召譽偶出
於一人袁安楚郡之除選第因於三府至如羇跡全賴
公言慙非共理之良曷稱同升之誼某敢不勤宣上意
毋負已知薦長史而稱宰相之才事無近比期國士而
用衆人之報人謂斯何抱此愚心要之晚節
　　　回通判劉寺簿(子澄/)啓　　　羅　願
登門甚寵夙依君子之光儀得郡鼎來首見故人之姓
字況以一時之雅望攝行千里之化權方託交承預深
欣忭恭惟某官行無瑕玷學有本原表喬木於百年蓋
遵故物器蟠木於萬乗非假先容頃前說於詩書遂入
司於禮樂兹屈題輿之寄不辭越爼之勞度今日之事
為力求其故既後來之善繼兆足以行儻非其人恐孤
此意顧厯官何算執事所知屬恭對於天顔荷晉遷於
地望武昌夏口人知三國之戰爭漢廣江沱古有二南
之風化皆吾人之所誦與聖世之宜先幸嘗交伯仲之
間况其寄吏民之上方資警誨小效施為益招耒耜之
民庶當有補稍弛錐刀之利兹固無難嵗序崢嶸風威
栗烈祈謹衛生之節即諧請益之私贊詠之悰敷宣罔
既
　　　登第後謝舅汪公(仲和/)啓　　王　炎
纔知丁字詎能起於儒家濫玷乙科實借輝於母黨未
及造門而謝遽勤飛翰之頒静言思之得罪多矣重念
炎天資陋甚生計蕭然無負郭五十畝之收烏能餬口
雖插架三萬軸之富何足謀身自傷偃蹇之蹤敢有飛
鳴之望偶縁天幸獲厠時髦茲蓋伏遇舅長學探根源
識精藻鑑謂生子必過其父固誤深知然非舅安有此
甥亦由餘庇炎敢不銘心自勵銜德無忘題進士科名
已覺儌榮於此日成外家宅相敢期振跡於他時過此
以還未知攸措
　　　代張帥撰除直閣謝宰執啓　朱　權
邊庭息警曽微服逺之功内閣陞華亟被陟明之典辭
榮靡獲拜命自慚顧惟叨忝之優知有遭逢之幸伏念
某材拘近用識昧通方偶際遇於明時洊馳驅於煩使
乘軺而逾五嶺曷著能名授鉞而總十連復叨重寄蓋
自虎符之始合遽聞羽檄之交馳潢池弄兵青海傳箭
雖守邊兆釁之有自而制閫任責以何辭讋之以誅討
之威開之以懐徠之意粗能集事茍逭乏興温綸顯播
于漢庭異寵就加于堯閣循牆退避莫囘天聼之髙望
闕祗承未覺日邊之逺靖言儌冐端有夤縁兹蓋恭遇
某官公議權衡盛時冠冕振平章之道治具畢張居董
正之司人材允賴致斯茂渥下逮微勞某敢不仰戴恩
榮力圖報效撫綏殊俗毋求赫赫之功告語後人尚守
平平之䇿
　　　上刑部李尚書啓　　　　　朱　權
召以十行躋于八座元戎治最久說禮樂而敦詩書司
寇位尊乃詰姦慝而刑暴亂正人居要善類交欣恭惟
某官偉識際天宏猷經世材雄梁棟克勝任於明堂器
重璠璵雅凝珍於清廟早由人望親結主知獻納於日
月之間持荷地禁步武於星辰之上聽履班髙自分帥
閫之嚴兼領制垣之重雅歌投壺折衝萬里綸巾羽扇
指麾三軍上促衮衣之歸公秉介圭之覲從容賜對宻
勿告猷擇乎人材景周公之立政張其綱紀契揚子之
法言見幾察微而消患於未形深防預備而保治於已
定此皆濟時之上計無非愛君之至言猶北斗之在天
既司喉舌之要率東方而居左即拜股肱之良顯册非
賖奮庸可必伏念某黟山窮學璧水陳人兩舉而玷儒
科粗償力學之苦六考之為邑掾茍逭曠官之虞曩以
一介而負丞嘗叨二天之巨庇與義檄於告行之際賜
谷札於報書之間深感隆私敢忘髙義兹獲聆於盛事
喜倍切於卑悰拾級西階阻莫陪於簪履曵裾東閣願
終託於陶鈞頌詠惟深敷宣曷既
　　　與錢教授啓　　　　　　　朱　權
振藻上庠舊識文章之宗伯哦松下邑兹逢賢道之師
儒諒同舎之不遺幸為寮之有託將趨丈席敢貢尺緘
恭惟教授大中學探藝源行髙人表瑰詞華國鏘擲地
之金聲清節冠倫聳叅天之黛色早蜚英於學省巍擢
第於宸廷來游鵝墨之邦姑庀鱣堂之教青芹在泮豈
久駐於談經紅藥翻堦即迅登於掌誥某迀疎末學蹭
蹬畸人予不負丞而丞負予以為不勝其任也我匪求
䝉而䝉求我方就有道而正焉祈嚮之私敷揄莫罄
　　　賀趙徽州啓　　　　　　　程　珌
曉朝丹闕嘗隨冠劒之塵春入黄山近望旌旗之影方
念拂縑而自贄顧䝉蜚翰以相先有懐恭梓之言寧免
負芒之愧某官家承懿學天予長才唯能沈浸於古今
是用發揮於事業早膺妙簡亟造周行雞舌含香僉共
期於得路虎符分竹乃自請於為州惟是新安今為屏
輔洞深雲紫昔賢嘗慕於空仙人悴煙青近嵗不知其
生聚自聽顯除之命咸興來暮之歌今者卜日開牙諏
辰布政澄光拖練頓清門外之溪喜色映人更好城頭
之栁某無從望履徒切搖旌與田野之氓雖切傾於善
狀選郡國之表諒難久於偏州贊頌惟勤形容莫既
　　　囘五城黄制幹(雷利/)賀生啓　程元鳯
尋盟洛社驚蓬門六矢之垂寄興郢歌辱梅驛一枝之
貺如咸之感佩謙之光恭惟某官羅星斗胸抉雲漢手
非絲非竹宛然五十絃之鏘如松如椿侈以八千嵗之
祝揆情則過仞意良勤崖約一箋莫敵黄絹幼婦之作
珍藏十襲頓増白髪老人之華
　　　周禮得舉謝啓　　　　　　方　岳
聖天子新治平之政飭士習者再三鄉大夫登賢能之
書推禮經於第一凛有盧前之愧喜無牛後之嘲何德
堪之為幸多矣試嘗謂士生堯舜之世誰不欲身致晁
董之科矧惟琴瑟之更張豈復笙竽之雜襲風飛雷厲
漢札十行地闢天開唐文一變乃酌計偕之願聿囘儒
學之心于然而來卓乎其傑猶共逐中原之鹿人人自
謂得之至獨為前列之龜區區祇有慚耳顧如某者僅
若而人結髮從諸公之逰切攷太平之典束書有四方之
志願為君子之儒雖極知文舉之才踈未易詆洛陽之年
少一燈夜雪兩載秋風思昔故家起魚龍而沐日翳我
季父猶鵰鶚之在天寥乎相業之無傳幸而書種之不
絶賈予餘勇與衆先登孰云揚粃之前或歎穿楊之巧邑
有故事人多誦言謂疇昔當甲午之元嘗魁北斗以春
秋無己亥之誤遄冠南宫意其氣數之循環有此功名之
故的茲蓋伏遇某官蜀文翁之教化今韓愈之聲光抉
雲漢分天章涵浸詩書之澤呈琅玕呌閶闔濃薰翰墨
之香言觀才屈宋而道羲皇將使家臯䕫而人稷契玉
我文明之治鏘然熈治之朝有嘉燕凝不知螽躍迄致
遼東之獻亦空冀北之羣某敢不連抜茅之征乘破竹
之勢鳥之鷙累百數而不如鶚巳先雌伏之卑鯤之大
幾千里而化為鵬遄借乘風之便丹衷所屬尺牘奚殫
　　　代賀袁大監(甫/)啓　　　　　方　岳
恭審渙發綸函晉陞繕監帝曰茲惟師匠入紬金匱之
書時則有若儒宗無負玉墀之對夫以海内寡二之學
蚤收天下第一之科十年而到鳳池竊以為晚五工之
居雉正其謂斯何獨喜端人之登可為清朝而賀恭惟
某官緒守挈齋之訓親得慈湖之傳吾之心即周孔之
心曽何求於紙上所謂道非堯舜之道不以陳於王前
方其發諸詞章初無意於科目九萬里而風在下奚計
修程三千字而日未斜特其餘事出用於世欲行所言
第觀使指之將明夫豈儒效之迂濶乘軺而講荒政溺
由已溺飢由已飢駐車而談聖經仁者謂仁智者謂智
洪惟箕翼之魁宿端是青齊之福星蓋其所懐之春或
者不言而化人皆憚汲黯此聲在江之東上不見賈生
有詔自天而下若曰咸五登三欲帝萬世卿其襲六為
七作宋一經不然營繕之勞曷究彌綸之蘊某不量其
戇敢誦所聞竊惟古之共工皆有關於世變如制度之
先樸將風俗之再淳作大匠箴而獻諸朝尚何容喙讀
梓人傳而知為相所願留情
　　　代賀趙大資(葵/)啓　　　　　方　岳
恭審誕播制函峻班書殿眞儒無敵於天下帝其寛北
顧之憂此屬巳在吾目中時則有東歸之喜於皇王佐
允穆宗工恭惟某官識際天人勲在社稷蜚聲轇轕於
五緯有管夷吾則何患為著書羽翼乎六經皆孔安國所
未到者惟其平生不為紙上之學以故倉卒能吐胸中
之奇屬烽燧之障天鼔貔貅而略地顧何負於漢賊折
尺箠而笞之所未下者聊城不遺鏃而歸我方為宗國
無窮之計盡復寧人有指之疆誓將挽九河以洗氛埃
詎曰畫一江而限南北皇靈斯赫儒效豈虚言觀疇昔
之所成奚至今日而未相翳股肱之寄在忠力當攄坐
論之謨然道德之威成安强正賴折衝之畧特異優崇
之典陞華禁邃之庭増重麟符眡儀䲭閣詞掖下絲綸
之制蓋一命再命三命而益恭太常兼鐘鼎之銘其大
書特書屢書而未已丕視功載厥有彜章靈夏未服而
韓相行共倚琱戈之重貝州既平而潞公入遄觀几舄
之還某嘉與斯人鋪張偉績藏在盟府夫誰曰彭越之
同功訊之司宗抑豈比汾陽之異姓式徯介圭之覲具
隆巖石之瞻聞邊吏之戒餘氛洗甲兵而不用謂中國
之相司馬讀制册而可知仰斗之私與江俱下
　　　代賀髙運使啓　　　　　　方　岳
伏審輟自鵷墀誕分虎節引星辰於碧落有開蜀道之
天將禮樂之皇華不逺長安之日竊窺帝意深有廟謨
若曰當宁思古名臣其維武侯為時王佐每讀出師之
表無慙伊訓之書雖吳魏自裂而三分豈漢賊可岐而
兩立草廬所蘊竹簡莫傳蓋臥龍之蟄匪徒然翳流馬
之運其小者乃睠西土而凛有遺跡寛予北顧者詎無
若人幸今天道之好還大快人情之共憤何止扼吭而
拊其背已焚老上之庭恨不食肉而寢其皮爰戮防風
之骨然滅夏之未幾方隣敵之可憂試嘗以唐書與五
代史而攷之其見於中國亦三百年而餘矣既懷殘而
相㗖㑹肆欲之無厭如使馳突於封域之間奚啻鼾睡
於臥榻之側吾恐患方深耳見謂一秦之復生公其起
而圖之縱無百參而何缺若然則朝家之委寄夫豈惟
使者之將輸聞之縉紳偉哉綸綍恭惟某官道山蓬萊
之胸次楚澤雲夢之筆端當其排閶闔而呈琅玕信已
跨崑崙而餐沆瀣廼煩視草出董飛芻意者復周土宇
而興六月之師其必張漢天聲而決千里之勝飽吾貔
虎取彼鯨鯢折尺箠而笞之不留敵以遺君父無隻輪
之返者迄安邊而立功名使鼎湖弓劍之藏與渭上衣
冠之廟王氣開而天地闢邊塵靖而河洛清則多多益
辦之勛皆陳陳相因之助以使誦言於諸葛不復比數
於蕭何某布所聞匪為之佞逢此盛舉未嘗不歎曰江
左之有夷吾遲之幾何將亦相戒以中國之相司馬惟
抵掌而談天下之事敢折腰而及吾身之私其若翹瞻
莫殫忻頌
　
　
　
　
　
　
　
　
　
　
　
　新安文獻志巻四十二
欽定四庫全書
　新安文獻志巻四十三　　明　程敏政　撰
　　啓
　　　代謝陞啓　　　　　　　　方　岳
伏以十室必有忠信錦製何功一字嚴於春秋衮褒甚
寵不圖今日復見古風每觀世道之波流竊歎人情之
瀾倒一鵰挾兎則必子公帝成之書五羊易牛猥曰孔
融通家之契勢利之合習俗所同故天下無公是非惟
視緘縢之巨力雖常情有私好惡難絶綈袍之故人矧
如蟣蝨之官旁乏蚍蜉之援未及識荆之半靣且微蟠
木之先容儻然取之猗歟盛矣顧某碌碌徒抱區區蓋
嘗從諸老以游未甘為俗吏之事簿書耳獄訟耳固已
在七不堪之間保障乎繭絲乎直付之六太息而已曾
何材諝而有聲稱豈聞堂下之言遂取溝中之斷剡馳
雄墨紳佩雌黄月明而烏鵲依豈待繞枝之三匝水擊
而鯤鵬化是為運海于一飛此盖恭遇某官如古人之
特達而急于賢慨公道之寂寥而立於獨恥脅肩而進
者寧取吕毉山人以為髙市駿骨以先之不縁諫議書
信而後予恭惟盛徳有激懦𠂻某敢不自慶所遭勉思
其至一經品題便作佳士敢辱巳知毋失名譽善事上
官不為私謝第持家訓仰報師門
　　　兩易邵武軍謝廟堂啓　　　方　岳
同舟遇風其敢視人之溺鄰國為壑不虞按吏之遥脫
非覆幬以如天誰與轉移而易地某知自矣請具陳之
伏念某窮且益堅愚而自用當汲黯之妄發不能為性
命而忍湏臾雖李廣之數竒未嘗以屈辱而遽摧沮故
知有是非不知有利害毋得罪㷀獨寧得罪髙明平生
所為每坐如此會守廬山之荒壘正臨匯澤之重湖飛
揚舳艫惟餫舟之湊集隳突闤闠甚羣盗之歗呼每挺
刃以駭吾民至殺人而尸諸市可為太息莫敢孰何豈
圖雄覇之風乃見清平之世此而不戢亂亦非難痛繩
治之真是驅龍蛇而搏虎豹稍懲艾矣幸無舞鰍鱔而
號狐狸獨有湖廣之綱梢敢據康廬之石閘薄人于險
竟致漂淪籲天何辜有來赴愬然則為之長者得不追
而杖之夫奚桀黠吏之單辭已觸權貴人之盛怒冠雖
敝不以苴履人謂斯何水之激可使在山慮不及此其
所謂之體統實可駭於文移縱自臥上牀使客卧下牀
未除豪氣然君處北海寡人處南海胡渉吾疆驟騰劾
奏之章重費并包之度此蓋伏遇某官以皇極容受以
大明照臨謂爾湖廣謂我江東瞭然漢地理之志劾此
鄰邦劾彼朝士岌乎唐藩鎮之憂於其不得巳之中示
以聊復爾之意蔽自宻運薄言對移失一老兵得一老
兵似無傷於毫髪待以國士報以國士敢敬布其腹心
尚念某草茅之習固然萍梗之蹤方定若曰統臨之部
本無界限之分恐郡國難而朝廷處之亦難既江東可
則福建奚其不可畏首畏尾吾身餘幾誰云天地之寛
何簑何笠爾牧來思孰與山林之密敢因摧謝併以懇
祈(按湖廣綱卒過南康肆虐居民公榜之湖閫賈似道/劾公無體統朝廷為易郡然南康不𨽻湖閫實似道)
(之横/云)
　　　謝吴侍郎舉著述科啓　　　汪儀鳯
持囊簮筆薦揚匪輕弄翰操觚典麗過許不由媒介之
請可謂特達之知嘗聞春秋褒貶之公定於一字游夏
文學之取列在四科蓋簡厥修簡厥不修者激勸之微
機而觀所主觀所為主者考覈之要法揆以宗臣十科
之建叅諸冢宰八柄之司雖索駿未必按圖然存羊尚
能愛禮况夫著述至重尤非踈淺所宜必有本本原原
殫洽之胸始擅表表偉偉雄巨之手傳作毛穎猶議類
俳經續孔麟或譏失僭顧惟庸妄曷副品題伏念某出
言無甘刻志徒苦習場屋之破碎安得風行之漣漪事
筆硯之雕鎪頗識霜降之涯涘每歎潄芳無潤幾回結
栁送窮間於飲墨之餘嘗效抽黄之對自慚骫骳竊鄙
喧啾過䝉蒸菌以出芝陡覺引蘿而附栢以端凝而旌
其資禀以敏贍而勵其詞章調八音於啞鐘粲八珍於
陋簋若為稱塞但切凌兢此蓋恭遇某官秀孕於台望
髙乎斗論思密勿龍墀引聽履之星師表尊嚴鶴禁導
重離之日為善類立繩準為人材開罏錘雅在㧞茅遂
叨采菲某敢不激昂自力增益未能仰佩淑私擷文章
之小技俯殫誓報守節誼之大閑皈倚之忱鋪棻其㮣
　　　與曹徽州啓　　　　　　　許月卿
趣裝曹參巳歌來暮受㕓許子敢缺恭先(云/云)既激西江
以蘇涸轍之鱗盍運南溟以展垂天之翼可以乆則乆
可以速則速時止時行莫之致而致莫之為而為有義
有命丹墀眷渥雄閣任隆親水地之侯仍木天之閣以
昔繡衣之霜凛為今皂蓋之春温惟花屏山練帶水之
竒遭焚林田竭澤漁之後欲回生意必得真亷彼貴職
之卿囊帛匱金而已矣此名世之士淵珠山玉如是哉
歡迎西嶼之儒英快覩東嘉之文獻唐之壯郡今則漏
巵守令牧民不損猶應言損水旱仍嵗有聞更不以聞
既無思溺猶已之心安得遺利在民之意傳舍而又傳
舍富州那復富州近因三準金銀之闗殊覺十室繭絲
之苦折帛乆例忽增一斤茶租鑿空驟盈五百他可以
類推矣其何以堪此哉拯溺救焚帝遣慈祥之父母興
滯補弊公行寛大之詔書民其瘳乎人所欲也因念歙
黟之地舊為財利之區近觀婺女之范公逺考盤洲之
文恵凡而相業一自吾州典舉今年尚憶細侯之竹馬
運籌他日却觀諸葛之木牛駕熟路之輕車添新安之
故事某三秋蕭葛千里嬋姢風𦂳西淮交承托雲仍之
乆地寒東野覆庇謝天幸之多
　　　補中謝魏守(克愚/)啓一　　　汪　復
伏以侯邦貢士莫能決勝於蘭宫帝學儲賢偶獲叨升
於槐市雖抱中眉之愧幸乗奮翼之機復取青氊咸由
洪造切謂成均才之囿擷其秀而藝其苗君子邦之基
南有杞而北有李是以累朝之化迭崇造士之科或頒
湖學教條或立辟雍選法奎畫灑聖賢之賛珉刻昭垂
王綸演忠孝之言玉音誕布栽培有道潤澤無窮學校
自數年來議論為一時重排雲閶闔爭臺諫之是非披
腹琅玕與廟堂之可否恢恢公道凛凛清飈盖禮義亷
恥之維既張而徳行道藝之教素熟不負所學是隠然
有益於邦家所好非名豈蕞爾爭雄於禄仕必有囊中
之穎方堪舘下之生如某者材劣穿楊命窮嗜歜世系
分龍溪之泒素親經訓以當菑畬嚴君登虎榜之名亦
由賢闗而紆簮笏慨念箕裘末緒益研屋壁遺編幸因
二千石之作成遂偕十五名而充賦固嘗志其大者徒
嗟竽瑟之非抑又思其次焉自嘆虀鹽之分眷此日圜
橋之試惟吾邦中的之多敬義夾持雖淵源於朱子詩
書宗主端倚仗於黄堂恭惟某官某秀毓岷峨清涵江
漢鶴山正印接周程諸老之傳龍首名家有晁董公孫
之對聲猷藉甚地望巍然白水黄山暫屈堯階之歩武
朱轓皂蓋首崇魯泮之涵容聚五魁于奎宿之臨掲一
邦為天下之最肆令魯鈍兩入鈞陶某敢不乗此梯階
益加砥礪鞭駑為驥附鳯攀龍圈守約之紅喜見父名
而起敬解校優之褐願霑師訓以成功過此以還未知
所措
　　　二　　　　　　　　　　　　江　愷
言念申泮水之頌夙列諸生誦豳風之詩冒魁多士過
厪拂拭自愧荒唐伏念某簮紱家聲菑畬經訓匪有江
淹之筆夣㓜稍異於羣兒濫入許劭之鄉評長獲承於
諸老遂滋狂妄輙昧揣量癡守壁中科斗之書期對殿
上龍蛇之影僅有一籌之失嘗射目而中其眉謂收再
戰之功將抗吭而奪之氣事出不料機每難逢蒼狗浮
雲斯湏改變黄雞白日荏苒推遷倐過強仕之年竟入
無聞之境抱遺經而浩嘆撫流運以興悲承家箕裘與
世竽瑟舊傳不龜之藥期以取封今擅屠龍之能竟成
無用未甘終棄猶復沉思嘗聞前太史之官奏奎星䧟
二十年而不見自信吾夫子之心如皦日歴千萬世而常明
誕告萬方飛龍利見思皇多士屈蠖求伸方快大旱望
霓之心又作宻雲不雨之嘆政懐抑鬱乃值作興突入
詞鋒筆陣之場叵深伎癢唤囘桂花桃浪之夣又覺情
傷然成吾黨小子之斐然亦事是邦大夫之賢者茲蓋
恭遇某官地靈佳麗天産英豪僑寓芝山屈臨星渚有
宋處士仲光之清徳追漢宰相弱翁之風猷彈單父之
琴宣流徳化興文翁之學主領儒宗化洽一同政成三
異由知兵而知國因鑄金以鑄人乆矣花城植盈門之
桃李茲焉藥籠求醫國之參苓於敝帚而享以千金使
駑馬而價增十倍驚人盛事咸觀接翅於鴈行及我嘉
賓并羡受徒之馬帳雖云畫地為餅不可療飢亦是空
谷聞音孰能無喜某敢不益加淬礪無負甄陶江總妙
文章既幸受知於今日魏徴勸仁義尚備選舉於他時
　　　迓鄧僉事(文原/)啓　　　　　江　愷
言念月令云夏録斷簿囚刑官為秋潛消酷暑恭聞叱
馭敬迓鳴騶伏惟繡使相公先生産自蜀珍傳於曼系
髙才碩學昭代宗師欲廣厦屋而寒士大庇以歡顔儒
臺出典說古戰場而日色不迷於過眼文陣縱觀矧思
河洛之水功聖朝新崇於廟貌而續岣嶁之碑字明公
獨被於綸言上已識為行之秘書人亦望其坐而論道
必居清切不負文章是何露冕以行春尚未結絇而侍
禁為騫有節操忠信而稱長者亦彪為聰明康強以號
老成夙有家聲允孚邦憲故舉平反之責爰屬慈恵之
師已見澄清晏若全閩之嶠又煩諏度來此大江之東
綽著外庸趣歸中直某在士林乆叨於宏庇瞻使節冀
覩于末光惟徃秋聞分篆以出司已計日候揚旌之入
境固知望白玉署而少卻是必為朱徽公而一來無何
問俗遽輟於軒車乃訊校文有資於衡鑑未見善人得
見君子尚切私心惟可大受不可小知斯為慰望秖飲
吴郡水恨挽鄧公之不來幸種𤣥都花還在劉郎之去
後神靈訶殿南斗亦避文星嶺嶠炎蒸西山致有爽氣
讙傳騎竹亟起扶藜集衿佩以群趨撤襜帷而快覩修
辭以贄事小夫竿牘之為恭仰首以瞻見大巫神氣而
已索人為嗤㸃鬼更揶揄夣筆江淹頓焉才思盡矣笑
人鄧禹為爾聲氣寂然惟是强顔倘䝉流盼其諸悃愊
罔究敷陳
　　　謝徐則山增紫陽月廪啓　　曹　涇
伏以梁炊夣斷可能餬口於四方芹水春囘不待折腰
而五斗見聞為竦被受知慙恭惟路教翰學清氣玉山
太宗楳埜魏公之笏故在還乃祖風子㓜之文最佳源
于外氏九萬鯤鵬而天路一䨇龜鶴以璜宫舂容講篇
深抉先儒之㫖縱横筆陣盡降餘子之心方鼎新苹故
以尊明倫之瞻亟養老欽賢以奉揚庭之意事闗風教
光照雲山已分蕉鹿之成空忽似轍魚之得沫接也以
禮受之矣寧湏通乞米之書無所用心難矣哉尚堪為
炳燭之學是名稱塞敢昧皈依
　　　謝唐長孺和元日十詩啓　　曹　涇
伏以不類而詩巳分曹牆之短倚歌而和忽驚唐律之
工况侑專書具陳世契賜誠出於望表感固溢于情涯
恭惟某官遥冑比陽髙流練水六典家學尊翁之臞似
梅大雅宗風仙人之謫姓李認自渥洼之種知為梁棟
之材閃倐萍雲逡巡角弁别三日刮目相待故非吳下
之䝉讀萬卷下筆有神一似少陵之甫慨此江空而嵗
晚居然色正以芒寒尚念吾衰猶為父黨飛鴻之遺泥
爪徃迹雖陳驊騮之起霜蹄脩程自駛何許得永元之
賦於焉洒賡載之題泉不擇地而流諒同遊戯玉乃無
脛而至奚以稱䝉既昭佩嵗寒之古心且穏挹天葩之
竒馥十重斯襲萬謝為宜某不恨數竒頗憐才盡無青
玉南金之報姑循駢儷之遺有風泉雲壑之逢定究輪
囷之藴
　　　賀胡雲峯先生歸教星源啓　胡初翁
恭審命頒省闥位正儒宫芹泮生香獨為守禮義之國
杏壇振響奚必去父母之邦龍象筵開鳶魚機變竊以
天下道為最大渙若日星古人學必有師巋然山斗矧
表儀乎學校尤闗繫於綱常能百川迴強瀾韓愈始無
慚于博士徒清夜動春酌鄭䖍亦奚取於廣文就茲去
取之是在左右也恭惟某官氣涵剛大學造本源夏雲
多竒峯舒巻滿懐之樂意秋月照寒水光芒千古之道
心洛下林泉日惟玩易城南燈火夜尚讀書伯魚常自
適於過庭淵明每不輕于出岫属者錦屛轉曉繡斧行
秋謂紫陽夫子之鄉豈無遺老仰安定先生之裔喜有
聞孫敬攀孔席之春風希沛周庠之化雨狐狸號鰍鱔
舞宫牆方厄於羣隂虎鳯躍蛟龍翔宇宙劃流於正氣
六籍天開而地闢諸生霧滃以雲蒸觀聽維新氛埃一
洗然而尚有管蠡之見以陳琴瑟之間非曰大言不無
過計泛觀人物厭耆舊如家雞但喜功名視教化如芻
狗欲敦末俗先籍多人丕宣宗㫖之精微盡掃異端之
凡陋蓋天理之昭終古不朽而人心之放有時而收大
學中庸發知行之厎藴經義治事全體用之工夫遡周
程有繼徃聖之功會朱陸而成一家之懿非特掲斯文
之日月庶幾回太古之乾坤作新之餘指顧可俟此日
周公仲尼之道咸使北方以推尊他時𤣥齡如晦之勲
端自河汾而選出願堅晚節式副輿情某徒有斐狂不
知諱避少也未聞大道粗加鞭辟近裏之功長而懶逐
浮名惟抱周流憂世之志節逢振鐸殊重彈冠欣虎座
之有宗顧蠅鳴之敢後他人不如同姓公無苜蓿盤之
吟得賢能立太平將促薇花省之召其諸依嚮㒺既敷
宣
　　　上陳定宇先生啓　　　　　金夢巖
伏以學必有師本傳道而解惑賢則希聖思入室而升
堂蓋將欲溯性理之源流豈徒專習科舉之事業玉必
琢而成器木須揉而中輪物且如斯人胡不爾竊有請
也能勿誨乎恭惟某人學究天人名薫宇宙二帝三王
之道融會於心一聖九賢之書貫通其㫖學不厭而教
不倦折中矩而周中規衍濟南伏生之年地行不老髙
少室山人之價天爵自榮昔嘗取重于鄉闈後乃宏開
於家塾廣納四方之學子樂育天下之英才著述流行
施君子之教雨薫陶漸染偃小人之徳風如某者雖以
至愚亦幸私淑切瞻山斗恨藥石之未承每對燈牕喜
詩書之竊誦秋風槐棘托交高第之二三浙水舟篷共
講斯文之萬一亟欲拜於丈席庶少見於寸誠羈絆百
端稽遲數月輙抱競辰之課上滓耀星之芒疾在膏肓
藥惟求於瞑眩心同蹊徑第有賴於開通生我者父成
我者師敢冀傳於心法博我以文約我以禮尚勉竭於
吾才眷戀之懐敷宣罔既謹奉啓事恭詣席下以陳伏
惟尊慈俯垂鑑納
　　　謝掲學士撰陳定宇先生墓銘啓(代先生子/明卿作)
　　　　　　　　　　　　　　　倪士毅
伏以學師朱子先美未彰文配韓公豐碑有耀存亡均
感逺邇咸稱竊聞心無古今跡有隠顯故雖心乎古學
豈能使今人之悉知蓋由跡本隠居正湏待顯者之提
掇况在深山之寒士尤資名世之鉅儒伯牙皷琴非鍾
子期之聽而孰察左思作賦必皇甫謐之序而始傳固
宜奏流水之音因可貴洛陽之紙斯僅長於一技尤不
泯於千年矧惟先子之存實竭終身之力耕經獵史人
皆推後進之範模著書立言志欲作先儒之羽翼雖已
流傳而刋布孰能特達而品題恐嘉禾稊稗之同生則
美玉碔砆其曷辨既殁世不無遺恨在嗣子未獲良圖
遂集同門博詢誌墓(此下元作僉謂才能若昌黎伯既/善為銘且聞嚴毅類眉山翁不輕)
(著筆其師朱/敬輿改云)僉謂蘇長公之在宋不輕泛於銘文又謂
栁公權之居唐尤貴重其書字(此文亦掲公書/之故用此事)是惟具
美獨在我公(此下元作乃越千里以忱求/果挽萬鈞而慨許朱敬輿改)乃憑良友之
逺行特走京師而懇請此蓋伏遇監丞學士曼碩先生
西江泒逺北斗望隆一字衮褒燦若分輝於五緯片言
鼎重粹乎致意於諸經(此下朱敬/輿添四句)抉雲漢以成章驅波
濤而入筆遂託萬鈞之力特榮一介之微不諛匪劉义
之敢譏無愧豈蔡邕之可比推其餘潤表此新阡足發
幽光永傳不朽某恭承嘉惠無忝所生逝者欣然端可
慰還家之鶴謝誠率爾譬如存告朔之羊徒知伏楮以
懐慙未果詣門而展敬其為感佩莫究敷陳
　　　答樞判汪公(同/)請主商山義學啓
　　　　　　　　　　　　　　　趙　汸
伏以學由義建興文右武之時士以禮羅折簡捐書之
日靖惟寡陋過欲稱揚恭惟某官雅望人歸雄資天賦
持節有光于晝繡鎮重三吳過家無間于春暉堂髙四
友拯鄉邦於既溺慨學校之乆隳當傷痍汩亂思重叙
於彛偷况板蕩劻勷既克全於我里事有至難而濟之
若易時非所急而斷以弗疑招學士於駭散之餘爰中
國而受室求亡書于煨燼之末雖一卷而立師謂晦菴
夫子之述作幸存而紫源先生之風猷不逺當及典刑
之未墜庶幾文獻之足徴茍至徳要言能恪遵于先正
則良才善俗庶可見於清時豈期束帛之將不棄遺簮
之舊自非髙誼孰念陳人某樸學無成半生多難疾病
空餘于皮骨亂離乆廢于簡編慚始隗以何堪念依劉
之有自受飱反璧敢逃越雪之譏充棟汗牛奚取郢書
之謬尚圖良晤以究欲言
　　上梁文
　　　秋崖新居上梁文　　　　　方　岳
折腰五斗米未寒鷗鷺之盟蓋頭一把茅聊作龜魚之
主浩然小築雅矣倦逰秋崖老子本自犂鋤誤親筆硯
朋友相過而問字勸趨文石之班君王頗說其能詩每
與儒臣之選正爾紬書于册府誰令賛畫于軍門如彼
同僚可羞噲伍退而問舍孰與仲多引歸袖而拂天星
擕束書而臥雲壑百十年相公碑下乆矣寂寥數月間
工部眼前忽焉突兀山林有味花栁無私鍾山之英草
堂之靈當識秋崖此意太虚為室明月為燭未問康廬
主人咨爾工師聽予謡頌
　抛梁東朝暮祈山望眼中霜韭雪菘供夜話磚爐石
　鼎煑春風
　抛梁西彌勒同龕石路低自挹長庚吟皓月曾經太
　乙照青藜
　抛梁南白石尖如白玉簮小小浣花工部屋粼粼吹
　緑相公潭
　抛梁北正與乃翁松檟直山雪行鞭竹子孫溪煙破
　蕾梅消息
　抛梁上心與太虚同一様良辰樂事不難并明月清
　風無盡藏
　抛梁下不用風亭連月榭行春布襪厎湏忙耕雨烏
　犍儘堪借
伏願上梁之後青山無恙白日舒長早韭晚菘不欠園
官菜把左花右竹兼添工部草堂牛衣之暖難㤀蟻甕
之春易熟物外乾坤廣大胷中星斗光芒
　　　樂斯抛磚文　　　　　　　江　愷
伏以矼上之雪飛六月既因以為遯跡之區草頭之露
隕一朝豈可無藏骸之所非云早計實是長圖雪矼主
人賦性甚踈遭時不偶冉其老矣尚嗟為魚而蠧書若
將終焉甚欲效蠶而成繭治亦進亂亦進元無濟世之
才歌於斯哭於斯儘了浮生之事土規三尺磚捲一蓬
生無益人宜自取不食之地死便埋我更何煩荷鍤之
夫既非是天啓滕公佳城亦何用自為司馬石槨鬼以
其歸之謂誰能分晨暝燕雀蝙蝠之是非葬也者藏之
云曾何計上下烏鳶螻蟻之予奪爰舉抛磚勝典式煩
振木長歌
　東　晹昕山頂彩霞濃曉日初升開萬象山城佳氣
　鬰葱葱
　西　華蓋蒼屏迤邐低屈曲盤旋儀彩鳯回頭自理
　羽毛齊
　南　銀河瀉瀑落潺湲驚起翔鸞衝碧落望中䨇翮
　影毶毶
　北　門外峰回䨇馬匹固知曾亦到階除石上留痕
　深足跡
　上　出嶂穿心山展様莫將微倚便為偏後有好峰
　來擁仗
　下　明堂儘自容車馬他日歸來展墓人或有紆金
　拖紫者
右伏願抛磚之後神為守䕶人自平安落木無邊長江
不盡坐閱天機之自然前山可數後騎勿驅固知此老
之未死眷焉茲土雖百嵗之後復化鶴以來歸樂哉斯
丘儘暇日之間必領客而吟嘯或表貞曜先生之墓且
哦石湖處士之詩
　　　徽州府儒學大成殿上梁文　唐　元
伏以夏曰校殷曰序周曰庠司徒掌邦之教夷之清恵
之和尹之任孔子為聖之時巍巍號帝王之師浩浩配
天地之大睠茲新安藩屛之國是為文公父母之鄉宗
廟百官大備其籩豆有踐之禮宫墻數仞凛壓於風雨
震凌之秋南渡始創經二百年前守增修又三四老惟
聲教漸被於承平之日適事會將迎於起仆之機齧蠧
掃除良工踴躍恭惟嘉議賢侯太守作民師帥為國蓍
龜樂育游歌學子遂菁莪之詠躬先勸相篙師來楠梓
之材勇猛承當非常事業載惟廣文靜逺博士甫里苗
裔東吴儒英掣電奔霆立諾不停於頃刻揮金如土成
功豈讓於他人光前絶後繼於浮溪舎舊圖新書于樂
石執斧者右執鋸者左方勤指使之勞如鳥斯革如翬
斯飛甚使觀瞻之侈合榱桷棟梁而山積兼冶陶瓴甓
以雲屯儼臨七十子於前楹逺續三千嵗之正統蓋文
王既沒寧不在茲乎自生民以來實所未有也匪兕何
貶於吾道鳯兮宜復于東周斯人庶知鄒魯之風來者
不忘河洛之績昭昭乎王者之服衮冕有嚴潭潭乎聖
人之居溪山巨鎮間架旁增於殿陛規模逺獻於伻圖
玉振金聲拱竢大成之雅奏春祠秋享祇言惟徳之馨
香蓍策司祥虹梁肇舉黙助神明之力式聞輪奐之歌
　抛梁東赫日當天聖教同鷹爪水分趨歙浦花屛山
　逺護儒宫
　抛梁西簷牙上與斗杓齊郭東門外瞻竒顙鄉黨篇
　中記執圭
　抛梁南香火専祠祀晦菴濓洛真傳元的的紫陽髙
　聳尚潭潭
　抛梁北九五乾剛奠皇極車書混一古來無禮樂薰
　陶民作則
　抛梁上萬里青天堪仰望文昌芒色正分明永属聖
　師尊素王
　抛梁下孰使乾坤長不夜道心炳焕如日星文運流
　行貫華夏
右伏願上梁之後經學通明士志高上真知實踐由仁
義以正人心立孝移忠卑功利而崇王道體認賢侯之
勸學懐思郡博之輸貲罔極恩深追慕綏來動和之妙
化行俗美丕變風聲氣習之殊侯度增榮賢良輩出兆
民頼而一人有慶大道行而天下為公
　　　明經書院上梁文　　　　　戴晉翁
伏以聖經如行天之日月亘萬古以光明書堂闢勝地
之山川來群英而教育此大學也豈小補哉蓋吾儒之
一脉自羲農來而斯文之元氣與天地並或異端或百
家衆技匪仁義正大之塗如功利如記誦詞章乏道徳
深長之味恐入于彼出于此合揣其本澄其源九流儒
之最髙其書用之不弊取之不竭萬物理之最大惟經
綂之有宗會之有原浚崑崙之河而流長垂中天之極
而星拱子史集皆其餘耳後今昔何以加諸稽古聖賢
之傳上下三千餘載惟茲文獻之盛本支四五百年初
中大唐取士之科已掃西漢專門之習功名幾葉必有
先也道義深根惟其有之亦既茂詩書之林益將麗朋
友之澤當天下之混一車同軌書同文行同倫宜學者
之衆多家有塾黨有庠術有序爰從兩山之間剏此亦
豈六藝之外求之徃哲有待於來今春花湏斂於秋實
天光半畝源頭之活水自來雲出太虚雨後之青山更
好倘皆明胡氏體用之學真不負文公父母之邦立志
要髙窮理要密要屏除客氣要収歛放心要通今而不
流要博古而不腐要以醇古慤實之風而鎮浮薄要自
髙明正大之域而入奥深要知之行之不在多言要始
是終是常如一日必如是明經之志幸有此讀書之人
惟我提學知州朝列野水横舟巨川作楫朝行三十載
如今皂蓋朱轓人物六一翁獨未蒼顔白髪極知簿書
期會之末無如禮樂教化之深一念惟在斯民真是拊
我畜我顧我復我大書以集羣彦於焉飲之食之教之
誨之而我書堂主人安國材猷傳家詩禮大丈夫肯為
尋常事業新精舍能立悠乆規模誠心自捐於膏田扁
額不忘於鼻祖尊經為尚諸子百家之不書義學宏開
一株五桂之齊美訓養無逺無近經營必躬必親渉其
流探其原採其實咀其膏傳李氏讀書之脉中為堂旁
為齋髙為亭深為室倣武夷築室之規溪演迤以奫澄
山回環而秀㧞千萬間廣厦能容多士第一等好事肯
讓他人方當雲集於青衿相與日研於黄卷豈獨抱遺
經而究終始俱期繼絶學而開太平氣象一新歌聲六
偉
　東　拓開芳躅舊家風理義我心四書裏乾坤元氣
　六經中
　西　湏認明經是本題歴歴羣書探閫奥明明萬象
　問端倪
　南　六經實學匪虚談知仁勇湏行者一天地人可
　立為三
　北　六經畢竟先周易至前梅放悟先天水厎月圓
　參太極
　上　詩文為末經為尚周程道統接千齡李杜文章
　光萬丈
　下　玉歸磨琢金歸冶造極其如古聖賢明經方是
　真儒者
伏願上梁之後人材日富道化春長集深衣大帶以徐
趨言準䋲行規矩明經義諸子之急務小榱桷大棟梁
収學問之竒功而歸一原提文章之正印以貽萬世于
以彰六經四書有用之學于以佐萬國一綂無窮之基
(書院經至正壬辰兵火國朝成化庚/子雲峯八世孫鄉貢進士睿重建)
　新安文獻志卷四十三
欽定四庫全書
　新安文獻志巻四十四　　明　程敏政　撰
　　碑
　　　信州二堂碑　　　　　　　汪　藻
宣和二年十月盜發青溪入睦入歙入杭蹂十州之地
間以兵圍信不克天子為出禁旅付大臣討平之初青
溪民阻山為暴吏不時制浸劇部使者不以聞益放兵
無所忌至攻府寺畧人民由是東南皆警時守州令邑
者疆比壤連無一人奉尺書為朝廷言者獨信州王君
曰賊興篁竹間不旬日其鋒如此勢非可以朝夕破者
今不百里俯吾境萬一不戒如吾民何即斥金帛募士
増陴浚隍脩戰鬬具按蹊隧所通者二十餘所悉以兵
戍之用通守王侯策起其屬髙志臨付以軍政條便宜
章十餘上且以計策告當路之用事及城守者十二月
賊覆浙東軍張甚頃之焚婺源開化屢以兵偪信知有
備引去正月攻江山常山殘之於是繚信境數百里皆
為賊區君居其中部勒諸將益嚴與王髙二侯戮力締
謀屯韓巖以扞開化屯館頭以扞常山屯竹巘以扞江
山率深溝固壘日揚兵境上為不可測者獨栁家都不
為備匿精甲數里間志臨以親兵仆旗皷踵其後賊果
虞三戍之衆不敢犯二月既入衢則皷行宼栁家都營
險峙粻益敺人為兵欲必舉信初以偏師嘗我克之已
而盡銳攻號十萬志臨出竒兵鏖擊賊大敗㧞營去追
奔數十里焚蕩俘馘至不可勝計縳其偽綂軍以獻因
分其兵為三一自韓巖復開化一自館頭復常山一自
栁家都復江山長驅迅卷遂復衢州賊之在他境者皆
望風遁去東南以平於是天子下詔曰信州守斬虜有
功其進職若官殊等通守舜舉亦禆賛之良也增秩次
之而以志臨為衢州君與王侯既相與侈上之賜而喜
釋於守城之勞也乃築室二曰示喜曰後樂而書其本
末來請某曰天下之事所貴於智者以審於禍福成敗
之機而圗其大者區區一時勝負之功不足議也方盜
奮於承平百年之餘民不知兵吏不知守獨君察於幾
微慨然以書抵在位者或非笑或怒且排妒之卒之無
一不如君策及情見勢屈而向之為吏者方狃于故常
曰吾知謹簿書期會而已吾書生也何以兵為選愞譸
張爭為完軀保妻子之計視刈其民如草菅然而無以
善之曾未有奉一州六縣無秋毫之失歸報天子如君
者而余顧以為區區一時勝負之功者誠以信於江南
為四塞地使狺然吞噬之心西揺撫南闚建北擾宣饒
則雖磨以嵗月未能遽下也唯信以方千里之地屹然
於横流奔沸之中扼其吭笞其背使氣奪力殫不能尺
寸進卒殲其衆當是時竝江循海三路三十餘州皆堅
壁清野倚君為重則君之建立為何如哉是宜天子差
功第賞書君令甲而信州之名一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粒陳以之賞功募士調兵食皆出於此可謂為政
知所先後而非偶然立功者可歌也巳乃作歌曰
惟帝奠治以天為區藐彼南服大江之隅八聖休養狃
于丕平有不能訓嘯呼以驚奮厥􁀙蝡敢仇王師帝顧
在列孰予徃笞矯矯禁旅統之公侯春禡于野旋師麥
秋囚獻刑得第勲策勞孰固吾圉予其汝褒在列咸啓
信為偏城曰守臣愈實能弭兵惟昔首孽衆為不聞曰
此猘者吾疆懼紛乃理隍壁乃裒選鋒爰按走集嚴兵
待攻賊屢闖境引師環之一遇鏖擊崩奔不支坐以支
堞扼其三方隣國仰首如川得防帝曰愈哉惟汝予力
錫之命書光寵而國愈拜稽首敢揚王休乃作華屋睇
山俯流君在斯堂寄適雲杪里民户歌雜以嬉笑君在
斯堂賓客粥粥間于憂虞起舞相屬民祝君夀長為父
師母或去我阽於墊危士曰君材維試之仂如何此州
私我賢伯凡厥本末載之民謡來者是式君將在朝我
為頌詩繄史之訂匪民之私天子之慶(按愈婺源人舜/舉祁門人見後)
(傳/)
　　　太傅廬陵謝文靖公碑　　　程　俱
太元八年秋秦苻堅舉國來寇衆號百萬八月度淮十
月陷夀春又陷項城聲揺京師甲子詔以征討都督石
冠軍將軍𤣥輔國將軍琰等帥師距之而衛將軍征討
大都督謝公實總其事乙亥師及秦人戰于肥水大破
之堅脫身走十一月庚子詔公勞旋師于金城車駕遂
幸金城錫燕詔尚書亟論功封賞焉十二月庚午大赦
天下初堅之來寇也軍勢張甚上下懍懍不自保大臣
老於軍旅如宣穆桓太尉亦岌然有左衽之憂方是時
無疆艱恤實大投于公身而公泊然泰定若無事時徐
而内輯外禦蒐軍謀帥若石畫然於是人始有固志蓋
倚之如泰山用能以八萬之師殄百萬之冦如石投􁀙
寧近威逺繄公之休昔祁奚内舉其子而不聞髙世之
勲蕭何舉宗從軍蓋以杜疑間之萌未有一舉三親而
不自以為嫌一門三帥而人不忌其泰談笑之下變危
即安者公之功徳莫大焉公諱安字安石陳國陽夏人
曾祖諱某某官祖諱某某官父諱裒故太常卿公生而
穎異年四嵗時桓宣穆見而歎曰此兒風神秀徹後當
不減王東海總角沈曠宏敏遂有當世重名全才毓徳
器益以大時世道屯塞國家多故公樂道丘壑悠然有
終焉之志司徒府揚州刺史再辟朝廷以佐著作尚書
郎瑯琊王友吏部郎四徴皆不就士大夫歎曰安石不
起當如蒼生何乆之幡然有經世意蓋於是年餘四十
矣㑹大司馬桓温請為司馬尋為吳興太守靜一無所
事去而人思之徴拜侍中選吏部尚書咸安末入受顧
命遷尚書僕射領吏部加後將軍總闗中書事又領揚
州刺史詔以甲仗百人入殿上始親萬機進中書監驃
騎將軍録尚書事辭驃騎將軍録尚書事頃之加司徒
侍中都督揚豫徐兖青五州幽州之燕國諸軍事假節
拜衛將軍開府儀同三司封建昌縣公苻堅敗進拜太
保公遂欲平一華夏乃上疏曰自運遭陽九二帝北狩
文華之區委于敵國故宗廟宫室丘墟百年前日苻堅
送死邉陲狼狽奔越今茲哀嘂請命天其或者將以一
天下降休于國家臣請竭駑末帥師北征湏經置畧定
臣則乞骸還東誓畢素志於是詔以公為大都督揚州
江荆司豫徐兖青冀幽并梁益雍凉十五州諸軍事假
黄鉞餘如故置從事中郎二人公辭太保縣公詔不聽
十年夏四月公北征戊午上餞公于西池八月公遇疾
手疏請旋師且以龍驤將軍朱序進據洛陽前鋒都督
謝𤣥屯彭沛伺間一舉詔遣侍中慰勞還公京師疾遂
篤丁酉公薨于位享年六十六訃聞上震悼臨于朝堂
三日賜東園秘器朝服襲衣錢百萬布千疋贈太傅謚
曰文靖粤某甲子塟公于某郡縣某原制加殊禮又録
肥水之勲更封廬陵郡公既窆門生故吏若干人相與
泣而言曰公之名徳垂天下後世如日星決不没則是
隧道之碑無刻可也然否則無以慰人思惟公性體道
奥不迎不隨出處之際動與理會方其棲遲東土未始
出其緒餘而天下固已延首托命於公及在朝廷獨以
盛徳逺度坐鎮危疑上以弼亮一人下以咸和萬民惟
深惟幾濟物成務王者之佐蔑以加焉自海西公廢桓
温逆節萌起及髙平因山同軌畢至温來赴塟大陳兵
新亭以公與王文度朝之大臣將殺二公遂遷龜鼎使
召公等文度惶駭流汗不知所出公既見温神色不變
從容就席徐語温曰某聞諸侯有道守在四隣明公何
湏壁後置人耶温茫然不能測則大笑曰正自不得不
爾不敢加害王室以寧竊嘗議之夫氣足以藐天下然
後可以任天下氣足以藐一國然後足以任一國公起
隠約一旦處端揆身負大器而不為重執天下安危之
幾臨死生禍福之變而不慄功全邦社而無喜色彼其
氣誠足以藐之道大故也其視舉天下措諸安何異有
力者之視一羽哉某既揆公之大節叙次如此又系之
以銘云公夫人劉氏明識賢行為世婦則有子曰瑶官
至瑯琊王友早卒曰琰為征北將軍望蔡公孫若干人
銘曰
皇有重器惟神惟幾有隉孰定有傾孰持必有元佐力
能負之其力維何非賁育獲包以洪度鎮以鴻徳手挈
二枋在所措畫釋而置之泊若無適顯允謝公實維其
人天祚晉徳錫之大臣公在東山世挽莫來幡然赴之
不迓不違因理王度不吳不尸有暴如温有冦如堅處
之談笑大沮以顛覃覃鎬京延首思復六合垂一斯人
無禄公初北征鎮于新城釋權去位盡室以行湏此畧
定逝言東山有巖東山斯人所瞻西州之門有仡其墉
斯人永懐有敉公功公功匪居惟徳之餘東山或夷徳
風不渝(按金陵志謝太傅墓前有白碑無字相傳以/為勲髙難名也北山此文豈擬而作之者耶)
　　　休寧顔公山碑　　　　　　羅　頌
顔公山在休寧為著九域志及新安志皆云昔有顔公
嘗隠於此後乘風而去因是得名山有瀑泉流出山之
東曲折而為溪故又謂之顔溪溪之畔居民多故又謂
之顔溪村山氣寒花晚而雪早視平地常較一月憑髙
以望可見黄山而其所延袤南接婺源界此其大槩也
舊云山在縣南九十里今纔去縣五十里地之逺非可
縮而近正使指故縣而言所增亦無幾考之殊不合又
舊云上有池方圓五畝多鯉魚今山行十五里則為山
之半又稍前則四旁隆起而其窊處有平地無類五畝
許有龍池二在焉各不過尋丈竊意凡窊處舊皆蓄湖
水後人堙之而僅為二池其旁有餘地若欲留一菴基
以有所待蓋此山多風自是而上愈髙愈凄緊故謀始
者不能舍是而他求也抑嘗考禮經所載凡山川出雲
雨見怪物皆曰神是山之髙且大宜必有神矣特以顔
公棲跡人人敬愛之用㤀其山之有神而但知有公遂
以至于今公既灑然潔清故來遊者未嘗携脯醢而有
禱於龍者義不擊鮮于山中牛奔馬走一稍不謹則相
驚以蛇虺之變其最異者龍本以行雨為職用力勞今
乃有不忍其血食者凡諸鄉來請水先白公遇其請於
外池迎而置之其鄉則用牲如其常鄉之人飲食無禁
及其請於内池迎而置之其鄉則以麫代牲人無敢茹
葷奉之之禮殊而皆以得雨計龍池嗜欲非公莫能知
則所以從事舊矣但當公之時人知其為鯉未知其為
龍後人既别之以二池故龍之意顯而公之道益尊又
凡田里之人或得子差暮輙夫婦黙禱公徃徃賜之兆
朕比其應則曰公實使然問之羣兒中以顔為小字者
所在有之公之博大而能泛應又如此山舊無公像建
炎庚戌嵗浮屠人慧圓來結菴則曰顔公云者猶言逺
公誌公爾非必指其姓於是塑其像如泗州僧伽之像
而其稱謂亦如世之所以尊僧伽者道之所在誠無僊
釋之間而野史失其名或者終以為恨慧圓持律嚴甚
金部郎髙郵吳幵素重之為以全真名其菴嵗在戊寅
圓坐脫如宗繼之衆人賞其質直凡殿及鐘樓皆其所
為今年過七十不少衰昔圓之無恙也邑之士有吳師
禮者嘗寓其菴以肄業而登第數年來朱權寓焉亦登
第於是權之姪申及其從姪况傚其叔之為者申以丁
未嵗入太學况以己酉秋預鹿鳴因相與稱公之徳予
謂數君既名族乃能安苦澹精思文字間山初不即人
人有志而後即此山也志立而事成公何預焉雖然藐
姑射之神人其陶鑄當世固有足大者士之權輿正在
一科第公果成就之何假多力耶子既因權之請為作
碑且為詩以美公有龍之徳俾好事者歌之曰
顔公至人以天為宗有淵有湖豢此羣龍嗟龍之徳與
公實同在人能人在蟲能蟲上下八極從公西東公示
厭世忽然乘風龍今異池精神則通嵗時遊戯作此年
豐曰誰命之必歸于公勉之學列匪其力農立志讀書
即此山中烝然而來尚其或逢
　　　歙黄墩程忠壯公廟碑　　　羅　願
壯士之出身用武以立功顯名於時者世常有之然能
使其鄉百世思之者鮮矣中古以來相矜以權利有嚙
臂而去其親為間而焚其孥臨陣而欺其友茍取一切
不願所厚其威則伸於敵矣而不見信于族黨其位則
列于朝矣而不見譽于州里激揚人主之前矜視同列
得志富貴矣而不可以見故鄉之父老先世之丘墓徃
往官留止不能復還使其子孫為覊人于四方數世之
後燕秦楚越矣而况能使其鄉百世思之者哉若吾州
程公則不然公諱靈洗始梁侯景之亂公以布衣起義
奉太守蕭隠以捍州里元帝因命以郡事以故此邦之
人得免于亂陳髙祖名號既著公晚而後屈猶及為佐
命上將當時論其功烈固以定配髙祖之廟而鄉人追
思其義亦相與祠之不㤀今距州三十里有地名黄墩
者墓與宅在焉宅既匯為湖其清可鑒時有巨魚出㳺
漁者莫敢取相傳天氣清晏徃徃見宫室其下云又即
其墓旁為壇而祀之如是古矣水旱必求求必應比近
祈報常八十餘社於是有方氏者以為古之祭用壇降
及後世肖像以棲神設牀以安像非棟宇無以拒旁風
上雨之入故自郊社之外古百辟卿士在今者例皆廟
事矧神出三代後乃獨用古之壇無益於實若廟而嚴
之庶於時為稱乃以某年月為屋若干楹嗚呼吾乃今
知有功烈者之不㤀也古之見祭於人者當時則祀過
則舍之梁陳氏之去今六百餘年矣其恩及我者耳與
目不接矣不接則宜懈以廢然益相與崇奉以壇為未
足昉於此乎立廟是非其道有可懐者乎由此觀之雖
百世可知也於是方氏之進士曰必東因願所善張師
顔以請乃為之詩曰
士生立朝終始于鄉一有可稱没而不㤀有用其力勤
於衛上鐘鳴魏氏以從大饗有厚其黨而薄其躬燕齊
相率社彼欒公赳赳儀同義烈兩出節扞父邦功書帝
室於穆髙廟龍姿日容冠劒侑旁儼如在宫其在于鄉
壇壝是飭羔豚毋薄亦人之力偉哉如公神明之特優
游祀典進退血食載祀六百物有廢興慨思昔賢廟食
是矜古今異時器非豆登虚設壇陛榛莽易陵隨時稱
物亦神所憑乃作新廟邦人所瞻物乆則替我乆益嚴
坎其擊鼓黄牢之下牲升于堂樂作于廡以齊以肅以
拜以俯我公比隣公我父母追惟平生勿忘吾土時節
請帝以相風雨配食一代有汚暨隆不如鄉人與其始
終始吾莫原終則未巳銘詩于石維廟之始
　　　鄂州張烈女祠堂碑　　　　羅　願
嘉祐三年春正月甲申有詔封江夏民妻張氏為旌徳
縣君表其墓曰烈女勑州縣致奠且賜其家酒帛謹按
張氏鄂州江夏縣人嫁為民妻里中少年有謝師乞者
過其家欲通之脇以白刃張氏大罵曰庸奴我寧死豈
從汝耶師乞割其咽未即死猶捽師乞以告事聞有是
命後百餘年願來為州訪問故所表烈女處中更兵火
吏民無知者距城東十里有黄鶴山州人之葬者多在
焉嵗時拜掃必至所謂勝縁僧舍者乃與通判劉君謀
立祠其中以稱明詔之遺意夫男女之際聖人嚴之尊
其冠婚而定其配偶限其内外而别其氏出粲然有倫
不相凌越斯人之所以範乎禮義中國之所以貴於外
邦率是道也亂之生也起於逸居之小人誘於耳目不
勝血氣舍其良心而慢其遺體甚則侵尋於非禮如夜
行之犯露有不能勝則易愛為忍至於殺人以求之譬
如當晝狂走抵株枿而蹈水火禮不能止法不能禁禍
多倡於陽而成於隂以失身喪偶亂倫滅類亦何可勝
數而婦人女子乃有能明一定之分不倍其夫不辱其
親身可危而志不可折者是豈不繫於其人也哉夫殺
身成仁舍生取義此學者之志而大丈夫之事也顧家
人女子乃能之用心如日月厲操如霜雪信如寒暑之
不遷堅如金石之不化故以匹婦之微而齒于封君之
貴生百代之後而擬于上世之烈處窮閻之下而揚于
天子之庭其家有賜其位有奠其藏有表精神凜凜人
益可敬而彼一時狂子固巳戮之有司淫昏之魄泯漠
不靈夷考其初則生相邇也死相踵也然或榮如升於
天或辱如墜於淵繫於念慮操舍之間爾雖然是女者
非特以一時能死為諒也彼其平居服從君上之教而
安受父母之訓動静専一中志定矣故雖遇倉卒之際
而不亂夫鄂通逵之州江漢㑹焉周之興也此方之男
女先被其化其詩曰南有喬木不可休息漢有游女不
可求思漢之廣矣不可泳思江之永矣不可方思蓋女
雖閒暇而使人退聽不敢存覬覦之念男雖感悅而隨
即自克以能復思慮之正故繫之周南是女雖不幸遭
變然能自潔清不屈于強暴亦又出于風詩江漢之域
惜其不得如漢女之從容而徒為召南貞信之頌是可
歎也自頃嵗以來五民僑處為吏者思擇令典以示民
深維國家每三嵗常詔有司崇古丘墓而顯孝子順孫
貞婦此祠之設一動而二義附焉使方來之人過而問
其故察彼柔弱之質猶能以禮自終况為男子何忍觸
情縱欲自棄于不義而婦人女子觀而化者思彼當事
之變獨為其所難則凡平居脩飭毋失身于茍賤乃事
之易者皆可以自警云爾(鄭師山曰予觀張烈女廟碑/及陶令祠堂記理嚴辭暢讀)
(之如登軒陛而/聞鍾呂之音)
　　　開化龍山顯祐廟碑　　　　方澄孫
程之先有大功於趙國朝聖聖神神傳緒無極究厥所
元微夫人力不及是於是廟於絳爵誠信侯自元豐始
有曰靈洗者仕梁為相國謚忠壯墓祠于歙邦人神之
於是廟于黄墩賜號世忠自嘉定始淳祐二年七月詔
衢州開化縣立程巖將之廟于龍山額曰顯祐從其邦
人之請也按程譜曰巖將諱旭字明甫國初人誠信忠
壯之裔嘗出畋而遇虎騎以歸呼家人語之曰吾死當
為明神後塟龍山嵗適苦旱見夢父老曰吾為祈於帝
得㫖矣厥明早雨嵗以大熟自是鄉有困厄必禱于墓
疫癘而飲土以愈冦盗而見旗以捕蝗飛而倐滅苗槁
而後蘇此其靈響之大畧也聞諸典禮有功于民則祀
能捍患禦災則祀謂忠臣烈士也自淫巫瞽史之說起
蜿蜒虺蜴之微皆加以像設豕蹄巵酒之奉率寄之禍
福詭異誣聖浮怪失經朝家徒以民故影響附會隨其
建請而加封崇焉於是禮典龎而民志亂矣若神之世
牒有功于開國之先神之英靈肇跡於建國之時與國
同一氣脉則為國捍患禦災于以迓續民命萬年無疆
列聖在天克有九有之師神其與饗之巍然廟食三方
相望豈他祀比哉都顯號極封品其誰曰不宜乃為祀
神之歌以侑牲爼焉其詞曰
猗鼻祖兮造皇基微一孩兮藴而毓之歴千餘年兮始
大分玉葉兮金枝宋靈徳兮在天伯休父兮裔亦綿血
食兮宜與饗况軒冕兮蝉聨偉爾孫兮特起捋虎頭兮
鞭虎之尾虎逝焉兮安歸儼英烈兮巳不死顧力重兮
遊帝居請于帝兮願為國郛匪郛國兮民實司命凶禍
沴災兮其蘇塊土兮扁倉神旗指兮蚩尤遁藏癘鬼兮
避三舍何憂畏兮旱蝗渺晉絳兮誰封六龍移御兮東
南為宫祖拱扈兮蹕所孫率職兮焉從歙衢兮近尸巋
䨇廟兮雄峙與國兮同休永相我民兮自今以始
　
　
　
　新安文獻志卷四十四
欽定四庫全書
　新安文獻志巻四十五　明　程敏政　撰
　　碑
　　　婺源朱塘晦菴亭祠堂碑　　許月卿
孔子廟終漢世不岀闕里婺源朱文公之闕里也上即
位之十有八年始以公從祀孔子則天下皆得祀况婺
源乎二十有三年滕和叔以書來曰先君從游於朱塘
之上鉦兄弟子姪既㳂文公昨夢之語作晦翁亭又立
祠其西為屋若干楹文公南鄉坐先父溪齋先生告院
君季父蒙齋先生合肥君東西鄉以侑焉秋九月庚申
告成將徹田聘士以掌扄鑰庶幾仲丁之祀勿替引之
謹伐石請書其事月卿發書歎曰不亦善乎今佛老之
宫神怪之祠布滿宇内而吾黨之於儒先頌其詩讀其
書顧不得朝夕望其儀型以自振厲則兹舉也不亦善
乎嘗考之二滕公近聞於朱子者曰孟子道性善言必
稱堯舜人性無不善則無不可為堯舜者要不可以一
鄉之善士為足也嗚呼祠宇崇崇像設嚴嚴恍然當時
師友之函丈也學者可以自勉矣立志以定其本居敬
以持其志窮理以致其知反躬以踐其實雖地之相逺
世之相後如㑹一堂况世若此其未逺居若此其近哉
雖然為己為人界限之大者也漢唐之儒以聞道之難
而學無本近世之儒以聞道之易而學無實竊道徳性
命之說以為譁衆取寵之資俗日以益薄治日以益卑
職此之故歟嘉定以來士大夫専以朱氏之學為仕途
㨗徑二滕公當是時退然如未嘗升紫陽之堂者人為
之莞而莫或顧之也陵陽李文惠公持節江東旁收朱
門記錄答問之語得之如獲拱璧待其人以殊禮溪齋
獨不以儌利焉聞其風者鄙夫寛薄夫厚矣溪齋諱璘
字徳粹蒙齋諱珙字徳章夀不兄若也月卿既善兹舉
不敢以固陋辭遂書其事如左又為迎饗送神樂章以
遺之其詞曰
游子悲兮故鄉駕予行兮朱塘山深兮水靜荷華澹其
自芳昔吾夢兮斯境羌一笑兮徜徉宜為亭兮水上以
領畧兮風光去之兮幾何季子子兮肯堂亭既峙兮翼
翼廟載作兮崇崇蕙殽烝兮蘭藉寒泉碧兮秋菊薌以
奉兮以嘗以拜兮以饗誰配之兮二滕儼師友兮弟兄
超忽兮來八荒髣髴兮紛語降若起兮吾思惠我兮光
明對越兮屋漏保之兮無疆扶宏綱兮勿之墜萬子孫
兮餘慶
　　　晉新安太守程公墓碑　　　方　回
東晉元帝肇興江左在位六載三改元建武一大興四
永昌一初以周玘為㑹稽都尉顧榮為豫章都尉分兵
定東土新定東陽信安等六郡既平以鎮東軍謀襄州
刺史程公諱元譚為假持節新安太守大興二年己夘
也良二千石民愛懷之受代請留竟不得去卒於郡永
昌元年壬午也墓在今郡城西十里驛路之旁歙之程
氏自此始墓前有䨇石人至今無恙土人因名其地曰
雙石程氏自黄唐三代迄于漢魏世有名人蕃衍碩大
而居于洺水者最盛故天下之程皆出於廣平歙之程
氏號黄墩程自洺水徙東晉而後歙程氏又獨盛於天
下蕭梁時有儀同忠壯公靈洗以武勲顯南史有傳太
守十三世孫也至唐有檢校御史中丞都使公澐檢校
祭酒巖將公淘兄弟八房愈盛碩茂又忠壯公十三世
孫也都使巗將兩房居休寧汊口都使房又十世而端
明殿學士贈少師珌為嘉定寶慶名詞臣有洺水集行
於世嘗按古跡得太守雙石之墓獲視之四世矣大徳
改元丁酉秋巗將房十三世孫深甫歸自北方汛掃汊
口先塋上及忠壯墓而太守雙石之墓卒難物色或者
偽為契劵相貿易矣訪求久之風雨不輟冬十二月十
有七日始至其地求墓道弗能得越十日賴毗隣父老
於深雪中微得其處又十日過其處見浮土覆雙石上
麥苗芃芃然深甫以金幣贖之乃㑹集親賓剗除耕植
自晉壬午至今戊戌一千三百三十七年晉新安賢太守
神道始復歸於程氏噫嘻豈不偉哉雙石既歸而深甫
宗人崧克紹銳意樹表作祠且給守塚者食極其心力
用成深甫之志抑嘗思之古之葬者藏而巳矣自有棺
槨以來一抔之土愈富貴者愈不能保其藏曲阜孔林
以聖人而後能久吾歙雖小有古墓四回之先方氏仙
翁墓在歙之東鄉後割為睦邑在今淳安縣學前自漢
至今忠烈廟汪王墓在今郡北七里雲嵐橋自隋唐迄
今然皆不若程氏有晉太守墓又有梁忠壯公墓居古
跡之二而深甫於兹不惟能克復其先墓又能輯睦其
宗而禮遇之凡程姓者不問其為閣學邁之後尚書大
昌之後丞相元鳯之後一切與進飲食教誨無疎逺卑
賤之分則何其用心之篤實忠厚至此極也哉是皆可
書以為後來為人裔孫者之勸故特為之書
　　　洛西書院碑　　　　　　　程文海
洛水出京兆讙舉山東流至熊耳禹導之又東至今河
南永寧之長淵相傳即出書之地地居洛邑之西故又
為洛西韓嶽烏喙明月金門諸峯列其前嶕嶢鹿跡鳯
翼諸峯擁其後國初賈尚書損之辛徴君愿元員外好
問楊轉運奐陳叅議賡兄弟姚少傅樞諸儒皆講學其
間下邽庸齋薛先生𤣥繼至風教大行弦誦之聲交于
州里孝友之行被乎芻牧諸老既謝薛公云没學者倀
倀莫知攸歸公之冡嗣翰林直學士友諒思纘前志式
承遺則割嵗入之竒倣書院之制爰建義塾用廸教事
乃經乃營甫涉寒暑上則先聖先師堂陛有崇像設有
嚴下則師承有養講肄有序學者彬彬粲然復興又購
司馬氏獨樂園故址創五賢堂以祀伊洛諸儒以廣教
養之所延祐元年春國子監以聞陟義塾為洛西書院
五賢堂為伊洛精舎書院置山長一人領之秋九月以
從集賢大學士陳顥之請詔翰林學士承㫖劉賡書其
額以賜於是山川澄鮮日星浮動紳珮翔舞稚耋嗟歎
若神龜之文始出熊耳之源載滌若諸儒先復生而親
炙之噫上之化下其易如此然自三代以來庠序學校
之制不廢後世又推其意為之書院精舎教養之術備
矣而學者濶疎聖人之道寖逺寖微何哉人情役於所
利風俗變乎所尚有非聖人莫能制者皇上踐阼赫然
發憤誕修聖人之政廣厲學官之路將俾闕里之俗達
於海表矧河洛奥區乎薛氏之舉忠孝兼之矣初薛公
以郡教授為檢察使督衞輝河南餉遷轉運使尋謝病
講學洛西中統中王文統用事以平陽太原宣撫使召
不起以河南提舉學校官印綬即家授之亦不拜著易
中庸解皇極經世圗聖賢心學編諸書以終友諒居官
幾五十年所至興學崇教以致其治嘗請升周程諸儒
從祀孔子既建書院精舎又構禹廟長淵之上以箕子
配薛氏之學可識巳書院之成摭洪範語名其堂曰彛
訓東西序四齋曰好徳遵道叙倫明義尊洛書所自出
也嗚呼是五者聖人所以建皇極參天地立民命學於斯
者可徒以決科射䇿為學哉友諒既多上賜屬刻辭于
詞臣某謹作詩曰
遵彼洛汭瞻言禹跡洋洋其淵其沚湜湜九源既滌九
法攸錫於皇時命作我民極惟極之建哲王所務惟建
之艱惟斁之懼譬彼流水必東其注湮之汨之洪流四
騖神禹不作仲尼素王轍環天下我心憂傷孟氏無言
予墨予楊倬矣周程爛兮景光我皇聿興天地與侔時
夏輅殷樂虞冕周有洛之西羣儒所游翼翼薛公其音
孔休人逺言存誰纉誰嗣詞林之老天子之史爰抗儒
宫于洛之里教之食之烝我髦士大臣上言天子命之
其名孔嘉惟其稱之彼愚彼頑此砭訂之永恊于極神
其聽之
　　　婺源州新建韋齋先生専祠
　　　　　　　　　　　　　　　江　濬
朱文公於婺源猶孔子之於魯也孔子没而異端熾經
籍熄道之不明不行甚矣然孔之宅在魯壞之而不壞
者唐虞夏商周之道統寓焉千五百載而下吾朱子得
有所據著書立言以惠後學帝王之道由是以明國初
左丞魯齋許公首得四書而表敬之朱子之道學由是
大明延祐初聖天子崇尚經術以鄉舉里選取士壹是
以朱子為宗於是二帝三王之道靡所不明靡所不行
朱子之功大矣前吏部韋齋先生於文公為父於鄉土
為師夫何文公没未百年祖壟之𨽻鄉都者夫人得而
侵之韋齋故宅在婺源燬於火析為民舎幸以韋齋之
名其井者不改不眢淵乎其甘文公之子孫厯告有司
州里不以道脉興念更四政而不克復士君子之心為
何如今知州干侯文傳下車公牒交至公稽首曰某承
朱子之學辱來是邦朱子先廬祖壟之當復其何敢不
肅且聞宋太守韓公補建書院於紫陽前江東道按察
使盧公摯前縣尹汪公元圭建書院於婺源俱事文公
以専祠尚淹韋齋於羣祀子不先父食禮得無歉乎乃
集諸老覈韋齋之故址議韋齋以専祠聞風服義願歸
舊疆者不令而行汪君景周以前令尹之孫起鄉祠之
念慨捐巳帑資以遷復故地從其履為步若干鳩工搆
祠庭室門廡楹若干買田以給祠事為畝若干經始於
元統甲戌月日告成於乙亥月日其為祠也北枕州市
南面重岡周其垣以屬于門盡官地以拓其衢升斯庭
也眺仰之間川流山峙鳶飛魚躍無非道體之昭著書
院祖壟相繼以復一總諸祠偉矣惟邦君干侯得奉宣
之要務汪君景周襲故武之當為道所以明所以行又
如此文公而神遊乎鄉土寧不為之憮然邪漢文翁卓
為循史傳首者起學宫招子弟除更徭爾今干侯為州
吏民畏服甫及期年治績巳著而憔悴之民所望於侯
者又寧止於此哉刻石篆記固有大手筆在然見而知
者未若吾徒之悉大道之行故老彫謝後死者何幸身
親見之不揆昏髦僣述輿誦以為口碑云
　　　婺源三梧鎮汪端公祠堂碑汪澤民
婺源芙蓉嶺之東麓古有三梧鎮鎮立汪端公祠公歙
著姓越國公十三世孫也唐季公父以兵馬使守婺源
公其次子分戍三梧逆巢肄虐所在為盜區公以勲臣
子膽勇過人練兵擊賊捍禦掩捕莫敢闖境衆頼以安
自中和迄景福歴官銀青光禄大夫檢校太子賔客兼
御史大夫上柱國既没鎮人追思不忘構祠報祀署曰
端公從官稱也凡兵戎雨暘疵癘之虞被祉免焉宋至
和中歐陽文忠公行部欵謁有感植雙杉誌之繕葺惟
謹鄉先達王公汝舟王公炎江公事天皆有記澤民之
先環珠使君於公為兄居五鎮兄弟墓俱在大田昭穆
有譜甚詳至正戊子冬展墓㑹宗道三梧憇鱅溪峯巒
列秀岡阜四合縈以流泉衍以膏壤族處豐裕文獻可
徴祠當巖險之口負坎面離萃竒畜靈敬饗宣延宜矣
公裔孫神秀寄跡浮屠氏取資於醫孜孜根本倡出緡
錢偕族之人新之明年己丑十月工告畢工棟宇深廣
靈栖允寧衆割田若干畝以奉烝嘗而某夙夜董役效
勞徳本具石徴記田之區畔勒諸石後用垂永久澤民
羣從子姓也曷敢以無文讓乎先王之制祭法有五公
能捍大患以死勤事功徳在民鄉里祠之子孫保之宜
在祀典惜乎當時無能陳其忠烈錫命爵號闕焉顧位
卑職微不能信既徃之堙塞材薄辭鄙復無以發不朽
之幽濳祗自恧焉爾雖然厯唐迄宋遺黎遐壤悉歸職
方其聞家顯胄承續不延者有之我汪氏詩書忠孝文
武勲庸彰灼簡牒非前人積累之厚安能致慶若此噫
嘻嗣孫繼今以徃尚思克肖克勵克光克昌廟食百世
馮馮翼翼其可以無憾也夫謹述興修之由系之以詩
并刻之具家乗者不書其辭曰
姿英烈兮不諐賈吾勇兮無前時孔艱兮兵相挻折衝
捜捕兮枌榆以全流矢墜兮奮威怒没為神兮靈益著
幽㝠一理兮永垂休祜枝葉碩茂兮安樂我土五嶺聳
兮鴉峯迎表獨立兮新廟成彼淫祠兮何福之憑公精
忠兮報則未盈鳯笙兮鼉鼓蕙殽兮椒醑文運昌兮偃
武靈馨徳兮終古
　　　歙潛口張許二將軍廟碑　　程　文
徽州治萬山中地氣髙寒其神多靈去歙西三十里曰
潛口有張許二將軍祠莫知其建立所始居民數百家
依神以為安水旱疾疫患難之不期出入謀望必禱焉無
不響應每以嵗三月二十八日羣集祠下割牲瀝酒張樂
薦獻以娱神用答天貺父老相傳其來久矣至正十一年
夏紅巾賊犯郡縣大肆焚掠祠亦随燬明年賊平逃匿山
谷之民咸歸復業營葺垣屋復建祠故址以棲神事之如
初潛口之山川本之黄山盤礴深秀張許二將軍又唐世
忠臣守睢陽以抗安史之兵誓死猶為厲以擊賊其英風
義氣凜凜如在宜其流行天地血食萬世豈獨睢陽有雙
廟哉韓文公稱其以千百就盡之卒戰百萬日滋之師蔽
遮江淮則江淮以南尸而祝之亦其所也况徽歙地靈神
所慿藉民所歸嚮祭則受福有必然者祠之復建也某人
出錢以倡之里中子弟起而和之常乞靈於神而客京師
者某人率其黨共歸財以助之祠成視舊壯麗有加蔣嶽
伯申述其事請記予素服神之烈又喜歙人事神之勤故
為書之因繫以樂神之祠三章俾井鑱諸石其詞曰
坎坎鼓潛山下雲為車輪風為馬兩兩霞旌啓前路神
之來兮誰敢侮潛之水鐘鏜鏜瓶香照几鑪吹香蕙殽
蘭藉奠桂漿精意翕合神顧享鐘皷希絲管奏山川深
奇耀華構我民事神無間舊神無我遺錫我福夀
　　　黟横岡重修汪王廟碑　　　汪克寛
古者盛徳必百世祀有功於民恒在祭法矧禦災捍患
能福其民者乎忠烈汪王當隋之亂以布衣倡義募集
驍勇扞禦一方暨唐髙祖削平區宇遣使送欵朝廷嘉
之授以方牧封之越國是時四海鼎沸羣雄蜂起㨿數
州之土竊名字者不可勝計争地争城晝夜戰鬭斬艾
蒼生若薙草菅然惟王保有六州奉隋正朔以待真主
俾其境内之民得逭鋒鏑如處承平之世邦人追思其
義在在立廟祀之不忘水旱疫癘有禱輙應蓋七百年
於此矣自宋迨我朝申錫王爵徽號八字崇於海瀆恩
秩寖隆蓋王之功徳在民者無窮故民報之亦遐久而
不怠也黟縣横岡故有廟嵗久隤圯至正四年甲申春
二月里人程儀鳯兄弟捐貲改作秋七月落成堂寢門
廡為屋一十六楹棟宇𢎞麗丹漆輝耀肖像尊嚴軒牖
疎達復構四楹於廟之西偏命祝史某居之以職熏修
之役儀鳯割田十畝俾某世食其入而繕葺其廟宇焉
十年庚寅夏四月儀鳯請予文勒諸麗牲之碑乃叙其
嵗月而系以迎饗送神之詩厥田疆畝列之碑陰詩曰
桃源之山兮黟之水民思神徳兮萬世無巳廟成奕奕
兮有寢有堂觚稜翬飛兮丹碧焜煌神之來兮驂兩蚪
旌旗若雲兮靈風蕭颼黍稷馨兮芼蘋牲牢肥腯兮沈
齊清醇福我夀我兮俾耆而艾五風十雨兮物無疵癘
我民報祀兮彌勤被神之澤兮光無垠(環谷又為越國/公論曰仁足以)
(救生民之死而義有所不為此事之至難而不可以兩/全者也白起破趙兵於長平坑降卒四十萬又前後殺)
(敵四十五萬其殺人若艾草菅然王莽以外戚受封新/都遂竊國柄視棄君如土梗弁髦而因以斃之他日賜)
(劔杜郵傳首宛城天道好還無毫髪爽後之誖仁違義/可為永鑒矣隋大業之亂天下豪傑竝起各為長雄互)
(相吞噬殺戮無虛日惟越國汪公集果毅保州里遂兼/歙宣杭睦婺饒六州之地救生民於塗炭逮天下既定)
(奉表於唐髙祖賜詔褒嘉命為方牧保全始終子姪顯/榮蓋其仁足以救生民之死而義有所不為者也予獨)
(怪唐臣編史比於王薄張金稱輩以賊名之竊考髙祖/起兵太原既巳私幸晉陽宫人又殺留守取長安陽尊)
(代王侑而假禪受之禮其與宇文化及王世充李軌劉/武周薛舉梁師都之流直五十步笑百步耳不省巳過)
(而以惡名加之他人亦獨何哉歐陽公唐書及司馬公/資治通鑑並因舊史本文未之有改善乎吾邦朱子著)
(通鑑綱目凡例凡起兵以義曰起兵其起雖不義而所/與敵者不得以盜賊名之則曰兵起故隋末白瑜婆王)
(薄之類人微而事未成則書曰兵起凡建國立號者皆/書起兵蓋深惡秦隋之暴謂人人得而誅之故唐漢之)
(初書法不異乃立論之至公也惜乎越國公之始末史/不立傳是以綱目不獲特書以表之耳予故辨而論之)
(以告後之修史者/當以綱目為法)
　
　
　
　
　
　
　
　
　
　新安文獻志巻四十五
欽定四庫全書
　新安文獻志巻四十六　　明　程敏政　撰
　　祭文
　　　祭河瀆文　　　　　　　　汪　藻
惟神以海為宗主百穀也霧雹風雷氣停蓄也曰雨曰
暘相民欲也鞭笞羣龍起潛伏也方春敷榮俟嘉沐也
胡為陰陽戾盈縮也冰澌既融潮未復也戢然千艘尾
銜屬也聖人中天世司牧也一夫阻饑為嚬顣也貔貅
萬屯懼枵腹也神寧忍予倦揮沃也虛呵起難費升匊
也詔恩臨祠奉牲玉也尚驅雲師貺霑足也繄邦是圗
匪私瀆也
　　　陸宣公祠堂祭文　　　　　程　俱
維建炎三年嵗次己酉十一月乙巳朔二十一日乙丑
具位程某謹以清酌果殽之奠恭薦于唐丞相陸宣公
之祠嗚呼在唐中微再僨再起至于徳宗四海瘡痏休
之養之手撫摩之猶恐不濟胡寧賊之而割而贅而浚
而膏腹心内離手足外搖蹠盭不治上下無交一夫奮
呼魚服以跳公丁此時為國親臣亂之未生也固巳察
齊公之將病亂之既生也則又起虢君於既昏方其安
危之機間不容穟倉皇莫振憂辱孔熾而其所陳未嘗
從權譎而廢仁義然直而不訐剛而能濟据正而不遷
陳古而不泥至於料敵之情揣事之隠鉤深中㑹物莫
能遁允所謂足以謀王體而斷國論者矣而其王佐之
才之學蓋施之未之盡也某也不佞忝兹守符實公故
鄉墟里既蕪始掲公像為此世模英風凛然過者必趨
仰髙山其安放豈斯世之可誣蓋事有曠百世而相感
者豈為公而欷歔尚饗
　　　五國城奉送徽宗梓宫文　　朱　弁
臣等猥以凡庸誤蒙選擇茂林豐草被雨露於當年絶
黨殊隣犯風霜於將老節上之旄既落口中之舌徒存
歎馬角之未生魂銷雪窖攀龍髯而莫逮淚灑冰天(朱/文)
(公曰太上讀奉送大行文感涕詔官公/親屬五人如故事别賜吳興田五頃)
　　　代鄭徳與祭龜山先生文　　朱　松
道䘮千載聖逺言湮矧曰國家莫善其身三川之郊篤
生至人公甫筮仕摳衣其門聖有遺訓俗學所霾手搴
層雲日星昭回六十餘年學者有師斯文所寄天亦耆
之靖康初元天子側席擢從史氏來長諫列國勢安危
廷議中忒有懷必獻曰此予責帝在淮海始初清明日
御詩書渴見老成白髪蒼顔歸侍邇英如周武王丹書
是承得謝言旋田里燕息有言有行四海是式謂當期
頥難老永錫執餽乞言福我王國云何一卧遽告易簀
邦人涕洟朝野太息嗟我㝠頑多難所嬰避影趨風久
愧未能越自世父執經師庭徳義之契施及晚生惟先
君子謀謨密勿天嗇之年勲著王室公畀銘章黼黻金
石幽竁是藏以詔無極盛徳之賜曷酬萬一祖祭有期
來從執紼帝懷元老天不憗遺奠觴一哀豈獨吾私
　　　祭故相趙忠簡公文　　　　汪應辰
維公兩登上宰俱值阽危之時一斥南荒遂為生死之
别莫非命也豈有他哉事既定於蓋棺恩特榮於歸骨
僅脱鯨波之險獲至於斯孰為馬鬛之封未知所向昔
任昉無漬酒之彦而劉峻廣絶交之書吁嗟此風何獨
今日念嘗游於幕府忍自比於路人奠以告哀言不盡
意(按史傳趙相死朱崖䘮過郡公為文祭之遣三卒相/送道出衢州章傑希秦檜意劾公阿附死黨符移訊)
(鞫徧収行槖求祭文/巳付之火事乃寢)
　　　歸新安祭墓文　　　　　　朱熹
一去鄉井二十七年喬木興懷實勞夢想兹焉展掃悲
悼増深所願宗盟共加嚴䕶神靈安止餘慶下流凡在
雲仍畢霑兹蔭酒殽之奠惟告其衷精爽如存尚祈鑒
饗
　　　祭告逺祖墓文　　　　　　朱　熹
維年月日逺孫熹謹率姪某姪孫某等以酒果告于逺
祖二十一公制置府君祖妣杜氏夫人之墓惟昔顯祖
作鎮兹邦開我後人載祀久逺封塋所寄奉守弗䖍他
人有之莫克伸理兹用震怛籲于有司鄉評亦公遂復
其舊伐石崇土俾後弗迷即事之初敢謝其譴謹告
　　　祭内弟程允夫文　　　　　朱熹
維慶元二年十一月乙巳晦外兄具位謹以香茶酒果
奠于内弟吉州録事程允夫之靈此月之初得吾弟九
月六日書於便中首言濫得美名恐為師門之辱次言
老不解事愧貽老兄之憂予蓋深有味乎其言如接笑
談之適也既又視其字畫謹好詞氣安閒且言受代有
日骨肉俱安則又深以為喜蓋初不聞其有所疾痛也
及二十有九日曽君無疑使以書來乃言吾弟比以此
月八日不幸死矣嗚呼痛哉以吾允夫之才之志而止
於此且以何疾而遽然邪予生多艱今復老病中外兄
弟蓋亡幾人有如允夫尤號同志而學與時背仕皆不
逢猶冀莫年卒其舊業更相勉勵以畢餘生何意允夫
而遽止此緘詞徃酹悲不能文君其有知尚識此意嗚
呼哀哉
　　　祭張夢錫文　　　　　　　羅　願
頃者州里俊造缺微士保所聞不相告語迨子之出溢
于文詞周禮春秋最先賔貢自兹秀異繼興者多抱其
藝能更取科第子名最早未著青衫頗欲出奇命輙不
偶平生讜論思對楓庭云何四十自絶昭代夜静琴冷
月明思清豈伊羽人與子徴逐追惟平日負才寡與於
願兄弟信為有情我來之官子出就館惠我百紙先以
七言相期之心固在晚莫忽得鄉信清淚滿頰是夕夣
子過我如生城角悲鳴忽悟隔世天髙浪濶將子實來
豈吾精神自為變眩嗚呼夣錫與子同里知相愛慕才
及十年俯仰之間便復一世延陵未反徐君先沒心雖
相許時不待人解劔墓樹古人所咤臨風浩歎送此一
觴死者有知猶吾夣錫遂無知也豈不悲哉
　　　祭張南軒先生文　　　　　吳　儆
嗚呼先生其果終邪道路置郵之傳果可信邪報國遺
言惓惓於君子小人之際忍復誦邪嗚呼先生忠孝之
節世有家法淵源之學心契聖傳今其巳矣嗚呼蒼天
某生不肖為世所棄先生誤知見謂忠義相期許國志
同生死嗚呼蒼天負我知己豈惟知己一世所慟士失
範模國䘮梁棟嗚呼蒼天窈㝠𤣥黙呼之而莫予聞撫
之而莫予測惟聖賢之生世幾相逢而或失顧所施之
不究匪斯今其自昔嗚呼先生其又何慼慼某負薪膝
下久去行席啓手易簀痛巳無及撫棺執紼尚期有日
千里寓哀惟泣盡繼之以血
　　　祭樞密程正惠公文　　　　程　珌
嗚呼分祝融之派有墨領之峯兮欝千仞之孤蒼峙一
氣於兩儀既分之後兮鍾異人於山之陽餘數千載以
來兮蓋法從之相望獨玉樞之一星兮甫再見於黟寧
之二邦惟公早嵗兮頡頏於詞場于蕃于宣兮嘉績多
于阜康歸侍玉皇之香案兮簮筆而持嚢乃一朝貳本
兵兮蓋將登庸乎賛襄胡海寧天荒之既耕兮乃弗竟
乎千載之明良嗚呼疇昔之夜瞻乎紫垣之旁雲曶合
兮飛揚掩瑶魁兮失光太史占之曰是何祥嗚呼允懷
平時譜牒維桑言論所及家國遑遑里社數條謀之孔
臧曰立忠壯之廟徙閔口之屯兮言而未償惟望牛之
奇偉兮蓋參訂之甚詳曽浹侍之踰旬兮乃變起於杳
茫羞蒲供之蕭蕭誦真諦之琅琅魄之降兮佘山之岡
魂之升兮白蓮之方泝浙江之波上嚴君之瀨以達于
練溪之浦兮此心蓋随之而南翔然耿耿兮終莫降徒
清淚兮灑濤江
　　　祭丞相程文清公文　　　　汪　樞
惟公符半千間世之運㑹二五淑氣之中扶吾道之統
正斯文之宗當其登庸之奮也明良相得聲色不動躋
乎太平之熈雍及其經綸之倦也從容引退寵利弗居
獨全乎坤徳之成終是故論其身在黄閣則事業之光
明綸綍之褒寵前掩乎十三相之雋功論其身在緑野
則九重問晉公之安否四裔詢君實之出處乃樂乎十
二載之春風雖趣歸再柄厪紫宸之睠睠而髙卧不起
寧拂蒼生之顒顒蓋公之位雖極乎槐棘而守之以謙
抑公之貴雖榮乎衮繡而處之以温㳟胡厭棄兮濁世
遽騎箕尾于天漢之東某幼被私淑長荷帡幪顧頂踵
乎恩造瀝肝膽而難窮嗟殄瘁之永痛不勝淚血以哀
恫輙一觴之酹尚鑒其惨怛之衷尚饗
　　　英烈廟告文　　　　　　　錢時
維皇宋紹定四年嵗在辛夘七月乙酉朔十九日癸夘
孝孫芑等謹具清酌庶羞昭告于勅賜英烈廟二大父
之神竊惟非常事業必有非常之人而後立亦必有非
常之文而後顯芑等瑣瑣何能鋪張向在祖孫有言即
伐姑採江東當路書詞之所稱賛者而誦之先世英烈
著在人心天開日明事久論定因廟賜額摭實定名豈
徒子孫之私榮抑亦風教之大幸提刑提舉寶章秘著
郎中袁公甫之言也英風偉烈百載如存敵使之所發
揚清廟之所崇奬新安太守開國郎中謝公采伯之言
也散家貲鼓鄉兵水陸竝進奮擊邊塞以寡摧衆全䕶
一方百世聞風為之興起露章朝奏褒寵夕頒真足以
激頽風作義氣奉使總領都運侍郎楊公紹雲之言也
雖然久蟄而霆久晦而耀巍巍廟食行且追封名列太
常功宣寰宇垂休後裔與國無疆而賢使者之徳不朽
矣可易忘哉始卜汝灘距族一舎嵗時月朔咸謂非便
使者從請改卜于淳之富才棟宇恢𢎞山川雄抱光明
偉特益盛而昌未可量也勅黄榮降廟像崇成涓吉奉
安㳟伸奠獻尚饗
　　　祭工部侍郎程公元岳文　　方　回
嗚呼公之面不可得而見矣公之所以為人猶可得而
言是嘗處山林而有臺閣之氣遊場屋而有縉紳之風
者乎有衞玠之丰神而不為西晉之清曠者乎有黄憲
之襟度而不尚東都之岸異者乎孝弟兩全而内行無
遺憾者乎忠恕一視而外交無間言者乎風俗之下久
矣落落者不可與圗今嶢嶢者不可與謀全抑士以此
出而不遇也非特風俗之敝亦氣質之偏有以召之蓋
士方奮然欲為所為稜角聳撑光芒發露未形論諫巳
聞强直之聲未試經綸巳見激昂之意於是乎不羈之
謗難御之疑推不去矣然或有鑒於此折而從彼者則
未免梏於物欲之蔽以枉取直以屈求伸小則熟爛衰
頽大則依阿附和利其同己者稍喜之而心鄙之者亦
不勝其衆則士亦何便於此由是二人而觀之與其蔽
也寧偏雖然又孰若蔽與偏俱無如我公者哉和風慶
雲盎然春生大圭拱璧渾然天成此上之人所以樂於
汲引而下之人所以不至於旁觀而嚴憚者也一旦為
學省官蹈虎尾㧞鯨牙去宰相所不能去之巨璫諫行
身黜浩然賦歸而後天下知公非終於柔者景咸之間
騫翔言路霆轟電擊風拉霜摧怪魅妖魈縮舌破膽鼎
貴矣未嘗有絲毫嫪戀名位意未幾丐郡奉親回嘗謂
公其禀也粹故人不得以所忌者病巳其學也醇故人
不得以所喜者誘己不偏於氣質而又不蔽於物欲斯
近世之人豪也吾意公將為泰卦之九二包天下之荒
而回也亦不遐遺豈謂命不可測而變為離九三鼔缶
之歌人物彫殘世道狹阨公則巳矣近乃有一種卑汙
淺陋之士敢以霸心雄氣行之鄉黨而不敢以直辭正
色行之朝廷能以深機險穽施之朋友而不能以忠肝
義膽施之君父頥指氣使足髙氣揚可以狂其僕妾子
弟而色厲内荏外强中乾不可以誑天下士大夫嗚呼
此等人不死而公乃死邪回賦姿甚戇蒙賞特深説項
之言猶存依劉之念永巳闔門跧伏聞訃驚號几筵在
陳空言寓奠惟公神爽鑒此血忱
　　　祭吕西城文　　　　　　　曹　涇
嗚呼歙大好山水佳氣磅礴知幾何年巖溪之上始有
竹坡西城兩翁父子一時西城翁生八十一嵗矣聰明
强健不異五十許人其夀考宜未艾也而遽止於斯今
則已矣音容不可復接而平生大槩猶可得而言之竹
坡翁之入仕也公生巳七嵗丰姿標格瀟灑出塵則公
之宜貴蓋天分之素有而非鄉譽之獨私在宋端嘉號
為諸賢之一㑹公之得於天者既卓而家庭聞見師友
摩切又交發而互資如臺九層穹土𢎞基如木百圍碩
本蔓枝其文如萬斛之泉其學如五總之龜其清如無
瑕之玉其潤如入室之芝備是四者既巳度越諸子而
浩然之氣介然之節不為利害得䘮而輙移尊翁峨豸
公也趨庭暮夜金來吾畏四知賛幕湖陰才俊竝馳為
霹靂手為出嚢錐然是特謂發硎而不見其及物之施
於潛之政牛刀割雞大姓强宗不得以撓吾健而天目
之神精通誠格甘雨連為之應祈婺女之戌有崇題輿
郡印曽煩於卧䕶邦人尚切於去思其最可仰者一時
寓公多從橐諌垣之貴而三年公事無旁蹊左腹之窺
然是猶止見其州縣之政而未見其立朝之奇偃月之
堂舞鰍號貍炙手者利於由徑畏威者甘於啜醨公為
蹇諤不為喔咿謂宰相大臣不當築湖山之館謂公田
闗子必將階後日之危匪但移書之私責居然抗疏以
顯譏彼腹如劔而口如飴連畀竹符之寵輙驚白簡之
随士大夫識與不識為公咋舌短氣而甘貧肥遯出於
天性終自信而不疑雖然是承平時也而未見其坎窞
之易跋㚄之詩桑田海水周宫黍離南柯蟻之王侯夣
幻奄忽太行谷之宫稼鬼神䕶持淡無長物和以天倪
蘭蕙伏于深林芳馨溢于九逵或貴為四輔而願通尚
父鷹揚之譜或威行一道而親灑魯公眉夀之詞四海
風塵十年林壑而不害其為一家之三代一身之怡愉
夫然後知吉人之有相知至誠之動物而忠信篤敬之
行先聖之言良不我欺蘭亭之帖薦福之碑有求輙應
雖耄不衰而明道春風之座堯夫花外之車撫時懷舊
下賤勤小又幾無一物之可遺年年生旦子孫羅列賔
客遨嬉簫鼓嘲喧醉舞屢僛今年此日意其復然曽謂
開籠之鴿化為嗚座之驢入門升堂竟拜公於靈幃嗚
呼哀哉某之視公年晚位卑公折行輩與共襟期一自
戊秋之漕貢幸依飛羽以差池式偕苹燕同上蘭闈暨
戊辰之塵忝晉程藝於中書公又察案銀緋委蛇尋主
江鄉之㑹實聨姓字之題是皆青雲道上之攀附豈但
桑梓陰中之棲遲厥既還里尤切倚毗兩地無一長亭
之隔而東閣郎君之姻好又偶爾出乎邢姨音起筳篿
報隆瓊琚梭擲乎詩筒轡聨兮葱裾不自意失路之仇
香環堵之陋室而得此五馬之貴公當代之人師也江
空嵗晚前途嶮巇老成彫落文獻其誰幸即温而聽厲
仰抽闗而啓迷山頽木壞哲人竟萎嗚呼九月之初嘗
造台墀公倒屣迎欵以巵匜覼縷乎文章之教繾綣乎
腹心之辭蓋比年造門蒙愛類如此而此為迎欵之終
也自今入門而公安在乎重九之前公車載脂下顧蓬
蓽容欵扊扅偶僧廬之陪飲忽夕陽之分攜蓋比年之
承訪其謙光如此而此為公來訪之終也自今欲一見
公來可復得乎天地全人如公是稀有子有孫其慶必
餘顧舊感之難忘撫新愁而孔悲北風惨悽雪涕淋漓
已而已而酹此一巵尚饗
　　　祭胡雙湖先生文　　　　　陳櫟
嗚呼儒者明經莫難於易先生家學易乃世習易百十
家不輕所宗啓蒙夲義獨宗晦翁晦翁十八以易薦鶚
先生亦然可覘家學晦翁著書以身之退先生著書以
耳之瞶大歸其力幾絶韋編附録纂註海内廣傳玉齋
為父雙湖為子啓蒙通釋竝傳濟美又以餘力明晦翁
詩雖未拜讀以易可知晦翁忠臣先生其一以儒明經
功孰與匹方夀斯文棟孔子堂訃音忽傳有涕其滂嗚
呼我侍先生自嵗丁酉邇年以來罕得聚首泰山北斗
心常仰懸自京南歸書問屢傳近者秋孟先生賜訪留
僅七日莫淹歸鞅期以秋季為我再來許一月留方賦
歸哉僅辱遣賜一經堂記匆匆奉答尚邀再至十月下
旬董君走伻報公捐館臨沒寄聲欲託以孫來我家塾
平生於人諾無敢宿蓋恐來春之官古荆尚俟商畧方
報芻靈髹漆之語兹用掛劒表平生好將以薄奠嗚呼
先生之夀垂及古稀先生之書千古昭垂乾坤若毁大
易方巳名與易俱可無憾矣吾文不文寫先生心先生
如生褎如來歆尚饗
　　　祭曹𢎞齋先生文　　　　　陳　櫟
延祐二年嵗次乙夘五月戊申朔越十日丁巳契家姪
陳櫟謹以絮雞之奠致祭于判簿𢎞齋先生曹公之靈
嗚呼吾郡鉅儒方公萬里疇其亞之曰曹夫子三百餘
年沚莪豐芑長育涵濡式克有此止齋之文晦菴之理
萬選萬中刃游肯綮戊辰髙科筮仕方始更早十年明
堂杞梓豈期鼎革勾稽而止此何足言言聊爾爾倦仕
養親蘭膳嘉㫖僅長紫陽爰淑多士元祐全人無瑕可
指方之方公節尤奇偉不為公惜翻為公喜學者宗師
斯文統紀永棟孔堂願何窮己忽乃風傳公疾不起驚
呼失聲吾願已矣年開九袠夀算誰比孫枝六人家聲
演迤立言不朽名垂千祀知足不辱公無憾只櫟也仰
公昉自稚齒四十有五始獲望履一見賞識極辭褒美
昔人每恨無一知己知己有公一焉已侈奉書必答答
書盈几僅僅去年疎奉尺紙一再留劄疎此之以念欲
哭公香裊一縷羈縶未前愧汗如洗除䘮來前越人可
恥徐稚絮雞誠哀其菲公乎如生奠觴斯舉嗚呼尚饗
　　　祭鄭師山先生文(代金震/祖作)　　朱　升
嵗屠維大淵獻兮日南斗之初躔鄭先生𦵏廟嶺兮在
既殁之二年來㑹𦵏而侍事兮老契生金震祖牢牲厠
乎苞箾兮清酒酹乎墳土曰人靈於庶物兮貴無忝於
厥初彼庸碌之待盡兮與萬類而奚殊繄先生之超卓
兮在童年惟好學議論髙出古人兮大鳴警乎後覺紛
世榮與俗學兮雖信美非所求式據槁而瞑目兮惟世
道之是憂天不早吾柄用兮晚幣聘焉奚補國魚爛而
棼分兮命書返乎天府上非有大暴政兮第弗振於宴
安材良愚惡而弗分兮民生敝於貪殘倘改轅而易絃
兮削吏文而摧豪武詔哀痛以感人兮庶支傾於一柱
亟趨召以前邁兮乃道梗而無從吐孤忠於一語兮孰
梯蹬乎九重初忍死以僑寓兮終逃匿之無所天日逺
而雲㝠㝠兮知臣心之酸苦美女妬予之盼倩兮致逮
捕之紛紜豈予身之憚殃兮尚解繫夫親隣昔禪寂以
緘辭兮今湼槃而出世匪感激以捐軀兮實從容而就
義夫人心之有此仁兮咸㦸手而血泣孰受教而讀其
書兮弗頑㢘而懦立生兩間而不怍兮死吉壤之是歸
介弟敬乎治命兮知魂氣之焉依墳嵯峨於道側兮刻
文章於溪石舟車過而瞻仰兮垂千載之名徳嗟予少
公一嵗兮公吾考之所尊治先人之遺經兮隔生死而
情彌真厯頻年之患難兮嗟同縣如千里不能相從以
終老兮驚葬期之已至今兹桑梓有幾人兮知先生之
獨悲寫苦心而致辭兮尚飲食而饗之
　　　祭婺源汪王廟文(代總制王克恭/奉使汪廣洋作)
　　　　　　　　　　　　　　　趙　汸
惟王鄣山之英黟水之靈生為人豪殁為神明保障六
州不為己榮識機慕化克全民生廟祀邈綿足以表其
忠烈之盛子孫千億足以彰其恵愛之誠回視當時如
世充建徳輩不知天命困猶力爭殘民毒衆卒為頑
㝠飄風逰塵徒汙汗青昔王生存嘗以殄冦道出星
源邑人留像千載猶傳則夫一時六郡之内蒙其福澤
者又豈可名言也哉克恭欽承朝命來鎮于兹撫軍字
民匪紳曷依廣洋世遷髙郵奉命出使水木本源敢忘
所自惟王誕辰實在兹日䖍率宫僚即祀廟宅薄奠斯
陳神其來格
　　　祭學士朱允升先生文　　　黄鳯儀
諸生黄樞等謹以香茶酒果之奠百拜致祭于先師翰
林侍講學士隆隠朱先生之靈嗚呼先生之聰明卓
絶天下之人皆知之大而天人之道逺而造化之㫖精
窮閫奥妙析毫釐不雷同而是是不崖異而非非取六
經與百氏之書籍悉標題而旁注使後生小子一讀則
了然而無疑是以螢牕雪案俛焉惟日以孜孜先生於
聖賢之學真有功於百世不但表章於一時昔之未逹
則擬隆中之隱及其貢於有司而起也遽遭奇運之流
離然維新之朝雖三聘而進寵以玉堂之華要顧退修
之志終固辭而歸理乎青嚢之秘奇不立産業如疏太
傅之説不入城府如龎徳公之為先生之業不但為一
時之矜式真可作百世之宗師俾當世之士勢燄薫天
聞此令終於牖下亦欽羨而歔欷特可共恨者晨星霜
木遺老殆盡帡幪領䄂晚進疇依不肖弟兄以先君託
斯文之契五十餘載故懶鈍之質但蒙陶冶而扶持邇
者驅於貧而痼於疾於先生門卞跡雖慢而心不違客
嵗之臘忽訃音之驚聽義當奔哭適丁家禍於據藜今
兹之來也惟梅花初月浦思山悲先生之音容邈乎其
不可見矣如之何其不苦淚之交頥尊魂不昧鑒此芹
私
　
　
　
　
　
　新安文獻志巻四十六
欽定四庫全書
　新安文獻志巻四十七　　明　程敏政　撰
　　銘
　　　尊徳性齋銘　　　　　　　朱　熹
内弟程允夫以道問學名齋予謂當以尊徳性易之允
夫請銘因為作此
維皇上帝降此下民何以予之曰義與仁維義與仁維
帝之則欽斯承斯猶懼弗克孰昏且狂茍賤汚卑淫視
傾聽惰其四肢䙝天之明慢人之紀甘此下流衆惡之
委我其鑒此祗栗厥心有幽其室有赫其臨執玉奉盈
須臾顛沛任重道逺其敢或怠
　　　求放心齋銘　　　　　　　朱　熹
鄱陽程正思作求放心齋汪子卿祝汝玉既為之銘新
安朱熹掇其遺意復為作此
天地變化其心孔仁成之在我則主于身其主伊何神
明不測發揮萬變立此人極晷刻放之千里其奔非誠
曷有非敬曷存孰放孰求孰亡孰有屈伸在臂反覆惟
手防微謹獨兹守之常切問近思曰惟以相
　　　紫陽琴銘　　　　　　　　朱　熹
養君中和之正性禁爾忿慾之邪心乾坤無言物有則
我獨與子鈎其深
　　　淳安縣學齋堂六銘　　　　羅　頌
實焉而若虗有焉而弗恃一謙四益光亦大矣若夫當
仁不避見義敢為則舎我其誰(謙光齋/)
湯之新文之純師聖王善吾身蒙果行蠱振民學而仕
兩相因(有徳齋/)
行有玉居有琴散堙鬰之積防非僻之侵今皆無此具
矣獨大經大法之可尋維孝弟之真樂在涵養之日深
充徳性之純和象祈招之愔愔毁譽不能動富貴不能
淫然後見士之常心(養心齋/)
發軔詩書問津賢智游翰墨塲處居教地既窺聖域亦
上天衢英賢所志萬古同途致逺齋
壯哉縣非十室選其英為士率答問者教之一善誘人
亦多術(待問堂/)
肅羣賢之藹藹為從容之文㑹刮造化其鋪張包古今
其淘汰厭流俗之論卑喜吾儒之道大無軒冕而體胖
不鼓鐘而心泰幸朋友之相漸故説言乎澤兌悟天地
之兩間惟樂此之為最(兌軒/)
　　　艮齋銘　　　　　　　　　許文蔚
心不可撓事感而情情牽則擾如蔓斯縈心不可淫物
誘而欲欲動而馳如馬斯逐降𠂻惟帝體則寂然情牽
欲動乃䘮其天心匪由人念亦自我御情制欲誰曰不
可大學之道先於致知格物窮理彼不我欺君子有言
王於持敬内嚴外莊我乃自定知至敬立靡慮靡思屼
然不動乃山之為行止以時條理不紊匪曰無心斯易
之艮(洪杏庭曰許公文蔚早嵗從東萊晦菴講學/發為文詞皆根原道誼粹然自胷中流出)
　　　野航銘　　　　　　　　　方　岳
雪乎子猷剡溪也月乎子瞻赤壁也有入其中者則告
之曰虚舟爾請無自為敵國也
　　　古銅小鼎硯滴銘　　　　　汪炎昶
泗水没寶鼎此豈其雲仍煆頑煉鈍凝赤精小瓠斷㚄
枵以盛篆細麻霞疑古銘如蟲囓餘滲枯青石液迸雲
吸紺清溉我毛頴波陶泓豕腹仰呀外膨亨㪺而不注
聞戞羮量函合龠三趾獰入屢出繼常如盈
　　　紫石端硯銘　　　　　　　鮑子壽
至元癸巳冬予備員鄉校越明年友人蔣君貺予一硯
墨漬不滌硯池塵滿予心甚忽之一日郡侯恒齋侍其
公來見謂予曰此端硯也亟以水滌之所謂猪肝色鴝
鵒眼皆具焉予切怪蔣君甚貧家徒四壁立何從得此
試叩之乃故丞相范公鍾守新安時蔣之從父為其牋
奏吏及事公政府公以此硯畀之如此則信乎其為范
公故物矣嗟乎一硯之難知如此微侍其公一言予幾
失之獻璞得刖明珠暗投自古以來然矣豈惟一硯哉
此予之所以重有感也蔣君名天賦今别去三載書此
銘以遺之時大徳三年己亥十月銘曰
五嶺之南瘴雨蠻烟端溪佳哉紫雲摩天其下為石金
聲玉質貯水如淵運墨如漆萬里南來際遇公台中道
舎旃流落塵埃石眼閱人肓夫莫識知我者希珍哉斯
石
　　　藏室銘　　　　　　　　　程文海
藏書名山古人之事也三島之藏室老氏之藏也三谷
之藏室程氏之書之藏也藏之云乎亦讀之云乎銘曰
前數千載在方䇿如見其人後數千載有方䇿此心此
身孰不靈於物乃謂席珍孰匪秉彛而曰覺斯民吾愛
吾廬豈以専壑讀書名山尚友先覺方丈瀛洲玉室金
堂逺莫致之吾有華岡挿架非藏佔畢非讀咨爾朋來
問津三谷大徳甲辰暮春之初華岡子程文海書
　　　瘞梳銘　　　　　　　　　鄭　玉
予一木梳用之甚久既壞不忍棄之乃為埋之後園
亂兮汝理執兮汝通寒暑十易兮出處汝同膚裂齒脫
兮汝職之供啓土瘞汝兮以慰我之𠂻
　　　立波石銘　　　　　　　　程　文
鄭正字家庭有立石奇甚若水波之湧者因名立波程
文為之銘曰
海水怒立髙峥嶸天風下吹夜凍凝千載化石敵玖瓊
鮫人竊售來東瀛綵雲紛披元氣蒸噴沫尚帶蛟龍腥
疑含珠光藴玉英勢若千仭不可陵米侯起拜牛相驚鄭
君愛之如弟兄嵗在鶉首月寶瓶誰作銘者黟南生
　　　自警銘　　　　　　　　　汪九成
僕蚤嵗受學于鄉先生雲峰胡公粗聞緒論一日讀子
朱子告君為學之格言忽悟曰此與延平先生所傳實
相表裏為學之要盡於此矣又奚以他求為哉因自思
後進為學之病由於不先立誠敬以為基蓋不誠則虛
假不敬則昏雜質之鈍者常畏之以為難不知循序漸
進積少成多初不難也質之美者又忽之以為易不知
妙道精義不潛心積慮優游厭飫終不足以得之至其
用工非頽惰茍且則力取强探或免於二者之病而讀
書不循其序成法不守其常亦同歸於無成而後已嘗
為韻語銘之坐右以自警
勿畏勿忽必敬必誠毋亟毋怠有序有恒
　　　汪山長(師魯/)善復堂銘　　　朱　升
復還也徃而返謂之復書廵守卒乃復詩復我邦族是
也失而得之謂之復盤庚紹復先王大業魯僖復周公
之宇是也不能不徃也而思其返不能不失也而求其
得復也者學者之大機歟汪君師魯讀書之堂扁不曰
復而曰善復何居復虛辭也則有善有不善焉易震下
坤上之卦其名為復陽上往而喜其返也卦六爻辭所
謂復悉主初爻潛陽為言皆復於善者也泰九三之無
徃不復上六之城復于隍泰極而返復於不善矣春秋
褒貶尤謹嚴於一字一衞侯鄭也前之歸書復歸後書
歸不言復何也諸侯嗣故出而歸也繼之則稱復絶之
則不稱復復猶善辭也衞元咺歸也書復歸宋魚石晉
欒盈入也書復入非此族也雖楚比之歸書歸而巳矣
何也大夫不世故奔而歸也與之則稱歸絶之則稱復
惡辭也同是復也自陰而陽為喜自泰而否為戒在諸
侯為予在大夫為譏此善彼否天地斯隔不寧惟是公
孫敖如京師不至而復聖人以其復為邪公子遂如齊
至黄乃復聖人以其復為私魯昭三如晉至河乃復聖
人以其復為恥徃也失也不可以苟非返也得也不可
以茍賛是以君子不徒于其復而必欲善其復善也者
又復之要道歟汪氏世業儒至某尤精篤僅領乙薦䇿
名稱實藏書傳家以清為貴孫師魯資明識敏宜能承
以發然自年三十以來希乎無益於得者炙相門之熱
當憲府之凛以儒以吏靡所不跡前既失而徃矣乃今
厯世故也久攬榮願也飽於是身復所居之堂口復所
讀之書心復所學之理返於外而得其故其復也不謂
善復矣乎身允蹈之堂徒名諸汪氏實升母族且屢登
斯堂而師魯以作文屬甥升也謹述四十八字以為之
銘而序其㫖如右銘曰
有極其灣有嵌其山公善兹復昭哉堂顔新功弗緝孟
母斷織故習弗除馮婦下車我銘斯堂將曷來諗克己
復禮善復之準
　　　大學正心四戒銘　　　　　汪克寛
君子之學孳孳不息欲盡理融中心說懌世俗之喜玩
物適情娱於嗜好酖毒心酲小子戒之非喜勿喜窒欲
閑邪樂善而已(戒喜/)
聖賢之怒鋤奸撥亂去彼凶頑拯兹塗炭世人妄怒焦
火斯炎面頳髪竪蹈禍而癲小子戒之必懲其忿中扄
湛然不知不愠(戒怒/)
𤣥聖上達樂以忘憂禹稷憂民橇􁆬鋤耰與憂俱生世
俗所溺患得患失逐利惟劇小子戒之講學徙義憂之
如舜志軻之志(戒憂/)
聖賢之心至理熈熈浩氣配道砥柱弗移世人徇欲内
省多愧其氣欿然惟恐惟怖小子戒之懼所不聞自反
而縮勇奪三軍(戒懼/)
　　箴
　　　勉學箴　　　　　　　　　朱　熹
百聖在目千古在心妙者躬踐儌者口吟(讀好書/)
莠言虛蔓蘭言實荄九蘭一莠駟追不回(説好話/)
聖狂路口義利闗頭擇行若游急行若郵(行好事/)
孔稱成人孟戒非人小人窮冬鉅人盛春(作好人/)
　　　復齋六箴　　　　　　　　方　岳
適燕南轅爾迷爾岐尚爾未逺跂予改之(不逺復/)
休者止也既復則止拳拳服膺顔氏之子(休復/)
而既得之則又失之曽幾如是而不踣為(頻復/)
萬物皆流止者金石衆狂一迷惟君子特(獨復/)
為復有道患不自覺君子以厚小人以薄(敦復/)
小有廣居曷其勿歸惟聖作狂差之忽微(迷復/)
　　　友敬堂箴　　　　　　　　程文海
長樂亦山陳公請予扁其所居之堂曰友敬申友敬之
義作為家訓以儆諸孫古今言行有闗於天典民彛者
盡在是矣且求予言予何言作友敬堂箴
兄弟之身初則一體疴癢疾痛孰彼孰己兄弟其弟匪
曰恩斯弟兄其兄乃分之宜是惟人倫是惟天命非自
外來惟友惟敬分財取少纎悉之惠食果取小直讓之
細然而性善於此著形一家和順千世典刑為兄克友
弗敬非弟干戈琴弤何有於悌為弟克敬弗友非兄煑
豆燃萁靡念厥生嗟嗟手足友敬惟心其和愔愔其肅
欽欽反是不思為犢為禽爾堂曷名敢告司箴
　　　果齋箴　　　　　　　　　胡炳文
友人髙彦道性嗜學其父甚樂而予未有以教之也彦
道讀書之室請名於予予書一果字與之且為箴箴曰
坎水之流始于蒙泉不果其行曷至于川賢必希聖聖
必希天果能此者人十已千孰為凡民孰為豪傑萬里
之程一念之烈遷善而果雷驚電掣克己而果矢去川
決乾為木果艮為草蓏果剛在上蓏柔而墮最戒悠悠
亦忌瑣瑣志髙力强果庶其可
　　　剛柔箴　　　　　　　　　汪石田
予天性剛直不覺忤物視䛕如辱見惡若讐人是己非
人棄已取以是動招愆謗今年運而徃矣懼其卒違於
中道也作剛柔箴
謂汝勿剛汝剛以直矯矯明明惡焉是疾外乏孫言内
亡柔克衆怒火焚汝曽不惕剛貴近仁柔貴有立兼制
則宜偏毗乃失人極其柔惟徳之賊汝純其剛是用不
入易著兩儀書稱三徳一弛一張謹兹彛則
　　　義利箴　　　　　　　　　汪石田
易曰利者義之和也孟子曰仁義而已何必曰利夫欲
利惡害人之同也古之人義斯利矣又焉有不義之利
哉世降俗薄而義利若水火然悲夫作義利箴
古人尚義義和為利今惟利謀與義為仇人胡不古慾
迷其宇惟彼不今道存諸心義兮利之本利兮害之因
故禹湯義焉而得位桀紂利焉而䘮身孰能合義利而
一貫庶無愧於古人
　　　禍福箴　　　　　　　　　汪石田
福善禍淫天之道也禍福倚伏物之理也天道有常物
理有變變也者小人之幸而君子之不幸也君子樂天
知命居常處順自修而已豈置得失之心於禍福之間
邪作禍福箴
君子之窮素位以修小人輕躁行險妄求積善成徳積
怨為仇福兮固有禍亦有由或幸而全不幸而尤禍福
之變君子何疑(叶/牛)
　　　名實箴　　　　　　　　　汪石田
世之衒名者飾智以驚愚矯情以要譽務實者或屈焉
其為名也亦得矣智窮而事殆情見而毁随不實之患
也作名實箴
名匪外來實由中出循名思義無曠其職勿異以求勿
虚以得形大聲宏表正景直毁譽在人居蔽必白何以
守之戒爾矜逸
　　賛
　　　陸宣公祠堂賛　　　　　　程　俱
唐相陸宣公贄嘉興人建炎三年夏四月信安程俱假
守秀州始訪公之像圗之資聖佛寺率僚吏祠而拜之
謹為賛曰
天下無事湛于宴安視此神器隠如泰山是以其臣惟
得是嗜以䛕為㳟以憸為智世方紛亂上下岌岌忍於
其間覬得患失偉哉宣公興元之初夷嶮一致為君矢
謨如彼大厦載支載扶如彼赤子以調以虞格君之非
砭國之肓卒以一旅還之異方西平之功宣公之畫外
戡内籌心膂惟一檇李之郊吳越所䖍公生其間種蠡
汗顔顧視故國喬木蒼然豈無若人奠我九壥
　　　晉右將軍㑹稽内史王逸少賛
　　　　　　　　　　　　　　　程　俱
逸少為㑹稽内史時王懷祖在郡每聞鼓吹意逸少候
已汛掃庭宇以待之而終不至也後懷祖起為揚州刺
史實部㑹稽因修故怨逸少疲於簡對深以為恥棄官
自誓父母墓前不復仕若逸少可謂剛矣知足不辱知
止不殆士生不逢身更殆辱屢矣而猶不知止足者視
古人何如也賛曰
觀逸少三書所陳皆晉國之至計其憂深見逺所以援
古今而論成敗者其才蓋足以經世然進於朝不得用
其長其出守也不得伸其志雖秩千鍾更顯位是直以
犬馬鳬鴈畜之爾此逸少之所恥也是其所以浩然獨
徃如機發而飈逝彼懐祖之螫特其蟣蚤而巳蓋所謂
優哉游哉聊以卒嵗者矣
　　　唐秘書監太子賔客賀季真賛
　　　　　　　　　　　　　　　程　俱
天寶三年季真自秘書監太子賔客去為千秋觀道士
時天下號無事然林甫仙客固巳相軋禄山固巳驕三
綱固巳絶(殺三/庶人)治亂之分識者知其漸矣後十有二年
而天下亂其風流清鑑固一世所推而先見勇徃又絶
人如此誰謂季真清狂者邪賛曰
越椒生而知若敖氏之將餒醴酒不設而知楚人將鉗
我於市古之見幾而作不俟終日者是以動而無悔此
季真所以去軒裳如脫屣也世道交䘮豈無其人智及
之而勇不足以行之者非季真流亞也狗茍而蠅營臨
深而擿埴以僥萬一於嘗試者亦足愧矣
　　　米元章墓賛　　　　　　　程　俱
嗚呼是惟元章米公之墓公少名黻後更為芾常自號
襄陽漫士蓋襄陽人云中年樂南徐山川風土之美因
家焉厯官州縣入朝為書學博士至尚書禮部員外郎
出守淮陽軍卒生於皇祐之辛夘卒於大觀之庚寅將
殁預告郡吏以期日即具棺櫬置便坐時坐卧其間閱
案牘書文檄洋洋自若也至期留偈句自謂來從衆香
國其歸亦然舁歸𦵏丹徒五州山之原遵治命也公風
神散朗姿度瓌瑋音吐鴻暢談辨風生東西晉人也其
為文詞與立言命物皆自我作古不蹈襲前人一言元
次山樊紹述之流也其書奇逸飛動法本二王虞褚而
下不論也為吏所至有名跡簡静愛人人皆歡樂之其
政事了無俗吏常檢陽亢宗元紫芝之流也東坡蘇公
謂其文清雄絶俗謂其字超妙入神世不以為過公樂
善喜推下後進紹聖丙子予初識公南徐貽詩謂予李
太白後身非所擬也如葉少藴闗止叔方以英俊居下
僚公一面知其為國器見當路有氣力者輙言之不置
忘其身之窮也公既殁予他日過南徐便覺招隠鶴林
爽氣都盡顧嘗裒其所遺詩帖帙而蔵之為之賛云
珠璣玉石璀璨兀硉巵言之出風雲蕩潏變化融液惟
心之畫是千載人不可無一(王厚齋云張融風止詭越/齊髙帝曰此人不可無一)
(不可有二致道/銘米老墓本此)
　　　丞相李忠定公像賛　　　　程大昌
先事憂未燃之薪獨力支將顛之厦念吾身之當致豈
驚難而自赦繄沐浴而請討固齊境之莫躤若因唱而
袒左微絳侯而誰藉悵英雄之襟淚繇年齡之不假相
武夷之夙夣蓋歐丁之石馬既巖壑之徯來何經綸之
能寫噫其生可亡其神不化敬瞻敷腴雍容之儀形足
以想夫間闗盤錯而思常優暇也(與丞相子申之書大/昌嘗在史館獲知先)
(丞相靖康規模常竊自歎以為淮蔡用數州陸梁而主/議者猶如許其難靖康變故先丞相乃敢身任功之不)
(成天也若此志之忠且勇豈可掩蓋也哉所賛誠出夙/見非敢溢美伏幸台察淳熈丁未五月日敷文閣直學)
(士通議大夫知建寜/軍府事程大昌劄子)
　　　程正思畫像賛　　　　　　朱　熹
嗚呼正思退然如不勝衣而自勝有以舉烏獲之任言
若不出諸口而衞道有以摧髠衍之鋒俛焉日有孶孶
者吾方未見其止乃一朝而至此則天曷為而不假之
夀以成其終嗚呼此猶未足以見其七分之貎來者亦
姑以是而想象其遺風紹熈壬子重陽前二日書
　　　御書六大字賛　　　　　　程元鳯
清忠
臣嘗觀夫子許陳文子以清令尹子文以忠未有得其
全者臣絶無技能僅守素樸聖主明並日月洞鑒真忱
初侍經筵蒙賜清忠三字奎畫曄然光照蓬蓽春秋二
子各得其偏而臣兼得之仰瞻宸翰昕夕警省以不克
服膺聖訓是懼蒙被恩渥久而益隆竊逃司敗之誅敢
忘訓迪之賜謹賛而鑱之翠珉以侈榮遇以詔無窮賛
曰
文子去齊子文事楚一清一忠孔門所許二者兼之徳
業斯鉅袞冕易稱誓殫心膂
昭光
臣恭惟皇帝陛下多能天縱盛徳日新皇製昭明範圍
造化眷鑒炳燿卓冠今古嵗在庚戌臣以監察御史侍
經幄恭遇講易徹篇端拜御詩之賜將以傑閣珍藏永
為家寶蒙賜昭光二字以華以耀蓋取唐劉禹錫所謂
昭回之光下飾萬物之誼也然韶濩鏗鏘河漢黼黻豈
唐之文可同日語哉臣千載際逢踴躍慶幸自是以來
侍講揆席秪拜宸翰益富而閣甫克就謹摹賜扁刻諸
石為之賛曰
天開治平聖皇御極乾健文明日新盛徳經緯八紘照
臨萬國昭回之光垂於千億
儒碩
臣昨蒙恩賜御製講易徹篇詩有探求賾隠資儒碩之
句霆聲鏗鍧奎畫煥爛臣鼓舞拜賜謹以襲蔵為希世
之珍矣未幾蒙賜御書儒碩二字蓋摘取御詩之義以
示特異之寵也顧惟么微何以仰稱隆渥嘗觀子夏在
文學科豈後之儒者所可跂及夫子警之猶切切於君
子小人之辨儒之不可不謹也如此儒有碩徳則為君
子不為小人矣臣雖無文學可稱聖訓昭垂即夫子警
學者之深意也朝夕觀省惟恐徳之弗碩有負聖主明
訓敢不勉諸賛曰
儒有君子亦有小人抱負碩徳乃儒之真躬行仁義學
富經綸宸翰昭著拜手書紳
　　　晉謝太傅賛　　　　　　　方　岳
絲竹雲林妓女㝠壑此亦一安石鬼蜮老奸風鶴勍敵
此亦一安石蓋太虚之雲無心空谷之響無跡要未易
窺敵手之碁而訾折齒之屐也
　　　吟瀑圗賛　　　　　　　　方　岳
客有畫予巖谷中抱膝而觀瀑布者予目為吟瀑圗而
賛之
有山叢焉其畜泄雲雨者谷也有水垂焉其凌厲冰雪
者瀑也有人兀焉其膏肓泉石者僕也
　　　唐越國公追封英烈汪王像賛
　　　　　　　　　　　　　　　許月卿
天下鼎沸六州太平大明既昇版圗效靈生為忠臣死
為名神此貞觀十八年之畫可以見唐衣冠之舊王容
貎之真
　　　自賛　　　　　　　　　　程紹魁
甘餓西山寧蹈東海仰企若人流芳千載
　　　伏生授經圗賛　　　　　　程　文
帝王之道如日行天秦火不爇在人必傳粤稽古書萬
世成則不有師承微言幾息顒顒遺像式嚴孔尊如聞
其語如見其人
　　　象山陸先生賛　　　　　　趙　汸
儒者曰其學似禪佛者曰我法無是超然獨契本心以
俟聖人百世
　　　梁將軍程忠壯公三賛　　　鮑　寧
偉人之生庶民仰依物為民害我則除之我矢不遺彼
妖㓕跡民奠厥居恩波㒺極(射蜃/)
糾糾儀同萬夫之雄出師清塵發號生風為國是謀豈
身之惜維忠維壯後人是式(出師/)
龍虎其氣金玉其姿收歛英武從容燕私其言有章其
儀不忒載仰載瞻永永無斁(燕居/)
　　頌
　　　周宣王中興名臣頌　　　　汪雄圗
讀詩喜宣王勲烈駿偉一時名臣仲山甫尹吉甫申伯
方叔召虎韓侯程伯休父張仲凡八人功徳班班可見
惜其雜出於大小雅之間不克合為一簡覽者殊弗愜
快因掇詩人之句以為之頌若乃仍叔蹶父之徒雖僅
以姓字見而功徳無聞焉不在此位也頌曰
於皇時周昔在中葉明明天子臨下有赫戎狄是膺一
月三捷于疆于理九有有截繩其祖武無競維烈　烝
我髦士置彼周行秉文之徳追琢其章進厥虎臣經營
四方共武之服休有烈光允文允武何用不臧　維仲
山甫顯顯令徳夙夜在公柔惠且直天子是毗厥猶翼
翼百辟為憲威儀抑抑秉國之鈞維民之則　文武吉
甫邦家之基玁狁之故豈敢定居王謂尹氏整我六師
戎車既駕玁狁于夷告成于王王曰還歸　亹亹申伯
其直如矢終温且惠周邦咸喜王命卿士大啓爾宇申
伯信邁自天子所逺送于南為周室輔　蠢爾蠻荆敢
拒大邦顯允方叔時維鷹揚天子命我左右陳行奮伐
荆楚用逷蠻方畏天之威莫敢不來王　王命召虎率
彼淮浦赳赳武夫爰整其旅既克淮夷徹我疆土肅肅
謝功天子所予虎拜稽首媚于天子　韓侯受命外
大國是疆適彼樂土不敢怠遑謹爾侯度入覲于王王
曰叔父繼序思不忘靖共爾位揉此萬邦　徐方繹騷
莫非王土王赫斯怒命程伯休父矯矯虎臣有力如虎
執訊獲醜有截其所遂荒徐宅四方以無侮　張仲孝
友無忝爾所生孝子不匱則友其兄永錫爾類毎有良
朋及爾同僚維周之楨不解于位王心載寧　藹藹王
多吉士令聞不巳悠悠我思髙山仰止懷哉懷哉正直
是與是用作歌式序在位對揚王休以永終譽
　　　行樞密院判官鄧公勲徳頌　朱　升
嵗辛夘淮西兵起明年自蘄渡江者蹂饒陷徽江東大
擾至于丁酉六月之間勝負相尋徽民受兵者凡十有
二矣而猶不知所終也於是泗水鄧公奉江南行省平
章公命由宣取徽先聲所至不戮一人郡邑以定公淑
徳夙成威信昭著始至則立城堡作廬舎旬日竣事而
民不知有役納降附下條教村疃帖服而民不知有軍
分兵戍諸縣掄才以官治之軍民有職上下相維遺黎
乃知免矣將官張思聰戍休寧縣能宣布公之徳美以
福其民庶又請邑士朱升作頌以傳之頌曰
徽之為郡介乎萬山昔有革代招附以安曩嵗淮兵渡
江窺浙直搗于徽肆其燔刼突來洊至奔北相仍六勝
六負哀哉民生猗歟平章秣陵開省勲業崇崇紀綱井
井既克宛陵南復楚疆有獻于公請事徽方公曰噫嘻
無窮于逺蕞爾山城其邉三面䇿者曰否彼隣杭封全
有三闗浙右囊中公曰噫嘻兹為重役總率招徠必資
淑徳曰鄧友徳茁其蘭芽汝父汝兄致命邦家宣衆未
降長槍餘黨既屯于徽懼殘彼壤事有機速為我南行
汝親吾養汝家吾承鄧公曰唯惟平章令平章之心徽
人之命爰勅渠帥即日啓行衙兵之武新附之湯江淮
之雄苖獞之鋭列騎聨旗兩州相綴惟徽厭亂城郭久
空諸軍畢入誅其萊蓬既柵既城以營以室將士分功
成之旬日乃納降附漿酒温存受其雞豚為之饔飱使
觀其軍使行其壘意氣包涵家人笑語民曰此軍與吾
為儕曩者轢我吾寧服懷士曰此軍非曩之匹閫幙衣
冠中原典則曩之來者驅民為兵何為強弱徒殱厥生
曩之來者毎事報復指擿吹求熾然荼毒今兹下令軍
民判然不教之衆奔北之先今兹下令新自今日毋長
澆風酷為指擿流離還定漸復其初里有耕桑家有詩
書凡此之功在於鎮静萬喙同聲歸功于鄧鎮静之道
制勝之規謝公指顧秦敗淮淝鎮静之道教治之式曹
師蓋公民以寧一繄公懿質平章登之進之于學玉而
成之雲臺元功少年杖䇿人謂我公今之髙密以究勞
績以開隆平秉心罔替引我民生徽民願公祝公眉夀
仰彼昊蒼夕昕稽首戍將承徳請作詩章刻之縣齋以
傳無疆
　　　槐塘釣叟頌　　　　　　　唐桂芳
槐塘釣叟者子立程先生自號也先生為訥齋丞相之
孫倚山倉使之子其讀書汪洋汎溢其文章清新奇崛
於風雲之舒巻禽魚蝡動可喜可愕一著於詩故於詩
尤多其為人也囦然而無跡澹然而莫測其所以先生
有子曰萱曰莊亦以文學世其業好風佳日幅巾藜杖
呼二子與俱坐嘉䕃藉豐草倡詩評畫飲酒淋漓以為
常人望而知為丞相家故態今先生七十有一年矣龎
眉秀發精神堅悍如五十許人意者天將俾公康健夀
考以為人瑞也不然何其年愈髙而體愈充藴葆天和
如得養生之術者邪先生於世事一不挂眼方以釣自
娱某通家也知敬特深故廣其説以為頌曰
有方者塘泓澄于渦相國告老於焉來過手植三槐緑
陰婆娑遂以名顯永矢弗磨篤生聞孫藴其天和川渟
海蓄所學益多年踰七袠白髪皤皤清風一竿羣鱗擲
梭涓涓秋水有蒲與荷魚我兩忘其樂如何或潛于淵
或躍于波直鈎而釣其樂靡他猗歟先生弗棘弗阿豈
羨爵禄太公釣磻後來子陵富春嵯峨胡為客星雲霄
盪摩孰若先生退斂一蓑金玉令徳始終不訛爾福爾
夀如岡如河伊予作頌永永可哦
　
　
　
　
　
　
　
　
　
　
　
　
　
　
　新安文獻志巻四十七
欽定四庫全書
　新安文獻志巻四十八　　明　程敏政　撰
　　賦
　　　東天竺賦　　　　　　　　程　詧
中大同二年秋河東栁惲為秘書監詧以散騎為之貳
讎校之暇情甚相狎監署西廡有異草數夲緑莖疎節
葉膏如剪朱實離離炳如渥丹惲為詧言西真書號此
為東天竺其説曰軒轅帝鑄鼎南湖百神受職東海少
君以是為獻且白帝云女媧用以鍊石補天試以拂水
水為中斷試以御風風為之息金石水火洞達無閡帝
異焉命植於蓬壺之圃此其遺狀也然不復如向時之
驗矣詧驗怪斯言誕而不經因竊歎曰物固有弱而剛
微而彰當其時也雷轟而騎翔非其時也穴蟠而泥藏
豈特斯草也感而作賦云
彤庭赫兮𢎞敞入端闈而延顧粤若望直之都旁開羣
玉之府則有芸裛湘素蘭翳軒廡琳琅曳風瓊玫泫雨
誠神明之奥壤乃尤物之所處是何弱植之蔑蒙兮幹
如剖璞之玉葉碎出藍之緑色含朱膏實正秋熟受中
地腴號東天竺蓋女媧補有蒼之缺公孫佩遐升之籙
來自西海植之蓬圃飛㢘為之輟御馮夷為之止舞于
斯時也神農未知藥后稷未播穀蓂莢尚晦萐莆猶伏
芝混菌耳苓羣狼毒神禹所未識齊諧所未悉亦既擢
質於神臯之苑獻名於通靈之室矣爾乃芳掩茝若氣
矜篔簹密束霞緻駢羅星光菁茒海鳬不足以侔潔薝
蔔薫陸不足以襲香璀璨於九闈之上而容與乎三階
之旁者也時異事改貌存質昧孰知無用之用而不為
斯世之所采畦竝稂莠隰兼蒿艾王田植表則有燔芿
之酷樵竪載歌則有蒸薪之悔文異溝中之斷音乖爨
下之桐心類飛灰首如飛蓬豈非有意於上林之積翠
而禁籞之摛紅者哉天嘉昌明萬物咸覩姬姜在御不
棄翹楚王鮪登庖旁徴魴鱮曽是散材托兹邃宇卿雲
甘露之所濡白日陽春之所曜天雞晨翔銅枝夜照倘
窮年之若斯敢搶攘於徃操願黽俛於鴻私蹠青廂而
就槁(六朝賦存世如/此篇者亦少)
　　　蓂莢賦(呈瑞/聖朝)　　　　　　　程　諫
堯階蓂莢兮實稱休禎蓋厯代而難值至我后而斯呈
植之於前墀左墄暎之以鏤檻丹楹激薫風而葉轉迎
太陽而心傾日徃月來深符大小之數時和厯應因見
天地之情觀乎榮謝以月徳為常巻舒以日數成類随
初吉以増茂暄然自春度既望以漸零翛然如寄體盈
虚而方同得道任消息而匪殊有智金波桂樹逺合象
於彫榮炎漢芝房近方慚於祥瑞彼朱草與萐莆曷於
茲而擬議則知聖作物覩物興由聖聖於赫而克著元
亨物效祥而天莫之令然而蓂之為應也博蓂之為瑞
也昭賛令主則太平在邇測陰靈則時變不遙初也則
日益一日終也則宵盡一宵弱質浹金莖之露輕姿散
玉户之飈或曰麟在郊而合圗牒鳯來儀以聽簫韶雖
咸見而可貴於列跡而斯超豈如蒙賁者㹅集於厚地
焜燿於皇朝也哉(見文苑英華録之/以備律賦一體)
　　　感春賦　　　　　　　　　朱　熹
觸世塗之幽險兮攬余轡其安之慨埋輪而縶馬兮指
故山以為期仰皇鑒之昭明兮眷予𠂻其猶未替抑重
巽於既申兮徇耕野之初志自予之既還歸兮畢藏英
而發春潛林廬以静處兮閴蓬戸其無人披塵編以三
復兮悟徃哲之明訓㗳掩巻以忘言兮納遐情於方寸
朝吾屣履而歌商兮夕又賡之以清琴夫何千載之遙
遙兮乃獨有㑹於予心忽嚶鳴其悦豫兮抑庭柯之葱
倩悼芳月之既徂兮思美人而不見彼美人之脩嫭兮
超獨處乎明光結丹霞以為綬兮佩明月而為璫悵佳
辰之不可再兮懷徳音之不可忘樂吾之樂兮誠不可
以終極憂子之憂兮孰知吾心之永傷
　　　梅花賦　　　　　　　　　朱　熹
楚襄王遊乎雲夣之野觀梅之始花者愛之徘徊而不
能舎焉驂乗宋玉進曰美則美矣臣恨其生寂寞之濵
而榮此嵗寒之時也大王誠有意好之則何若移之渚
宫之囿而終觀其實哉宋玉之意蓋以屈原之放微悟
王而王不能用於是退而獻賦曰
夫何嘉卉而信奇兮厲嵗寒而方華潔清姱而不淫兮
専精皎其無瑕既笑蘭蕙而易誅兮復異乎松栢之不
華屏山谷亦自娱兮命冰雪而為家謂后皇賦予命兮
生南國而不遷雖瘴癘非所託兮尚幽獨之可願嵗序
徂以峥嶸兮物皆舎故而就新披宿莽而横出兮廓獨
立而増妍𤣥霧滃而四起兮川谷沍而冰堅澹容與而
不衒兮象姑射而無隣夕同雲之繽紛兮林莽雜其葳
㽔曽予質之無加兮専皎潔而未衰方酷烈而誾誾兮
信横發而不可摧紛旖旎亦何好兮静窈窕而自持徂
清夜之湛湛兮玉繩耿而未低方娉婷而自喜兮友明
月以為儀歘浮雲之來蔽兮四顧莽而無人悵寂寞其
凄凉兮泣回風之無辭立何久乎山阿兮步何躊躇于
水濵忽舉目而有見兮恍顧盼之足疑謂彼漢廣之人
兮羌何為乎人間既奇服之眩耀兮又綽約而可觀欲
一聽白雲之歌兮歎揚音之不可聞將結軫乎瑤池兮
懼佳期之非真願借陽春之白日兮及芳菲之未虧與
遲暮而零落兮曷若充夫佩幃渚宫矧未有此兮紛草
棘之縱横椒蘭後乎霜雪兮亦何有乎芳馨俟桃李於
載陽兮倉庚寂而未鳴私顧影而自憐兮淡愁思之不
可更君性好而弗取兮亦吾命其何傷辭曰后皇貞樹
艶以姱兮潔誠諒清有嘉實兮江南之人羌無以異兮
㷀獨處廓豈不可召兮層臺累榭静而可樂兮王孫兮
歸來無使哀江南兮
　　　子奇賦(并序/)　　　　　　　程大昌
武皇臨御久商度天下利害比舊較審田千秋論事合
意超拜丞相相例當得封遂不夲土壤别制美名以佳
之號曰富民示將究地利而補兵耗也千秋知指下公
車募能為種植言者悉上相府以待平奏前後十百軰
獨子奇公實可取二子酬難且有辭義千秋總而奏之
武皇嘉納益詔趙過為捜粟都尉期以究極富庶也績
既效用民益痊復
子奇曰麗土合滋條枝葳㽔何世何地而獨無斯有丹
者桂有白者榆月窟星躔扶疎陸離夲不根著顧能倒
垂栁宿經秋而不零扶桑偕日而升輝赤松霏雨以自
潤瑞雲布葉以昭奇夫能運大鈞而出此巧乃可蓋一
世而為師公實曰神卉不土而生仙裔不培而孳子特
人爾力將安施子奇曰天載幽𣺌毋容明㩁請援地産
以售吾學珊瑚之枝璠璵之璞瑟其堅凝明與物各然
而珊瑚緩收則榦爛玉璞嫩采則力弱既可分乎老少
理何殊乎種穫芝有田而可鋤蓂受月而應朔石秀而
筍身森聳乳滴而鵞翎圓薄是皆載稗説而有状著竹
書而不削其理甚神子獨無覺公實曰黄金珠玉以幣
而貴設遇饑凍不可食衣前齊相而後漢文皆嘗悼敝
而深喟况一日再食幾人幾喙三年一葉何由家至雖
驚大言恐微實致子奇曰凡道上形凡藝下成吾惟擇
術之巳卑故欲抗辭而自宏子既致詰今當有明虞伯
益之所掌郭橐駝之所營皆嘗推極其妙而遂奉之以
行或奉䕶於己茂或發達乎初萌與物為春與春為青
上而明堂之浮空小而茅舎之埋楹非我族類豈其能
成况又别剏新機追模聖能合異類為一類符桑槐之
寄生故且(古樝/字)可蒔梨橘可稼橙碧桃綻紅桃之頂姚
花仍魏花之莖或時同本而駢末遂能半白而半赬是
皆超陰陽之爐鞴斡造化於刀硎遂使有生無知之植
物能偕應肖祝之螟蛉吾如有列於上林罄司苑囿之
工程分名品之柯蘂為他木之孩嬰則何用開西域而
求萄榴之種責南海而貢蕉荔之名豈無所云補而浪
饕美稱公實曰物不貴異以適用為大用之所及以該
衆為夥南箕哆口而不簸雪花六出而不果其觀固美
其用則那繄吾生涯始時甚脞及其成功良不微麽麥
則壠布稻惟水播黍苖芃芃於膏雨粟頴蒼蒼於雷火
原阪則斾斾荏菽疆場則綿綿瓜蓏菰有米而香軟芋
如鴟而蹲坐方其初布窠叢未傳粒顆與庶草以何别
無殊尤而可課然而極宇宙之所抵亘滄溟之所裹此
草有實人頥乃朶其積不豐人腹不果今且使子國多
玉木而青葱埒布水精之磊珂珠簾可以燭夜象牀可
以華卧而雲漢忽愆於解澤田苖不堪乎馬莝鳬茨巳
竭木酪徒剉糴巳闗而停炊囷無麰而閣磨則咽李僅
收乎螬餘被錦不充乎鵠餓是故三登所指九歌所賀
凡指民天不兼貝貨神農惟是援農以識徳后稷因之
借稷以名我此上古之光烈照來今而駊硪謂他技之
能參雖童蒙而知叵子奇於是理屈口呿敞罔(即敞/惘)惨
挫顧而他言不遑否可
　　　鸚鵡洲後賦　　　　　　　羅　願
乾道六年端䂓道鄂如荆既感鸚鵡洲之事遇有以禰
處士比盆成者遂慨然為賦願覽而繼之其詞曰日吾
送兄湓浦兮背長江而旋反覽弔禰之新詞兮惜吾行
之不逺歎數極而招盜兮睨龜鼎而欲移中不快而輙
殺兮羌甚果而不疑時猶有所畏縮兮懼天下之見議
嫁惡名於餘子兮蓋自以為得計委孝章於孫氏兮曰
不能救猶有辭楊公竝列而見收兮可退託於不知嘻
量人其何淺乎謂一世即此而可欺於正平尤不揜兮
蓋顯然遺之以危方三州之傳客兮知欲免其良難念
譛人者之不然兮毎投畀而獲安豺虎有所不噬兮有
北變其貪殘揆處士之所至兮實覽煇其翔鸞縱不知
其亦巳兮獨不可以少寛何所遇之一律兮争攘臂而
冲冠子猶不能得之於父兮忍絶其交游之極歡卒首
難而快敵兮嗟曽獨無肺肝均斗筲其何誅兮吾將申
詰夫曹瞞噫人固有一死兮庶没世而遺榮生既輕棄
其身兮死又吝與之名諷路粹以奏孔兮并追詆其平
生絶天道蔑孔顔兮果誰咮為此鳴必隕滅其猶未厭
兮乃今知忮心之㦧於五兵意良史為可恃兮畧浮謗
而存髙情考終篇其何戾兮紛笑號祼罵而相并因繁
城臣子之所記兮又奚以異夫臺中之評倘遂信而弗
思兮母怪夫列之盆城賴北海之緒言兮配史魚之亮
正舍斯人其誰信兮吾將按以為程嘉南州之博衍兮
萃終古之英豪賈不遇而賦鵩兮屈既逐而為騷風流
逺以莫嗣兮江漢日以滔滔迨先生之繼徃兮想驂駕
而遊遨精神炯然不沒兮起風雅而相髙方逍遙於寥
廓兮夫豈知俗議之徒勞
　　　秀錦樓賦　　　　　　　　方　岳
直寶謨閣汪侯守歙之明年政恬事熈民以嘉豫間從
賔客僚吏登城西北隅挹山川而樂之喟然曰吾先世
郡人也今吾適守於是其得竊自比於晝錦之榮乎乃
作秀錦之樓樓成大㑹賔客落之而使其民方岳賦之
其辭曰
俯春城之杳渺兮遡碧漢之紺寒搴朝嵐與夕霏兮秀
色鬰其可餐挹浮丘之欲仙兮撫玉蜍以盤桓曰山川
其信美兮吾曾祖之所家幾何時其去此兮窈空老於
汀花鶴千載而來歸兮覽城郭而長嗟皇畀予以左竹
兮豈錦衣之晝行森㦸衞之靚深兮燕香閴其欲凝睠
童牙其子姓兮耄老予之父兄羌眤之以兒語兮肯自
詫於新硎索里黨之我與兮散佩犢於春耕嘻無事其
可了兮寄吾筆於鷗盟偉飛樓之聳翠兮納風煙於簷
楹洗古彛之姢碧兮與暢叙其幽情激妙彈與豪吹兮
落孤嘯於青㝠岡巒忽其翔舞兮紛不暇於逢迎紫陽
繚以西轉兮何謫仙而自矜北黄山其六六兮軒后軼
而上征巋問政之髙峙兮逗春霧於花屏飄吾袂以輕
舉兮訊許聶於雲軿紉崇蘭以為佩兮激明月以成纓
受山氣之朝爽兮截鷺波之晚清夕陽澹其未收兮指
素娥而將升弄林影以扶醉兮酹吾尊於江山曰堯民
其熈皥兮吾何心於鑄頑鹿擾擾則駭逝兮魚自樂於
深潛審左餐而右粥兮桁楊卧而晝閑來弁翁以相依
兮桑麻采其蓁蓁吾與客而樂此兮覬枌社而皆春公
在樓而燕喜兮民歌袴而遨嬉孰有筆其如椽兮梯青
壁而劖之釃練江以為夀兮取玉兎以為巵起祝公其
少留兮聊暇日以委蛇
　　　石峽書院賦　　　　　　　方　回
歙睦兩郡之方氏皆東漢賢良真應仙翁之後墓在淳
邑廟前歙亦多有而此邑本歙之東鄉宗兄府判寺簿
君玉於仙翁墓旁近為石峽書院以淑同志回守郡七
年始獲以勸耕來與謁奠謹成古賦一首求教併呈蛟
峯尚書諸公
厯故鄣之遺區兮泝桐江而西上百灘跳以湍駛兮萬
峯間其清朗挹寒碧以濯纓兮睨空青而停槳維還淳
之古邑兮割歙封之東壤昔固嘗郡於斯兮猶民稠而
土廣予家於紫陽之下兮啓此邦之來長雖視之若恭
梓兮愧曽微於善狀七閱嵗曷不歸兮駭童顛而槁項
賴多士之媺俗兮遵砥途之坦蕩循阡陌以勸耕兮嘉
農畔之洵讓偉深衣與大冠兮勞予行之鞅掌曰肄業
於精廬兮新石峽之嵦爽領袖者誰予同姓兮又同登
於虎榜鬰經綸其莫究兮聊私淑乎吾黨睠吾宗之蟬
嫣兮叩古初而遐想方雷氏之嫓軒后兮實得姓之攸
昉至姬周而昌大兮叔佐宣而善將參召南於雅什兮
詠其猶之克壯伯牙之師于春兮絃山水之幽響曄西
都之九卿兮字君賔而名賞紛蝟起以鋤新兮有平陵
之相望成敗不可以論人兮亦一時之倜儻緬真應之
仙翁兮知駕鶴其焉徃彼金盌之出人間兮孰不樵牧
於煙莽與釣壇屹其東西兮此佳城巋乎無恙羣雲仍
之簮緌兮謹嵗時而來饗隠鸕原者曰干兮守雉山者
曰亮保土守以綏静兮擅詩名而髙尚皆賢良之苖裔
兮匪郡乗之私奬予君玉父之好修兮鼓斯文而為倡
昆季儼其連璧兮邁坡潁之超放出寸雲必為霖兮寧
退處而孤抗肯斯堂於傍近兮奉聖賢之遺像聚學徒
而蒞止兮咸攝齊於函丈俾掃松而釋菜兮契予𠂻之
歆仰摭鹿洞之故實兮謂升堂而受講嗟予學之久荒
兮艱弄斤於般匠拾朱子之糟粕兮竊有聞於疇曩情
之動貴乎省察兮性之静在乎存養未發固無所偏倚
兮發則欲各有攸當致知以進其識兮居敬以除其妄
知鳥翼之必雙兮如車輪之必兩日用飲食無非道兮
勿馳情於惚恍一念一慮之間兮分聖狂於克罔嘻近
世所以不古兮罥名揚之罝網科舉之壞人心兮競區
區之得䘮屬夜生子而取火兮幼常視於無誑以干禄
為始教兮將終身其奚仗天或者惡其然兮斯革弊而
矯枉無所為而為學兮真儒庶其可訪聲乃心於希瑟
兮槃厥躬於陋巷顔曽顧何必仕兮勝齊魯之卿相或
塾居而受書兮或野芸而植杖君子晬盎以潤身兮小
人給夫一餉化銛鋒而牛犢兮息銗筩之鷸蚌奉豳酒
以介眉夀兮豈太平之無象嬰吏徽而弗予蛻兮言及
兹而泚顙予固將引而去之兮疇敢卜隣於思曠
　　　厯象賦　　　　　　　　　汪石田
昔在帝堯上𤣥契運欽若乾乾厥機斯眹於是仰觀𠖇
漠俯合順承中才既同秩秩明明乃命羲和徵於厯象
施(以豉/反)厥攸行奠其所向于時大化降格肸蠁睢盱無
聲或應無臭或符羲和乃澡雪靈臺三月閒居拜手稽
首對越而陳辭曰蓋聞混沌未分胚胚渾渾(平/聲)盤古莫
簉其幽原天皇莫測其妙門泰真曷剖二氣何根象運
度分孰推(吐回/反)奚陳(叶/存)居髙聽卑臣願諦聞於是大化
窈窕芴(忽勿/二音)荒(上/聲)歘(許勿/反)陰儵(音/叔)陽曠耳殷聰疑閟而
張若有言曰爰有太易始素之凝澒泂鴻蒙無埒(音/劣)無
形坱兮杳杳圠兮㝠㝠淪絪緼而溟(音/茗)涬曶(忽/)沕(勿/)穆
以彭宏極體闇(上/聲)而彌著𤣥機嬗以相乗翕砉(霍虢/反)欱
(呼合/反)納倐夐峥嶸或黄而芽或𤣥而萌或叙昆侖之㑹
或流熠煜之晶合冲融而厚積散磅礴而輕清於是坤
豁乾隆貞明離(去/聲)列罔直蒙酋祛嘔(吁/)未徹徒觀夫天
之體也則莽莽茫茫奕奕洋洋悠悠蒼蒼倚圓蓋而西
傾掲轂軸而左行(叶/皇)遼乎百萬之程繚北極而回翔樞
紐㑹乎羣帝閶闔開乎無旁沈洪鈞於太一嫓蕃彚於
東皇豐隆翼其雲從兮維軸奄其摧藏雷鬰律於塪(坎/)
窞(徒感/反)兮電􁀙(先念/反)磹(徒念/反)於藩度(叶徒/羊反)合化育乎槖
籥播消息夫强陽肆權輿於衆有謇劉獮於金衡(叶音/皇)
戒黄人兮守日顧青女兮為霜詔招揺使服采兮夾𤣥
㝠以縱横(叶胡/光反)奉圓靈以獻功兮循五勝而㑹同(叶徒/黄反)
雌雄代興而順至端倪呈露以低昻上漠漠其罔窮兮
下濎(鼎/)濙其莫量原夫曜靈肇構則燀(充善/反)赫工鑪轉
車先道􁀙(胡沃/反)然而赬黯然而顥炯咸池濆(憤/)虞淵浸
濛汜浴甘泉六龍頓馭於扶桑之谷神烏駭翼於若木
之顛晃煥燦爛曈曨的皪追天健以積遲成嵗功而周
集於是望舒配徳魄影虚恒鑣轡金樞匝地聨升裵廻
纎阿以後陽明世㝠(去/聲)眴而無見若右旋而迅征惟播
氣之生和次十二而有定(叶平/聲)朒(女六/反)朓(敕了/反)獻警朏
望持盈珥蚩(虹/)委氣衍嗣垂精敷桂華棲顧兎歛羣芒
開太素朝輝淪夜色布蓋鼎鼎以示謙亦烝烝而比數
其星則乍隠乍彰英熒綽約嘒嘒斕媥(逋閑/反)照灼焯爍
峙一極之常居紫宫煌於霄堮閣道絶而抵營辰次迢
迢而不可度捩(力結/反)斗司時攜角枕(去/聲)參(自此至沉/並叶其韻)烏
龍虛昴殷乎四垠順軌徴休鬬食形愆陵厯合散變現
紛紜石化而融肉隕而薫事劇則蚩旗動色時和則良
䇿潛雲熈景曜之悠揚挾卿(慶/)瑞之輪囷鑒治忽於幾
微節氣候之深沉若乃水氣金精潛明大稷乗五月以
發基肇一陰而符績英華宛轉其上浮經緯包含而東
極違坤抵艮左界西流乗槎支石何(上/聲)鼓列鉤認山河
於兩戒辨分野乎中州倬彼昭回維天河漢秋達于霄
地涵猶半二道合津尾箕斯判故任貢者得以上稽而
馮(慿/)相(去/聲)者資焉縱觀(去/聲)於是乎庖羲拓制軒轅著謨
爰命南黎靈憲是圖㬰區候景帝儀畫運(音圍/叶乎)調厯既
成伶倫𨽻籌(叶/除)起𤣥枵之厯厯竟營定之渠渠䂓觜(貲/)
觿之蹙蹙誕東井之餘餘白圜彰而黒𤯝應黄道正而
闇煇(運/)除控攙槍而不孛掩流火而為烏視中星以布
政奠長生而恢摹保章孜孜以救弊推步斤近(居覲/反)而
告猷(叶/于)乃俾夋(七倫/反)嚳繼統容成垂跡(叶/作)用錫爾唐悉
其䂓彠(霍/)宣夜製存蓋渾兼作載二道之璣衡貫四遊
之儀則(叶/作)經緯炳然環輪交錯立髀股於徃齡闡神智
於來學區躔度驗提陬標星紀厯降婁鶉首奔析木周
倚盈虚於氣朔該次舎而推求王居門兮協杓建嵗成
章兮諸福薦玉燭調兮百谷蕃於萬年兮穆天眷於是
羲和凌兢徙靡佩服無渝誕依元化敬授人時
　　　帝車賦　　　　　　　　　王　詵
按史記晉書斗為帝車運乎中央説者謂斗君象也故
謂之帝運動不居故謂之車以愚觀之則帝車之義蓋
亦因其同運於天而名之爾愚又聞古者造車之初有
取於斗柄下㩦龍角之象則謂之帝車者豈亦因其象
而名之歟唐之文士固嘗為北斗之賦矣而未有賦帝
車者作帝車賦其辭曰
天之何為令北斗而為車兮曰臨制乎八埏收六合於
一軫兮載元氣之填填仰昊蒼之窈寞兮森萬緯之綿
聨帝端拱於紫宫兮夫奚事乎車轂而周旋謇予懷之
寥廓兮思仰觀而逺取厯九闗而見帝兮帝𤣥黙而無
語遡天津之浩蕩兮窺四理之連延靈樞告予以其故
兮維景曜之所躔吾頫轄夫四海兮亦維斡夫坤乾璇
璣權衡璀璨而錯落兮開陽揺光晃朗而相宣挾六氣
以旁行兮連四時而不息美天路之平平兮轉神杓夫
陫側吾令望舒撰轡兮羲和為予以先驅衆星離離總
總而擁轤兮蜚㢘豐隆奔奏而後随扶九神而軼羣衞
兮厯穹𤣥而輾八維天戈屏跡而自韜兮蚩尤不敢張
其旗吾東指於暘谷兮蒼龍劬劬以驂乗萬物欣然而
竝生兮仰陽輝以為命邅吾駕以南廵兮矯朱舄之翾
翾火傘熻㸌而前導兮祝融倚較而施鞭吾西旋於昩
谷兮羣生為予以揫歛蓐收䇿白虎之趡趡兮紛吾行
之巳逺夐廻顧夫幽都兮後騎載夫𤣥㝠冰霜紛糅而
擁輪兮雷鼔為予以不鳴羌吾車之騑騑兮日東南而
西北吾亦孰知其成嵗兮自於兹而取則却天駟而弗
駕兮屏王良而靡馮一北而萬物為之虛兮一南而物
盈搏陰陽以為輪兮攅五行以為輻膏之以天澤兮合
三十六宫於一轂動不聆其薄薄兮疾不耳其彭彭奚
仲不得致其巧兮造父無以施其能彼下土之蚩蚩兮
誇古先之六羽逮奇肱之險幽兮亦軒車之飛翥亶人
力之轇轕兮徒自誣於荒詭夫豈知太虛之車兮終萬
古而不踰夫此矩誶曰蕩蕩上帝孰為車兮維北有斗
握其樞兮盤薄萬古臨八區兮明建四時輔我皇輿兮
(右帝車賦者王先生詵伯恂所作也先生以俊才碩學/甲申領江浙鄉貢丁内艱戊子春赴京㑹試主司黄文)
(獻公潛得其文甚歎賞之擬置魁選而同考歸暘張翥/諸公謂是賦以匹夫而乗帝車周六合造語雖工立意)
(殊謬宜置第二公曰若此異才屈居人下寧棄不復録/既而譁然稱屈諸士子咸負不平三衢沈榦以是賦進)
(問黄公曰何由黜此公曰諸同考謂其以匹夫乗帝車/周天而走為大謬爾榦曰同考官素忌嫉南方之士固)
(不足責主司亦豈目迷五色邪賦云帝黙無語而靈樞/告之故此下皆假靈樞之詞今乃云云蓋不自知謬反)
(謂賦者謬昧之甚矣公乃悔恨怒罵即自為文薦先生/宜居翰苑宰相擬授編修先生力辭歸養其族子王元)
(成時寓京手書此賦休寧朱先生升同斯黜者故書而/䟦之鄉人潘叔耕得之元成近嵗航海歸吕文在又得)
(之叔耕而以歸于程敬之洪武丙辰夏四月敬之要仲/魯為述其故嗚呼自先生下第至乙未冬死于義凡八)
(年迄今又二十年矣俯仰今昔白衣蒼狗桑田海波變/化無盡人謂斯何人謂斯何敬之相視感歎未巳并以)
(志于巻末云洪武九年丙辰/夏四月三日門生汪仲魯跋)
　　　廣寒宫賦　　　　　　　　汪　睿
按唐逸史異聞録所載明皇遊廣寒宫事語各不同然
皆怪誕不經之辭也惟廣寒宫之所以得名則有可推
者蓋日陽精也主乎離月陰精也位乎坎日月運行而
寒暑生焉則是月也者以其配坎生寒而得名也歟世
言嫦娥居之者豈亦以陰柔為陽剛之配故有是説猶
乾父坤母之義也歟故託為素娥之辭作廣寒宫賦
夫何素娥之嬋娟兮爰託身於廣寒質團團而外融兮
心熒熒而内安念兹宫獨𢎞敞兮匪刻桷與丹楹瓦青
雲而上覆兮棟虹蜺而中横靈星外峙兮泰階前平井
木東植兮兌金鏤甍爛壁奎以交暎兮垣墉周乎列星
豈工師之巧思兮惟太乙之𤣥精虚豁洞達兮晃朗穹
窿照耀無方兮髙明有容規天以為度兮環海以為疆
炯素肌之曄曄兮播下土而流光羌獨處此中宫兮感
四時之代序含柔姿藴靈徳兮朝晦藏而宵睹朒朓警
而朏魄充兮識盈虚之有數驚爽籟之潛發兮向清飈
以延佇露方瀼瀼生白兮霜又凄其盈宇盼圓靈既雪
凝兮顧柔祗復冰積湛泠光以無眠兮含翠輝而欲滴
何黙黙而靡言兮悼羣類之生生粤陽明之和煦兮匪
陰静其焉成志専専而靡他兮物巳遂而居貞豈宫居
而孤歎兮不貌飾而情更憕長位兹比坎兮配離麗之
明明彼兎蟾與桂樹兮固無取乎此也杵玉臼之𤣥霜
兮孰謂長生而不死也羿妃竊藥上逃兮既怪謬而匪
經唐皇託以夜遊兮誕惟欺夫童㝠倘極一理於天人
兮信吾廣寒之有徴辭曰日月運行寒暑生兮一寒一
暑嵗功成兮配日惟月秉陰靈兮厥靈伊何匹妃惟貞
兮父乾母坤柔順以承兮位坎處中厥宫實名兮内守
不渝藴𤣥之精兮洞濟六合徳耀斯𢎞兮嚴凛姿容夜
煜秋凝兮猗歟廣寒懸象著明兮
　
　
　新安文獻志巻四十八
欽定四庫全書
　新安文獻志巻四十九　　明　程敏政　撰
　　辭
　　　毘陵張先生哀辭(代吕滎/公作)　　汪　革
毘陵有隱君子曰張先生孝弟成於家忠信行於友而
聲名聞於人逹於逺近當世之鉅公偉人莫不聞之有
過毘陵而不造先生之門者人以為耻平居蕭然自得
凡世人之所趨而向者先生不一經意至與之酬酢則
無一毫不中節度有勸之仕者推輓雖甚力終不應非
若前世隱遯之士事詭激甘槁薄臞悴於山岨水涯窮
居獨遊使影響不聞於人然後為高也自少力學於古
書無所不窺時發為詩語皆清新出人意表其善為筆
劄天性也年既壮益放棄世事遂以終其身是可謂君
子也已先生諱舉字子厚用叔祖天章公昷之奏補郊
社齋郎治平四年科調青溪主簿先生初無意於仕也
既無兄弟之助獨養其親故力取科第以慰親志既得
又不忍舎朝夕之養從禄於他郡遂不赴青溪終其身
人不能相吏後近臣薦起為潁州學官復不就孫莘老
胡完夫范淳夫及外臺交薦其能蘇子瞻亦數言於朝
於是勅郡縣以禮遣蓋將用之也先生終不屈嗚呼今
死矣予自㓜時已異先生而親厚之先生亦喜從吾遊
及長且老相與之意益以篤故其死也予哭之尤哀曽
祖秘給事中祖益尚書郎父次道朝奉郎辭曰
維古制行必中庸兮出處用舎道之從兮降及末世戾
不通兮首陽柱下更拙工兮山棲木茹初無庸兮鳥獸
之羣烏可同兮偉哉先生蹈厥中兮逹不茍進退不窮
兮以仁為爵峻且崇兮禄雖不富義則豐兮忠信孝友
施家邦兮載瞻眉宇心則降兮激貪敦薄助孝風兮固
非亂倫而潔躬兮惠泉遼繞山複重兮窅然其深如有
容兮桂枝相繚蒨青葱兮先生之廬今一空兮目極東
南涕霑胷兮伸之以辭冩予𠂻兮(按汪氏有兩名革者/其一自歙遷撫州紹)
(聖四年進士號青溪與吕滎公相友善其一居婺源咸/淳四年進士此文實青溪代滎公作見紫薇詩話而汪)
(正心淵源録歸之咸淳進士/相去二百餘年失之逺矣)
　　　懷忠辭(并序/)　　　　　　　程　俱
顔公之節不待淮西而後顯此中人以上曉逆順立然
諾者槩能之非公之所難者而其忠義之性乃在於從
容食息之間常有愛君憂國之心不以顛沛易其操蓋
所謂招之不來麾之不去如古社稷之臣者方開元天
寶時天下久無事縣官自視有泰山之安獻替可否之
論不復至於朝廷一旦有緩急相與北面臣賊者皆前
日髙車大蓋出入廊廟都俞和附之人而伏節死義之
臣顧出於䟽逺無聞之地其隱然以孤城抗賊鋒者顔
氏弟兄而明皇未之識也向使數人者用於朝峩冠緩
帶而敵人不敢謀矣惜乎公之壯不得為彼以名一代
之良臣不幸白首至大官更肅代徳宗世政益紊憂益
深雖搶攘板蕩之際而常持憲秉禮尊王守官曾不為
少貶其惓惓之意豈惡安逸而樂羈危誠忠義激於内
也公之言行益危而嫉公者益急自乾元後連斥醜地
歳歴十二辰走半天下中間還之朝席未及煗又襆被
而南矣觀其愛君之心如伯奇申生孝於親逐之不忍
去讒之不知避之死而無二也忌者知其流離窮餓不
足以懲也則委之豺虎甘心焉其勢必至於此蓋無足
驚詫者詩稱仲山甫既明且哲以保其身又曰柔亦不
茹剛亦不吐不侮鰥寡不畏彊禦而漢唐末流至假明
哲以自便方以柔順緘黙為賢烏在其剛不吐也且詩
胡不曰既柔且黙以保其身哉夫唯明不足以燭理哲
不足以知人而當山甫之任其得全身者幸也若公之
見善勇義殺身成仁其於輕重取舎不既明且哲乎其
所保身者固存也不如是則是闗播盧杞之徒合於山
甫之美而賢於顔公之節矣予遊吳興拜祠下肅然想
其餘烈退為文以頌之名曰懷忠上言公窮而無悶故
能從容是邦適其適而紓其憂逺而不忘君故其憂未
甞不在王室也中言公不能與世浮沉卒放棄窮極見
笑於頑佞之夫下言公之精誠當與天地長存雖死而
不亡也庶幾千載之下幽人志士尚能薦芳洲之蘋酌
苕溪之水歌此辭以祠公云其辭曰
返吾輈兮巴山釋吾櫂兮揚瀾歳晼晚兮道阻修望長
安兮未還聊駕言兮出遊攜美人兮山之幽撫雲霄兮
遐觀恨辰莫兮淹留誅蓁菅兮出秀寄雅志兮巖丘搴
春洲兮白蘋擢青桂兮冬榮野無人兮誰芳君不御兮
安薦予之潔誠抱沈憂兮永歎障西風兮夕塵(其一/)
辟食兮侯居朱輪兮塞塗世以是為得兮胡不能飽妻
子而全軀狙利兮抵巇鉤時君之嚬笑兮於睫與眉世
以是為才兮胡獨徑行而不回豈形羣而情異兮何惡
逸而幾危紛肩摩而轍結兮誰不乗君車而衣君衣奚
獨好乖而多事兮耻時之不堯舜與臯夔羌以生而易
義兮幾何而不謂纍之狂癡(其二/)
狐蠱兮蠅營夜慚景兮晝畏人生奄奄兮倀倀曶無知
兮窖塵展伊人兮超然何虎兕與甲兵忠為骨兮義以
為軀元如生而血為碧兮信前修之不誣髮之鬒兮蒙
茸顔如丹兮渥腴雖錮九泉而壓崧岱兮亦將馭飛龍
而撫八區與日月兮齊光極河漢兮爭流左吾飇兮洪
崖右吾歘兮逺遊慰我人之思兮儻復過峴山而税蘋
洲悵神交兮千載覽陳蹤兮夷猶(其三/)
　　　獻占辭　　　　　　　　　程　俱
予數奇多故常有意外之慮春秋輙問占於筮人以知
一歳之衍忒春占遇蹇之咸秋占遇蹇退而歎曰物固
有有足而不得行無心而能感者枯草豈欺予哉作獻
占我從筮人訊之占只分䇿定卦遇蹇之咸只曰此蹇
險在前只不利東北利西南只逺險無咎近則愆只矧
其乗之蹶以顛只子行實難良未央只若臨巨川無舟
梁只茍惟載之冰崢嶸只大山屬天登無車只雞栖或
存雪塞塗只孟烏更輓莫進寸只匹雛掎之堕千仞只
蓋其貞則良悔則坎只止以有待毋乗險只若將終身
勇於不敢只茍當於位無心而感只子姑休乎遯以無
憾只我惟厥占體則冝只我行孔艱孰其尸只凡人之
生無巧愚只與接為搆唯其逢只遇合則吉畸則凶只
適成則智敗則庸只竊鉤者誅竊國封只注金則拙注
瓦工只直木先伐材之災只不鳴之烹反以不材只畫
蛇於地惟敏之求只有加其足以敏為尤只墜䑕中㑹
被深仇只㸃蠅非意得妙賞只宋人之瞽福於患只狼
子之𦵏承其反只横海之鱣制螻蟻只伏雌之卵為豺
虺只探物囊笥猝然失只志禽雲漢往則克只引之或
墜抑或伸只戚之或䟽仇或恩只同生竝處為參辰只
絶域異世為金蘭只或談王道目蜚鴻只或相狗馬喜
見容只一言意合澤六宗只歴説白首不贏其躬只外
物不必古則然只有生之變不勝量只君子所蹈惟其
常只反身修德器則藏只進不如需健以光只退不為
困揜以剛只靈蓍之告亦孔之明只利見大人得中行
只
　　　和歸去來辭　　　　　　　汪大猷
歸去來兮謫居三年今得歸荷聖恩之無終棄徒感涕
以成悲每自訟其前謬雖駟馬而莫追既脱名於冊籍
亦兩忘其是非念昔叨於朝列曽無補於宵衣佩乾坤
之德厚恨地雀之報㣲眷予衰晚流年似奔亟理征櫂
前趨里門松楸在望親戚俱存問訊三徑放懷一尊洗
胷中之磊塊回暮景於韶顔將無往而不適故雖貧而
亦安忘勢利之汩没絶人事之交闗歎世路之嶮巇鑒
止水以黙觀顧禍福之倚伏乃天道之好還相前哲之
遺訓常思奉以周旋歸去來兮蓋嘗聞之少游取衣食
之裁足何盈餘之苦求與其身之可樂孰若心之無憂
兄弟羣居於弊廬伏臘仰給於先疇園有名花湖有扁
舟兎尚營於三窟狐猶念於首丘矧吾生之漫仕唯委
順以乗流久倦游而樂閑亦至是而宜休已矣乎聰明
不及於前時何必霸越而封留豈不能隨遇而安之逹
哉白居士樂乎榮啓期存方寸之餘地付子孫以耕耔
庶幾安分之義無愧式微之詩惟知足之常足適翁歸
去樂無疑(適齋先生自南康歸喜而作是辭蓋不期於/工而自工也門人趙汝愚敬為之書時淳熙)
(丁酉十一月八日嘗大猷負罪謫居既蒙寛恩許還田/里即日治歸道中  擬和淵明辭以寓驩欣感激之意)
(舟次千越遇故人趙子直携酒來過勤勤相勞苦酒半/乃為作大字適齋成遂刻之壁間足以華其老矣淳熙)
(己亥十月望識亮蹇蹇尚書志不羣岩岩相國政多聞/摛辭信足追元  灑翰真能逼右軍二世勲庸昭簡冊)
(一朝人物際風雲只今臺閣需/名裔莊靖承家有漢文虞集書)
　　　招隱操　　　　　　　　　朱　熹
南山之幽桂樹之稠枝相樛高拂千崖素秋下臨深谷
之寒流王孫何處攀援久淹留　聞説山中虎豹晝嘷
聞説山中熊羆夜咆叢薄深林鹿呦􁇔獼猴與君居山
鬼伴君遊君獨胡為自聊歳云暮矣將焉求思君不見
我心徒離憂(右招/隱)
南山之中桂樹秋風雲㝠濛下有寒栖老翁木食澗飲
迷春冬此間此樂優游𣺌何窮　我愛陽林春葩晝紅
我愛隂崖寒泉夜淙竹栢含煙悄青葱徐行發清商安
坐撫枯桐不問簞瓢屢空但抱明月甘長終人間雖樂
此心誰與同(右反/招隱)
　　　鳴水洞辭　　　　　　　　王　炎
艾西有澗水自黄龍山西流逹于巴陵郡之平江而注
于湘水平江故羅縣以地志考之此水即汩之原也其
間泉石最佳處曰鳴水洞青山中裂水行石上懸注崖
下為瀑流逺望之如曵縞素迫視如撞瓊玉而碎之瀑
布上水徐行則皺綠度石齒間多沸白如操琴筑音又
其上石絶水為亹石之窪大小不一皆如古樽罍錡釡
狀與石爭怒聲􁕻洞如風旋雷吼兩崖皆峭險不可陟
降蒼松數百株相扶痩立枝格偃屈據木末俯眡崖下
使人神凄髪竪有蕭然遺世之意崖上有轉雷亭韓舎
人子蒼作而名之歳久亭壞惟故址僅存沈粹卿擕酒
邀予遊其上愛其景清甚欲去復留予不能飲亦累數
觴不醉薄莫始歸粹卿曰此境視之不减匡廬三峽畫
之當勝輞川惜其在窮山深谷人無知者移而近通都
大邑其價可值萬緡予謂泉石之奇絶山靈愛䕶留以
遺幽人勝士非求知於世俗也馬蹄車轍不至山間乃
能全其清爾粹卿以予言為善因識其大槩而系之以
辭曰
艾之西兮汩之原山石劃斷兮窮嵌而嶄巖瀑流下注
兮其上絶而為亹有蛟有龍兮伏而不怒雷鳴崖下兮
窮年風雨誰斧鑿此雲根兮遺予以罍洗松有樛枝兮
屋之深深苔蘚斑斕兮織繢以為茵觴酒于上兮聽潺
湲西峯銜日半規兮徘徊猶未忍旋予欲絙朱絲兮節
清音而度曲招𤣥鶴使舞兮醉予醽醁有玉韞櫝兮幽
人之軸秋蘭之佩兮芙蓉之服痩石寒泉兮矢其弗告
四墉無隙兮巘崿青青白雲漠漠兮截洞口以為扃輪
鞅莫來兮無傷我清不執劵而兼并兮莫予與爭
　　　歙烏聊山忠烈廟享神辭　　汪夢斗
至元十八年辛巳歲春正月祁門㓂作總管中順大夫
趙侯管軍宣武將軍甘侯提兵往討平之凱旋趙侯延
見吏民曰噫嘻爾所謂越國汪王神者始吾未知其何
如神迨祁門告有亂者甲子及甘侯䕶偏師以往入春
苦淫雨至是雨甚泥淖載塗士馬艱於行乙丑至邑雨
益甚人謂邑距賊巢尚百三十里山路崎嶇若未霽兵
行尤不易吾惟兵貴速少遲賊或披猖平民受害滋夥
因念邦人每詫越公之神為果有靈其能請于上帝轉
雨為霽使吾事亟集則神平昔受廟食有爵封命號享
民牲醪之奉始無愧夜午雨忽止翼日丙寅昧爽清颷
徐興氛霾盡解霽景汎空徒旅踊躍賊出接戰一進挫
其鋒再進離其羣三進薄其境一日間直擣其穴而平
之訖事復雨夫雨與霽懸於天非越公其神其能宻賛
大造開闔隂陽豈遽與吾意之所期者應可謂靈也巳
吾將紀其事于石以諗諸文學掾汪夢斗曰子其序之
夢斗謝不能然念神名氏見於唐新書與通鑑掌在太
史官閥見於武德貞觀所賜賛書今猶藏於廟事跡世
系見於州志家乗尤備至於時主之褒表公卿大夫之
記頌刻在金石奚庸贅一辭抑稱揚其先祖之美而明
著之後世孔悝固不得讓於衞君也系以侑饗之詩一
篇其辭曰
迷樓枕汴日晝暝隋鹿既走睡不醒四海糜沸水如腥
鄣山之流何泠泠農桑晏然彌野坰父子相保無伶仃
登源萬山圍重屏蒼籙支𦙍猶晶熒五雲擁下人亭亭
挺生英武辰適丁如鏡發光刄照硎美髯豐骨聲隱霆
驅斥羣盜横青萍出車彭彭馬駉駉令行六郡水建瓴
真人有作清四溟黙識厯數符天星亟奉圖籍欵帝庭
絨節錦纛腰紫□榮光陸離下垂㕔有詔入覲馳朱軿
藻裳近拂堯階蓂身綰櫜鞬扈禁扄俄然賔空蜕遺形
歸乎有鶴梳雪翎雲嵐一丘藏幽銘岡松久矣生茯苓
遺黎追思猶涕零當年作廟山之陘烏聊高哉屋瓏玲
庭墜露林飛螢燈磴蘚梯颷躡竛竮直下千尺俯長汀
綺霞樓觀綃霧櫺堂室千柱門萬釘歲時芳薦羮有鉶
工祝執冊登爼鯹香騰爐火花注瓶汎徴流商列歌伶
和之筍簴聲琤琤陟降屢舞身娉婷雲車彷彿環令令
仙風鏘然韻流鈴依忠依孝見占筳畫像不犯草滿囹
密賛大造機不停疵癘蠲除無蝗螟福祥來下孚羣聽
邦侯表章述德馨我昔兵度山之嵤轉雨為霽近在覭
蚤取鳴梟正典刑作辭深刻堅珉青異彼淫祀若渭涇
歙山可頽水可渟盛德不磨揚厥靈稽首天子夀萬齡
聖政於赫七六經皇圖鞏固山河寧(踈齋盧公讀此/文亟加賞異)
　　　婺源龍首山世忠廟迎送神辭
　　　　　　　　　　　　　　　汪　曙
徽之屬縣為婺源縣人程氏代為著姓至順癸酉程氏
之尊且賢者曰供祖一旦聚宗族子姓議建其三十四
世祖陳鎮西將軍開府儀同三司謚忠壯公諱靈洗祠
于縣北龍首山以永慕思嚴祀薦曰世忠之廟仍宋歙
之黄墩故號也既成其子質走京師謁記于今翰林揭
先生記次詳實辭約而義豐矣後至元丁丑質將歸刻
石置廟中過舒復徴文汪曙因為作迎送神樂二章使
歌以侑祭云其辭曰
於楹桷兮閑梴侐靈宫兮秩神筵神之來兮靡期降于
天兮格思赫神威兮在上凛遺風兮惟忠以壯神之像
兮廟存欽若烈祖兮侯神孝孫雜芳馨兮薦祼牲肥幣
量兮爼籩匪亂神之靈兮孔嘉穆孝孫兮克禋罔譁神
之歆兮醉飽錫福子孫兮俾臧壽考咽簫管兮鏗鏞鼔
靈鼉兮載雄神忻忻兮委貺聆肸蠁兮安從
烈祖降兮孔神肅靈風兮中人神之駕兮既飭儼將旋
兮日夕秩秩兮浩歌神之聿歸兮降福已多山紆縈兮
水滙竹樹檀欒兮澗湍澎湃池有月兮井有瀾神胡不
留兮去復盤桓勾萌兮甲坼此何時兮春王正月孝孫
祀兮有常神降福兮豈其渠央翼我兮佑我老壽熾昌
兮若山暨火貴則髙兮富則强宜爾族家兮施于一邦
猗孝孫兮敬祀無怠何千萬年兮顧瞻神斾
　　　倚山書院辭　　　　　　　唐　元
倚山書院者程國寶之所葺也國寶先公號倚山有嘉
遯之志焉先是以枕雲名亭圖書觴詠于是無何跡與
事遷人琴俱逝國寶葺而大之更榜以先公之號用寄
無窮之思君子謂吉國公有後矣同里唐元乃為之辭
俾工者絃之以相春秋祀事其辭曰
雲蒸蒸而上浮兮公胡為而枕之忽中路而散漫兮弔
千古之餘悲山猶倚於杳㝠兮欲親之而愈逺秋月苦
而春飈蕩兮但見孱顔與偃蹇何音容其靡靡兮念年
華之易晚禪嘉名以締思兮願申之以無倦奠桂酒而
椒漿兮延佇乎神之來返後有人其勿替兮撫斯文而
悽惋
　　　湖山雲林圖辭　　　　　　詹　書
彼美人兮顔渥丹蘭為佩兮芙蓉為冠逺别離兮越河
山思一見兮心孔艱山盤盤兮河漫漫舟無以往兮車
無以還託毫素兮寫懷空悵望兮雲間
　　　逺招辭　　　　　　　　　汪石田
􁨼(醫/)予心之好古兮擥先哲以為猷上風牧與臯夔兮
下汎獵乎殷周悟行藏於孔訓兮樂中道而優游何三
閭之激烈兮控忠骨於江流豈狹中以忿怨兮亦矯世
以沽謀固孤誠之莫白兮之死諫而敶尸(叶/收)差與玉其
竭愛兮施復禮於生愁茍精氣之尚存兮曠千祀而莫
求或棲神乎列宿兮或寓魄乎山丘庶荒遐之無苦兮
依舊躅以𠖇遊乃下招曰紘埏之外杳無極忌鴻濛溟
涬魂焉集忌北户燔熺吳回宅忌回薄西蒙山林奕忌
梟羊猰㺄待人以食忌雲嘘雨沬中聄薫疾忌漸入寒
門冰雪繹繹忌句萌􁀙(谷/)殐(速/)千載不值忌龍蛇陸行
紛祝栗忌裒凶萃恙人可及忌皇皇齊州𤣥所闢忌開
陽閟陰懸運厯忌玉燭孰和百種碩忌堘畦輻湊鱗原
隰忌公侯甲第街衡直忌張筵度(入/聲)几毛虡密忌金奏
既行笙歌襲忌綺肴迭備時欣斁忌蟠膏淳母(模/)間(去/聲)
萍實忌觥籌交拜彌永日忌式醉式厭(平/聲)懷古廸忌魂
兮歸來撫故域忌天之蒼蒼其曷為忌鉤庭㣲極帝何
居忌玉樓十二孰敶辭忌胡生而宰胡死而治(平/聲)忌胡
不祐賢而壽庸罷(皮/)忌知(去/聲)氣上騰奚據奚如忌茫茫
閶闔無所梯墀忌歘入旋(去/聲)風靡散莫持忌南京樂土
躇􁐃(比/)無虞忌脩門三啓漢夏為池忌縈呉拂蜀乖隔
苖黎忌舟車混㑹媛彦雲祈忌歳時㣲合軒蓋交馳忌
畋於七澤萬竈屯圍忌罘網縁山誘射前驅忌獻功息
獠舉肉成坻忌高堂閲坐取足無為忌稺耋相從笑語
塤箎忌投壺握槊厠以彈棋忌娛樂安和化雨霑濡忌
思惟舊德佩服不渝忌魂兮歸來顧郢都忌麋羅之堮
淪湘水忌重淵九潘(蟠/)灌湖海(叶音/許)忌下極天垠星辰
迆忌中連幽都維軸椅忌包坤括瀆𣺌茫瀰忌納汚儲
怪罔無有(音/許)忌黄能(年來/反)贔(備/)屭(虚噐/反)饞螭起忌馬衘
冰夷軒九首(叶音/使)忌殺人為麻莫可禦忌龍宫貝闕淵
鼉鼓忌蜃樓鮫室幻瓌詭忌殆而一蹶縻軀㓕膂忌惟
公墓廟崇江涘忌重庭夾寢承翬羽忌砌墄(戚/)垣周華
不侈忌靈衣姣(妖/)服雜歌舞(叶音/尾)忌旗船翼翼颿斯舉
忌魂兮歸來奠茲宇忌東有罔象南獝(休必/反)狂忌西踔
䕫魈北燁(蘭/)翔忌抳腕同聲振莽(莫郎/反)蒼忌岐角縮眸
毛鬛驤忌唇如渥丹漦青黄忌搖題閃舌所向同(叶音/糖)
忌怪孽躨跜變厲諼祥忌氣化而從溺不知晴忌祖頊
宗瑕裔實長忌螽蟄栢盤姻婭宏(叶音/黄)忌聨昭繹景雲
復仍(叶而/王反)忌長才秀士衍餘慶(叶音/香)忌逾江絶漢綿中
邦(叶兵/王反)忌春濡秋履存肸蠁(叶平/聲)忌籩鉶圭(㳙/)秩疈(孚/逼)
(反披牲/兇也)牷牷(叶師/莊反)忌臑(女朱/反)胉(粕/)既體酒𤣥清(叶千/羊反)忌
儲精合莫求陰陽忌神猶水行祀則通(叶地/王反)忌孝慈交
告尚無窮(叶音/狂)忌魂兮歸來返故宗(叶音/臧)忌亂曰窺藻
繪於騷經兮煥日月其齊光載功言於傳記兮與天地
而悠長既捐軀以垂範兮盍貫道而成章計先生之自
處兮非淺識其能量􁀡予招之邈逺兮哀世俗之搶攘
辭枝譎以増頓兮心鬰結而永傷
　　　哭學生任本初辭　　　　　汪克寛
吾友任本初實齊御史中丞敬子之裔孫也諸父昆仲
往往以才賢得官京師至正癸未之歳其父始命之從
予講學授春秋左傳胡氏傳輙通大義學古近體詩句
法圓熟興趣清逺臨歐陽率更文帖尤得其筆意屢訪
予還谷山中相從於宣之太平無時相舎予編著春秋
纂䟽夲初與有功比年矛㦸搶攘本初糾集義兵扞衞
州里遂被禽焉𤣥黙攝提格之春予寓黄山之麓忽聞
其抱疾殁于外舅之居年纔三十有五嗚呼痛哉本初
為人事父母盡孝友愛于弟交朋友以義尤施恩於鄉
黨汲汲濟人之難如其父之用心也從予游者如夲初
甚少予甞為文銘其父之墓去年九月哭其叔父今又
哭本初若之何不為之哀且慟也故為些辭以招之云
予取友於天下兮歴名邦而轍環雖朋從之彌衆兮胡
逹才之良囏得任子于海寧兮實頴異而可愛曷苗秀
而弗實兮使予悲慟而心痗予哀任子之不壽而殁也
爰命巫陽招而復之巫陽拜手亟招之以辭辭曰任子
神遊胡不歸來些天地茫茫子奚如些魂兮來歸爾父
勤勞保宗祏些扶顛植仆君子澤些金籯篤教遺戒昭
焯些魂乎來歸繼承乃志惟子是託些魂乎來歸爾母
鞠育恩孔深些思子皇皇髪不盈簮些魂乎來歸不可
久哀以損其心些魂乎來歸難兄難弟如足如手些爾
弟孑立孰與左右些魂乎來歸思兄之悲不可以久些
魂乎來歸爾子三齡泣呱呱些骨重神清識之無些騏
驥之駒丹鳳雛些魂乎來歸疇昔相從不違頃刻些祈
川汪浵黄山嵳峩屢涉歴些晨牕夕燈幾請益些問難
勤渠不可復得些魂乎來歸客歲城府往來追隨些少
陵一編精研細玩悃悃論詩些孰知永訣我心傷悲些
魂乎來歸蠲我憂思些魂乎來歸南溪之麋喬木薈鬰
些秋風蕭颼白雲出些魂乎來歸世故紛挐憂患誰恤
些魂乎來歸大塊無垠一蘧廬些日月流邁運太虚些
本性湛然明有餘些魂乎來歸返故居些亂曰富川滔
滔兮不舎晨曛岸芷郁郁兮汀蘭有芬魂不可招兮霑
予巾巫陽載歌兮籲于蒼旻
　　　七哀辭　　　　　　　　　汪　叡
古人之詠七哀者蓋感而發其可哀有是七者之目至
杜子美八哀詩則一篇為一人作是則七哀者其哀在
已而八哀者其哀在人也仲魯竊哀平日交遊取益為
師若友者其守節服義無所屈撓凡七人焉其間如汪
尚書澤民余左丞闕鄭待制玉陳狀元祖仁皆名著史
傳其未見載録者程禮部文王進士詵朱縣尹倬三人
爾感而哀悼前後歳月不同茲錄為一巻以便觀覽序
紀其實辭達乎情情義所存風教所繫也哉
　　　　汪尚書
至正十六年乙未八月丁丑長鎗畔將索諾木巴勒陷宣城
前嘉議大夫禮部尚書汪公死之或謂公告老閒居為
日已久可以無死嗚呼是豈知公者哉忠誠之存靡間
今昔不死則辱在在皆是况宣之城守得完數歳無虞
者臬司守將惟公是咨迨城䧟而公執義就死是邪非
邪頃見老成數軰與公同升于朝名望夙著一旦臨患
難隱忍幸生俯伏周旋勲名委地莫顧人指笑則公之
死是邪非邪仲魯與公同出唐兵馬使都虞候公甞歸
婺源率宗族祭掃武口大田先塋過鄉里不以仲魯貧
窶而外焉茲已二十有餘歳公之行義卓卓載史冊惟
公之死闗乎世教不可以無言也遂為之辭以哀之其
辭曰
天幽幽以杳黙兮日黯澹而無輝海氛騰而鰌蜃舞兮
河横潰而漰馳悲夫人有生兮委草木而同隳孰篤信
而秉義兮偉英傑之猷為惟松栢之孤直兮蹂羣芳匪
異􁌚雪霜慘而交墜兮色貞毅而靡虧嗟哉夫子兮夫
豈異兹閒居日已久兮忠藎猶一日也民皆吾君赤子
兮城闉亦君之廬室也憂君之憂日靡忘兮天穆穆猶
咫尺邦民惟吾視瞻兮吾舎是而安適城之存吾與存
兮城既隳吾將焉匿死義以酬君兮殺身以成仁中庭
危坐兮曷有其身罵賊聲不絶兮惟志之伸嗚呼哀哉
揭日月以為明兮昭天地之常經彼偷生以全軀兮類
禽犢之㝠㝠蒙羞被耻不顧慮兮反議先生以不必死
世豈昧夫公論兮錫文節之嘉謚敬亭兮清秋雙溪水
兮夾鏡流惟先生之高風兮邈山川之悠悠些吾文以
敬弔兮日西墜而雲愁
　　　　余左丞
武威余忠宣公名闕字廷心曩以色目第一人登第内
任翰林太常外官州郡省憲文章政事昭昭在人耳目
退處金斗之青陽讀書一旦被命為左丞守安慶方危
急之秋即日就道撫其疲民羸卒百戰抗賊誓與城存
亡凡幾越歳終以節義昭史冊其傳即今翰林宋濓所
撰昔公僉憲浙東時見仲魯送戴琥教諭三詩數見問
故待制鄭玉還自金華俾仲魯往見之殊蒙許與且言
易之一經甞求得古書考索積思有年遂得見易中一
字一句盡出河圖洛書自秦漢以來人未之見今幸偶
得之方將注述成書以貽後世然未敢輕也仲魯再三
舉一二疑難叩問但言子且用工此經五七年後相見
當以吾之所得者相告非有隱也子必用工日乆而我
之所見者端確然後可以面商訂爾不二三年而兵革
動海内不相聞壬寅春上同安詢知有王無覇者專為
公謄錄所注易書因求王生詢之無一字存亦不能識
其一語向甞見公答鄭待制及與江西友人書其語與
昔之言無異㫖痛哉故率諸友生理其塋墓而致祭焉
復為辭以哀之其辭曰
大江西來兮波千里而東馳皖山峻極兮鑱雲漢之巍
巍嗟夫子之貞烈兮揭日月與爭輝岌岌同安孤城兮
抗巨賊越歲年兵食絶而援寡兮民之死而靡遷唐睢
陽之張許兮論孰為之後先昔公之志于學兮夙忠貞
以自許文魁先其匪議兮非古人吾誰與政事随以昭
兮辭翰恒譽處易深探乎化原兮妙逹乎象辭之根謂
經之字字句句兮或出乎河洛圖書之文自秦漢以迄
今兮人莫之見而獨吾有聞惜述注之良苦兮泯焉未
有傳也豈天之喪斯文兮抑神之秘而弗吾宣也悵金
華之凉宵兮那忘乎懇欵之言也遡江流而西上兮羌
徘徊乎古舒弔遺蹤而詢故老兮酣百戰於城隅拭殘
碑而灑涕兮大節堂之渠渠城之南峩塜兮羞芹藻而
薦芳風蕭蕭而蓬偃兮目黯澹而無光跪歛衽而載奠
兮慨今昔而靡忘
　　　　鄭待制
師山鄭先生名玉字子美隱居講學善為古文或以黄
犢駕小車人或笑之識者奇之甞構精舎于里之師山
其堂曰三樂踞岡為軒曰極高明集諸朋游討論春秋
筆削之㫖為之註釋曰春秋闕疑至正甲午朝廷用大
臣薦遣使以翰林待制召先生起而拜命束書就道道
中疾作遂還山適大軍駐吾新安遭謗捕入郡不屈而
死卒以節義顯名列史傳仲魯辱知愛者每過山下仰
睇羣峯遺趾如昔草樹凄迷豈勝悲慨抽辭哀些敬酹
一觴其辭曰
遡練溪之寒瀨兮睇師山之崇崇仰三樂堂之遺址兮
森莽莽之荒叢念昔松篁茂鬰兮奐堂構之方新友朋
紛其來集兮濟冠佩之如雲繄先生之剛直兮懼師道
之莫立也申義利之辨兮謂聖賢可企而及也春秋述
而闕疑兮易經傳而有成釣岑山之深峻兮牧西疇而
偶耕方遊息而玩樂兮遹四海之霆驚詔倐降於九重兮
徴待制于翰林冝弭亂之有䇿兮闡治教於來今曷半
途而遽疾兮返乎吾故鄉豈終不能以有逹兮孰若遂
初心之遁藏慨浮雲之萬變兮亶不可測也名匪為身
累兮義之歸乃吾責也情沉鬰而靡申兮蔽而莫之白
也從容就死兮吾心安而理得也吁嗟先生既往兮節
義昭猶日星名存史冊而不亡兮粤千古而彌馨徘徊
兹山兮揉草木之羣榮酹清觴而灑涕兮惻林鳥之悲
鳴
　　　　陳狀元
浚儀陳狀元名祖仁字子山壬午科以漢南第一人登
第廷對策忠厚懇切天下傳誦謂有漢意由翰林編修
遷太常博士以憂還京口辛夘春來新安以葛元哲高
則誠二進士書邀趙汸子常與仲魯偕遊黄山孜孜講
學不少輟論詩法甚詳别後數書相規勉期望殊切且
言天下將多事惟紹興風俗淳厚薪米易得約同遷于
是以待天下寧晏更以兵阻不相聞近觀史傳方知其
在朝奏議折奸扶危忠君愛國辭氣端確昭如日星終
死于義是故追悼之以辭其辭曰
瞻黄山之􁫺崒兮三十六之奇峯念昔陳子山兮來躡
仙子之遐蹤招予與同遊兮駕天風而戾止朝浴乎丹
砂之泉兮夕攬乎玉蓮之芳蘂凌天都之峻絶兮以周
觀乎八紘慨生民之庶富兮化殆漸乎四溟何風濤之
蹴天兮乃予違而遊乎蓬島羣仙躭夫燕逸兮至於君
豈同造舟顛覆而將伯助兮終莫救其摧隳大厦勢已
傾壞兮夫豈一木之能支九廟棄弗顧兮輿翠鈿以自
隨君徬徨將安適兮當奉主而北馳成敗詎能計兮矢
吾心而靡渝恭執事兮登載車排國門而出兮死生與
俱竟殺身兮委骨丘墟皇天鑒厥精誠兮魂昭陟乎帝
之居曽日月之幾何兮丹青著其名譽披史傳而長太
息兮悼往昔之無已軒轅峯猶萬仞兮倚寒空而遥峙
哀見君而不再得兮颯秋風之夕起
　　　　程禮部
前禮部貟外郎程公名文字以文號黟南生吾邑人也
孝友純至奬勵後進不倦蚤遊燕文章行義為諸閣老
所推許然安分恬退不務進取中歳始為郡博士任懷
慶滿考來京師適賀相當國人有薦公於賀者乃求公
文余廷心貢泰甫就公索之堅拒不與二人者索之朋
友得數篇以進賀相焚香拱讀稱歎不已遂有翰林編
修之命選除御史轉任禮部賫賞天台方氏還寓㑹稽
之錢清僧舎道阻不克歸一日張氏遣使迨紹興路官
以厚禮來饋公堅卧不顧既而兵四集乃往杭主貢泰
甫晨謁丞相逹實特穆爾還卧疾張氏之為平章者就
謁公擁衾靣内卧不回視遂移卧西山僧寺一日疾果
篤召泰甫而諭之曰吾以死累子埋我茲土勿為塜可
也泰甫為主其喪𦵏後大軍至墓皆被發惟公𦵏所以
不塚免丁未夏仲魯與邑人汪炯之杭往西山求公墓
弗得還西湖書院求所刋文集讀之不勝悲慟遂哀之
以辭其辭曰
萃材兮棟梁美輪奐兮廟堂翬飛采絢兮跂翼而鸞翔
公之文擅一代兮諸閣老誰與頡頏進不競榮寵兮退
焉與心修藏賀相喜文由我知兮劃乃徴吾文章豈溝
中之斷棄兮尚可取而青黄郡博士嗟乆淹兮一旦致
身乎玉堂峩豸冠兮驄馬行桓桓官禮部兮仰依日之
清光倐航海而南兮老將旋予之故鄉天台險絶兮留
㑹稽而徜徉病少駐乎錢清兮張胡為乎承筐有將卧
不靣顧兮厲貞節吾何敢忘兵革四集兮遁西山其孔
良輿疾遄往兮吾願瘞骨乎此阬貢公素相友善兮託
之歛以襄悠悠天地兮吾終焉其允臧嗚呼陟吳山兮
遊鳳凰江山如昔兮蘇堤夕陽求先生之墓而敬弔兮
萐露草之荒荒反湖西而容與兮披雄文于頖庠奉讀
而長太息兮浩海濤而飛霜
　　　　王進士
王進士名詵字伯恂吾婺源之範溪人宋奉使昺之裔
也才思俊逸人夙推服甲申領江浙鄉薦丁内艱戊子
春試春官擬置魁選或以帝車賦黜之既而自悔其誤
交相咎責訪問謝過薦為翰林編修辭以親老而歸壬
辰春蘄黄㓂䧟饒徽癸巳夏舉義設策應官兵以復郡
邑退則講學于鄉里乙未冬㓂復至乃應樞密院判哈
瑪爾之招往徳興見之還喻巨室胡伯振從義㓂覺之臨
難不屈死之伯振亦遇害嗚呼如伯恂之俊發超邁人
固罕及而終死于義其可泯邪仲魯既不揆而銘其墓
復為辭以哀之其辭曰
冰潔兮日輝古鑑懸兮絶纎翳才華天造兮人力曷施
清波芙蓉兮匪雕餙乎聲詩文不加㸃兮夫豈讓乎衡
為才美信若是兮行義虧又何貴學與文尚有逮兮孰
如先生之死義雪慘裂兮草枯而風厲原隰求而歛殯
兮有同宗之諸季堂封深固兮樹森鬰乎阬臯浥湛露
而重省兮悽猿鳥之悲號空山木葉兮聲蕭騷靈爽英
發兮悽愴薫蒿墓銘有碑兮將鐫置乎巖㘭徘徊而不
能去兮我心忉忉日荒荒而雲暝暝兮激松風之怒濤
　　　　朱縣尹
遂安縣尹朱倬字孟章歳辛巳領江西鄉薦登壬午第
授某州同知以憂家居服闋授文林郎遂安縣尹庚寅
同考江浙鄉試既出院㑹于椽郎葛元哲之坐因詢仲
魯詩經無封靡于爾邦義作如何破題答曰已在孫山
之外夫復何言元哲云此友非特詩義高賦尤高一破
自當首薦因謂之曰崇德報功之典賞延於後世修道
全徳之化法本乎前王詠歎之至者感慨之深也孟章
愕然曰此篇已録全文在巻中諸公同擬作本經魁竟
尋賦策未見移文謄錄彌封所亦對字號不同誰不惜
之且索角端賊元哲曽録之出與之觀三復擊節稱歎
元哲又曰此公志存乎古人之學得失不掛諸念由是
孟章相與游情義甚至且與李廉諸公皆來相見因約
來春過遂安明年春仲魯往留一月甞自歎曰倬登科
十年未霑寸禄其命也夫仲魯應曰不患無位患所以
立故君子行已立身惟安義命不以外至者動其心也
孟章殊服此言壬辰秋㓂由開化趨遂安吏卒逃散孟
章大書于坐曰生為大元臣死為大元鬼禍患從天來
不死復何以乃坐公所以待盡㓂以邑虚無人而焚之
火逮廨舎乃赴水死後竟無傳其事者可哀也哉追悼
以辭其辭曰
疾風兮草萎勁節兮靡移繄遂安之賢尹兮厲貞操其
匪虧邑小而荒僻兮氓其蚩蚩令初下車兮即興學而
誦詩夙夜孔勤兮化洽而民熈一朝㓂忽臨兮靡兵備
其孰禦民駭而卒逃兮誰與獨處㓂豕突茲邑墟兮劃
烟燼其棟宇予執死不二兮天明明其吾與夙披簡冊
兮矢致身乎忠良况瓊林之燕集兮堯舜君民之有望
憶武林之嘉㑹兮豈徒事彼文章行與義之有在兮憲
聖謨之洋洋歲忽忽其已逺兮心耿耿其莫忘川悠悠
而波逝兮山靄靄而雲驤思賢令之不可見兮長向風
而哀傷諒姱節之不可渝兮發斯文之耿光亂曰學端
以粹質之純兮顯擢甲科名譽臻兮十年未禄奚命之
屯兮牛刀小試弦歌陳兮變故莫測奚衛我民兮之死
靡忒惟志之伸兮是謂殺身以成仁兮
　　　故元帥朱侯哀辭(并序/)　　　呉舜舉
朱侯名文選字克用饒州鄱陽人㓜倜儻讀書有大節
尚氣義有古人風至元間以龍潛舊知授忠顯校尉唐
州翼上千戸戍新安壬辰兵興屢著功績乙未冬蘄黄
㓂再據徽城公夜率步卒數百踰城縱擊㓂夜遁行省
承制授浙東宣慰副元帥提兵往來杭越間庚子秋與
胡僉院偏師遇于諸暨兵敗被擒械送金陵遜辭免禍
將以有為也久之監者弛其防遂以辛丑四月微服自
欒家沙募舟走江浙省臣耆老優假公俾攝本省財賦
府事未幾張士誠逐臺省大官有不臣之節公亟由海
道入覲且言藩臣䟦扈將帥持禄保身東南所以未寧
之故維時權姦擅朝紀綱日紊公有言不施每見人輙
喑嗚流涕丙午冬江浙賣降丁未䧟平江而大勢駸駸
向乎燕趙矣㑹朝議將棄城北遁公曰一木支大厦隻
手障黄河非吾力所及吾忍死至今日尚非其所邪即
抗䟽止北狩之議不省乃號哭自刅於闕門嗟夫以數
萬里天下之廣百餘年社稷之久平時食重禄居高位
者不知其幾人一旦有急不能為國家發一矢至偷生
賣國之事率恬然為之何則亷耻道喪風化不明無怪
乎禍之至此而不可收拾也至於儒生小校乃能出萬
死一生脱虎口蹈鯨波竭忠誠礪名節死而後已其視
晉之嵇紹唐之權臯濟殆軼而逺過之豈不偉哉予少
從諸生游鄉校退必見公于寓舎見必孜孜勉勸以學
問為先今窮老無成思公誨語寧可復得故特序其梗
槩如此俟他日秉史筆者或有取焉并為之辭以寫予
哀其辭云
繄大鈞之陶播兮靈萬物其為人非忠孝之屹立兮與
草木以同湮偉夫子之起家兮負卓犖之奇節居一命
之㣲禄兮長千夫於下邑易詩書以介胄兮釋儒服而
戎行待風塵之四起兮思有志於修禳何勞勩之遺棄
兮或賄賂而超遷羌負乗之無狀兮又安能撲於燎原
惟臣心若水兮縱萬折而東注始喪師於越兮卒竄身
於江渚強藩䟦扈以擅命兮謂臣謀之非良豈居安暇
食之不欲兮吾懼夫昩逆順之綱常趣海道以見君兮
吐孤忠其歴歴國魚爛以絲棼兮豈㣲命之猶昔長戈
指于京闕兮大駕狩于龍荒叩丹墀以濺血兮願嫓節
於嵇郎嗟世道之日降兮視君親而遺後既就死以得
所兮孰若偷生而顔厚使肉食而有是心兮何攘彀之
能為燕山縈廻以抱憤兮易水嗚咽而流澌少辱公之
奬激兮今負公之期待聞公著此姱節兮隔萬里而嗟
慨上以痛邦國之覆敗兮下以悼賢哲之不遭矢予𠂻
以寫哀兮巫陽已矣其誰招
　
　
　新安文獻志巻四十九
欽定四庫全書
　新安文獻志巻五十　　　明　程敏政　撰
　　詩四言
　　　酬寺簿勸農追和淵明見貽　羅　願
江漢之㑹中具五民見異而遷乃喪厥真相彼樊山我
行所因有閒其攘間彼居人方時清明家自為稷其藪
其浸其動其植孰為使民有田不穡亦惟蒲魚恃此鮮
食歳運周回景躔西陸帝籍重開天顔逾穆耕事將起
毋荒遊逐凡我農官戒民宜宿戒民伊何美成在乆譬
彼射侯則求其耦驅率慵惰轉縁南畝數耘疾收在而
心手農亦有書匪藏金匱盍耕如莘盍饁如冀桑䕃清
好濁醪日至已勤而食則無所愧勿謂此州逺連邊鄙
我疆西北盡其四履風雨順時日星循軌屢豐作頌以
致歸美
　　　北窻伊吾　　　　　　　　趙　戣
北窻伊吾輯古也北窻人讀之其聲伊吾故名之曰北
窻伊吾
伊吾維吾椎魯株愚友資其深片雪洪罏　伊吾維吾
甕牖繩樞爰升其華秋月冰壷　伊吾維吾緝栁編蒲
爰席其珍尺璧珊瑚　伊吾維吾朝饘暮餬爰餔其腴
醴酪醍醐　伊吾維吾何以為娯爰心其聲鐘磬笙竽
　北窗伊吾吾誰與俱融融沂風懐哉舞雩
　　　上李侯　　　　　　　　　汪炎昶
歙不宜蠶絲賦折估其來已久蝗至之夏或以土産欺
省下徴絲令民駭懼不知所為侯晨夜兼馳力還其舊
民德侯甚皆言自始附版圖逮今未見牧守愛民有如
此者謹掇民謠為歌四言一篇以獻其辭曰
貢以土作法奠于禹篚纊與絲青兖暨豫制有常經無
斯焉取世降土蹙徳不逺柔或九州賦萃于一州貿無
為有薄人于尤維皇啓運蠲我疾苦視青兗豫不物而
估上便下安踵以為故虺蜮肆欺矇人瞭已幾創繭絲
塗我赤子我侯曰嘻害無我始藴隆揮汗義動省闈萬
鈞回斡民以恬熈匪人實難孰心疲羸維此陋邦桑稀
田瘠茍重以此其何能息自今寸縷皆服侯德弭蝗固
德今茲之康此而非侯篚貢是常吏因以蝗厥禍彌長
　　　久雨　　　　　　　　　　方　回
云胡不出積雨予尼意彌八紘膝此一席誰具烝徒假
予楫航一往滄海觀彼茫洋掩闗晝眠胡寧不暇魯叟
攸戒敢視為夜寂寂踈簾幽幽空階鳥下碎蘚傷予之
懷悠悠古道溢溢行潦豈無岑樓送目遥草心之憂矣
莫或予知彼其之子謂予寒饑(陳定宇批/云陶體)
　　　題林泉風月亭　　　　　　程　漢
林泉風月亭宋中書舎人程公棲幽所也曽孫伯順能
嗣而葺之故作是詩以美焉
鬰彼中林丸丸如􁆽有李有梅爰採其實翩彼鳴鳩其
羽詵詵冽彼寒泉其流泠泠爰濯我纓容止載寧潛魚
在蒲或闖于萍有風自南維谷之深嘉客戾止載弄我
琴風之薫矣琴調愔愔有月在東照我良夜嘉客萃止
酌醴于斚明明俎豆式宴且暇于亭于沼弗壞弗湮有
華有榱舊貫之新詒謀式好思古之人古之人兮實為
經始靡不心基孰紹厥美嗣服斯賢勗哉孫子
　　　釋奠樂章　　　　　　　　詹　書
　　　　迎神奏咸和之曲
大哉先聖道德尊崇維持王化斯民是宗典祀有常精
純竝隆神其來格於昭聖容
　　　　奠帛奏寧和之曲
自生民來誰底其盛惟王神明度越前聖粢帛具盛禮
容斯稱黍稷非馨惟神之聽
　　　　初獻奏安和之曲
大哉聖師實天生德作樂以崇時祀無斁清酤惟馨嘉
牲孔碩薦羞神明庶幾昭格
　　　　亞獻終獻奏景和之曲
百王宗師生民物軌瞻之洋洋神其宅止酌彼金罍維
清且㫖登獻惟三於戯成禮
　　　　徹饌奏成和之曲
犧象在前豆登在列以饗以薦既芬既潔禮成樂備人
和神悦祭則受福率遵無越
　　　　送神復奏咸和之曲
有嚴學宫四方來崇恪恭祀事威儀雝雝歆兹惟馨神
馭還復明禋斯畢咸膺百福
　　　祀事　　　　　　　　　　舒　頔
祀事國家崇敬也山川社稷風雷肇置壇壝齋庭庖湢
列以位次春秋祭拜所以重其事也
嚴我祀事牲醪潔馨升降揖拜于川后山靈壇壝肇置
有齋有庭　惟后稷氏播種百榖食我活我壇而不屋
萬世永賴民生是育　曰風曰雷曰雨曰暘弗忒于時
嘉穀穰穰乃積乃倉惟邦家之祥　冠服整肅沐浴外
宿昧爽禮行弗謟弗瀆幣實于篚鞠躬致告　伐鼓彭
彭撞鐘鍧鍧神人以和鼓瑟吹笙法古用今惟我大明
　　　送黄子運自石門遷館琳溪程子儀氏
　　　　　　　　　　　　　　陳天迪
東巖之山其泉㳙㳙彼姝者子其聞則賢坎止流行束書
來遷溪月為燈窻風入絃　東巖之樹其葉泥泥維主與
賔如兄如弟相知以心相接以禮曾是勿留以敦宿契
東巖之石輪囷屈盤古道責人今時所難移風易俗庠塾
之間持身以嚴敷教則寛乾坤爽氣西山之阿上摩𤣥
霄下臨清河秋林欲丹春酒㣲波擕爾朋儔倡予好歌
　　　樂府歌行
　　　長門怨　　　　　　　　　吳少微
月出暎層城孤圓上太清君王春夣歇枕席凉風生怨
咽不能寢踟蹰步前楹空階白露色百草寒蟲鳴念昔
金房裏猶嫌玉坐輕如何驕所誤長夜泣恩情(見郭茂/倩樂府)
(詩/集)
　　　古鏡行　　　　　　　　　汪　藻
我有辟邪鏡得之咸陽宫其陰為天地一母將九龍旁
書負圖字土蝕如旋蟲緘以駭雞珍妙極倕之工請言
照逺近十里秋毫空豈不鑒脂澤所貴肝膽通問誰為
此器太古非人功客聞重歎息意欲窺靈蹤高臺不辭
倚恐客難稱容繩窮匣半啓四室來悲風日車當晝留
羞澁如頑銅森然髮上指凛若臨霜鋒我還撫客手此
豈世寶同揮淚兩無言掩鏡鞶嚢中
　　　桃源行　　　　　　　　　汪　藻
祖龍門外神傳璧方士猶言仙可得東行欲與羡門親
咫尺蓬萊滄海隔那知平地有青春只屬尋常避世人
闗中日月空萬古花下山川長一身中原别後無消息
聞説邊塵因感昔誰教晉鼎判東西却愧秦城限南北
人間萬事總堪憐此地當時亦偶然何事區區漢天子
種桃辛苦望長年(黄氏東發曰桃源行似/亦因當時求仙而作)
　　　有美一人　　　　　　　　程　俱
有美一人在昭君藕絲為衣蘭作裙君初顧言淑且真
直欲載以黄金輪人心變化如浮雲明粧覺暗笑作顰
何當還之承華茵令君宴寢凝清芬
有美一人在煙汀朱顔朝滌玉壷冰素手暮理朱絲繩
語言窈窕丹鳳鳴坐持紈扇睇秋螢何當還之翡翠屏
為君把鏡整襟纓
有美一人在南浦月明採珠光照渚瑶衣被體金索縷
獨抱幽寒泣煙雨何當置之白玉宇為君陽春歌激楚
(本注云時鄒志完在昭州曽/子開在汀州陳瑩中在合浦)
　　　遊仙辭　　　　　　　　　程　俱
騎龍上天入太清繼世而往在我盈握鈴而呼大司命
主非使者走折脛乃知神仙非智巧積功累行如邠鎬
專懷邪辟祈長年誰言淮南雞犬飛上天
安期生赤玉舄遺之東海濵千年求我蓬萊下祖龍豈
是千年人安期一量舄葱嶺一隻履茫茫九州在泥滓
至人去之如脱屣吁嗟祖龍蕭翁寧悟此
鯉魚腹中有隱符白魚腹中有素書鞭靈走石纔一戲
騎麟上天亦徒爾誰能解衣涿水中使人呼指赤鯶公
　　　捕虎行　　　　　　　　　汪　襄
西山春暮繁草木紅白花開暎巖谷朝來猛虎忽留蹤
獵人挾刅爭軀逐坡平草軟筋力健目光兩鏡照林麓
吻牙狐兎何足噬要向川原飽人肉獵夫鼔勇欲生擒
失利寧虞傷手足我令壯士八九軰袒裼而往敢退縮
持戈踴躍皆直前不顧爪牙加觝觸於菟怒鬬力已困
白刅紛然刺其復不施䧟穽設羅網須㬰俄聞就縛束
未踰半晝捷書來撫掌驚嗟大神速百夫肩舁向城市
塞巷填街爭縱目皆云古昔未曽有不比春山得麋鹿
斑皮愛䕶輸郡府肝膽珍奇競收蓄吾聞獸之猛者莫
如虎揺尾磨牙肆其毒一旦力盡勢已窮血膋反以餉
僮僕乃知剛很不足恃仁若騶虞才可錄虎兮虎兮曷
為出哉深山窮谷可以隱而不隱豈以夫皮為之災官
有壯士長㦸可以捕取爾爾其亟去無復來大江雖深
亦可渡縱横勿礙行人路
　　　飲馬長城窟　　　　　　　王　炎
春風塞草青城頭烽火靜秋風塞草黄城下角弓勁秦
人備匈奴築城勞我師城成有虧日邊釁無已時哀笳
中夜起戰馬竪雙耳蒼茫沙上月幽咽隴頭水征人悲
故鄉閨人守空房安得霍嫖姚飲馬瀚海旁
　　　二禽　　　　　　　　　　方　岳
鵲噪令公喜鴉鳴令公怒福兮挽不來禍兮推不去咄
哉之二禽於爾竟何與茅簷新雨晴鵲聲弄圓嗉主人
顔色歡甘䛕終不悟禍常十八九鴉或告之故城頭尾
畢逋唾者滿行路佞鵲不我忤忠鴉不我誤試甞問主
人無乃乖好惡嗚呼平生所聞唐太宗切齒不平田舎
翁昨朝墳上土花墜斷碑零落悲秋風
　　　田家樂　　　　　　　　　方　岳
前村後村場圃登東家西家機杼鳴神祠飲福阿翁醉
包裹餘胙分杯羔婦子迎門笑相謂總説今年好年歳
牛羊下來翁且眠時平無人夜催税
　　　東西船　　　　　　　　　方　岳
昨日東船使風下突過前舟快於馬今日西船使風上
適從何來急於浪東船下時西者怨西船上時東者羡
篙師勞苦自相覺明日那知風不轉推篷一笑奚爾為
怨遲羡速無休時沙頭漠漠杏花雨依舊年時檣燕語
　　　排門夫　　　　　　　　　方　岳
一家一夫排門起五家一甲單出里夫須襏襫潦霧愁
與官輸木供邊壘沙場青草時運衰軍書抵急飛塵埃
官須排杈二十萬巖邑配以三千枚黠貪分頭挼掌唾
田里寕容高枕卧望青徑指三尺墳踏白邀為萬金貨
殘爾冡爾勿嗟行取金錢寕爾邪小人所憂在一飯政
坐爾冡殘吾家待吾舉火者百指母已癃病兒垂髽社
家浸種亦已芽秧田未翻生薺花吏呼勸農今幾日典
衣已供塘堨冊九年回首柰若何夢繞江南與江北
　　　樂府二首(方虛谷曰式賢詩有驚人語/如樂府諸篇尤予所深喜者)
　　　　　　　　　　　　　　　吳龍翰
妾心江岸石千古無變更郎心江上水倐忽風波生
製衣寄夫壻妾有冰雪段中間連理枝不忍剪交斷
　　　鴻門舞劔歌　　　　　　　汪宗臣
黒雲壓壘騅嘶風荆軻聶政粗豪同舞筵閃動青蛇影
焉知火帝生真龍一劔剡剡匹夫勇一劔翼翼隨西東
壯士長戈氣罥虹掃開霾曀曦光融尊前張膽不為屈
生彘臠割吞羣兇子房笑語指顧頃奚啻脱車深淖中
平陽帝譜炎精動玉蜿蜒夜當其鋒秦闗恍服湯武出
赤幟彌張天下雄金刀赫靈漢劔奮烏江落日楚劔空
美人没草騅没水項莊何處鳴秋蛩
　　　明妃引　　　　　　　　　孫　嵩
明妃如花顔高出漢宫右可憐君王目但寄丹青手寂
寂保孤妍悠悠成偽醜坐此嫁穹廬流落無時回無時
回琵琶未闋邊笳催哀絃流入千家譜明妃只作閼支
舞年年猶借南來風吹得青青一抔土君不見漢家嫁
得幾娉婷不聞一一琵琶聲禍起當年婁敬謬後人獨
恨毛延壽
　　　曲江頭　　　　　　　　　孫　嵩
君不見曲江頭離離衰草寒雲秋今人不見昔人遊昔
人不見今人愁欲談往事無耆舊沉吟千載空搔首盛
衰倚伏如寒暄秦時宜春苑漢世樂遊園更復唐人宫
殿擁千門往古來今但如此同一溶溶曲江水
　　　公無渡河　　　　　　　　孫　嵩
公乎渡河不可航年既老智則童臨流徑渡何倀倀夫
豈有急須自亡前無掣後無擠且無跡捕至爾門未至
東市之誅磔死如牛羊河流在前白日光誰以錦覆河
流黄公不見河源夭矯落崑崙懸天注地千里强飛奔
突入中原疆一擊無有完隄防跳蹴后土舂穹蒼公懵
視之行康莊掉臂而往無褰裳不能馭風騎氣奚為狂
河之流湯湯鯤鯨之惡未可量長戈為鰭鋸為尾刀崖
斧窟鑱牙張公其以身委饑腸人生無難死足傷以饑
寒死骨猶藏棺槨送爾松栢岡何必為河之鬼馮夷鄉
其下濁泥出無梁何不相蹙公自僵奈何乎箜篌之音
河水旁
　　　徳驥篇　　　　　　　　　孫　巖
西家白馬如曵練東家赤馬如驅電時時竝轡刷長鞦
羞殺分飛伯勞燕白馬不防牛有角慘甚兵間中矛矟
不出能令赤馬疑隔巷來奔初不約躊躇血地嘶鳴哀
悲風颯颯驚條枚皦然德驥非凡材牧人驅迫去復回
物於儔匹且如此何况世間貞信士管仲敗餘勤鮑叔
孝章厄極悲文舉茂𢎞將坐白其忠叔翰當収脱之死
乞兵欲赴雍丘危突圍竟雪都昌耻雖云志計有伸屈
至今撓弱聞風起利菑樂禍無故情東家無恙汝得乗
　　　築城謡　　　　　　　　　方　回
從軍去築城不如困長征從軍去掘塹不如鏖血戰古
今征戰立奇功貂蟬多出兠鍪中徒教力盡鍤與杵主
將策勲士卒苦君不見每調一軍役百室一日十人戕
六七草間髑髏飼螻蟻主將言逃不言死
　　　種稗歎　　　　　　　　　方　回
農田揷秧秧緑時稻中有稗人未知稻苗欲秀稗先出
㧞稗飼牛惟恐遲今年浙西田没水却向浙東糴稗子
一斗稗子價幾何已值去年三斗米天炎使然贋勝真
焉得世間無稗人
　　　桃源行(元序云予謂避秦之士非秦人也乃楚/人痛其君國之亡不忍以其身為讐人)
　　　(役力未足以誅秦故去而隱於山中爾至晉而/後漁者見其子孫或誇訛以為神仙固已非矣)
　　　(王介甫知有父子無君臣之句尤為悖理楚雖/三戸亡秦必楚不遽亡之則亦避之蓋深於知)
　　　(君臣之義者介甫殆未知也淵明豈輕於作此/記亦私痛晉之士大夫翻然事劉裕而無耻者)
　　　(爾予遍讀桃源題詠數百首無能發明此意故/大書道士壁而刋之不知其僣兼是時北兵破)
　　　(蜀降將或為之用因并以寓一時之感而其/實亦足以為天下後世為人臣者之勸云)
　　　　　　　　　　　　　　　方　回
佩蘭騷人葬魚腹章華臺傾走麋鹿祖龍南遊萬事非
腸斷沅江為誰綠王孫公子入函闗半作長城鬼不還
委質良難身死易長歌深入桃花山姬周以義興夷齊
用為耻懷王殁於欺此恨痛入髓力不加虎狼固有去
之爾向來長往人素心政如此俗人不識呼為仙謂無
君臣益欺天慷慨褰裳睨東海不見當年魯仲連淵明
胡為作此記不紀義熈同一意羞殺人間淺丈夫反君
事讐如犬彘我來山中覔餘春千古義氣猶如新楚人
安肯為秦臣縱未亡秦亦避秦
　　　老馬行　　　　　　　　　方　回
十年何啻騎千馬望風此馬甘為下老夫與尔共艱難
是非茍且相逢者憶昔專城鬢欲霜宇宙茫茫成戰塲
指呼壯士斬羣賊蹀躞濺血霑鞾裳廐中始與駑駘列
夜夜向風嘶曉月咆哮跳躑不受鞍獨我乗之心妥帖
韓幹曹覇圖畫同耳小胷高蹄踣鐡吳隄朝嘶淮上水
薊州暮蹴燕山雪黄雲衰草出長城碧眼虬髯逢者驚
百人疾趨俱喘汗力追不及猶緩行痛飲爛醉仍宵征
了無側仄肩輿平髮秃齒危兩衰暮重到江南如隔生
我閒解官甘寂寞爾病良翳頻灌烙去去西湖往探梅
雅稱是翁俱矍鑠陌上誰家年少郎千金美妾規紫光
謹營芻粟尚努力永伴殘年田子方
　　　漁父辭　　　　　　　　　程文海
漁翁牽纑漁婦紡膝上兒㸔掉車響溪南溪北趂冬晴
水急船多欠設網祝兒休啼手正忙網成得魚如汝長
　　　荷花辭　　　　　　　　　葉　朱
未花葉自香既花香更别雨過吹細風獨立池上月(曹/𢎞)
(齋云此詩/故是幽逺)
　　　古築城曲二解　　　　　　葉　朱
長城三十萬人夫版築罷勞骨已枯萬里甞憂絶地脉
丁夫命絶亦知無
城周萬里勢嵳峩董役功成奈虜何還是管城為計巧
至今文字䇿勲多
　　　白燕篇　　　　　　　　　唐　元
炎曦爍晴宇澹蕩池光虛涏涏復差差上下池之隅獨
稟西昊氣而為三春雛烏衣改故號素質明且都豈非
衆黒中能以白自殊珍禽効嘉瑞適與昌運符犂牛産
騂角宗廟之所須凡馬偶天驥子流汗血珠願君振高
翮慎勿趨平蕪逺隨鵠摩霄不作雉罹罦韓公羨二烏
鎩羽嗟囚拘何如息危機保此冰雪膚
　　　踏車行　　　　　　　　　唐　元
吳天不雨日光赭桔橰逓響遍原野秪消三日雨滂沱
水雲萬頃揺新禾君不見前年苦雨圩堘破敗屋斜穿
小舟過至今怕聽雨聲長㸃㸃滴滴刳人腸街頭二千
得斗米紅粧洗米官河水不愁圩破雨翻多奈此白粲
珠璣何
　　　青玉壇歌(乃魏夫人/得道處)　　　　胡初翁
嶽雲滿地緑花曉古竇閟春琪樹小仙壇傳者魏夫人
雄颷駕海騎朱鳥海波燒日鰲足紅三山飛櫂愁天公
帝嘉神績奠南服勅龍先後頒瑶穹壇前月鋪六月雪
明鏡芙蓉凍不折丹經深鏁山中天玉鸞啼走三湘煙
　　　春寒謡　　　　　　　　　胡初翁
江南鳴寒風破碎江浪傾奔上沙背虚舲眺逺不見春
蘆芽欲殱栁痕退黄帽剪紙拜孟婆檣竿挿堤避蛟鼉
客愁萬斛倘無酒如此千里長沙何
　　　蠶婦辭　　　　　　　　　洪焱相
貧家桑地狹買葉療蠶饑葉價貴如金賣釵仍典衣所
得弗償費况乃筋力疲蕭條鏡中顔伊軋窻下機都將
寸心苦織入千萬絲帛成不敢裁支梧廹公私端居被
文繡愧爾西家施
　　　吳姬十四五　　　　　　　程　文
吳姬十四五蕩漾採蓮船羅衣耀鳴璫自好還自憐貞
心抱冰雪皓齒明貝編臨風歌一曲和者皆靡然誰當
聘良媒白首同所天投以玉鏡臺報之金臂纒
　　　君馬黄　　　　　　　　　程　文
君馬黄我馬蒼骨骼硉兀騣尾長前年逐㓂出鳳翔去
年殺賊過武昌追風抺電勢莫當力窮氣乏一日委道
傍委道傍君莫歎將軍戰死白骨枯春草茫茫滿江岸
　　　村社吟　　　　　　　　　馬　肅
一春雨五戊晴鄉人齊説社公靈社公靈兮蠶麥熟五
穀豐登應可卜官家今年復免徴村村社社歌昇平人
人浣衣换穿著盡向祠前保安樂殺雞具黍仍烹猪喧
呼旋捉池中魚䖍誠祭賽神人喜鼕鼕擂鼔髙燒紙祠
前狎坐分尊卑社平分胙無髙低痛飲狂歌不知夜家
家月下扶人歸老翁但愿身長健歲歲年年來祭奠(唐白/雲序)
(曰叔敬詩格穩律熟/歌行雜體迫近古人)
　　　借君樂(都事葉伯顔初來婺源伯武作闕里樂/及去樂平再來婺源輙用前韻更為借)
　　　　　　(君樂汪以質見/和因復次韻)　　　王　偁
由來浮世風波惡出險方知平地樂既安莫惜飲無何
醉來撫缶烏烏歌試㸔蜂蟻與狼虎尚有君臣知子父
鷃鵬雖異各安翔梟獍莫憐終自苦君家鱅溪四友堂
金削芙蓉照門廡幾思杖屨謁清崇短翮悠悠竟塵土
當年戎監託世姻安用告身銜褎嫗文章有神信蘇薛
端友直鋒知尹庾君能朅與尚書來鼓角危樓氣重鼓
又能和我借君篇使我聽雞中夜舞君不見高山流水
夕荒凉不是知音真不與又不見閒歌下管纔三終簫
韶九奏方未窮
　　　撲燈蛾　　　　　　　　　吕　諒
飛蛾愛毛羽棲息露草枝雖無霄漢翼翩翻適其時青
燈爾何與乃欲撲㓕之焦頭不知戒既去還復來㣲軀
抗烈熖薄命終阽危不虞中奇禍自取非人為燃臍潤
郿塢燎塚翻秦屍膏液散煨燼糜爛已無遺嗟哉爾何
求㓕身至於斯生死了不悟昏愚良可悲
　　　程孝子行(靈山程璲父珙夀訴祖墳為人所平/縣官反罪珙壽璲求代縣官愧釋之)
　　　　　　　　　　　　　　　張文在
古墳為田栢為薪道傍草卧雙石人家家剪紙挂寒食
鳥烏銜作窠巢新新墳翻侵舊墳土髑髏夜戴狐狸舞
百年無主使人哀有主那堪轉危苦程郎當年𦵏阿婆
六世四世𤣥孫多富豪平磨立棟宇貧者訴詞罹網羅
我問其名曰珙壽囊澁無錢空有口官長摸稜吏舞文
反坐鞭笞誰汝救有子能為句讀儒不忍郎罷遭非辜
當庭請以身自代再拜以詩投大夫大夫讀詩色為動
慰遣温言與寛縱當時好事競傳誇遂有文人為歌諷
君不見漢時倉公遭重刑上書代罪聞緹縈錦袍仙人
歌樂府五男不如一女嬰莫道男兒不如女璲也于今
有斯舉假令代死亦不辭孝行勉旃天相汝
　　　李將軍歌　　　　　　　　呉　訥
太倉積粟皆紅腐羣猫晝眠䑕變虎前鋒不見李將軍
何人為發千鈞弩去年我從昱嶺來匹馬馳突三闗開
北平未入衞青幙郭隗獨上燕昭臺近聞西府羅俊彦
人人自謂能酣戰誰似當年背水軍赤幟纔臨趙城變
英雄報國如等閒馬革裹屍銅柱間明朝按劔收中山
謗書慎勿回天顔
　　　鐡崖仙人歌為楊廉夫先生作
　　　　　　　　　　　　　　　呉　訥
鐡崖山中鐡笛仙落花滿身花底眠兩龍擕來東西語
蟠桃一醉三千年偷桃更有東方子拍天一笑天門裏
眼中九㸃齊州煙案上小兒不如蟻歸來跳入壺中天
鐡仙亦在蓬萊顛回首樓船問瑶草水弱雲深秋月老
(先生有䨇鐵笛名之曰/大鐡龍君小鐡龍君)
　　　東門栁送休寧丁縣尹　　　胡公留
東門栁不忍把相送不是不肯折栁條令尹來時儂手
種溪上船滔滔日東注前時載尹來今日迎尹去去時
船似來時船肯學山隂選一錢松蘿下今五年兒童讀
書父老耕田船去不用悲船來不用喜竹馬梢梢揺緑
尾便向東門迎御史
　　　從軍樂　　　　　　　　　汪廣洋
從軍樂右揷忘歸左握槊天子有詔征不廷重選前鋒
掃幽朔出門萬里不足平宛駒照耀黄金絡去年鏖戰
葱嶺東今年分戍蓬婆中蓬婆城外一丈雪半夜紫駝
號北風少年忽憶慷慨事便起酌酒澆心胷酒酣耳熱
聲摩空手舞三尺青芙蓉前將軍右都護壯士在榮不
在冨一朝手格樓蘭歸人擁都門㸔馳騖朝承恩暮承
顧出入三軍稱獨步都門富兒空萬數人生豈被從軍
誤
　　　前有尊酒行　　　　　　詹　書
前有一尊酒後有三尺墳墳前兩樹花墳中不知春分
明記得墳中鬼曽共當年飲酒人
　　　狹路相逢行　　　　　　　詹　書
上有千丈之崖古鐡色下有無底之潭水俱黒中間小
道石艱澁君馬南我車北狹路相逢何偪仄安得來往
如康莊兩賢相讓無相阨
　　　伯勞嘆　　　　　　　　　趙　汸
伯勞食母母不育生子他巢逺其毒所生不免所養悲
五日羔梟還赤族人言子不孝良由母不仁何不遺卵
清溪濵不能辨非類禽鳥亦不智何不啄殺徒辛勤嗟
人至靈異禽鳥以義斷恩非㓕親生子良由不自處鞠
育無術空尤人君不見若敖一朝為餒鬼秺侯千載稱
宗臣
　　　秋後雨　　　　　　　　　汪克寛
楚東五月天無雲日光流金百草焚南風吹山彭蠡涸
稻畦灼灼占龜文木郎無神龍不起牲牢熏燎徒紛紜
梧桐一葉炎官老雷車轆轆天瓢倒陂池泛溢失高低
萬穟青黄發枯槁白髮田翁半憂喜却憐久雨禾生耳
磨鎌欲穫泥濺胷累日隂霾黒千里何時木德守三星
五風十雨歌昇平
　　　驪山老姥賜李密火星劔圖歌
　　　　　　　　　　　　　　　汪克寛
蒲山鋭額千年客蒲韉跨犢行無跡挂角青編一束書
夣對重瞳意相得昆吾寶匣三尺水火星烱烱精光起
花冠仙姥授神奇拜起倉皇驚更喜鞏南㰱血盟玉槃
龍舟錦纜誅疵瘢折簡唐公結昆弟威稜六月嚴霜寒
豈知不學萬人敵雄才空覺乾坤窄九卿裂地藏琱亐
稠桑土蝕銅花碧岧嶤古樹蒼玉林丹崖慘淡霾輕陰
龍津風雲歘爾化未須感慨荆軻心
　　　續催送日鼓謡(鄧侍郎崖山作催送/日鼓謡文丞相為書)
　　　　　　　　　　　　　　　汪德鈞
鼕鼕晨鼓催目注東方白日華欲動月無輝殺氣冲天
雲血色坎坎暮鼔擊日没崦嵫黒朔風吹海毒波翻旄
頭錯落光芒出日復夜夜復日日夜相催鼓聲急枕戈
不寐食忘飱力不能支仰天泣主辱臣死古義存弟妹
飄零敢遑恤整旗收隊决雌雄黄龍孰遣横江中風雷
晝晦天地變君臣不見崖山空至今濤聲吼朝夕半為
猿鶴為沙蟲當時豪傑能幾子千載不泯惟孤忠催日
鼓送日鼓調短意長歌愈苦鮫人聞得淚成珠躑躅白
鷴驚堕浦侍郎丞相家國同當時戮力無爾汝補天煉
石竟無功空餘五色神光吐斯人斯作世豈多合入青
編照今古
　　　越城謡　　　　　　　　　程國儒
越州城城何高四十五里之周遭窪地填為基坡坨鑿
成濠白晝鞭笞夜擊櫜石民之骨灰民膏越城雖高越
民勞越民勞勞未巳我田未耕又科米忙忙築城歸種
禾又恐無米供官科禾苗未青得秋雨城吏打門夜如
虎為言雨後新城摧要我荷鍤城上來城泥不乾不敢
回又恐夜半聞春雷城頭一雨城一動越民登城向天
慟民心似與雨有讐天意實謂城無用當年當年天下
平天下無賊越無城乃知在德不在兵願無修城願修
德使民復覩無城日
　　　信州糧謡　　　　　　　　程國儒
信州糧糧何艱十鍾一石萬里間朝發錢王隄暮過嚴
子灘拖尾白浪如銀山朝度蘭溪州暮泊龍丘灣峻如
牽車上鬼闗督吏持檄夜如箭布㠶無風河水乾去年
糧船未及岸今年又運八百萬只知彼地荒不知浙東
天亦旱只知彼地饑不知役戸家無飯家無飯儂莫愁
願化鐡騎為耕牛願銷鋒鏑為鋤耰戰場闢作畎與溝
壯士負戈荷甲歸西疇風雨時調禾黍秋禾黍不秋飯
不足浙東又移何郡粟
　　　枯魚過河泣　　　　　　　范　準
長江之水萬里趨海門潮頭如山雪浪噴川珍水怪千
萬狀長鯨率領朝龍君一鱗失水枯已久猶想江波緑
於酒枯魚已枯何用泣豈貪釣餌遭羅縶大船擊鼓網
截流蟄虬驚飛腥霧濕况此區區魴鱮軰那能圉圉常
同隊魚兮魚兮可奈何百川何處無驚波不如鯤鵬變
化辭溟漲九萬扶揺在風上
　　　偶書李翰林箜􁐺引即韻成一曲
　　　　　　　　　　　　　　　曹　遷
仗劔欲屠龍張羅思捕虎男兒設心固有為文也非文
武非武調鉛傅村媪皺靣成冶容唱籌夜量沙晨炊何
可春安知蜥蜴舉亦有風雷從物理不可測平地為高
峯我非女蘿絲安得附長松願持貞一志黙黙藏其蹤
　　　禱神詞　　　　　　　　　吕　旭
霜飛玉錢草痕紫蟾蜍啼秋月明死銀缸堕花愁夜色
佳人含愁訴郎伯為招神巫晨趣裝鴛鴦帶綰羅襦裳
結束芻人詞下去汝代奴身奴送汝萬斛黄金賤如土
不惜神前訴奴苦乞靈願歸與阿郎齊眉偕老天年長
　　　蒼鷹嘆　　　　　　　　　倪尚誼
蒼鷹養子巢樹巔綢繆牖戸完且堅日捕雞雛供子食
羽翮將成圖萬全山家少年不勝憤懸空百尺能扳援
巢傾子覆莫能保雄飛雌呼空盤旋君不見楚靈謂多
殺人子吾兒及禍理則然今觀鷙鳥情更苦搏擊奈何
終不悛
　　　量田謡　　　　　　　　　吳　斌
朝量水田雪暮量山田月青山白水人如雲朝暮量田
幾時歇尺田寸地須盡量絲毫増入毋留藏時暘時雨
欣時康我民欲報心未央年年増賦輸太倉但願山積
垂無疆安得長風天外起吹倒崑崙填海水更出桑田
千萬里
　　　觀打栗行　　　　　　　　吳　斌
兩夫如飛猿攀條遶樹驚人䰟長竿披霄拂煙霧紛紛
栗子墜若雲大栗已盡小栗空空遺孤樹號秋風我今
於此感萬事愁嘆躑躅何由終
　　　長相思　　　　　　　　　吳　駑
長相思深閨幽梨花風冷春若秋夜㸔明月懸西樓嫦
娥相對增離憂别時初種庭前栁葉已成陰榦如斗明
朝願折相思條便風寄與雲中守
　　　東屯吏　　　　　　　　　江敬𢎞
東屯吏老更貧鵠形帶索衣懸鶉官督開田背負薪妻
子撥置戸役頻去家萬里囊無銀天寒日暮愁殺人死
者大半逐淮塵少者𨽻名良苦辛後至擢用披雲津不
至保得骨肉親皇天無私賛經綸率土何莫非王臣臨
濠大尹㢘且仁白馬御史上奏陳七年一半住壽春聖
澤霶霈丞相嗔丞相嗔聖澤霶霈何時勻(甲寅三月七/日放免六十)
(者丞相胡惟庸請/放免六十五者)
　　　遊子吟　　　　　　　　　唐文鳳
朝為遊子吟暮懷遊子悲遊子去日逺慈母將疇依母
髮白如雪子心皎如月但得子心如月圓照母白髪高
堂前
　　　上東門行　　　　　　　　唐文鳳
上東門在何所河陽城南瀍水滸舊時豪華今已空惟
有當年一抔土聞説漢家全盛秋門前列第皆王侯朱
輪翠轂日來往凝笳疊鼓長喧啾畫栱雕簷接宫觀十
里香塵飛不斷天上頻頒丹詔過民間屢免田租半白
髪老人不識兵閭閻小兒歌太平鬬雞走馬尋常事豈
有紛紛愁嘆聲乞歸二傅章初上曾見公卿盛供帳道
傍觀者如雲屯雜綵從車凡幾輛韶華轉眼流星過倐
忽荆棘埋銅駝逢萌挂冠固已矣石勒倚嘯將如何往
事傷心難自保惆悵東門不能道君不見北邙山頭四
五陵玉匣珠襦委荒草
　　　謁潭謡　　　　　　　　　蘇　大
謁潭古龍窟絶壁暎澄泓龍去潭水濁龍來潭水清潭
水無風波龍居誰敢驚願龍常向此中住歲旱為民作
霖雨
　新安文獻志巻五十
欽定四庫全書
　新安文獻志巻五十一上　明　程敏政　撰
　　古詩五言
　　　和崔侍御日用遊開化寺閣　吳少微
左憲多材雄故人尤鷙鶚護贈單于使休軺太原郭館
次厭煩歊清懷尋寂寞西縁十里餘北上開化閣初入
雲樹間𠖇濛未昭廓漸岀䦨榥外萬里秋景焯歳晏風
落山天寒水歸壑覽物頌幽果至乗動𤣥鑰但敷利解
言不用忘昏著(見文苑/英華)
　　　查公山詩　　　　　　　　查元方
大道貴知止昔賢稱二疏今來我季方退身兹有餘瀟
灑去桎梏放蕩狎樵漁䟽泉離逺竇鑿石構層廬溪禽
拂窻牖山花滿庭除寒藤繫舴艋碧潭澄素舒覩兹塵
壒外始見仁智居痛哉方散適溘然歸丘墟恨不同老
彭其樂永只且自古干禄軰知進不知退立事名雖揚
全身理何昧茂先賦鷦鷯體物知顯晦一旦禍自速臨
刑無以對李斯戀富貴下包周身智及憶東門大已棄
咸陽市平子著歸田淵明舍彭澤後來區區人誰復挂
書册我喜從今云吾宗有逋客山號查公山嵽嵲雲漢
間山下查公塚溪聲長潺潺髙臺好悵望絶磴堪躋攀
他年謝簮紱永此繼閑閑(天聖丙寅歳仲春月姪守監/察御史元方題  甞公暇訪)
(方外景得御史查君詩于山房之僧壁其警句云自古/干禄軰知進不知退予三讀之不能己巳惜無好事者)
(傳之人俾士大夫得斯語因鑱石書之嘉祐庚子孟夏/二十日朝奉郎尚書都官貟外郎知歙州婺源縣事兼)
(兵馬都監上騎都尉/賜緋魚袋周頌書)
　　　避地函亭野步　　　　　　汪　藻
今日幸無雨天空出遥岑行行不知疲遂至春江潯汲
露轉籬落人家在桑陰平疇漲清波隴麥如人深溝畎
戯鳬鶩新蒲暎浮沉我生夲樵漁對此諧初心風物豈
不好悲來自難任憶昔遘陽九四海如驚禽黄屋狩萬
里兩宫隔辰參龍移螻蟻窺月晦蟾蜍侵宇宙有傾覆
兹游豈嶇􁃓銷憂賴濁醪太息誰能斟(尚書孫公覿曰/汪公詩律高妙)
(興寄深逺非近/世詩人所及)
　　　次髙郵軍　　　　　　　　汪　藻
小雨靜林麓鵓鴣相應鳴移舟漾清深薄晚荷氣生歸
鳥盡雙去潛魚時一驚菰蒲若無人𣺌𣺌炊煙横􁪻子
檝迎我擕魚薦南烹月出殊未高踈林隱微明依投㑹
有處斗掛天邊城
　　　送崔閑歸廬山二首　　　　程　俱
白露下修竹當窻作秋聲泠然拂商絃客子中夜驚振
衣一長嘯下瀨如飛星昔者去草堂新松蔭軒榮别來
今十年霜華著青青想見溜雨姿森蒼舞蛟鯨歸歟當
及健覊栖亦何營
吾友胡少汲結廬皖公城灊山有小隱背負紫翠屏前
臨一溪水可以濯我纓欲分青山半留我谷口耕信美
非吾鄉翩然遂宵征聞君草堂處亦復占地靈虚簷倚
蒼崖下有玉澗鳴樂哉不可到因君懷友生
　　　山中對酒　　　　　　　　程　俱
秋容澹青山爽秀雨皆足清溪照千仭空翠疑可掬何
年顧兔窟桂子墮山腹老者散深林屑玉綴黄粟朝來
客衣動一葉下空谷客心如棼絲日月共煩促胷中尚
磊塊陶寫賴新渌要當酒千鍾澆我愁萬斛顧有獨醒
人翛然倚枯木
　　　裴晉公畫像分韻得我字　　程　俱
晉公䕶河東身退勢亦左憂心劇饑渴讜議抗嵬𤨏居
朝重九鼎下賊飛一笴淮西彈丸地孺子甚么麽發兵
本無難萬口無一可平淮取淄青如掇掌中果折衝乃
餘事世論豈知我天方厭唐德莫救蕭墻禍空餘丘禱
詩千古幽淚堕
　　　炕寢三十韻　　　　　　　朱　弁
風土南北殊習尚非一躅出疆雖仗節入國暫同俗淹
留歳再殘朔雪滿崖谷禦冬貂裘敝一炕且跧伏西山
石為薪黯色驚射目方熾絶可邇將盡還自續飛飛湧
𤣥雲燄燄積紅玉稍疑雷出地又似風薄木誰容䑕棲
冰信是龍銜燭陽曦助喘息未害揺空腹惠氣生袴襦
仍工展拳足豈惟脱膚鱗兼復平體粟負暄那用詫執
熱定思沃收功在歳寒較德比時燠雖餘炙手熖寧有
爛額酷矧當凝沍辰炎帝獨回轂𤣥𠖇真退聽祝融端
可録嗟予亦何者萬里歌黄鵠偃仰對窻扉妍暖謝衾
褥壯懷羞竈媚晚悟笑突曲因思堕指人暴露苦皸瘃
頻年未解甲蹈此鋒刅毒遥知革輅中旰食安豆粥陪
臣將命來意懇誠亦篤有奇不能吐何術止南牧君心
想更切臣罪何由贖此身雖自温此志轉煩促論武貴
止戈天必從人欲安得四海春永作蒼生福聊擬少陵
翁秋風賦茅屋(朱文公曰公於詩酷嗜李義山而詞氣/雍容格力閒暇不蹈其險怪竒澁之弊)
　　　别百一姪寄念二兄　　　　朱　弁
昔我别汝父見汝立扶牀汝今已婚宦我鬚宜俱蒼向
來青雲器不佩紫羅囊竹林我未孤玉樹汝非常青衫
初一尉遠在子真鄉念將東南歸拜我溱洧傍上能論
道義次猶及文章自慚老仍僻何以相激昻日暮嵩雲
飛秋高塞鴻翔了知還家夣先汝渡江航迢迢建鄴水
髙臺下鳯凰鼻祖有故廬勿令草樹荒我欲種松菊繼
此百年芳汝歸約吾兄晚歳同耕桑請策葛陂龍來尋
金華羊
　　　寄題叔父池亭　　　　　　朱　松
一壑久藏勝數椽忽開亭方塘蔭瓦影淨見魴鯉行主
人有嘉招轉柁失高城不知幾揺兀杙舟上崢嶸尊酒
酌芳渌園蔬煑柔青翩翩射鴨弓一笑翻彩翎那知海
陬姪斗粟忘歸耕餘生信萍梗歸夣識林坰漲水有回
波故鄉豈無情一醉會有日因之濯塵纓(傅氏自得曰/韋齋詩髙逺)
(幽/潔)
　　　有懷舍弟逄年時歸婺源以詩督之
　　　　　　　　　　　　　　　朱　松
木落天未霜君歸定何時相思如驚鵲中宵未安枝夣
中見阿連鏘然詠新詩寤驚衰葉翻謂是步屧移攬衣
下中庭風露浩淼瀰遥知客衣薄歸來一何遲平生短
檠燈相對忽解頥萬古一舒巻佳處良在兹是中及物
心上與稷契期援古以自例自笑無乃癡夜义叱九闗
側足不敢窺坐令一寸心日抱二柄疑遲君商畧此恐
得兒軰嗤况乃綠髪親倚門鬢欲絲狶膏非鳯喙車轄
庶可脂再拜壽百分班衣舞參差秋芳未云歇采采黄
金蕤萬鍾不足樂古人豈吾欺
　　　砂溪口望梨山　　　　　　朱　松
衆山如連環平野忽呀口孤峯揷深雲氣壓萬培塿區
區何足傑落落終自負我行清溪曲鶴立倚笻乆拂衣
竟何時塵土坐自垢長梯弄玉井竒字窺岣嶁心知不
能去照水顔甲厚永懷山中人獨立誰與友神交解此
意長嘯震林阜
　　　休寧村落間有竒石如彈子渦所出者宜養石
　　　菖蒲程徳藻許餽我以詩督之
　　　　　　　　　　　　　　　朱　松
君家緑溪上岸曲溪成渦渦間石無數水蹙相蕩磨誰
甞掬而戲一一印指螺我欲往取之擁此菖蒲窠石罌
注清汲幽姿發清哦夫子許餽我往督書已多願言速
寄與起此泉石疴(尤延之曰韋齋詩凌厲/高古有建安七子之風)
　　　感事　　　　　　　　　　朱　擇
大弓竊陽氏神鼎淪泗淵何須識微士周魯必不全武
庫一朝火斬蛇逐飛煙傷心睨前事氐虜宜紛然
山川非晉土悲泣効楚囚一語强自慰凄迷望神州刺
史下荆水司農來石頭土園管夷吾過計非私憂
元䂓負康濟徒手嬰羣雄兵從歴陽來無地逃姦鋒誰
乎死社稷千載一卞公英風與義氣建立成江東(尤延/之曰)
(此三篇慨然/見經世之志)
　　　自作挽歌辭　　　　　　　朱　擇
憂幽坐南軒萬壑取我囚疾雷且不聞焉知草蟲愁强
顔理編簡閲世如東流滔滔竟不返誰復操戈矛天涯
念孤姪擕母依諸劉書來話悲辛心往形輙留先塋託
仙峯山僧掃梧楸二女隨母住外翁今白頭伯氏尚書
郎名字騰九州仲兄中武舉氣欲無羌酋棣華一朝集
荆樹三枝稠堂堂相繼去遺我歸山丘漆園夣方覺白
衣雲正浮慿陵若蹈空何處停華輈故鄉豈不懷屋食
良易謀自我識廢興於天無怨尤平生喜聞詩此詩當
挽謳不須生芻奠吾從二兄游(尤延之曰此篇直欲友/淵明於千載至所謂自)
(我識興廢於天無怨尤/非深於道者能如是乎)
　　　至日(自序云頃以多言害道絶不作詩兩日讀/大學誠意有感至日之朝起書此以自箴)
　　　　　(蓋不得已/而有言云)　　　　　　朱　熹
神心洞𤣥鑒好惡審薫蕕云何反自誑閔黙還包羞今
辰仲冬節寤嘆得隱憂心知一寸光昱彼重泉幽朋來
自兹始羣陰邈難留行迷亦已逺及此旋吾輈
　　　淳熈戊戌七月廿九日早發潭溪西登雲谷取
　　道芹溪友人丘子野留宿因題芹溪小隱以貽
　　　之作此以紀其事　　　　　朱　熹
我來屏山下奔走倦僮僕亭亭日已中冠巾濕如沐訪
我芹溪翁解装留憇宿茗椀㵸甘寒温泉試新浴抖擻
神氣清散步搘笻竹蘆峯在瞻望隱隱見雲谷頓覺塵
慮空豁然洗心目君居硯山西高隱志不俗窻几列琴
書庭臯富花木往來數相過主賔情意熟開尊酌香醪
謦欬話𠂻曲從容出妙句滿幅粲珠玉邀約登赫曦襟
期伴幽獨兹遊得良朋道義推前夙扁字為留題深愧
毛錐秃
　　　山北紀行十二章章八句　　朱　熹
祗役廬山陽矯首廬山陰雲峯不可覿碧澗何由尋昨
朝解印章結友同窺臨盡彼巖壑勝滿茲仁知心(予以/閏月)
(二十七日罷郡是夕出城宿羅漢二十八日宿白鹿二/十九日登黄雲觀度三峽窺玉淵憇西澗飲西原宿卧)
(龍四月一日過開先宿歸宗二日浴湯泉入康王谷觀/水簾宿景德觀三日與清江劉清之子澄永嘉張揚卿)
(清叟尋陽王阮南卿周頥龜父長樂林用中擇之洛陽/趙希漢南紀會稽陳祖永慶長武當祁真卿師忠温陵)
(吳兼善仲逹廬陵許子春景陽新安胡莘尹仲建安王/朝春卿長樂余隅占之陳士直彦忠黄榦季直臨淮張)
(彦先致逺㑹稽僧/志南明老俱行)窺臨事若何請從圓通説逶迤山門
路峭蒨修篁列溪仍侯家名屋是孱王設何救黍離歌
喟焉傷覆轍(圓通寺地名侯溪本侯氏所居李後主取/以為寺無它奇但門徑竹木深茂可觀爾)
行逢石門雨解驂寒澗東朝隮錦繡谷俯仰春冥濛懸
泉忽琮琤雜樹紛青紅屢憇小亭古幽探思無窮(石門/澗正)
(在天池山下有小菴三四是夕宿所謂廣福菴者來日/登山道錦繡谷再過小橋橋背有亭下又有亭基二小)
(亭/一)竦身長林端策足層崖表仰瞻空界闊俯歎塵寰小
天池西嶔崟佛手東窈窕杖屨往復來慿軒瞰歸鳥(盡/錦)
(繡谷登山稍高無復林木坡陀而上至天池院在小峯/絶頂乃有石池泉水不竭東過佛手巖石室嵌空中有)
(井泉僧縁崖結架以居下臨錦/繡谷又有石榻名逺公講經臺)斯須暮雲合白日無餘
暉金波從地湧寶燄穿林飛僧言自雄誇俗駭無因依
安知本地靈發見隨天機(天池院西數步有小佛閣下/臨絶壑是遊人請燈處僧云)
(燈非禱不見是日不禱而光景明滅頃刻異狀諸生或/疑其妄予謂僧言則妄而此光不可誣豈地氣之盛而)
(然/邪)深尋兩林間清波貫華屋蓮社有遺蹤草堂非舊築
脩廊餘故刻好醜雜珉玉亦復記經行深慙後人讀(五/日)
(下山至東西林兩寺相去不百步一溪清駛横貫其間/皆自方丈前廊廡下過他處所無有也白蓮池在東林)
(法堂前白公草堂基在寺東乆廢近歳復剏數椽制殊/狹陋然亦非其正處矣是日題名屬寺僧刻於咸通莊)
(田記/石)行軒復東騖祠城當晚遊胡然冠蓋集不盡心期
幽夜厭百谷喧旦失千峯稠出門有遺恨回首空綢繆
(晚至太平興國宫唐九天使者祠也江州教授翁名卿/載酒殽與鄉人游應和歐景文及其諸生二十餘人皆)
(至/)山水誠乃奇云誰䆒終始曇逺亦何人神君豈其鬼
東西妄采獲誣謟共恢詭百世踵謬訛彛倫日頽圮(東/林)
(慧逺雜取孔老之言以附佛學甞著沙門不敬王者論/唐明皇自言親見使者降於殿庭因立此宮而羣臣造)
(為妖妄以迎合者甚衆本朝/仍賜宫額神號置提舉官云)以茲遊覽富翻令懷抱傷
誰哉可告語舉俗昏且狂乾坤有貞心日月垂休光茫
茫宇宙内此柄孰主張北度石塘橋西訪濂溪宅喬木
無遺株虚堂唯四壁竦瞻徳容睟跪薦寒流碧幸矣有
斯人渾淪再開闢平生勞仰止今日登此堂願以圗象
意質之巾几傍先生寂無言賤子涕泗滂神聽儻不遺
惠我思無疆(六日拜濂溪先生書堂遺像子澄請為諸/人説太極圖義先生之曾孫正卿彦卿𤣥)
(孫濤為設食于/光風霽月之亭)明晨江磯寺尊酒聊對設孰是十日遊
遽成千里别英僚樹嘉政素友厲孤節努力莫相忘清
宵共明月(七日薛洪持志王仲傑之才携酒自南康來/飲罷與張陳趙南還軍子澄許張歸廬陵南)
(卿龜父還家擇之之湖南予/與王余陳黄東渡湖口而歸)
　　　梁寺丞見示過嶺新作　　　羅　願
凌晨登鬰孤南走韶陽道封疆有申畫山川本懷抱公
行度塞嶺殘雪故未掃高情無南北反謂兹山小頃來
我甞遊亦覺山媚好前賢困逺謫我軰得幽討兩崖瞻
欲眩數樹攀且繞想公哦新詩千騎轉林杪衙官候顔
色約束軍聲悄韶陽古名郡四十專城早重華已千歳
蒼石在雲表魚龍舞幽壑遺韻蓋可攷以兹供撫玩或
可薦壽考公餘亦時飲未用絶芳醥行行布恩惠正直
神所保
　　　題騎牛圖(元序云陳仲舉賢良熈寧中言新法/不便謫南康酒税豢兩黄犢時與劉)
　　　(凝之跨之遊廬山李伯/時繪為圖今藏其家)　　　吳　儆
汗血聲利塲舉世循一軌霜風老觳觫松路石齒齒牛
痩僕夫疲累累山谷裏兩翁非病狂顧獨不取彼牛背
有佳處未可語俗子夷齊向千載凜凜有生氣試問齊
景公烏用馬千駟
　　　早起　　　　　　　　　　吳　儆
積雨霽窮秋柴扄立清曉溪光照煙岫未覺秋容老溪
邊烏臼林他日没飛鳥濃緑半枯枝殷紅亂衰草揺落
想騷人洞庭風嫋嫋
　　　劉寺簿暇日出郊按視貢院安養院漏澤園南
　　　教場飯于花藥寺用韋蘇州韻賦詩
　　　　　　　　　　　　　　　程　洵
史君抱孤韻勝日成獨遊聊循七里郭一賞千林秋射
圃既徘徊澤宫重咨疇孰生病我療孰死骨我收遐觀
興未窮小憇山更幽昔人事登覽不憚道里悠而我縛
㣲官抗塵苦淹留何當奉杖屨崇論排田騶(王䨇溪曰/允夫詩文)
(理勝而詞采附之淘/鍊櫽括俱不茍作)
　　　與孫自修祝和甫讀宛陵山谷詩
　　　　　　　　　　　　　　　程永奇
孫君出宛陵梅詩獨不喜祝黄世通家於此更訾毁暇
日扣我門相與求正始敢述過庭聞用告二三子節拍
貴詳緩言語戒浮靡無因内金盤遂厭古罍洗無惑變
徴聲雅樂成逆耳譬如學書人牽率宗二朱一觀繇羲
帖棄走却千里九方相神駿肯與驪黄齒紛紛稗官説
而昧洙泗理世事難具陳豈必在文士不鼓無成虧吾
欲師昭氏(按孫自修寧國人從學朱子有語録祝和甫/名穆文公内姪其先世從黄公魯直游見遺)
(事/)
　　　村行　　　　　　　　　　王　炎
青山護村落暗水通溝池人行禾黍間漫漫迷所之里
社壓新醪擊鮮賽叢祠田父相勞苦雨暘無失時龍骨
挂屋角秋熟可預期行行度岡澗泉石多幽竒㣲風發
清籟好鳥吟高枝此中有佳趣豈無幽人知去住兩不
可空吟招隱詩
　　　秋懷柬陳巽叔徐伯老三首　王　炎
西風脱數葉木末秋有聲團扇内篋中肅肅庭戸清公
退頗無事解衣坐東榮本乏霄漢心未斷丘壑情日月
不肯留奪我雙鬢青陳編堪解頥凉夜親短檠
凉風挾秋回蒲栁青欲黄桂樹枝相樛采采含幽芳清
香美無瑕坐憂露為霜志士有所懷後時多慨慷
西南天漢流蟋蟀鳴露草黄鵠垂其翼坐㸔歳年老寸
陰輕尺璧進德恨不早百圍飽風霜蹭蹬何足道
　　　白鹿洞　　　　　　　　　方　岳
兹山信雄深鍾𣑽上雲雨㣲吾紫陽翁幾何不豪取有
來青牛車肯作白鹿主詩書衣被之一變至鄒魯唐虞
際淳熈此道日方午澗聲撼皇墳山翠濕章甫紛其四
方人㑹此共談麈岳也互鄉童屨二不及戸却後七十
年空堂凜遺矩四書在乾坤六老自今古昭回雲漢光
不隔天尺五厥惟貂續難慎勿小吾土
　　　田制　　　　　　　　　　方　岳
井田變阡陌萬世以罪秦商君信苛刻不過民自民漢
名反秦火當與三代隣今年田欲方明年田欲均寧知
古井田不為賦税湮百畝官所予無甚富與貧從來經
界法要使風俗淳豈為横江網竭不遺一鱗乃知三代
時官與民為春秦民自生生官不與笑顰孰云漢田制
顧不如秦仁秦姑置勿問漢已掎摭狺誰其起鄒叟重
與畢戰陳
　　　武康澄道寺前溪上觀魚　　錢　時
山溪清徹底暎日浮脩鱗人間湯鼎烹見此一掬春倚
杖為欣然長淮浩無垠寄語溪上翁可以觀吾仁
　　　璜源宗人珏壽慶樓　　　　吳　浩
吾宗培世德盛事裒一門仰顔有壽母俛目見子孫平
生青雲器威鳳宜孤騫脱然舎榮爵回車息深村服勤
養堂中身已大父尊戲綵時趨庭奉輿日渉園所至疇
接武顧見貽厥繁今年結髙樓長少數慿軒羣星環婺
女列象如可捫雲傍檐楹飛山隣窻几蹲往來烏鵲喜
廻互竹木蕃良辰風日佳容與同芳樽循陔度雅樂清
響聞天閽男兒貴恢豁樓記聆緒言穀共里人飽書從
寒士繙善源深復深河流出崑崙吾頌殊未艾𤣥來更
瑶琨
　　　秋懷五首　　　　　　　　孫　嵩
秋蟲日以喧秋樹日以踈君聽草根蛩泣弔風中梧壯
士秋懷涕及此清霜初
從來感秋人一例皆楚聲吾聞古燕趙慷慨多不平惜
哉宋玉辭不使荆軻聽
何處秋聲多竹外聲歴歴凄切不禁寒蕭蕭舊時碧此
中白髮愁餉與秋風客
疇昔旅江湖夜夜南飛鴈山園柿栗秋出戸望河漢袛
今寒鴈時中夕起三嘆
黄山秋雕鎪風露洗崖㟧行行聽清猿處處采靈藥秋
雲老石牀已後十年約
　　　冬夜雜興五首　　　　　　孫　嵩
今晨霜露肅愛此羣山秋芳菲者何樹乃是丹楓稠草
花無名字正類黄菊幽一笻步澗阿聊復舒我眸鴈聲
一何高𣺌𣺌闗山愁林間有橡栗歳晚行可收
牧童與樵叟共載牛背歸我無薪蒸計南山松櫟稀寒
風昨日至須用葺我扉破扉故可葺何以完我衣人生
有定分勿怪生理㣲
鐘聲煙外寺報我明朝霜籬落暝雀驚原野昏鵶翔杖
策歸茅茨偶一歌慨慷千載有我軰感念行斜陽
齋中乃無紙柿葉平籬根稍取書㸃畫帶此朝露痕識
字有何補随爾憂患繁姓名縱不記適有古意存惜哉
結繩後事始於乾坤先生晚始悟無術鳩田園
秋晚種麰麥覆塊青茸茸兹物乃畏濕溝作棋道通江
南地力瘠百穀勞農工秔稌蓄堘上麰麥藏溝中從今
防蹂嚙早晚觀麥叢須縱牛羊食勿信東坡翁吾詩乃
農譜亦著江南風(方虚谷曰元京詩有近陶者有似二/謝者有似元次山孟東野者清勁枯)
(淡整嚴幽遠五言古體如秋懷感興及冬初雜興諸作/近世詩人所不能為不謂吾州近有此人持是以見朱)
(文公可/無愧矣)
　　　去冬過石潭上時吳義夫同行欣然謂予曰詩
　　　境甚佳今日再遊有作將寄義夫
　　　　　　　　　　　　　　　孫　巖
長潭有令姿山緑納空洞軒軒吳武陵曽此接飛鞚殷
勤顧我笑詩材不勝用重來春事深物采尤錯綜褚小
强懷大秀異肯受控沈吟日已昃十彀纔一中故人抱
才藻衆象入嘲弄即今温水館匡坐教絃誦嗟哉實前
語束葦代杗棟明當寄東風煙水發清夢
　　　留武林　　　　　　　　　孫　巖
訪客城南隅故第何其雄曲池猶瀁漭土山尚巃嵸頗
聞此中人易姓良怱怱往時恩澤侯意氣干晴虹樂曲
播秦城衣制聞漢宫恨不逢季倫詎肯交毛公斥地西
隣去伐木南山空百楹一傳舎顧極當年工悠悠感成
敗何獨操鏝翁
　　　德藝有貴賤　　　　　　　孫　巖
調弓遣猿悲削鐻奪神造伊人天分高甘以一事老奈
何握寸頴特自矜粉藻沈約僅如奴子建何足道率爾
為一快公論日杲杲德藝有貴賤君子廓懷抱
　　　冬至寓建陽作　　　　　　胡一桂
繡日添漢宫書雲紀晉觀山家獨奚為剛腸占易彖幽
人意欣然起坐視晴漢大化回初陽漫漫今已旦川泳
有游魚雲飛見翔鴈滯留本何心永懷發孤嘆誠哉利
攸徃觀辭思過半
　　　次韻補栁子八愚詩(元序云同郡胡君敬存賦/八愚詩以補栁集之亡意)
　　　(謂子厚以愚觸罪遭謫其放情丘壑雖若自得然/於去鄉懷士之思殆有不能免者予則以為子厚)
　　　(固誠愚矣而於愚溪一序卒能大悟其愚良由得/是泉石以澡雪其胷襟故也因次韻以寄意云)
　　　　　　　　　　　　　　　汪炎昶
嗜幽獵竒閟身忌落天涯光吸泛霞瀨清弄浸月陂襟
懷屢蕩滌性情漸愉怡孱顔謝往惑晃朗還澄思(右愚/溪)
故丘堕蒼茫得兹賴居人竹氛凈媚曉蘚蹟緑染春藤
蘿設野幕猿鳥卜近隣豈不愜吾愚彌使懷所親(右愚/丘)
撞玉鏘斷石濺珠懸穉松色資耳目凈聲辟塵土空靜
窺發竒趣飽飲生異容詎知愚所樂適與智者同(右愚/泉)
何以施吾愚溝泉甃苔石渦溢分冷光池呀注晴碧箕
潁計已失滄浪逺難即敢慕洗耳翁聊為濯纓客(右愚/溝)
愚泉我所愛䂓此須其來但因㘭窪勢不以智巧開鷗
馴如故知魚浮了無猜感激平生懷與爾同徘徊(右愚/池)
海仙憐憨癡相嬉幻蓬島池懸孤影直雲増危勢好鶴
盤意欲下樹滋色難老春風慎披拂勿俾生凡草(右愚/島)
晨興氣澄穆池影涵幽堂泉從松下來潄齒生微香内
揣澹無得外檢倐已忘即此冥其愚樂如還故鄉(右愚/堂)
拂翳藤裊風灑燥松助雨幽抱逼池光妙趣味禽語愚
豈異曩日憂惟絶浮慕當有來者知泉石良可撫(右愚/亭)
(胡敬存得古逸先生補栁集八愚詩賦寄沌少陵在天/不可呌唯天物色歸罝羅孤燈閉門鑿混  古硯破蘚)
(流江河士立兩間貴不朽文著千載來方/多深知努力輕逺道下乗如此追風何)
　　　書興二首　　　　　　　　汪炎昶
時時溪上行或與幽人遇手把一編書共倚崖邊樹鷺
近始暫飛魚驚却重聚佳景不待求足熟自知處稚子
愛相随似亦躭幽趣
興逼不暇卧躡屐鳴鷄先裛袂碧氛潤襲襟爽槩繁噫
餒出故氣咽甘潄新泉骨痩易酸楚體虚覺輕便樵子
隔嶺見寧謂吾非仙手持白羽扇笑坐青崖巔(汪氏徳/慶曰古)
(逸詩語苦而意深形離而神貫未能/脱山林之氣象者所處之地然也)
　　　東城　　　　　　　　　　滕　塛
東城有高樓峩峩冠城闕我來屬昏暮見此初上月遥
天羅江山極目如霽雪江山秀如此豈不生豪傑臨風
一高歌逹曙何由歇
　
　
　
　
　
　
　
　
　
　
　
　
　新安文獻志卷五十一上
欽定四庫全書
　新安文獻志卷五十一下　明　程敏政　撰
　　古詩五言
　　　遊石頭城　　　　　　　　方　回
卧龍起草廬扶漢有餘忠欲結紫髯客共追黄星公一
言根本定萬里氛翳空指此為虎踞長嘯吞西風夫豈
樊吾圃以虞他人攻烏林逸元惡入蜀愴途窮汝亦趙
佗軰區區帝江東吾意本謂何劔佩殊不同後來矯䖍
人藉口欺盲聾九折劔閣棧一泥函闗封盜賊柄干將
姦雄非英雄老我弔古癖徘徊梵王宫城壊遺甃泯江
徙孤岸穹中原芳草外戰塵春濛濛酒盡欲下山目極
斜陽紅
　　　訪臨川楊仲權于天慶　　　方　回
隱居何所為性懶絶造請駕言東城東恍兮異人境脩
廊寂無聲未忍殘竹影獨言味𤣥澹徐步入深令秋光
照虚庭拱揖冠服整中有專氣翁學道晚箕潁誠極語
謝餙幾動意潛領煑茶雜椒榝案酒粲梨梬悦神良㑹
稀遺物閒情永休官陶元亮遯世陸修靜異代復同調
霞外兹可騁研幽挹高致探妙發遐省何言壺中天心
逺塵自辟(音/丙)
　　　人生如流丸　　　　　　　方　回
人生如流丸冉冉不肯住草變鶗鴂鳴花零蝴蝶去去
去無奈何一飯三起歩鬢緑密已稀紅顔新忽故往悔
杳莫追前瞻𠖇未悟破鏡忽偶圓堕甑寧足顧方池疎
雨餘歴歴見鳥度沉吟高樹間聊用寫心素
　　　問田夫　　　　　　　　　劉　光
清晨出柴扉偶遇耕田夫為問爾田間近曽得雨無田
夫欣欣言旱勢早已蘇昨午雲四合一雨半日餘高下
粗沾溉芃然藹菑畬老夫聞此言欣懌當何如(方虛谷/曰此詩)
(絶好元輝學陶故/於此體短篇尤佳)
　　　冬日　　　　　　　　　　葉　朱
寒冬飛暖雨此固未肯晴狂風忽伸威日影舒微明平
林聲怒號落葉堆空庭三兩鴈南翔嘹唳雲邊鳴幽人
抱膝吟騷屑百感生隆冬極寒沍草木傷彫零枯根與
秃榦中有春意萌丈夫暫憔悴試推造化情
　　　贈黄山性宗上人　　　　　王　儀
嵳峩丹砂峯攅巒秀如簇陰崖吐靈泉峭壁灑飛瀑下
有軒轅祠渠渠隱林麓雲房更蕭踈蘭芷薦芳馥别來
近十年一見慰心曲詎知當亂餘共剪西窻燭策策山
雨鳴幽幽人獨宿明發歸去來後會豈云卜
　　　蓺圃　　　　　　　　　　唐　元
小園僅百步花竹蓺兩行垂垂結夏實蕭蕭吹晝凉盆
池曉更靜照我鬚鬢長復有青青蒲風至互低昻人生
百歳中弱草棲螢光亮無貞堅節何以禦雪霜逹人豈
求名進善貴自强用世茍不能退居固其常
舊種竹數十生笋已滿園今年笋更繁􁣙􁣙穿隣垣山
童斸煙雨便欲供朝餐獨不忍饞口保此青琅玕物微
志則逺當異今日觀平生遲暮心與爾同歳寒
種莧甲已坼苦菜行亦秀耰鋤不憚勤常恐地力痩旦
旦望其長灌溉那敢後墻頭有蓬蒿不種而自茂此意
定如何為爾吟清晝(筠軒以所作問虚谷虚/谷讀此三詩極加嘆賞)
　　　黟山絶妙翫不忍去　　　　唐　元
輿夫老苦鈍足蠒肩亦頳堅坐我不忍趨走便且輕後
乗幸勿亟前有黟山迎平生所未識目駭而心驚委蛇
出異態婉娩含深情長虬挂碧落巨怪浮溟瀛冠冕或
儼立甲胄何縱横未吟先恍怳欲畫難經營邑連壤最
沃俗美人不爭意有隱君子依阻仍深耕遺世了榮辱
避俗變姓名尋之不可見晤言誰與傾
　　　九月二十七日元與潛夫伯初小飲市樓季文
　　　後至酒酣慷慨懷舊情不能已
　　　　　　　　　　　　　　　唐　元
飲酒豈不佳所貴得其儔良朋既已定上我隣家樓樓
高極四望萬室如鱗稠紫陽接前榮屋西揖浮丘郭索
來數軰縱横類戈矛復有筥中魚果核亦易求清言領
道要諧謔非所投感舊屢惻愴論交重綢繆雲間有雙
鳥意氣横九州豈同鶩與雞爭食而包羞紛紛黄落中
青山無悔尤
　　　送秋　　　　　　　　　　胡初翁
西風無時休忽忽逼秋老庭前兩蒼木衆綠不自保一
夜霜露寒翻翻覆百草寒柯竟不移古意靜愈好天機
在永貞君勿恨枯槁
　　　問政山　　　　　　　　　洪焱相
行窮白雲塢步入青松林飛花去人間好鳥鳴春陰黄
冠雅好客㵸茗澹冲襟灑之幽蘭芬弄以清泉音懷哉
媚丹竈諒矣輕華簮當年聶仙子出處知何心徘徊揚
州鶴悵望故山岑仙遊不可問古墓蓬蒿深
　　　寓舍偶得　　　　　　　　洪焱相
吏卒各已休獨步風林下雨餘堤草青亦放庭前馬隔
水呌黄鸝千山暗初夏非無可樂資孰是同情者(宋潛/溪序)
(云新安為江東一大郡自昔多文學之士及吏部朱公/兄弟以詩倡于建炎紹興間作者益盛先生之生雖後)
(朱公百餘年甞及接鄊之諸老故發之於詩和而不怨/平而不激嚴而不刻雅而不凡庶幾忠厚惻怛有三百)
(篇之遺/意者)
　　　寄友　　　　　　　　　　汪　莊
覺來一悵望幽興知有期炊煙出深竹暮雨鳴清池翩
翩歸林翮澹澹遥山姿行吟偶成詠奉以寄所思未足
道平素聊慰别經時
　　　題墨竹　　　　　　　　　王永年
泛泛湘水春依依渭川曲勝地不再逢於焉見叢緑碧
榦冐餘煙晴梢媚凉旭恍然碧雲中可玩不可掬人間
白日靜風定層漪渌此君信佳人悟悦何由足
　　　病起有懷貝德堅　　　　　程　文
日日倚髙樓遥望西溪山山深草樹長煙雲何綿蠻中
有千歳松脩柯出雲間鳯凰翔其顛好鳥鳴􁠓􁠓仙人
紫霞裾招我碧玉環浩歌激林谷玉貎安且閑問之不
我言無乃吳綵鸞褰裳欲從之山險道路難黙坐自嘆
息歳晏彫朱顔
　　　送曹元逹歸休寧兼呈汪府君
　　　　　　　　　　　　　　　程　文
曹生家多書老屋松蘿下短牆圍翠竹窻戸極瀟灑屏
間古篆𨽻鍾鼎雜罍斝風傳屋角花苔翳墻頭瓦開軒
納空曠西北見平野市人競錐利俗士眩虚假那知縣
城中有此幽獨者三年西湖上一笑手重把清詩富才
學浩若驚湍瀉過我便告歸情親意難舍山林有真樂
榮顯付土苴𤣥思邁墳典孤詠到風雅惟有退密翁時
時來下馬
　　　葛孝女廟詩(原序云撫州金谿縣民葛祐唐寶/歴間開銀冶鉛絶賦不給官責其)
　　　(額遂破家又不給祐無子惟二女不忍其父受/搒掠之苦俱躍入冶中焚死化為銀事聞詔罷)
　　　(金谿銀賦邑人哀而德之祠之佛舍國初以獻/利者言復興諸冶而金谿以二女事得不興乃)
　　　(為作新廟邑士危/太樸徵予詩賦此)　　　　　程　文
天地不生寶鍾英二女人投身烈火中化為雙白銀白
銀獻天子天子驚未已下詔罷銀徴父亦脱於理人言
葛家禍葛女非禎祥不見金谿祠歳時鼓龎龎遂令千
載下感嘆千載上噫彼䂓利人乃是丈夫相雖然丈夫
相曾不如女兒珠玉徒自焚金谿有常祠
　　　張孝子詩(元序云孝子名寶歙南世家也其父/甞遇賊刼持將殺之寶走抱父頓足)
　　　(大哭曰此吾父也願殺我賊心動遂貰其父寶/時僅五歲今年秋予識之鮑仲淵家為言其事)
　　　(如此因/賦是詩)　　　　　　　　　周原誠
亂離歳已久惡類暴如虎殺人如剖瓜寧復念人父哀
哉五歳兒黄髮猶旅旅大孝忘其身大痛誰遺汝村墟
絶行人汝父無死所不有動地號燐血灑荒土汝啼非
汝聲汝聲天地心天地為慘慘汝賊空林林賊心乆為
鐡至是鐡分裂平生梟獍懷黯淡動慚色刃擲父子全
歸衣笑相牽賊徒重唶唶既去還相憐如何里巷賢此
事忘流傳我為賦新詩庶用振人紀老大長兒孫有父或
弗事視彼五歳兒再拜當愧死
　　　新婚别　　　　　　　　　吳　訥
大旗東南來甲馬一千匹郎佩虎頭牌妾織龍鬚蓆懸
箭孔雀屏揚鞭復何適朝辭廣武軍暮赴河陽役河陽
有髙臺莫作望鄉客行行事良謀逺慰烽火夕
　　　陪師西征　　　　　　　　汪廣洋
朝發庾公樓(辛丑年秋/克九江)夕扣滕王閣(壬子年春/入豫章)長歌奮
激烈清風蕩寥廓張帆江水秋伐鼔闗月落予亦將逺
游明當造黄鶴(將伐湖廣故預期之通按廣洋字朝宗/髙郵人少從余闕學  詩書游寓太平)
(乙未歳上渡江首召諸儒廣洋入見與語大悦留幕下/為元帥府令史行樞密院掾史江南行省提控丁酉除)
(照磨兼知諸全州事己亥置正軍都諫司擢都諌官辛/丑遷江南行省都事陞郎中甲辰立中書省改右司郎)
(中尋知驍騎衛指揮使司事平章常遇春下贑州命廣/洋叅軍事贑州平遂命守之尋陞江西叅政洪武元年)
(大將軍徐逹平山東開省治欲得無明持重者往安輯/之以廣洋可任乃命陶安為江西叅政調廣洋山東行)
(省至即撫納新附民庶安之冬十二月召為中書叅政/明年復出為陜西叅政三年丞相李善長病上以中書)
(無官召廣洋為左丞時楊憲以山西叅政先被召入為/右丞廣洋至憲惡其位軋已每事多專決廣洋畏之不)
(與較憲猶不以為慊欲逐去之嗾侍御史劉炳等奏廣/洋奉母不如禮上初未之知令還高郵憲恐其復入又)
(教炳奏遷之海南上覺憲奸乃復召廣洋還憲坐是誅/冬十一月大封功臣廣洋封忠勤伯誥曰朕觀往古俊)
(傑之士能識真主於草昧之初效勞於多難之際終成/功業可謂賢知者也漢之張子房諸葛亮獨能當之朕)
(提師渡江入姑孰中書右丞汪廣洋同諸儒來謁就職/從征剸繁治劇屢獻忠謀驅馳多難先見之哲可方古)
(人今天下已定爾應封爵特加爾開國翊運守正文臣/資善大夫䕶軍忠勤伯食禄三百六十石於乎爾尚益)
(堅初志克茂忠貞訓爾子孫以光永世四年正月善長/以老辭位乃拜廣洋為右丞相以叅政胡惟庸為左丞)
(相六年正月左遷廣東行省叅政逾年召為左御史大/夫十年復拜右丞相加特進榮禄大夫右柱國知軍國)
(事上遇之特厚嘗有疾在告賜勑勞問廣洋與胡惟庸/同相惟庸所為多不法久之御史中丞徐節言前誠意)
(伯劉基遇毒死廣洋宜知狀上問廣洋廣洋對以無是/事上頗聞基方病時惟庸挾醫徃候因飲以毒藥乃責)
(廣洋不能為國效忠貶居海南舟次太平復遣勅切責/遂死于道廣洋善篆𨽻大書尤工歌詩為人寛和自守)
(與奸同處而不能去蓋其相才不足云源又按廣洋休/寧旌城人遷居高郵洪武初甞奉使婺  有祭始祖越)
(國公廟文見甲/集苐四十六卷)
　　　落日汴隄上　　　　　　　汪廣洋
落日汴隄上奄忽浮雲馳草樹遍原野茫茫天四垂上
有鳥嚶嚶下有塚纍纍世故念衰絶焉知埋者誰孤隋
昔撫運恃安忘險危乃以耳目私遂令骨肉疲骨肉日
已疲耳目日以虧平陸變滄海中途歌黍離持此鬰冲
襟涕下莫能揮
　　　張氏白石山房　　　　　　詹　書
浦江有名山白石如積雪玉氣亘中天龍湫無六月于
兹隱君子結屋依翠㣲讀書日平樹㸔泉風滿衣誰謂
野鶴姿從心自飲啄一落樊籠間清夢遶巖壑豈不念
白石好鍊五色紋獻之補天子歸卧山中雲
　　　分題送陳子山博士遊黄山　趙　汸
浮丘説詩罷丹成忽為仙荒祠託靈谷瓦缶薦寒泉紛
紜秦漢間嘉遯良獨賢大雅乆不聞支詞瀆真詮期君
發幽隱重以青瑶鐫(右浮/丘祠)
軒后初制作倥侗閔烝黎畫野定疆理無為異標枝荒
山有遺碣彷彿存蛟螭述得豈倚相論書陋秦斯期君
刋徃牒稽首陳貞辭(右軒/轅碑)
絶澗下深黒寒泉瀉巖隈中有玉蜿蜒不知何年來隱
顯與道俱泊然息風雷石林絢金碧洞府皆樓臺善保
至陽德春霖遍九垓(右白/龍潭)
空巖䕃方地丹泉何氤氲炎火孰張設蒸􁊱泛春温䟽
瀹得深潤浮游灌靈根外逹美陽休内融反胚渾翩然
披紫綺五色明朝暾(右硃/砂泉)
巖居觀物化掩巻獨無思空洞鐍重扄閟此孔壁遺朋
來二三千窈渺强吾詩商聲出金石草樹生凉颸過門
有佳客共賞雩風辭(右强/歌洞)
　　　贈唐宗魯　　　　　　　　趙　汸
驚颷振原野草樹日已踈客子懷故林哀鴻雲外呼九
土人相食煙塵暗長途骨肉一分散東甌定勾吳側身
無津梁飛夢輕重湖荆璞時未珍所貴璉與瑚棠溪古
云利百錬不受誣憂患啓明哲艱貞奮良圖熠熠草上
螢青青澗中蒲已感秋日短復悲冬夜徂陽光燭幽昧
陰壑羣生蘇歸舟泛春濤一觴酹伍胥(汪蓉峯曰東山/詩因感發而形)
(之詠歌雖不專乎是然/長篇短哦一字不茍)
　　　贈别程仲本舅　　　　　　汪德鈞
亭臯天地秋亂葉隨風委南窻見修竹翠色正相倚幽
懷忽不愜獨念寡儔侣豈無同心親所恨不同里良晨
接清歡辭義出心髓峩峩孤桐意未奏已盈耳相逢幸
未晚結好昉於此别緒倐已紛重來定何許歳晏霜雪
多君子慎趨履古道諒不諼相期在終始
　　　雜賦三首　　　　　　　　汪　叡
我遊會稽嶺復登秦望山天髙海濤寂日落空雲閒三
山𣺌何許鮑腥動函闗回車探禹穴千古高㠝岏
有客來崑崙抱璞將何適熠熠含輝光櫝韞夜生白荆
舒人莫知舉世珍燕石所以魯仲尼待價靡欣慼
嘉橘生南服纍纍黄金姿碧葉霜不悴貞心終自持渭
濵釣魚叟西伯夢見之西伯今寂寞野處徒傷悲
　　　貧女鏡　　　　　　　　　鄭　潛
青銅古鸞鏡翡翠光團團誤落貧女家苦為塵所漫良
冶出新製明月雙螭蟠方諸失精彩嬌娥媚膏蘭郎君
重顔色開奩時一㸔古鏡坐棄擲掩輝獨長嘆豈無磨
淬工不受貧女干含精照秋水顦顇生波瀾
　　　晝熱喜雨　　　　　　　　鄭　潛
亭午暑方劇震雷起西山凉風灑然至踈雨高齋閒庭
葉緑光潤荔枝朱實殷農耘喜且歌樵採行當還蹇予
謝邊事情在山水間明當理煙艇濯髪滄江灣
　　　芙蓉照秋水　　　　　　　朱　模
芙蓉照秋水靜夜何姢姢繁霜未披拂緑葉殊鮮妍植
根荆棘叢過者誰復憐我有明璫珮采采與之聨永言
力道德奔走相周旋古道日綿邈頗遭世慮牽嘯歌南
山下把酒西風前
　　　雲山樓詩(元序云鄭天駭以萬户侯出殿于陔/口陔口則歙睦衝要津也溯流而上)
　　　(懸灘狼石九十餘里而為歙順流以下灘舒石/妥水益淵洄二百七十里許而為睦君搆樓其)
　　　(間山巍然高且大白雲往來勢欲飛動扁曰雲/山諸公題品浸以聨軸殆未悉君意者遭時暌)
　　　(離棄家迂逺又沉鬰武官方謹守疆場譏察服/言不得引去第歌雲山蒼蒼以希潤自期殆神)
　　　(交千載之上而招羊裘翁者意或在是况君與/中丞伯庸世戚其山水瑰竒之觀有自來也矣)
　　　　　　　　　　　　　　　唐桂芳
將軍構高樓贔屭向溪口好山千萬重浩浩白雲走朝
雲䕶簷阿暮雲宿窻牖雲去山獨存顔色青而黝老校
揷弓刀危立縛卯酉過客肅容儀目逆為之乆豈無書
生狂棄繻竟不取紫髯真將軍武帳暎踈栁時時上樓
頭文氣盪南斗平生陳三洲翰墨不停手為君記雲山
聲價等歐九而我强題詩兩鬢秃於帚何時許相從隣
家夜賒酒鯉魚活欲飛前灘収敝笱
　　　送湯生執中　　　　　　　唐桂芳
薄暮雲已收微寒雨還作居人念睽離戚戚意不樂何
時竹屋眠共㸔燈花落
　　　登餘姚龍泉寺讀王荆公詩刻
　　　　　　　　　　　　　　　姚　璉
佛屋出林表盤盤躡雲級偶因一日閒頓覺百憂失秋
深氣尚清黄霧翳原隰海光素練揺山色青如濕修竹
含令姿對客弄蕭瑟癡龍卧不起歳歳自盤屈爭墩復
何如愛泉亦成癖區區青苖術終古一嘆息百年幾携
手邂逅娯永日酒酣發浩歌煙霞入吟筆
　　　漁樵興　　　　　　　　　任　原
臨水事網罟入山勞斧斤日夕給妻子温飽復何云自
慚故鄉别羈離餘幾春井邑翳桑梓江湖靄煙氛期君
舊山業時讀招隱文未能脱戎服徒爾勞空言
　　　白槿花　　　　　　　　　舒　頔
素質不自媚開花向秋前澹然超羣芳不與春爭妍凉
夜弄清影縞衣照嬋姢佳人分寂寞零落祗自憐鮮鮮
碧雲樹皎皎萬玉懸朝開暮還落物理乃自然嗤彼擁
腫木徒爾全天年
　　　乙夘冬自陜回至中牟夜與牛車同行故題驛
　　　亭　　　　　　　　　　　范　再
我行中牟道夜並牛車行何人問牛喘鞭撻勢伶仃更
罹􁋙下苦犢兒隨母鳴車夫為我言我家懷慶城來此
數百里執役難具名流囚與軍裝日夜不少停黄昏伴
牛卧飯牛到天明漢月皎千里風霜凄十程牛死急應
官欲哭還吞聲白刅尚可蹈蒼天終無情我家有老父
日暮還力耕無糧可充饑無衣堪蔽形行人聞此言泣
下如雨傾我亦征途間垂老重飄零何時息干戈時康
歌太平
　　　吳子芳楓林牧隱　　　　　黄　樞
露晞春草細林逺青楓長中有沮溺徒結廬先隴傍於
焉可耕稼自牧牛與羊搢腰笛竹短揷笠山花香犢飽
夕言歸濯足澗月凉喟彼塵世人馬蹄終日忙横眠緑
草嫩肯羡金鞍光老農願卜隣持鞭白雲鄉招我金華
仙與爾參翺翔
　　　松蘿谷　　　　　　　　　范　準
尋幽興未涯窈窕入深谷長松生晝寒香蘿蔓春緑綿
綿石上葛冉冉巖下菊樵子時相逢和歌自成曲吾將
從杖屨題詩滿青竹
　　　北遊　　　　　　　　　　吳　斌
青山千里來龍奔出平野逶迤作都城黄河走其下借
問宿遷人在昔何為者云此生重瞳虎鬬天所假自矜
蓋世心坑秦覇區夏鴻門逸真龍烏江䧟騅馬至今哀
怨聲喑嗚海中瀉
朝隨大車行暮傍大車宿野曠秋草黄寒天四垂緑席
地卧霜月仰空若華屋星河爛珠衾終夕為我覆憂懷
不能寐長夜炯明燭遊子在逺鄉清吟漫成曲
　　　植檜詩(原序云河南政府有古檜十有四株蒼/翠特立有古君子之操焉其一勢日偃)
　　　(側吾懼其久而益欹也乃啓其土而扶植之遂/與之俱正矣噫孰謂人心之偏而不可正邪詩)
　　　(以詠/之)　　　　　　　　　　鄭　桓
鬰鬰堂前檜清隂庇長廊靈根蟠厚地直榦凌穹蒼雨
露相沬濡雲氣時飛揚如何一欹側衆中不成行爾性
本孤直胡為若徬徨得非失培護毋乃風雨傷一朝為
扶植老氣猶昻藏矯矯虬龍逸翩翩鸞鳳翔物性尚可
治人心寧自戕凌霄聳高節歳寒矢弗忘大哉棟梁具
期爾薦明堂
　　　翩翩紫鳳雛贈方希直赴漢中教授
　　　　　　　　　　　　　　　鄭　桓
翩翩紫鳳雛羽翮備五彩徘徊千仞翔餘音散江海於
焉覽德輝濟濟鏘環佩天門何嵳峩羣仙乆相待晨沭
晞朝陽夜息飲沆瀣如何復西飛去去秦闗外岐山諒
匪遥啄食良自愛終當巢阿閣庶以鳴昭代
　　　題徐怡顔風亭月觀(風亭月觀劉宋僕射徐湛/之所作怡顔其裔孫也)
　　　　　　　　　　　　　　　俞韶美
風亭三兩間月觀百餘尺初豈事遊觀曽不費民力五
馬既南渡銅駝委荆棘正朔歸江東倔强紛漠北長淮
連青齊沃壤化疆埸秉鉞司外閫歴歴著聲跡下車撫
遺民挽弓抗强敵至今元嘉政赫赫猶昨日南國召伯
棠峴山羊公石千秋復萬嵗民心耿懷德
　　　訪鄒公寨(原序云衣錦鄉郎團大坑山故宋奉/御鄒公澤丞相文公天祥營寨于此)
　　　(累石為寨門隘塞三層至今猶存是時二公募/義勤王開都督行府禡旗之際天色晦暝一夕)
　　　(雷去其牌額府字只留都督行三字識者知宋/之不競也未幾為元兵所𫉬由是比行矣)
　　　　　　　　　　　　　　　唐文鳳
險隘郎團里迢逓大坑山可憐興王地不在深谷間平
生文丞相報主一寸丹同行鄒奉御總戎石為闗禡旗
召義勇朔風吹雪寒天心厭瀆亂國步遭艱難元兵威
破竹列郡無一完居然就執縛北上何當還日月雖云
徂天地應更寛安能著此憤血淚不可乾汗青忠臣傳
千載永弗刋我來訪遺迹故壘雲漫漫
　　　草心堂為金君(玹賜/)賦　　　吳　寧
懿哉東野氏一語崇孝思允懷慈母恩撫躬日孜孜母
德比春暉寸草身相期春暉一駘蕩品彚咸熈熈寸草
雖有心欲報將安為念兹不成寐詠言以為詩金君海
寧彦有親髪如絲稽古得佳句感激情無涯揭扁固可
嘉為養須及時
　　　安慶謁忠宣余公祠　　　　程　信
艤舟江上城永懷古才傑空祠餘斷碑摩挲檢遺烈憶
當敵運衰土地合分裂孤臣獨遑遑乃以死自决要拯
三綱頽豈徒一身㓗當時賣國者何忍自汙衊我皇撫
中原嘉此纍臣節廟食無窮時彞倫固長掲再拜起徬
徨江流尚嗚咽疑有忠魂遊千古應不滅
　　　風林書屋為學士朱允升先生曽孫賦
　　　　　　　　　　　　　　　鮑　寧
雲山何迢逓石門自幽深伊昔有君子髙名良足欽讀
書萬巻餘灼見千古心避世聊自樂棲遲隱巖隂㑹當
明主出鳳向朝陽吟阿衡起莘野傳説施甘霖功成一
朝退清風來舊林云何未百年此道難追尋頼有賢孫
子可比雙南金肯堂復肯搆欣言嗣徽音嗟我夲舊人
有懷未盍簮為君歌一曲視古猶視今
　　　傚陶儲體二首　　　　　　汪　敬
斜光在高樹歸鳥何喧喧池月漸東上參差林影偏掃
花坐晚凉濁醪對青山清風松下來白雲巖際還心知
不可見此意誰與言
龍蛇未變化所至難測識寶劔泥土中不辨風雲色念
此出門去忽見高飛翼野人荷蓧來行行重嘆息為言
東隣士著書在幽側獨抱蒼生憂思欲獻狂直悵望君
門深躑躅忘寢食
　　　客清溪寄蘇景元　　　　　程　亨
浮雲不可繫故人常相違江漢萬古心為君増嘘唏烟
樹暗南國風花摧夕暉長吟出幽壑明月流清輝潮回
東海水春老北山薇相思不相見側身鴻鴈飛
　
　
　
　
　
　
　
　
　
　
　
　
　
　
　新安文獻志巻五十一下
欽定四庫全書
　新安文獻志卷五十二　明　程敏政　撰
　　古詩七言
　　　過吳明叟新居　　　　　　汪　藻
誰開大屋沉沉者門外垂楊拂車馬主人四十持節歸
髙卧緑隂啼鳥下㝠㝠一徑傍花入忽有清池照深夏
魚吹落日知鏡凈荷受㣲風㸔珠瀉夫君少有湖海氣
欲騎長鯨無地跨故將能事驚世人坐向雲端差萬瓦
稍培幽桂出窻底時放青山來竹罅人言此興極不淺
天遣公忙那肯赦要須便作輞川圖他日思歸聊對畫
　　　阻風雨辟邪渡寄王仲成　　汪　藻
渡頭急雨鳴森木木杪顛風飛大屋沒腰寒水稻生
芽滿眼青泥車折軸山行值雨舟值風窮愁日日煩天
公不如歸卧澗壑底世事一掃春花空别君兩年重此
别喜君胷次渾冰雪擬將身作賈胡留無奈事如空鳥
㓕挽我不回君怒嗔交情把玩轉清新相隨百里還相
見只有西山似故人
　　　北固懷古　　　　　　　　程　俱
阿瞞長驅壓吾壘飲馬長江投馬箠英雄秪數大耳兒
彷彿芒碭赤龍子幄中况有南陽客布衣躬耕無甔石
當時鼎足計未成聊出一奇空赤壁人隨流水去不還
卧羊頑石留空山如今留石亦煨燼山與長江相對閒
　　　焦山　　　　　　　　　　程　俱
龍伯不解事投竿牽大鼇逆流直上三萬里怒卷渤澥
秋風潮適當長江入海處贔屭擲此雙岧嶤一山正臨
聲利窟來檣去櫓紛􁀙艚一山獨與世疎闊突據幽險
盤雲濤飛仙播蕩去不返止有一翁身姓焦至今金玉
作山骨草木堅勁無夭條爾來寂寞幾千歳稍見遊子
來山椒吁嗟一與人境接世故擾擾如牛毛安得夸娥
還著鼇背上因之置我三山高
　　　秀峯遊戲效李長吉體　　　程　俱
玉龍冲碧縈山脊蜿蜿踏龍上穹碧神奇鬼巧鑱高青
露壓春煙染山色舉頭便足千里遊太湖萬頃涵天白
剪霞噀霧濕青紅錦楣花礎明清空松聲拂枕破幽夢
冰輪逗滑寒曈曨殿角連珠挂星斗透冷飛光射踈牖
古香飄桂夜陰隂雲樓報曉生銅吼摧頽羈客青山人
悠悠九土飛紅塵眼前歴歴千古意琴臺不見吳宫春
　　　題睢陽雙廟　　　　　　　朱　松
幽陵游騎殘中原列城束手天子奔天留巨孽毒梁宋
賊壘環堞如雲屯㓙波滔天不可遏塞以束薪何足論
力慿孤墉阻其怒不爾薦食無黎元堂堂許張勇且仁
指揮羸卒氣愈振上書行在論賊勢想見憤色吞妖氛
人間貧賤容力避只有一死由來均二公就此得處所
至今日月名爭新遺祠突兀岸清洛英氣凜冽横穹旻
尚聞餘蔭福兹土天假威柄酬忠勤布衣尚懸千古淚
肉食宜鑒當年因焚香再拜三嘆息九原可作從斯人
　　　答林康民見和梅花詩　　　朱　松
寒崦人家碧溪尾一樹江梅卧清泚仙姿不受凡眼汚
風歛天香瘴煙裏向來休沐偶無事誰從我遊二三子
彎碕曲徑一擕手凍雀驚飛亂英委班荆勸客小延佇
酌酒賦詩相料理多情入骨憐風味依倚横斜嚼冰蘂
至今清夢挂殘月强作短歌傳素齒韻髙常恨句難稱
賴有君詩清且美天涯歳晚感鄉物歸歟何時路千里
枕樓一笛雪漫空回首江臯淚如洗(朱文公曰皇考吏/部公詩初不事雕)
(餙而天然秀發格韻閒/暇超然有出塵之趣)
　　　用東坡武昌寒溪韻　　　　朱　擇
漫郎古邑埋蒿萊五栁合抱何人栽浯溪未作天寶頌
爽氣已壓南昌梅蘇公鄭公先後到一時玉立髙崔嵬
扁舟載酒渡江水千山軟翠昏樓臺窪尊抔飲追太古
雲荒石老無紛埃歸來玉樹念赤壁側身西望銀濤堆
英辭傑句相震發尚記野鳥窺空罍只今却數未百載
蟲篆想見留巖隈中原石田多荆棘淮北城壘生莓苔
公乎天與濟世具曷不手引梟鸞開空遺筆力配元祐
頓覺紙上千軍摧禁中頗牧知在即號令前日頒風雷
丹青元向大羽出貂蟬要自兠鍪來數公文字雖絶勝
莫使變作離騷哀
　　　題江國錄先生石室　　　　陳尚文
海寧邑屋千山環幽人更愛山中山山城已逺人烟寒
江君石室深㠝岏聞君十載棲長安焉能歛翼縈巖巒
卧龍要自南陽蟠東山不為擕紅顔邇來側身天地間
不如一室中寛閒探書禹穴萬巻完養成霧豹非一斑
素琴無絃心自彈泰山高高水潺潺山中閴兮誰往還
雲無心兮抱幽闗青山白雲足為侣無心胡為戀君宇
冷君衣裳潤君礎人間歳月易今古傅説一去不可佇
蒼梧何如出飛雨不崇朝兮蘇九土
　　　題祝生晝　　　　　　　　朱　熹
裴侯愛畫老成癖歳晚倦遊家四壁隨身只有萬叠山
秘不示人私自惜俗人教㸔亦不識我獨婆娑三嘆息
問君何處得此竒和璧隋珠未為敵答云衢州老祝翁
胷次自有陰陽工峙山融川取世界咳雲唾雨呼雷風
昨來邂逅衢城東定交斗酒歡無窮自言妙處容我識
為我掃此須㬰中爾時聞名今識靣回首十年齊掣電
裴侯已死我亦衰祗君雖老身猶健眼明骨輕髪不變
筆下江山轉葱蒨為君多織機中練更約無事重相見
　　　贈機仲景仁(自序云讀機仲景仁别後詩/語及詩傳綱目復用前韻)
　　　　　　　　　　　　　　　朱　熹
道有黙識無言傳向來誤矣空談天只今斷簡窺蠧蝕
似向追蠡㸔蟲旋始知古人有妙處未遽秦谷隨飛煙
終然世累苦妨奪下帷發憤那容專一心正爾思鵠至
兩手欲救驚頭燃書空且復罷咄咄屢舞豈暇陪僊僊
(自注兩年罷/詩止酒故云)功名况乃身外事我馬硉兀甘回鞭解頥
果值得水井(自注謂/詩傳)鑒古亦㑹朝宗川(自注謂/綱目)兩公知
我不罪我便可築室分林泉十年燈下一夜話閒日共
賦舂容篇
　　　弔禰正平(原序云蜀人韓毅伯游武昌作詩弔/禰正平專詆黄祖祖不足責其言蓋)
　　　(有為而發也昔孟子謂盆成括小有才而未聞/大道則足以自殺其軀正平未免坐此就東京)
　　　(人物論之郭林宗徐孺子黄叔度之樊/牆正平未能窺也乃書數語述此意)
　　　　　　　　　　　　　　　王　炎
曹瞞忍殺楊德祖不敢復害禰正平區區黄祖雀䑕軰
乃以嬉笑生五兵才雖可愛亦可忌人間險過羊腸地
不鋤驕氣禍之媒祖也不仁衡未智黄鶴樓前江水平
鸚鵡洲邊春草青慿君酹酒弔孤塚古來賢哲非貪生
處士一死泰山重文舉一死鴻毛輕
　　　遊金焦二山　　　　　　　程　卓
揚子長江天際來中流有山何壯哉深根盤礴千萬丈
寸土不受雙崔嵬金山屹據上流險四靣佛屋相環回
來帆去漿别艫舳住僧過客煩追陪排空傑閣揖滄海
海山亂㸃浮纎埃龍潭别聳石峯巧時立野鶴慵毰毸
堂頭回首指遺像坡公印老留青煤其人已去詩向在
唱酬風月相徘徊再三瞻敬下山去縹緲又入雲濤堆
焦山一望祇十里舟師駕櫓如奔雷行行滉蕩呼吸頃
繫纜犖确登山隈山中僧少竹木古痩根迸石穿莓苔
幽姿野態隨歩出勝處往往多樓臺洪崖路轉尋瘞鶴
幾年浪打風雨摧遺銘破碎石剥落摩挲細讀心眸開
同行韻遠興未盡飛仙亭上傾樽罍酒酣我為發竒絶
厎須方外求蓬萊
　　　題祁門岳王廟　　　　　　方　岳
神京膏壤成戰場三精霧塞天地光􁁜啼鼯笑紛披猖
中分宇宙慨以慷誰其與者淪綱常受計於人扼我吭
王心凜凜天蒼蒼以次束縛歸朝堂自南自北諾已償
焉用鄰國為胥戕為讐報讐胡不臧至今淮塹為河隍
每觀王傳心摧傷怒髪為立膽為張皇畀予邑於祁閶
聞王有像西山岡欲往從之潔予觴簡書之言不我遑
今日去此何敢忘牲肥酒香時日良金戈鐡馬山茫茫
　　　觀漁　　　　　　　　　　方　岳
林光漏日煙霏濕鸕鷀族立春沙碧湘竿擊水雪花飛
鸕鷀没入春溪肥銀刀撥剌爭三窟烏兎追亡健於鶻
搜淵剔藪無噍類餘勇未厭心突兀十十五五斜陽邊
聽呼名字方趨前吐魚筠籃不下咽手捽𤨏碎勞爾還
嗚呼奇哉子漁子塞上將軍那得爾
　　　送童子盧觀國試玉堂　　　方　岳
長亭栁色鵞兒黄花事欲動春風香佩觽徑趨白玉堂
淋漓翰墨孤鳳翔黒頭相公紫微郎金貂玉魚垂兩璫
攜立螭陛穿鵷行至尊龍飛御明光催班賜見清蹕長
天顔喜動絺繡裳官花綾織雲錦章殿前拜舞籍奉常
跨馬入省繙縑緗讀書晝靜珠琅琅風日不到蓬山傍
文字零亂冰雪腸要令汗竹俱流芳子豈不見晏與揚
銅根鐡榦森秋霜萬牛挽之供棟梁
　　　諭俗　　　　　　　　　　方　岳
稻壓田堘穡頭重蛟蛇糾蟠扶不動得霜欲老晴下鎌
捲野秋雲堆作隴昨日糴米如糴珠頓落半價多年無
賣刀買牛正不惡一字入官妨爾樂不如阿婆殺雞賽
田神阿翁買酒邀田隣三盃徑醉客歸去茅簷曝背温
如春
　　　竹溪為旌城汪伯溱賦　　　程　介
先生溪上種脩竹呼吸溪光餐竹緑自應不用此君醫
冰雪之胷元不俗我欲相從竹溪中已辨青蓑黄篾蓬
卧聽肅肅搖清風一洗滿懷塵土空祗愁一夕風雷起
變化飛龍葛陂水凌雲去去固無心莫忘溪頭舞烟雨
　　　閲浯溪集用山谷韻　　　　趙　戣
花間小閣臨清溪緑窻坐閲三吾碑(謂浯溪唐/臺峿亭也)恍如登
髙俯絶壑倚杖松陰挽兔絲幽尋勝賞客思奇一聲欸
乃誰家兒(三吾碑後/有欸乃歌)浯溪暎帶湘東西碧山曽㸔漫郎
棲銀鈎玉筯苔蘚古神剜天畫非人為憶昔儲皇披輿
圖白衣山人稱帝師汾營老將智勇俱陰霾四塞天戈
揮至今老石勵庸懦野水亦解扶顛危(唐臺碑云石二/十餘丈泛泛若)
(在水/上)後來弔古者為誰涪翁清響車攻詩當時寡和孤
白雪我故欲尾春風辭恨不挿羽西南飛山前更著小
艇隨夜䦨忽夢訪遺址月色慘淡猿聲悲(劉後村云趙/君歌行中悲)
(憤慨慷苦硬老辣/者乃似盧仝劉义)
　　　送硯與吳元真廣文　　　　俞君選
揷天萬仞芙蓉峯茫茫積翠連青空中有千年蒼玉骨
山竒水怪秀所鍾斷崖絶壁不可到虎豹守護烟蘿封
一朝良工奪天造雲斤月斧磨玲瓏踏天下割碧雲髓
往往霹靂驚蛇龍冰蠶吐絲織新就羅文光瑩浮青銅
人間何處用此物造化欲付文章公先生早晚運椽筆
判花視草蓬萊宫手揮五色補天漏放開白日消陰虹
坐令萬物無疵癘盡從筆底生春風此時濃墨書大字
正須巨石相追從願公收拾此至寶相伴他年叅化工
　　　嘲賈似道　　　　　　　　汪宗臣
賈秋壑魏公爵台州鬼(俗呼台州/人為台鬼)揚州鶴氣盈色驕逞
才畧欺天罔人無愧怍帷幄不能籌金湯弗能作費盡
世間鐡鑄此一大錯(唐未羅紹威云聚/六州鐵鑄此大錯)闗子形模賈字
同(闗子上印文/與賈字相同)生兒德祐紀元中甚慚嬰杵(程嬰/杵臼)心莽
卓(王莽/董卓)十可斬書(方虚谷奏其/罪十可斬)真諤諤鑼聲三下東江
頭(太平江鑼三/下諸軍解散)鐡鞭一揮南海角(後貶廣南途中受/押者鐡鞭而死)假
賈偽魏至於斯嗚呼似道道奚若宋亡感激忠義多遺
臭如君梟獍惡(梟食父/獍食毋)
　　畫猿(猿呌驛在施州/以多猿而名)　　　　　孫　嵩
客子平生三峽遊青猿樹樹懸髙秋歸來落筆成天趣
中傳蜀月巴雲意如何猿呌驛邊時只欠行人唱竹枝
　　　戲嘲二子　　　　　　　　孫　嵩
攻為樂府作吟盡樂府題不曉張籍與王建筆端欲攬
風凄凄大半閑愁生浪語十九他人無與汝擊轅撫缶
何如聲奈此瀾翻兩吻鳴
　　　曉行遇獵　　　　　　　　孫　巖
捜山炬火縱横飛百獸猝起驚且馳出明入暗眼光亂
强者或脱弱者悲兒郎洶洶山精匿殺氣隨風撼松櫟
宋㹱韓獹不盡縱齧索騰陵求赴敵清霜屢降草莽衰
相與即禽真汝時跳坡驀澗殊未已扶桑東面推紅曦
大矟將軍山下住摧頽畧記衘枚路觀汝角逐心悠悠
風梟旌斾何時休
　　　觀漁行　　　　　　　　　孫　巖
霜降平湖鑑羣象中有黄魚幾一丈漁師早已中豪家
今旦連舟布新網東西南北三重圍圍形漸縮如小池
孟獲身窮呂布窘尚許性命延斯須舊與鱒魴同出入
何暇悲憐禍相及日斜瘡甚上平沙兩岸居人如堵立
𣺌𣺌腥風吹水雲賣魚沽酒賽湖神醉來預唱江南春
　　　相士俞方塘　　　　　　　江　愷
方塘之鑑形可識方諸之鑑心始得相形何如更論心
以貎取人當有失君不見虞皇項籍兩重瞳成湯曹交
皆九尺
　　　暑夜聞松聲　　　　　　　汪炎昶
老松葉間風所藏露氣引風風正强吹雲去作何處雨
餘力猶能為此凉來從月裏覺愈爽助以溪聲聽更長
椎牀撫几喜欲絶赤日杲杲升扶桑
　　　韓蘄王湖上騎驢圖為王孫葉葉賦
　　　　　　　　　　　　　　　方　回
取日虞淵戰臨平鼓起金山麾伏兵既不畫此背嵬軍
陣形國容貂蟬佩葱珩軍容金甲馬朱纓又不畫此生
靣真儀刑昔王不肯專樞庭清凉居士以自名散遣萬
騎還屯營獨控長耳遊林坰林間坐石樵叟爭不無醉
尉呵夜行孰識朱門抗旄旌王孫妙年萬事輕欲蹈箕
潁遺浮榮龔侯淡墨勝丹青作此㶚橋風雪征龍變不
測人中英諦觀豈是寒書生丈夫出處吾能評不可長
劔即短檠得時用世身名亨否哉履道幽人貞葉葉用
意何崢嶸大司馬侃孫淵明
　　　過五嶺短歌五首　　　　　方　回
平生所聞芙蓉嶺上如攀天下入井老乃來遊殊不然
褰裳頃刻升絶頂南踰大度鷓鴣啼北度居庸朔風冷
客行到此例凄酸我已恍惚夢中景視險如夷兮要深
省君不見芙蓉一嶺今已過我但慢行君奈何(右芙/蓉嶺)
千鈞巨石百十萬亂峙横堆塞山澗故令流水作嗚咽
行人厭聞猶喜矙芙蓉非花鏡非鏡無可充君耳目玩
第一嶺望二三嶺蜿蜒似作長蛇緩努力向前兮不須
嘆君不見老夫足跟半天下臨危豈是趦趄者(右對/鏡嶺)
客謂老夫今老矣胡為尚落空山裏千艱萬難百不平
上嶺下嶺不自已此嶺第三未為險獸心之人險於此
乾坤一紀戰旗紅偶脱亂離身不死流可無行兮坎即
止君不見羊化為石鬬即休兩角蝸爭何所求(右羊/鬬嶺)
第四嶺頭分兩邑相背無情水流急浙河東下彭蠡西
到海終須合為一海東聞有沃焦石萬國之水不供吸
世故人心千百岐有生必死終無跡焉用皇皇兮仍汲
汲君不見塔嶺之塔焉在哉不如有酒傾金罍(右塔/嶺)
混沌何年分宇宙天地日月常如舊如舊之中却常新
一㸃何曽受塵垢誰鑿此山為㨗徑爭利奔名足馳驟
新嶺終無可舊時燠不加肥寒不痩行人自無兮百年
壽君不見嶺頭日日吹征塵剰有新人無舊人(右新/嶺)
　　　温公墓碑老杏圖詩(原序云司馬文正公之𦵏/也勅命蘇文忠公為文表)
　　　(其墓至尊親書其額曰清忠粹徳之碑未幾仆/於羣憸之口嗚呼邦國殄瘁固基於紹聖哉而)
　　　(斷碑之罅隨有杏生焉盤屈蓋偃擁其龜趺若/非偶然者金皇統間夏邑王令及墓僧建嗣修)
　　　(復老杏迄今二百餘年矣而無恙白雲翁家與/之隣益用封植繪而為圖皇慶之元翁以平章)
　　　(政事預國論議留京師乃出是圖及修/復之碑以視廣平程某序之遂為詩曰)
　　　　　　　　　　　　　　　程文海
吾聞精誠可以貫金石誰謂草木真無情君㸔穹龜涑
水上老杏布濩數百齡風枝雨葉擁幢蓋陰森若有神
物憑涑水先生三代士青春行天和且平問學深探古
人賾徳化直與元氣并蘇公雄文照四海比較當世誰
重輕豐碑俯仰謾興廢百仆不奪二老名由來宋祠圮
中葉已在紹聖非崇寧夏臺大夫獨好事異國肯與扶
顛傾古祠香火今幾載大字深刻羅軒屏何人卜居占
此土白雲老子今疑丞摩挲徃事起惆悵表顯更為圖
丹青乃知天地崇至誠陳根斷石猶寵靈此心豈有古
今異遺跡試向天人徴
　　　送王義父還黄陂重建河南書院
　　　　　　　　　　　　　　　程文海
少年匹馬遊淮浦雙鳳亭前憶同譜黄陂老尉有佳兒
伊洛洸洋接東魯黄州精舎乆寂寥河南故號無今古
江漢奔渾想源委宇宙褰開見䂓矩惟有中書白雲老
幾度扁舟為凝竚思賢撫跡意無極忼慨伊誰闢榛莽
郡人好事王義父手擲千金如糞土去年赴調來京師
邂逅乃與中書語願公早歸白雲下㸔我崢嶸抗新宇
我有良田二百畝永與諸生共勤苦京師聞者皆嘆息
磊落新篇慰羈旅期君努力成此志坐為江山發矇瞽
文光夜挿翼軫寒聖道春融天地溥待君業就當識之
盛事千年照淮楚
　　　送鄭子美入黄山讀書　　　王　儀
三十六峯天下無雲彩磨刷煙花敷靈秀中蓄物産殊
青琳瑶碧紅珊瑚丹泉陰湧崖不枯一浴能已瘍痱膚
異人間見仙佛徒或傳笙鶴來天都所未見者當代儒
鄭子特立奇丈夫山英馳移風掃途文豹夾轂莵前驅
兼乗載書從以奴入山期作三年劬出山致用禆唐虞
夫豈慕彼山澤癯嗟爾陋學守一隅決策用舎差智愚
謂已狡獪賢聖迂非子傑出牢鍵樞頽波徹底歸淪鋪
古人凜凜開前模匡廬長白道不孤明年尋子鞭痩驢
荒蹊絶澗窮縈紆子長眉青我白鬚㸃頭談道相擕扶
好事畫入黄山圖
　　　長歌贈王子敬　　　　　　王　儀
君不見三尺利劔冠嵳峩儒服擾擾何其多豈知東方
有一士芙蓉為佩衣薜蘿又不見珠衱翠翹顔玉嫮不
刺繡文長倚戸豈知空谷有佳人三角髫鬟羞粉汚東
方之士天與窮獨立四海心無同空谷佳人命尤薄凄
風吹破秋雲幕平生相聞不相見九度寄書青鳥倦偶
然㑹合向空中却似雲開覩天面蒼龍為駕青蜺旗緑
鳳驂舞前長離回眸電掣一萬里奄忽上下東西馳自
古畸人多晦跡只處人羣人不識長歌送子山悄然歴
亂春愁芳草積
　　　送張子經遊吳宛陵并寄仲退郡博
　　　　　　　　　　　　　　　王　儀
吳中勝賞幽探遍歸來音雜吳音半翻囊神怪驚倒人
截得赤烏龍一叚東遊三十六峯東宛溪春水流青銅
草生太白醉眠處山列謝公窻影中江湖廟廊誰在許
白髪故人應識汝遥知燕坐書滿牀雞下五更連夜語
敬亭山與浮雲齊諸賢日日窮攀躋抽琴試聽緑水曲黄
鸝晝寂青猿啼
　　　先生命題追和古栢行　　　　許古清
䕫府羈懷悲病栢更尋廟栢摩牲石惠陵遺恨國三分
丞相英姿身八尺伊人雖徃寸心在大義未伸千載惜
月暗叢祠鬼火青霜寒蘚樹龍鱗白巴江滔滔日夜東
荆榛蕭瑟永安宫虎蛇行陣頑不動魚水際㑹俱成空
老皮暗泣英雄雨香葉尚鼓旌旗風乃知扶持殆天意
未必呵護勤神功侯生合作明堂棟侯没猶為雪山重
魏宫晉殿總銷沈楚舞巴歌代迎送悠悠華表愁歸鶴
黯黯蒼梧棲老鳳猶恐風霆撼石根卧龍奮起當天用
(吟社司盟黎芳洲廷瑞批云和者百餘/人此巻韻妥意貫結語亦奇殊不易得)
　　　憲使聞蛩有作邀賦　　　　唐　元
蛩吟蛩吟促機杼念爾愁牽千萬緒如何也遣逹官聞
月影郵亭自來去啾啾唧唧草根多幾家機杼空長梭短
襦不掩脛骨冷瘠土禾低饑奈何皇華使者行原隰斟酌
民情寛賦籍感時撫物一凄然豈比寒生操翰墨蛩吟
雖小入豳風曽識東山赤舄公直須制禮扶明主明朝
且聽隨車雨
　　　次韻黄總管十一月望月蝕　唐　元
天門虎豹猛莫當二十八宿森其傍妖蟇輪囷怒腰强
敢負膽氣吞蟾光山城霜冷夜未央高人起視懷感傷
月中老桂千丈長古人老矣遥相望吳剛斫桂月窟藏
曷不斧彼妖蟇亡天人受職鳴琳琅樞機萬象分低昻
誅蟇投畀無何鄉專車骨粉令風揚月行九道邦家昌
天育不復求醫王
　　　臨平書懷時汪謙甫同舟入杭秋試
　　　　　　　　　　　　　　　唐　元
臨平寺前煙水昏鐘聲隱隱揺山門篙師繫纜古松下
坐對月色波中翻年光盡付旅瑣瑣西風㣲動菰蒲根
居人燈火自喧雜稍憶學語吾家孫秋田已穫粳米白
浮蛆老甕山妻温一錢不直客氊冷出門大類三家村
平生心友喜在眼襟期稍許中宵論誰憐老氣尚耿耿
跛鼈强逐南溟鯤
　　　寄周師李　　　　　　　　許　飛
仙人昔著宫錦袍乗月夜泛金陵舠仙人一去何寂寞
三百年來無此樂黄樓月明披羽衣遊人吹笛樓前歸
解鞍共醉明月下此樂近來誰繼者冲山凉月夜來新
肺肝冰雪秋無塵先生短衣帶席㡌踏歌童子前村道
前村道傍行人稀前村竹樹燈火㣲過門期見周公子
乗興直來興盡己先生本是高陽徒夜深猛飲何處酤
直欲一吸西江無
　　　行客吟　　　　　　　　　汪　莊
行客夜投尚元館殘雪半消石橋斷蹇驢載客二更歸
夢不到家寒夜短落月在地人己行帶月來往聞車聲
　　　贈程剛中　　　　　　　　王永年
剛中信多竒吹簫更清絶有時來徃踞山中窅窅清聲
雲外發山人不識共觀之何許神仙弄明月蒼龍出海
吟寒雲紫鳳凌風下丹闕君家博士真可人十年結屋
松花春請君夜半發逸響妙語灑灑開天真我生所嗜
尤竒僻塞耳不聞箏與笛興來開巻為君歌繞屋松篁
撼金石人生浩蕩誰能識美人欲望終無極何時擕酒
弔蘇仙赤壁磯頭翫秋色
　　　題洪舜民詩卷　　　　　　程　文
洪生生長黄山下日日見山如見畫笑拈秃筆㸃蒼茫
老樹孤煙入平野人言洪生匪師授妙趣神機天所假
前身羊祐曾識環不是詩人須畫者衆中爭傳一二紙
已覺黄金未當價如何作吏廢此事破㡌紅塵靣如赭
古來意欲不求似誤㸃成蠅亦堪咤炎天梅蘂雪中蕉
牝牡驪黄定非馬我家山房最幽絶脩竹當門花覆瓦
果能弄筆起清風十幅鵞溪待君寫
　　　題齊叔良飲馬圖　　　　　程　文
昔年飲馬長城窟白草翻風皂鵰没健兒十歳手足鮮
騰上雕鞍横馳突祗今馬長骨亦高健兒束髪頰上毛
猶得朱衣為廐吏木盆盛水慰前勞
　　　耕讀堂為鮑伯原賦　　　　張文在
我家藏書數千巻頭白讀之猶未徧况無負郭二頃田
夜半飯牛歌參禪西隣老翁家更貧鋤頭犁耙隨秋春
常恨半行不曽讀欲記姓名須倩人二者天公不輕予
自昔幾人兼得取有書可讀又躬耕谷口南陽才比數
鮑君風神秀紫髯多田也復多牙籖髙堂牓之以耕讀
寤寐千載師陶潛陶公心事羲皇上歸來但喜桑麻長
周王傳與山海經懷此良辰伴孤徃黄山崔嵬有佳氣
鮑君長保山林味莫學挂書牛角帶經鋤秪為一朝資
富貴
　　　破紅巾　　　　　　　　　吳　訥
君不見蘄黄兒紛紛白馬張紅旗去年䧟湖北今年䧟
淮西遂令深山之民皆帶甲四海澒洞含瘡痍堆金積
玉亦何有畧地攻城徒爾為又不見黄連寨左帶溪山
右淮海天兵如日照雪霜百萬紅巾一朝敗親王按劔
定中原丞相分兵救吳㑹邊人不識韓將軍極口爭誇
鐡元帥八座東開昱嶺闗羣偷欲度愁躋攀奇兵間道
絶歸路可憐白骨高如山桂林老臣再徴起坐鎮西垣
幾千里昨聞餘黨犯其鋒血作龍沙半江水南方猺獠
勇莫當自謂效義收蘄黄賊徒一見驚喪膽堅壁不出
知天亡諸君力盡在此舉巢穴不平䑕為虎相期麟閣
畫丹青却憶虞廷舞干羽(揚鐡崖曰克敏謁予七者寮/出其所為詩予奇其人適垣)
(府相臣招致名士講及三闗之事克敏慨然有擊楫中/流之志未幾遂統士㑹諸軍於昱闗予聞而益奇之其)
(才勇忠義實得於天性則知/嚮所為詩皆華國之餘耳)
　　　贈邵思善　　　　　　　　吳　訥
有客有客青門生六月訪我新安城手把溪藤白如雪
坐石㸔山苦炎熱揮毫戯寫兩株松滿坐颯颯生秋風
髙枝屈曲古釵碧老樹剥落莓苔蝕寒霧斜披虎豹毛
元氣淋漓神鬼號下有山童相對語赤脚披簔立煙雨
丹青自昔稱郭熈筆力似欲爭絶竒嗟哉此松澗之曲
知子一見神意足于今豈無梁棟材未遇匠石吁可哀
　　　黄山採藥圖為汪山人賦(童中州序/朱大同畫)
　　　　　　　　　　　　　　　方誠甫
汪翁黄山人酷愛黄山好結廬自昔依黄山慣向黄山
事幽討昨夜東風吹雨晴連峯曉張雲錦屏石林旭日靜
掩映茒屋踈煙深杳㝠開門見山動山癖急理平生上山
屐薜蘿衣裳烏角巾逺觸林巒蒼翠滴小橋細路彎復碕
抱琴童子長相隨松間或共木客語石上每與仙人期擷
芳掇秀滿筐得山鬼驚呼猿鶴戚寸長九節菖蒲青斗大
千年茯苓赤歸來月色澹庭戸細搗𤣥霜聲杵杵傾觴對
月樂未央富貴浮雲奚足數何人好事寫作圖使我展翫
増嗟呼投簮便欲歸華嶽未必黄山獨可居
　　　奉簡樵水黄先生　　　　　詹　書
黄鵠山頭雲滿樹黄鵠山下風生渚高人獨立天地間
手把幽蘭灑春雨憶昔天門金榜開談王説霸稱奇才
清名倐忽響中外迅雷海上隨潮來奎壁文光射箕尾
照耀衡湘數千里笑騎曉月拂天星散落明珠滿秋水
天風吹作簫韶聲五色雲中鳳孤起鳳兮鳳兮雲漢章
豈弟君子不可忘我欲薦之太古雪酌以𤣥酒梅花傍
　　　送夏通守考績　　　　　　詹　書
大别山前十載前夏君與我居相連夜衝風雨岳陽去
嵗寒共被同官船將軍不受徴賢檄怒氣如雲劍光赤
與君脱却虎口還呼酒江樓喜何極一朝君往吳芮城
我留江漢多離情乃翁相對頭緫白向我涕泗時縱横
老天垂顧復相見禄養旴江遂君願人間萬事一枰棋
歳月驚心去如電棠陰有政瓜有期天光下照朝龍墀
銓曹己揮上考筆徽民再立遺思碑長干橋下潮水長
梅雨蒲風未晴朗嗟予老矣最難别愛爾玉鏡懸秋爽
黄堂佐郡如昔時得戯綵衣歌壽祺應念老翁懷故里
廬山西南多紫芝
　　　訪弟長沙霍元瞻雪夜為作秋山圖
　　　　　　　　　　　　　　　詹　書
我愛霍元瞻清標如玉雪蒼松立石崖白鶴鳴海月痩
馬衝寒冰在鬚日暮去訪元瞻居髙堂中夜燒長燭為
我寫出秋山圖墨池水凍筆如槊使我見之喜且愕雲
氣忽從衡嶽來雨聲似向瀟湘落二客蘭舟泊逺沙一
箇茅亭在陰壑感君厚意不可量我欲酬爾明珠璫賈
傅祠前相别去挂在鵠山青草堂
　　　古箭渡夜談贈金元忠　　　趙　汸
相逢歳晚詩更誦燔盡枯槎談愈縱短茨低覆結冰花
寒壓溪雲不成夢竹帛煙消黔首愚紫芝一曲老商於
坑外竟逃真學士浮丘雅頌濟南書
　　　楊行宻疑塚　　　　　　　趙　汸
荒郊石羊眠不起枯塚纍纍各相似海陵寃骨無人收
豈有兒孫來擘紙幾堆空土效曹瞞百戰江南帝徐李
龍山突兀表忠祠至今老父思錢氏
　　　讀阮嗣宗詩　　　　　　　趙　汸
明月照北林孤鴻有哀音攬衣起坐彈鳴琴憂思徘徊
獨傷心可憐堂上生荆杞空自繁華粲桃李種瓜寂寞
青門外采薇悵望西山趾芒碭雲歸大澤空後五百歳
無英雄途窮慟哭誰知者沈湎狂言元自公
　　　贈吕仲善之北平搜訪遺事　趙　汸
龍庭返騎如飛煙真人端拱收中原北平圖籍載連舸
挂一漏萬無完篇星芒夜見躔奎宿山川千載還清淑
國書不使外廷傳翰林青簡空如玉監殷監夏思前車
詔起羣儒當疾書皇家制作貴傳信未許太史徴無且
舊事遺文更搜訪典籍幽燕藉君徃五車上送見書成
一代興亡如指掌
　　　題道士張湛然彈琴詩巻　　汪克寛
嶧山白桐千年枝金星爛爛蛇蚹皮文光七軫水蒼玉
冰絃細繞吳蠶絲丹山雲暖鳳凰語露草寒蛩訴秋雨
娥英泣灑湖筠斑遷客相逢話羈旅翠巖懸瀑鏘瓊瑶
春霆霹靂轟層霄瞥波細鱗遊蕩漾擘空輕絮飛飄颻
仙林唳鶴驚離别老龍湫底吟寒月海門送上子胥潮
澎湃奔騰捲晴雪羽人瀟灑顔如仙馮虚來徃黄山顛
古音凈洗箏笛耳何須更濯丹砂泉
　　　濠梁行奉制賦送太師韓國公還鄉
　　　　　　　　　　　　　　　汪　叡
龍飛濠梁起淮甸肇基金陵酣百戰誅陳夷張安東南
北定中原疾如電秉旄仗鉞清朔方拱手垂衣正南靣
泰山若礪海涵天黄河如帶江澄練聲威逺布銷兵戎
海隅西極咸趨風不用漢兵三十萬大宛馬萃天閑中
聖皇文徳被海宇天産英傑開勲庸中山開平奮武烈
内輔太師韓國公太師始由刀筆舉羣雄紛爭識真主
麾之不去情愈親日獻訏謨闡丕緒不矜不伐仁者心
克儉克勤前哲矩平生讐怨那報酬諸將勞能誰毁譽
百司庶務無稽留剸繁治劇還優游聖皇推誠重委託
太師悉力宣王休漢比蕭曹豈異績唐槩房杜稱嘉猷
光輔功成請身退錫爵頒養先公侯白髪朝天喜强健
彤庭從容頻錫宴一朝鄉里錦衣榮千載勲名青史見
太師恭慎人罕侔聖皇顯佑誰能先舊基甲第新凌雲
内府金錢表深眷明庭盛典須詠歌漫從館閣徴文獻
　　　𤣥石行為貢尚書賦　　　　鄭　潛
尚書階前有𤣥石流落江湖舊曽識當時從者惜餘貲
今日移來乃神力初㸔尚爾混泥沙熟視灑然供拂拭
黒雲風斷湧峨眉紫氣霞開見靈璧終朝靜坐無磷緇
扣之則應聲相隨梅花㸃㸃上烏几栁絲綿綿縈硯池
湘沙驚落孤鴈鶩東海躍出生蛟螭千年誰鑿混沌竅
半夜誤擊珊瑚枝人生遇合還如是尚書感慨親留記
姱容麗質豈高人錯節蟠根知利器坡仙空作仇池夢
愚翁信遂移山志為公歌此𤣥石行颯颯霜風動寒翠
　　　和吳生(維新/)　　　　　　　唐桂芳
老來懶吐驚人語水落寒天露沙渚蚤年枉費餖飣功
謾把紅花嫓青蘂后山景慕雙井黄平生袖有知見香
而今吾道付絃絶可憐歲月空茫茫庭前葉響雨三尺
枯樹蕭蕭含凍濕忽傳新句落蠻箋使我起坐三太息
要知胷次空中樓八風不礙横江秋紛紛英雄起南北
每為咄咄生閑愁昨夜如盤月未落街頭美酒堪作樂
何須苦羡返舟人如此敲門亦不惡(朱大同曰唐仲實/詩清新流麗格律)
(高/古)
　　　見鄉人程大　　　　　　　任　原
少年䇿馬辭鄉邑落魄天涯幾秋色三山昨遇故鄉人
不見姓名應不識布衣拂却江海塵相㸔感嘆念情親
青春作客無逺近白髪從軍多苦辛以茲失路誰相顧
我向東留子南去歸夢不離滄海雲邊愁逺絓青楓樹
楓樹家林隔海天百年聚散一茫然簮纓故舊應誰在
萍梗江湖祗自憐臨岐執袂思傾倒明朝又别闗山道
心隨斷鴈向斜陽愁對離憂醉芳草(虚舟王公偁曰本/立白首從戎故辭)
(調多/悲苦)
　　　思傑孫兄製籜冠見惠聞有作詩來者無不與
　　　因謝之而再有請也　　　　黄　樞
孫郎不惜湘竹春霜刀剪雪仍裁筠鍼紉火揉自常巧
作冠專贈能詩人清風翛然入我鬢制度簡古無纎塵
斑斑輕纔掩鶴髪肅肅冷欲生龍鱗佳名千載説劉氏
陋彼聚鷸災其身烏紗白紵雅相稱欲報愧乏瓊琚珍
南薫長養萬竿玉掇拾錦褓盈筐新敝予改造煩妙手
絶纓一笑儒生貧
　　　題黄石汪茂卿溪山小隱巻　朱　同
漸江天際來如絲逶迤下繞孫王祠兩岸青山如走馬
勢與江水俱馳下踈煙逺近見村墟茅屋竹籬皆入畫
汪君家居溪上村雲煙水石供晨昏田園歳入了官賦
足跡不到王侯門溪魚入市充盤飱啄黍有雞穽有豚
論文痛飲醉方已高朋滿座無空尊秋風蕭蕭歳云暮
奔走誰能免公務乾坤如許恨身多何况持家立門户
冩畫題詩良獨苦夢魂想像無由睹我欲作詩奉明主
直挽高風返淳古四海蒼生各安堵
　　　無脚雞(山行見田家伏雌無脚鼓翼而行詢/之晨牝也戒其家烹之賦此紀異)
　　　　　　　　　　　　　　　范　準
羣雞唱罷山月落一雞峩冠却無脚腷腷膊膊轉雌聲
乃與雄雞相對鳴有翎飛不高無足胡能行徒為牝晨
禍家庭羽毛之孽何由生氣淫運乖非祥禎德輝之鳥
翔千仭安肯下食共爾相喧爭
　　　秦銷兵　　　　　　　　　呂　旭
掃平六國嬴秦强盡以四海為封疆焚書欲止世俗議
銷兵誓使英雄藏刻嚴法令銷兵器青萍結緑無逃避
不知世有夘金刀光芒未露全鋒鋭咸陽宫火三月紅
夘金躍冶初陶鎔神器於斯百煉就智勇忠義為鐔鋒
當時三傑與磨拭不嗜殺人天下一項籍才能敵萬人
摧鋒却向烏江泣秦知銷兵致太平不施仁政蘇蒼生
但持法律酷刑戮反使黔黎知用兵鮑魚風腥祖龍死
兵戈又向蕭墻起千年帝業付炎劉十二金人夕陽裏
　　　挽余廷心　　　　　　　　余　鏞
陰霾夜吞小衡嶽天柱峯摧將星落俄驚赤幟環城郭
坐見蒼生犯鋒鍔將軍急呼父老言食君禄厚居城專
吾當力戰死報國爾軰何計能生全壯士聞言皆感泣
願輔將軍雪忠臆大江浪湧風鳴悲白日光磨天動色
開門突陣憤莫當熊跑虎躩敢敵强三軍命逐鼔聲絶
千里血染春風香將軍當代文章伯力挽乾坤寸心赤
當時閶闔排青雲今日汚泥見竒璧手書大節思殺身
片言效死數萬人嗚呼天下真將軍睢陽遺廟同千春
　　　家叔東湖詩集庚子春毁于刼火傷悼記之
　　　　　　　　　　　　　　　汪士𢎞
東湖逸韻諧康樂妙句何甞假雕斸清波曉日出芙蓉
華嶽秋風送鵰鶚捜竒下瞰馮夷淵明月照夜驪珠圓
邇來變亂凡幾載傷今感昔逾千篇神物豈嗔譏諷切
六丁下取雷電裂秦坑滿地禍正深楚燎蟠空漢為竭
吾翁此際神愈怡胷藏兵甲知者稀七縱七擒有遊刃
百發百中無停機時出青藜照夜白詩瓢又泛浮鱅碧
我甞撫巻悼遺珠公獨慊然不自惜况今世事紛吹毛
不平志氣猶雄豪蜃樓噓市勢岌嶪蝸角野戰聲嗷嘈
杜陵己逺坡仙死千古吟魂呼不起不將佳句振頽波
他日何從採詩史
　　　金陵送别巻　　　　　　　吳　收
新秋雨過生微凉金風飄飄吹客裳逺遊客子家曹縣
有妹多年不相見東平侍郎是妹家千里尋訪來京華
昔日青春今白髪諸甥長大階前列畫堂綺席羅酒漿
玉盤鮮鱠堆瓊霜恍然相對如夢寐歡若更生見真意
相逢幾何又相别忍聽祖帳歌聲發分手沙頭還故鄉
離情浩浩江波長
　　　題李營丘枯木圖　　　　　唐文鳳
營丘枯木天下無筆端造化何榮枯想當磅礴欲畫際
天為助興神為驅鄧林己化防風骨滄海乍出珊瑚株
良材何異徂徠産大用不值明堂需自憐形質赦斤斧
豈嘆薪㸑供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似挂痩蛇影
亂葉恍茁乖龍鬚我生本是山澤叟隱居林樾同凡夫
昂霄聳壑日在望號雨呼風時與俱只今廊廟重締構
楩楠杞梓當貯儲按圖工師倘所取意營目盼増嗟吁
　　　池陽種田歌贈撫州仰千戸　程　亨
甲兵洗淨西江壖荷鋤來種池陽田轅門楊栁春寂寂
照野禾黍秋芊芊細糧早送輸官船無事三軍同晏眠
閒向湖邉收征馬收穫已竟牛羊下功高早襲千戸侯
豈是尋常種田者晨煙吹起笛聲清依稀風景臨川城
朝窮東阡暮南畝一巻兵書不離手兵農起伏應時明
古來將帥君知否君知否金印腰間大如斗
　
　
　新安文獻志巻五十二
欽定四庫全書
　新安文獻志巻五十三　　明　程敏政　撰
　　律詩五言
　　　題壁　　　　　　　　　　許宣平
隱居三十載築室南山巔靜夜翫明月閒朝飲碧泉樵
人歌壟上谷鳥戲巖前樂矣不知老都忘甲子年(郡志/云宣)
(平歙人景雲沖隠於城陽山時負薪入城擔上挂花瓢/及曲竹杖醉歸獨吟訪之多不見惟壁有詩云云好事)
(者題之於洛陽同華傳舍間李白見之曰此仙人詩也/乃自宣州遊新安累訪不遇題其菴云我吟傳舍詩來)
(訪真人居煙嶺迷髙跡雲林隔太虚窺庭但蕭索倚杖/空躊躇應化遼天鶴歸當千載餘然此作不見太白集)
(中殆逸詩邪○羅鄂州曰州南數里有岸特髙號浣沙/阜隔溪對龍井山望城陽不逺相傳李太白訪許宣平)
(徘徊岸上甚乆以白詩考之嘗稱金華五百灘之勝而/思為新安之游又嘗自洄溪十六渡至黄山湯池下則)
(吾土山川勝槩頗巳寄於逸想其贈許/宣平之詩沈汾述以為傳當不虚也)
　　　白雲溪　　　　　　　　　呉鞏
山徑入脩篁深林蔽日光夏雲生嶂逺瀑水引溪長秀
跡逢皆勝清芬坐轉凉遥看玉尊夕歸路醉中忘
　　　晚眺　　　　　　　　　　汪　於
杖策倚柴門泉聲隔岸聞夕陽諸嶺出晴雪萬山分靜
對豺狼窟幽觀鹿豕羣今宵寒月近東北掃浮雲
　　　新秋獨夜寄戴叔倫　　　　方干
遥夜獨不卧寂寥庭户中河明五陵上月滿九門東萬
里親朋散故園滄海空歸懐正南望此夕起秋風
　　　送沛縣司馬丞
舉酒一相觀逢春聊盡歡羈遊故交少逺别後期難路
上野花發雨中青草寒悠悠兩鄉夢小沛與長安
　　　早發洞庭
長天接廣澤二氣共含秋舉目無平地何心戀直鈎孤
鐘鳴大岸片月落中流却憶鴟夷子當時此泛舟
　　　送姚合員外赴金州
受詔從華省開旗發帝州野煙新驛曙殘照古山秋樹
勢連巴沒江聲入楚流惟應行化後吟句上雲樓
　　　旅次錢唐
此處似鄉國堪為朝夕吟雲藏呉相廟樹引越山禽潮
落海人散鐘遲秋寺深我來無舊識誰見寂寥心(方虚/谷曰)
(此詩中四句不書題目/一吟即知其為錢唐也)
　　　省試麥壟多秀色詩　　　　汪極
南陌生岐穗農家樂事多塍畦交茂緑苖實際清和日
布玲瓏影風翻浩蕩波來牟知帝力含哺有衢歌
　　　寄披雲峯誠上人　　　　　曹汝弼
院髙窮木盛野極靜無言險路通巖頂香泉出石根微
風飄磬韻幽鳥啄苔㾗常記相留夜秋堂共聽猿(舒公/雄曰)
(汝弼詩體致髙逺有/王右丞孟處士之風)
　　　贈披雲峯岳長老
禪外掩松林閒眠度嵗隂雨侵香篆澁苔長屐㾗深水
在銅瓶冷雲歸玉磬沉前山有靈藥時䇿杖藜尋(方虚/谷曰)
(此詩幽/而有味)
　　　黄山湯泉　　　　　　　　凌唐佐
一道出遥岑潺湲古到今雪天聲瀉玉月夜影揺金歳
旱施功大民情被澤深浮容與軒帝仙跡可追尋
　　　巳酉亂後寄常州使君姪　　汪藻
汾水遊仍逺瑶池宴未歸航遷新廟主矢及近臣衣塞
馬窺天塹邊烽斷日畿百年淮海地囘首復成非
春到花仍笑時危特自哀平城隆準去瓜歩佛狸來地
下皆寃肉人間半刧灰只今衰淚眼那得向君開(方虚/谷曰)
(此詩本老杜亦惟老杜多有此/等詩庾信賦哀江南皆知此意)
　　　過臨平二首
一别九霄路風煙長滿衣巳成身老大無復世輕肥天
濶鳥雙下山寒人獨歸曉來何似雨春水半巖扉
睡起涼生岸鈎簾坐小窗麥風能起柁梅雨不鳴江徃
事心長折歸途影自雙依然蒲栁地人老故先降
　　　客懷　　　　　　　　　　朱弁
兵氣常時見客懷何日開形骸病自瘦鬢髮老相催巳
負秦庭哭終期漢節囘風雷識我意一雨洗氛埃
　　　戰伐
戰伐何年定悲愁是處同黄雲縈晚塞白露下秋空魚
躍深波月烏啼落葉風誰知渡江夢一夜繞行宫
　　　十七夜對月
病骨怯風露愁懐厭甲兵人居絶域乆月向此宵明輪
仄初經漢光分半隱城遲遲不肯下應識異鄉情(元遺/山曰)
(人謂少章此詩似微升古塞外/而末章尤為凛絶必有能辨者)
　　　春晚五言寄夢得　　　　　朱松
美景足可惜殘春尤不堪晚英餘燕蹴熟顆墜鶯含歳
月蓬雙鬢生涯粟一甔惟思對公瑾把酒話江南
　　　夏夜極涼　　　　　　　　朱擇
素簡乆辭夜清風先戒秋稻深羣蛤吠草暗一螢流舌
在殊無計心空尚有求按圖尋分野楚尾見吾州
　　　尤溪縣
橋外茅茨好相過問酒錢李花今若此白髮自茫然落
日雲千歩春風雪一川明朝記來處石澗響濺濺
　　　送祝澤之表兄還鄉　　　　朱熹
首夏何來此清秋却復歸應縁心未快豈是世相違落
日空書館涼風淨客衣功名須努力别淚莫頻揮
　　　對月思故山夜景
沉沉秋夜永涼月滿荆扉露泫凝餘彩川明澄素暉中
林竹樹暎踈星河漢稀此夕情無限故園何日歸
　　　晚歩　　　　　　　　　　呉儆
水靜偏明眼山髙不受塵晴沙棲白鳥野渡集歸人問
字誰持酒行歌有負薪娟娟孤月影獨覺向人新
　　　弋陽道中
積雨今朝霽東臯晚日紅人家深蔽樹野水闊浮空乆
客仍行役青春巳過中嶺頭凝望處腸斷白雲東(吕左/史每)
(誦此/詩)
　　　題大安壁　　　　　　　　朱晞顏
萬里同為客秋悲未易禁萍蓬鄉國夢松竹歳寒心霜
葉青紅亂雲山紫翠深何時錦屏下樽酒話塵襟
　　　煙波閣
小立煙波上江湖興未忘敗梧風舞葉寒菊露滋香目
逐去雲斷愁隨流水長蓴鱸秋正好飛棹訪滄浪
　　　次韻劉通判岳陽樓見懐　　羅願
魚龍掀舞後渺莽記空庭地帶三苖濶山傳二女靈客
懐光水月詩筆妙丹青少作揚雄悔惟思草一經
　　　東山小隱自況　　　　　　程先
小隱東山下翛然逺市㕓聽泉驚水籥掃徑惜苔錢病
骨知将雨憂懐願有年丘園賁衰老束帛幾戔戔
　　　通山縣寄朱元晦　　　　　汪大猷
碧澗環山麓髙低滿百家途窮踈騎氣縣古聽蜂衙書
倩雲中鴈歌煩水底蛙陽和不擇地隨分得春花
　　　聞考亭先師之訃時黨禁方嚴
　　　　　　　　　　　　　　　程永奇
忽聞摧岱岳吾黨更何依歛枕看炊黍登樓送落暉祥
麟傷史筆山鳥怪儒衣此道終難絶他年有是非
　　　屯溪訪故人
主人溪上宅烏几屢曾凴山直西南向田分上下層池
鮮烹錦鯉塘果致青菱此去重陽近遥岑共一登
　　　清化寓居　　　　　　　　王炎
委巷何深僻僑居大寂寥古牆行絡石喬木上凌霄賦
就貧難逐詩成隱莫招固窮吾軰事心地且消揺
　　　方壺别墅　　　　　　　　汪楚材
面面軒窓好溪山不待招清風脩竹徑細雨緑荷橋地
僻人煙少天恢景象饒襟懐無一事終老樂簞瓢
　　　次韻晚春夾溪閒行　　　　汪晫
出郭知春晚隂隂緑滿川小橋横臲卼斜栁拂淪漣風
急低雙燕林幽噪一䳌酴醿破香蘂孤絶殿羣妍
　　　重陽　　　　　　　　　　方岳
古岸維舟夜蕭蕭秋葉丹野煙連竹暗江雨灑燈寒亦
喜重陽健誰知行路難吾親應念我更把菊花看
　　　道中連雨
老屋村舂急歸鵶半暝煙斷崖留宿雨野水没春田昨
夢山須記幽情鳥不傳也知晴更好草木巳爭妍
塵蝕貂裘敝吾生奈爾何雷聲春蟄怒山意暮寒多窮
不彈長鋏歸應負短蓑自知機事淺或可共鷗波
　　　寄魯山兄
搖落山城暮行行返照邊亂蟬鳴古栁獨鶴下遙川秋
事無多日寒花又一年故應深夜雨重憶對牀眠(方虚/谷曰)
(秋崖不江西不/晚唐自成一家)
　　　雨中見花　　　　　　　　趙戣
細雨歛輕塵枝間態度新春疑天雨寳寒怯地鋪裀葉
底含羞女闌邊倚醉人休将脂粉涴一一是天真
　　　悼鶴
乘化歸遼海雙籠一不開墜翎留片雪遺跡印荒苔月
朗憐孤唳琴閒憶共來瘞銘為琢石雞鶩不須猜
　　　藍溪道中
緑窈雨初歇清和日正長乳禽穿薄靄弱蔓上頽墻村
市筍厨美田家麰餌香老翁扶杖出小立看移秧(劉後/村云)
(趙君詩五七言亦宗晚唐/然超脱不為句律所縛)
　　　晚霽　　　　　　　　　　錢時
斑駁天穿漏驚奔浪疊空山留宿雨碧雲受夕陽紅蠶
麥闗時務鶯花怯老翁乾坤方寸地今古一絲風
　　　白際嶺下即目　　　　　　汪若楫
白際摩天秀秋光滿蓼汀山呈金字面田畫井文形夜
出螢相照更闌雞可聽杉松柯不改㸃染四時青
　　　秋晚懐友　　　　　　　　程洙
長亭一尊酒猶記别時斟碧草思前夢黄花見此心闗
河秋北望天地日西沉遥想山中桂何人月下吟
　　　雨晴
溪雨生流水山晴出白雲花來風逐逐泥遣燕紛紛客
路猶千里春光巳一分歸從都下者相遇説新聞
　　　春望　　　　　　　　　　呉錫疇
春事今如此憑髙興未闌半簾踈雨過一院落花閒草
色迷幽徑禽聲出晚山東風能育物不改鬢毛斑(吕竹/坡云)
(此五言/之佳者)
　　　讀史　　　　　　　　　　汪韶
南北幾離合江山一古今秋風駞卧棘春雨燕巢林家
國興亡夢英雄勝敗心九疑呼不起愁絶暮雲深(劉後/村云)
(感時傷事/有足悲慨)
　　　呉越歸秋晚　　　　　　　呉龍翰
湖海歸來晚園荒菊幾叢秋山吟骨瘦霜葉醉顏紅弔
影寒溪上懐人落月中青燈滋味永不用哭途窮(程文/靖公)
(曰式賢詩句老意新如此詩及山色攅心/事江流咽世情皆咀之雋永殊非茍作)
　　　山家　　　　　　　　　　呉資深
誅茅傍翠微生理儘豐肥刳竹引泉入開池疊石圍春
常生酒甕塵不上蓑衣了自無榮辱從何較是非
　　　金陵鳳凰臺　　　　　　　汪宗臣
龍虎勢稱雄鳳凰臺望濃潮翻江漢轉地扼楚淮衝平
野頻烽火孤城半稑穜丹楹傍蕭寺塵扆識髙宗
　　　稼穡
稼穡病多雨蕪菁種待晴壘空驚燕去池淨襯鷗明野
碓鳴秋杵風簷響夜箏山中涼意早蚊蚋巳無聲
　　　行都餞歳　　　　　　　　孫嵩
挿架餘殘歴挑燈憶故鄉年光蛇赴壑羇旅鴈隨陽禁
闕迎儺鼓隣街祭竈香英雄須自力容易鬢毛蒼
　　　臨安錢武肅廟
呉越歸旗纛風雲助鼓鼙錦䝉山樹遍弩射海潮低龍
鳳城葱鬰牛羊墓惨悽古祠存故里秋草廡東西
　　　倦客
倦客江湖返書生畎畞思古來惟即墨世上幾仇池八
表煙霾隔三春草木衰交游消息斷存沒杳難知
　　　和元京兄賦蘋花　　　　　孫巖
一春觀物眼紅紫厭繽紛此水浮明玉何人剪白雲惠
風遊漢女吉日禮湘君地僻應無是留花混藻芹
　　　兵後績溪道中
古道縁流水寒郊帶斷煙稀踈鵶種麥羞澀女耕田人
事休兵後秋懐落木前小蘇遺翰墨今古一山川(虚谷/云休)
(兵落木之句非近/人晚進所能到)
　　　陳監丞用韻見贈亦和以謝
肅肅東方老依人可計年名言傾蓋後古意結繩前君
户仍多轍予琴故一絃不應昌歜味置在衆肴先
　　　九日呈戴兄
一别三十載而今近講堂蕭條同甲子強健又重陽茰
菊數盃酒煙雲千仞岡偶然為此夢寧復次公狂(虚谷/云類)
(陳后/山)
　　　秋懐　　　　　　　　　　汪炎昶
劇暑逢添閏微涼忽值秋年爭飛鳥疾雲共此生浮多
難仍懐古他鄉獨倚樓可能天下慮政有一身憂
　　　香嚴院
犖确疲幽徑扶持仗瘦笻斷崖何處路細雨隔山鐘猿
竊垂巖果僧樵卧澗松人言深僻處别更有靈蹤
　　　溪村　　　　　　　　　　滕塛
獨歩溪村午時時一二家緑波浮錦鴨翠草㸃黄花釣
石臨溪古連山繞徑斜幽人吟未極西日散平沙
　　　陸君實哀輓　　　　　　　方囘
亘古無斯事于今有若人龍綃同把手鮫室共沉身蹈
海言能踐憂天志不伸曽微一坏土魚腹瘞君臣
　　　晚望滸墅
太湖晚山雨白鳥去𡨕𡨕古塚多無後荒祠或有靈異
峯攙石骨逺樹聳人形兵革巳蘇息廢田蒲稗青
　　　初夏二首
近午初微暑侵晨尚薄寒暗窓蠶績響危棟燕泥乾問
價纎絺貴尋盟舊扇完野人言麥熟出郭好同看
茂密踰千樹深幽僅一家新蟬初脱殻稚菊始分椏潤
氣青隂石晴光白濕沙晚涼督園叟添竹引籬瓜
　　　江漲
暑雪西南下愁霖日夜傾髙城人避水古廟吏祈晴沙
鳥依庭宿漁船入市行老夫隱几意可但憫吾生
　　　答陳壽翁　　　　　　　　曹涇
共此松蘿䕃蹇予萍梗身幾年傳妙句今日見斯人㧞
俗典刑老藏山文字新定交如擇主貞子倘周臣
　　　伍子胥廟　　　　　　　　鮑子夀
百世子胥廟猶存寂寞中鞭屍生快怨抉眼死遺忠故
國古今夢怒濤朝夕風登臨一長嘯斜日海門紅
　　　送程君㒞學正歸潯陽　　　程文海
五老催歸客天寒道路長殘冬渉易水幾日到潯陽學
見吾宗盛身隨聖道昌未應嗟晚達松菊近柴桑(道園/虞氏)
(曰雪樓詩/沖淡悠逺)
　　　鳳凰臺　　　　　　　　　趙象賢
秪有髙臺在鳳兮何所之瑞存呉國志妙是李侯詩江
勢連天闊雲隂過檻遲徘徊空睇竚安得見來儀
　　　秋行　　　　　　　　　　葉朱
秋晚天風勁寒雲著翠微松鬚霜後老菜甲雨中肥雙
鷺忽飛下一僧何處歸野翁無世慮對境更忘機(虚谷/批此)
(詩云/絶妙)
　　　憩昭孝菴　　　　　　　　朱燾
結得精廬小中涵不盡清竹穿牆罅出草滿瓦溝生聞
鵲有佳意對蟬無殺聲只來閒半日多少道人情
　　　苕溪晚泊　　　　　　　　程以南
一笑苕溪上微茫駐日曛鷺沙行个字魚水呷圓紋晚
色三家市秋容幾樹雲行藏知有分莫誦北山文
　　　登曬蓑臺
曬蓑臺子上載酒共躋攀竟日何妨醉看雲終是閒千
絲平岸栁一髮别州山頗亦闗鄉念春深未得還(方虚/谷曰)
(斗山筆力勁健/無近人綺靡風)
　　　九日擕長兒登譙樓　　　　唐元
火後青山近風前烏㡌斜清溪迴晚櫂古木認吾家斷
飲萸空紫禁寒菊未花憑虚雲滿袖一一數歸鵶
節令欺人老親朋鳥散餘獨擕靈壽杖誤讀褚公書木
落秋容出沙寒鴈影初扶持有兒子白髮喜相如
　　　次韻程以文黄山星橋末章屬仲安
今日題橋者燕山耐朔風寄書逢驛使詢路介樵翁村
酒添泉白林曛曬屋紅浮丘不可見笙鶴度崆峒
悠悠俯雲影浩浩吹天風解珮此溪女負苓何處翁焙
出茶芽紫义來魚眼紅山家慣延客何必羨崆峒
　　　蒼頭初得小犬
稚犬從何得蒼頭買近隣畏寒初離母學吠稍驚人警
盜期猶逺分餐喚易頻因知推艮象併感諫獒臣
　　　舟中即事　　　　　　　　胡初翁
江白元無月山涼總是秋何人許分席中夜尚行舟沙
鳥鳴煙際天河下水頭平生得奇觀大半在滄洲
　　　雷塘　　　　　　　　　　汪稱隠
雷塘千載恨弔古重悽然歌舞神州破巡遊霸業偏愁
雲迷古墓寒月照荒田楊栁隋堤緑年年繫客船
　　　思歸　　　　　　　　　　汪石田
記得秋吟下披蓑坐釣磯竹風敲石磴梅月印柴扉囘
首雲千疊歸心電一飛郊墟秋色老江上憶魚肥
　　　題汪古逸詩集後　　　　　汪澤民
歙有清吟士篇題古逸民雲沙方自貴珠玉不言貧桂
樹歌招隱桃源亂避秦山川以形勝名姓豈沉淪
　　　西湖春晚　　　　　　　　汪莊
四載西湖别三春南浦邊鷺歸林色破鳬沒水痕圓坐
潤雲生席逥遲風逆船同遊又同約隔日卜晴天
　　　齊雲巖
度迥復登危依山一徑微洞寒龍正蟄崖暝鶻初歸探
水雲生屐捫蘿露濕衣層巖去天近織女夜鳴機
　　　次韻方叔髙　　　　　　　程文
玉堂今夜雪偏照小窓明夢繞三江水愁連百雉城寄
書防未逹投筆自憐生分作升堂拜無違同舍盟
　　　囘溪道中
客路三尺雪如行瓊田中煙火閟墟落乾坤見清空晃
朗川上日飄蕭林際風南山有猛虎思欲控琱弓
　　　鮑仲安南軒(此詩載黟南集中近世/誤傳為倪尚德之作)
逺客冬歸日南軒晚眺時山依黄帝井地接紫陽祠古
刹留唐畫遺阡失晉碑桑籃與金釧先澤少人知(本注/云二)
(物鮑氏先/世所藏)
　　　山家引泉　　　　　　　　吕諒
空巖架脩竹髙下勢相連懶汲門前水遥通屋後泉蘚
痕流石髓山翠入厨煙飲我塵中客心清若露蟬
　　　紫極宫用劉曉窗韻　　　　蒋師文
塵外逢仙客丹房笑語新藥靈砂戀母松老茯成人孤
鶴籠飛羽雙龍偃怒鱗老君元不老亦有鬢如銀
　　　晚立
白鷺飛來急人家水滿塘客懐多潦草春事到農桑風
雨連今夕山川非故鄉牧童吹籜葉音韻亦悠揚
　　　和羅松岡山居韻
我愛山居好楓林紅似花鶴能陪坐客犬不離貧家吟
借敲氷紙閑分煮雪茶村深民俗古同㸑及緦麻
　　　次蘭坡弟見寄韻
不是無兄弟君能同急難性無箕釜迫夢入草池寛漸
老猶擕硯相思怕倚䦨寄來書一紙反復幾囘看
　　　觀潮　　　　　　　　　　汪斌
胥魂鞭海蜃怒氣捲風埃浪滚晴天雪聲轟午夜雷呉
兒爭岸捷商舶駕空來江靜三山暝憑髙首屢囘
　　　經故郊臺
厭煩尋路僻偶爾入荒村古禮存遺跡圜丘儼至尊松
風悲閴寂江月照黄昏餘恨無今古行人欲斷魂
　　　次韻李毓之憲郎　　　　　程養全
佳遊白石巖飲馬百花潭道路經蒼莽衣裾濕翠藍雨
餘春水活煙暝暮林慚獨有絃歌化時聞奏雅南
　　　曉渡柏溪策應海東之萬户　呉訥
睡起東窓白蕭蕭戰馬鳴旌旗開宿霧鼔角送殘更是
處煙塵暗何時宇宙清此行須努力奏凱入山城
　　　泊舟黄鶴樓下與伯京先生别
登髙賦鸚鵡不放酒盃停城入漢江黒樓吞荆樹青乾
坤事爭戰南北感漂零去路萬餘里明朝過洞庭
　　　忠勤樓諸老夜直予時守省作詩二章寄之
　　　　　　　　　　　　　　　汪廣洋
西掖延秋爽髙樓倚太清玉繩當座轉銀漢近人明上
相思經濟諸公任老成不知前席夜曽語及蒼生
耿耿衆星白漫漫長夜寒萬方猶用武一榻豈容安零
露霑琴席髙梧下井䦨永懐何以託詩罷動猗蘭
　　　送院判俞子茂進兵番昜
江東風日晴把酒送君行好慰三千士将收七十城煙
花催疊鼓雲騎擁連營山越人爭喜殊方自此清
　　　送黎蘭谷遊永州　　　　　詹書
舟子開帆日天風吹雪時闗河歲将晏荆楚客何之水
接三苗國雲迷二女祠經過逢北鴈應有寄來詩
　　　寄方壺道人
海上神仙館天邊處士星卧雲歌酒德對雨注茶經石
洞龍嘘氣松巢鶴墜翎都将金玉句一一寫空青
　　　觀輿圖有感五首　　　　　趙汸
朝雨茅􁆆濕披圖嘆禹功山河一掌上宇宙九疇中水
性惟趨下民生本易窮胼胝豈無事大智與天通
四履應難辨三河尚可尋功推城濮雋澤想召陵深問
鼎猶懐惡投龜肯易心向無微管嘆孰憶到于今
轍巳還諸夏居猶憶九夷難求伐木處尚想饋豚時夾
谷真成謗中牟不易知惟存刪述事赫赫起周衰
皓首陳王道時君孰可當艱難思稷契容易託齊梁越
豈資冠冕秦方用虎狼空聞歸大老不復見鷹揚
雒邑空南渡東都亦北轅巳符前五閏空憶後三元分
合巧相似短長難等倫海東天所祐一統世中原(世謂/漢唐)
(宋為後/三代)
　　　和唐宰山行　　　　　　　汪克寛
山縣千峯疊閭閻雜嶮夷雨香魚潑刺風軟燕差池郭
外耕夫耦桑中稚子嬉絃歌聲教逺民俗變澆漓
　　　寄伸觀弟　　　　　　　　汪叡
雨作晚天黒衡茅獨坐時雷車隨電發螢火上窗遲虚
室寂無我至言當告誰恒陽寒氣早那得不相思
　　　過湞陽峽　　　　　　　　鄭潛
清絶湞陽峽秋過客思驚風篁疑列㦸煙樹似屯營水
毒人多瘴山輝石有英峒猺何日息猶自滯官兵
　　　連江舟行
篷窗觀物化幽興亦無涯翠篠抽黄籜青林蔓白花蝸
涎光暗石蟲蜕聚浮槎小憩㪺崖瀑清風試煮茶(程黟/南曰)
(彥昭詩蓋駸駸乎格/髙律熟而入於精者)
　　　雪夜讀杜詩　　　　　　　朱模
十年鄉國亂幾巻杜陵詩閉户挑燈夜深山積雪時紫
陽誇入蜀雙井喜居䕫岐路終何適吾将有所思(張外/史伯)
(雨云朱子範詩/有虞掲遺響)
　　　宿羊舌城
舒蓼皆侯國春秋用甲兵晚炊投野店日落弔荒城古
渡漁燈滅隂房鬼火明愁來不成寐欹枕對雞鳴
　　　過太湖　　　　　　　　　唐桂芳
向晚推篷看羣山隱約青篙工排蟻勢野飯雜魚腥水
闊疑無地天低剰見星呉音相爾汝聊復慰飄零
　　　送楊曾之浙東
佳麗金陵地蕭然爾獨居門無私客謁座有諫官書清
切登臺乆光華入幙初浙東勞逺役民瘼問何如
　　　題景德鎮東山寺　　　　　程彌壽
招提在何許緩歩更髙登行盡石頭路適逢林下僧巖
泉飛瀑布寳刹聳觚稜掃壁題詩處重遊記昔曽
　　　懐趙四知巳　　　　　　　任原
乆客滯南閩招尋賴故人孤琴清水月一劍舊風塵樹
色愁看暮鶯聲醉度春清音亭下路看竹莫辭貧
　　　虹　　　　　　　　　　　舒頔
螮蝀東方見光分五彩殊彎弓射地軸懸玦示寰區變
見隂陽理昭回山水隅環天萬丈勢收歛在須臾
　　　秋日　　　　　　　　　　呉舜舉
覽物悲揺落傷時厭亂離二毛潘岳賦三峽杜陵詩壁
潤蝸行字窗晴蟢吐絲物情還自適人事苦難期
　　　夜坐
歳月來無限詩書妙不傳徒勞充棟宇巳是昧蹄筌歴
歴千年上悠悠百聖前青燈最知我相對兩悠然
　　　晚歩　　　　　　　　　　程用晦
晚來絃誦輟搘杖歩村墟川水從横出人家髙下居草
生侵徑狹葉發補林踈不覺歸途暝行天月一梳
　　　春園
鶯聲如喚客散䇿歩林隈感物知春意題詩試老才土
萌鞭筍出石觸樹根回籍地坐來乆襟裳濕翠苔
　　　翬陽書院(梅州同知績溪程燧所立燧台州/錄判相之子宋丞相元鳯從曾孫)
　　　　　　　　　　　　　　　余舜欽
猶憶升平日頻來錄判村竹林連古巷文字見諸孫壯
觀三槐業清幽獨樂園悽然遭䘮亂相對兩忘言
　　　次韻方希直教授二首　　　鄭諒
闕下知名乆相逢值暮春才華曾動主議論每過人漢
水元通蜀台山亦近閩何時江海上尊酒話西秦
為問天台客何時别草堂千巖空劍氣萬巻有虹光為
政慚吾拙摛辭屬子良方思歌伐木深負詠甘棠
　　　秋日書懐　　　　　　　　胡安
江海投荒乆山林引興長題詩楓葉下把酒菊花香嵐
翠山霑雨林紅葉受霜塵纓須一濯無處覓滄浪
　　　晚歩　　　　　　　　　　唐和
晚歩東郊外平林日已收豆苗和草綠芋葉壅泥稠牧
子爭歸路田翁不裹頭但言夫事急邊報幾時休
　　　魯港　　　　　　　　　　唐文鳳
魯港停舟處相逢故老談河魚時潑剌江燕又呢喃帶
雨張帆腹臨風拂劒鐔百年董狐筆憤死木綿菴
　　　送祭酒李先生致仕歸安成二首
　　　　　　　　　　　　　　　楊寧
白髮老司成精忠當代名一朝謝官去六舘清風生諸
士懐宿德斯文仰耆英東門不得送悵望有餘情
祭酒辭榮禄諸生為乞恩人心古難結師道今逾尊德
愛不可泯文名寧獨存清風髙萬古能使薄夫敦
　　　酬蘇景元　　　　　　　　汪敬
逺市幽棲處髙閒寄野情雨苔粘屐齒風竹亂書聲鳥
逐雲歸樹花迎日上楹知君愛靜逸心巳薄浮名
　　　江樓晚眺懐姑蘇朱孝常　　蘇景元
殊鄉嘆行役登覽亦凄其落日家千里故人天一涯渚
煙漁父艇江樹水神祠逺道交游少憑誰寄所思
　　　春日富春山中
鳥啼煙樹春風暖堕遊塵割蜜蜂隨甕移花蝶趂人閒
邀隣叟話坐愛野苔新山蕨鮮堪煮吟餘自拾薪
　　　嚴州晚泊　　　　　　　　汪䕃
東舘維舟日微風浪乍生渚雲低斷岸煙栁暗孤城僮
僕酤村酒舟人話水程故鄉飛鳥外翹首不勝情
　　　題呉思顯靜齋　　　　　　孫陽
世路多喧雜書齋靜處安半窗松影淨一徑菊花寒把
筆聞啼鳥看山獨倚闌寸心無外慕何處恐驚湍
　
　
　
　
　
　
　
　
　
　
　
　
　
　新安文獻志巻五十三
欽定四庫全書
　新安文獻志巻五十四　　明　程敏政　撰
　　律詩七言
　　　題睦州郡中千峯榭　　　　方干
豈知平地似天台朱户深沉别徑開曵響露蟬穿樹去
斜行沙鳥向池來窗中早月當琴榻牆上秋山入酒杯
何事此中如世外應縁羊祜是仙才(唐音注雄飛詩有/警句孫洽稱之云)
(其秀也仙蘂於常華/其鳴也靈鼉於衆響)
　　　贈錢塘湖上唐處士
我愛君家似洞庭衝灣潑岸夜濤聲蟾蜍影裏清吟苦
舴艋舟中白髮生常共酒杯為伴侣復聞紗㡌見公卿
莫言舉世無知巳自有孤雲識此情
　　　楊亭言事
重疊山前對酒樽騰騰兀兀度朝昏平明踈磬白雲寺
遥夜孤砧紅葉村去鳥豈知煙樹逺驚魚應覺露荷翻
旅人寄食逢黄菊每見北辰思故園
　　　環溪亭為睦州守吕郎中賦
為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐乆著衣巾
暫來此地非多日明主那容借冦恂
　　　答楊劉二内翰見寄之作　　舒雅
清貴無過近侍臣多情猶憶舊交親金蓮燭下裁詩句
麟角峯前寄隱淪和氣忽飄燕谷暖好風隨起謝庭春
緘藏便是山家寳留與兒孫世不貧(楊大年詩云緑髮/郎潛不記年却尋)
(丹竈味靈篇華隂學霧還成市彭澤横琴豈要絃曉案/祗因飡沆瀣夜灘誰見弄潺湲須知吏隱金門客待乞)
(刀圭作地仙劉子儀詩云石渠仙署乆離羣抗跡丹臺/世絶倫揚子不甘嘲尚白漆園終許自全真紫煙深處)
(鸞雙舞朱髓成來鳥共伸若向雲中見雞犬可能渾忘/姓劉人○按宋史舒雅恬於榮宦因舒州靈仙觀有勝)
(跡請以職方員外掌觀事優/游山水吟詠自樂時人美之)
　　　寄任從事　　　　　　　　曹汝弼
才名宦況與誰傳士庻爭誇繼昔賢詩就楚蘭歌白雪
幕從賔府入紅蓮雲竒遣吏開山閣茶好留僧煮石泉
宴罷沙堤歩苔蘚小園輕氅似真仙
　　　寄茅山友人　　　　　　　丘濬
鳴鳳相邀覽德輝松蘿從此與心違孤峯萬仭月正照
古屋數間人未歸欲助唐虞開有道深慚巢許勸忘機
明朝又引輕帆去紫术年年空自肥
　　　送䖍州通判周茂叔對移永州
　　　　　　　　　　　　　　　程師孟
移官逺過耒陽西好景重重合盡題永水自然勝贛水
浯溪應不讓濓溪沙頭候吏瞻旗脚境上鄉人待馬蹄
曾是忠賢流落處至今蘭芷尚萋萋
　　　秦少游題郡中蓬萊閣次其韻
半天鐘鼓宴崢嶸早晚隂晴景旋生湖暖水香春載酒
月寒雲白夜聞笙金鼇破海頭爭出玉鷺排煙陣自横
我是蓬萊東道主倚欄長占日初明
　　　寄謝無逸　　　　　　　　汪革
問訊江南謝康樂溪堂春木想扶踈髙談何日看揮麈
安歩從來可當車但得丹霞訪龎老何須狗監薦相如
新年更勵於陵操妻子同鋤五畝蔬(見紫薇/詩話)
　　　次韻向君受感秋二首　　　汪藻
且欲相隨苜蓿盤不須多問沐猴冠菊花有意浮盃酒
桐葉無聲下井欄千里江山漁笛晚十年燈火客氊寒
男兒幾許功名事華髮催人不少寛(胡苕溪云彥章此/詩漁笛客氊一聨)
(山谷/體也)
向侯拄笏意千里肯為俗彈頭上冠何日盛之青𤨏闥
妙語付以烏絲欄日邊人去鴈行斷江上秋髙楓葉寒
向來叔度倘公是一見使我窮愁寛(方虚谷曰自山谷/續老杜之脉凡江)
(西𣲖皆得為此竒調汪彥章與吕居仁同軰/行悉得傳授自後始盛行晚唐而髙致絶焉)
　　　止戈堂為閩帥顯謨程公賦
千里閩山驛騎飛天書趣解海邊圍異軍方逐蒼頭起
元帥徐将白羽揮翻就鐃歌春舉酒收還烽火夜開扉
向來萬事闗兵氣都作風光坐上歸(桐江詩話云程進/道紹興初帥閩中)
(殄滅諸㓂以武庫為止戈堂一時諸/公題詠甚多彥章此詩最為絶唱)
　　　醉别季髙侍郎
疇昔追隨翰墨場功名今日愧劉郎英姿合上凌煙閣
巧譖曾遭偃月堂雙槳又承清夜去一尊聊發少年狂
歸來却共燈花語騎省看成滿鏡霜
　　　用韻招許主簿　　　　　　程俱
風騷無復見黄初尚想應劉載後車病骨不知縁底瘦
愁眉時得為君舒動人春色來隨燕入眼溪流靜見魚
秪有此中多好句可來茅閣試凴虚
　　　次韻鄭大夫半隱亭
脱屣歸來税兩轓信知塵世有蕭閒幽亭似近郎官谷
捷徑知非少室山歲月優游真得計風埃顦顇獨何顏
園林日渉仍多趣坐看雲飛鳥倦還
　　　張敏叔得請謝事欽仰髙躅謹成口號
富貴紛紛有底難乗時如探槖中丸髙人不啻曇華見
晚節誰為趙璧完且喜芝蘭俱秀發不嫌松桂愈清寒
他年側席思耆舊矍鑠猶能一據鞍
　　　題雲舘二星集後(李任道編錄濟陽公文章與/僕鄙製合為一集且以雲舘)
　　　(二星名之僕何人也乃使與公抗衡獨不慮公/是非者紛紜於異日乎因作詩題於集後俾知)
　　　(吾心者不吾過也庚申/六月丙辰江東朱弁書)
　　　　　　　　　　　　　　　朱弁
絶域山川飽所經客蓬歳晚任飄零詞源未得窺三峽
使節何容比二星蘿蔦施松慚弱質蒹葭倚玉怪殊形
齊名李杜吾安敢千載公言有汗青(元遺山曰濟陽公/謂宇文叔通叔通)
(受官而少章以死自守恥用叔通見比故此詩以不敢/齊名自託至於書年為庚申與稱江東朱弁者蓋亦有)
(深意/云)
　　　贈范直夫　　　　　　　　朱松
将軍競病詩成處南浦春歸蘭玉叢漸減心情身老大
乆乖談笑路西東鄉闗落日蒼茫外尊酒寒花寂歴中
且與寓公同放曠浩歌相屬倚秋風(朱文公曰先公之/䘮奉遷于武夷寂)
(歴山中峯僧舍之北蓋公之詩嘗有尊/酒寒花寂歴中之句嗚呼此豈其䜟耶)
　　　九日與客語慨然有廬山之興
　　　　　　　　　　　　　　　朱擇
九日黄花笑白頭分将牢落付林丘半川暝色聊償夢
别嶺秋聲旋寄愁江國經年成浪語匡廬入手是真休
未能免俗須登陟睨視元龍百尺樓
　　　三山次潘靜之升書記韻
客路那知歲月長掀髯一笑苾蒭房且傾徐邈聖賢酒
不問陳登上下牀雲影翻空迷海嶠秋聲隨夢到江鄉
明朝各聽船窗雨猶憶枯碁戰寺廊(方虚谷曰逢年詩/格髙峭惜乎不多)
　　　送正字胡丈(紹興九年應辰自正字與外任同/舍載酒郊外留題壁間且分韻賦)
　　　(詩為别自後禁網寖宻無敢以詩送行者今二/十有二年應辰以流落之餘再入冊府而正字)
　　　(胡丈得請歸建安於是同/舍始復用故事分韻賦詩)　　汪應辰
先生髙臥武夷巔一旦趨朝豈偶然報國自期如皎日
歸田曽不待來年懐鉛共嘆揚雄老鞭馬今輸祖逖先
冊府風流乆寥落送行今復有詩篇
　　　題樂天居士詩集後時謫居廬山
　　　　　　　　　　　　　　　汪大猷
居士當年謫九江髙懐徃徃寓篇章多言世上風波惡
不似閒中氣味長千載聲名雖莫及一時蹤跡偶相望
若容俗駕追遺矩待看南山結草堂
　　　引年得請和答致政陳昭逺學士
　　　　　　　　　　　　　　　朱熹
一氣無私物自槃放臣偏荷主恩寛方慚妄竊老夫號
詎敢重簮愽士冠身退未妨閒養病年豐何幸暫偷安
新篇似許參同社願刺仙舟上釣灘(自注云賈生鵩賦/大鈞播物史記作)
(大専槃物索隱云専讀/作鈞槃猶轉也與播同)
闌干苜蓿乆空槃未覺清羸帶眼寛老去光華姦黨籍
向來羞辱侍臣冠極知此道無終古且喜閒身得暫安
漢祚中天那可料明年太歲又涒灘(自注云建隆庚申/距今巳未二百四)
(十年矣嘗記年十歲時先君慨然顧語熹曰太祖受命/至今百八十年矣嘆息乆之銘佩先訓於今甲子又復)
(一周而衰病零落無以少塞臣子之責因和/此詩并記其語以示兒軰為之䀌然感涕云)
　　　和劉叔通懐游子蒙韻
扣角聽君悲復悲壮心未巳欲何之交游半落丘山外
離别偏傷老大時尚喜淵潛容賈誼不須日飲教袁絲
病餘我更無憀賴勉與同懐一賦詩(自注云予素不能/作唐律和韻尤非)
(所長年來追逐殊覺牽強子服乃令更為手寫此三詩/者不知欲以何用晨起書罷欲記嵗月方覺是庚申開)
(基節日此亦難逢/之㑹感嘆乆之)
　　　送邕州呉使君　　　　　　羅願
題輿纔赴日邊程便擁油幢鎮列城地望素髙唐五管
人才今似漢三明時清市駿非無意歲晏逢花好寄聲
太學英名湖海氣此行持論要平平
　　　次韻楚覺先見贈
奏事何能補帝聰流年早巳付天公舊聞雙劍淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應乆在籠
　　　送楊文父還醴陵　　　　　程洵
君家江西我江東相望雖逺聲氣同一行作吏湖湘上
數靣深交談笑中君思松竹行色動我困簿領蜚塵䝉
他時登髙倘有賦莫忘江頭囘鴈峯
　　　過分水嶺
相與振衣千仭岡浩歌莫惜且徜徉風來閩徼不知逺
山接呉天如許長裘敝且将雲作氅囊羞猶可墨為莊
眼明更向西南望依約家林傍夕陽
　　　懐朱晦菴先生　　　　　　汪莘
道在羲皇孰斷金至人出處合天心青山白雲有生路
流水落花無足音世外太古日色靜洞中一片春風深
自憐晚軰服膺乆亦許杖屨來相尋
　　　閒居書懐　　　　　　　　程先
灰却丹心剖棘藩市居寧覺市聲喧夢中幽趣官槐國
塵外髙蹤吏漆園懶取硯山供秘玩且封文塚𦵏陳言
尋常恰類君平肆問卜時時有過門
　　　和費樞密登卞忠貞公墓　　程珌
底用荒村訪野墳青編相對儼如存當年但識清談樂
今日方知節槩尊千載腐儒空弔古幾章冷語自銷魂
便當僇力清河洛一洗新亭舊淚痕
　　　遊翠眉用蘇黄門舊韻(先塋/在焉)　汪晫
黛拂蛾眉兩月彎虚亭著與小三間吾翁先見如樗里
此老遺思比峴山千仞逺峯和我瘦一庭芳草伴春閒
登臨涕落當年事不見仙人玉雪顏(元張公純仁云康/範詩典雅和平無)
(晚宋/氣習)
　　　和岳王廟壁上韻(祁閶西一舍有菴曰東松紹/興初岳鄂王提兵經吾郡西)
　　　(上士卒秋毫無犯夜宿人門外足/不敢一越限内嘗憩是菴畱題)
　　　　　　　　　　　　　　　吕午
當年惟説岳家軍紀律森嚴孰與隣師過家家皆按堵
功成處處可鐫珉威名千古更無敵詞翰數行俱絶塵
擬取中原報明主亦勞餘刃到黄巾
　　　陪呉總侍集硯山用趙端明送行韻
　　　　　　　　　　　　　　　方岳
煙波畫出暮江天著我蘆花明月船官滿只稱前進士
路貧休問小行年一歸巳後陶元亮衆論寧無班孟堅
不負登臨重九約過江猶及菊花前
　　　正月二十二夜迅雷大雨牛菴一巨松有物拏
　　　攫而上自本至末爪痕宛然
蟄龍怒欲起春霆併挾虬髯上杳㝠老色干雲鱗甲動
蒼皮枯雹爪痕腥物方神變誰能測山不髙深亦有靈
誰與䕶持詩墨在畧無風雨損吾亭
　　　次韻武侯廟　　　　　　　汪應晦
武侯遺廟自丹青霸業銷磨但故城北魏中分盟血在
南陽三顧夙心明君臣際㑹宜興漢呉蜀相資失借荆
獨致瓣香思祀典西山囘首暮雲生
　　　次韻朱塘(自序云淳祐二年春王正月丁巳許/月卿過滕二子曰子嘗遊朱塘乎曰)
　　　(未也曰淳熈之三年朱文公歸故鄉遊朱塘山/深水靜荷花其間慨然曰是吾夢遊所也此誰)
　　　(之土於是先大夫拱而進曰先業也先塚在此/文公曰是宜為亭以領山水子取幅紙吾為若)
　　　(書以告同志者共成之先大夫雅謹畏時又少/四顧無褚筆則巳異時為鈆鈞言常以為恨試)
　　　(與子遊乎遂如朱塘歸相與為詩秋八月亭成/郡丞秘書郎書其扁曰晦翁亭滕子以詩來有)
　　　(留之者冬十月詩/成月卿用韻亦賦)　　　　　許月卿
遊子從來悲故鄉歸來襟袖正蘭芳夢魂飛去雲濤逺
杖䇿閒行秋水光可是月中曽到此安知身後却餘香
紫陽弟子多賢子卜築新亭是肯堂
　　　宣城倅舘　　　　　　　　呉山
一年荒宿敬亭嵐世路如今亦頗諳鴉帶夕陽來舍北
鴈傳秋信到江南王曾素志非温飽毛義㣲名為㫖甘
料得倚門凝望切東風何日擁歸驂
　　　春日　　　　　　　　　　呉錫疇
韶光大半去匆匆幾許幽情遞不通燕未成家寒食雨
人如中酒落花風一窗草逆濓溪老五畝園私涑水翁
無賦招魂難獨笑且排春句答春工(予嘗於何人巻中/見左史公稱説著)
(梅花定説君之句不知其竹洲後人也意王愷之珊瑚/扶踈二尺美止此矣比呉君過予崖下出其寳則三四)
(尺六七株如燕未成家寒食雨人如中酒落花風者尚/多也子其秘之毋使豆粥韭虀為帳下兒所賣彼愷軰)
(那得與君爭長寳祐甲寅/十月既望秋崖方岳拜手)
　　　對燈詠感
竛竮瘦影伴孤燈兩鬢蕭然失舊青豪在尚堪論劍術
骨凡何用泥丹經半生蹤跡如春燕少日交游類曙星
閒拂桐絲寫幽意洋洋不為有人聽
　　　遣懷雜賦　　　　　　　　孫嵩
宇宙迂踈一布衣謀身畢竟是邪非能知道義丘山重
定看榮華草芥微世事悠悠蝴蝶夢人情擾擾桔橰機
英雄不是違流俗白雪陽春和自稀
　　　春日武康遊望過孟東野故居
殘靄初收半在沙一川芳草趂溪斜羣峯古意汪芒國
廢地詩情正曜家天末淒迷浮野色栁邊駘蕩受春華
更擕尊酒看脩竹不為前坡得意花
　　　愍嘆
救地扶天力不支猶為落落怪男兒泥中龍逝江神駭
波際鯨枯海若悲恨入煙雲連漢縣魂隨霜雪薄燕垂
可憐傲兀南冠在吟盡關山慟絶詩
　　　金庭觀王右軍祠　　　　　孫巖
罷郡歸來三畝宅化為琳宇入層雲樓亡莫辨藏書地
池在如親洗墨人特援憂勤規太傅不将恢復許中軍
世間何物無澌盡英榘千秋萬古新
　　　出越城舟行乙夜紆道以避過兵
擾擾紅巾起草間舊遊何地不凋殘歸囊薄有桃花米
行路如經竹節灘戰馬東來横殺氣扁舟北去解憂端
曲肱便結須臾夢栁暗黟川把釣竿(方虚谷曰長孫君/嵩元京詩清勁苦)
(淡如其為人小孫君巖次臯子未之識/忽袖詩訪于武林亦清勁苦淡如其兄)
　　　南山　　　　　　　　　　汪炎昶
宣平隱處今始過煙霞城郭路幾何野渡誰浮夕陽艇
空山尚響樵人歌石壇荒涼疊苔蘚谷鳥啁哳深松蘿
何當更值買酒至一笑使我朱顏酡
　　　冬至
草草歡娯共一觴葭灰昨夜煦初陽民貧絶喜冬猶暖
客倦翻嫌日漸長造化不停聊闔闢人情自此隔炎涼
欲占歳稔渾無雪兒詫晴雲曉色黄
　　　聞笛
荒村犬吠人猶行驚烏亂啼山月明南隣擣碪適復罷
何處吹笛秋更清疑含白龍堆外怨恨不黄鶴樓中聽
螢飛露下百草濕倚風激烈思平生(趙東山曰古逸先/生詩微婉遒勁亦)
(時出於悲/壮激烈)
　　　讀四明尊堯集　　　　　　方囘
大道行天如日月羣兒簸弄竟何如自悲責沈曾為學
安得尊堯更有書義膽輪囷千古在神州攻戰百年餘
誣辭逆像今俱巳猶恐忠賢恨未祛
　　　重遊鳳凰臺
重扶瘦影上荒臺萬里秋隂凝不開天地未休貔虎戰
江山敢望鳳凰來是非易判元嘉事今古難逢太白才
尊酒闌珊詩思亂夕陽吹角不勝哀
　　　溪閣呈陸太初
臨水看山日百迴等閒收拾有詩才老松於我幾年長
啼鳥無名何處來病髮漸應彫翠葆衰蹤那復夢金臺
鷫鸘未敝猶堪典聊挽秋花薦酒杯
　　　贈郭澹溪
赫日燒空暍欲死詩來如向雪中看古罍出土銅聲盡
明月浮空貝影寒江海豈無鷗作社頭顱安得鶡為冠
㑹須棄置人間事同向秋風覓釣竿
　　　初夏書事
平生萬事鳥飛空緑鬢蒼顏俛仰中醉若山頽無舊侣
坐如泥塑有新功詩成不覺窗移日心定何煩扇引風
結網小蛛恣來徃忘機應亦識衰翁(賢良阮公秀/實亟取此詩)
　　　次韻休寧程君圉來訪(君先公伯祥秋崖先生/之至交也乙夘冬同飲)
　　　(於秋崖/夜至曉)
秋崖勁筆敵黄陳贄巻當年許望塵十載江湖春鴈斷
萬山煙雨石羊新餘生敢忘尊前話先正曾同席上賔
今日相逢兩家子可無努力繼前人
　　　賦歸　　　　　　　　　　汪夢斗
身到嬴秦古塞垣茫茫禹跡故皆存近來粤客通南貨
舊日燕人祭北門治極漢唐猶駁雜功侔禹稷有根源
紀綱法度于何是歸醉牀頭老瓦盆
　　　贄王僉事可與自號濯纓亭主
　　　　　　　　　　　　　　　曹涇
行行六馬轡如濡襟佩雲從得範模天下同知宗孔氏
江東今復見夷吾無邊秋色吟肩痩有脚春陽道味腴
眼底新安至清水不知聊可濯纓無
　　　平山　　　　　　　　　　鮑子夀
平岡横亘北城頭一上青㝠目數州呉岫南從京口出
蜀江東赴海門流香銷后土花如夢煙鎖雷塘草亦愁
惟有依然淮泗水年年吹浪到瓜洲
　　　松聲
千丈森森磥砢生風來巖壑韻琮琤耳根一洗俗塵淨
木末時聞天籟鳴洶洶銀濤朝拍岸蕭蕭鐵馬夜還營
山中宰相殷勤聽説與傍人笑絶纓(方虚谷曰子夀學/有淵源詩亦枯淡)
(勁/瘦)
　　　夏日緑繞堂小酌　　　　　程一䕫
解組歸來得自如晝長人靜草堂虚壺中有酒且㽜客
囊裏無金不賣書林徑草深稀過馬荷池水響乍跳魚
妨賢尸禄吾何敢一任侯門笑索居
　　　送王景開長官　　　　　　程文海
楊栁隂隂燕子春東風萬里動遊塵還将碧澗紅泉夢
又送青原白鷺人子在有才須逺器吾衰無計乞閒身
南歸若見沙鷗伴莫道遲迴忘卜隣
　　　呉山感興一　　　　　　　汪雲龍
江湖清濁自天開鴻鴈鳧鷖與徃來黄道星辰環太乙
紫雲宫殿隱蓬萊瓊臺漸起纎兒嘆玉斝初經阿母猜
九域圖書今一統百年耆舊獨餘哀
　　　二
山囘禁禦入雲長無復陳兵翼兩廂千石金鐘埋古道
萬年珠樹落秋霜龍文又徙陽人聚鳥篆誰堪軹道傍
百郡煙塵渾漠漠一江波浪自茫茫
　　　三
化人宫室被層阿碧瓦髙低若湧波翠石文章書日月
寳珠光燄燭山河天花墜地黄龍現貝葉翻經白馬䭾
誰謂一無超衆有只今塵土重來過
　　　郊飲　　　　　　　　　　查儀韶
榴巳著花紅欲然酒餘休更讀騷篇繇書契後翻多事
渉患難來非少年天滿四簷空翠外詩生兩岸嫩涼邊
小風吹盡闌干雨㽜得斜陽在釣船
　　　答胡敬存
相望荒煙竹樹村無由觴詠寄微醺天應只共古今月
人自難同上下雲曉色又隨香樹逺秋聲偏怯旅窗聞
老來欲述農桑譜留與蘭臺志藝文
　　　題呉氏雙清道院雲山樓次韻
　　　　　　　　　　　　　　　程榮秀
幾疊雲山䕶小樓四圍芳樹碧煙浮逺峯當户偏宜雨
髙木臨風獨耐秋華表有時歸白鶴函關拂曉度青牛
從龍自有諸公在晦跡何妨老一丘
　　　題富山汪王廟　　　　　　胡炳文
虬髯人出鹿歸唐多少英雄失故鄉昔日六州曾捲土
此邦千載尚尊王髙陵夜雨鳴弓劔原廟春風潔豆觴
燈火萬家元夕後誰憐狐兎滿連昌
　　　落梅　　　　　　　　　　程端禮
臘後寒花始覺稠又驚香玉曉來收飛飛苦恨東風急
片片愁隨野水流有客開尊移别樹何人吹笛在髙樓
方當桃李爭妍日宜爾孤芳不肯㽜
　　　聽鄒雲樵鼓琴　　　　　　王儀
鄒子相逢鬢巳絲援琴為我蕩幽思一源獨用神嘗王
萬籟俱鳴手不知氷合忽将輕騎渡天虚直共羽人期
盡除智巧靈機發燭斷清寒坐轉危
　　　清明日病起不能出漸喜勿藥
　　　　　　　　　　　　　　　唐元
尚憶兒時矜節物挿花臨水弄扁舟題詩多愛白塔寺
把酒還尋芳草洲零落舊交時鳥散蹉跎急景大江流
年過四十愁兼病始悟人生萬事浮
　　　送汪謙父教諭長洲
千里遊呉今又歸山中春近蕨芽肥侯芭最擅諸生業
萊子空懸五色衣𢷬玉氷溪聊待賈追風天馬可容鞿
曽邀弄檝荷雲浦不待清秋鴈影飛
　　　天平山
天平山裏唐朝寺蘋藻重來薦范公夾道松隂常帶暝
傍巖池影祇函空石排甲士雲千竈藤走文蛇地百弓
心與義田同不死年年䆉稏舞秋風
　　　秋日山居自厚堂和韻　　　胡初翁
小廬髙結翠微邊面面晴嵐一灑然鷗社相忘聊永日
鶴田雖少亦豐年推窗對竹何由俗繞屋栽桃不為仙
千古淵明是知巳眼中風物可斜川
　　　題雪景
竒絶楊家老契丹解将白入草𤣥間蹇驢退歩迷横彴
野鶴尋巢誤别山倚杖地連天共逺呼舟吾與汝俱還
故林祗在江雲北手拂生綃一解顏
　　　論詩次戴庭芳韻
大雅荆榛乆見侵黍離既降可傷心戲拈花草工何益
力探根源意自深春水緑肥分衆泒秋風黄落表髙林
何時話到忘言處坐聽霜空猿嘯音
　　　平山堂　　　　　　　　　汪稱隠
西去休城十里餘肯堂新搆故人居門扉曉白天平入
屛障雲横畫不如日落秋風生几杖雨晴空翠濕琴書
何須更説維揚勝大好溪山照屋廬
　　　舟次嘉禾　　　　　　　　洪焱祖
昨宵雨急爭過堰今日風顛俱泊船前途難料每若此
遊子相顧空淒然挽弓翻勝一丁字佩印何如二頃田
笠澤鱸魚洞庭橘誰家酒樓新挿天
　　　春晴行園
新歳以來晴旦稀鵲聲忽報金烏飛煙光染深草色紺
雪水融入花根肥懸弧在昔端有志抱甕如今甘息機
多情蜂蝶想自得先我到此遊芳菲
　　　禹穴　　　　　　　　　　汪石田
司馬子長尋禹穴荒苔長閟越山腰龍蛇萬里連滄海
鸞鳳千年下赤霄雲珮日珪文字古白銀青玉鬼神遥
悠悠德業江河外蘋藻臨風恨寂寥
　　　客居
客子江臯草木長斷籬荒徑入牛羊沙頭戍鼓纏秋色
樓外征帆送夕陽勝日襟懐愁自撥故園親友病誰強
南州城下山騰笑多見餘生似漫郎
　　　閒居　　　　　　　　　汪澤民
門外溪山到亦慵窗前隙壤歩苔封中藏花草春環堵
仰視雲霄碧九重今雨不來從止酒古心誰㑹獨支笻
平泉木石知何處踏雪飛鴻暫寄蹤
　　　次楊掾韻　　　　　　　　程文
地罏火冷夜深深風雪殘燈伴苦吟歳似壑蛇遮更速
事如蕉鹿杳難尋百年塵世須開口一酌貪泉可易心
珍重關西楊伯起名成不受二毛侵
　　　簡秋碧孔林管勾
莫怪微官寄豆籩聖人宫廟喜周旋長林樹影風煙合
壊壁書光日月懸文物一時推掌故世家千載重儒先
殷勤好看壇前杏坐對春風理素絃
　　　将赴旌德先寄劉明府粹中
花落花開春巳秋感時傷事自多愁蜃嘘海市浮人馬
鵲架河橋度女牛湘水使還雲作伴石渠人老雪盈頭
稍聞許邵持時論却喜虞卿老故丘
　　　與蜀阜僧立同遊鑑湖
盤石為堤䕶短籬畫船深鎻少人知垂楊著水青青發
逺樹迎人旋旋移滿野農耕春事急隔林僧語日光遲
晚風忽捲殘雲盡四靣湖山翠掃眉
　　　自述　　　　　　　　　　方伯鑑
抱琴聊復問田廬野性偏宜水竹居茅屋春風三尺雪
少年心事五車書故家簪笏嗟猶在用世文章愧不如
擬向清秋尋舊約海天空闊鴈行踈
　　　呉氏春雨亭(呉長者寧之𦵏歙鳳凰山虞伯生/學士作銘逹兼善尚書篆額其子)
　　　(季實復作亭于墓/之側以展孝思)　　　　　周原誠
蕭蕭餘韻亭前樹灑灑芳原溪上村虚憶漢庭推長者
難憑楚客賦招魂忠臣巨筆蛟龍奮太史文章虎豹蹲
孝子此心渾未巳百花香處濺啼痕
　　　輓余廷心元帥　　　　　　吕諒
百戰殘民力巳疲將軍未遣壯心違城依楚水無兵援
目斷燕山有鴈飛但願斫頭成大節焉能屈膝解重圍
睢陽死後舒州繼況是中原大布衣
　　　上巳病目寄葉伯謙汪子敬　程漢
病目昏花坐不禁他鄉節序倦招尋吾伊讀處聲相接
爾汝談邊意巳深每覺文章真小技情知道德負初心
洛濵禊飲遺風在何處登臨費百金
　　　梅崖呉先生寄詩次韻　　　蒋師文
截蒲未肯效温舒生意相闗草不除鏡裏雪霜難諱老
酒邊風月豈仇予每因母病占羲卦不為家貧典漢書
自笑平生談性命一圖猶未究潛虚
　　　和可堂余先生池樓詩韻
浮生莫説四并難興入林泉萬慮寛象奕偷閒同橘隱
蟻窠榮貴等槐安樓髙人在空中語池近天從鏡裏看
幾夜闌干吟弄處微風不動月團團
　　　借韻寄太古王先生
故人相望隔燕齊恨不雲山一夜低别後雨蘋供采澗
老來風絮想沾泥書言社稷何時上詩在松蘿到處題
記得避炎山後屋殘更吟伴鬼神啼
　　　題潛山雙廟
楓木隂濃日轉廊兩公心事寄睢陽生同歳月呼兄弟
死有江淮奉帝王簡墨尚留肝膽在篆煙那敵姓名香
後來人物如公少時事難言重可傷
　　　釣臺次韻　　　　　　　　俞師賢
漢官威儀如舊日先生羊裘釣澤中東都名節從此始
雲臺功烈何能同寒流殘照見天末危石脱木驚秋窮
惜哉登臨迫行役負此千載桐江風
　　　記先祖嘉議公遺事(先祖諱懸為新安監郡有/惠政卒𦵏于歙嘗歳旱禱)
　　　(黄山及汪王祠而雨又建亷訪公署/及新陳塘寺以祈親夀遺跡尚存)
　　　　　　　　　　　　　　　仇自堅
歙州山水似桐鄉先子神遊歳月長烏府落成存舊柏
黄山遺愛説甘棠名題梵宇祈親夀文刻叢祠禱歳穰
百世圖經公論在巳聞名字入循良
　　　送潘和仲南豐巡檢　　　　胡孟成
潘郎不見巳三年薊北行吟行軰傳緑綬近懸都使印
畫旗先擁上江船時平下馬還裁檄春暖收衙自注𤣥
王霸莫論尊孟子瓣香先為拜鄉賢
　　　鄭待制席上同劉伯温都事燕叔義憲史諸公
　　　賦承天觀東軒詩　　　　　呉訥
孤客憑危正惘然江南春盡落花天海門黒送千艘雨
城郭青炊萬竈煙燒藥金罏猶伏火射潮鐵箭乆離弦
伍員白馬今何在幾度荒臺野鹿眠
　　　次韻程子元閨怨
自從銷瘦畏多讒懶上紅樓望翠巖九轉織成紅錦字
㡬畨啼濕絳綃衫嫁時羅帶同心綰别後金釵十字緘
安得化為檣上燕春來秋去逐征帆
　　　客錢塘有懐東山趙子常(時徵師山/鄭先生)
小閣踈簾晝影移憑闌多是獨吟時夕陽關樹髙低畫
殘雪江梅逺近詩潭底又聞龍劍化隴頭應怪鶴書遲
何時鄉里囂塵散來傍清流理釣絲
　　　聞朱隱君宦賜號澄節處士　汪藴五
北郭幽偏是鶴山一軒高卧白雲關先生道出羲皇上
處士名標晋宋間尊爼風流無俗客琴書和樂足怡顏
天邊一札驚猿鶴只恐公今未得閒
　　　次韻寄汪彥貞　　　　　　汪俊徳
五年一笑亂離過託跡林泉意若何花外不聞供奉曲
山中時聽采薇歌枕雲漱石塵縁少弄月吟風逸興多
稍待雨晴閒暇日㑹當扶䇿到巖阿
　　　雜興　　　　　　　　　　謝俊民
雲林得計促歸畊為圃為農了此生車戽水深連夜雨
採樵風亂隔林聲土冝菽粟勤芟草園有瓜蔬早架棚
日永華胥驚夢破不堪羣唱午雞鳴
　　　次韻汪德輔
庸人擾擾自紛爭世事如棋乍落枰襲破臨淄烹酈子
偽遊雲夢墮陳平誅秦蹙項亦何有真楚假齊俱不成
一局始終都若是老夫端坐看輸贏
　　　釣臺次韻　　　　　　　　胡虚中
巳幸六龍在天上勇辭諫議歸山中懦夫立志固有自
處士盜名原不同雲寒山清嚴瀨古潮生鶻沒呉天窮
囘思韓歆死直諫客星始信真髙風
　
　
　
　
　
　新安文獻志巻五十四
欽定四庫全書
　新安文獻志巻五十五上　明　程敏政　撰
　　律詩七言
　　　過徽州别魏府尹　　　　　汪廣洋
與君擕手鳳池東題遍春階芍藥紅況復雲山千里别
豈知風雨一尊同少陵老去憂多病王粲年來喜事戎
二十五灘煙水急幾時歸櫂月明中
　　　使歙諭番昜
五嶺蒼蒼劔插天肩輿髙下似乘船殘年止有二十日
沽酒豈無三百錢野碓暝舂喧急水山樵寒雨隔孤煙
秪慙将命恒馳逐安得雄才配馬遷
　　　過河隂觀楚漢遺壘
廣武山前望虎牢淡煙衰草沒城臯鴻溝豈限長江險
楚壘何如漢壁髙此日登臨悲鳥道當時南北混鯨濤
河隂老樹森幢蓋猶似鑾輿駐白旄
　　　康山觀兵
樓船兩翼挾艨艟垂老觀兵膽亦雄砲火震天飛霹靂
剛風立海走豐隆重瞳首寄龍泉下獨眼屍歸馬革中
戰罷神威猶震怒蒼涼落日貫長虹
　　　登歩雲樓　　　　　　　　詹　書
百尺丹梯接紫微層層金碧炫晴暉眼觀下界雲生足
人語半天風滿衣酒醒客猶招鶴舞詩狂我欲跨鯨歸
休将鐵笛吹清夜月滿䦨干星斗稀
　　　送徐復初海道知事
東運樓船白粲多紫髯英氣有誰過礟車雲起天垂野
颶母風來雪湧波海上神仙見徐福關中父老識蕭何
幕賔不盡長才用早晚薇垣響佩珂
　　　秋夜書懐簡李希吉
江臯秋水明晚霞江城秋滿詩人家雙杵隔牆夜敲月
一燈向壁寒生花烏鵲驚風繞紅樹紫蟹帶霜行白沙
清虚之府入幽夢醒看河漢思乘槎
　　　題定子靜草堂
草堂正在匡廬山山隂綠玉相對閒雲從雙劍峯前下
潮到小孤江上還茶煙滿室寫墨竹花雨一簾觀白鷴
誰似南宫能篆古為君髙置軒窗間
　　　贈汪仲魯　　　　　　　　趙　汸
短話長言總勿疑相交動是隔年期坐來竹雨初晴夜
看到松雲欲盡時雪後孤芳誰復惜空中靈響妙難思
山花滿眼春将半莫厭從容歩屧遲
　　　贈曹元達子
故人别我今幾秋見爾難禁雙淚流一家寄食悲南國
千騎擁麾雄北州轉戰不知何處在相逢未擬此生休
清門生理依諸舅長大廢書吾漫憂
　　　省朱文公官坑祖墓
攅簇千峯一嶂開乾坤間氣此胚胎百靈受職環真宅
五緯囘光拱夜臺魯國共悲祠廟毁閩關不見子孫來
干戈未息諸生老獨抱遺書詠七哀
　　　和先巨山翁登岳陽樓詩韻　汪　周
雕䦨十二屹層空誰架危樓土宇中漫浪微蹤悲老馬
登臨衰目羨歸鴻三江去櫂飛晴雪二澤征帆挂晚風
安得羽翰生兩臂囘頭歴歴大江東
　　　楂山書堂　　　　　　　　汪克寛
楂山岡上長松樹曾見仙翁舊隱居種竹閒留雲作塢
灌花斜引水通渠娯親壽酒朝開宴教子寒燈夜讀書
囘首風流陳跡冷摩挲殘墨淚霑裾
　　　次韻寄來碩　　　　　　　汪德慶
林下三間屋當巢嶺雲溪雨送波濤夢囘塵世風光别
眼底秋山氣勢髙千里關河思税駕三年氷雪苦持旄
知君不作鴟夷計長日焚香坐讀騷
　　　次欒秉德韻　　　　　　　程國儒
傷心世事淚潺潺巳付餘生作等閒羝乳尚能持漢節
雞鳴那得出秦關黄花時候多新酒緑樹門庭是故山
日夜思親頭盡白何人為賦大刀環(至正十九年明兵/圍衢城城䧟國儒)
(以都事被執過新安賦此詩至京不屈安置天界寺以/絛自經為僕者救免無何聞子仲鏡䘮哭曰天其奪予)
(志乎儒之不顧身者以冇鏡代養也鏡巳死二親疇依/數月召授内省都事歳餘除洪都太守期年政成坐事)
(被繫因述平生出處自盡民知非辜撫屍而哭者肩摩/踵接遂附𦵏徐孺子墓側祠于東湖書院先師堂有雪)
(崖文集/藏于家)
　　　過方山近城田疇蔚然喜而有感
　　　　　　　　　　　　　　　鄭　潛
西峽渡舟潮水平籃輿歸路午風清河流合處總入海
山勢方時纔近城緑野熈熈民樂土紅巾擾擾将偷生
觀風問俗慚吾事深谷何時遂耦耕
　　　次韻皆山樓韻　　　　　　朱　模
試從此處登樓看天下新安山最多一塢迴環盤谷宅
亂峯髙下洞庭波巖花逐㸃飛紅雨雲氣成羣散白鵞
共説琅邪山水似未知歐老意如何
　　　送張總管赴番昜
近聞使節向番昜巳報前軍到武昌好過黄州問蘇老
曾遊赤壁訪周郎一時人物皆陳跡三國英雄此戰場
舉酒煩君酹江月匡廬秋色晚蒼蒼
　　　程仲庸遊京口留金山　　　唐桂芳
我正無心懶似雲那堪奔走汚緇塵飛花岸栁偏留客
吹浪江豚忽拜人玉帶暫抛煩轉語楞伽曾寫悟前身
異時好説金山寺小小漁舟喚渡頻
　　　送鄭士恒徃江西
洪都昔號雄西土畫省新開列上台鄭老每從工部飲
烏公何待石生媒斷雲将雨侵書幌明月隨風落酒杯
山獠洞庭皆入貢海船日日候潮來
　　　漁梁結屋　　　　　　　　姚　璉
石梁之上姚家荘隔溪指㸃雲蒼蒼飛樓傑閣説華第
翠竹老梅惟我堂新豐雞犬歸未得韋曲桑麻如許長
三間茅屋投老計擕兒擬拜龎公牀
　　　符溪凱旋馬上作　　　　　俞　茂
夜來一雨洗囂塵陡覺江山氣象新巖谷巳平蒼鼠穴
溪橋喜見古梅春挈壺歡迓民連野䇿馬歸來雪滿身
此地重過又三載謾留詩句託青珉(雲陽李祁序云新/安俞公鎮禾川之)
(三年威惠孚洽四方諸寨以次削平獨有曰符溪者既/服復叛反覆變詐百端終不可化公一夕駐馬龍溪橋)
(令諸軍蓐食聽命逮二鼔乃指示所向方黎明至寨門/外分布士卒破寨悉擒之縛其渠魁誅黨惡數十人餘)
(平民附寨而居者縱遣還舍猪羊雞犬悉令認辨給還/民大欣悦爭持酒物來獻公又一無所取慰諭而遣之)
(凡二日處置事定乃歸俘馘在前鉦鼔在後觀者羅拜/舉手以謂積年兇惡之㓂一旦授首非公之才智未易)
(了此公既還府賔佐咸集公獨留儒學士十數人列燭/張宴至夜分乃罷坐中口占馬上所得詩於是衆賔咸)
(和至次日乃緝成巻僕忝預席末不得以老病辭乃從/衆賔之後而和之曰溪橋石路不生塵幕下初聞號令)
(新士卒銜枚衝夜雪将軍横槊賦陽春已擒渠惡從梟/首未死么麽許乞身德意久孚威力著愧無椽筆紀蒼)
(珉又和曰城西車馬蹴輕塵夾道咸瞻喜氣新笳鼓閙/歸銀燭夜笑談傾倒玉壺春知君自是文章手愧我空)
(餘老病身多謝口占詩句好肯抛良玉引凡珉意淺語/拙如老婦舞柘枝不自覺醜然亦以調髙韻阻難以追)
(逐又如陽春白雪和者良寡僕故欲别作一巻請諸君/各以巳意賦之不必歩韻或選或律或長短句任意所)
(到庶足以盡諸君之才且於俞公之行事/亦得以鋪張盛大而無拘牽局促之患也)
　　　懐鄉友汪彥才(此詩誤刻林鴻鳴盛集中詩所/稱萬安松蘿皆休寧地名也)
　　　　　　　　　　　　　　　任　原
浮雲聚散幾悲歡乆客懐安憶萬安門對西山朝氣爽
城臨東海暮潮寒身隨斷鴈兼秋逺夢入踈砧向夜闌
為問松蘿舊遊好别來風月共誰看
　　　送舒從事還南海
老逢離别倍傷情一騎臨秋復逺行客路驚心孤鴈影
家林入夢斷猿聲朱崖落日天低海銅柱雲寒雨過城
翻憶舊遊多感慨獨嗟書劍誤儒生
　　　丁酉冬與楊季成宿邑南田家夜次趙子常韻
　　　呈徐縣丞張總管　　　　　金居敬
擁被依爐話夜分山城更㸃喜初聞客懐茅舍青燈伴
詩思秋空白鴈羣冷掾官曹閒似水将軍車從宻如雲
東湖孺子文章伯旦暮移尊獨向君
　　　賦靜菴　　　　　　　　　呉　顯
收歛江湖萬里身歸來林下岸綸巾從前歳月方知謬
自此光隂始是真止所常觀虚白室行邊不踏軟紅塵
野人亦得煙霞趣布襪青鞋願卜隣
　　　書師山先生所題黄山崖石後
　　　　　　　　　　　　　　　鮑　熲
蒼崖百尺與雲齊徵士重來為品題姓字一時通漢史
文章千載並浯溪春深莫遣莓苔沒日暖應添紫翠迷
猶憶匡廬當日事短檠山雨五更雞
　　　和商山書院諸公韻　　　　汪天應
覆雨翻雲巳十春恨無詩酒對芳晨秦強再世終歸漢
周弱何人共戍申邊境旋聞烽火息南風喜見稻花新
為霖更得成豐歳願作陶唐擊壤民
　　　過周流寺　　　　　　　　王善慶
雲埋殿閣周流寺春水衝撞復到山僧衲挂枝庭樹老
禪牀搘石洞雲閒乆無山鬼吹燈火時有淵龍䕶法壇
我亦長歌來徙倚滿襟清思隔塵寰
　　　洪武庚申五月四日謹身殿災肆赦
　　　　　　　　　　　　　　　范　冉
金雞銜詔五門開聖澤汪洋遍九垓梁獄不羈天下士
漢庭還網世間才傅巖弼亮資霖雨沛上英雄起草萊
郡國想今寛賦歛乾坤和氣一時囘
　　　賀金彥晦遷居避暑　　　　黄　樞
隔水移家不借車野航安穩載琴書青山歴歴迎人慣
翠樹團團繞屋踈盤谷有誰爭子所斜川亦自愛吾廬
行看花蕚相輝暎依舊連雲列第居
　　　寄淳安徐大年　　　　　　呉舜舉
歙南山去一百里秋盡春來信不聞昔日登樓同聽雨
今年幽谷飽看雲管寧豈是遼東客伯樂曾空冀北羣
安得俗塵長撥置挾書林下共朝曛
　　　讀文丞相指南録一
素手殘棋豈易談一支大厦巳難堪死灰無燄資炎土
磁石貞心託指南閩粤九重天再闢燕雲一死志猶甘
人間竊禄偷生者未抵南柯一夢酣
　　　二
西北神州乆陸沉東南王氣半淪隂諸公戀戀湖山樂
此老拳拳社稷心烈日秋霜存壮節海雲江月助行吟
捐軀報國元無悔可是前朝俗化深
　　　亂後述懐　　　　　　　　呉　賈
籃輿傲兀飽看山舊隱重來蕙帳寒囊重正縁詩草富
杯長那覺燭花殘悠悠今古知心少擾擾風塵㑹面難
縱有故園春信在可憐無驛寄平安
　　　上巳日苦雨寄汪彥暉　　　朱　同
三月三日苦泥濘春遊無計令人愁雲低暮色近垂地
風捲濤聲遥撼樓青天白日定何所急電轟雷方未休
最憐桃李花開處雨横風狂不自由
　　　送李孟善御史謫戍遼東　　詹　徽
丹墀分袂出長安疾貶遼東去路難金佩暫辭雙鳳闕
玉驄應過九龍灘沙邊鴈度家音少嶺外猿啼戍月寒
孤負十年窓下志挈書擕劍與誰看
　　　紫陽觀席上作　　　　　　曹　遷
紫陽山中神仙家青山繞屋生煙霞枯林風過落黄葉
寒菊雨餘開白花隻雞斗酒自可樂千駟萬鍾何足誇
興䦨擕手過橋去斜日稻田飛亂鴉
　　　和唐胡明經詩韻二首(明經名昌翼本唐諸王/孫避地婺源考水胡氏)
　　　(因從其姓雖舉明經/義不仕梁終隱于家)　　　　吕　旭
西出長安避戰塵誰知龍種異常人移根仙李雲霄逺
奕葉猗蘭雨露新曠野驚弓無折羽滄溟脱網有遺鱗
甘為商皓終辭漢不作燕丹乆質秦
萬事榮枯夢一場百年歳月去堂堂鶴歸華表人寰異
鹿走關中霸業亡保障未能依尹鐸宗支誰復認丹陽
棄将軒冕身終隱博得山林興不忘
　　　程普屯(瑞昌縣本古赤烏鎮呉将程普屯兵于/此以應周瑜一日有羣烏飛集軍中占)
　　　(之以為祥瑞翌日果得赤壁/之捷遂改赤烏為瑞昌縣)　孫　英
赤烏古鎮江之濆云是程普三軍屯羣烏飛鳴祥瑞應
二龍爭戰雌雄分天便東風旗鼓進火烈北船人馬焚
只今過客悲前事目送寒鵶殘照昏
　　　過南陽臥龍岡謁武侯廟
千古南陽草樹荒行人猶説臥龍岡國歸蜀主三分定
才過曹丕十倍強羽扇綸巾勞想象木牛流馬恨遺忘
英雄事業垂成日忍見營星墮夜光
　　　雲溪萬松嶺程内翰墓　　　汪　洗
内相遺蹤何處尋萬松青鎻鬱森森兩行翁仲標黄壤
十丈穹碑倚翠岑雪案幾人燈火志氷巖千古歳寒心
清風不斷雲溪上冠劍空遺草木深
　　　和彥珍韻　　　　　　　　程用晦
閒來遥憶隱君鄉門擁荒山帶夕陽苔暈旋添蒼徑滑
松隂時轉北窗涼髙懐君軼朱仁軌癡性予慚顧長康
何日相從陪夜話石爐湯沸紫茸香
　　　和松明火韻　　　　　　　程　億
蒼虬誰取赤心然女緯男經夜不眠處士謫居離絶壑
大夫功滿上凌煙千年琥珀憑誰得一㸃靈光可自全
不照綺羅筵上客分輝田舍及漁船
　　　送方伯潤蘿山讀書　　　　余　鏞
一上蘿山數千仞學如九轉煉還丹且将圓木驚宵枕
莫厭斷虀供晝餐松葉亂雲孤嶂暝杏花踈雨小窗寒
樂羊莫起思家念更誤佳人機杼難
　　　泗洲　　　　　　　　　　鄭　桓
行盡淮東始見山孤城雉堞面層巒隋人罷幸餘荒苑
漢将成功有廢壇落日波濤來洶湧髙秋鼓角動悲酸
北來倦客偏懐古對酒狂歌強自歡
　　　題野航巻　　　　　　　　邵　誼
楓業荻花秋氣清扁舟不受波濤驚一聲櫂歌日欲晚
半榻竹影風初生幽人落落雲霄志小窗悠悠江漢情
夜䦨酒醒萬籟寂似向沙頭弄月明
　　　見山堂　　　　　　　　　胡　安
家住龍山山下村誅茅卜築傍雲根呼兒耕罷勤書䇿
對客哦成共酒尊紅雨過簾花結子緑雲垂地竹添孫
靜觀自得悠然趣何用區區隱鹿門
　　　洪氏節婦(姑婦孫媳/孀者三)　　　　唐　和
苦行相聨世罕論弔生傷死倍銷魂百年貞節惟三婦
半世孤孀在一門燈火絲麻終白髪憂愁風雨共黄昏
不縁鉅筆標名姓誰識洪家孝義村
　　　赴遼府紀善次諸公見贈韻　程　通
忠孝男兒合兩圖每囘囘首自踟躇王來海上初開國
親在江南乆倚閭宣力可能勞汗馬報恩全未及慈烏
曵裾終夜空長嘆似覺中心半負初
　　　雨後　　　　　　　　　　李道生
山中曉起喜新晴杖屨尋詩獨自行幾樹好花春盡發
滿溪流水夜來生遊絲拂地應千尺啼鳥喚人時一聲
趂暖田家曝蠶種朝朝節候是清明
　　　和李大尹韻　　　　　　　俞韶美
積雨瀰漫漲逺天客窗惟覺恨綿綿巳添野色供春望
更長灘聲攪夜眠繞屋斷雲常黯黯投林歸鳥自翩翩
漁郎罷釣纔相過為報新潮到石田
　　　石耳山絶頂　　　　　　　游蘭仲
石耳山頭望大荒海門紅日上扶桑山連呉越雲濤洶
水接荆揚地脉長春樹抹煙迷近逺晴虹分字入蒼茫
蓬萊咫尺無由到獨立東風理鬢霜
　　　東園即事　　　　　　　　汪又亮
小圃臨山效采薇閒中足跡徃來稀垣髙拍晝花香冗
地暖先春菜甲肥流水壁間通石罅清風門外掃漁磯
乾坤俛仰情何限孤鳥殘雲巳倦飛
　　　三松軒(序云昔陶靖節撫孤松崔藍田哦二松/杜工部種四松秦始皇封五松鄭處士)
　　　(號七松其愛松均矣何其所取之多寡不倫邪/璜溪呉彬富成剏一軒號三松豈欲酌其多寡)
　　　(而為之中制邪然古稱槐三木假山亦三率取/徴其後之昌且賢也富成之三松将有慕于是)
　　　(邪富成世居商山由其祖師隆/遷璜溪蓋碩宗也詩以諗之)程仁發
沖霄龍骨雨苔斑鼎峙蒼然伯仲間勢傲雪霜堅晚節
耻隨紅紫鬬芳顏王家德䜟槐當户蘇氏名髙木假山
欲向主人詢藝圃清風蕭颯動柴關
　　　湘浯圖　　　　　　　　　方　勉
湘中景物最清竒邂逅披圖慰逺思雲慘蒼梧虞舜廟
崖髙浯水次山碑苔花蝕刻人爭寳竹淚成斑世共悲
千里江山歸咫尺風光觸目總堪詩
　　　酬贈㕘将張公惠劍
轅門大冶藹祥光并鐵花鎔百錬剛虹見晴空歸匕首
蛟藏秋水鑄干将金鐶雪柄誇新製寳鞘絨絛盡巧粧
帶霧持來意何厚從教官道絶豺狼
　　　歙學歳寒亭次宋蘇文定公韻
　　　　　　　　　　　　　　　楊　寜
幾樹蒼松倚翠屛小亭因得歳寒名月來遥見海蛟出
風度靜聞天籟生飽歴氷霜心不改髙隣庠序景逾清
閒來獨據胡牀坐一曲陽春愧繼聲
　　　送汪司倉熛赴官泉州
除書新領向閩中建業相逢話轉蓬别處一尊浮大白
到時三歳理陳紅道傍荔熟香塵起海上風來瘴霧空
逺大屬君君莫負舊家原近紫陽翁
　　　求太守永嘉孫公寫梅(正統/甲子)　程　信
文采風流世所難更将春意發毫端平生自保氷霜操
近日誰登翰墨壇肯許官曹臨鏡寫絶勝江路倚篷看
與公篤好無他意只為貞心耐歳寒
　　　出巫峽寄宗伯姚大章同年(景泰/乙亥)
入峽猶登兩月程一灘過處一更生愁聞澗樹黄鸝語
夢憶彤庭仗馬鳴險易只應堅素守行藏寧敢負同盟
相思併入巴江水不盡滔滔萬里情
　　　東巡囘渡遼河
夷部曾傳自契丹漢疆今巳盡三韓喜功不話封侯易
直道何憂行路難塞上塵飛驚馬到斗南雲淨看鵬摶
提兵再駐遼河上白草霜風歳又闌
　　　南征過武昌(成化/丁亥)
月滿秋江霜滿天提兵夜上武昌船山川依舊環千里
戰伐空餘史一編霸主賦詩雄異代仙人乘鶴去何年
吟餘起視青萍劍一道晴虹貫斗邊
　　　夜雨　　　　　　　　　　趙德相
黄昏燈火雨瀟瀟愁緒無端結未消方寸地寛㽜宇宙
一枝巢穩借鷦鷯城頭鼔角驚殘夢江上風雷送逺潮
蕩蕩恩波流四海深慚華蕚自蕭條
　　　滕王閣　　　　　　　　　呉　遜
一葉扁舟挂晚風崢嶸樓閣畫圖中天連彭蠡三湘碧
日射匡廬五老紅壓座文章誰再續動人歌舞亦成空
浦雲山雨仍朝暮撫景㽜題興不窮
　　　賀張士峻造屋　　　　　　呉　箎
舊家城市厭澆漓林下經營百世基山擁翠屛遥對牖
泉鳴玉竇細通池春風座上常㽜客夜雨燈前自課兒
從此鶴汀無限好杖藜來徃更無期
　　　秋吟得趣巻為藏溪汪彥度題
危亭翼翼碧溪濵每向秋來得趣真風露九霄清到骨
水天一色淨無塵斜陽樵擔穿紅樹明月漁歌起白蘋
何日重來同徙倚一尊還待菊花辰
　　　題赤壁圖　　　　　　　　汪　德
鯨吞蛟鬬決雌雄千里飛艎一炬紅霸業盡歸煙燼裏
江聲長在月明中峩峩赤壁涵朝日浩浩滄波颺晚風
古徃今來幾多恨披圖吟處思無窮
　　　唐子華小景
唐侯宰邑甚清閒公退揮毫便寫山共詫聲名滿天下
豈知圖畫遍人間雲連古木迷青嶂月照寒蘆漾碧灣
殘墨斷縑誰解惜草堂披玩自怡顏
　　　黄山　　　　　　　　　　程　孟
秀出層穹翠欲隤栖霞宿霧似蓬萊松揺隂壑生靈籟
泉噴深潭吼怒雷峯頂煙銷丹竈冷崖前風暖碧桃開
五雲深處羣仙集白鶴青鸞定徃來
　　　野興　　　　　　　　　　汪　敬
澗壑穿幽路仄欹梅花關外水通陂背人好鳥啼深竹
抱子驚猿過别枝雨歇黄流新漲急雲交青壁亂峯移
釣絲不掛非熊夢一任長虹百尺垂
　　　淮隂侯
許身良犬失熊羆百戰功成亦自危智數如君難免戮
英雄自古易生疑真王印在風雲散大将臺荒草樹悲
莫恨當時蕭相國幾人囘首見幾遲
　　　壽藏為汪思敬題　　　　　蘇景元
楂山風景似仙源流水桃花繞壽園固穴不燒銅作槨
窮泉還鑿石為門誌銘鐫就留年月松柏栽成遺子孫
誰謂賢愚同一致箇中别是一乾坤
　　　寄書坊劉剡
女媧補後見神功千里相思寄便鴻斷簡殘編無日了
清尊明月幾時同坐間有客常談項天上何人復薦雄
一度登樓一惆悵小山秋冷桂叢叢
　　　奉和尚書程公征南獻捷
鐃吹歌成紀武功一輪紅日照丹𠂻風雷震處狼山碎
巢穴空時虎旅雄九伐嘉謀今秉鉞七擒英畧再聞風
劍南梟獍咸歸化從此無憂到聖躬
一掃腥羶似燎毛捷書頻奏詔頻褒漢兵總跨新降馬
蠻血從殷舊戰袍旗影夜翻瀘水淨劍光寒射雪山髙
當今天子多神武況有元臣熟豹韜
　　　環佩重來軒(宋丞相程公元鳳居歙槐塘有琴/曰環佩亡去巳乆六世孫文實復)
　　　(購得之為軒以藏/加扁重來二字)　　　　　江瓏生
丞相宫牆何處尋老槐紆繞翠沉沉鈞衡巳輔當時政
環佩猶傳奕世音六葉喜聞歸舊物千鈞何足詫遺金
南薫古意人知少好在雲仍繼此心
　　　萬山西爽軒望黄山　　　　張　逵
竒峰六六競㠝岏向晚憑闌最好看秀出楚呉千里迥
翠摩星月九霄寒古潭雷迅蒼龍起仙洞雲深白鶴還
何日捫蘿登絶頂擬從軒后覓金丹
　　　蘿山清隱為汪世祥題　　　孫　陽
小築茅堂傍翠微花畦蔬圃澹相宜看耕每到龎公宅
對酒惟吟楚客詞春暖藥苗穿土早天寒雞唱出林遲
松風蘿月長如昨肯信功名鬢易絲
　
　
　
　新安文獻志巻五十五上
欽定四庫全書
　新安文獻志巻五十五下　明　程敏政　撰
　　排律五言
　　　山中寄呉蟠十韻　　　　　方　干
莫問終休否林中事巳成盤飱憐火種歳計付刀耕掬
水皆花氣聽松似雨聲書空翹足卧避險側身行果傍
閒軒落蒲連濕岸生禪僧知見理妻子笑無名更擬教
詩苦何曾待酒清石溪魚不大月樹鵲多驚砌下連樵
路窗間見縣城雲山任重疊難隔故交情
　　　龜山上方　　　　　　　　汪　藻
度險逢幽處憑髙寫壯懐連甍棲絶壁孤塔表長淮地
本呉封接山今禹跡階潮聲從殷寺竹影自翻堦木杪
朱欄出城㘭雪浪埋乾坤迷枉渚霧雨洩隂崖丹葉經
寒在滄洲向晚佳魚龍宵聽唄猿鳥晝窺齋月滿蠙珠
實霜清磬石諧僧盂收栢子樵徑掃松釵左宦書無鴈
南烹菜有鮭風煙欺短髮雲水信殘骸竟作何鄉老虚
慚素尚乖江湖今在眼歸合辦青鞋
　　　予以年事漸髙氣海不能熱生暖冷旅中又無
　　　藥物遂用火攻之䇿灼艾凡二百壯吟呻之際
　　　得詩二十韻　　　　　　　朱　弁
不作漳濵卧年侵血氣衰據鞍思少壮攬鏡嘆清羸有
病方求艾無營莫問耆心知出下䇿理勝遇中醫陽燧
神逾速銅仙術盡施論功鄙炮製取穴辨毫釐火帝恩
光異炎宫績用奇書螢比差似珠蟻迫方知忖物嗟炮
鼈觀形笑灼龜煙微初炙手氣烈漸鑚皮閉目書徒展
支頭枕屢移發狂還自哂賈勇僅能支宋鷁追風日呉
牛喘月時忠言勞緩頰善謔為開眉鍊氣工夫逺燒丹
歳月遲衛生防後患伐性釋前疑展轉那成夢呻吟且
當詩因心念民瘼出位嘆身卑欲巳七年病當從百世
師保身将保德未可廢箴規
　　　九日與數客登善福院之絶頂晚飲茗飲閣子
　　　以病先歸賦十二韻　　　　朱　擇
風日迫佳節一川秋意昏臨髙分石磴却立數煙村楚
製隨雲物蠻花照酒痕龍山嗟未乆藍水想空存鴻鴈
頻收淚茱萸幾斷魂拍肩尋熟路登閣喚餘尊鐘梵規
繩闊親朋笑語温加籩擕海嶠聞笛憶鄉園夢記南柯
守兵看左角奔詩凡羞晋宋髮短任乾坤汝軰禪心起
今生道眼渾不知東嶂外灔灔湧金盆
　　　紹興辛亥歳遷居星洲述懐　朱　權
别墅今為宅芳洲古號星一溪縈似帯羣岫列如屛繚
繞蟠龍勢迴旋翥鳳形紫峰鍾美瑞秀麓炳神靈峻嶺
通山去寒潭對刹渟髙巖雙傑出斜谷獨深扄鷗鷺遵
幽渚牛羊散逺汀春花紛外野秋月可中庭築室歌鴻
鴈謀隣詠鶺鴒來居猶未乆補弊不遑寧愛竹留新笋
看松養伏苓採山收美茹釣水得鮮鯖檠短親諸子窗
明勘六經桂香思璧水槐影記楓庭事業姑藏器功名
㑹發鉶豈無牙父志當遇子期聽鵰鶚須逢運驊騮豈
戀坰秪今時合待拄笏謾名亭
　　　乙亥避地横槎山中　　　　汪宗臣
仙槎移到此杳杳白雲根石乳漏崖響山腰界雨昏徑
幽盤過險橋斷渉驚渾百匝囘峯曲數家臨水村芋瓜
青繞屋桑柘緑當門鶻突兒迎客龍鍾叟抱孫澗舂分
注沼田穫半樊園地僻衣巾古人稀耕鑿温尚懐文杏
舘且擬小桃源嶺外風波别揺頭勿復言
　　　酬趙隱君還予詩藳之作因來韻增至二十四
　　　用栁子厚同劉院長言懐事詩例也
　　　　　　　　　　　　　　　孫　巖
度德宜滕長論交墮魯臯淒涼當歳晚瀟灑見時髦常
恐詩無證空知調欲髙扶踈纔社櫟變化豈胥濤濶畧
三冬學増多一字褒大篇參徃籙異事詫吾曹昔嗜梁
臺選仍躭郢士騷長歌落澗谷中夜駭猿猱攻苦鵜濡
翼求朋鹿食蒿家無彥𢎞在鄉失吕温豪擊拊當誰聽
荒蕪尚自薅英英善和栁皎皎義熙陶歩驟才難至圖
囘首屢搔較深搜石髓務潔取溪毛推激吾非黨譏訶
物得逃辭連盤谷稼想到武陵桃朝逮虞淵暗宵幾鶡
旦嗷含愁全庾賦寓樂間莊濠不謂塵明鏡何殊贈佩
刀音書無鴈徃時序迫蟬號嵇向諸人逺周雷再世遭
未應求善賈孰不飲醇醪並席葭依玉清言輠炙膏斯
期方緬邈北望寸心勞
　　　詠友人竹　　　　　　　　汪炎昶
拂雲何日種瀟灑傍茅堂翠重煙分渭痕乾淚染湘塹
鞭枝倒發徑篠笋斜行地𦂳根相絡莖髙籜漸長山僧
冬覓種隣叟夏偷涼泛户隂開闔掀風勢簸揚杖侵鑑
瘦玉爪刮聚浮霜禽踏枝毿屋松添影壓牆簫韶如不
棄或可佐宫商
　　　贈雲屋瑞上人(俗姓姚舊殿/前指揮使)　方　囘
名緇今巳絶見汝忽驚神昔日陪三衛多年䕶九宸漫
從雞幘報長與蠧編親漢幄垂前箸秦關痛隻輪驟驚
淪寳玉何惜褫冠巾徃事憐蝸國餘生脱鴈臣片雲聊
作屋死樹自觀身空鉢寧無食枵囊别有珍跣行千里
近凍卧八寒春像喜圖佳士名虚徹貴人論詩色涇渭
逺俗意參辰餘子一時盡髙流百世新公能追慧逺吾
或可遺民剃櫛雖殊相澄江月共真
　　　吕氏灃溪八景圖　　　　　程　文
盡道灃溪好灃溪景若何重樓上雲水比屋入煙蘿長
笑天風迥清吟地籟和水深陂窈窕路曲嶺嵬峩鳳舞
風中羽龍騰雨後梭近堤鳴牧笛遥野辨農蓑紅亞桃
欹竹青披栁䕃荷松雲迷後塢梅月澹前坡綆汲垂虹
井機舂浴鷺渦廟燈山鬼伏橋鼓社神呵返照懸紅樹
奔泉響玉珂吾伊碧窗讀欸乃紫崖歌冠佩才華盛鄉
隣禮數那人喧朝集市仙過夜飛柯山勢遥通蜀川流
近走番丹霞接方丈白鳥向新羅俗美民偏樂官清政
不苛馬嘶行旅道鶯語碩人薖風物千年勝標題八景
訛請擕靈運屐暇日數來過
　　　豫章南樓　　　　　　　　汪廣洋
適意縁清景馳思屬早秋眷焉臨勝地暫爾憩南樓楚
岫雲中出章江樹杪流涼蟬泛聲響細草没歸愁鼔角
三邊壮襜幃五月留誰知放歌者脉脉寄滄洲
　　　送蔡參政入蜀　　　　　　詹　書
東呉霖雨佐西蜀将星明水落黄牛廟雲開白帝城邦
交修玉帛賔禮㑹簪纓陸賈無装贈揚雄有賦名詞源
流峽水詩筆發天聲卭竹臨風看巴船載雪行錦官談
舊俗金節促歸程聖主龍顏望慈親白髮生鳯池邀閣
老馬首出郊迎
　　　寄呉朝錫
小樓殘燭短冠佩候晨鐘紫陌嘶羣驥丹霄駕六龍朝
囘尋藥裹病起寫書封歳月驚華髮松楸動慘容春雲
懐去友夜雨夢歸農淮海經年别何時得爾從
　　　聞呉繼新寫正覽畢作詩迎之
　　　　　　　　　　　　　　　唐桂芳
呉郎乆不見悵望隔江村辛苦頭将白編摩眼易昏蕉
心含雨潤柿葉纈霜繁智永瞠諸後羲之本一門未應
梁上得偏向枕中存㸃磔臨池墨戈波漏屋痕縈縈蛛
結網裊裊蠒繅盆白練書裙好黄麻草詔尊首濡無醉
魄筆諌有忠魂安得三千幅煩君恣意繙
　　排律七言
　　　許員外新陽别墅　　　　　方　干
蘭汀橘島暎亭臺不是經心即手栽滿閣白雲隨雨去
一池寒月逐潮來小松出屋和巢長新徑通橋避笋開
栁葉風中欹枕臥荷花香裏釣魚囘園中認藥分靈草
簷下攀枝落野梅莫恣髙情求逸興須防急詔用賢才
若因螢火終殘巻便把漁歌送幾盃多謝郢中賢太守
常時談笑許趨陪
　　　李侍御上盧别業
滿目庭臺嘉木繁燕蟬吟語不為喧晝潮勢急吞諸島
暑雨聲囘露半村直為援毫方掩巻常因按曲便開尊
若将明月為儔侣應把清風遺子孫繡羽驚弓離果上
紅鱗見餌出蒲根尋君未要先題竹且櫂漁舟入大門
　　　問政山留題　　　　　　　黄　田
千尋練帶新安水萬仞花屛問政山自少雲霞居物外
不多塵土到人間壺懸仙島吞丹罷椀浸星宫沉水閒
寳籙篋垂金縷帶綘囊絛鎻玉連環靜張棋勢鋪還打
黙考仙經補又刪牀並葛鞋雙兎伏窗横檉几老龍跧
溪童乞火朝敲竹山鬼聽琴夜撼􁁧草暗碧潭思句曲
松昏紫氣度函關龜成淺甲毛猶緑鶴化幽翎頂更殷
阮洞神仙分藥去蔡家兄弟寄書還黄精苖倒眠青鹿
紅杏枝低挂白鷴容易煎茶供客用辛勤栽果與猿攀
常尋靈穴通三島擬過流沙化百蠻新隱漸開侵月窟
舊林猶恍枕沙灣手疏俗禮慵非傲肘䕶靈方臂不慳
海上使頻青鳥黯篋中藏乆白驢頑笻枝健拄菖蒲節
笋櫛髙簮越帽斑花氣薰心香馥馥澗聲泠耳響潺潺
髙墳自掩浮生骨短晷難窮不死顏早晚重逢蕭塢客
願隨芝蓋出塵寰(羅鄂州志載詩史云歙州問政山聶/師道真人所居常有人渉險攀蘿至)
(絶壁於巖下嵌空處見詩一首雖/苔蘚昏蝕文尚可辨即此篇也)
　　　登凌歊臺　　　　　　　　程　俱
凌歊正在塵歊外四起雲山翠欲浮丹檻昔時空勝事
錦袍何處想靈遊鼇分一島來平野鯨吸長江帯兩州
手抉飛雲天作幕坐侵寒露月垂鈎向來時有千巖夢
對此渾銷萬古愁醉目歸鴻天際沒地髙空濶更宜秋
　　　監邑八公即席索賦武功詩　呉　訥
搴旗南破犬羊羣威武聲名到處聞能以竒兵攻必取
不憂強賊聚還分煙村古渡新酣戰昱嶺重關舊䇿勲
幾度彎弓動明月三囘舞劍斷行雲經營河北思劉秀
割據湖南笑馬殷今日休陽誰克復傍人爭道八将軍
　　　題休邑程士原率濵亭　　　吕　旭
仙翁亭構今何在肯構憐君復舊橅在昔故基仍勝絶
于今喬木尚榮敷翰林題扁輝聨璧朝野留詩耿貫珠
五栁孤松彭澤里黄鸝白鷺輞川圖溪毛落雨青絲長
石髮凝烟翠錦鋪晴日漾波鳧對浴涼風吹樹鳥相呼
笑談欵欵留賔客燕處怡怡樂友于琴響嶧桐調鳳尾
簾踈湘竹捲鰕鬚何時緩䇿從幽討莫惜郫筒滿眼沽
　　　題醫士朱士良紫陽讀書巻　唐文鳳
流水淙淙撼石梁紫陽當户挹嵐光何殊講習居長白
自説流傳屬太倉藥品君臣儲滿籠書籖今古積連牀
螢囊照眼能供讀龍化為人欲問方坐愛茅簷隨月色
病思橘井涌泉香良醫良相真何異好拯生民濟世康
　
　
　
　
　
　
　
　
　
　新安文獻志巻五十五下
欽定四庫全書
　新安文獻志巻五十六　　明　程敏政　撰
　　絶句五言
　　　無題　　　　　　　　　　許宣平
負薪朝出賣酤酒日西歸借問家何處穿雲入翠微
　　　北窗　　　　　　　　　　汪藻
睡起無一事怡然盼庭柯緑隂微缺處最得南颸多
　　　繡谷亭
西山屬黄岡相錯宛如繡倚杖立幽亭歸鴻沒煙岫
　　　書壽昌驛　　　　　　　　程俱
歳暮白日速風髙黄葉稀歸心與寒鴈一夜向南飛
　　　懐劉園　　　　　　　　　朱松
一與劉園别春風到海隅牆隂草爭緑留得屐痕無
　　　五言
散䇿橋南路春容最好時夢囘花滿眼猶恐是辛夷
　　　書趙園壁　　　　　　　　朱擇
夜月閩盃淺春風楚製輕故鄉空費夢來此聽溪聲
　　　劉德明宴集祝第以夏雲多竒峯為韻賦詩戲
　　　成五絶　　　　　　　　　朱熹
出山幾何時歸來便長夏端居心不怡散䇿長林下
為客厭城市還家辭世紛朝昏何所見但有四山雲
閉門事幽討歳月忽巳多客來無可問與君共絃歌
干時本巳懶胷次況亡竒若問中林趣婆娑秪自知
炎蒸不可奈雲氣滿前峯向夕風吹盡微聞逺寺鐘
　　　和人感秋韻八首　　　　　程先
短景迫山陽愁多尚覺長一聲蘆葉響萬里塞雲黄(秋/日)
征魂猶未返素魄為誰明夢入蕭關去西隣絡緯鳴(秋/月)
疾風㧞枯楠天作破瓦色古殿無飛塵過者見瑟瑟(秋/風)
金瘡怯秋氣謫戍未終更滴滴思鄉淚飛空作雨聲(秋/雨)
憶昔遊呉甸新知結項容松江楓落後貌得洞庭峯(秋/山)
奔湍激哀玉動影漾寒金八月西興浪千年伍子心(秋/水)
上下青銅炯中間著我宜曾将根斸斷怪石似玻瓈(秋/雲)
多情門外草與我共飄零腐化猶相戀将衣㸃作螢(秋/草)
　　　自南齋晚歸二首　　　　　王炎
返照南山脚西風古渡頭破煙雙鷺晚抱葉一蟬秋
溪涼魚撥撥山靜鳥飛飛草笠兒驅犢荆釵女浣衣
　　　秋崖　　　　　　　　　　方岳
鑿空為此名忽巳落衆口聊結一間茅承當作崖叟
　　　山徑
一徑淨於秋山中夜來雨倚松不知還幽禽妙言語
　　　隔牆梅
寂寂度年光堅貞玉雪香冶容誰氏子終日傍垂楊
　　　萱
憶被萊子服種汝奉髙堂汝自忘憂爾吾憂未易忘
　　　杏
馬令園中本移來村墅中太官今却獻黄帕不來封
　　　詠史二十二首　　　　　　趙戣
聖德光天下歳功成閏餘百篇推帝典一半是農書(唐/堯)
遯跡陶漁乆論功納麓多巳傳精一語更作勅天歌(虞/舜)
地巳還三壤彛方次九疇基圖天與子典則我貽謀(夏/禹)
罪巳桑林六仁心祝網三只應寛代虐何事德懐慚(商/湯)
大邑周新造曾孫武始王伯夷方馬諫尚父巳鷹揚(周/武)
萬世家為國長城山作圍試憑驪岫望秦鹿幾年肥(秦/始)
(皇/)
真主乘昌運假王恢雋功如何亡賴子失笑未央宫(漢/髙)
(祖/)
意豁髙皇似雄才大敵摧萬方瞻日角列宿粲雲臺(漢/光)
(武/)
横槊真名将燃萁亦忍人大君時有命雅意俗還淳(魏/文)
(帝/)
犬噬憂方重羊車意轉深可憐司馬國又屬問蟆人(晋/武)
(帝/)
馬浮雖是䜟牛繼亦殊聞昔者車書共天乎南北分(晋/元)
(帝/)
巳拓三秦地寧無幾月留登城聊北望老淚不勝流(宋/武)
(帝/)
戡難功何補欺孤計巳深儘饒摧導玉那解賤黄金(齊/髙)
(祖/)
玉陛尊梁帝金園號誌公聞經同泰寺索蜜淨居宫(梁/武)
(帝/)
清淨方貽笑荘嚴更舍身基圖雖肇始識趣只庸人(陳/武)
(帝/)
猛上臨光殿生擒歸命侯師心無學術與子失貽謀(隋/文)
(帝/)
唐室恢新造秦王有大功一人居比極太子在東宫(唐/髙)
(祖/)
未必黄明在終令丑口亡難教疎網漏不直敗氊藏(後/梁)
(太/祖)
刺心真有志批頰更何為試問唐新主何如亞子時(後/唐)
(荘/宗)
尊以父皇帝賂之十六州終無噉飯所誰不石郎羞(後/晋)
(髙/祖)
不假契丹力踼翻麥飯盂試看龍衮畔還有雀兒無(後/漢)
(髙/祖)
坤輿聊底定鼎祚又更新五代無真主世宗差可人(後/周)
(太/祖)
　　　晚歩即事　　　　　　　　錢時
晚行叢竹下羣雀忽驚飛一笑為囘首拈花上翠微
　　　治菊
菊本秋風盛芟除勿厭難寒煙衰草地正要得花看
　　　安溪午睡
禾黍秋将近溪山日自長午窗千嶂雨幽夢一簾香
　　　開窗　　　　　　　　　　汪若楫
草色侵書緑依山多得隂月髙猿挂樹驚起夜棲禽
　　　半山寺　　　　　　　　　汪宗臣
徃事空求佛當年誤買隣悠悠思䑛犢煙雨暗松筠
　　　沖陶山中
侵牀緑意多過牖松花落草堂一編詩送客不下閣
　　　還鄧覺民詩巻　　　　　　孫嵩
南山竹可笛北山桐可琴得如聽松風中有太古音
　　　閲秦紀二首
初逃揕未亡又遇朴無傷如何博浪禍更使副車當
泰嶽聊逃雨湘山偶阻風伐樹仍封樹元無罪與功
　　　邵康節
真隱由中土行窩賞太平生無皺眉事單為杜䳌聲
　　　山間　　　　　　　　　　孫巖
谷鳥鳴聲滑山雲變態新清渠不沒脛亦有浣紗人
　　　武林絶句二首
繽紛迎酒伎宛轉賣花聲偶似承平世擕書試鳳城
比屋單衣日名城冷食天居人多上塚逺客未歸田
　　　秋晚園中二首
籬落圍秋色株梢罥晚暉菊花供麴盡桐葉飼魚稀
風葉相仍下家童未埽除綿聨封蟄户殘缺帯蟲書
　　　竹徑　　　　　　　　　　汪炎昶
竹隂清入骨消得此閒行不待鋤蒼蘚頻來徑自成
　　　晚春客愁四絶　　　　　　方囘
江外蘆芽老城中栁絮飛春風猶幾日誰與濯征衣
春老魚苖動江肥雪水來大孤山下路何日汎舟迴
思歸歸未得悔醉醉還頻不料湓江上題詩送晚春
十載干戈後辛勤蒔牡丹豈知身是客借與别人看
　　　出城
乆病欣初愈長忙愛暫閒出城因送客沿路得看山
　　　渡江至儀真口占四首　　　汪夢斗
風冷知日落水寛得天多金陵懐古句絶唱是西河
寒波白似面逺岫劣於眉江上無多作淮南正要詩
事以詩書立國惟仁義昌當年衣帯水元不管興亡
風順帆心飽潮平櫂未收擁書人自卧一息到真州
　　　新徑　　　　　　　　　　江砢
便可行松影尤宜坐竹風隣家呼酒近來徃水聲中
　　　小澗
悠悠浮竹影細細響松根千丈寒光逺如蛇曲度村
　　　晚行
樹暗催歸鷺村遥認渡牛夕陽收欲盡䇿杖過荒洲
　　　新竹
忍口留牆笋柔枝散薄隂晚來擕短杖便有歳寒心
　　　夏末雨後
雨氣侵衣潤林花照酒新熱塵無一㸃斜日淡隨人
　　　夜雪初霽
枕上聲初斷開窗玉作林浮雲歸巳盡明月挂天心
　　　早夏思家
緑樹鶯呼夢渾疑在故園家人占鵲喜笋巳出籬繁
　　　昭君怨
萬里勞邊算堪嗟孤冢青君王何不悟咫尺是宫庭(方/虗)
(谷云石卿詩他人千言歛以數語十歩而近折旋二三/能簡又能委曲一竒也古瓢詩律皆氣勁律嚴又一竒)
(也/)
　　　早起　　　　　　　　　　唐元
出郭星垂野穿林露濕裘風髙猶過鴈月黑有行舟
　　　五言
鏤巧太湖石舁來動百枝蒼黄識新主臺榭總相宜
　　　夜坐偶成因憶呉㑹舊遊
書燈鏖永夜推枕即窗明却喜還家夢經旬不到城
　　　班姬題扇
婉孌儒家女淒涼團扇詩情知辭輦日花唾笑成癡
　　　可湘　　　　　　　　　　胡初翁
石罅瀉蒼乳泠泠玉泉清我纓本無塵戲濯秋月明
　　　杭州黄鶴山亭　　　　　　汪荘
山亭度晚秋寝衣覆新凍松子落虚簷幽聲入殘夢
　　　灘行五首　　　　　　　　汪廣洋
花底住鳴鞭曉行灘上船上流風較穩百尺不須牽
上峽灘水急下峽灘水清隣船夜相語兩日到嚴陵
聞道沙溪酒春來如蜜香買将千百斛取醉到東陽
灘上水平沙梭舟蕩落花呉儂不相識對面浣春紗
三百六十灘相逢相見灣舟師憐逺客數問幾時還
　　　過呉城山
夜過呉城下不眠閒倚窗遡流雙櫓健揺月下西江
　　　隣翁　　　　　　　　　　趙汸
世亂人心薄年荒虎跡多隣翁近相戒日暮少經過
　　　山居雜興　　　　　　　　鄭濳
牆頭桑椹落樹上春鳩鳴獨立衡門晚滿川雲氣生
　　　題績溪石鏡山　　　　　　曹遷
石鏡照奸惡火焚光不磨丈夫心地險莫向此中過(相/傳)
(黄巢過此照見猴/形縱火焚之不晦)
　　　奉題友章程先生文堂二詠　吕旭
飛龍何蜿蜒積翠光欲滴金烏浴扶桑影射半山赤(右/飛)
(龍曉/日)
輕雲翳西峯釀作晚來雨涼風吹不開絲絲墮銀縷(右/西)
(峯暮/雨)
　　　書所見二首　　　　　　　朱原貞
雨過千峯淨泉飛萬壑鳴溪流崖下險人杖樹邊行
樹大環居靜山昻曲徑低花飄風逐北橋正水流西
　　　夷齊　　　　　　　　　　蘇景元
一死須臾事西山直到今紛紛肉食者誰識采薇心
　　絶句六言
　　　泊舟儀真江上連日風雨　　程俱
洶洶風號萬竅㝠㝠雨暗長江午夢歸尋三徑南山恰
對書窗
　　　折山道中二首　　　　　　朱擇
雲暖網横危磴日沉舟泊平沙欸乃一聲歸去炊煙遥
起蘆花
牛卧黄茅岡厎鷺歸紅葉村邊可是太平無象溪橋醉
舞華顛
　　　萬州湖灘六言　　　　　　查籥
滿目暮山平逺一池雲錦清酣忽有鐘聲林際直疑夢
到江南
　　　舒嘯　　　　　　　　　　王炎
幽人獨坐空谷最愛夜深月明雲外一聲長嘯四山木
偃風生
　　　答慈湖先生　　　　　　　錢時
籬下黄花燦燦庭前新月娟娟獨立西風無語一行鴈
字書天
　　　演雅　　　　　　　　　　汪韶
布穀不耕不穡巧婦無褐無衣提壺不可挹酒絡緯寧
來貿絲
蜾蠃堯舜父子鴻鴈魯衛弟兄鬬蟻滕薛爭長狎鷗晋
鄭尋盟(劉後村嘗/稱此二絶)
　　　新秋池上曉望　　　　　　汪宗臣
淨植香來水北殘蟬聲度橋東清沚金鱗漾緑夕陽白
鷺翻紅
　　　六言二首　　　　　　　　汪炎昶
撼竹露喧餘滴度荷風挾微香醉袂拂開雲影釣絲牽
動潭光
暮雨帯雲淒澀歸時不脱漁蓑隣犬誤疑客至數聲吠
出煙蘿
　　　即事呈龔子敬二首　　　　唐元
彈冠而仕巳老刺船以嬉若人文字稗官野史冠童舞
雩暮春
未聞一飯三矢尚可斗酒百篇摘頷到無可白著書何
有於𤣥
　　　山行　　　　　　　　　　汪廣洋
溪光靜如白練山色碧似朝霞最是一春好處雨晴人
采新茶
　　　讌會清堂
勝日大開東閣臨池旋取鮮鱗只為梅花合醉不須風
雨留人
　　　學書　　　　　　　　　　趙汸
玩物謹防䘮志游藝貴後依仁但可時時適意不須咄
咄逼人
　　　山中　　　　　　　　　　鄭濳
春雪白如鶴翥晚山青若龍蟠髙軒有客拄笏神武何
人挂冠
　　　對月　　　　　　　　　　陳鎜
意倦愛眠髙枕量慳怕飲深杯夜靜不須閉户放教明
月歸來
　　　呉華六言　　　　　　　　江敬𢎞
春水深浮鴨緑曉山髙聳螺青散子魚濳荇穴抱琴人
徃蕪汀
門掩蒼苔緑竹路通白磜青山幾處蟬鳴日永坐看林
鵶暮還
　　絶句七言
　　　君不來　　　　　　　　　方干
逺路東西欲問誰寒來無處寄寒衣去時初種庭前樹
樹巳勝巢人未歸
　　　東陽道中作
百花香氣傍人行花厎垂鞭日易曛野火不知寒食節
穿林轉壑自燒雲
　　　夜㑹鄭氏昆季林亭
捲簾圓月照方塘坐乆尊前竹又霜白犬吠風吹鴈起
猶能一一旋成行
　　　陳州寺中聞太守肄射作　　丘濬
殿宇閒聞燕雀鳴虚庭盡日少人行孤吟獨坐情何限
時喜風傳中鵠聲(吟窗雜録云道源年十歳在陳州聞/太守寺中肄射賦此太守大異之)
　　　春日和吕本中　　　　　　汪革
宴坐黌堂一事無居官蕭散似相如偶違濁酒風前約
不見繁英雨後踈(見紫薇/詩話)
　　　題靜江府枕流亭　　　　　胡舜陟
平生壮志在燕然投老南征未息肩鼷鼠發機端可笑
暫休戎馬弄潺湲
　　　宿鄼侯鎮一　　　　　　　汪藻
當時踏月此長亭鬢似河堤栁色青今日重來堤樹老
一簪華髮戴寒星
　　　二
微涼初破候蟲秋露草螢光巳不流搔首與誰論徃事
星河無語下城頭
　　　雜興一
晨起翛然曵杖行一簾踈雨作秋清老來歳月能多少
看得栽花結子成
　　　二
燕子年年入户飛向人無是亦無非來春強健還相見
送汝将雛又一歸
　　　相如
詞氣縱横亦壮夫低囘功業獨何如可憐封禪遺忠意
魂魄應須愧史魚
　　　三峯草堂　　　　　　　　程俱
庭前雙梧一畝隂禪房蕭森花木深清霜葉落空山響
夢覺寒窗松月林
　　　得叔問書報栁元禮許寄鶴
海上胎禽雪翅翎故人千里念巖扃崇蘭館近仙音塢
為子新添放鶴亭
　　　數日江上頗有春色偶成遣興
逺樹參差數㸃煙目窮天際水黏天背人葉葉風帆去
應有鴟夷萬里船
　　　笋　　　　　　　　　　　朱松
春風吹起籜龍兒戢戢滿山人未知急喚蒼頭斸煙雨
明朝吹作碧參差(曽氏端伯曰朱吏部喬年儒學決科/刻苦為詩紹興初綦處厚為翰林學)
(士每哦其詩最愛此絶蓋前人有笋詩曰急忙喫著不/可遲一夜南風變成竹喬年㸃化乃爾精巧處厚力薦)
(于朝後為/尚書郎)
　　　冬乾
陌上冬乾泣老農天留甘雨付春工阿香急試雷霆手
莫放人間有卧龍
　　　南浦
茍禄勞生不為身強顏來此算征人莫将朝市輕分别
等是低回一閧塵
　　　洗兒(即文/公也)
行年巳合識頭顱舊學屠龍意轉疎有子添丁助征戍
肯令辛苦更冠儒
　　　延平道中　　　　　　　　朱擇
一溪春漲午晴初日透波光緑浸裾却憶孤山山下路
石橋清澈看义魚
　　　舟次黿湖阻水因由董山一
山雨踈踈心又驚起瞻天色斗微明他年一枕江關夢
知憶篷窗此夜聲
　　　二
一川黄濁瀉崑崙苦恨南溪不盡吞三老亦知行意速
時時揷竹記沙痕
　　　杼峯　　　　　　　　　　汪勃
夏后峯前思盛業魯公亭畔憶孤忠呉興勝地東南㑹
震澤嵎山在眼中
　　　程倅春行　　　　　　　　汪若容
緑楊芳草正留連急雨催詩濕錦韀野老不知行樂意
背人無語自耕田
　　　苕溪漁隱(見詩人/玉屑)　　　　　胡仔
溪邊短短長長栁波上來來去去船鷗鳥近人渾不畏
一雙飛下鏡中天
　　　二
秋雲漠漠煙蒼蒼蓮花初白蓮葉黄釣船盡日來徃處
南村北村秔稻香
　　　三
捲起綸竿撇釣歸短篷斜掩宿漁磯日髙春睡無人喚
繚亂楊花繞夢飛
　　　曉歩　　　　　　　　　　李繒
曉歩閒隨蛺蝶行村南村北雨新晴山花野草自幽意
布榖一聲春水生
　　　送德和弟歸婺源一　　　　朱熹
十舍辛勤逐熱來琴書曾未拂塵埃秋風何事催歸興
歩出閩山黄葉堆
　　　二
十年寂寞抱遺經聖路悠悠不計程誤子南來却空去
但将迂論送長征
　　　贈内弟程允夫(見紫陽/遺文)
外家人物有吾子我乃平生見未嘗文字只今多可喜
江湖他日莫相忘
　　　二
故家歸來雲樹長向來辛苦夢家鄉行藏正爾未堅決
又見春風登俊良
　　　三
我憶當年諸老翁經綸事業乆參同只今零落三星曉
未厭棲遲一畝宫
　　　寄江文卿劉叔通
我窮初不為能詩笑殺吹竽濫得癡莫向人前浪分雪
世間真偽有誰知(自注云僕不能詩徃年為澹菴胡/公以此論薦平生僥倖多類此)
　　　冬近　　　　　　　　　　程大昌
世間剥復每相乘此理幾幾唤得譍萬木凍僵梅有信
黄河氷合氣如蒸
　　　息齋　　　　　　　　　　羅願
世間誰號最閒忙強健收身意自涼春去掃花時汲井
客來剪韭旋炊粱
　　　寓郡城夜熱不可寐　　　　呉儆
淡月微雲對倚樓無聲河漢自西流高城忽起梅花弄
散作晴空萬里秋(吕竹坡云此篇詞意清新而豪氣/勃勃不可遏宜與坡杜相周旋)
　　　白竹橋　　　　　　　　　程洵
向來過此日流金今日重來雪滿林輕棄簞瓢貪斗粟
區區奔走媿初心
　　　題耕隱巻　　　　　　　　程永竒
山下巢雲夢亦清隴頭耕雨緑蓑輕時人共指龎居士
為借農書一到城
　　　晚浴溪上　　　　　　　　王炎
山脚草深樵徑沒溪頭水落石梁髙一川風露無人占
古栁𤣥蟬處處號
　　　郊外見梅
四山有雪未全融蓓蕾梢頭茁小紅也欲索花同一笑
蒼顏羞澀見春風
　　　二
故園踈竹閉柴闗手植孤根在竹間别後踈枝無恙否
寂寥風月冷溪山
　　　聞蟬
緑隂遮日忽鳴蟬墮地殘紅色未蔫兩岸垂楊低蘸水
夢魂時到故溪邊
　　　豐年謡
稻如馬尾覆溝塍桑柘隂中一犬鳴收穫登場便無事
輸租人不到州城
　　　子陵祠下作　　　　　　　汪義榮
四皓逃秦終翼惠伯夷避紂亦歸文先生豈是忘君者
最有維持漢鼎勲
　　　宿平江寺　　　　　　　　汪儀鳳
行盡江東又復西連天汀草淡煙迷囘頭悵望家何處
雲外青山一抹低
　　　題豐城驛
過盡長亭復短亭脩途隨處月同行明朝買得扁舟去
兩岸蘆花夾櫓聲
　　　絶句　　　　　　　　　　金良之
秧針刺水麥鋒齊漠漠平沙白鷺飛莫道春光巳歸去
清香猶有野薔薇
　　　陳時柏　　　　　　　　　程珌
陳未亡時柏巳蒼風來歴歴説興亡世臣元不如喬木
閲盡中原幾戰場
　　　早入
紫薇浥露翠條深捷捷靈烏振好音全似氷巖亭上坐
四屛煙靄奏春禽
　　　立春都堂受誓祭九宫壇　　方岳
輦路春融雪未乾雞人初唱五更寒瓊幡第一畨花信
吹上東皇太一壇
　　　農謡
問舍求田計未成一蓑鋤月每含情春山樹暖鶯相覓
曉隴雨晴人獨耕
　　　清明日舟次呉門
篷窗恰受夕陽明楊栁梨花半月程老去不知寒食近
一篙煙水載春行
　　　聞雪
黄塵沒馬長安道殘酒初醒雪打窗客子慣眠蘆葦㟁
夢成孤槳渉寒江
　　　梅花
竹遶踈籬水遶村一枝無語更黄昏暗香似識騷人意
月淡無風自入門
　　　和人淵明采菊圖　　　　　趙戣
淵明為米腰慵折送酒人來却強顏今日東籬重采菊
只應醒眼對南山
　　　與客歩月坐澗中石上　　　錢時
林逼山深一罅天臨流趺坐月娟娟此時妙㫖誰能領
遶石琅琅走澗泉
　　　登天寧塔象山先生舊嘗題名其上
孤塔危闌倚碧空山川城郭一襟風象山遺墨今何許
老木蕭蕭夕照紅
　　　無題
臨池緑樹隂隂合入竹黄花顆顆新世外别無安樂國
寰中真有太平人
　　　江東報英烈擬封二字侯(錢氏兄弟曰嶨觷宋/南渡起鄉兵禦金烏)
　　　(珠於嚴州以功立/廟賜額曰英烈)
烽塵明越連焦土海道温台暫翠華西遡濤江謀守國
不知豪傑起山家
　　　記花頭廵檢及孝女鄉(花頭廵檢先君紀之詳/矣孝女鄉孝女騎虎以)
　　　(救親今山巖下有孝女石即其處也鄉之得名/以此然則南鄉舊名忠鄉梅坑舊名女坑俱當)
　　　(仍舊不可改也吾鄉有此二事宜廟而德/之以表勵風俗因成一絶道予所志云)
花頭廵檢罵賊死蓬首女兒騎虎號安得邦人百世祀
巍巍忠孝比顔曹
　　　夜坐　　　　　　　　　　汪若楫
罏煨榾杌煙容冷酒瀉茅柴春色輕夜坐不眠人悄悄
梅梢隨月繞窗行
　　　乆雨
連連春雨幾黄昏溪岸人家水近門借問人家水曽落
竹林枝上看泥痕
　　　門前松棚
突兀山邊屋數間每嫌斜照上闌干當門只得添松蓋
未到秋來夜巳寒
　　　秋
萬木驚秋各自殘蛩聲扶砌訴新寒西風不是吹黄落
要放青山與客看
　
　
　
　
　
　
　
　
　
　
　
　新安文獻志巻五十六
欽定四庫全書
　新安文獻志巻五十七　　明　程敏政　撰
　　絶句七言
　　　吟蛩　　　　　　　　　　許月卿
吟蛩不管興亡事舞蝶那分夢覺身别浦連檣歸逺客
髙山小徑過樵人
　　　白雪
白雪家家拆蠶箔清風習習入秧苗半開猶蘂花情逺
乆雨初晴鳥弄嬌
　　　朗湖道中
屋下種花簷露滿窻前疊石岫雲生春風不解分疆界
本自無心却有情
　　　首夏
首夏清和似夷惠心情熈洽即唐虞竹梢巧送月到牖
荷葉亂迎風入湖
　　　金陵懐古　　　　　　　　汪元岳
勝地尚存龍虎氣荒臺巳失鳯凰蹤六朝文物山川古
霸業終歸指顧中
　　　觀黄山仙人藥臼　　　　　程立信
藥臼空遺千載名丹成人向九天行我來欲覔刀圭劑
只聽寒泉佩玉聲
　　　題荆公讀書堂　　　　　　吳資深
六籍紛紛盡可奴翻騰字説乃菑畬可知山半青燈夜
只讀商君一巻書
　　　孫武　　　　　　　　　　汪韶
為憂玩色墮軍實故假陳兵去二姫却恨此機深莫悟
後人不諫受西施(劉後村云汪君示予行巻篇篇有意/如評孫子斬二姫為防微庶乎今昔)
(人所未/道者)
　　　林和靖墓　　　　　　　　吳錫疇
遺藁曽無封禪文鶴歸何處認孤墳清風千載梅花共
説着梅花定説君(吕左史云此/七言之奇者)
　　　送春
惆悵春歸自不禁日長門巷静沉沉應知不止為花地
沃沃桑麻雨露深
　　　山中雜言
小小柴門傍竹開幽深不慣有人來頗嫌老鶴無情思
啄損庭前一徑苔(方虚谷曰蘭臯詩淡静/幽深有賈浪仙之風)
　　　登金陵鍾山絶頂　　　　　吳龍翰
萬仭鍾山着屐登中原今隔幾崚增自憐不及天邊鴈
嵗逐春風到八陵
　　　草堂
蒼煙落日草堂深淺淺寒侵白玉簪等客不來童睡去
自揺脩竹和新吟(方虚谷云式賢嗜奇學博/如此絶尤予所深喜者)
　　　十一月宿於潛　　　　　　汪宗臣
蜂迷蜜甕术絲香蟻泛花甆碧玉漿縣僻人稀寒日晚
古松樛翠出危墻
　　　燕鴈
秋來春去鴈賓熟秋去春來燕子忙寒暑自分人事信
不須禽類互炎凉
　　　晚望
野岸松杉暝色沉漁翁收釣碧潭深衝雲㸃㸃鷺飛疾
何處呼牛尚逺林
　　　春信　　　　　　　　　　程徹
蕭條冬事堂堂去拍塞韶光㸃㸃開明月清風遮不斷
暗音時入夢中來
　　　紫陽夜坐　　　　　　　　孫嵩
一夜燈前白紵單沉吟有此夏初寒露零若與人相語
松杪瀟瀟下石壇
　　　偶作
更勿窮通算此生文章𤣥白付誰評凄凉例薄佳人命
邂逅多成𥪡子名
　　　書雨
隂谷幽林熱似焚阿香鳴鼓驟殷殷天公作雨須㬰事
用得東山一片雲
　　　歸途旅思
虚市斜陽早掩門蕭條州縣抵深村殘梅與客迎新嵗
明月隨人作上元
　　　姑蘇元夕
茂苑長洲滿地春吳兒歌舞逐時新風流百巧花燈手
猶是夫差國裏人
　　　初歸　　　　　　　　　　孫巖
湖蹤海跡一飛蓬千里常隨莽蕩風今日抵家籬犬噪
不知身是主人翁
　　　樹隂
春去空山啼乳鶯鶯邊老樹幕新青一瓢挂此坐終日
即是蘇家擇勝亭
　　　溪上
溪翁生計獨熈然新買南隣舴艋船日載鸕鷀三十尾
魚為租入水為田(方虚谷云此絶類陳后/山不具眼者不識也)
　　　寓齋
環中風物有誰争即日詩情取次生雲倦竟依簷際宿
雉馴時下竹根行
　　　過往嵗避地之所屋毁人遷　汪炎昶
依舊蒼苔小徑斜當時從此入山家心疑謬誤還疑是
雨濕棠梨一樹花
　　　晦菴先生遺墨(予先世凡兩娶朱氏一韋齋從/姑一晦菴從妹至先大父僅存)
　　　(先生四帖今幸存其/二於吾宗感而有賦)
乆逺知誰更解珍即今猶見墨如新難懐白璧歸秦國
尚喜烏號屬楚人
　　　又
待制詩章雕玉雪郎中筆陣布雲霞獨於妙跡留遺恨
澗石嵯峨疊蘚花(待制吕廣問郎中凌唐佐皆靖康時/人二公所贈先世詩今皆有石刻存)
(焉/)
　　　湖堤雨中夜歸　　　　　　方囬
夜雨昏昏欲雪天數家燈火北山前鄉心認作桑麻路
忽有湖船奏管絃
　　　行宫西門
翠華東幸締和盟從此君王罷北征宿衛周廬無處所
野人畦菜傍宫城
　　　舟行青溪道中入歙一
乘時盗賊起風塵戰血苔痕幾度春古廟僅能存大樹
荒山猶自少行人
　　　二
刺桐花發草如藍欲卸綿袍剪苧衫一夜春霜忽如雪
江南天氣不宜蠶
　　　跋張明府獨樂園圗一
熈寧相住半山寺元祐人宗獨樂園早起菴中釣魚手
未應宣靖失中原
　　　二
獨樂人聞新法新定應翻作獨愁人墓碑一仆黨碑立
已覺園花埋戰塵
　　　題許宣平南山故居(自注云李白來訪許宣平/於紫陽山下過渡得破船)
　　　(有老翁在問宣平家老翁指船篙賦詩曰面前/一竿竹便是許公家即宣平也二仙相遇甚奇)
一菴依舊翠微中身在蓬萊第幾宫羽衛夜歸人不識
滿山松檜響清風
　　　新晴
女伴新晴喜曬衣老人閒歩覽春暉隔籬一樹桃花發
初見今年粉蝶飛
　　　崇徳道中　　　　　　　　汪夢斗
忽憶西窻晝掩扉却縁殘照水邊歸杜陵䕫府坡南海
都似西窻此夕暉
　　　有感
驅馳萬里且歸休三十餘年只漫遊巳死舒何呌不起
霜松雪桂一山秋(徽學近年惟舒公璘何公坦大有功/於學夢斗在學時松桂甚茂今聞剪)
(伐/矣)
　　　通倅陳弗齋部運歸自河南　曹涇
風月平分本是閒一車留汴獨間關了將官事歸來喜
識得宣和萬嵗山
　　　蔣山八功徳水　　　　　　鮑子夀
功徳河沙七寳池可如甘露降三危鍾山一滴曹溪水
好及蕭郎索蜜時
　　　維揚懐古
江北江南水一涯迷樓結綺兩堪悲雷塘草緑人安在
曽見黄奴坐井時
　　　汪忠卿御史梅菴　　　　　程文海
家住新安生虎林繡衣風節老梅心客來若問封侯事
笑指菴前月色深
　　　夏夜　　　　　　　　　　汪雲龍
銀溪乍生秋入座火輪初墜月侵廊荷風翕翕傳綃扇
竹露蕭蕭下石牀
　　　江南　　　　　　　　　　趙象賢
鷗波萬里與天浮煙樹微茫接幾州底是客懐愁絶處
瀟騷風雨倚江樓
　　　偶題
杯羮瓶粟苦無多剪爪侵膚可奈何老矣未成檮杌史
歸歟不為扊扅歌
　　　登徽城譙樓　　　　　　　江光啟
夕陽猶戀最髙樓天角銀蟾欲滿鈎曲曲䦨干渾倚遍
故園松菊幾分秋
　　　曉村　　　　　　　　　　葉朱
曉天風露冷颼颼山下人家景絶幽略彴影横門外水
遶籬開遍碧牽牛
　　　幽居　　　　　　　　　　朱燾
衡茅松底漫為家竹引香泉瀹瑞茶落莫秋容誰管領
一堤霜蓼自紅花
　　　見方虚谷後自述　　　　　程以南
清吟空想離騷國至理難窮太極圗知有老人圯下履
恨無鴻寳枕中書
　　　鴈不傳書　　　　　　　　吳先登
牧羝北海堅持節射鴈上林那得書但使子卿歸漢國
從教使者誑單于
　　　山房偶書　　　　　　　　孫國瑞
山深露重凉如許落木蕭蕭積煙渚西風慎莫剪芭蕉
留與幽人聽秋雨
　　　題雲巖耕讀巻　　　　　　程榮秀
侵曉耕田夜讀書白雲深處結茅廬紅塵不到蒼崕畔
自有漁樵問起居
　　　贈言星易汪巖川　　　　　王儀
六籍分明易有神能逃烈火度嬴秦説鈴傲几欺童稚
不似成都賣卜人
　　　黟川雜詠　　　　　　　　唐元
翠瑤為壁住人家一夜山前聽亂蛙莫怪客衾凉似水
淙淙飛澗隔窻紗
　　　題陳生明皇洗馬圗
五龍毛骨代間無逺市邊城入帝都珍重君王賞神駿
内家别有洗兒圗
　　　玉山道中　　　　　　　　胡初翁
青山歴歴響舂聲十里秋雲一望平倦客小支笻竹痩
霜風煙草路縱横
　　　夜歸舟中
江上歸舟暮色蒼市樓燈暎逺波光樓中風蕩歌雲去
不涴漁家月下榔
　　　藤溪古祠　　　　　　　　汪稱隠
蒼松老檜鎻寒煙古廟荒凉野水邊門掩苔痕香火冷
石幡竿上嘯饑鳶
　　　長沙定王臺　　　　　　　鄭紹
當年米博長安土寧得負米歸長安王去何之母誰望
夜深明月荒臺寒
　　　題孫萬户蘇武圗
羝羊不乳嵗時深萬里歸來鬢雪侵麟閣千年今不見
丹青誰解寫丹心
　　　途中聞鷓鴣杜宇聲一絶
深藏古木鷓鴣鳴響裂青山杜宇聲歸去路遥行不得
二禽相答正關情
　　　題孫甥子恭孝友堂　　　　吳禮
我愛孫郎好弟兄若翁雖死亦如生春風堂上慈顔喜
日日開簾看紫荆
　　　歌風臺　　　　　　　　　洪焱祖
可是歌風念故鄉匹夫萬乘豈尋常不知身後閨門禍
只道無人守四方
　　　汴學
朝元競詫新宫麗相國猶存古寺雄壁水枯荷人不到
石經零落臥秋風
　　　縣㕔獨坐
瑞山花發雜青紅案牘全稀犴獄空數片閒雲窺吏散
飛來庭下舞輕風
　　　題古城石壁(上有汪王廟/)　　汪澤民
煬帝南遊四海兵石門憑險待時平至今萬嵗山頭廟
猶有居民説古城
　　　休寧縣斷崖　　　　　　　汪莊
青山欲盡兩崖開白鳥飛邊一水逥逺聽歌聲何處發
荒煙落日釣船來
　　　拒霜花下野鴨圗
花入霜天織女機緑肥紅膩寫芳菲一鳬花底多幽思
立盡秋光不自飛
　　　舟中和韻
雙槳輕風送小舟倚篷延佇散離愁來牛去馬江村路
紅樹人家是越州
　　　看花　　　　　　　　　　王詵
隨歩看花花正開今朝零落滿蒼苔不須苦恨三更雨
嵗嵗春風去又來
　　　登師山一　　　　　　　　鄭玉
城上鐘聲度逺溪扶桑破曙海雲低披衣欲起還欹枕
山下晨雞四面啼
　　　二
山前村落亂髙低雲意糢糊逺近迷萬疊峰巒如畫展
黄山恰在小樓西
　　　覆船山樵歌五首
行客初登半嶺間石門深鎻路逥環若将泉水論髙下
應是東南第一山(右小/石門)
路入黄茅劔斷蛇踈籬石磡野人家山深地冷春難老
五月巖前見落花(右童/家磡)
巨靈斵斷此崔嵬好事題名幾度來不用碧紗籠石上
但令風雨長莓苔(右斷/巖)
歴盡崎嶇上碧岑髙山飛瀑似鳴琴何須水樂尋幽洞
自有巖前太古音(右響/泉)
常憶當年武肅王金婆店裏月華光山中十月桃應熟
未薦仙人不敢嘗(右金/婆店)
　　　休寧道中一　　　　　　　程文
雨霽浮嵐翠欲迷村村垣屋樹髙低山深路險難騎馬
借得芒鞋過小溪
　　　二
小火原頭燒麥芒收殘菜子挿新秧健兒趂得溪流漲
一夜乘槎到富陽
　　　題王清夫東雨閣
閣上留題百巻詩王郎與客讀多時好風吹送東來雨
濕透青衫總不知
　　　題潘和仲桃溪圗後
故人家住桃溪上我住桃溪西復西何日穿雲度溪水
碧桃花裏聽鶯啼
　　　有感
白頭郎吏泣江邊故里丘墟未足憐腸斷梨花寒食雨
金魚墩上雪林阡
　　　江隂吳士明花園一　　　　馬肅
松風微動凉生座竹雨初收青近人日日憑軒舉春酒
不知朝市馬蹄塵
　　　二
虚亭面面壁玲瓏庭下遊魚白間紅乆坐不知香霧濕
竹䦨干外藕花風
　　　讀檀道濟傳　　　　　　　汪午
啓釁真由白面生北來誰禦佛狸兵始知誤聽讒人口
壊却防邊萬里城
　　　丁亥題店壁　　　　　　　汪斌
渡水歸樵憇栁磯滿山紅樹暎斜暉誰知不是真圗畫
却悟前汀白鷺飛
　　　題栁溪　　　　　　　　　程養全
堤栁扶踈溪水清緑隂消得杖藜行幽懐只許沙鷗覺
時向磯頭管送迎
　　　題韓幹畫太宗馬并御跋
當年承詔畫權奇奎畫昭囬聖語垂不是九重深眷注
箭瘡辛苦有誰知
　　　小像自題　　　　　　　　汪琮
行年六十貌崚嶒解事丹青為寫成今日相看俱未老
他年應遜我為兄
　　　黄山虎頭巖　　　　　　　鮑深
巨石􁨕砑類虎蹲野羊山犬半銷魂遊人不怕巖前路
直踞於菟進一尊
　　　祥符寺
森然古木覆苔隂四顧蒼山一徑深六月長廊不知暑
飛泉終日響潮音
　　　餞畢公大還山　　　　　　朱升
楊枝裊娜酒旗揺人去人來朱雀橋老我送君人送我
遲遲幾許意難消
　　　夜過叢山關　　　　　　　汪廣洋
山黒怕聞猿嘯哀關門魚鑰報重開健兒把燭更深立
争道前年使客來
　　　山行一
前村後村溪水涸大樹小樹梅花開一雙野鶴避人去
四壁雲山傍馬來
　　　二
曽聞東掖郎官説七郡好山如米多松風吹衣水流急
疑在王宫谷裏過
　　　席中用趙子常詩韻贈魯志敏
白髮近如春草生可恨十年成厎名雞鳴抜劔背燈舞
風雨草堂銷客情
　　　柬朱伯徽
紫陽山下朱徴士白髮近來垂滿肩清晨拄杖出門去
為斸昌陽求引年
　　　中條山
平沙漠漠草蕭蕭一劒寧論萬里遥猶愧未償山水願
暮衝寒雨過中條
　　　題枯枝寒禽　　　　　　　詹書
王母宴歸西海上空留青鳥羽參差黄雲苦竹江南雪
獨主寒條嵗晚時
　　　題水殿納凉圗
湖上䦨干百尺臺臺邊水殿倚雲開紅橋人隔荷花語
玉盌金盤進雪來
　　　舟過黄陵廟
黄陵廟下倚船窻水淺沙平屬玉雙山外斷雲寒日晚
半篷寒雪下湘江
　　　題李白醉飲圗
百川鯨吸散清狂豈但文章萬丈光最是有功唐社稷
眼中先識郭汾陽
　　　詠蟋蟀　　　　　　　　　趙汸
赤趐晶熒何處歸秋來清響傍庭闈莫言微物無情思
風虎雲龍共一機(先生年十二時從胡井表學于家塾/賦此詩胡大驚異賦乳燕詩以答之)
(云他年髙拂雲霄上/莫負當時乳哺恩)
　　　山間雜題
月色入簾看欲盡泉聲坐乆聽如無枯松結得新篁伴
同上寒窻作畫圗
　　　山居
髙枝密葉一時空倚杖沉吟落木中亂後山居無紀厯
偶來林下見西風
　　　讀宋人文
六經明晦總關天白首窮經讀斷編石介不生王令死
荒郊古塚鬼談𤣥
　　　和葉宗茂題壁韻　　　　　汪徳鈞
華山一枕白雲髙三峽扁舟駕怒濤出處自由人取舎
聰明偏任世間勞
　　　次韻題王仲肅書房畫壁　　鄭潛
野石層層立翠螺幽篁蒼樹晚煙多夢囬渾作江南看
滿壁秋聲落磵阿
　　　建南九曲櫂歌
櫂歌聲逺幔亭空千載滄洲興味同今日紫陽山下客
他年人喚采芝翁
　　　舒城廬江道中　　　　　　朱模
田間農婦騎秧馬林下齋僧擊木魚試把一聫閒課吏
詩成能就馬前書
　　　六安山中
五十蹉跎六十翁暫抛筆硯領兵戎臨邊收盡逃亡卒
馬上能開一石弓
　　　訪程九萬不過　　　　　　葉保翁
曉發松蘿醉未醒不辭騎馬到林坰道人何處尋龍去
閒却一樓山色青
　　　遣懐
繁昌縣前白楊樹隨處柴門逐水開可是夜深風露冷
流螢一箇度江來
　　　寄錢公濬　　　　　　　　程彌夀
小樓獨倚聽潺湲林木隂濃白晝閒他日共君何處飲
舉杯相對九華山
　　　贈同舟從軍林生　　　　　任原
青天無盡碧波長百尺雲帆挂夕陽海路音書何處寄
北風征鴈不成行
　　　九賢詠(至元丙子李世逹之亂萬户富珠哩敬/下令屠歙休諸邑歙人丘龍友等率父)
　　　(老詣軍門言亂者非百姓意請全活之以廣弔/伐之仁萬户許之遂承制以龍友知徽州婺源)
　　　(人汪元龍佐之歙人鄭安知歙休寧人陳宜孫/知休寧趙象元程隆佐之元龍弟元圭知婺源)
　　　(祁門人方貢孫知祁門程克柔佐之盖/諸公有惠于鄉邦甚大因各賦一詩)
　　　　　　　　　　　　　　　金夢巖
隂谷難囬草木春一言能廣好生仁百年桑梓無鋒鏑
知是公為首倡人(右同知徽州/事丘公龍友)
越國聞孫衆所宗力修文徳化兵鋒天如不為吾邦計
一日安能得二龍(右徽州路治/中汪公元龍)
四野悲歌不忍聞直將仁義動三軍至今來往沙溪土
猶有人傳鄭令君(右知歙縣/事鄭公安)
生民塗炭世多虞保聚功深與衆殊坐遣一方成按堵
弗齋元不是迂儒(右知休寧縣/事陳公宜孫)
請命轅門事可徴為民寧復計金繒花封細讀題名記
只有先生不負丞(右休寧丞/趙公象元)
一尉能安百里民熈熈耕鑿幾囬春往來共指黄墩廟
忠壯雲仍世有人(右休寧縣/尉程公隆)
漠漠風塵靖一鄉書聲重起晦翁堂試評海内瘡痍郡
誰似元方與季方(右知婺源縣/事汪公元圭)
聞君家世出秋崖鄉邑鳴琴衆所諧徳政况當兵燹後
甘棠終古繫民懐(右知祁門縣/事方公貢孫)
肯憚區區薄領煩左持文牘右櫜鞬民安盗戢君能事
不愧當年武狀元(右祁門縣簿/程公克柔)
　　　四皓圗　　　　　　　　　舒頔
局面何曽肯放閒看來著著是機關當時汨沒知何限
幸爾圍棋不出山
　　　偶成
燕子穿花帶雨飛杜鵑聲苦勸人歸静觀世事何時了
小吏敲門逼戰衣
　　　月夜與曰欽朱先生坐草齋　范冉
草屋儲書傍竹低屋東野草與牆齊夜深閉户放月入
不耐莎雞竹外啼
　　　題小畫留别韓文忠二尹　　范準
夜來夢到吳塘路月冷霜寒白鴈啼今日題詩看畫處
隔江山色是淮西
　　　苦熱一　　　　　　　　　曹遷
樹影團團乆不移日當亭午更遲遲不知酷暑還多少
到得秋風葉落時
　　　二
六合炎炎暑氣浮火雲如水向西流南風不解人間愠
只在君王殿閣頭
　　　途中即事　　　　　　　　吕旭
怪栁類人懸怒癭好花笑客逞嬌容小橋路轉清溪曲
水滿山槽碓自舂
　　　過汝寧府　　　　　　　　孫英
鵞鴨池邊春草青居人云是蔡州城當時雪夜擒元濟
消得裴公一戰兵
　　　題秋江獨釣圗
孤舟蕩漾出江干秋水涵空緑樹寒更盡水源尋絶境
莫教征税及漁竿
　　　洪武癸亥春以公事出㑹寧北境一
　　　　　　　　　　　　　　　鄭桓
達納城邊春水生百花原上骨縱横荒郊露宿不成寐
一夜大風吹到明
　　　二
解鞍夜宿索歡川漠漠平沙祗見天睡覺忽驚風露冷
仰看斗柄巳西旋
　　　三
北出長城古塞邊荒松落日少人煙隔河又是河西地
過得燉煌是酒泉
　　　四
雲山髙聳入青雲下有黄河一帶分粉堞數家髙作塞
黄羊千百動成羣
　　　五
沙葱野韭隨時采蘆酒黄牛取次嘗萬里驅馳關塞外
忽驚風物憶江鄉
　　　六
山下荒城古㑹州唐家當日此防秋英雄巳矣空形勝
惟見黄河水自流
　　　七
黄河岸上雪山前駝馬如雲記昔年部落一從星散後
却抄民籍學耕田
　　　八
荒原人家今少存好田俱是官軍屯前山遥見黒城子
渴飲不知河水渾
　　　題子陵釣臺　　　　　　　吳生
富貴都歸一釣竿髙風嬴得古今看雲臺冠冕須㬰事
不及羊裘耐嵗寒
　　　漢將射獵　　　　　　　　方勉
將軍意氣自豪雄驍騎翩翩入塞中頑石向來猶沒矢
肯教真虎匿荒叢
　　　梅花
花香未入離騷譜實熟堪調商鼎中用舎在天無預己
不須囬首問東風
　　　鳯池四景一　　　　　　　程思温
玉殿分行曉侍班退朝花底珮珊珊鳯池春暖多清暇
自把龍涎試博山
　　　二
峩冠天上紫薇郎染翰朝朝侍玉皇賜得香羅輕疊雪
西清閒坐午風凉
　　　三
金井梧桐落葉稀傳宣初罷出彤闈玉堂學士多相識
共載雕鞍馬上歸
　　　四
滕六飛花舞朔風絲綸閣下繡簾櫳玉堂半醉宫壼酒
坐擁金爐獸炭紅
　　　聞鴈憶弟百户佲㑹别海州　程信
夜下江城每並歸日長沙渚更相依一從嘹唳雲霄後
南北隨時各自飛
　　　天津遇滕自明都憲一
天津橋上水雲横紅蓼灘頭暫駐兵行盡人家無犬吠
却從海口看潮生
　　　二
王師萬里下蠶叢旗轉天津快午風忽遇舊游中執法
暫同杯酒話征東
　　　虎圗　　　　　　　　　　汪徳
腥風凛凛出山阿吮血磨牙奈爾何力困有時遭急縛
畫堂常見寝皮多
　　　武帝馬圗　　　　　　　　吳箎
相如歌頌雖無敵汲黯忠言未可輕若使武皇能早悟
龍駒不在渥洼生
　　　十八學士登瀛圗
附鳯攀龍幾俊英一時遭遇若登瀛不知獻納論思際
曽亦陳詩到鶺鴒
　　　江右平冦巻和韻為致政都憲程公賦一
　　　　　　　　　　　　　　　蘇景元
繡衣持斧不辭艱獨領孤軍入萬山生縳渠魁破巢穴
萌芽不遣一人還
　　　二
雲收霧巻見神奇賊死民安在片時嬴得童謡滿江右
南征從此罷王師
　　　三
解下兠鍪位上卿月明京國萬方清君王奠枕無邊慮
争和鐃歌頌太平
　　　四
繡袍年乆汗痕斑曽領偏師碎鐵山功遂名成乞歸去
松楸千樹古城闗
　
　
　
　
　
　
　
　
　
　
　
　
　
　
　
　新安文獻志巻五十七
欽定四庫全書
　新安文獻志巻五十八　　明　程敏政　撰
　　詩雜體
　　　龍尾硯同毛隨彦時聫句　　程　俱
歙水清以駛歙山文且堅(程/)誰將玉斧琢製此月様圎
想當結繩後要使鳥跡傳雕鎪見骨格豈與瓦礫全(毛/)
坡陀百氏圃泓澄九經淵墨海不復見柯巖那可肩星
稀涵緯象眉緑生春妍(程/)規模異鎔鐵濡冩殊懐鈆正
當秋兔頴發此霜松煙(毛/)一從毛楮遊幾作蟲魚箋徴
辭想妃子揾首懐張顛寧同李生瘞聊續胡公鐫(程/)常
疑老蚌殻浸潤生膏涎(毛/)堅踰鵞池鑄質謝銅臺埏紛
紛况多偽渴雀同梔鞭(程/)琳㘭隠多水十年寄所宣池
光斂墨色雲氣開毫聨翔鸞及垂露逸勢徒飛鶱(毛/)誰
云過珪璧或用磨戈鋋吾今欲焚棄負耒歸園田(程/)
　　　泛舟鑑湖同趙來叔趙叔問聨句
春風巻三江雨雹暗秦望今晨風日佳逺目聊一放(致/)
(道/)人情暫愉悦天宇亦清曠逝將一葉舟逺破萬里浪
(叔問/)澄陂撥寒醅疊巘展新障(致道/)飄揺過餘芳容與
矚孤漾(叔問/)停雲冒山巔新緑浮天上枯腸吐輕黄欹
峯抹晴漲逺水沒輕鷗羇禽變圓吭鑑湖清可啜蕺菜
柔堪餉(來叔/)時當䘠禊及路指蘭亭嚮豈無謫仙盃聊
舉剡溪榜(叔問/)吟箋灑餘研茶竈發新煬徜徉寫幽憂
蕭爽絶纎坱年華自繁穠世故足悽愴(致道/)弔古意雖
遐感時心自亮(來叔/)雄濤折東南舊牒分覇王梅梁寄
遺靈禹跡疑可訪星分九土毛帶挽百川洚胼胝識神
姦玉帛來崛強規模至今存形勢亦云壯(致道/)膽嘗信
焦思金範徒審象當年浣紗人絳縷起窮巷姑胥失層
臺榛棘遶青嶂彼姝者誰子婉孌固難忘撫事即元龜
終古可懲創(叔問/)永懐文靖公造厦得良匠平生滄海
志顧豈矜岫幌笑談遣諸兒百萬皆膽喪晚節終自完
流言亦何妄安知彼天遊中有無盡藏(致道/)觸目發長
謡懐人獨惆悵(來叔/)入木想八分登山知幾兩風流四
明客投老志蓬閬𤣥熊殊夢間鴝鵒比狂尚殷勤覽陳
跡忼慨有餘怏(致道/)雲雷正經綸兵甲相磨蕩虎貔驅
七萃鵞鸛張兩廣帥維丞相度餉倚晉公滉足食佇流
錢宣恩同挾纊顧慙巳么麽安處官冗長短拙更何禆
恩私誠謬降猶能樂閒適深恐遭譴讓(叔問/)故應方虎
間不乏亷藺将秘計走閼氏奇功收跳盪無煩秦庭哭
坐使楚軍張何當濯龍津歸擁雲臺仗官儀見炎靈王
氣盖芒碭專車戮防風掩骸收魯項(致道/)禄山終自焚
僕固胡能誑(來叔/)雍容兩宫還娛樂天下養弁㑹肅鳬
趨花深度雞唱(叔問/)馬牛縱山林弓矢戢櫜韔(致道/)錢
鏄待豐盈壼簞更勞貺周室巳再安漢業欣重剏(來叔/)
返予綿上耕酌我兵厨釀(致道/)昻昻妙髙叟辭藻舎人
様方為東山起朝論深倚仗金昆固神秀獨立起輩行
深嚴職右府折中歸至當伊予最畸孤艱阨隨所傍幾
驚虎尾履分委魚腹𦵏偶然還一處巳幸神所相矧復
陪清游快飲吸長江(叔問/)深慚抗塵容豈敢窺雅量文
衡乆巳持宗盟從此亢騄驥政騰驤駑駘徒頡頏雄筆
掃千軍榮光髙萬丈清朝尊陛亷羣枉窒户向偉節素
推髙嘉言行更讜定應謝逋客終冀寛俗狀常貧固吾
道共約税歸鞅(來叔/)中興百六掾麟趾豈神况便飽經
史婉畫一正所仰勤劬照藜青豪俊嗤帳絳如何艱危
中骯髒容跌宕軒裳欲吹虀文字堪覆醤數奇豈無雙
妄發坐小憃逍遥漆園荘澹泊竹林向重來縛塵纓夜
鶴空蕙帳㑹䝉子雲嘲未免王戎逷(致道/)翻思京國遊
幾作榆枋搶無聊每過君攄豁資直諒朝野時歡娛金
石日擊撞月遷惟佞幸朝奏坐誣謗寝薪積憂思把酒
亦愴悢斯須失和平占候奏天棓狂瀾翻四溟覆簣安
得抗顛㝠今幾年失喜問無恙(叔問/)豈期愕鯨波復此
言輕颺(來叔/)談追正始音句續郢中唱(致道/)融金無留
礦探珠驚老蚌(來叔/)更須月團團迨此春盎盎還擕玉
色醪共理黄蔑舫(致道/)清文韻韶濩雅好羅觚鬯振衣
躡崇山一濯惠風暢(來叔/)
　　　秀山霜晴晚眺與趙賓暘黄惟月聨句(秀山在/嚴陵郡)
　　　(城之内子城之東舊有亭曰秀亭今毁范希文/所謂烏龍如岱馬目如崧嚴子陵所釣之瀨沈)
　　　(休文所賦淺深見底之江顧未嘗與亭俱毁也/囬官寓買屋其下七年矣丁丑之冬趙與東賓)
　　　(暘相約聨句僅酬倡青字四十韻而止近又賦/栢梁體九十韻絶影極趣囊括未盡辛巳十一)
　　　(月二十七日賓暘適至黄應蟾惟月授小學于/塾三人各擕稚子挈繩牀命酒至暮雪後霜晴)
　　　(送目無極東望則錢塘㑹稽通扶桑暘谷之波/西望則歙鄱萬山出踰隴蜀抵日落之處南則)
　　　(衢婺接甌閩北則江淮而中原𣺌𣺌無際此山/在天地之内不能一拳而吾儕在此山之上亦)
　　　(太虚之一粟爾然神遊者意逺趣適者興深以/此而寄於言非可腐之草木比也乃以囬兩日)
　　　(前屋字古詩為韻囬首倡焉秉燭繼之各聳肩/索筆書數十聨禁鼓趣歸明日再集又明日復)
　　　(集而一百八十韻成用昌黎郾城夜宿體而用/韻多於城南竹金泉玉之聨者三十庸豈非一)
　　　(時之逸槩乎賓暘惟月暫來倐往故囬之聫頗/加多長兒存心亦獻數十句惟村酒僅數行野)
　　　(蔬不盈掬一聨可取而以其儉也不以入篇然/則秀亭可毁也而山川之不可毁者常存自古)
　　　(有形者無不可毁而文之不可毁者常存前乎/是詠詩于此山此亭者衆矣而今莫之存也亭)
　　　(不存山存而吾儕於是乎有是詩要是詩之乆/其存其毁非囬之所得知也将以紀一時意興)
　　　(之所偶至則不容不姑存之也時至/元十八年嘉平朔旦方囬萬里謹序)
　　　　　　　　　　　　　　　方　囘
一峯何峥嶸萬象悉匍匐心包元氣并影立太空獨(囬/)
遥瞻極乾端俯瞰際坤軸飄飄凌雲身杳杳送鴻目(與/)
(東/)揮袖裨八風開襟吞百瀆醒脾嚥醇清滌髓盪痼俗
(應蟾/)斗摘紫垣杓日攀黄道轂川令夷若奔林訶魍魈
伏(囬/)螺蚌視三神盃盎閲四隩參旗摩右肩崑苑踏左
足(東/)營營蟻磨旋戢戢蜂房簇羶爼饜前臑詩瓢慳半
菽(蟾/)厯測尊盧年桴窮沃焦谷疇非浮㸃漚吾亦寄粒
粟(囬/)氣形孰融結髙深誰濬矗媧皇不能補共工多事
觸(東/)飛思騰虚遨殫精馳逈矚浩浩蔑垠涯渾渾曷邊
幅(蟾/)百刻倐汐潮九行逓朏朒逹觀等鵬鷦殊趨殽燕
蝠(囬/)仙馭鞭虬螭神駕軌驪騄寰中無遁照象外有𤣥
燭(東/)推尋製字蒼究考畫卦宓萬變既日滋百靈遂宵
哭(蟾/)某氏馬錫三何人鼇釣六厎所真蓬瀛是間自濠
濮(囬/)佳辰每難值奇賞詎嫌數逹士多放曠拘儒例踧
蹜(東/)味同僑札交臭異智輔族稽首禮初梅掀髯呌餘
菊(蟾/)節屇小大寒嵗得中下熟野禮講蜡迎侲朋閲儺
逐(囬/)皴膚剥枯蘚痩髮立凍木青鍼抽麥麰絳粒茁櫻
薁(東/)烏龍特嵳峩白鴈幾灣洑霞譙抹微綃煙市皺輕
縠(蟾/)畫嶂屛横縱字溪篆直曲蘭非灌能馨栢豈撼可
秃(囬/)長岡脩蛇馳短阜矮鼈縮一塔聳錐頴千畦界棋
局(東/)冷祠逃鼪鼯荒塚嚇鴟鵩汲窟仆桔橰穫埸眠碌
碡(蟾/)橡實翻籜瘦筍萌認鞭斸莽啼潛鈎輈籬嚼偃觳
觫(囬/)樵肩瘡長鑱獵臂袒偏裻相勞聲阿邪力作響蓬
撲(蟾/)聞磬認禪窻指旛窺佛屋邃森踰二林美秀将三
竺(囬/)籠影夜龕燈板聲曉堂粥匪經陸老學孰識陳尊
宿(蟾/)兵比休虎屯盗俱就鯨戮耨鎛衍新畬燧亭隳舊
築(囬/)連營釋鞞琫四野競畚梮别墅喧榼壺圜扉静敲
朴(東/)今各有緼袍昔俱無㫖蓄駸駸熈運開沓沓壯觀
復(囬/)閭閻一燼空棟宇萬礎續貨㕓富鮑鱐米市積穜
稑(東/)登臨恣夷猶生息賴亭毒掃隂開晚晴破沍作春
燠(囬/)磽疇蹙龜紋涸澮開瓦卜昏聲沸羣鵶暮色隠孤
鶩(東/)店遥旅叱驢隴隔穉喚犢鴂謡音哳嘲僂荷歩彳
亍(囬/)浦溆出漁艇碕磧泊商舳僧包側肩挑奚囊俯腰
束(東/)䕶舎荒吠狺投林倦翔速驛蹄雷鏗鍧野燎星熠
煜(蟾/)警棚報鼕鼕栖塒呼喌喌相與忘是非足堪了昏
旭(囬/)矧茲瑞六霙預云宜百穀狐兔各深藏蝻蝝靡遺
育(囬/)潛魚未撥剌駭獸或躑躅倒影巳巔崖餘凌尚丘
麓(東/)宿孽芽嫩黄流澌醖嬌緑聨拳一舂鋤格磔雙屬
玉(蟾/)搯苗攬奇辛擘蕾嗅幽馥蟄户咸伺霆燒痕漸矜
曝(囬/)審觀寒向䦨追念暑嘗酷凉既免炮燖温又救皸
瘃(囬/)大化有乘除勝殘無斷屬是邦信巍巍厥聞乆昱
昱(東/)淮海分揚州斗牛躔北陸秦漢㑹稽吳隋唐新定
睦(囬/)户歌楚人騷家佩桐君録入籠盡參芝盈室肯薋
菉(東/)輝鳯逺媒翳祥麟哂童牿棟材茂椅桐躍冶乳鏐
鋈(蟾/)賢守宋廣平興君劉文叔徴隠屈黈旒哀惸極膏
沐(囬/)緬懐解劔耕遐想負薪鬻咳唾變興亡咄嗟異榮
辱(東/)蕘夫被儒衣耕叟闢家塾道味調漆膠誼聲協敔
柷(蟾/)嚴范盛烝甞軒萊恪尸祝勃興畏後生朋來樂私
淑(囬/)駢肩長裾曵比屋短檠讀髙科接踵武雅徳棻被
服(東/)委巷致聘旌徒歩􁀙公餗車引太僕騶馬給上林
蓿(囬/)豈惟供爪牙固將倚心腹文華凌屈宋武畧邁頗
牧(東/)袁絲却腐閹丙吉雪寃獄差毫别同和立界辨剛
慾(蟾/)逹汝嫓稷臯退吾儕綺角中焉歛韜略外也滅表
襮(囬/)村詁訂荄箕俚授折都郁四經審鈎弦三秀攻珞
琭(囬/)處士傲貂紳俠徒競雞踘里閭劇華腴官府務涵
霂(蟾/)喝雉投彩瓊落鵰捷鳴骲髙貲軼陶朱雄辨騁張
禄(東/)美釀壓郫筒大烹椎獠犦舞殘金鳯欹歌緩翠蛾
蹙(囬/)千樓向笛吹萬室陶巾漉餘尊霑皂𨽻殘炙飫童
僕(東/)遐征罕齎糧酗寝或枕麴間嘗極備無一是耻嘑
蹴(囬/)金彩剪勝幡沙囊篆符籙秋棗溲䍧膏冬稻熬狼
臅(蟾/)城市雖馮扶郊野尚軒嚳四時務鋤耰千村鳴杼
柚(東/)顆粒本牛衣絲縷出蠶䒼䌖商何羡閩藥市勿詫
蜀(囬/)盛年念疇昔微夢怳忽倐巳知壯心違未覺老顔
恧(東/)乆黏簿書黐幸脱簮冕梏得與麋鹿羣敢兼熊魚
欲(囬/)席珍非待聘有玉謾韞匵㝠心同子綦徐歩效顔
歜(東/)一麾斷鵷班百舉閲餼告仙忝真應宗詩愧𤣥英
屬(囬/)親故焮妖災怨讐騰謗讟字㓜窘空空省躬危毣
毣(囬/)卑飛類鷦鷃逸歩謝驊驌庶幾便幘幍焉能事鞲
絭(東/)雙洪洶奔濤孤泒澁凝瀑窻徒聚雪螢袍未釋銀
鵠(蟾/)之子虞一夔伊人鄭七穆三足分鼎鐺兩鋒交箭
鏃(囬/)㙛埴冀良陶糲䟽就精鑿誠難角妙染繆許啐餘
莤(蟾/)狂吟動千字豪飲輙百斛墨淡立兒研盃遲走童
趣(東/)自倚大户寛豈畏險韻複膽癢生芒稜唾圎洗塵
醭(囬/)登山石同憇臨流泉共匊被褐敵裘綺羹藜勝粱
肉(東/)磚罏煎茱茶瓦豆飣茈菔園無迂叟花亭有醉翁
蔌(囬/)㯶踈摘塵柄莎軟敷狨褥藤隂皆帷幬松韻即笻
筑(蟾/)逸興春空雲耐交嵗寒竹山腴嘬糟貍海異吮醬
鱟(東/)黎斑屑鷓鴣端眼濯鸜鵒書窮蕭衍評奕妙王粲
覆(囬/)生平嗜好迂我軰友誼篤矢詩一賡酬言志雙啓
沃(囬/)析理精洛伊談史究温涑望之真堂堂毛遂豈碌
碌(東/)虞初九百篇方朔三千牘酸醎糅鹽梅杗桷裁棫
樸(囬/)論文如有競見義每相朂燕樂思鹿鳴切磋慕淇
澳(東/)公直性所鍾辛勤起常夙枿佞請尚方抨妖官硩
簇(囬/)扣閽幡屢舉寓直被曽襆剛腸挫未衰勁氣老彌
肅(東/)百粤轉沅湘九河交濟濼魂驚舞波帆力弱掀淖
輻(囬/)道異十獲禽理難百中鵠晞顔寧如愚尚老且縁
督(囬/)浮榮等槐蟻往事付蕉鹿樂天心自怡知命頞奚
顣(東/)于野同人亨勿藥無妄福攀附聨瀛登廣胖適沂
浴(囬/)寄興本真率成章仍豐縟時能一來遊傾篋買醽
醁(囬/)
　　　續龍爪石壁題句(克敏以元義兵萬户守昱關/與天兵再戰不利退守扎溪)
　　　(題怪石落花一聫于石壁遂/自剄永嘉孔從善為足成之)　吳　訥
萬里西風起馬蹄金戈囬日塞雲低未為豫讓先亡趙
欲效田單獨報齊怪石有痕龍巳去落花無主鳥空啼
至今天與英雄恨嗚咽泉聲下扎溪
　　　欲雪與唐肅馬貫王亷柯理聨句
　　　　　　　　　　　　　　　朱　升
落木號千嶂(允升/)重雲幕四郊野寒風未息(肅/)江沍水
全交滕六欣催駕(貫/)蜚亷怒拂旓窮隂蟠地軸(允升/)急
蔌奏仙匏擬絞天潢練(肅/)將搜月杵膠棟鴟蹲若待(貫/)
街犬喜争跑玉蘂期春放(允升/)綃梭候夜抛巧思裁六
出(肅/)重想壓千梢訪戴先尋櫂(允升/)禽吳巳彀弰思營
梁客賦(貫/)言畏黨姫嘲地有遺蝗懼(肅/)天無縱鶻嗃坎
深終見滿堆聚定成包霰漸鳴侵箔(允升/)煙多散濕庖
枯腸須沃酒(肅/)噤齒不勝殽火盡僧顱縮(貫/)囊空僕喙
呶霸驢袍預襲(亷/)藍馬鐙頻敲鼎為團茶滌(理/)詩愁凍
筆鈔僵眠方自傲(肅/)罷獵竟誰教竹佇翻銀鳯(亷/)松占
偃素蛟晚來應可俟(貫/)虚白暎書巢(允升/)
　　　二十八舎歌示錢尉(星名/)　　程　俱
山川不舎騂與角亢鼻孤豚殊不惡委身投筆事氐羗
何異天球薦房闥人心如面各不同蛇頭蝎尾吾安容
脂韋肯效箕帚態抜劔撞斗真才雄少年食牛有餘氣
大笑文章幾女工立談寧與子虚比危冠欲入明光宫
功成築室依故丘作書重壁垂千秋宸奎一札呼不起
閉門老死如黔婁迹來養生如養胃未羡昴精刀筆吏
疲神畢慮子所訶鳳觜鸞膠誰汝試曽參忘心身亦空
身如丘井心如風君言作解皆魔鬼蒲桞松筠同盡耳
三星在霤能幾許張拳且擊關南鼓遊龍作御雲生翼
軫地盖天從莫逆
　　　酬林祖徳
建旟撫方面簪筆登雲衢除書無虚日念子何躊躇滿
堂羅經史問字無停車平明户外屨接跡叩所需定坐
為詳説從周述唐虞執經退食罷貝梵頗巻舒破魔無
堅壘解髻皆明珠危絃寡知音寂寞空居諸成詩逺相
寄尺鯉來東吳收之巾十襲永好不可渝開緘嘆奇決
巳作東歸圗閉蕃著空舎誰辨公車書
　　　用簡齋韻　　　　　　　　方　岳
建旗凛大將負弩紛前驅除此兩不能鋤荷則有餘滿
畦老松韭貧猶未饑虚平生錯料事不到齊王竽定無
相擕人嵗晚誰與娛執盃手欲龜風雪侵貂䄖破顔劃
孤嘯鬰屈終不舒危坐發深省寧若巾柴車成敗未可
知蕪我瓜芋區收身黄觳􁁥心跡何裕如開口不言錢
未害書生迂閉户聊課詩政與俗士踈
　　　和韻　　　　　　　　　　程　先
金縷聽佳唱山爐裊細香石縈泉欲咽野大日偏長絲
過蛛封巧巢成燕避凉竹君閒可欵蘭友味相忘匏繫
終歸魯瓜形曷相商土田聊自給漁釣且迷陽革故符
誰應迍邅瑟自張木枝巳拳曲小大詎堪量
　　　夏日珠溪賦　　　　　　　方　岳
金谷巳塵土珠履如飄風石崇與平原癡處正爾同絲
毫挂世網空錮南山銅竹窻理殘書乆巳不諱窮匏尊
吾秋人許訪青蓮宫土甘蔬亦香小摘雲濛濛革革有
鳴禽留我幽花叢木屑落飛談煙霏晚葱瓏
　　　冷泉亭　　　　　　　　　方　囘
金鞍驟紫陌詎識林下勝石苔為誰碧我輩坐乃稱絲
毫無愧容照此冷泉鏡竹樹亦如我不與春色競匏尊
未用酌一見百慮醒土囊發饕風無波此終定革履漢
臣心恐未敵茲瑩木杪夜月孤庶其許相暎
　　　走筆次星崖先生訪道不遇韻
　　　　　　　　　　　　　　　汪徳鈞
金篆淡寒日石狀臥荒煙絲鞋踏露冷竹户扄垂枅匏
瓢懸空室土硎絡餘甎革履君勿説木葉零階前
　　　仲嘉被檄來吳按吏用非所長既足嘆息而或
　　　者妄相見窺議益足笑云戲作十二辰歌
　　　　　　　　　　　　　　　程　俱
驅驥搏䑕難為功不如置之牛皁中平生暴虎笑馮婦
豈向兔脚分雌雄龍山從事盛徳士逹觀巳悟蛇憐風
馬曹五斗真如寄羊仲三徑終當同羣猴憎猿坐殊趣
甕中醯雞無逺度從渠狗曲誚王生欲辨龍猪復誰語
　　　讀十二辰詩巻掇其餘作此　朱　熹
夜聞空簞齧饑䑕曉駕羸牛耕廢圃時方虎圈聽豪夸
舊業兔園嗟莽鹵君看蟄龍臥三冬頭角不與蛇争雄
毁車殺馬罷馳逐烹羊酤酒聊從容手種猴桃垂架緑
養得鵾雞鳴角角客來犬吠催煑茶不用東家買豬肉
　　　戲為十二屬體詩贈汪萬里　吕　旭
鼷䑕渴飲清河流吳牛寒喘明月秋蝸角國分戰蠻觸
至今人嗜功名求猛虎勢窮淺山隠狡兔計猾深穴謀
時情澆薄不復古君懐曠逹才學優驪龍明珠爛可摘
青蛇古劔光芒浮奇才抱負藴莫露哦詩躭酒能消憂
駟馬漢卿貴可羡五羊秦相功難儔故知窮通古有命
君解談𤣥推短修沐猴而冠頗拘束醯雞舞甕多謬悠
君平簾下白晝静花香清樾鶯啼幽烹犬藏弓事未定
屠猪漁釣何如羞三百青錢拄行杖與君汗漫同遨遊
　　　述懐　　　　　　　　　　程　俱
一生共悠悠今者曷不樂二十起東山誤為微官縛三
年瞬眸耳郵傳那乆託四壁自蕭然青編束為閣五更
霜鐘動起視星錯落六律聿其周忽忽更嵗籥七哀哦
幽韻感念驚獨鶴八極豈不廣衰懐了無託九原歎多
賢死者那可作十里望煙村天隨去寥廓
　　　代陳均輔贈馬則賢　　　　黄　樞
江南星渚山水奇馬家桂子昌于醫此心契天雄傑者
滿軒種杏仁間馳身雖如蟬蜕濁世活人逺志傳孫枝
偶同瓜葛花屏下梅兄樊弟相追隨嗟予蜂房病溽暑
熱烘腦子逾蒸炊難甘遂委庸醫手蒼黄連月累卵危
有損無益智者哂因陳治法宜如斯言非草草果起死
功當歸子夫何疑况又時當半夏月雨餘凉氣浮輕絺
懸壺索寞乏瓊報木瓜愧誦前人詩蘇躭橘紅井泉碧
威靈仙術終相期隂功百世固未艾芝田蘭畹春熈熈
　　　三禽言　　　　　　　　　江心宇
我友我友鞠衣黄裳一日不見爾何所翔爾何所藏飛
鳴髙樹去母也不忘噫髙樹如何噫緑隂正多噫(右鶯/)
燕燕尾不齊撇裂侵泥滓翻飛煙雨裏轉眼朱門委榛
杞權門如市止復止天際翻飛鷹斂翅(右燕/)
布布穀哺哺雛雨苦苦去去乎吾苦苦吾苦苦吾顧吾
姑(右市穀/)
　　　二禽言和吳南　　　　　　蔣師文
著衫拜婆低頭斂手殷勤多禮數從古不可磨何須日
日鳴山阿于嗟禽兮勃豀之風處處是謝爾聲聲勸行
禮
姑惡姑惡阿婦聞之莫驚愕河東獅吼河間滛阿姑雖
惡不為虐于嗟禽兮而知姑惡猶庶幾人家婦惡而不
知
　　　禽言何可得　　　　　　　姚　璉
禽言何可得日日呌前山可得或可得可失亦不難得
隴更望蜀得魚復忘筌得易失恐易奚若不得安風塵
起四境大地多披漫去嵗擾淮甸今年廹潼關貪饕與
奸黠要汲海水乾天乎茍可得大運終須還天茍不可
得烈火焚茅菅桓桓將帥出凛凜冰刀寒秋髙馬肥驟
一掃霜葉丹胡如雙溪老穏坐溪山間得失無罣礙胸
次收波瀾倦處自欹枕興來一憑䦨柴扉春寂寂山泉
夜潺潺
　　　曉起　　　　　　　　　　程　俱
霜林一望極空寒曉起催人覺夢殘黄霧帶晴江𣺌𣺌
勁風翻影露溥溥香飄引篆新添火髪密勝簪慢整冠
藏拙懶便惟少事興來閒借逺山看
　　　菩薩蠻　　　　　　　　　朱　熹
晚紅飛盡春寒淺淺寒春盡飛紅晚尊酒緑隂繁繁隂
緑酒尊　老仙詩句好好句詩仙老長恨送年芳芳年
送恨長
　　　次圭父韻
暮江寒碧縈長路路長縈碧寒江暮花塢夕陽斜斜陽
夕塢花　客愁無勝集集勝無愁客醒似醉多情情多
醉似醒
　　　偶成　　　　　　　　　　吳　斌
春天曙日浮雲錦暗野晴風灑露珠新樹小花穿舞蝶
暖波芳藻戲遊魚
　　　題廣寧雙塔寺　　　　　　程　信
鋩騰夜色寳林中拔秀雙虬瑞現同長印月奩分下上
巧呈天柱立西東廊逥百轉香煙細社結三生泡影空
凉度一簾幽寺古芳名記我愧紗籠
　　　家園新植一梅即開
春初動色喜傳觴異種分來近後堂塵絶素肌清入韻
雪緘紅蠟巧成裝粼粼碧沼晴翻影陣陣寒風曉逗香
新樹半開驚嵗晏早應花占一園芳
　　　古巖　　　　　　　　　　趙徳相
行行一徑野煙寒寺外橋横石澗環清話梵狀連雨細
定心禪榻共雲閒聲聞磬擊風搖水影見燈懸月吐山
晴院塔前巖樹古鳴泉冷漱玉潺潺
　
　新安文獻志巻五十八
欽定四庫全書
　新安文獻志巻五十九　　明　程敏政　撰
　　詩雜體
　　　答王無功在京思故園見鄉人問(此下問答原/詩云旅泊多)
　　　(年嵗老去不知逥忽逢門外客道發故鄉來斂/眉俱握手破涕共銜盃殷勤訪朋舊屈曲問童)
　　　(孩衰宗多弟姪若箇賞池臺舊園今在否新樹/也應栽栁行踈密布茅齋寛窄裁徑移何處竹)
　　　(别種幾株梅渠當無絶水石計總生苔院果誰/先熟林花那後開羈心只欲問為報不須猜行)
　　　(當驅下澤去/剪故園萊)　　　　　　　朱　熹
我從銅川來見子上京客問我故鄉事慰子羈旅色子
問我所知我對子應識朋游總強健童稚各長成華宗
盛文史連牆富池亭獨子園最古舊林間新坰栁行隨
堤勢茅齋看地形竹從去年移梅是今年榮渠水經夏
響石苔終嵗青院果早晚熟林花先後明語罷相嘆息
浩然起深情歸哉且五斗餉子東臯耕(按無功名績文/中子之弟當時)
(有問體詩而無答者故文公擬答之詩/中所稱銅川五斗東臯皆王氏故實)
　　　媒問　　　　　　　　　　胡次焱
媒問嫠汝何傷汝為國秀時辛苦事蠶桑僴瑟順為正
婉娩禮自將笥中有練裙衣上無明璫貧女古難嫁賣
犬辨資裝中年得夫婿憧憧拜姑嫜肅容采蘋藻洗手
供羮湯良人正少年相期家道昌良縁天所妬夫婿奄
云亡自從夫婿亡十年守空房素帷代錦幬莒席易牙
狀孤眠耿夜半單立黯昏黄犖犖影徘徊鞅鞅情彷徨
皓月照枕衾暴雨頽垣墻獨寤誰呼喚獨語誰交相如
凌空失翼如渉川無梁嫠來吾語汝琴瑟貴更張汝篋
既單薄汝門復凄凉汝寒何以衣汝饑何以糧紡績終
難給舂汲勞欲僵死者不復起生者宜自詳隣有美丈
夫顒顒更昻昻牛羊量用谷金玉堆滿堂畫梁青𤨏闥
珠簾氍毺廂琱户金彈丸寳鞍青絲韁旌旗明晚霞劔
㦸磨秋霜奴𨽻厭綺紈犬猫棄餦餭門下粲珠履庭前
沸笙簧出則專城居入則侍明光一呼千失諾一指萬
夫張一笑生羽翼一怒起鋒芒吾慕者蹇脩與汝解佩
纕以此窈窕婦配彼駔儈郎花樹戲蛺蝶蓮浦浴鴛鴦
無煩賦藕花且喜華枯楊何妨鸞舞鏡應彼鳯求凰人
無百嵗人倐忽如風狂莫將泡影身徒置冰炭塲死後
留名節身朽魂茫茫生前受富貴志得意洋洋人生行
樂爾二者試裁量蔬食不日給孰與飫膏粱荆釵不自
謀孰與雲霞裳年滔滔不反貌駸駸巳蒼敗棋須換局
作戲且逢場文君慕相如恢女喚江郎有髮可畫結有
耳何自戕試問東夷子何如聲伯孃信書不如無未必
有共姜鬼妻變人婦毋作老死孀
　　　嫠答媒
嫠答媒妾自憐妾家貧如洗妾貌粧不妍中年方擇配
幸逢夫婿賢藍橋疑仙㑹紅葉開良縁俯以奉箕帚仰
焉供豆籩粤從定六禮穏圗偕百年渠疑有家願倐罹
中道捐城崩哭呦呦竹斑淚濺濺空房照明月幽隴凄
寒煙禽鳥喧墓門魄降魂翩翩蛜蝛滿窻户心結目㳙
㳙寮室昔華屋埋土今荒阡恨不即同穴何忍續斷絃
翻思合卺初參透老婆禪如魚水游泳如蔦蘿纒綿奈
何死生闊泛泛水中船綢繆為夫婦反覆如市㕓徒貽
楊華醜寧免栁絮顛妾頗親筆硯亦嘗閱簡編女不踐
二庭婦不再移天陶嬰寡鵠吟衛妻孤燕篇或刑耳自
誓或斷髪自全或劓鼻偃蹇或毁面迍邅吾足幸可刖
吾臂不可牽卓卓節操立表表鳯孤鶱藐茲未亡人有
意奉周全媒雖憫妾寡媒適重妾愆妾命春葉薄妾心
頑石堅栖栖謀尺布豈不羡罽氊皇皇圗斗粟豈不思
葷羶胝手任舂汲孰與奴婢千鞠躬跧衡茅孰與綺疏
便枯荄欣囬春缺月喜再圎世誰不此樂妾意獨不然
理義自有閑物欲常無厭三少穢難洗五嫁醜莫鐫浮
榮瞥似電遺臭流如川媒言頗喋喋媒意遽拳拳之死
矢靡他斯言當真詮文姬殊妖媚易安亦嬋娟失身再
事人彤管無取焉節義日以頽文章何足詮王母有差
事青鳥信頻傳母乃堕人慾反以汙天仙嫦娥豈不嫁
空抱老金蟾所以廣寒宫萬古清鑒懸寧貧任勞鹿寧
賤受磨研寧凍如寒蠅寧餓如饑鳶終不以快樂而易
此憂煎井厎水不波山頭石不遷再拜謝媒妁歸來雙
淚漣十襲藏破鏡他年㑹黄泉(右嫠媒答問宋鄉先生/胡公次焱濟鼎之所作)
(也先生登宋咸淳四年第授迪功郎江州湖口縣主簿/以母老改授池州貴池尉徳祐乙亥天兵將至池州都)
(統制張林潛納欵請以城降先生奉母亡歸教授鄉里/或勸之仕先生賦是詩以見意大徳十年以夀終于家)
(後三十二年復為至元之三年文自黄竹入郡其孫師/中適在郡中出是詩俾文書之嗚呼讀栁子河間傳知)
(邪之所以敗正讀先生是詩知正之所以勝邪天理之/在人心猶日月之在天也可以缺蝕而不可以喪其光)
(明若先生之心孰得而缺蝕之哉雖/與日月争光可也鄉後學程文謹記)
　　　嵗寒問答辭(同舎旴江許叔異吳興馬伯城九/江方叔髙既遷居京城之南伯城)
　　　(於屏間畫三大木題曰嵗寒圗/因為問答之辭便山童歌之)程　文
松栢杉何槃槃毫末小排雲端不作梁棟守嵗寒曽不
如桃李花朝榮暮謝得實升金盤昻藏千百年一待鳯
與鸞松栢杉何槃槃古來材大用則難(右問松/栢杉)
君勿言時則然受命既獨賦性偏髙枝中梁柱小枝可
以為車船材不見識全吾天鳯鸞不巢且任百鳥喧寧
同嵗寒老不與春風妍君勿言時則然大匠一過肯棄
捐(右松栢/杉答)
　　　五雜組二首　　　　　　　詹　書
五雜組雲錦囊往復還雙鳯凰不得巳思故鄉
五雜組羅繡襦往復還同隊魚不得巳長客居
　　　自君之出矣　　　　　　　葉　朱
自君之出矣萬里恒相思想君思我處如我思君時
自君之出矣寳奩珠網多憔悴懶開鏡對鏡顰雙蛾
　　　錦鶒夜逸　　　　　　　　趙　戣
草徑鬰紆溪隔村誰抽關鐍逋孤鴛林樊搜紏崖广邃
岸曲括責菰茭根初疑布罟䑕盗夜又恐缺月狐乘昏
死殻枯梗秘蹤跡老圉勸我増垣藩
　　　登瀛亭行(登侯亭者汝林金侯閒居之所營也/昔唐房𤣥齡于志寧之朋以其武功)
　　　(既成而文徳以興故時人謂之登瀛之仙以榮/之今侯之經營斯亭也其將有待於時之清寧)
　　　(而佐夫太平者乎然予愛其亭之宏名之清故/協其聲以嗚之侯時為萬户鎮蚺城予為延陵)
　　　(吳武/成也)　　　　　　　　　　吳　斌
宏亭峥嶸凌青㝠驚憑崚嶒乘澄泓赬楹瓊屏凝清馨
停筝鳴笙争行觥曽横輕兵騰征輣英聲霆轟層城崩
卿能傾情精明經螢燈成名矜平生應昇鵬程榮登瀛
　　　題竹洲曽孫吳逢原友梅堂　汪宗臣
篔簹横煙洲其間移羅浮髯梢汙紅塵瓊㽔諧清游笳
沉天吹霜琴虚人當樓茲時如寒盟翻為青松羞(五平/)
肅氣屈衆蘤挺立自潔白萬壑逈雪月一榦掃水石讀
易義見復擬道信取益物態任冷暖嵗晏此莫逆(五側/)
　　　題汪梅牖盤隠
灣環長溪交繚繞石徑抱山中松風寒俗子不可到(五平/五側)
　　　嵗除大雪倣歐蘇禁體成一十八韻請諸友皆
　　　用臘月三十日帝欲雪為起句第三句而下上
　　　句皆平聲下句皆側聲必相聨屬結後二句不
　　　對偶及不引古人一切雪中故事
　　　　　　　　　　　　　　　詹　書
臘月三十日帝欲雪屏翳巽二聽所召同雲垂空羣隂
施大塊噫氣萬籟嘯神機周旋功無私剞劂剪鏤巧絶
妙俄驚踈踈來斜飛陡覺密密失逺眺山從洪荒藏諸
峯井向混沌鑿一竅江湖寒深侵黿鼉石壁凍裂堕隼
鷂郊原迷漫停田蒐浦溆沍結息網釣先生金城連樓
居冷透鐵甲濕旝旐茅簷懸冰凝晴輝楮幌不火晃夜
照威摧崖松容難凋力壓檻竹尾不掉詩翁愁吟新春
初野叟走報稔嵗兆誰家豪門眠方醒乍出暖閣見且
笑裘裳相迎添鮮妍齒頰掩暎鬬美耀狻猊形奇言俱
誇僕卒手塑像克肖惟知髙堂觀嚴凝豈念陋室苦料
峭薪罏灰殘嗟煙消市米價湧閉廩糶鶉衣孤貧多凌
兢鷇食餓殍各唁弔何當長戈揮𤣥氛共覩霽旭出海
嶠(七平/七側)
　　　寄吳熈中　　　　　　　　李道生
不見故人何處覔秋心見月轉添愁山山望斷孤雲出
一个飛鴻肯到不
　　　效山谷體　　　　　　　　胡　仔
青玻瓈色瑩長空爛銀盤挂屋山東晚凉徐度一襟風
天分風月相管領對之技癢誰能忍吟哦自恨詩才窘
掃寛露坐發興新浮蛆琰琰抛青春不妨舉盞成三人
　　　歌風臺
碑存溪石髙嵯峨漢字漫滅新鐫訛臺非舊築行人過
赤帝當年布衣起老嫗悲啼白龍死芒碭生雲凝夜紫
一朝花發咸陽春老劔磨血消京塵歸來故里天上人
千古斜陽愁色裏草沒荒城狐掉尾不信英雄化為鬼
　　　與劉簿觀雪用東坡聚星堂韻
　　　　　　　　　　　　　　　方　岳
江臯黯黯飛雲葉淅瀝破窻鳴急雪亂飄密灑寒正苦
低唱淺斟癡亦絶凍吟可但筆鋒健醒狂不覺屐齒折
留連急景聊從容俯仰幻塵空變滅舒眉一笑各雲散
轉眼百年如電掣風凝光眩眼欲花酒帶潮紅臉生纈
劇誇陶語何區區等與謝吟争屑屑醉翁出令凡馬空
坡老揮毫風燕瞥兩公仙去各巳乆一代風流尚誰説
吸鯨今夕不可辭醉中有句錚如鐵
　　　次容齋喜雪禁體二十四韻　方　囘
燠寒節若無嗟若不寒而燠疫癘作叵堪窮臘陽氣泄
况乃炎方土風惡大塊積蓄乆醖釀元造斡囬驟飄落
朝曦掩翳九烏死夜吹呼號萬騎掠餞嵗纔轟爆竹聲
鞭春初截土牛角芳芽脆甲縮芹薺饑喙枵腸訴烏鵲
小遲尚可詫祥瑞大快一舉洗汙濁蟄蟲且當伏深穴
貞松决不仆幽壑孤舟獨釣栁何奇衡門空宇陶如昨
凍手三噢復三咻泥屐一前仍一却未妨獵騎濕鞍韀
政恐征車埋軫較誰方輕暖擁文貂我欲豪飲欠金錯
雀窺囷廩絶粃糠蛛軃簷榱收網絡老人畏怯小兒喜
富翁驕傲寒士虐蜚蜮定復掃蠻蜑歸鴈未敢度幽朔
衘枚猛將死不懼煨芋野僧貧亦樂九頭鬼車悉逃遁
三足畢方能距躩眼生燈暈蝶栩栩膚澁衾稜雞喔喔
預占麥餌堆村場絶喜米價減郛郭忽得膚使奇麗句
韻未易賡筆屢閣頴隂故事聚星堂汶叟先生元祐脚
禁體物語繼醉翁即今再見蘇龍學幸公憂國僕無與
煎水烹茶聊一酌
　　　竹枝歌八首　　　　　　　孫　嵩
灧澦堆頭君莫行瞿塘峽裏不論程龍吟小雨蜀天黒
等有明朝春水生
行盡三巴三曲流一灘自有一生愁明朝巳過夷陵岸
更宿江陵漁笛洲
洶湧砰雷蛇飲溪隂崖暗天虎印泥萬里中原那有此
憐君更過鬼門西
峽路隂隂無四時寒雲鳥道挂天危荒亭敗驛此何處
望帝江山號子規
巴子城荒非昔人公孫何處問遺民千年惟有武侯磧
留與踏歌行早春
漢世明妃猶有村荒祠歌舞與招魂胡琴好入巴渝曲
萬里還鄉釃酒罇
黄牛廟前鴉鸛棲黄茅宫外梟鵩啼估客酹神巫嫗醉
青林日轉風凄凄
峽山削出青嗟峨峽水勻成緑不波頓平山水未能得
奈此猿聲朝夕何
　　　思家五首竹枝體　　　　　汪夢斗
六旬餘父身長健九十重親髮不華髙堂無人供滫瀡
如何遊子不思家
淮隂母家田未買汾曲先廬屋巳斜人生墓宅頗關念
如何遊子不思家
婦挼草汁浴蠶子婢炙松明治枲麻東阡西陌要耕麥
如何遊子不思家
兒多廢學自澆花女近事人今抱牙兒女長成憂失教
如何遊子不思家
荷浄軒前水浮鴨翠眉亭下栁藏鴉亦要丁寧春照管
如何遊子不思家
　　　江行歌七首　　　　　　　胡初翁
大石如屋堆雲沙小石如甕排江涯著我輕舟石中過
風吹漁唱出蘆花
一㸃白鷺煙渚沒數痕青山天際生隔岸人家好茅屋
石楠花底小橋横
船頭酒壺深貯月柁尾茶竈長烹煙宗老談易夜未巳
舟行妙意古無前(雲峯先生示教/易本義通釋)
澗水泠泠漾白雲兩峯紫翠對溪門平生規此誅茅地
却在牛羊黄葉村
溪上樹留龍爪青山前路有虎蹄腥陳跡誰云不足顧
秋風囬首立漁汀
兩舟前日離常山三舟今日下嚴灘髙帆争風問何事
不似漁篷臥釣灣
看山妙處在微雨雨後青紅抹夕陽江南山色世無比
畫手安得王西莊
　　　江上八首　　　　　　　　汪廣洋
廬山萬八千丈髙江水日夜送波濤看山飲水自成趣
何用長竿曵巨鼇
大山小山松樹齊千聲萬聲子規啼攬衣起舞夕露下
三更月落吳城西
楮磯口闊浪如山官船客船前後灣明日天晴大家喜
看我皷枻中流還
象牙灘上百花開參差時復見樓臺翠香芹菜縁沙出
雪色鰣魚上水來
大姑廟前花草香女兒港口江水長江水江花思無限
目斷鞋山又夕陽
江上四月雨綿綿連日北風何大顛且買活魚炊晚飯
皖城對岸泊歸船
英英白雲多在山愧我幾曽如此閒贑江東下數千里
祗許拏舟十日還
蛾眉今日為君開一色青天絶㸃埃浩想往時經濟事
赤龍風雨過江來
　　　竹枝辭三首送金如山往婺州　黄　遷
送别臨塘快放舟澄江𣺌𣺌消人愁蘋花滿櫂應相笑
也趂春風過婺州
桃花雨晴春水生東風去船如箭行鯉魚活煑蘭溪酒
篷底醉眠江月明
春城鼔角舊金華莫忘長干桃李花千金重載布帆穏
後月月圎人到家
　　　竹枝辭八首寫征婦意　　　曹　樞
郎行萬里戌雲中十約歸期九度空郎自官髙奴自老
悠悠生死不相同
乳鵶啼罷月濛濛門掩朱扉四五重到底此心關不住
為郎飛夢過盧龍
湖上東風吹栁枝湖邊士女笑相隨關西去國三千里
惆悵此情郎不知
濼水河邊苜蓿枯鎗竿嶺上雪模糊憂郎寒冷思郎苦
不忍垂簾向火罏
鴛鴦機上織囬文線去絲來字字真幾度寄君還又罷
漢家不是舊將軍
八十尊姑耳不聞倚閭終日為思君馬蹄若到山髙處
千萬囬頭望白雲
深院無人晝掩門燕歸時節又黄昏小環莫炙銀虹照
形影相隨越斷魂
朱顔緑鬢受孤單鬼病侵尋命巳慳若得此身能化石
青山終乆見夫還
　　　和太史子𤣥四季樂辭四首　吳　訥
湖燕哺兒生羽翼栁花不動春無力丫鬟擎月下玉臺
照見江南逺山色
檳榔葉青荔子紅蠻煙如織隔逺空畫堂沈沈白日静
鸚哥對語黄金籠
金風鏘鏘入林杪夜折蓮房下秋沼水仙捉月醉不歸
翠波流出紅船小
錦帷繡褥沉香牀翠衾對織金鴛鴦珊瑚屏風琥珀枕
良人不來冬夜長
　　　野人四時辭四首　　　　　姚　連
野人看花花滿叢紅紅白白媚東風粉蝶黄蜂不知處
一時飛過小園東
野人􁁜􁁜不受暑赤日行空無處逃走向松林脱巾幘
忽有好風吹鬢毛
野人看月如銀盤玉露洗空霜葉丹東家兒女笙歌暖
西家兒女砧杵寒
野人曝背向墻隈時飲茅柴酒兩杯落葉滿階渾不掃
拄杖去尋江上梅
　　　短歌行贈别一首　　　　　汪廣洋
歌停雲酌春酒送君發為君夀彈青萍絃素瑟何以贈
雙白璧車兒膏馬兒秣時載陽鳴鶬鴰戒僕夫肅徂征
渉還道揚飛旌慰爾民崇爾徳君子心我無忒
　　　蘆鴈辭四解　　　　　　　詹　書
沙塞冷雙南飛好兄弟毋相違(一/解)落平沙立風露數聲
中驚漁父(二/解)月懸鏡蘆花霜夢海門秋夜長(三/解)衡陽山
稻粱足豈忘歸極所欲(四/解)
　　　彭湖道中雜書四首　　　　方　囘
一夜大雷電神喧復鬼譁横岡風折樹漲路雨頽沙小
小閒籬落依然自野花
近傳羣盜息稍免大軍興閉户聞村學挑包遇野僧籬
間犬見客狂吠極堪憎
隂風號亂樹薄日照荒原古堠泥埋字空廬棘障門無
人天欲暮誰謂不銷魂
四月農家雨新晴冷似秋炊煙籠屋潤田水破塍流老
父擕孫子牽耕教小牛
　　　豫章南閣臨眺二首　　　　汪廣洋
章江澄夕景杞樹集凉颸疊閣連雲起凝笳帶月悲因
茲懐舊感登覽獨移時
雲容麗藻井霞彩炫芝楣帝子遥臨日洪州盛槩時良
遊念遐躅清賞愜幽期
　　　感興四首　　　　　　　　汪　晫
暑往寒來如電泡年年門外閑花草世事紛紛自顛倒
青山眼底最多情日日向人渾不老
膠擾浮生事若麻世路崎嶇易覆車争如清浄山人家
静觀撫掌付一笑出口蔌蔌飛松花
一樹雪花白如玉辛夷為車荷為屋閒中享此亦清福
一雙沙禽竹上啼對客取琴彈一曲
坐讀南華一巻經富貴百年如郵亭人生怒癭空成瓶
香罏縷煙風浩蕩白鳥㸃破前山青
　　　次韻擬杜陵曲江體五首　　洪焱祖
天台山深秋月明幽人見月偏多情伐木賡詩求友生
我亦彈琴不成調風清露冷越江横
快劔斵水水不絶同心何恨音書闕莪蒿兩地中腸熱
還憐瘦馬繫堂階得似青鞋踏沙月
百川赴海海不滿志士意長日月短金丹九轉成功晚
台山采藥聽清猿剩欲投簮寄閒散
城中幘峯髙挿天竹房煑茗僧汲泉平江雲影危䦨前
秋風吹去一隻鶴老我囬頭三十年
洞天夜讌桃花下座中都是能文者銀燭穿山閙車馬
當年此㑹幾人存安得雲龍逐東野
　　　謁雲藍山先越公墓　　　　汪宗臣
此生未展雲藍墓鬱鬱甘棠孫子情今度忽為寒食客
欣欣喬木嵗時榮堯天日月重光顯越國江山幾變更
囬首千年有歸鶴練溪新漲匝春城
　　　别鄉人席間作　　　　　　孫　巖
昔向率山别離愁尚故鄉今來嵊亭聚縱樂是殊方新
草偷江緑垂楊配酒黄子仍先我去留滯奈耕桑
　　　喜雨　　　　　　　　　　方　回
驟漲階前可泛舟天低近屋火雲收竹户紙窻清灑灑
葛衫紗帳冷脩脩秋館梧桐羈客恨春郊楊栁少年愁
移得此聲來六月人人喜色上眉頭
　　　崿浦早望　　　　　　　　孫　巖
千峰倒影碧粼粼摹寫桐江最逼真每逢佳處謀書屋
漸恐山靈不信人
　　　至日建中次季真韻　　　　胡一桂
盡日勞勞煙雨裏此行誰識是歟非翩然芒屩相隨處
正見梅花欲放時太極便堪窺易藴黄鐘初可驗葭飛
天心子半無移改細玩堯夫至日詩
　　　答留題東山者　　　　　　趙　汸
詩翁扶醉上危顛得意留題拂短垣嗔喜未忘春夢後
是非猶記刼灰前弓刀幾處排堅陣風月何人共小軒
失脚黄塵應有恨元龍終不羡求田
　　　見梅雜興　　　　　　　　陸夢發
人間誰是識梅真棄實求花後世心何似只如三代日
分甘投老萬山深寄來陸凱渾多事説到林逋亦費吟
耿耿知音惟月在無言相看古猶今(方虚谷曰太初平/生苦吟好髙梅詩)
(三十首今選其一又有一聫云生稟東/南温厚氣才當西北苦寒時盖自况也)
　　　歸至山中戲集古句　　　　程　俱
終日思歸此日歸野人休誦北山移且看欲盡花經眼
可忍醒來雨打稀
　　　弔鶴集詩句　　　　　　　汪宗臣
有鶴在林(白華/)翽翽其鳴(斯干/)風雨所漂揺(鴟鴞/)求其
友生(伐木/)不狩不獵(伐檀/)麾之以肱(無羊/)宛其死矣(山/)
(有樞/)寧莫之懲(沔水/)英英白雲(白華/)毋金玉爾音(白駒/)
如可贖兮(黄鳥/)實勞我心(白華/)
　　　集杜詩二十句夀叔文潘先生其子章甫時為
　　　起居注故詩意及之　　　　詹　書
冰壺玉鑑懸清秋神仙中人不易得往時文彩動人主
主怪一日聲輝赫憶昨逍遥供奉班風雨不動安如山
詞源倒流三峽水時聞雜佩聲珊珊先生早賦歸去來
鯨魚拔浪滄溟開致身福地何蕭爽石田茅屋荒蒼苔
繡衣春當霄漢立雲近蓬萊常五色池上于今有鳯毛
秋水為神玉為骨百花潭水即滄浪星宫之君醉瓊漿
西望瑶池降王母南極老人應夀昌
　　　題醉歸淵明圗集陶句　　　吕　旭
窮巷寡塵鞅閒居離世紛投䇿命晨裝壺漿勞近隣主
人解予意一遇盡殷勤有酒斟酌之淹留忘宵晨情知
新知勸何必骨肉親數斟巳復醉君當恕醉人
　　　集陶句題吳季文經鋤軒
結廬在人境繞屋樹扶踈園林無俗情莽浪林野娛開
荒南野際新疇復應畬遊好在六經歴覽千載書雖有
荷鋤倦濁醪解饑劬奇文足欣賞慨然念黄虞古人惜
寸隂君今復何如
　　　題四禽圗集詩經句　　　　韓　亷
楊栁依依(采薇/)燕燕于飛(燕燕/)于誰之屋(正月/)曰止曰
時(綿綿/)海外有截(長發/)曷云能來(雄雉/)曰歸曰歸(采薇/)
秋以為期(氓/)春日載陽(七月/)賁然來思(白駒/)洵有情兮
(宛丘/)我儀圗之(烝民/)　　右垂楊海燕
猗彼女桑(七月/)其葉有沃(隰桑/)宛彼鳴鳩(小宛/)無啄我
粟(黄鳥/)食我桑黮(泮水/)曰既醉止(初筵/)慎爾優游(白駒/)
戒其傷汝(大叔/于田)于嗟鳩兮(氓/)樂子之無知(隰有/萇楚)以隂以
雨(谷風/)尚求其雌(小弁/)　右桑樹鳴鳩
交交黄鳥(黄鳥/)在彼空谷(白駒/)熠燿其羽(東山/)無集于
穀(黄鳥/)南有喬木(漢廣/)亦集爰止(卷阿/)既曰得止(南山/)
嚶其鳴矣(伐木/)我聞其聲(何人/斯)懐我好音(泮水/)卬須我
友(匏有/苦葉)實獲我心(緑衣/)　右喬木黄鳥
維常之華(采薇/)鄂不韡韡(常棣/)有懐二人(小宛/)兄及弟
矣(斯干/)題彼脊令(小宛/)載飛載止(沔水/)我之懐矣(雄雉/)
此令兄弟(角弓/)　右常棣脊令
　
　
　
　
　
　
　
　
　
　
　新安文獻志巻五十九
欽定四庫全書
　新安文獻志巻六十　　　明　程敏政　撰
　　詩餘
　　　㸃絳脣二首(無題/)　　　　　汪　藻
新月娟娟夜寒江静山銜斗起來搔首梅影横窻瘦
好箇霜天閒却傳盃手君知否亂鴉啼後歸興濃於酒
髙栁蟬嘶採菱歌斷秋風起晚雲水髻湖上山横翠
簾捲西樓過雨凉生袂天如水畫樓十二有箇人同倚
　　　小重山
月下潮生紅蓼汀殘霞都斂盡四山青栁梢風急堕流
螢隨波去㸃㸃亂寒星　别語記丁寧如今能間隔幾
長亭夜來秋氣入銀屏梧桐雨還恨不同聽
　　　水調歌頭(䲭夷子/)　　　　　朱　熹
富貴有餘樂貧賤不堪憂誰知天路幽險倚伏互相酬
請看東門黄犬更聽華亭清唳千古恨難收何似鴟夷
子散髮㺯扁舟　鴟夷子成霸業有餘謀收身千乘卿
相歸把釣魚鈎春晝五湖煙浪秋夜一天雲月此外儘
悠悠永棄人間事吾道付滄洲
　　　酹江月和梅辭韻
臨風一笑問羣芳誰是真香純白獨立無朋算只有姑
射山頭仙客絶艷誰憐貞心自保邈與塵縁隔天然殊
勝不關風露冰雪　應笑俗李粗桃無言翻引得狂蜂
輕蝶争似黄昏閒㺯影清淺一溪霜月畫角吹殘瑶臺
夢斷直下成休歇緑隂青子莫教容易披折
　　　滿庭芳(懐舊/)　　　　　　　吳　儆
宿雨滋蘭輕風颭栁新來隨處和融幽蘭曲徑花氣巧
相通燕子纔飛又語帶芹泥時㸃芳叢微中酒日長睡
起心事在眉峯　年年春好處聨鑣蕩槳拾翠挼紅任
金貂醉脱不放杯空誰信風流一别當時事巳逐飛鴻
雲山晚䦨干罷倚煙寺起踈鐘
　　　浣溪沙(春日别墅/)
暖日和風並馬蹄畦秧隴麥緑新齊人家桑柘午隂迷
　山色解隨春意逺殘陽還傍逺山低晚風歸路杜鵑
啼
　　　又(題餘干傳舎/)
畫楯朱䦨繞碧山平湖倚徙水雲寛人家楊栁帶汀灣
　目力巳隨飛鳥盡機心還共白鷗閒蕭蕭微雨晚來
寒
　　　又(登鎮逺樓/)
寒日孤城特地紅瘦藤扶我上西風一川平逺畫圗中
　江海一身真客燕雲天萬里看歸鴻吳山應在白雲
東
　　　㸃絳脣(釣臺/)　　　　　　　方有開
七里灘邊江光漠漠山如㦸漁舟一葉徑入寒煙碧
笑我塵勞羞對雙臺石身如織年年行役魚鳥渾相識
　　　滿江紅(同前/)
跳出紅塵都不顧是非榮辱垂釣處月明風細水清山
緑七里灘頭帆落盡長山瀧口潮囬速問有誰特地上
鈎來劉文叔　貂蟬貴無人續金帶重難拘束這白麻
黄紙豈曽經目昨夜客星侵帝座且容伸脚加君腹問
髙風今古有誰同先生獨
　　　乳燕飛(寄劉閬風/)　　　　　汪　莘
曉趂西湖約到湖頭煙消日出波生雨脚自挈白魚擕
碧酒要與詩人共酌把樓上朱簾搭却坐對荷花三萬
朶念西隣未嫁肌如削待折與不堪著　别來又見秋
蕭索恨無由將予風月伴君雲鶴想見登山臨水處醉
把茱萸槃礴唱白雪陽春新作憶自東籬人去後算人
間黄菊空零落嘆作者多命薄
　　　滿江紅(謝孟使君/)
荆楚嵗時念自古登臨風俗休更道桓家車騎謝家絲
竹不覺吹將頭上帽可來共采籬邊菊嘆如今重九有
何人相追逐　窮處士枯如木賢太守温如玉遣厨人
餽酒廩人餽粟欲寄唐虞無限意離騷都是相思曲奈
兩三寒蝶尚于飛秋光促
　　　沁園春(自題方壺/)
春至傷春秋至悲秋誰在華胥嘆謫仙才氣飛揚跋扈
淵明何事慷慨欷歔自我少年如今晚景行半人間真
有餘都休問且一觴一詠吾愛吾廬　南臯境界何如
舎明月清風誰與居望蓬山路杳萬株翠檜方壺門掩
四面紅蕖中有佳人綽如姑射一炷清香滿太虚塵寰
外任鳴鑾報客飛鶴傳書(程端明序曰叔耕藴霞牋玉/滴之奇思出天表蓄而不試)
(憂深思逺未易/遽班之賀白也)
　　　𤨏窻寒(有感/)　　　　　　　程　先
雨洗紅塵雲迷翠麓小車難去凄凉感慨未有今年春
暮想曲江水邊麗人影沉香歇誰為主但兔葵燕麥風
前揺蕩徑花成土　空被多情苦慶㑹難逢少年幾許
紛紛沸鼎負了青陽凡五待何時重享太平典衣貰酒
相爾汝算蘭亭有此歡娛又却悲今古
　　　念奴嬌(菊/)　　　　　　　　王　炎
小粧朱檻䕶秋英千㸃金鈿如簇黄葉白蘋朝露冷只
有孤芳幽馥華髮蒼頭宦情羈思來伴花幽獨廵簷無
語清愁何啻千斛　因念愛酒淵明東籬雅意千載無
人續身在花邊須一醉小覆盃中醽醁過了重陽捻枝
嗅蘂休嘆年華速明年春到陳根更有新緑
　　　浪淘沙(中秋與文蔚逹可飲/)
月色十分圓風露姢姢木犀香裏憑欄干河漢横斜天
似水玉鑑光寒　草草具盃盤相對蒼顔素娥莫惜少
留連秋氣平分蟾兔滿動是經年
　　　南鄉子(甲戌正月/)
雲淡日朧明乆雨潺潺乍得晴社近東臯農務急催耕
又見菖蒲出水青　池面縠紋平掠水迎風燕羽輕試
出訪尋春色看相迎巧笑花枝似有情
　　　水調歌頭(次韻荷浄亭小集/)　汪　晫
田舎爐頭語便如何學得三變美成家數村酒三杯狂
興發拔劒偶然起舞只麽也迎寒送暑待草萬言書上
闕似憂時倚柱東隣女卿相事未易許　漁歌且和芙
蓉渚又何須淫辭媟語訶風詆雨勸人生且隨分外一
毫莫取那富貴由天付與身蹈危機猶不覺如布衣自
在都無阻空傳得雪千縷
　　　蝶戀花(秋夜簡趙尉借韻/)
午夜凉生風不住河漢無聲時見踈星度佳客伴君知
未去對牀只欠蕭蕭雨　素月四更山外吐金鴨慵添
銷盡沉煙縷料想玉樓人念處歸舟日望荷花浦
　　　滿江紅(龔撫幹示閏中秋/)　　程　珌
黄鶴樓前江百尺波横光溢問老子當年髙興何人知
得最愛洞庭天際水分明表裏玻瓈色恐今宵未必似
前番天應惜　都莫問鴻鐘勒也休羡壺天謫憶故人
霜下亂灘横笛便好騎鯨遊汗漫古來蟾影何曽沒更
明年重約再來時乘槎客
　　　水調歌頭(登甘露寺多景樓望淮有感/)
天地本無際南北更誰分樓前多景中原一恨杳難論
却似長江萬里忽有孤山兩㸃㸃破水晶盆為借鞭霆
力驅去附崑崙　望淮隂兵治處儼然存看來天意止
欠士稚與劉琨三拊當時頑石喚醒隆中一老細與酌
芳尊孟夏正須雨一洗北塵昏
　　　錦堂春(留春/)
最是元來苦無風雨只恁匆匆歸去看遊絲都不恨恨
秦淮新漲向人東注　醉裏仙人惜春曾賦却不解留
春且住問何人留得住怕小山更有碧蕪春句
　　　浣溪沙(趙閣學餉蝤蛑酒香螺/)方　岳
半殻含潮帶靨香雙螯嚼雪迸臍黄蘆花洲渚夜來霜
　短櫂秋江清到底長頭春甕醉為鄉風流不枉與詩
長
　　　齊天樂(和楚客賦蘆/)
孤篷夜傍低叢宿蕭蕭雨聲悲切一岸霜痕半江煙色
愁到沙頭枯葉淡雲沒滅黯西風吹老滿汀新雪天豈
無情離騷㸃㸃送歸客　歸去來兮怎得儘露翹鷗倚
乍寒時節秋晚山川夕陽浦溆嬴得别腸千結濤翻浪
疊那得似西來一笻横絶搔首江南鴈銜千里月
　　　賀新郎(戊申自夀/)
一笑君知否笑當年山隂道上行歌樵叟五十到頭公
老矣只可鷺朋鷗友便富貴何如杯酒好去歸來蒼崖
厎想月明不負擕笻手誰共酌剪霜韭　乾坤許大山
河舊幾多人劒倚西風筆驚南斗俛仰之間成陳跡亡
是子虚烏有渺煙草不堪囬首隔塢築亭開野徑儘一
笻兩屐山前後春且為催花栁
　　　風流子和楚客(維揚燈夕/)
小樓簾不捲花正閙燈火競元宵想舊日何郎飛金叵
羅三生杜牧醉董嬌嬈香塵路雲鬆鸞髻鬌月襯馬蹄
驕彷彿神仙劉安雞犬分明富貴子晉笙簫　人生行
樂爾君不見迷樓春緑迢迢二十四經行處舊月今橋
但索笑梅花酒消新雪縱情詩草筆捲春潮俯仰人間
陳跡莫惜金貂
　　　一剪梅(客中新雪/)
誰剪輕瓊做物華春遶天涯水遶天涯園林曉樹恁横
斜道是梅花不是梅花　宿鷺聨拳倚斷槎昨夜寒些
今夜寒些孤舟蓑笠釣煙沙待不思家怎不思家
　　　鵲橋仙(辛丑生日小盡月/)
今朝卄九明朝初一怎欠秋崖箇生日客中情緒老天
知道這月不消三十(闕/)
花消息雪邊試問是邪非笑今夕
　　　沁園春(賦子規/)
儘為春愁儘勸春歸真恁恨深况雨急黄昏寒欺客路
月明夜半人夢家林店舎無煙楚鄉寒食一片花飛那
可禁空凝佇黯紅蔫翠老江樹隂隂　汀洲杜若誰尋
想朝鶴怨兮猿夜吟甚連天芳草凄迷離恨拂簾香絮
撩亂深心汝亦知乎吾今倦矣甕有餘春可共斟歸來
也問淵明而後誰是知音
　　　模魚兒(題甘露寺多景樓/)　　孫吳會
八窻空展寛秋影長江流入尊爼天圍紺碧低垂岫斜
日落鴻堪數沉别浦更目斷煙蕪蒼莽連平楚晨鐘暮
鼔算觸景多愁關人底事倚檻聽鳴櫓　英雄恨留得
名存北府寄奴今寄何所西風依舊潮來往山海頡頏
吞吐霜月冷直隨人燕我瑶芝圃掀髯起舞看羱伏蒼
苔龍吟翠葆天籟奏韶舞
　　　滿江紅(春雨/)　　　　　　　汪宗臣
檢㸃春光隂雨過三分之一從頭數元宵燈夕都無晴
日不礙郊原肥草緑但漫丘壑沉雲黒那東君忒煞沒
綱維春無力　燕忙甚泥渾濕蜂愁甚脾無蜜更兩旬
又是梨花寒食蔫杏殷桃吾不較豈堪浸爛連疇麥望
前村白鷺襯霞紅探晴色
　　　踏莎行(清明前兩日聞燕/)
年去年來來去早怪底不來庭院春光老知過誰家翻
别調家家望斷飛蹤窅　千里瀟湘煙𣺌𣺌不記雕梁
舊日恩多少匝近清明簷外呌故巢猶在朱簷曉
　　　酹江月(題烏江項羽廟/)
白蛇宵斷逐鹿人交趂罾魚羣起赤幟雄張軍縞素龍
種天生大器堪鄙猴冠自為狼藉楚帳多塵壘膽寒垓
下一鞭東竄休矣　亭長空艤扁舟范增羣輩盡塗脂
流髓望斷秦關無限恨羞面江東山水購首千金若為
名利黯黯斜陽裏石爐灰冷美人魂落煙翠
　　　南鄉子(初入都門漫賦/)　　　汪夢斗
西北有神州曽倚斜陽江上樓目斷淮南山一抹何由
載淚東風灑汴流　何事却狂遊直駕驢車渡白溝自
古幽燕為絶塞休愁未是窮荒天盡頭
　　　摸魚兒(過東平有感/)
憶舊時東方郡東原儘是佳處梁都破了尋南渡幾遍
狐號鱔舞君試覷環一抹荒城草色今如許芳華舊地
曽一上飛雲歌臺酒館落日亂鴉度　吟情苦滴盡英
雄老淚凄酸非是兒女西湖似我西湖否只怕不如西
子秋欲暮要一看秋波又自催歸去休休浪語待過江
説與髙車駟馬今是朝天路
　　　摸魚兒(湖南憲使涿郡盧公為予題/湖北憲府嵗寒亭和韻一首)
　　　　　　　　　　　　　　　程文海
問踈齋湘中朱鳯何如江上鸚鵡波寒木落人千里客
裏與誰同住茅屋趣吾自愛吾亭更愛參天樹勞君為
賦𣺌雪鴈南飛雲濤東下嵗晏欲何處　踈齊老意氣
經文緯武平生握手相許江南江北尋芳路共看碧雲
來去黄鵠舉記我渡秦淮君正臨清句歌聲緩與怕徑
竹能醒庭花起舞驚散夜來雨
　　　沁園春(五峯大卿寄示所和繡江參議沁園春/辭一以退為髙一以進為忠二者皆是)
　　　(也區區愧未之能焉/倚歌而和情見乎辭)
十載京華騎馬聽雞自憐闊踈看春風葵麥敷舒如此
故園桃李憔悴知歟要乞閒身聊追故歩雪艇煙蓑一
釣夫君恩重却許令便養欲去躊躇　竹西準擬寧居
詠不到娉娉嫋嫋餘又橋邊巷口燕尋舊壘天東海角
月上新衢尸素有慚澄清無補豈不懐歸畏簡書堪時
用得卿如卿法吾自吾廬
　　　滿江紅(吳又𤣥得其伯父子雲太博易學/游戲於拆字間論窮逹貴賤多中)
　　　　　　　　　　　　　　　胡炳文
一畫先天誰知得巳涵𤣥九這易𤣥機括子雲傳授杜
宇一聲春欲曉牡丹幾朶晴當晝問堯夫數字本何來
俱參透　心胷裏羅星宿心畫上占爻繇㸔肆中簾捲
門前車輳易字分明書日月口天真是談天口豈太𤣥
而後遂無𤣥如今又
　　　踏莎行(雪晴縱歩/)　　　　　汪　斌
踏雪橋邊訪梅溪曲春風初破梢頭玉村村茅屋晚炊
煙更尋村酒穿茅屋　兔月初眉瑶峯眩目搘笻振屐
鳴空谷夜深不謂故人來聲聲誤道風敲竹
　　　酹江月(吳山懐古/)
登臨遐眺嘆當年一夜朔風狼藉石塔鎮南人共怒怒
氣上轟霹靂廢苑荒凉粉墻頽圯萬事空陳跡闕庭何
在鐘聲敲斷岑寂　聞道十里西湖荷花香裏歌舞成
悲戚湖上有山山有恨應恨舊京乖隔秦老和戎賈生
罔上後世見之方䇿興亡囬首暮煙衰草凝碧
　　　江神子(水涸泊舟巖岸/)
停橈嚴瀨畫橋邊水㳙㳙鷺翩翩午熱追凉穿竹徑強
留連無奈日斜欲暝吹短笛嘒新蟬　家山只在水窮
源隔雲天恨縈牽願得甘霖三日䟎歸船惟有紫陽溪
上月隨著我伴愁眠
　　　長相思(秋夜/)
海蟾升砌蛩鳴别院俄聞裂帛聲憑軒與細聽　竹風
生桂香清問道小山來未曽還應尋舊盟
　　　蝶戀花(送春/)
蝶懶鶯慵芳草歇緑暗紅稀栁絮飄晴雪有意送春還
惜别杜鵑争奈催歸切　繡閣無人簾半揭暗憶邊城
十載音書絶惟有東風無異説年年來趂梅花月
　　　蘇武慢(遣懐/)　　　　　　　范　冉
萬里征途一鞭行色覽盡江山佳致梁苑風光㶚橋雪
景總是壯遊之地旅食京華觀光上國浩有凌雲豪氣
正翺翔附鳯攀龍誰料中原蠭起　猶且自馬驟西秦
帆飛東海應遂五湖歸計江上觀潮天邊望日驚見吳
山蒼翠雲飛巳返鳥倦知還斷送平生愁緒喜歸來誰
是相知風月滿天無際(汪蓉峯與人書云耕隠翁寫懐蘓武/慢最佳看其雄豪之氣勃勃不可)
(遏如怒蛟出水濤勢泙湃自/是肺腑中流出故喜道之)
　　　浣溪沙(良友夜至/)　　　　　　唐　和
西塞山明碧似苔坼湖浪捲雪成堆茅山静日共徘徊
　獨上戍樓窮望眼白煙收處片帆開月明知是故人
來
　　　風入松(賀洪克毅中鄉試/)　　　佘　修
尊翁善政著甘棠令子又穿楊萬里青雲聊試歩嶄頭
角蚤巳軒昻家學淵源有自明時麟鳯非常　　蟾宫折
得桂花香一舉姓名揚捷音預報雙親喜功名願此日
初償聞道杏園春好行看取狀元郎
　　　醉蓬萊(自述/)　　　　　　　　蘇景元
嘆儒生何事酷愛吟詩有甚滋味殘燈破硯兀兀窮年
嵗掃地焚香擁衾閉户總是平生志擊壤之謡南風之
詠恬然心醉　想著古來幾多豪貴欒范之家後為皂
𨽻花落花開自有東君記覇橋雪中西堂夢裏千載誇
風致筆補乾坤嚢封星斗倦來且睡
　　　木蘭花(族弟嘉定州學正炫改任霸/州歌此為别炫自號畜艾云)
魯泮諸生眉山舊泒清時巳授儒官再傳家從笑一氊
寒治身却有三年艾　盃瀉春濃㠶風快牽情不作離
人態吾皇思致棟梁材願君長守蘇湖誡
　
　
　
　
　
　
　
　新安文獻志巻六十
欽定四庫全書
　新安文獻志巻六十一　　明　程敏政　撰
　　行實(神蹟/)
　　　梁將軍程忠壯公碑　　　　胡　麟
隂陽愆違水旱不節誰其序之天災流行人物疵病誰
其禦之明為人福幽為神助誰其尸之凛凛乎克當其
任者吾忠壯公之神歟公姓程諱靈洗字元滌其先出
於黄帝重黎之後自休父仕周宣王為大司馬封程伯
其後曰嬰仕晉平公有託孤之徳封忠誠君東晉時諱
元譚者持節為新安太守有善政詔賜宅于歙黄墩子
孫遂以為桑梓自元譚六世生天祚仕宋為山陽内史
九世生茂仕梁為郢州長史皆以忠勇聞茂生詧梁秘
書少監詧生寳惠為本郡儀曹娶安定胡氏而生公公
性寛惠孝於親友於弟待羣下以恕處鄉黨以義别嫌
明疑定是正非無得誰何者所居之偏其湖深廣有神
居焉與吕湖為隣吕湖有蜃素為居民之害湖之神一
夕為黄冠見夢于公曰吕湖蜃稔惡于此不早圗去民
其魚乎明日吾復與戰披帛於肩者我也以公義士敢
以相辱公倘為助酬報敢後翼日公果率鄉之少年鼔
譟於湖側而俟有頃湖水浩蕩雲霧隠暗兩牛角於灘
上而肩白者屈公挽弓發矢中彼黒者俄而隂晦廓清
湖波澄静居不更夕有巨魚死於吉陽灘下即吕湖蜃
也至今號其灘曰蜃灘自是吕湖漲塞而居民之害除
矣越數日有道士叩門候公公為具饌道士曰公嘗有
徳於我矣又勞雞黍之勤何以為報吾素習天機書能
卜善地當隨我以行至黄牢山以白石識之曰遷此可
暴貴矣公於是為太夫人夀塋焉梁大寳間侯景之亂
公據黟歙以拒之侯景移軍新安太守蕭隠奔依焉公
奉以主盟景不得而陸梁也其後平徐嗣徽破王琳走
周迪敗華皎降元定擒裴寛與士卒同甘苦雖節制甚
嚴而人樂為之用太清承聖間除散騎常侍建威將軍
累遷新安丹陽太守歴譙州青州豫州刺史巴丘縣侯
食邑千户事武帝以功授蘭陵南陽太守封遂安縣侯
遷太子左衛率事世祖為豫州刺史持節西道授都督
食邑千户鼓吹一部班劔四十人又遷中䕶軍出都督
郢州廢帝即位進雲麾將軍封重安縣公卒贈鎮西將
軍開府儀同三司配享武帝廟庭謚曰忠壯夫人董氏
生子二十有二人長文季有髙烈傳于公後餘多以功
顯於時今程氏散處四方者其源皆出黄墩國史家譜
載之詳矣故此可得而畧也初公微時其聲名氣節逹
于朝廷嘗負鏵視田而詔使踵門公置鏵水中以卜休
咎果得吉卜今尚有鏵卜坑焉其旁則公之宅也今衆
水瀦為深湖湖之水清瑩可鑒時有巨鱗聚浮其中人
不得而漁焉號曰相公湖不數百歩公之墓也公嘗自
營其兆域以縑帛埋之墓前祝曰吾子孫有能大吾門
户當生大木以為休徴既而櫧木生焉今大且十圍其
一不知何代為風雨所揠旁出二枝亦合抱矣號曰千
年木鄉人遂於其下疊石為壇以奉祭祀號曰相公壇
公生為黄墩人死為黄墩神祈雨而雨祈晴而晴瘟火
疾癘有禱即應黄墩之民受公之庇為不淺矣曰牛一
曰羊一曰豕一與夫脯醢之薦莫不時謹故自夏四月
至秋八月土鼓鼕鼕不絶其聲展敬乞靈于祠下者又百
餘社陳奠薦辭何其䖍也公之壇與里之社接宇春秋
戊祭以公配焉公之功徳與勾龍氏相為終始乎暨今
數百年而益大故凡謁於廟者皆願豐碑以識公之始
末里人方汝舟實賛成之捐金刻石求記於麟惟公歴
事梁陳功業著矣雲仍詵詵以文章登顯位者代不乏
人固有能發潛徳之幽光以傳不朽者乃屬記於麟其
不贅乎盖嘗證於夢寐而僉謀所憑何敢不勉謹按圗
經史氏與夫講討村老之傳聞端拜而特書之庶幾後
人益加嚴奉永永不懈亦使訪古者併有所考焉嘉熈
己亥孟秋既望謹記(歙圗經忠壯公宅在黄墩湖二里/俗呼相公宅墓在湖西北俗呼相)
(公壇又有浴馬池射蜃柵鼔吹臺基址具在黄墩湖闊/二十餘丈長三百歩湖有神常與吕湖蜃鬬夜夢𤣥衣)
(道人告曰吾累為吕湖蜃所困明日當復來𤣥滌能助/我必有厚報公曰何以自辨道人曰東白練者我也夢)
(中諾之明日集村中少年鼓譟於其上須㬰波濤洶湧/大聲如雷有二牛奔鬬其一甚困而肩袒且白公彎弓)
(射中黒牛俄而隂晦斯朗湖水皆變明日里人見有蜃/斃於吉陽灘下即吕湖蜃也號其灘曰蜃灘未幾公偶)
(他出有一道人訪其母丐食母為設饌食訖謝曰勞母/設食無以為報吾善識墓地俾隨行至山上以白石誌)
(之曰𦵏此地可以暴貴言訖而去公用其言𦵏母於其/處墓在湖北黄牢山南有櫧木大且十圍鄉民立祠木)
(下號千年木裔孫程祁曰族人士忠為家君言忠壯公/微時黄墩湖神見夢曰吕湖有蜃苦我良甚我在尚敢)
(爾况已殺我彼得自恣必盡嚙黄墩諸村矣以君義士/敢以煩君非以自為也鄉曲之不存亦君之憂果能相)
(許必有厚報公夢中許之明日集里中少年於湖上大/伐山木為栰柵以俟須㬰果有二物如牛觸於波上公)
(射殺其一今相公湖底有古槎枿無數如有行列每年/大水木石漂注及水過此木宛然在漁人商賈往來皆)
(避之雖誤觸必有警戒今號相公木吕湖蜃已死亦不/以為意居無何因事出外太夫人居家一旦有道士叩)
(門曰感夫人子為吾去害吾無他技以相報答但學地/理頗有功不知夫人所欲富耶貴耶夫人曰以鄉人觀)
(之僅欲得富爾然我郡儀曹妻累世名宦黄乃所好也/道士因指一山曰𦵏此可暴貴以白石誌之而去其後)
(果遷𦵏焉又今相公墓在黄墩俗傳相公既作夀塋即/以二木椎埋於其前曰吾子孫蕃盛則此木當生俄而)
(萌芽成二櫧木至今尚存所謂千年木也家君命從者/以手相連抱樹凡七人乃匝又其一不知何年為風所)
(偃其大又不啻七人圍也今於榦旁附出二枝對聳如/龍角形正向西南其大又數圍矣今名再生木黄墩里)
(人奉忠壯公墓甚嚴結大石壇櫧木下號相公壇春秋/祈禱雨暘無不立應常嵗必為衣冠弓劔服用等物鼔)
(樂呵引詣壇所焚之有不如禮民情為之不安又有儀/同服物迎亭坐設謂之大儀同迎神馬必擇尺跨髙有)
(幹力者然每引行則屓屭如不能勝及至壇所則流汗/如洗此非虚語也又説嘗有里人議立祠壇下其夕議)
(者同夢神意不欲以廟貌壓祖墓且露登壇神明之所/交也又宅旁有坎水俗傳為相公浴馬池今半湮塞矣)
(凡此與圗經不同故誌於此○旌徳縣志射的山山下/有㰱血臺梁新安程靈洗將兵趨姑孰道過其下立石)
(揭旗築壇㰱血誓平侯景抽矢射山故名○新安郡志/黄墩世忠廟在縣西三十里梁程儀同靈洗謚忠壯𦵏)
(所居宋嘉定中錫廟基傍或謂黄墩之黄舊乃篁字其/地多産竹故云後因黄巢亂天下所過殺戮無噍類獨)
(以黄為己姓故凡遇姓氏州里山川但係黄名者輙歛/兵不犯當時衣冠嘗避地于此而得全其族者亂定他)
(徙忘其本遂更篁為黄焉其義似有所據舊廟之作具/載碑記其後廟為洪水所衝改遷驛路之傍至正壬辰)
(燬于紅冦未幾復罹延火今廟始創于洪武甲子前後/二殿各四楹兩廡門樓巍然整肅忠壯公像居中正室)
(董氏夫人像居後都督忠䕶侯文季居左偏殿前從神/二左曰孫璟右曰趙銘當時俱有侯爵其來歴告勅年)
(逺無考朝廷每嵗春秋二仲郡守縣令祭山川畢率僚/屬詣廟致祭豕一香燭酒果祝版其餘里社各刻二相)
(春正月秋八月鼓樂旗傘迎請祈賽厥有常規舊廟基/磉石俱存溪中今百有餘年宛然不動茲亦異矣○樂)
(平縣志世忠祠在杭橋政和中裔孫兖官西川值晏夷/卜漏攻䧟城邑東望遥禱夜夢忠壯公乗馬雲中前鋒)
(後隊若赴援甚急者已而王師禽卜漏兖以功擢倅西/安繼倅蔡繼知普皆感神之靈乃新永善舊祠仍榜曰)
(世忠自撰記兖登元祐三年李常/寧榜進士終朝請大夫普州知州)
　　　唐越國汪公行狀　　　　　胡　伸
公姓汪氏諱華新安人其先汪芒氏之後或曰魯成公
支子食采於汪因氏焉哀公時童踦其孫也漢建安中
龍驤將軍文和為㑹稽令避地始家新安公曽祖泰祖
勲父僧瑩皆仕於陳母歙西鄭氏夢黄衣年少長丈餘
擁五雲自天而下因與之遇覺而有娠至徳四年正月
十七日夜半乃生香霧覆室三日始散公㓜頴慧所居
上常有奇氣蚤孤家貧母挈歸外氏母亦尋卒九嵗為
舅牧牛每出常踞坐磐石指使羣兒如將帥指揮狀有
張士損者常以失期不至公擊踣之羣兒各駭散張氏
欲執之公曰此易爾吾能使之死獨不能使之生乎因
撫視之良乆復蘇嘗令羣兒曰處山澤間卒遇風雨無
所庇盍相與刈苫簷屋既又令曰室成吾且椎牛以犒
若等卒取舅牛分食之牛尾挿地既歸舅問牛所在對
巳入地矣舅視牛尾入地中不可抜既素異之不深詰
及長身長九尺廣顙方頥龎眉隆準美髭髯不事田業
獨喜晝臥舅母苦之伺間抽去其簀公復寝如初怪而
視之有青龍蹲負由是鄉里驚嘆舅家改容公因落魄
放縱聞睦州有演公者習武事往從之游時年十八矣
還以勇俠聞屬婺源㓂起州遣押衙董平討之戰不利
郡將張公募土豪有膽氣者禦之公走應募即日部兵
上道直𢷬賊營逺望山林草木皆為甲兵冦驚相謂曰
郡兵盛如此天亡我也稍稍引退公進擊滅之張公郊
勞賜補有差隋大業間王政不綱豪傑並起各建號郡
邑公慨然曰世變如此吾死兵革無憾如百姓何時杜
伏威起江淮張公欲與相應心獨忌公乃遣如箬嶺鑿
山開道欲因事誅之公與禆將汪天寳領兵開拓不日
而畢比還不加禮更劾以差後不均稍侵之公怒將士
突入圍府欲兵之張公懼遁去人人譟請於公曰張公
貪而酷賞罰不公方時擾攘何特一守今幸巳逐而境
内無所統壹天子南幸江都盗賊擁隔詔令不至欲求
攝刺史以鎮一方非公不可公宜從衆賊平請命於朝
未晚也公不得巳從焉宣州守聞之將遣兵來問公分
部諸屯自以精兵八百人先既稍入宣境至溪方半渡
馬躍鞭墜遣卒取之不時得公怒拔劔斬之尸立水中
不仆土人因異之目為東靈神進至塵嶺駐軍其上時
大暑士馬渴甚公仰天祝曰事若濟地當湧水乃以戈
鐏鑱石得泉脈因加鑿治至今行旅便之未至宣城三
十里城中遣將陳羅明來戰羅明敗走公疾擊斬之宣
守面縛請降公釋不問因撫定其民選其精鋭以歸既
而杭睦婺饒等四州相繼皆下公奄有六州帶甲十萬
威令益隆諸將謂公曰今中原分亂大衆巳集若但以
刺史統軍之號臨之復恐瓦解天與不取古人所戒公
宜建王號公辭再三乃齋戒擇日建吳國稱王以天寳
為右相鐵佛為左相皆公族也其他鄉佐並有常員擇
賢且才者處之然稟隋正朔不廢為政嚴肅賞罰明信
逺近莫不愛慕雖四方大擾部内賴以平安者十餘年
唐髙祖起太原巳受隋禪而秦王出師江左公謂羣下
曰日月出矣爝火不息可乎頃吾夜見天象熒惑正侵
太白太白西方於音為商吾姓商音也災異既形吾計
決矣武徳四年九月甲子乃籍土地兵民遣宣城長史
鐵佛奉表于唐髙祖嘉之是月二十二日詔曰具官某
往因離亂保據州鄉鎮静一隅以待寧晏識機慕化逺
送欵誠宜從褒寵授以方牧可使持節總管歙宣杭睦
婺饒等六州諸軍事歙州刺史封越國公食邑三千户
時杜伏威據丹陽自稱行臺十一月命王雄誕以饒洪
兵萬餘人來侵公遣天寶等擊之天寶作鐵盾重百二
十斤左執之以衝敵伏威大敗死者過半天寶與八十
人追之賊還軍合戰天寶勢蹙因奮勢越巨石所踐成
跡賊軍驚異乃退郡境以寧及伏威入朝其長史輔公
祐奪王雄誕兵以叛偽建位號公引兵討之旗幟蔽江
而下公祐懼退保武康丹陽遂平公振旅還令兵民各
復其業明年遂朝于京師貞觀二年授左衛白渠府統
軍十七年改忠武將軍右衛積福府折衝都尉太宗伐
遼東詔為九成宫留守公夙夜盡瘁事無所乏駕還尤稱
其勤二十三年三月三日薨于長安享年六十有四公
初疾上常勞問賜醫藥及薨賜雜綵十牀黄金百兩東
園秘器恩禮如功臣永徽二年諸子以公喪還四年十
月二十六日𦵏歙縣北七里雲郎山公娶錢氏右衛大
將軍巢國公九隴之女男八人建朗州都督府法曹娶
黄氏璨費州涪川令娶朱氏達以征賀魯龜茲髙昌功
襲上桂國越國公娶葛氏廣娶陸氏遜娶金氏皆左衛
府飛騎尉逵薛王府户曹娶王氏爽岐王府法曹娶閔
氏俊鄭王府參軍娶羅氏諸孫皆仕于朝率以忠勤世
其家先是公名世華後避太宗諱去上字公初起兵未
獲立城之所乃引弓逺射矢所墜適當形勝遂城之今
績溪登源是也後人因以立廟廣塹營壘存焉故宅距
廟纔一水鄉人不忍蓻鋤其處子孫環居之因曰汪村
而郡人自公入朝即生為立祠沒益嚴奉水旱必禱今
烏聊山廟是也自唐刺史薛邕范傳正吳圓陶雅之屬
皆有增葺及章聖東封始載國朝祀典其後褒爵益崇
事具有司獨取公所起始末傳後世謹狀(汪王廟考實/○王諱行狀)
(云王諱世華避唐太宗諱去上字按初封告在武徳中/無所謂世字雖秦王威望素隆然王以稱孤之餘方為)
(國屈不應於此時諱諸王二名而預為之避也考一時/歸唐者如王世充李世勣皆無所省世勣在貞觀時猶)
(復如故至髙宗初即位有司請改官制中有治字者以/避上名髙宗以貞觀時不諱先帝二字詔之有司奏曰)
(先帝二名禮不偏諱上既單名臣子不合指斥以此知/未嘗偏諱也後改民部與昏葉等字及世勣之為勣皆)
(在髙宗時諱親之典安有當貞觀時為人主則不諱而/在武徳時纔為藩王人反為避哉然今相傳云王有二)
(弟世英世榮或曰初實二名既貴自欲從省要不為唐/諱設也○姓氏氏族之書皆以汪姓出汪罔氏亦曰汪)
(芒孔子所謂漆姓守封嵎之山者在虞夏商為汪㒺氏/於周為長狄於春秋時為大人又海外西山經有汪野)
(李善以為汪氏國在西海外然則汪罔其氏而汪野其/國也顧所居距中國遼逺而哀公時魯乃有汪踦者以)
(死齊難為聖人所褒故内翰汪公誌其宗人司城墓推/姓所起亦先本汪㒺又採或説云汪姬姓也魯成公支)
(子食采於汪因氏焉汪罔之汪見於傳記而姬姓之汪/特出於今里中所傳故内翰兩存之竊嘗以汪罔之人)
(世皆長大號十倍僬僥氏在春秋間盖嘗至矣兄第四/人各適一國以死其適魯者曰僑如魯之亞卿以名其)
(子而太史又志其葬以為異也然則所謂汪㒺之後者/何從而容於魯乎藉令在魯巳傳數世其質尚當與常)
(人異孔子之答吳客何至近舍本國之汪而逺稱封嵎/之長狄大人以為證耶春秋正義亦引蘓氏云國語稱)
(大人者屛居夷狄不在中國由此觀之謂汪氏為諸侯/之裔似稍近人情至俗所傳譜自成公以下有一世某)
(二世某云者仍其舊而言也○州望行狀稱漢建安三/年龍驤將軍文和為㑹稽令因世亂避地家于新安文)
(和之名他書無所見沈約宋書云龍驤將軍晉武帝始/以王濬居之然則自濬之前安得有此官也近世臨川)
(鄧名世作姓氏辨證言王始居新安故望出新安今黟/歙之人十姓九汪皆王後也又云陳稷州刺史汪綱陳)
(亡自歙州徙河間故又有河間汪氏按綱之由新安徙/既在陳時則汪氏之居此舊矣豈得言自王始乎太平)
(興國中有為王廟記者言王乃隋將寳歡之族子或謂/陳隋以上始處此耶本之龍驤則荒逺就王為説則簡)
(陋俱未適中故内翰至此畧而不言若以新安之族由/王而望始著則可爾○境土行狀所載王事出於故老)
(所傳凡有初起假奇怪以動人者不暇決擇然其本末/猶得以相見承議汪公所作傳特為整潔至王師正刪)
(畧太甚師正他郡人不深為稽考務欲每事貶損如言/兵則云得數千人言地則云據郡以守夫以數千人守)
(一列郡而遽建號雖妄庸不為也方隋亡時蠭起之将/不可勝數其以姓名載於唐新書本紀之首者四十有)
(八人王之名在十數人之中此非小弱也功濟六州之/民而心識天命所在亦豈可忽哉史之所書雖畧然資)
(治通鑑載王據黟歙等五州有衆一萬則與行狀及汪/傳所書畧相類矣唐之命王以六州盖因其所有就畀)
(以節不然王特以一州内附唐何所利復割他郡附益/之哉然云五州猶有未合者盖通鑑特載於歸附之日)
(豈疆埸之設一彼一此在當時存者五州歟抑欲言據/黟歙外復有五州故畧其文歟較其實則所謂六州者)
(盖皆嘗有之不可掩也至於兵之多寡則據一時籍獻/之數容有罷歸者通鑑及新書又言王甲兵甚鋭夫以)
(鋭兵而數至一萬則餘卒固不止此矣豈若師正之云/者哉○治所新安郡治自昔屢遷今治歙縣烏聊山之)
(西則實始於王烏聊者郡之形勝自漢建安之亂縣人/毛甘以萬户守之逮王之起復屯其上後因遷治其旁)
(云而行狀及傳乃言王初起時以箭所下處立城指績/溪縣東之祠為其故處按今績溪雖有故城而圗經載)
(隋閒皇十一年州治黟大業中為郡治休寧義寧中治/歙縣之烏聊山義寧所治非王孰始之其城于績溪當)
(是草創營壘其後卒遷今治爾此王所規畫故表之○/納欵願甞以王廟食此邦踰五百年而民愛敬之乆而)
(愈新者不惟能出雲雨禦災厲亦由其起不失正道始/終出於靖民故天下方亂則以身蔽六州之人及其粗)
(定聞真王而遂歸之事合天心為天所相是以生享其/祚而沒食其土以能悠乆然則不闘一民不煩一旅間)
(關自託於唐者乃王之大節本意不可以不白也今武/徳告命具存所以褒表者其語明甚而舊書本紀不著)
(歸唐月日新紀雖於武徳四年九月甲子書降至列傳/杜伏威遣王雄誕來伐又不著其巳受唐命反更追書)
(稱王時事遂使覽者徒見紀傳所書皆在四年因指為/一事意王負固累嵗而伏威雄誕以天子之命來討力)
(窮勢蹙至是始降爾則與告命所謂逺送欵誠者豈不/相戾耶盖雄誕來伐雖亦以此年然王送唐欵實先之)
(所謂九月甲子者月九日也告命以此月二十二日下/則欵之至唐與其封拜皆不出九月中而雄誕之來乃)
(在是冬謹按資治通鑑王遣使歸唐載於九月而雄誕/來伐别載於十一月則是歸唐之後巳受封拜而伏威)
(雄誕自以私意伐之爾是時伏威之於唐未為純臣王/之歸唐也必思以忠自列耻因之以成事故籍其土地)
(兵民遣使間道越伏威之境以歸之天子意伏威之黨/相與竊議疾王歸唐之事不出於己因襲之以為已功)
(此淮隂擊巳降之類初不害王之先識也若夫王之屈/於伏威雖出於不得巳然彼方以行臺自名而雄誕實)
(左右之吾為唐行臺屈爾肯遽出其下哉説者又以雄/誕既戰之後唐室以其前後功亦除歙州總管管歙睦)
(衢三州疑若右雄誕者不知唐於此時亦未能全制東/南來者斯受之爾王既以六州自歸則因以六州畀王)
(逮伏威自以行臺而襲王為己功唐亦不得而郤也此/正淮隂之事也豈天子亦欲見王而為之遣代耶故未)
(幾遂朝于京師嘗試考王歸附之初髙祖以大國重使/見處與其一時褒崇之語及貞觀之間典宿衛者二十)
(年太宗逺伐委之筦鑰非夙嘉其節而深信其心何以/及此告命所表雖漢甲令稱忠殆不若此之明也不考)
(此而云云豈不誤哉○官閥王入唐除左衛白渠府統/軍及忠武將軍行右衛積福府折衝都尉及九宫留守)
(按六典左右衛有諸曹及親勲翊五府及武安武成等/五十府所謂白渠積福盖五十府之列也始武徳初依)
(開皇舊名置驃騎將軍以掌府衛七年改為統軍後又/採隋折衝之名改統軍為折衝都尉然則統軍及折衝)
(一官也忠武將軍者與冠軍雲麾等凡十將軍謂之散/號將軍以為加官其有職事則髙者為守卑者為行此)
(於官帶行字者忠武正四品上折衝乃統軍所改統軍/正四品下故也然自始封國公則巳在一品矣九成宫)
(守亦環衛官○夫人行狀及傳皆云夫人錢氏唐功臣/九隴之女按九隴家世雖本東南人然以新舊書考之)
(自其父在陳時為隋所𫉬沒入為𨽻故九隴事唐公以/善騎射常置左右則錢氏當隋初巳在太原兩家方微)
(不應渉千里而聘若王入唐始婚則王以隋開皇六年/生至武徳五年年三十有七矣中間稱王十餘嵗亦不)
(應未有配偶又丞相汪公云王以六州興未幾挈八子/歸諸朝天子嘉其忠封越國公命諸子班環衛則王未)
(入朝之先巳有八子矣計錢夫人之前容有夫人逸其/姓氏者以其時考之當如是不敢臆斷也諸子名位既)
(大抵出於入朝一時恩命則歴官皆不當止此而王之/冑嗣亦將不止於八今自歙及杭睦間往往祀所謂汪)
(九郎者云王之㓜子豈錢氏之出歟抑在八子之中而/其羣從相與為次第故至九歟當以待知者○廟貌汪)
(台符廟記稱貞觀二十三年父老請建祠堂於㕔事之/西大歴十年刺史薛邕遷于烏聊東峯元和三年刺史)
(范傳正又遷于南阜即今廟是也中和四年刺史吳圓/克荷㝠應復新棟宇按今烏聊山之祠相傳云邕嘗以)
(王功徳奏聞奉勑立廟然必於山者則以王初起嘗駐/兵其上故也山起州之東北而極於南所謂東峯者今)
(人别謂之東山所謂南阜者即此山之最髙處今人呼/為廟山薛邕者蒲州汾隂人髙宗相元超之曽孫有宰)
(相望為吏部侍郎典選大歴九年五月乙酉坐事貶歙/州刺史范傳正鄧州順陽人自比部員外郎出為刺史)
(尋歴蘇湖皆以政事修理聞舊史在良吏傳中吳圎之/名不見於史今歙縣士人汪徳符藏其所補十將鄭稹)
(兩牒乃光啓元年三年所給也圓中和四年在郡明年/改元光啓其褒稹詞畧云登陴將匝於星灰禦侮頗勞)
(於蚤夜當是時秦彦逐宣歙觀察使竇潏而陳晟逐睦/州刺史韋諸四封方擾捍禦之事盖無嵗無之所謂㝠)
(應者必嘗控王以求助而感其隂相也圎任使檢校右/散騎常侍兼御史大夫○碑記汪台符記唐末所作時)
(楊行宻有江淮其將陶雅實守此郡記所稱僖皇嵗庚/子盗起曹南者黄巢也淮王𢎞農公者王則行宻嘗封)
(淮南王而公則其子渥也司空潯陽公者雅也行宻以/景福二年八月取歙州逐唐刺史裴樞自池州召雅既)
(修廟又嘗崇王墓而垣之復立石人石獸之屬雅在郡/凡二十餘年龍集壬戌者昭宗天復二年也自始至盖)
(十年矣台符本郡人好學力耕號有霸才宋齊丘忌而/殺之江南野史有傳○從祀今所在王廟有二武士介)
(而兵立於門首土人謂之毛甘將軍汪節將軍毛甘者/歙縣人漢建安之亂率衆保烏聊為吳將賀齊所破因)
(此置新都郡事見吳志汪節者績溪人唐神䇿將軍家/在大徽村其母嘗避瘧於村西福田寺外感於金剛神)
(巳而生節及壯有神力長安東渭橋石獸重千斤節獨/徙置之又能負石碾碾上以木架牀設龜茲樂一部曲)
(終畧無難色徳宗甚加寵異事見太平廣記記所引歙/州圗經今不復載矣二人與王雖異世民間特以有功)
(及材武故𩔖而祀之又廟中有繪宣城長史淮安長史/云者或曰即王二佐天寳鐵佛入唐所得官○右考實)
(之文先是郡太守郟公精意在民禱王必應政成欲傳/廣其威靈得告命於官府得詩文於金石復訪求遺事)
(於是州之人士及耆老王實輩各致所聞既巳詮次願/於公辱禮闈知己之分竊從假觀之亦欲一出意見而)
(巻帙既定方亟於攻木不敢有所動揺獨念王歸唐大/節自我先侯及丞相内翰兩汪公今致政尚書金公皆)
(有翰墨力為發明輙復考其欵附月日與王雄誕戰伐/先後可以益信前説説始萌牙又旁訂凡語及王者十)
(一事以備採擇考實辨疑先侯詩語也/故本之乾道五年九月朔州民羅願述)
　
　
　
　
　
　
　
　
　
　
　
　新安文獻志巻六十一
欽定四庫全書
　新安文獻志巻六十二上　明　程敏政　撰
　　行實(道原/)
　　　陳書程忠壮公(靈洗/)傳　　　姚思亷
程靈洗字𤣥滌新安海寧人也少以勇力聞步行日二
百餘里便騎善游梁末海寧黟歙等縣及鄱陽宣城郡
界多盜賊近縣苦之靈洗素為鄉里所畏伏前後守長
恒使召募少年逐捕刼盜侯景之亂靈洗聚徒據黟歙
以拒景景軍據有新安太守湘西鄉侯蕭隠奔依靈洗
靈洗奉以主盟梁元帝於荆州承制又遣使間道奏表
劉神茂自東陽建義拒賊靈洗攻下新安與神茂相應
元帝授持節通直散騎常侍都督新安郡諸軍事雲麾
将軍譙州刺史資領新安太守封巴丘縣侯邑五百户
神茂為景所破景偏帥吕子榮進攻新安靈洗退保黟
歙及景敗子榮退走靈洗復據新安進軍建徳擒賊帥
趙桑乾以功持節散騎常侍都督青冀二州諸軍事青
州刺史増邑并前一千户将軍太守如故仍令靈洗率
所部下揚州助王僧辯鎮防遷吳興太守未行僧辯命
靈洗從侯瑱西援荆州荆州䧟還都高祖誅僧辯靈洗
率行所領來援其徒力戰於石頭西門軍不利遣使招
諭乆之乃降高祖深義之紹泰元年授使持節信武将
軍蘭陵太守常侍如故助防京口及平徐嗣徽靈洗有
功除南丹陽太守封遂安縣侯増邑并前一千五百户
仍鎮采石隨周文育西討王琳於沌口敗績為琳所拘
明年與侯安都等來歸兼丹陽尹出為高唐太原二郡
太守仍鎮蘭陵遷太子左衛率高祖崩王琳前軍東下
靈洗於南陵破之虜其兵士并獲青龍十餘乘以功授
持節都督南豫州緣江諸軍事信武将軍南豫州刺史
侯瑱等敗王琳於柵口靈洗乘勝逐北據有魯山徴為
衛士将軍餘如故天嘉四年周迪重冦臨川以靈洗為
都督自鄱陽别道擊之迪又走山谷間五年遷中䕶軍
常侍如故出為使持節都督郢巴武三州諸軍事宣毅
将軍郢州刺史廢帝即位進號雲麾将軍華皎之反也
遣使招誘靈洗靈洗斬皎使以状聞朝廷深嘉其忠増其守
備給鼓吹一部因推心待之使其子文季領水軍助防
是時周遣其将長胡公拓䟦定率步騎二萬助皎攻圍
靈洗靈洗嬰城固守及皎退乃出軍躡定定不獲濟江
以其衆降因進攻周沔州克之擒其刺史裴寛以功進
號安西将軍改封重安縣公増邑并前二千户靈洗性
嚴急御下甚苛刻士卒有小罪必以軍法誅之造次之
間便加捶撻而號令分明與士卒同甘苦衆亦以此依
附性好播植躬勤耕稼至於水陸所宜刈穫早晚雖老
農不能及也伎妾無游手並督之紡績至於散用貲財
亦弗儉吝光大二年卒於州時年五十五贈鎮西将軍
開府儀同三司謚曰忠壮大建四年詔配享高祖廟庭
子文季孫嚮見後傳
　　　　唐桂府長史程(文英/)神道碑　李　邕
觀厥品目異等業尚獻臣天與才名神福夀考而中留
官序小徃代艱位不極乎多能績未宣其利用戢駿翮
韜良工悲聲起於絶絃泣涕形於抱玉自傷楚老豈獨
公明而巳哉公諱文英字某廣宗新安人也其先出自
顓頊重黎之後周之休父入為司馬漢之不識擢居衛
尉至若昱輔魏主嬰立趙孤捧日以納忠殺身以明節
精誠發於寤寐義烈冠於人倫宜其貽謀克家寵光形
國業與時竝名與功偕者也五代祖嚮府君陳襲重安
侯隋蕭縣宰四代祖育府君隋車騎将軍曽祖皆府君
隋涿郡主簿大父𢎞府君皇朝安陽令考大辨府君泗
水六合二縣宰撰東征記兩巻藏之秘省莫不託宿元
徳從事老成典學積於蓬山能賦秀於詞苑府君令始
家則光有國庠博通全經悉數賢行孝曰曽子文似相
如下筆不休遣言無擇陳平長者把臂每多田蘇好仁
引繩相重解褐徐城尉始筮仕也旋應五臣昇第遷宋
城轉櫟陽簿王畿政重帝告事先握札雲飛聴訟風靡
載擢萬年長安二赤縣尉撙銜御黠夙駕承天驚睹若
神應對猶響績奏擢左臺監察御史仁克寛文無害恥
為紏劾雅欲優閒朝廷許之轉詹事府司直歴城門郎
長社武進朝邑曲沃好畤雲陽宰六縣皆代工開化順
時布和慎簡里胥周省條簿其清水鑑其坦砥平從心
術以外形隨手妙以旁發人樂新政俗勸古風載遷魏
州司馬静守憲矩審喻寀寮官師有章人吏不黷屬后
族黜免徹嗣姻連奏引諌書醜詆宰輔選其頗僻正其
奸贓志士寒心朋家質首左遷府君饒州焉謫子昕崖
州舍城尉俄轉府君桂府洎島夷干誅天師問罪憑險
流毒送死阻兵昕乃不俟檄徴自赴銳陣挺身而當矢
石抆面而覆冦讎馬旋泥中人走巖下憤氣雖作救兵
莫臨劔交於胷戈達於掖其命則殞其目不瞑嗚呼爭
首謂忠供用謂勇倉卒歸盡零落無成有感路人愍悼
慈父沉悲生疾積痛傷年猿堪斷腸鳥可銜木人非命
也天何問焉以開元十六年十月五日奄徂化於官舍
以某年月日反葬於某原舊塋禮也夫人廣宗潘氏封
某縣君即銀州刺史寳勣之息女柔慈孔嘉貞淑丕訓
是佐君子宜偕永年桃李早零松栢同附子皓曜曦等
竝才彦惟有名教克開優游翰墨之場造次仁義之域
宅憂殆滅追孝有望匍匐昭親哀迷紀石邕以披顔友
道列坐詞人談笑未終存没相訣情也有慟涕之無從
雖不工於文将達於意其詞曰
曽源積兮流彌長高闈慶兮齡亦昌命不泰兮時未将
何寵禄之中否徒政理之孔臧坐疎屬之嬰累重愛子
之飛章遭一門兮二謫備周嵗兮兩喪寄永懐兮身後
唯没代兮名揚(按李邕此碑作於開元十六年而林寳/所著姓纂在憲宗元和之際相距百有)
(餘年爾不見此碑碑稱重安侯嚮即忠壮之孫嚮生育/育生皆皆生𢎞𢎞生大辨而姓纂乃謂大辨居中山雖)
(言五世祖忠壮而不知其所從出其疏脫如此鄭夾漈/謂寳不自知其姓之所從來其不深考無足怪者宋太)
(宗厭館閣所貯六朝暨唐人文集浩瀚無統命學士宋/白等選為一千巻賜名文苑英華其間所取李邕之文)
(甚多而此碑在焉下至仁宗至和初上距太宗之朝葢/不過七八十年而歐陽公作先文簡公父冀國公碑止)
(據姓纂不見此碑又下至哲宗紹聖間上距太宗之朝/亦僅餘百年而宗人都官祁撰程氏世譜三十巻其定)
(著中山譜亦止據姓纂不見此碑雖曰文苑英華在當/時巻帙太多人所難致編選未精人所厭觀然歐陽公)
(辨博考索之功亦容有如劉原甫之所少者彼其定著/歐陽氏譜與唐世系表本出一手而自相矛盾則亦何)
(有於他人哉至於祁之世譜上下千有餘年凡程氏之/見於載籍者錯綜而附麗之事靡或遺而文足以發其)
(辨博考索之功要以為難顧乃妄為忠壮五世孫名以/著於譜而忠壮五世孫名載於邕碑而未亡者反不之)
(見則其餘所定著又可知矣獨以此碑沉埋閟伏數百/年當其本朝如林寳者號通姓氏之學而不及見當宋)
(之時如歐陽公者以譜牒名家而不及見如都官祁者/定著一宗信譜果於必傳而不及見沿至於今上距此)
(碑世愈逺而言愈湮如敏政孤陋本無所知而乃於館/閣之下獲見於繙閱之頃是豈獨文章之顯晦固自有)
(時而家世之真贋遂由此決謂非一宗之大幸不可/也謹拜手而識之其餘曲折巳辨譜圖下者兹不贅)
　　　舊唐書程節度(日華/)本傳　　劉　昫
程日華定州安喜人本單名華(新書云徳宗以其/有功賜名曰日華)父元
皓事安禄山為帳下将頗稱勇力史思明時為定州刺
史(有辨/在後)華少事本軍為張孝忠牙将初李寳臣授恒州
節度吞削藩鄰有恒冀深趙易定滄徳等八州寳臣既
卒惟岳拒朝命以圖繼襲寳臣部将張孝忠以定州歸
國授成徳軍節度使令與朱淊討惟岳及惟岳誅朝廷
以恒冀授王武俊深趙授康日知易定滄授張孝忠分
為三帥時惟岳将李固烈守滄州孝忠令華詣固烈交
郡固烈将歸真定悉取滄州府藏累乘而還軍人怒殺
固烈皆奪其財相與詣華曰李使君貪鄙而死軍州請
押牙權領不獲巳從之孝忠因版授華知滄州事(新書/云孝)
(忠以日華寛厚/遂假以刺史)未幾朱淊合武俊謀叛滄定徃來艱阻
二盜迭欲取滄州多遣人遊說又加兵攻圍華俱不聴
從乗城自固乆之録事叅軍李宇為華謀曰使君受圍
累年張尚書不能致援論功獻捷須至中山所謂勞而
無功者也請為足下至京師自以一州為使華即遣之
宇入關備陳華當二盜之吻疲於矢石徳宗深嘉之拜
華御史中丞滄州刺史復置横海軍以華為使尋加工
部尚書御史大夫賜名日華仍嵗給義武軍糧餉數萬
自是别為一使孝忠唯有易定二州而巳武俊遣人說
華歸巳華曰相公欲敝邑仍舊𨽻恒州且借騎二百以
抗賊俟道路通即從命武俊喜即以二百騎助之華乃
留其馬遣人皆還武俊怒其背約又以朱淊方攻圍慮
為所有而止及武俊歸國河朔無事日華即遣所留馬
還武俊别陳珍幣謝過武俊歡然而釋貞元四年卒贈
兵部尚書子懐直習河朔事父卒自知留後事朝廷嘉
父之忠起復授檢校工部尚書兼御史大夫升横海軍
為節度以懐直為留後又於弓高縣置景州管東光景
城二縣以為屬郡(新書云懐直入朝願析東光景城置/景州且請刺史河朔刺史不廷授幾)
(三十年帝嘉其忠以徐申為/滄州刺史升横海為節度)累加至檢校尚書右僕射
五年落起復正授節度觀察使(新書云懐直來朝寵/遇踰等賜大第宫女)懐
直荒於畋獵數日方還不恤軍政軍士不勝寒餒其帳
下将從父兄懐信因衆怒閉門不内懐直因來朝覲貞
元九年也徳宗優容之依前檢校右僕射兼龍武統軍
(新書云更以䖍王為/節度使擢懐信留後)賜安業里甲第妓女一人(按懐直/入朝者)
(三新書以此賜為第/二度自請入朝時事)既而懐信死懐直子執恭知留後
事(新書云/懐信子)乃遣懐直歸滄州十六年卒年四十九廢朝
一日贈揚州大都督執恭代襲父位朝廷因而授之(新/書)
(云元和元年拜節度使累進/檢校兵部尚書封邢國公)元和六年入朝憲宗禮遇
遣之加尚書左僕射常夢滄州衙門樓額悉帖權字遂
奏請改名權十三年淮西賊平藩方惕息權以父子世
襲如三鎮事例心不自安乃請入朝十三年至京師表
辭戎帥因命華州刺史鄭權代之以靖安里私第側狹
賜地二十畝令廣其居尋遷檢校司空邠州刺史邠寧
節度使十四年十一月卒贈司徒權兄弟子姪在朝列
宿衛者三十餘人(按宋都官宗人祁據元和姓纂及唐/書為兩譜謂大辨為中山房謂元皓)
(為滄州房敏政少讀之則巳疑大辨之孫皓與此元皓/者當為一人葢定州即古中山郡而元皓之子日華特)
(仕于滄爾其實家定州安喜未可全舉其族以歸之滄/也其後考唐代宗徳宗實録於日華小傳曰父皓為定)
(州刺史始居定州於史朝義小傳曰朝義既死其偽署/定州刺史程元勝等悉舉其地以降乃知皓與元皓果)
(一人而修史者不審徒見定州有兩程刺史遂誤以元/勝之事移屬于皓而又更其名為元皓也跡是觀之舉)
(八州之鐵不足以鑄其錯矣所最幸者新舊史於日華/本傳俱曰元皓於朝義本傳俱曰元勝有若天誘其𠂻)
(而不泯其迹以為後人尋疑勘誤之地使其改而從一/則豈可以復正哉左傳田恒與闞止争政田恒殺之而)
(闞止實字子我太史公作孔子弟子列傳遂言宰予與/田恒作亂夷其族孔子恥之使非後賢因事考言以訂)
(太史公之失則宰予䝉惡名於千載之上不可雪矣元/皓之事何以異此敏政因定著家譜而為之說非獨以)
(幸一宗亦使當著作者因之而有警也政程都官祁横/海程氏譜賛唐自天寳之亂遂失河朔  令刑賞不出)
(於北郊之日乆矣横海軍區區以滄景二城嬰横賊之/鋒吐忠赤報國家曽無秋毫自私意累聖寵光不與他)
(鎮等盛矣於是有忠壮公之遺風焉賛曰橫海作鎮四/侯一心龍旂和輅式昭徳音介圭入覲歸節王府肆爾)
(孫姓聫/翩簮組)
　　　唐定州别駕程君(士庸/)墓誌銘　韓義賔
君諱士庸字仲謙定州安喜人也系高陽而綿緒氏列
國以興家自兹以降世際明徳故能高姻美爵歴秦漢
而載盛崇基累構跨魏晉而逾顯高祖皓定州刺史曽
祖日華横海軍使祖懐直歸誠王皇考權邢國公或分
土主戎威率數郡或陪武祇命康惠四方君含璋以挺
生禀和以凝氣弱不好弄早擅夙成語黙之機師心則
逺孝弟之至即性載深道希四科文贍百氏好賢之性
得諸緇衣惡惡之心求之巷伯加以神姿恢岸望之儼
然雅氣貞夷聴言則厲賁秀丘園有聲邦黨固已牆㡬
數仞器踰萬頃者矣齒壮知名州辟主簿治未浹辰民
謡已著允可謂舉契唯良功成共洽者也義武節度尚
書王公綏蒞雄藩雅君令問下車之始辟君掌書記云
今日之事猶李彊之收君平望便降意成孤敢言爾其
取重於時多類此也遂以價重見珍轉定州别駕君乃
道徳齊刑威彊恤寡千里移風四民樂業民頌政成君
之力也王公嘗從容衆中謝君而言曰海沂之亷首自
王祥邦國不空今復相賴因言是公此州管夷吾也廊
廟之才若置之周行則張茂先之流矣而道消當年運
潜初九惜哉及王公赴難京師君亦養性丘蓽慕七子
之優游事三徑以嘉遯前言徃行必得之於閭門温恭
孝友亦穆之於宗黨宜延百夀木鐸烝民而福應宜黙
寝疾彌留春秋七十有八以中和元年十月廿二日卒
於慈仁里宅遺文後事作範當時子巖孫秀等粤以其
年十二月朔日遷窆於博野先塋惟君慎終追逺之風
緯文經武之畧信可以方衡四公齊驅萬石矣門生邢
仁等悲云亡以澘目軫遺愛以荼心敬刋泉石用昭徳
音敢作銘曰
同源濬起分流逺扇周王修和程侯利建自兹以降官
姻世緬於穆我君含中作彦義惟誕性孝以立身識周
先覺學廣前聞貞心潔玉秀氣貫雲龍潜或躍蠖屈載
伸時惟聲恥運逾道消反躬紛靄養志蘅臯孺心逺慕
鼓腹長謡育川比量望月齊高紛綸倚伏㝠昧遭隨謂
仁者夀曽不憗遺泉宫一設壠路恒悲貞徽有篆永思
無虧成徳軍節度判官朝議郎檢校太子左庶子兼御
史中丞賜紫金魚袋韓義賔撰并書篆天祐二年秋八
月望日男義武軍節度都知兵馬使銀青光禄大夫檢
校工部尚書兼御史大夫使持節易州諸軍事易州刺
史輕車都尉安定縣開國伯食邑七百戸巖壻成徳軍
節度内中門樞密使特進檢校太保使持節冀州諸軍
事冀州刺史團練守捉等使上柱國夏陽郡開國公食
邑二千一百戸梁公孺重立石(按此誌出趙明誠金石/續録考明誠與都官祁)
(實同時而明誠集此録數千巻在當時最名博雅祁不/相聞乃用他書雜定宗譜而無取於是録失之矣予得)
(此誌而據以訂祁譜之大失者有三誌云君諱士庸定/州安喜人高祖皓定州刺史曽祖日華横海軍使祖懐)
(直歸誠王皇考權邢國公而末云子巖孫秀秀即文簡/太中兩房之所自出者也是足以證秀雖出於皓而非)
(荆杞之子等而上之又足以證皓即元皓而非元勝以/禆唐録又足以證權父懐直而非懐信以佐舊史然此)
(誌在明誠録中考其䟦語實不以其文為足傳亦不以/其事為可采特以其間字與今異者三十有四姑存之)
(爾然有關於吾宗則甚大故歐陽公集古錄䟦尾恒曰/集此非以備玩好其間徃徃足以訂史之闕殆謂是與)
(考新舊史程氏兄弟子姪在朝列宿衛者三十餘人而/士庸乃仕于郷禄秩微甚竊意邢國公開府滄州賜第)
(關中子孫必多官爵必顯而士庸者豈支子或庶孽受/命北歸以奉塋墓而守桑梓者與又文簡太中兩房竝)
(起中山遷河南舉自署其籍曰博野而此誌云家定州/安喜而葬博野先塋考歴代志博野或屬定州或屬深)
(州程氏大族在當時必有贍塋之田析居之子故安喜/之後無聞而博野之後反盛也與載考唐季定州屬義)
(武軍節度王處存之所治也深州屬成徳軍節度王鎔/之所治也是時兩軍輯睦鄰境無虞其下之人各得以)
(保丘壟結姻媾故誌後書士庸之壻梁公孺乃成徳軍/内中門樞宻使而子巖則義武軍都知兵馬使也公孺)
(之名間見于史而歐陽公集古録載其碑且云樞宻使/本唐内侍之職其後藩鎮僣置於此見之巖之名亦一)
(見于史後梁乾化元年云晉王李存朂使大将周徳威/㑹成徳将王徳明義武将程巖合兵攻劉守光如此而)
(巳誌稱韓義賔撰并書篆者義賔乃丞相魏公五世祖/實事成徳軍為判官魏公家集有修復塋域記考其時)
(與事亦正與此合誌尾稱某年月日重立石者葢此本/誌銘士庸殁時已瘞之壙中其後子婿竝顯乃復樹之)
(墓上也考巖之爵位應得贈典而此不書或另有石刻/或附載碑隂蓋未可知而今則不可考矣  又按史有)
(兩程巖一事義武為兵馬使即碑所見者一事宣武/為進奏使其歴仕年月相逺恐觀者不審因訂著之)
　　　大唐義武軍節度都知兵馬使銀青光禄大夫
　　　檢校工部尚書兼御史大夫使持節易州諸軍
　　　事易州刺史上柱國安定縣開國伯食邑九百
　　　户程公(巖/)勲徳碑頌　　　　張士賔
於戲君非臣無以化化臣非君無以賛賛惟天正明命
不絶有唐篤畀純臣以靖國難克蕩民沴将厎于成我
太原王敬統舊服惠周于下下罔不格乃天祐紀元甲
戌春正月用都知兵馬使程公出復大命元元以貞集
大和也先是賊温遘亂朋毒中夏力政血刑覆忠良殖
奸宄蒸人側側不貳率乃戮王越在東土受制宇下克
懐弗寧逷在王室誕宣我化靡由爾凶惟公敷聞帝庭
奉若元命帝曰休哉正侯良哉厥使可持節易州諸軍
事易州刺史封安定縣開國伯食邑九百戸表獻臣也
越兹元惡明肆虐羣大侮王度擅殺無人薄三川威五
長搢紳菅菅不自即乃工王執在厲階罔怫祇命命我
亞旅咨我近藩端恤遺人人思反徳式載無欲歸于本
朝朝廷嘉茂功錫丕命授公檢校工部尚書兼御史大
夫詔曰懿爾巖哉審奉天成保乂邦土是用司國樞威
懾奸回政革風俗是用總朝憲公固讓不獲祗奉天之
明命維時羣盜嘯聚于野公文招徠武殄暴暴服如化
人諟不虞廬廬旅旅以宴以處士馴業農力穡工就務
商通貨四者各正爾事日用乃蕃踰年羣吏更告天雨
淫降澒湧沚岸波積如阜奔灌乃雉骨恐為魚其日固
乆公聚人行水度力陳工啓元導流事若天造層城巘
巘居人坦坦庶徳合于無疆嵗庚午冬十一月温益逞
凶自汴襲趙殍軼殫寳䖍劉暴骨公乃賛王輯睦爾鄰
推功于晉凡事得請命焉由是屯于高邑鏖于柏郷執
忠奮威罔敢加害振旅還定王用嘉享時夏大旱滌滌
甫田百穀如焚人曰祈土龍公曰非旱備乃貶躬之食
勤人之瘼靡神不宗崇朝而雨秋河朔大饑易有年也
壬申春二月賊臣守光戎性貪衊厚厲其人與温濟惡
爰以其黨伺間來冦放兵流毒延于齊民民用齎咨涕
洟籲公公曰不戢乃暴負乃人爰請于王合從晉趙會
王師于易水之上恭行罰也獨夫惴惴天用勦焉乃破
祁關下涿鹿二竪偕遁執其大醜馘于軍門敦奉王誅
保和人極甲戌之春燕冦底平疆埸安靖或曰厚賦人
公䀌人篤焉封政不賦乃聳善抑惡發滯刋佚蕆惠昭
利六教既備孳孳盡心於是奏記于王王奨之又訪于
趙趙崇之請諧六州允奉于晉賊不我制公用哆然由
是匹夫匹婦蕩伏草莽越踐公境宣服公威惕惕瞿瞿
攝進成序若公在首上集下望申命用良易人熈熈嗜
化益休是嵗冬惟晉承制錫命我王用胙白茅副以金
鉞昭崇武功允正師長進公銀青光禄大夫上柱國陪
武主戎總經外政參酌彛典敬揚王休繄公徳載于人
人以蕃殖翼賛方伯翦除大凶聖咨爾賢神被乃禄其
惟有終㫖哉易中耆老師錫言曰奸臣反常迭冦東土
人用慘黷殆無指告維公牧我有邦天眷爾下爾有君
臣公正爾有父子公保爾有災厲公奠爾有稼穡公成
維公疇依易大圯也賡曰昭茂徳崇豐碑阜成于文庶
永于世克建藥石勗揚頌聲頌曰
維君配天維臣配君蟜蟜我公為君虎臣翼襄霸府奄
有世勲大盜嚚嚚荒我東鄙孔填不夷元元靡恃易人
恃公乃有父子洚水湯湯我沴載懲旱魃炎炎我年載
登我用有孚爾無不承維公之徳浹于爾衆維公之勲
朝野攸重貞石峩峩永以垂頌推勾官朝散郎行太子
司議郎張士賔撰并篆(按此碑見唐朝類苑考其事與/金石錄所載别駕府君誌尾具)
(銜相合且中有懿爾巖哉之語尤足為證謹録以附别/駕誌後而考其詳以諗觀者云都知兵馬使在唐與押)
(衙先鋒為節度使将校之職皆其所自置其序進官位/如銀青之階柱國之勲縣伯之爵尚書大夫之貼職則)
(皆請於朝而後命之大約如今之總戎自選其坐營把/司之類而指揮千百户之官則非有朝命不得擅進也)
(持節諸軍亦謂之建節自藩鎮専制之後多以其将校/分典之蓋義武所領易定兩州此時為節度使王處直)
(即碑所稱太原王也趙王乃王鎔為成徳節度使領鎮/冀深趙四州賊温即梁王朱温起宣武節度使簒唐稱)
(帝燕冦乃燕王劉守光為幽州節度使領幽薊諸州晉/乃晉王李存勗為河東節度使領澤潞諸州天祐唐哀)
(帝年號此時梁已簒唐改元乾化矣惟河東及成徳義/武三鎮猶奉唐正朔朱子綱目予之可考也史乾寧三)
(年朱温遣兵攻定州節度使王郜奔河東兵馬使王處/直力戰拒之温不能克反表為處直求節鉞詔以處直)
(為節度留後故碑稱賊温搆亂朋毒中夏王越在東土/受制宇下而碑又稱公敷聞帝庭奉若元命帝曰休哉)
(正侯良哉厥使則處直之為留後實遣公入奏于朝而/得之初不繫温之請也自天復元年以後温取河中殺)
(王珂又取河東沁澤等州遂舉兵大梁逼帝如鳯翔取/華州還攻晉陽未幾進圍鳯翔取鄜坊挾帝還長安殺)
(宰相崔𦙍遷洛陽竟弑帝太子即位是為哀帝故碑稱/越兹元惡明肆虐羣大侮王度擅殺無人薄三州威五)
(長縉紳菅菅不自即乃工者也碑稱王勢在厲階㒺怫/祇命命我亞旅咨我近藩歸于本朝朝廷嘉茂功者意)
(必處直嘗訪扵公因遣公入覲故有尚書大夫之命所/謂亞旅近藩皆指公而言葢兵馬使乃節度将校故謂)
(之亞旅義武節度治定州公分守易州故謂之近藩也/天祐四年温簒唐改元開平而碑不著者意方鎮隔越)
(不得其詳且惡温故削之而特以天祐紀元與晉趙合/兵則其志可知也庚午乃天祐七年即梁開平四年是)
(年温遣兵攻成徳軍處直與鎔共推存朂為盟主以拒/之明年梁将王景仁進軍柏郷存朂自将東下處直遣)
(将将兵五千以從至趙州與晉将周徳威合屯于高邑/相拒踰月遂薄柏郷破梁軍河朔大震故碑稱温益逞)
(凶自汴襲趙殍軼殫寳䖍劉暴骨公乃賛王輯睦爾鄰/推功于晉屯高邑鏖柏郷執忠奮威罔敢加害者也史)
(稱處直遣将而不著其名以碑證之即公也史稱是嵗/劉守光僣稱燕帝出兵冦易定存朂及鎔合兵救之晉)
(将周徳威與趙将王徳明義武将程巖會于易水攻燕/祁溝關下之圍涿州守将劉知温降梁王救之大敗走)
(還晉遂克幽州執守光誅之鎔乃與處直共推晉王為/尚書令置行臺故碑稱賊臣守光與温濟惡伺間來冦)
(公請于王合從晉趙會王師于易水之上破祁關下涿/鹿二竪偕遁執其大醜馘于軍門請偕六州允奉于晉)
(證之於史無不合者公在此時與周徳威王徳明共事/以拒梁燕其功名葢已不小而獨一見其名于史餘無)
(聞焉則史之闕畧可知也嗚呼唐之季世方鎮擅兵葢/偃然不復知有君臣之義上下之分而義武一軍地狹)
(人微獨依晉以自立而公適當其時賛輔其主帥以尊/主復讎為志觀碑之所載首以君臣為言而温與守光)
(則聲之為賊凛然天經地義之不可僣而公又扵浚剝/殺戮之餘養民救荒不遺餘力論一時之純臣良将公)
(蓋有焉此易之人所為感之而有勲徳之頌歟然則斯/碑也實足以備史之闕而不當以䛕詞例視之矣敏政)
(於公實同所出故不敢以一家之/私文為嫌而論著其大者如此)
　　　宋宜春縣令追封冀國程公(元白/)神道碑
　　　　　　　　　　　　　　　歐陽修
上即位之十有六年今鎮安軍節度使檢校太師同中
書門下平章事程公自三司使吏部侍郎為叅知政事
乃詔有司寵其祖考於是贈其皇考故袁州宜春縣令
為太子少師公在政事遷尚書左丞又贈太子太師其
為資政殿大學士工部尚書又贈太師中書令其為宣
徽北院使武昌軍節度使又贈兼尚書令其為武勝軍
節度使同中書門下平章事追封定國公徙鎮鎮安又
追封冀國公惟冀國公諱元白字某少舉明經仕不得
志退居于家畜徳不施貽其後世而相國太師實為之
子初以文學舉進士高第歴館閣掌制命儁徳偉望顯
于朝廷遂以中丞執國之憲尹正京邑有聲蜀都乃由
三司入與大政公亦自太常博士累贈兵部侍郎遂遷
太師中書尚書令位皆一品有國定冀以啓其封雖發
不自躬而其施益逺晦于一時而顯于百世蓋夫享于
身者有時而止施于後者其耀無窮表于其郷以勸為
善可謂仁人之利溥矣惟程氏之先自重黎歴夏商周
而程伯休父始見于詩書其後世逺而分至唐定世族
而程氏之望分為七中山之程蓋出于魏安郷侯昱之
後也公世為中山博野人曾祖諱諲祖諱新贈太師祖
妣齊氏吳國夫人考諱賛明贈太師中書令妣吳氏秦
國夫人當唐末五代天下亂於兵程氏再世不仕後唐
長興三年公之皇考以神童舉官至太子賛善大夫宋
興天下一於今百年而程氏亦再顯太平興國初公之
從祖羽佐太宗自晉王即皇帝位為文明殿學士官至
兵部侍郎今相國太師出入将相為時名臣子孫蕃昌
世族昭著推其所自來者逺矣初公與其仲父象明同
舉春秋皆中第是時從祖以給事中知開封府召公及
象明謂曰吾新被寵天子待罪于此不欲子弟竝登科
選使其自擇去就公因讓其從父自引去從祖頗賢之
後累舉不中從祖謂曰由我困汝退而使人察公無悔
色由是大嗟異之以為不可及太平興國五年遂以明
經中第為䖍州贛縣尉蔡州上蔡主簿袁州宜春令所
至皆有惠愛公事母至孝與其兄弟怡怡為郷里所稱
而仕宦不求名譽為贛縣尉七年不代既罷宜春遂不
復仕退居于蔡州淳化三年七月甲子以疾卒于家享
年四十有九以天聖十年十一月甲子葬于鄭州管城
縣馬亭郷之北田村夫人楚氏追封晉國夫人子男五
人長曰瓘官至太常博士次曰瑗曰琬皆早卒次曰琳
相國太師也次曰琰國子博士女一人適某人諸孫九
人銘曰
逺矣程侯顓頊之苗始自重黎歴夏商周惟伯休父聲
詩孔昭世不絶聞盛于有唐程分為七三祖安郷廣平
中山以暨濟陽中山之程出自靈洗實昱裔孫仕于陳
季陳滅散亡播而北遷公世中山為博野人道徳家潜
孝悌邦聞不耀自躬以貽後昆惟後有人将相文武有
國寵章嗣其考祖定冀之封實開土宇程世其隆公多
孫子有畜其源發而孰禦刻銘高原以示來者
　　　宋故文明殿學士尚書兵部侍郎贈太子少師
　　　程公(羽/)世録　　　　　　　程大昌
五代祖秀生二子長即吾之高祖也次俶贈少府少監
生公諱羽字冲逺通經書之學擅詞章之業㓜舉進士
黜于禮部皆侍郎張允知貢舉公每下第輙詣門獻文
謝不敏允心媿重之天福中允復知貢舉公遂登乙科
調鄆州陽穀縣尉秩滿易帥孫公辟觀察支使改華商
支使府罷授河中府虞郷京兆府醴泉成都府新都三
縣令選東銓引見于崇政殿太祖以乆次有勞特遷秘
書省著作郎知興州未逾年權山南府太宗潜淵判開
封府太祖妙簡時髦備賔僚之選宰相趙公普凡三進
朝臣名不可上意一旦太祖謂趙相曰吾自得之矣昔
者縣令授著作郎程羽在何處可召來除判官時與權
官賈琰同幕也太宗承乾纂緒升離繼照雲龍胥會千
載一時超授給事中權知開封府并州不禀正朔太宗
将興問罪之師且以坤維逺服藉人鎮撫非公才不可
倚出知益州陛辭面諭曰此行非大事不乆當召卿至
任㡬二載召還授禮部侍郎文明殿學士以宗伯之任
選羣材時謂得人上益知遇之護從北狩歸感疾甚累
拜章求致政不遂所請郊祀恩改兵部侍郎終于位太
宗聞訃驚悼曰方将大用贈禮部尚書累贈太子少師
生一男希振終於虞部員外郎希振生三男長適終于
右班殿直次遹終于黄州黄陂縣令次道無禄而卒遹
生三男長珦見任殿中丞次璠見任賛善大夫次琉未
仕道一男瑜汝州龍興令監解州安邑鹽池公以耆艾
之徳逢熈洽之運寵遇隆重才望烜赫而不登三事弼
輔萬幾命矣夫先是公自醴泉移新都屬國都新定川
蜀所在盜起入劒門塗梗不可進棄官東歸俄而令下
有司有不之任官謫嶺表永不録敘公即時奔赴交代
以親老有退居志端居醴泉私第晨夕潔養恬素為樂
無何鎮将使酒凌公公慷慨發憤受代詣闕遂遇太宗
拔擢登翊王府斯亦命歟平生所著文稿未嘗編綴門
户零替嫡嗣繼亡篋笥弗收散落殆盡前嵗從弟珦寄
公五七言詩一軸廿六首云偶得於他所吾因畧敘夫
宗派世家附于貽範集云
　　　大宋勅賜故推誠保徳守正翊戴功臣鎮安軍
　　　節度陳州管内觀察處置等使開府儀同三司
　　　檢校太師同中書門下平章事判陳州軍州事
　　　上柱國廣平郡開國公食邑七千四百户食實
　　　封二千一百户贈太師中書令兼尚書令謚文
　　　簡程公(琳/)神道碑　　　　　歐陽修
惟文簡公既葬之二年其子嗣隆泣而言于朝曰先臣
幸得備位将相官階品皆第一爵勲皆第二請得立碑
如令於是天子曰噫惟爾父琳有勞于我國家予其可
忘乃大書曰旌勞之碑遣中貴人即賜其家曰以此名
爾碑又詔史臣修曰汝為之銘臣修與文簡公故徃來
知其人又嘗誌其墓又嘗述其世徳于冀公太師之碑
得其世次官封功行最詳乃不敢辭惟公字天球姓程
氏曽祖諱新贈太師曽祖妣吳國夫人齊氏祖諱賛明
贈太師中書令妣秦國夫人吳氏考諱元白袁州宜春
令贈太師中書令兼尚書令冀國公妣晉國夫人楚氏
公舉大中祥符四年服勤辭學高第試秘書省校書郎
泰寧軍節度推官改著作佐郎知并州夀陽縣秘書丞
監左藏庫天禧中召選文學履行召試直集賢院今天
子即位遷太常博士三司户部判官會修真宗實録而
起居注闕命公追修大中祥符八年已後書成遂修起
居注遷祠部員外郎提舉諸司庫務以本官知制誥同
判吏部流内銓契丹嘗遣使賀上即位命公迓之使者
妄有所言公折以理遂屈服其後又遣使賀天聖五年
乾元節天子思公前嘗折其使乃以公為館伴使使者
累言契丹見中國使者坐殿上位次高而中國見契丹
使者位下當遷議者以為小故可許雖天子亦将許之
公争以謂契丹所以與中國好者守先帝約也一切宜
用故事若許其小将啓其大天子是之乃止嵗中遷右
諫議大夫權御史中丞丞相張文節公少所稱許而最
知公方除中丞文節當執筆喜曰不辱吾筆矣明年拜
樞密直學士知益州公性方重寡言笑凡所處畫常先
慮謹備所以條目巨細甚悉至臨事簡嚴僚吏莫能窺
其際嘗夜張燈會五門大集州民而城中火起吏如公
教不以白而隨即救止終宴民去始稍知火監軍得告
者言軍謀變懼而入白公笑曰豈有是哉監軍惶惑不
敢去公曰軍中動静吾自知之茍有謀者不能隠也巳
而卒無事其他多類此蜀妖人自名李冰神子署官屬
吏卒以恐蜀人公捕斬之而謗者言公妄殺人蜀且亂
天子遣人馳視之使者還言蜀人便公政方安樂而除
妖人所以止亂由是天子益知公賢召為給事中知開
封府前為府者苦其治劇或不滿嵗罷不然被謗譏或
以事去獨公居數嵗乆而治益精明盜訟稀少獄屢空
詔書數下褒美遷工部侍郎龍圖閣學士守御史中丞
乆之天子思其治召為翰林學士復知開封府明年為
三司使不恱茍利不貪近功時議者患民稅多目吏得
為姦欲除其名而合為一公以謂合而没其名一時之
便後有興利之臣必復増之是重困民也議者莫能奪
其於出入尤謹禁中時有所取未嘗肯予宦官怒言陛
下雖有所欲物在程某何可得公曰臣所以為陛下惜
爾天子以為然累遷吏部侍郎景祐四年以本官叅知
政事遷尚書左丞公益自信不疑宰相有所欲私輙衆
折之其語至今士大夫能道也初范仲淹以言事忤大
臣貶饒州已而上悔悟欲復用之稍徙知潤州而惡仲
淹者遽誣以事語入上怒亟命置之嶺南自仲淹貶而
朋黨之論起朝士牽連出語及仲淹者皆指為黨人公
獨為上開說上意解而後已是時元昊叛河西朝廷多
故公在政事補益尤多而小人僥倖皆不便遂以事中
之坐貶為光禄卿知潁州已而徙知青州又徙大名府
居一嵗中遷户部吏部二侍郎尚書左丞資政殿學士
北京建遂以為留守宦者皇甫繼明方用事主治行宫
務廣制度以市恩公為裁抑之與繼明章交上天子遣
一御史徃視之還直公天子為罷繼明獨委公以建都
事公自知政事以論議不私見嫉被貶斥巳稍復見用
遂與繼明争曲直由是益不妄合於世雖不復大用而
契丹方遣使數有所求兵誅元昊未克西北宿重兵公
於是時天子常委以河北陜西之重留守北京凡四年
遷工部尚書資政殿大學士河北安撫使慶歴六年拜
武昌軍節度使陜西安撫使知永興軍府事明年加宣
徽北院使鄜延路經畧使馬步軍都部署判延州仍兼
陜西安撫使皇祐元年加同中書門下平章事留守北
京其於二方威惠信著尤知敵國情偽山川險易行師
制勝之要其在延州夏人數百驅畜産至界上請降言
契丹兵至衙頭矣國且亂願自歸公曰契丹兵至元昊
帳下當舉國取之豈容有來降者乎聞夏人方捕叛族
此其是乎不然誘我也拒而不受已而夏人果以兵數
萬臨界上公戒諸堡塞無得數出兵夏人以為有備引
去自此不復窺邉公於河北最乆民愛之為立生祠明
年改武勝軍節度使猶在北京又改鎮安軍節度使在
鎮四年猶上書鎮安一郡爾不足以自効願復守邉書
未報得疾以至和三年閏三月七日己丑薨于陳州之
正寝享年六十有九天子輟視朝二日贈中書令謚曰
文簡以嘉祐二年九月十八日葬河南府伊闕縣神隂
郷張留里明年祫享太廟推恩加贈公太師尚書令公
累階至開府儀同三司勲上柱國開國廣平郡爵公封
户七千四百而實封二千一百賜號推誠保徳守正翊
戴功臣娶陳氏封衛國夫人子男四人曰嗣隆太常博
士嗣弼殿中丞嗣恭太常博士嗣先大理寺丞女五人
皆適良族謹按程氏之先出自重黎至休父為周司馬
國於程其後子孫遂以為氏自秦漢以來世有其人程
氏必顯而各以其所居著姓後世因之至唐尤盛號稱
中山程氏者皆祖魏安鄉侯昱公中山博野人也世有
積徳至公始大顯聞臣修以謂古者功徳之臣進受國
寵退而銘於器物非獨私其後世所以不忘君命示國
有人而詩人又播其事聲於詠歌以揚無窮今去古逺
為制不同而猶有幽堂之石隧道之碑以紀徳昭勲而
又幸䝉天子書而名之其所以照臨程氏恩厚寵榮出
古逺甚而臣又得刻銘其下銘臣職也懼不能稱銘曰
程以國氏世逺支分因居著姓各以其人公世中山在
昔有聞充大自公厥聲以振乃秉國鈞乃授将鉞出入
其勤險夷一節帝曰噫嘻予有勞臣何以旌之有爛其
文惟此勞臣實予同徳憂國在心匪勞以力二方有事
諸将無功俾我舊老不遑居中間息近藩庶休厥躬有
請未報奄云其終殁而後巳兹可謂忠惟帝之褒其言
甚簡銘以述之萬世丕顯
　　　自撰墓誌　　　　　　　　程　珦
程姓珦名伯温字姓源世系詳于家牒故不復書曽王
父尚書兵部侍郎贈太子少師諱羽曽王母清河太君
張氏襄陵太君賈氏王父尚書虞部員外郎諱希振王
母高宻縣君崔氏考贈司空諱遹妣追封趙國太夫人
張氏冀國太夫人張氏予性質顓䝉學術淺陋不能自
奮以嗣先世天聖中仁宗皇帝念及祖宗舊臣例錄子
孫一人補郊社齋郎歴黄州黄陂吉州廬陵二縣尉潤
州觀察支使由按察官論薦改大理寺丞知䖍州興國
縣又知徐州沛縣監在京西染院知鳯磁漢三州事熈
寧中厭於職事丐就閑局得管勾西京嵩山崇福宫嵗
滿再任遂請致仕官自大理寺丞十三遷至太中大夫
勲自騎都尉至上柱國爵永年縣開國伯食邑户九百
娶侯氏贈尚書比部員外郎道濟之長女封夀安縣君
先三十八年卒追封上谷郡君男六人長應昌次天錫
皆幼亡次顥承議郎宗正寺丞先卒次頥今為通直郎
次韓奴蠻奴皆夭女四人長姿嬌幼亡次適奉禮郎席
延年次馮兒幼亡次適都官郎中李正臣孫男五人長
端懿蔡州汝陽縣主簿監西京酒次端中治進士業次
端輔早亡次端本治進士業次端彦郊社齋郎孫女七
人長適宣義郎李偲次適假承務郎朱純之次適安定
席彦正次未嫁而卒次為李偲繼室次適清河張敷次
幼亡曽孫男六人昂昪昺易旻曅曽孫女一人元祐五
年庚午春正月十三日己卯以疾終于正寝(先居暖室/既得疾命)
(遷正/寝)享年八十五越二月孟夏庚戌望葬于伊川先塋
之次上谷郡君祔焉予歴官十二任享禄六十年但知
亷慎寛和孜孜夙夜無勲勞可以報國無異政可以及
民始終得免瑕謫為幸多矣葬日切不用干求時賢製
撰銘誌既無事實可紀不免虚辭溢美徒累不徳爾只
用此文刻于石向壁安置若或少違遺命是不以為有
知也(先公太中年七十則自為墓誌及書戒命於後後/十五年終夀子孫奉命不敢違惟就其闕處加所)
(遷官爵晚生諸孫及享年之數終葬時日而巳醇徳/懿行宜傳後世者皆莫敢誌著之家牒孤頥泣血書)
　
　
　
　
　
　
　
　
　
　
　
　
　
　
　
　新安文獻志卷六十二上
欽定四庫全書
　新安文獻志巻六十二下　明　程敏政　撰
　　行實(道原/)
　　　程伯淳墓誌銘　　　　　　韓　維
伯淳姓程氏諱顥其先有為周大司馬者曰喬伯封於
程後遂以為氏高祖贈太子少師諱羽有功太宗朝賜
第室京師居再世遷河南今為河南人先生生而秀爽
異於常兒纔數嵗誦詩書强記絶人故戸部侍郎彭公
季長一見異之遂許妻以女舉進士中第調京兆府鄠
縣主簿有石佛像浮屠嵗傳佛首放光則逺近男女晝
夜集會觀不止為縣者畏其神莫敢禁先生始至詰其
徒曰吾聞石像嵗現光有諸曰然戒之曰光現必先告
我我當取其首視之自是不復有光矣府境大水諸縣
倉卒興役皆狼狽失措置惟先生所治飲食苃舍無一
不具時暑甚役人病多死獨鄠人無死者監司欲薦之
問其所欲先生答以薦士當以才之所堪不當問所欲
避親嫌移江寧上元縣主簿田稅不均比他邑尤甚先
生為令畫法民不知擾而稅遂均會令罷攝邑事牒訴
日不減三二百數先生處之不閱月民訟遂簡江南俗
種稻賴塘陂以溉盛夏塘潰計非千夫不能塞故事當
言之府禀之監司然後計功調役先生曰比如是苗槁
矣救民獲罪所不辭也遽發民塞之嵗則大穰仁宗升
遐遺制官吏成服三日除三日旦知府事王贄率郡官
将釋服先生進曰請盡今日贄怒不從先生曰公自除
之某非至夜不敢釋一府視君亦莫敢除移澤州晉城
縣令民以事至庭下者必教之以事父兄奉長上之道
暇則親至諸郷校召父老與之語兒童讀書者為正其
章句置師不善則易之初俗甚野不知為學後數年服
儒衣冠者遂衆郷里逺近為伍保使之力役相助患難
相䘏姦偽無所容孤㷀老疾者責親黨使無失所行旅
出於其途者疾病皆有所養三年盜無剽刼民無鬬死
者河東路財賦不充官有科買則物價騰踴嵗為民患
先生度所須使富家預儲其物定價而出之富家不失
息而鄉民所費比舊纔十二三鄉縣庫有雜納錢數百
千常借以補助民力部使者至則告以此錢令自用而
不敢私使者諒君之誠亦不問先時民憚差役鄉鄰徃
徃為讎先生盡得民産厚薄按籍而命之莫有辭者義
勇常以農隙講事然但文具而已先生至晉城民遂為
精兵用薦者改著作佐郎尋以御史中丞吕公晦叔薦
授太子中允權監察御史裏行神宗素聞先生名陛對
之日從容咨訪比二三見遂期以顯用前後進說大要
以正心窒慾求賢育材為先嘗言人主當防未萌之欲
神宗俯身拱手曰當為卿戒之時王荆公為宰相多所
措置先生每進見必為上陳君道以至誠仁愛為本不
當及功利又極陳治道神宗曰此堯舜之事朕何敢當
先生愀然曰陛下有此言非天下之福也章數十上論
輔臣不同心小臣與大計賣祠部牒青苗取息提舉官
多非其人命出不由門下興利之臣日進尚徳之風寖
衰荆公雖與先生異論而嘗目君以忠信言既數不用
懇求外補神宗猶重其去上章及面請至十數不許遂
闔門待罪差權發遣西京路提㸃刑獄復上章曰臣言
是願行之如其妄當賜顯黜請罪而獲遷失刑賞矣改
差簽書鎮寧軍節度判官事河清卒法不他役時中貴
人程昉為外都水怙勢凌轢欲盡取諸埽兵治二股河
先生拒以法昉請於朝命以八百人與之天方大寒衆
不勝役潰而歸城吏來報一府相視畏昉不敢納先生
曰此逃死自歸休三日而復役曹村決先生方䕶小吳
埽知州軍事劉渙以急告先生夜馳至州謂渙曰曹村
決京師可虞臣子之分身可塞亦為之請盡以廂兵見
付事或未集公當率禁兵繼之徑走埽下諭士卒曰朝
廷養爾曹正為緩急爾知曹村決則注京師乎吾與爾
以身捍之衆皆感激自効決口将合先生謂衆曰得彼
木横流入口吾事濟矣語已木遂横衆以為至誠所致
郊祀霈恩先生曰吾罪滌可以去矣遂求監臨得西京
洛河竹木務薦者言君未嘗敘年勞遷秩特改太常丞
其後彗星見有詔求直言先生極論時政語甚切直還
朝差知扶溝縣事廣濟河出縣境瀕河姦民不治生業
專以脇取舟人物為事嵗必焚舟數十以立威先生始
至捕一人使列其黨得數十輩不復根治舊惡分地而
處之使以挽舟為業且察姦不變者自是焚舟之患遂
絶畿縣民苦稅重嵗常以赦獲蠲免然良農輸税率以時
而稽故獲免者皆頑民先生與之約前獲免者後必如
期而足於是惠澤始均司農建言天下輸役錢户凡四
等而畿内獨止三請給第四先生力陳不可諸邑賴以
皆免水災民饑先生請發粟貸之鄰邑亦請司農怒遣
使閱實而鄰邑令遽自陳穀且登可無貸使至謂先生
曰盍亦自陳先生請貸不已遂得穀六千石饑者以濟
司農益怒視貸籍而所賦不等檄縣杖主吏先生言濟
饑當以口而不當以户之高下且令實為之非吏罪乃
巳内侍都知王中正行按保甲所至官吏多見慢辱諸
邑供帳競務華潔以悅其意主吏以請先生曰吾邑貧
安能效他邑且取於民法所禁令有故青帳可用之先
生在邑嵗餘中正徃來境上卒不入有犯竊盜者先生
謂曰汝能改行吾薄汝過盜叩首願自新後數月復穿
窬捕吏及門盜告其妻曰吾與太丞約不復為盜今何
面目見之遂自縊官制行改奉議郎朝廷遣官括牧地
民田當没者千頃徃徃持累世劵契自明詔改稅作租
許賣易如私田民乃服先生以為不可括也官至謂先
生曰民願服而君不許何也先生曰民徒知今日不加
賦而不知後日増租奪田則失業死矣因為言使者當
以仁厚為心不可便已以害人官感動謝曰寧受責不
敢違公命遂去之他邑鄰邑民犯盜繫縣獄而逸更赦
猶以特㫖罷先生邑事邑人詣開封及司農丐留者以
千數先生之去縣不使人知老穉追及境上攀挽號哭
不肯去以親老求析資便養得監汝州酒稅今上嗣位
覃恩改承議郎召為宗正寺丞未行以疾卒元豐八年
六月十五日也享年五十有四士大夫識與不識莫不
傷弔以朝廷失賢者為恨父珦大中大夫致仕時年八
十母侯氏夀安縣君妻彭氏仁和縣君皆先君以卒五
子三早卒曰端懿蔡州汝陽縣主簿曰端本舉進士四
女三夭一適假承務郎朱純之卜得卒之嵗十月乙酉
葬于伊川之先塋先生於書無所不讀自浮屠老子荘
列莫不思索究極以知其義而卒歸於吾聖人之道其
持已清峻若不可及而與人甚恕而温論治道卓乎至
於無能名而應世接物莫不曲盡其宜茍善於君矣爵
禄可舍也茍利於民矣法禁不避也自元豐以來論賢
士大夫宜在天子左右者君必與焉先生之罷扶溝貧
無以家至頴昌而寓止焉大夫以清徳退居弟頥正叔
樂道不仕先生與正叔朝夕就養無違志閨門之内雍
肅如禮家無儋石之儲而愉愉也予方守頴昌遂得從
先生遊先生不以老耄棄我周旋啓告所以為益良厚
故於其亡也哭之加哀而銘不以辭銘曰
善乎孟軻之言義命也蓋不知義不足以立命不知命
不足以存義先生居官不問内外大小率所言所事一
出於正雖貴勢豪力不為少變嗚呼其處義命可謂兼
之矣(按朱子編伊洛淵源録云明道誌文韓維持國撰/孫永曼叔書韓氏家集因亂而亡然程氏家譜實)
(載此篇今秘閣所載亦有此集/豈朱子一時訪求之未盡與)
　　　明道先生墓表　　　　　　程　頤
先生名顥字伯淳葬于伊川潞國太師題其墓曰明道
先生弟頥序其所以而刻之石曰周公没聖人之道不
行孟軻死聖人之學不傳道不行百世無善治學不傳
千載無真儒雖無善治士得以明乎善治之道以淑其
人以傳諸後無真儒則天下貿貿焉莫知所之人欲肆
而天理滅矣先生生千四百年之後得不傳之學於遺
經志将以斯道覺斯人天不憗遺哲人早世鄉人士大
夫相與議曰道之不明也乆矣先生出倡聖學以示人
辨異端闢邪說開歴代之沉迷聖人之道得先生而後
明為功大矣於是乎師采衆議而為稱以表其墓學者
之於道知所嚮然後見斯人之為功知所至然後知斯
名之稱情山可移谷可堙明道之名亘萬世而長存勒
石路旁以詔後人元豐乙丑十月戊子書(按朱子刪節/此文以入孟)
(子後註小有不/同讀者詳之)
　　　伊川先生年譜　　　　　　朱　熹
先生名頥字正叔明道先生之弟也(明道生於明道元/年壬申伊川生於)
(明道二/年癸酉)幼有高識非禮不動(見語/録)年十四五與明道同
受學於舂陵周茂叔先生(見哲宗徽/宗實録)皇祐二年年十八
上書闕下勸仁宗以王道為心生靈為念黜世俗之論
期非常之功且乞召對面陳所學不報閒遊太學時海
陵胡翼之先生方主教導嘗以顔子所好何學論試諸
生得先生所試大驚即延見處以學職(見文/集)吕希哲原
明與先生鄰齋首以師禮事焉既而四方之士從遊者
日益衆(見吕氏/童蒙訓)舉進士嘉祐四年廷試報罷遂不復試
太中公屢當得任子恩輙推與族人(見涪陵/記義錄)治平熈寧
間近臣屢薦自以為學不足不願仕也(見文集又按吕/申公家傳云公)
(判太學命數博士即先生之居敦請為太學正先生固/辭公即命駕過之又雜記治平三年九月公知蔡州将)
(行言曰伏見南省進士程頥年三十有四特立之操出/羣之姿嘉祐四年已與殿試自後絶意進取徃來太學)
(諸生願得以為師臣方領國子監親徃敦請卒不能屈/臣嘗與之語洞明經術通古今治亂之要實有經世濟)
(物之才非同拘士曲儒徒有偏長使在朝廷必為國器/伏望特以不次旌用明道行状云神宗嘗使推擇人材)
(先生擇人材薦數十人以父/表弟張載暨弟頥為首稱)元豐八年哲宗嗣位門下
侍郎司馬公光尚書左丞吕公公著及西京留守韓公
絳上其行義於朝(見哲宗徽宗實録按温公集與吕申/公同薦劄子臣等竊見河南進士程)
(頥力學好古家貧守節言必忠信動遵禮義年踰五十/不求仕進真儒者之髙蹈聖世之逸民伏望特加召命)
(擢以不次足以矜式士類禆益風化又按胡文定公文/集云是時諫官朱光庭又言頥道徳純備學問淵博材)
(資勁正有中立不倚之風識慮明徹至知㡬其神之妙/言行相顧而無擇仁義在躬而不矜若用斯人俾當勸)
(講必能輔養聖徳啓導天聴一正君心為天下福又謂/頥究先王之藴達當世之務乃天民之先覺皇代之真)
(儒俾之日侍經筵足以發揚聖訓兼掌學教足以丕變/斯文又祖宗時起陳搏种放高風素節聞扵天下顧頥)
(之賢搏放未必能過頥之道則有搏放所不及知者觀/其所學真得聖人之傳致知力行非一日之積有經天)
(緯地之才有制禮作樂之具乞訪問其至言正論所以/平治天下之道又謂頥以言乎道則貫徹三才而無一)
(毫之為間以言乎徳則并包衆美而無一善之或遺以/言乎學則博通古今而無一物之不知以言乎才則開)
(物成務而無一理之不總是以聖人之道至此而傳/况當天子進學之初若俾真儒得專經席豈不盛哉)十
一月丁巳授汝州團練推官西京國子監教授(見實/録)先
生再辭尋召赴闕元祐元年三月至京師(王巖叟奏云/伏見程頥學)
(極聖人之精微行全君子之純粹早與其兄顥俱以徳/名顯扵時陛下復起頥而用之頥趨召以來待詔闕下)
(四方俊乂莫不翹首嚮風以觀朝廷所以待之者如何/處之者當否而将議焉則陛下此舉繫天下之心臣願)
(陛下加所以待之之禮擇所以處之之方而使髙賢得/為陛下盡其用則所得不獨頥一人而已四海潜光隠)
(徳之士皆将相招/而為朝廷出矣)除宣徳郎秘書省校書郎先生辭曰
祖宗時布衣被召自有故事今臣未得入見未敢祗命
(王巖叟奏云臣伏聞聖恩特除程頥京官仍與校書郎/足以見陛下優禮髙賢而使天下之人歸心於盛徳也)
(然臣區區之誠尚有以為陛下言者願陛下一召見之/試以一言問為國之要陛下至明遂可自觀其人臣以)
(頥抱道養徳之日乆而潜神積慮之功深静而閱天下/之義理者多必有嘉言以新聖化此臣所以區區而進)
(願然非為頥也欲成陛下之美耳陛下一見而後命之/以官則頥當之而無愧陛下與之而不悔授受之間兩)
(得之/矣)於是召對太皇太后面諭将以為崇政殿說書先
生辭不獲始受西監之命且上奏論經筵三事其一以
上富於春秋輔養為急宜選賢徳以備講官因使陪侍
宿直陳說道義所以涵養氣質薫陶徳性其二請上左
右内侍之人皆選老成厚重之士不使侈靡之物淺俗
之言接於耳目仍置經筵祗應内臣十人使伺上在宫
中動息以語講官其或小有違失得以隨事規諫其三
請令講官坐講以養人主尊儒重道之心寅畏祗懼之
徳而曰若言可行敢不就職如不可用願聴其辭(劄子/三道)
(見文集又按劉忠肅公文集有章疏論先生辭卑居尊/未被命而先論事為非是蓋不知先生出處語黙之際)
(其義固/已精矣)既而命下以通直郎充崇政殿說書(見實/録)先生
再辭而後受命四月例以暑熱罷講先生奏言輔導少
主不宜疎畧如此乞令講官以六參日上殿問起居因
得從容納誨以輔上徳(見文/集)五月差同孫覺顧臨及國
子監長貳看詳國子監條制(見實/録)先生所定大槩以為
學校禮義相先之地而月使之争殊非教養之道請改
試為課有所未至則學官召而教之更不考定高下制
尊賢堂以延天下道徳之士鐫解額以去利誘省繁文
以專委任勵行檢以厚風教及置待賔吏師齋立觀光
法如是者亦數十條(見文集舊實録云禮部尚書胡宗/愈謂先帝聚士以學教人以經三)
(舍科條固巳精宻宜一切仍舊因/是深詆先生謂不宜使在朝廷)六月上疏太皇太后
言今日至大至急為宗社生靈長乆之計惟是輔養上
徳而輔養之道非徒渉書史覽古今而已要使跬歩不
離正人乃可以涵養薫陶成就聖徳今間日一講解釋
數行為益既少又自四月罷講直至中秋不接儒臣殆
非古人旦夕承弼之意請俟初秋即令講官輪日入侍
陳說義理仍選臣僚家十一二嵗子弟三人侍上習業
且以邇英迫隘暑熱恐於上體非宜而講日宰臣史官
皆入使上不得舒泰恱懌請自今一月再講於崇政殿
然後宰臣史官入侍餘日講於延和殿則後楹垂簾而
太皇太后時一臨之不惟省察主上進業其於君徳未
必無補且使講官欲有所言易以上達所繫尤大又講
讀官例兼他職請亦罷之使得積誠意以感上心皆不
報八月差兼判登聞鼓院先生引前說入談道徳出領
訴訟非用人之體再辭不受(見文集楊時曰仕道與仕/禄不同常夷甫以布衣入)
(朝神宗欲優其禄令兼數局如鼓院染院之類夷甫一/切受之及伊川先生為講官朝廷亦欲使兼官職則固)
(辭葢前日所以不仕者為道也則今日之仕須其官足/以行道乃可受不然是茍禄也然後世道學不明君子)
(辭受取舍人鮮知之故常公之受人不/以為非而先生之辭人亦不以為是也)二年又上疏論
延和講讀垂簾事且乞時召講官至簾前問上進學次
第又奏邇英暑熱乞就崇政延和殿或他寛凉處講讀
給事中顧臨以殿上講讀為不可有㫖修展邇英閣先
生復上疏以為修展邇英則臣所請遂矣然祖宗以來
並是殿上坐講自仁宗始就邇英而講官立侍蓋從一
時之便耳非若臨之意也今臨之意不過以尊君為說
而不知尊君之道若以其言為是則誤主上見知臣職
當輔導不得不辨先生在經筵每當進講必宿齋豫戒
潜思存誠冀以感動上意(見文/集)而其為說常於文義之
外反復推明歸之人主一日當講顔子不改其樂章門
人或疑此章非有人君事也将何以為說及講既畢文
義乃復言曰陋巷之士仁義在躬忘其貧賤人主崇高
奉養備極茍不知學安能不為富貴所移且顔子王佐
之才也而簞食瓢飲季氏魯國之蠧也而富於周公魯
君用舍如此非後世之監乎聞者歎服(見胡氏論/語詳說)而哲
宗亦嘗首肯之(見文/集)不知者或誚其委曲已甚先生曰
不於此盡心竭力而於何所乎上或服藥即日就醫官
問起居(見語/録)然入侍之際容貌極荘時文潞公以太師
平章軍國重事或侍立終日不懈也上雖喻以少休不
去也人或以問先生曰君之嚴視潞公之恭孰為得失
先生曰潞公四朝大臣事幼主不得不恭吾以布衣職
輔導亦不敢不自重也(見邵氏/聞見錄)嘗聞上在宫中起行潄
水必避螻蟻因請之曰有是乎上曰然誠恐傷之爾先
生曰願陛下推此心以及四海則天下幸甚(見語/録)一日
講罷未退上忽起憑檻戲折柳枝先生進曰方春發生
不可無故摧折上不恱(見馬永卿所編劉諌議語録且/云温公聞之亦不恱或云恐無)
(此/事)所講書有容字中人以黄覆之曰上藩邸嫌名也先
生講罷進言曰人主之勢不患不尊患臣下尊之過甚
而驕心生爾此皆近習輩養成之不可以不戒請自今
舊名皆勿復避(見語/録)時神宗之喪未除而百官以冬至
表賀先生言節序變遷時思方切請改賀為慰及除喪
有司又将以開樂置宴先生又奏請罷宴曰除喪而用
吉禮則因事用樂可矣今特設宴是喜之也(見文/集)嘗聞
後苑以金製水桶問之曰崇慶宫物也先生曰若上所
御則吾不敢不諫在職累月不言禄吏亦弗致既而諸
公知之俾户部特給焉又不為妻求邑封或問之先生
曰某起於草萊三辭不獲而後受命今日乃為妻求封
乎(見語/録)經筵承受張茂則嘗招諸講官啜茶觀畫先生
曰吾平生不啜茶亦不識畫竟不徃(見龜山語錄或/云恐無此事)文
潞公嘗與吕范諸公入侍經筵聞先生講說退相與歎
曰真侍講也一時人士歸其門者甚盛而先生亦以天
下自任論議褒貶無所顧避由是同朝之士有以文章
名世者疾之如讎與其黨類巧為謗詆(見龜山語録王/公繫年録吕申)
(公家傳及先生之子端中所撰集序又按蘇軾奏状亦/自云臣素疾程某之姦未嘗假以辭色又按侍御史吕)
(淘言明堂降赦臣寮稱賀訖而兩省官欲徃奠司馬光/是時程頥言曰子於是日哭則不歌豈可賀赦纔了却)
(徃弔喪坐客有難之曰子於是日哭則不歌即不言歌/則不哭今巳賀赦了却徃弔喪扵禮無害蘇軾遂以鄙)
(語戲程頥衆皆大笑結怨之端蓋自此始又語録云國/忌行香伊川令供素饌子瞻詰之曰正叔不好佛胡為)
(食素先生曰禮居喪不飲酒不食肉忌日喪之餘也子/瞻令具肉食曰為劉氏者左袒扵是范醇夫輩食素秦)
(黄輩食肉又鮮于綽傳信錄云舊例行香齋筵兩制以/上及臺諌官破蔬饌然以粗糲遂輪為食會皆用肉食)
(矣元祐初崇政殿說書程正叔以食肉為非是議為素/食衆多不從一日門人范醇夫當排食遂具蔬饌内翰)
(蘇子瞻因以鄙語戲正叔正叔門人朱公掞輩銜之遂/立敵矣是後蔬饌亦不行又語録云時吕申公為相凡)
(事有疑必質于伊川進退人才二蘇疑伊川有力故極/詆之又曰朝廷欲以游酢為某官蘇右丞沮止毁及伊)
(川宰相蘇子容曰公未可如此頌觀過其門者無不肅/也又按劉諫議盡言集亦有異論劉非蘇黨蓋不相知)
(耳/)一日赴講會上瘡疹不坐已累日先生退詣宰臣問
上不御殿知否曰不知先生曰二聖臨朝上不御殿太
皇不當獨坐且人主有疾而大臣不知可乎翌日宰臣
以先生言奏請問疾由是大臣亦多不恱而諫議大夫
孔文仲因奏先生汙下憸巧素無郷行經筵陳說僣横
忘分遍謁貴臣歴造臺諫騰口間亂以償恩讎致市井
目為五鬼之魁請放還田里以示典刑八月差管勾西
京國子監(見舊實録又文仲傳載吕申公之言曰文仲/為蘇軾所誘脅論事皆用軾意又吕申公家)
(傳亦載其與吕大防劉摰王存同駁文仲所論朱光庭/事語甚激切且云文仲本以伉直稱然蠢不曉事為浮)
(薄輩所使以害忠良晚乃自知為小人所紿憤欝嘔血/而死按舊録固多妄然此類不為無據新錄皆刪之失)
(其實矣又范太史家傳云元祐九年奏曰臣伏見元祐/之初陛下召程頥對便殿自布衣除崇政殿說書天下)
(之士皆謂得人實為希闊之美事而未及嵗餘即以人/言罷之頥之經術行誼天下共知司馬光吕公著皆與)
(頥相交二十餘年然後舉之此二人非為欺罔以誤聖/聰也頥在經筵切扵皇帝陛下進學故其言說語常繁)
(多草茅之人一旦入朝與人相接不為關防未習朝廷/事體而言者謂頥大佞大邪貪黷請求奔走交結又謂)
(頥欲以故舊傾大臣以意氣役臺諫其言皆誣罔非實/也蓋當時臺官王巖叟朱光庭賈易皆素推伏頥之經)
(行故不知者指以為頥黨陛下慎擇經筵之官如頥之/賢乃足以輔導聖學至如臣輩叨備講職實非敢望也)
(臣乆欲為頥一言懐之累年猶豫不果使頥受誣罔之/謗扵公正之朝臣每思之不無愧也今臣已乞去職若)
(復召頥勸講必有補聖明/臣雖老在外無所憾矣)先生既就職再上奏乞歸田
里曰臣本布衣因說書得朝官今以罪罷則所授官不
當得三年又請皆不報乃乞致仕至再又不報五年正
月丁太中公憂去官七年服除除直秘閣判西京國子
監(王公繫年録云元祐七年三月四日延和奏事三省/進士程頥服除欲與館職判檢院簾中以其不靖令)
(只與西監遂除直秘閣判西京國子監初頥在經筵歸/其門者甚盛而蘇軾在翰林亦多附之者遂有洛黨蜀)
(黨之論二黨道不同互相非毁頥竟為蜀黨所擠今又/適軾弟轍執政纔進禀便云但恐不肯静簾中主其說)
(故頥不/復得召)先生再辭極論儒者進退之道(見文/集)而監察御
史董敦逸奏以為有怨望輕躁語五月改授管勾崇福
宫(見舊/録)未拜以疾尋醫元祐九年哲宗初親政申秘閣
西監之命先生再辭不就(見文/集)紹聖間以黨論放歸田
里四年十一月送涪州編管(見實/録)門人謝良佐曰是行
也良佐知之乃族子公孫與邢恕之為爾先生曰族子
至愚不足責故人情厚不敢疑孟子既知天焉用尤臧
氏(見語/録)元符二年正月易傳成而序之三年正月徽宗
即位移峽州四月以赦復宣徳郎任便居住(制見曲/阜集)還
洛(記善錄云先生歸自涪州/氣象容色髭髪皆勝平昔)十月復通直郎權西京國
子監先生既受命即謁告欲遷延為尋醫計既而供職
門人尹焞深疑之先生曰上初即位首被大恩不如是
則何以仰承徳意然吾之不能仕蓋巳決矣受一月之
俸焉然後唯吾所欲爾(見文集語録又劉忠肅公家私/記云此除乃李邦直范彛叟之)
(意/)建中靖國二年五月追所復官依舊致仕(前此未嘗/致仕而云)
(依舊致仕疑西監供職/未乆即嘗致仕也未詳)崇寧二年四月言者論其本因
姦黨論薦得官雖嘗明正罪罰而敘復過優(巳追所復/官又云敘)
(復過優/亦未詳)今復著書非毁朝政於是有㫖追毁出身以來
文字其所著書令監司覺察(語錄云范致虛言程某以/邪說詖行惑亂衆聴而尹)
(焞張繹為之羽翼事下河南/府體究盡逐學徒復𨽻黨籍)先生於是遷居龍門之南
止四方學者曰尊所聞行所知可矣不必及吾門也(見/語)
(録/)五年復宣議郎致仕(見實/録)時易傳成書巳乆學者莫
得傳授或以為請先生曰自量精力未衰尚顗有少進
耳其後寝疾始以授尹焞張繹(尹焞曰先生踐履盡易/其作傳只是因而寫成)
(熟讀玩味即可見矣又云先生平生用意惟在易傳求/先生之學者觀此足矣語録之類出扵學者所記所見)
(有淺深故所記有工拙/葢未能無失也見語録)大觀元年九月庚午卒於家年
七十有五(見實/録)於疾革門人進曰先生平日所學正今
日要用先生力疾微視曰道著用便不是其人未出寝
門而先生没(見語録一作門人郭忠孝尹子云非也忠/孝自黨事起不與先生徃來及卒亦不致)
(奠/)初明道先生嘗謂先生曰異日能使尊嚴師道者吾
弟也若接引後學隨人材而成就之則予不得讓焉(見/語)
(録侯仲良曰朱公掞見明道扵汝州踰月而歸語人曰/光庭在春風中坐了一月游定夫楊中立來見伊川一)
(日先生坐而瞑目二子立侍不敢去乆之先生乃顧曰/二子猶在此乎日暮矣始就舍二子者退則門外雪深)
(尺餘矣其嚴厲如此晩年接學者乃更平易葢其學巳/到至處但於聖人氣象差少從容爾明道則已從容惜)
(其蚤死不及用也使及用扵/元祐則不至扵有今日事矣)先生既没昔之門人高弟
多已先亡無有能形容其徳美者然先生嘗謂張繹曰
我昔状明道先生之行我之道蓋與明道同異時欲知
我者求之於此文可也(見集序尹焞曰先生之學本于/至誠其扵言動事為之間處之)
(有常疏通簡易不為矯異不為狷介寛猛合宜荘重有/體或說匍匐以弔喪誦孝經以追薦皆無此事衣雖紬)
(素冠襟必整食雖簡儉蔬飯必潔太中年老左右致養/無違以家事自任悉力營辦細事必親贍給内外親族)
(八十餘口又曰先生扵書無所不讀扵事無所不能謝/良佐曰伊川才大以之處大事必不動聲色指顧而集)
(矣或曰人謂伊川守正則盡通變不足子之言若是何/也謝子曰陜右錢以鐵舊矣有議更以銅者巳而會所)
(鑄子不輸母謂無利也遂止伊川先生聞之曰此乃國/家之大利也利多費省私鑄者衆費多利少盜鑄者息)
(民不敢盜鑄則權歸公上非國家之大利乎又有議増/解鹽之直者伊川曰價平則鹽易洩人人得食無積而)
(不售者嵗入必倍矣増價則反是已而果然司馬温公/既相薦伊川而起之伊川曰将累人矣使韓富當國時)
(吾猶可以有行也及温公大變熈豐復祖宗之舊伊川/曰役法當計論未可輕改也公不然之既改數年紛紛)
(不能定由是觀之亦可以見其梗槩矣季按朱子云伊/川年譜取証他書不能保無繆誤而宋  秀嵓李公心)
(傳嘗輯道命錄一書中有考異數段深有裨于年譜謹/附著之  元城劉公門人馬永卿記劉公之言有云一)
(日講罷未退上忽起憑檻折柳枝有老儒進曰方春萬/物發生不可無故戕折上擲去色甚不平温公聞之不)
(恱今按先生以元年三月除說書四月二日方再具辭/免繼即以暑熱罷講計先生入侍不過一再又且以四)
(月上旬非所謂方春發生之時若以為二年春講時事/則元年之秋温公已薨矣尚安得聞而不恱且劉公之)
(學自不妄語始不應如此疎誕未知永卿誤記之乎抑/劉公扵所惡而辟焉不暇審也此書乆行扵世年譜亦)
(誤以為據而但扵注文疑其不然今不可不詳辨年譜/又載文仲劾疏有云騰口間亂以快恩讎致市井目為)
(五鬼之魁今李丙丁未錄中有文仲全章乃無此語考/張商英紹聖初章疏則謂五鬼者乃指歐陽棐畢仲游)
(楊國寳邵䶵及先生謂受命扵吕希純通傳機密報復/恩怨吕居仁記劉諫議劾先生章疏亦有之疑申公在)
(相位時文仲未應出此語譜或誤也年譜又引舊實録/稱禮部尚書胡宗愈詆先生今按宗愈自中丞執政其)
(除禮部乃在罷政出守還朝之後先生去職乆矣譜因/實録而誤也年譜又云范致虚言先生以邪說詖行惑)
(亂衆聴而尹焞張繹為之羽翼事下河南府體究盡逐/學徒復𨽻黨籍李文簡長編云致虚此時不在言路譜)
(因語録載之而誤今按致虚之兄致明以崇寧二年四/月七日除殿中侍御史以八月十四日罷則此奏乃致)
(明所上語録誤以為致虚也秀嵓李心傳識准伊川孫/暘補官勅黄行在尚書吏部准尚書左選關  紹興十)
(年四月二十九日勅中書門下省尚書省送到吏部状/承都省付下遂安軍奏右承直郎桐廬縣令程易申故)
(祖贈朝請大夫直龍圖閣程頥係元祐黨籍承都省指/揮特與本家恩澤一名本家自被上件恩澤即未曽陳)
(乞今有堂弟暘係故叔端彦之子見今白身欲乞将上/件恩澤奏補堂弟暘扵文資内安排又緣元降指揮内)
(即無與補是何名目之文所有元得一資真本札子粘/連在前合申取朝廷指揮伏候指揮仍連真本札子一)
(道四月二十九日奉聖㫖程暘與補将仕郎其繳到札/子令尚書省毁抹今來本人依上件指揮合行補官奉)
(勅補将仕郎府伊川孫暘授将仕郎勅牒尚書省牒程/暘本貫開封  祥符縣施孝郷近善里五世祖為户曽)
(祖珦故任太中大夫祖頥故任崇政殿說書累贈朝請/大夫直龍圖閣父端彦故任從政郎所生母史氏年六)
(十自身年三十一牒奉勅程暘宜補充将仕郎牒至准/勅故牒紹興十年五月四日  錄用伊川子孫詔㫖勅)
(三省同奉聖㫖伊川先生紹明道學為宋儒宗雖屢經/褒崇而世禄弗及未稱崇奨儒先之意令尚書省訪求)
(其後特與録用嘉定十七年正月一日說伊川四世孫/源授迪功郎制勅故左通直郎崇政殿  書贈朝請大)
(夫直龍圖閣謚正公程頥四世孫程源朕惟道徳性命/之㫖具載魯論孟氏之書關洛諸儒講明益備奈何頃)
(嵗各欲專門遂致邇來横生邪說朕所以悉賜先儒之/謚併及張吕之儔曲阜來歸既尊崇扵孔氏元日發制)
(復訪後扵伊川觀之年髙廩而奉祀源方强仕遂命以/官庶㡬感發人心推明道統俾務躬行之實無為邪說)
(之歸爾其懋哉朕意深矣可特授迪功郎嘉定十七年/六月三日  先是靖康之難先生諸孫避兵流寓池州)
(先生二子長端中知六安軍次端彦其嫡也以太中公/任入官仕至從政郎會州司户參軍紹興褒録黨人端)
(彦之子暘仕為迪功郎江州徳化縣丞暘之子謙之不/仕及是詔下提舉江東茶鹽兼知池州史定之招兩位)
(子孫審驗有觀之者居長年七十四矣次謙之子源乃/先生四世嫡孫定之尋以其譜系上于朝四月五日詔)
(補觀之不理選限登仕郎差充池州州學學賔令本州/扵上供錢内月支三十千米二石俾奉祭源令赴吏部)
(銓量申省吏部銓量源年三十九無疾病六月三日詔/補源迪功郎云秀嵓李心傳識  修職郎程源授籍田)
(令制勅修職郎程源爵禄朝廷之名器固能砥礪扵一/時賢者風俗之樞機實可作興扵百世激勸有道今昔)
(所同睠惟爾祖之賢一出濓溪之正盡心知性無非根/本扵大原啓鑰抽緘用以開明扵後學求其嗣裔得爾)
(端良隆然受道之資甚矣典刑之舊錫之命秩擢寘班/聫庶㡬風動於懿聞無或顛㝠於邪僻克邁先訓尤殫)
(乃心可依前修職郎行籍田令服行太社令程源改官/制勅宣徳郎行太社令程源外  之臣倘或召對則雖)
(選調亦更京秩有位于朝者乃獨不然㧞其一二尤異/而特奨之所以厲羣工也爾源大儒之後業履温純昕)
(朝入告通達詳明其越去試銜擢躋宣徳官簿寖華矣/書曰敷納以言明試以功尚克懋哉可特改宣教郎依)
(舊行太社令丞将作監丞程源轉朝奉郎致仕制勅宣/教郎将作監  程源公侯之子孫必欲復其始爾正公)
(諸孫温良質厚克紹家聲故起之布衣縻之好爵葢欲/光昭令徳振起遺風俾天下後世知儒先之有後也歴)
(官未乆遽没其世天乎人乎良可嘅矣特轉七品名在/員郎庶㡬可以延賞裕後奉先養親尤有賴焉匪直慰)
(爾九原之思抑亦見國家念儒先之意無厭斁如此爾/其欽哉可特轉朝奉郎致仕侍郎兼給事中鍾震行)
(薦伊川四世孫淮劄子定子等僣有申控仰干鈞聴定/子等頃者恭覩駕臨監學斥荆舒從祀陟饗五先生明)
(示天下學者以趨嚮之正竊見伊川正公嫡孫程淮嗣/守家訓承親兄源録用初調揚子尉曹待闕日乆偶被)
(衝辟池守常平使者具薦剡乞加旌擢已䝉鈞判未即/施行緣其兄源官宣教郎嘗丞繕監不幸早世門户之)
(責淮實任之既得一官未霑寸禄欲望鈞慈叅酌池守/所詳特賜陶鑄一近次差遣庶不虚公朝尊禮儒先崇)
(尚正學之美意定子等不勝戰慄俟命之至右謹具申/呈伏候鈞㫖淳祐二年闕月闕  日尚書髙定子李性)
(傳侍郎杜範程公許劄子錄程淮補官之始係左司吴/淵擬筆備坐其兄程源元  用補官指揮札下池州從)
(實契勘保明申奏以聞後據池州主者江東提舉兼知/池州王伯大行下本廂官集鄰審實照得程淮委係伊)
(川正公四世次嫡長孫五世承事謙之之親次子添差/江州通判程監丞源之親弟結罪保明申上得㫖程淮)
(特與補将仕郎豫章程澥識幹為明道立後申請承直/郎差充江南東路安徽使司  辦公事兼明道書院山)
(長周應合申照會書院為明道先生程純公立也固将/有以夀其道脉亦當思所以夀其家脉今純公之後所)
(至未見其人而伊川先生正公之子孫在池陽為稍衆/擬欲從關府行下池州委請通判教授於伊川先生子)
(孫中自十五至三十嵗遴選其資質可以進學者五人/並禮送書院養而教之觀其有立别議區處庶㡬為子)
(孫者崇徳象賢足以嗣續先世之舊而家脉與道脉俱/夀矣更合取自指揮奉鈞判行池州回申  伊川四世)
(孫淮回申劄子通直郎新差知興國軍永興縣主管勸/農公事兼軍正伊陽伯四世嫡長孫程淮劄子照得明)
(道先生子二人而端懿居長孫四人而昻居長曽孫六/人其後不復可考淮本位伊川先生亦二子四孫曽孫)
(八人元孫十二人仍孫見止十人來孫見止四人可以/遷繼明道者實難其選獨節之之子濤濤之子偃孫乃)
(伊川一氣之正脉可為明道後節之與克家為兄弟若/空一代而以偃孫為克家之孫扵法亦通然不可使節)
(之之無後也今莫若全以節之一位三世為明道先生/嫡孫昻繼命節之為明道曽孫濤為明道元孫偃孫為)
(明道來孫則明道先生之後世世有人節之乃伊川長/子知軍端中第三子通判晠之第五子扵通判本位即)
(不相妨雖非禮之正而合乎禮之權可以仰稱繼絶之/盛徳户部看詳指定伊川先生次子通判第五子節之)
(一位三世移繼純公之後按禮援法實為允當奉聖㫖/依劄付池州  姚希得再為明道立繼榜先是徃嵗朝)
(廷曽劄池州選擇伊川五世孫曰偃孫者為明道後前/政馬觀文以是邦明道書堂在焉迎就教育併其母曽)
(館之官宇月給有差未及兩載而偃孫亡曽母無依先/賢弗嗣委為可念景定三年據學官申遂再行下池州)
(訪問别無本宗嫡嗣可以昭穆遂牒郡庠及書院擇同/族而可教者保明申據續申選到程掌儀必貴兄程子)
(材男慶老年方十嵗生質厚重家世詩書可為明道之/後於是擇日行釋菜之禮告于純公之祠立為偃孫之)
(子命名幼學俾職掌祠就學扵其叔父程掌儀旬有課/程講學不廢其祖母曽就同奉養使不失祖孫相依之)
(義倘天祐斯文教養至扵成立先賢無或廢祀庶有補/扵世教云一行禮幣費用及每月教養廩給具于下方)
(祖母曽氏送五百貫十七界為衣被之用掌祠程幼學/送五百貫十七界置衣服生父程子材送一千貫土絹)
(四疋建康府月支三百貫十七界米兩石一半付程掌/儀收支為曽母日逐供給之用一半樁之書堂為曽母)
(衣服等用明道書堂每日供折錢月支四十五貫十七/界米七斗五升撥過程掌儀家為幼學日食之用程掌)
(儀必貴任教導之責書院月餽束脯五十貫十七界米/五斗景定四年三月闕  日寳章閣學士通議大夫刑)
(部尚書沿江制置使兼江東安撫使主管行宫留守司/公事知建康軍府事兼權淮西總領郪縣開國伯食邑)
(三百户賜紫金魚袋姚闕寺押闕周山長應合程孫墓/記程孫墓在建康府清凉  後山之麓蓋明道先生程)
(純公五世孫也諱偃孫本伊川先生五世孫寓居池州/應合為明道書院山長日請于帥府将求伊川之後人)
(教養選擇以繼明道之後裕齋馬公移文池州尋訪太/守定齋陳公謀之闔族參之公舉禮送偃孫來應兹選)
(偃孫年方十七自幼而孤以貧失學有母六袠無以為/養定齋惻然為具衣冠而資送之既至建康山長率堂)
(長以下告于純公命之為五世孫以掌祠事請于府月/廩四百千米四石以養其母貼占官屋以妥其居給綿)
(絹以完其衣定課程以勉其學委堂長胡淳講書程立/本任訓導如已子以時察其學之進否專留書院薰陶)
(氣質惟休澣日歸省其母非休日不許出其後張山長/顯注意尤篤蓋其監豐儲倉門日嘗納劄廟堂力言此)
(事方冀偃孫之成立以嗣家學而偃孫忽以疾終寔景/定二年三月也應合適歸自池陽乃與胡山長立本謀)
(具喪歛且請于府偃孫雖死而母無所依仍以偃孫存/日所得之餐錢養其母終其身秋八月應合與翁山長)
(泳謀治葬藏得地于清凉寺後山左右環抱面挹江淮/咸曰吉壌委講書李朴任其事應合泳率諸士友縞素)
(臨送更議為偃孫立繼未得其人姑俟他日云學吳草/廬題程氏譜大程先生仕金陵宋淳熈間祀于  既而)
(有專祠既而有書院猶以為未也乃立五世孫奉祠事/再朞而殤又以名幼學者承五世孫後先生為徃聖繼)
(絶學而諸君子為先生繼絶世亦云厚矣嗚呼曽是足/以報罔極之恩哉二百年來家藏程子之書人誦程子)
(之言口說沸溢咸謂洛學盛行嗚呼果有一人能明斯/道者乎然則世之巳絶而復續也若可幸道之巳續而)
(又絶也寧不/重可嘆矣夫)
　
　
　
　
　
　
　
　
　
　新安文獻志巻六十二下
欽定四庫全書
　新安文獻志巻六十三　　明　程敏政　撰
　　行實(道原/)
　　　先君(森/)行狀　　　　　　　朱　松
公諱森字良材姓朱氏世家歙州之黄墩七世祖天祐
中以陶雅之命總卒三千戍婺源邑民賴以安因家焉
曽祖甫祖振父絢皆不仕公少務學科舉既廢不復事
進取既冠而孤他日嵗時子姓為夀舉先訓戒飭諸子
諄諄以忠孝和友為本且曰吾家業儒積徳五世後當
有顯者當勉勵謹飭以無墜先世之業已而嗚咽流涕
以奉養日短為終身之憂胷中冲澹視世之榮利泊然
若不足以干其心者家人生産未嘗挂齒子松遊郷校
時時小得失無所欣戚家既素單乆而益急或勸事生
業曰外物浮雲爾無庸有為也使子賢雖不榮於我足
不然適重為後日驕縱之資爾獨見松從賢師友游則
喜見言色其篤於道義而鄙外浮榮蓋天資云晚讀内
典深解義諦時時為歌詩恍然有超世之志與人交無
賢否皆得其懽心然胸中白黒了然人莫能名其為通
與介也以某年月日卒於建州政和之官舍享年若干
娶程氏三男松舉進士迪功郎初尉則政和也次檉次
橰二女未適人將以某年月日寓葬于政和䕶國院之
側謹状(右先大父贈承事郎府君行状先君太史吏部/贈通議大夫君所撰也當時既以請銘扵政和)
(主簿盧君㸃未及礱石而羣盜蠭起文書散逸扵今僅/存半藁不可復刻矣熹竊惟念吾家自歙入閩而府君)
(始葬扵此不可使後之子孫不知其時世嵗月與其所/以積徳垂慶開祐後人之深意敬立石表刻状下方𣗳)
(于墓左先世墳廬在婺源者及祖妣孺人以下别葬所/在亦具刻于碑隂使來者有考焉盧君字師予老儒博)
(學清謹有馴行定宅者弋陪金生字確然亦亷節士頗/通方外之學姓字皆見先集云慶元五年十有二月甲)
(子孝孫朝奉大/夫致仕熹謹記)
　　　宋史館吏部贈通議大夫朱公(松/)神道碑
　　　　　　　　　　　　　　　周必大
祖宗時擇儒學為館職自館職擇侍從由侍從擇輔相
所謂儒學者明仁義禮樂通古今治亂其議論可與謀
慮大事決疑定䇿文章特一事耳治平中歐陽文忠公
在政府奏疏如此尋命宰執各薦士其效見於元祐之
際高宗方内修外攘首置秘書省以儲人才他有司治
事日不暇給獨館職涵養從容要路闕必由此選國朝
盛舉乃復見之新安朱公蓋其一也公諱松字喬年世
家婺源曽祖振妣汪氏祖絢妣汪氏父森常曰吾家五
世積徳業儒當有顯者後贈承事郎妣孺人程氏公生
以紹聖四年兒時出語驚人未冠力學繇郡庠貢京師
文體清新恥於蹈襲政和八年上舍登第以廸功郎調
建州政和尉丁父憂服除再調南劍州尤溪尉監泉州
石井鎮詩名聞四方他文渾涵流轉惟意所適然謂扵
道為逺益取經子史傳考其興衰治亂欲應時合變見
之事業又因師友浦城蕭顗子荘劍浦羅從彦仲素而
得龜山楊文靖公河洛學問之要拳拳服膺每疑卞急
害道取佩韋之說名齋自警在尤溪聞靖康北狩大慟
㡬絶自是奔走卑冗假禄養親無仕進意紹興初監察
御史胡世將撫諭入閩公袖書告之曰今不自荆襄赴
興元結夏人控引五路東嚮争中原則當幸金陵固守
荆淮奈何局促一方徒費日月竟将何為世将竒其才
歸薦于朝會前執政謝公克家守泉南亦露章薦公學
問不宜滯管庫遂召試館職䇿問中興難易公乞順人
心任賢才正綱紀累數千言辨論精博高宗嘉賞除秘
書省正字四年二月進左從政郎趙忠簡公以元樞都
督諸路軍馬約公入幕公以親疾辭尋丁母憂七年服
闋上已進都金陵九月再召對公勸上抗志高明垂精
延訪求經逺持乆計遂言中興之君惟光武身濟大業
可以為法元帝肅宗志趣卑近宜以為戒上明日對輔
臣稱善且謂光武無可議肅宗雖優於元帝然虧人子
之行於其終為可恨也特改左宣教郎除校書郎是時
吕祉代劉光世統軍淮西酈瓊擁衆叛去廟論欲斂兩
淮戍兵衛行都公率同列疏言不可㑹金人疑劉豫得
叛兵不可制執而廢之當路不能乘機會乃亟還臨安
八年三月遷著作佐郎御史中丞常同薦公可任大事
四月復賜對公言國論不過兩端進取者失之疎玩愒
者失之媮惟自治觀釁為上䇿願陛下並進忠賢修明
紀律革姑息振國勢中興可卜也上恱擢尚書度支員
外郎兼史館校勘刋修蔡卞所改哲宗實録公用力為
多歴司勲及吏部員外郎史職如故實録成遷左奉議
郎磨勘轉承議郎趙忠簡公罷相秦忠獻公當國決意
講和公與史官胡珵凌景夏常明范如圭合奏陛下以
梓宫母兄天屬未歸不憚屈已求和曽不思項羽置太
公俎上邀高祖高祖知其詐日夜思所以蹙羽者彼兵
疲勢窮太公自歸此今日龜鑑也秦方惡公異議叅知
政事李荘簡公又力援公屬金使再至許歸河南地公
請用漢制命廷臣雜議又言二三大将握重兵将有尾
大之患請復武舉儲将帥選驍勇補周衛擇守帥壮藩
維興太學明大倫以倡節義規模大率類此秦滋不樂
諷言者論公懐異自賢出知饒州十年春也未上請主
管台州崇道觀和議俄變秦蒼黄不知所措有郎官代
作自解之奏曰伊尹告成湯徳無常師主善為師臣前
賛議和今請北伐是皆主善為師如其不濟則陳力就
列不能者止當遵孔聖之訓秦大喜擢郎官為右史而
不暇問所引皆誤也是時秘書省寓法慧寺大書于門
云周任為孔聖太甲作成湯秦大怒疑出於館職相繼
汰去而引用其黨公遂不可出矣祠滿再任命下而卒
十三年三月辛亥也享年四十有七公性孝友於朋友
重然諾不以死生窮達易其志誘進後學揚人之善凡
邪佞猥瑣鄙而逺之没一甲子秦斃異時名士抑遏竄
逐者悉起為大官獨公無年識者惜之其将終也手書
與所善胡憲原仲劉勉之致中劉子翬彦冲屬其子熹
使徃受業其後遂以奥學高文推重當世今上聞其名
以待制侍講禁中累贈公通議大夫初公卒之明年葬
建寧府崇安縣五夫里西塔山勢頗卑下乃卜慶元某
年某月某日還葬武夷郷上梅里寂歴山中峯僧舍之
北公嘗賦詩有鄉關落日蒼茫外尊酒寒花寂歴中之
句兹其䜟乎待制以某先太師與公為同年進士故來
請銘公娶同郡祝氏處士確之女贈碩人事姑孝謹待
内外姻親和順得其懽心後公二十七年卒别葬建陽
縣崇泰里後山鋪東寒泉塢一男熹也女嫁瀏陽丞劉
子翔早世孫男三長塾已亡次埜将仕郎次在承務郎
女三人修職郎劉學古廸功郎黄榦進士范元裕其婿
也曽孫男五人鉅鈞鑑鐸銍女九人長適文林郎趙師
夏餘未字公平生所為文有韋齋集十二巻行扵世外
集十巻藏于家吏部侍郎徐度自言少多與前輩游迨
識公及張戒定夫始得為文之法欲為公集序未及成
而文士傅自得實為之謂公詩高潔幽逺其文温婉典
裁非溢美也公母弟橰亦負軼才不肯俯仰於世有詩
數十篇高逺近道號玉瀾集云銘曰
信道惟人窮理以書合而一之乃曰通儒表表朱公邁
徃于初師友淵源名實允孚蘭臺史觀卿材是儲有昌
其言有宏厥模人雖我抑豈無後圖髙皇更化羣賢畢
趨公則逝矣齎志弗紓幸哉有子播穫菑畬追爵黄散
肇營新墟掲以銘章永鎮龜趺
　　　宋故朝奉大夫華文閣待制贈寳謨閣直學士
　　　通議大夫謚文朱先生行状　黄　榦
　　　　　曽祖絢故不仕　妣汪氏
　　　　　祖森故贈承事郎　妣程氏贈孺人
　　　　　父松故任左承議郎守尚書吏部員外郎
　　　　　　兼史館校勘累贈通議大夫　妣孺人
　　　　　　祝氏贈碩人
　　　　本貫徽州府婺源縣永平郷松巖里
先生姓朱氏諱熹字仲晦父朱氏為婺源著姓以儒名
家世有偉人吏部公以不附和議去國文章行義為學
者師號韋齋先生因仕入閩至先生始寓建之崇安五
夫里今居建陽考亭先生以建炎四年九月十五日午
時生南劍尤溪寓舍幼頴悟荘重能言韋齋指示曰此
天也問曰天之上何物韋齋異之就傅授以孝經一閱
封之題其上曰不若是非人也嘗從羣兒戲沙上獨端
坐以指畫沙視之八卦也少長厲志聖賢之學年十八
貢于郷中紹興十八年進士第以左廸功郎主泉州同
安簿涖職勤敏郡縣長吏事倚以決職兼學事選邑之
秀民充弟子員日與講說聖賢修已治人之道年方踰
冠聞者巳知學之有師而尊慕之歴四考罷歸以奉親
講學為急二十八年請奉祠監潭州南嶽廟明年詔赴
行在言路有託抑奔競以沮之者遂以疾辭孝宗即位
詔求直言因上封事其畧言陛下毓徳之初親御簡䇿
不過諷誦文辭吟詠情性又頗留意老子釋氏之書記
誦詞藻非所以探淵源而出治道虚無寂滅非所以貫
本末而立大中帝王之學必先格物致知以極夫事物
之變使義理所存纎悉畢照則自然意誠心正而可以
應天下之務次言今日之計不過修政事備邊陲然計
不時定者講和之說疑之也今南北朝有並驅中原之
勢則不可和也明矣願疇咨大臣總攬羣䇿閉關絶約
任賢使能立紀綱厲風俗使吾修政恤民之外了然無
一毫可恃為遷延中已之資而不敢懐頃刻自安之意
更相激厲以圖事功數年之外志定氣飽國富兵强徐
起而圖之中原故地不為吾有而将焉徃次言監司者
守令之綱朝廷者監司之本欲斯民之得其所本原之
地亦在朝廷而已明年改元隆興復召辭不許即入對
其一言平治之效所以未著由不講大學之道而溺心
於淺近虚無之過其二言今日所當為者非戰無以復
讎非守無以制勝末言古先聖王長治乆安之道其本
不在乎威强而在乎徳業其任不在乎邉境而在乎朝
廷其具不在乎兵食而在乎紀綱三劄所陳不出封事
之意而加剴切焉除武學博士待次乾道改元促就職
既至以時相方主和議請監南嶽廟以歸三年差充樞
宻院編修官力辭先生嘗兩進絶和議抑佞倖之戒言
既不行雖擢用狎至不敢就尋丁内艱六年復召以未
終喪辭七年既免喪復召以禄不及養辭有㫖安貧守
道亷退可嘉特改令入官主管台州崇道觀先生以改
秩畀祠皆進賢賞功優老報勤之典今無故驟得之於
義未安再辭淳熈元年又再辭上意愈堅始拜命改宣
教郎奉祠二年除秘書郎先生以改官之命正以嘉其
亷退今乃冐進擢之寵是左右望而罔市利力辭會有
言虚名之士不可用者從其請主管武夷山冲佑觀五
年差發遣南康軍事辭者四始之任先生自同安歸奉
祠家居幾二十年間關貧困不以屬心涵養充積理明
義精見之行事者益霈然矣至郡懇惻愛民如已隠憂
興利除害惟恐不及值不雨講求荒政凡請扵朝或至
三四不得請不巳選官吏授以方畧俾視境内具知荒
歉分數户口多寡蓄積虚實通商勸分多所全活其施
設次第人争傳録以為法先生視民如傷至姦豪侵擾
細民撓法害政者懲之不少貸訪白鹿洞書院遺址奏
復其舊每休沐輙一至諸生質疑問難誨誘不倦又求
栗里陶靖節之居西澗劉屯田之墓孝子熊仁瞻之閭
旌顯之猶以不得悉行其志為恨明年詔監司郡守條
具民間利病遂上疏言天下之大務莫大於恤民恤民
之本又在人君正心術以立紀綱今日民間特以稅重
為苦正緣二稅之入朝廷盡取供軍而州縣無復贏餘
則不免二稅之外别作名色巧取扵民惟有選将吏覈
兵籍可以節軍實開廣屯田可以益軍儲練習民兵可
以益邉備今日将帥之選率皆膏粱子弟厮役凡流所
得差遣為費不貲到軍之日惟望裒斂刻剝以償債負
總餽餉之任者亦皆倚負幽隂交通貨賂其所驅催東
南數十州之脂膏骨髓名為供軍而輦載以輸權倖之
門者不可數計然則欲討軍實以紓民力必盡反前之
所為授将印委利權一出扵朝廷公議則可以絶請託
之私而刻剝之風可革又擇老成忠實者使領屯田之
事則可以漸省列屯坐食之兵稍損州郡供軍之數軍
籍既覈屯田既成兵民既練然後可以禁其苛斂責其
寛恤庶幾窮困之民得保生業無復流移漂蕩之患矣
然其本在於正心術以立紀綱蓋天下紀綱不能自立
必人主之心術公平正大無偏黨反側之私然後紀綱
有所繫而立君心不能自正必親賢臣逺小人講明義
理之歸閉塞私邪之路然後乃可得而正今宰相臺省
師傅賔友諫諍之臣皆失其職陛下所與親宻謀議者
不過一二近習之臣此一二小人者上則蠱惑陛下心
志使陛下不信先王大道而恱扵功利之卑說不樂荘
士讜言而安扵私􁂎之鄙態下則招集士大夫嗜利無
恥者文武彚分各入其門所喜則隂為引援擢寘清顯
所惡則宻行訾毁公肆擠排交通貨賂則所盜者皆陛
下之財命卿置将則所竊者皆陛下之柄陛下所謂宰
相師傅賔友諫諍之臣或反出入其門牆承望其風㫖
勢成威立中外靡然使陛下之號令黜陟不復出扵朝
廷而出於此一二人之門名為陛下之獨斷而實此一
二人者隂執其柄葢其壊非獨壊陛下之紀綱乃併與
陛下所以立紀綱者而壊之則民安可得而恤財安可
得而理軍政何自而修土宇何自而復宗廟之讎恥又
何時而可雪邪詔以修舉荒政民無流殍除直秘閣凡
三辭會浙東大饑易提舉浙東常平茶鹽事即日就道
且乞奏事之任言陛下嘗選建英豪任以政事不幸其
間不能盡得其人不復廣求賢哲而姑取軟熟易制之
人以充位於是左右私褻使令之賤始得以奉燕閒備
驅使而宰相之權日輕又慮其勢有所偏而因重以壅
已也則時聴外廷之論将以隂察此輩之過犯而操切
之陛下既未能循天理公聖心以正朝廷之大體則固
巳失其本矣又欲兼聴士大夫之公言以為駕馭之術
則士大夫之進見有時而近習之從容無間士大夫之
禮貌既荘而難親其議論又苦而難入近習便嬖側媚
之態既足以蠱心志其胥史狡獪之術又足以眩聰明
此其生熟甘苦既有所分恐陛下未及施駕馭之術而
先墮其數中矣使陛下徳業日隳綱紀日壊邪佞充塞
貨賂公行兵愁民怨盜賊間作災異數見饑饉薦臻羣
小相挺人人皆得滿其所欲惟有陛下了無所得而國
家顧乃獨受其弊先生所對奏劄凡七其一二皆自書
以防宣洩後五劄亦無非一時捄荒之急者先生所居
之郷每嵗春夏之交豪户閉糶牟利細民發廪强奪動
相賊殺先生嘗帥郷人置社倉賑貸之米價不登人得
安業至是乞推行如崇安縣故事前期執政使人諭且
勿言先生因念主上未有鄙薄儒生之意而大臣先為
此言不可及對卒言之上委曲訪問悉從其請先生初
拜命即移書他郡募米商蠲其征及至客舟之米巳輻
湊復以入奏荒政數事推廣條上日與僚屬寓公鈎訪
民隠按行所部窮山長谷靡不到拊問存恤所活不可
勝計每出皆乘單車屏徒從所歴雖廣而人不知郡縣
官吏憚其風采至有自引去者先生猶以徒費大農數
十萬緡無以全活一道饑民自劾又以前後奏請多見
抑却幸而從者又率稽緩後時蝗旱相仍不勝憂憤復
奏言為今之計獨有斷自聖心沛然發號責躬求言君
臣相戒痛自省改其次惟有盡出内庫之錢以供大禮
之費為收糴之本無得催理舊欠依條檢放稅租沙汰
被災路分州軍監司守臣之無状者遴選賢能責以荒
政庶㡬下結人心消其乘時作亂之意不然臣恐所憂
者不止扵餓殍而在扵盜賊䝉其害者不止於官吏而
上及於國家也九年以賑濟有勞進直徽猷閣辭知台
州唐仲友與時相王淮同里為姻家遷江西提刑未行
先生行部訟者紛然得其姦贓偽造楮幣等事劾之奏
上淮匿不以聞論愈力章至十上事下紹興府鞫之獄
具情得乃奪其新命授先生先生以為是蹊田而奪之
牛辭不拜尋令兩易江東辭及辭職名具言仲友雖寝
新命巳具之獄竟釋不治則是所按不實難以復霑恩
賞並不許授職名再辭新任且乞奉祠言所劾贓吏黨
與衆多大者宰制斡旋扵上小者馳騖經營扵下若其
加害扵臣不遺餘力則逺至師友淵源之所自亦復無
故横肆觝排時從臣有奉時相意上疏毁程氏之學以
隂詆先生者故有是言十年差主管台州崇道觀先生
守南康使浙東始得行其所學已試之效卓然而卒不
果用退奉崇道雲臺鴻慶之祠者五年海内學者尊信
益衆十四年除提㸃江西刑獄公事待次以疾辭不許
遂拜命十五年促奏事又以疾辭不許遂行又以疾請
奉祠者再淮罷相遂力疾入奏言近年以來刑獄不當
甚至涉於人倫風化之重者有司議刑亦從流宥之法
則天理民彛㡬何不至於泯滅又言州郡獄官注擬及
提刑司管催經總制錢與江西諸州科罰之弊末篇乃
言陛下即位二十有七年而因循荏苒無尺寸之效可
以仰酬聖志嘗反覆思之無乃燕居退處之時虚明應
物之地天理有未純人欲有未盡是以為善不能充其
量除惡不能去其根一念之頃公私邪正是非得失之
機交戰其中體貌大臣非不厚而便嬖側媚得以深被
腹心之寄寤寐豪英非不切而柔邪庸繆得以乆竊廊
廟之權非不樂聞公議正論而有時不容非不深堲讒
說殄行而未免誤聴非不欲報復陵廟讎恥而不免畏
怯茍安非不欲愛養生靈財力而未免歎息愁怨凡若
此類不一而足願陛下自今以徃一念之頃必謹察之
此為天理邪為人欲邪果天理也敬以充之不使少有
壅閼果人欲也敬以克之不使少有凝滯至於言語動
作之間用人處事之際無不以是裁之則聖心洞然無
一毫之私欲得以介其間而天下之事将惟陛下之所
欲為矣是行也有要之扵路以正心誠意為上所厭聞
戒以勿言者先生曰吾平生所學只此四字豈可回䕶
而欺吾君乎及奏上未嘗不稱善曰乆不見卿浙東之
事朕自知之今當處卿清要不復勞卿州縣除兵部郎
官以足疾丐祠本部侍郎林栗前數日與先生論易西
銘不合至是遣部吏抱印迫以供職先生以疾告遂疏
先生欺慢時上意方嚮先生欲易以他部郎時相竟請
授以前江西之命仍舊職名先生行且辭曰論者謂臣
事君無禮罪當誅戮豈可復任外臺耳目之寄章再上
除直寳文閣主管西京嵩山崇福宫栗亦罷辭職名不
許轉朝奉郎未踰月再召先生受職名辭召命以為遷
官進職皆為許其閒退方竊難進易退之褒復為彈冠
結綬之計則其為世觀笑不但徃來屑屑之譏又促召
再辭遂具封事投匭以進曰今天下大勢如人有重病
内自心腹外達四支無一毛一髪不受病者臣不暇言
且以天下之大本與今日之急務言之大本者陛下之
心急務則輔翼太子選任大臣振舉綱維變化風俗愛
養民力修明軍政六者是也古先聖王兢兢業業持守
此心雖在紛華波動之中幽獨得肆之地而所以精之
一之克之復之如對神明如臨淵谷猶恐隠微之間或
有差失而不自知是以建師保之官列諫諍之職凡飲
食酒漿衣服次舍器用財賄與夫宦官宫妾之政無一
不領扵冢宰使左右前後一動一静無不制以有司之
法而無纎芥之隙瞬息之頃得以隐其毫髪之私陛下
之所以精一克復而持守其心果有如此之功乎所以
修身齊家而正其左右果有如此之效乎宫省事禁臣
固不得知然爵賞之濫貨賂之流閭巷竊言不勝藉藉
則陛下所以修之家者恐未有以及古之聖王也至於
左右便嬖之私恩遇過當徃者淵覿說抃之徒勢熖熏
灼今已無可言矣然臣之愚以為此輩但當使之守門
傳命供掃除之役不當假借崇長使得逞邪媚作淫巧
於内以蕩上心立門庭招權勢於外以累聖政臣竊聞
之道路諸将差除多出此人之手陛下竭生靈膏血以
奉軍旅而将帥巧奪其糧賜行貨賂扵近習以圖進用
出入禁闥腹心之臣外交将帥共為欺蔽以至此而陛
下不悟反寵暱之以為我之私人至使宰相不得議其
制置之得失給諫不得論其除授之是非則陛下所以
正其左右者未能及古之聖王又明矣至於輔翼太子
則自王十朋陳良翰之後能稱其職者蓋已鮮矣又時
使邪佞儇薄闒冗庸妄之輩或得參錯其間所謂講讀
亦姑以應文備數而未聞有箴規之效至於從容朝夕
陪侍遊燕者又不過使臣宦者數輩而巳夫立太子而
不置師傅賔客則無以發其隆師親友尊徳樂義之心
獨使臣宦者得侍左右則無以防其戲慢媟狎竒袤雜
進之害宜討論前典置師傅賔客之官罷去使臣宦者
而使詹事庶子各復其職至於選任大臣則以陛下之
聰明豈不知天下之事必得剛明公正之人而後可任
哉其所以常不得如此之人而反容鄙夫竊位者直以
一念之間未能撤其私邪之蔽而燕私之好便嬖之流
不能盡由於法度若用剛明公正之人為輔相則必妨
吾之事害吾之人而不得肆是以選掄之際常先排擯
此等寘之度外而後取凡疲懦軟熟平日不敢直言正
色之人而揣摩之又於其中得其至庸極陋決可保其
不至於有所妨者然後舉而加之於位是以除書未出
而中外巳逆知其決非天下第一流矣至於振肅紀綱
變化風俗則今日宫省之間禁密之地而天下不公之
道不正之人顧乃得以窟穴盤據於其間陛下目見耳
聞無非不公不正之事則其所以熏蒸銷鑠使陛下好
善之心不著疾惡之意不深其害已有不可勝言者及
其作姦犯法則陛下又未能深割私愛而付諸外廷之
議論以有司之法是以紀綱不能無所撓敗紀綱不正
於上風俗頽弊於下其為患之日乆矣大率習為軟美
之態依阿之言惟其私意所在則千塗萬轍經營計較
必得而後巳甚者以金珠為脯醢以契劵為詩文宰相
可啗則啗宰相近習可通則通近習惟得之求無復亷
恥一有剛毅正直守道循理之士出乎其間則羣譏衆
排指為道學而加以矯激之罪十數年來以此二字禁
錮在下之賢人君子復如崇宣之間所謂元祐學術者
排擯詆辱必使無所容其身而後巳嗚呼此豈治世之
事而尚忍復言之哉至於愛養民力修明軍政則自虞
允文之為相也盡取版曹嵗入窠名之必可指擬者號
為嵗終羨餘之數而輸之内帑顧以其有名無實積累
掛欠空載簿籍不可催理者撥還版曹以為内帑之積
将以備他日用兵進取不時之需然自是以來二十餘
年内帑嵗入不知幾何而認為私貯典以私人宰相不
得以式貢均節其出入版曹不得以簿書勾考其在亡
其日銷月耗以奉燕私之費者蓋不知其幾何矣曷嘗
聞其能用此錢以修戰守之備如太祖之言哉徒使版
曹經費闕乏督趣日峻又造為比較監司郡守殿最之
法中外承風競為苛急此民力之所以重困也諸将之
求進也必先掊尅士卒以殖私財然後自結扵陛下之
私人而祈以姓名達於陛下之貴将貴将得其姓名付
之軍中使自什伍以上節次保明稱其材武堪任然後
具奏為牘而言之陛下但見其等級推先案牘具備誠
以為公薦而可以得人矣豈知其諧價輸錢已若晚唐
之債帥哉凡此六事皆不可緩而本在於陛下一心一
心正則六事無不正一有私欲介乎其間則雖欲憊精
勞力以求正夫六事者亦将徒為文具而天下之事愈
至於不可為矣疏入夜漏下七刻上已就寝亟起秉燭
讀之終篇明日除主管太乙宫兼崇政殿說書時上巳
有倦勤之意蓋将為燕翼之謀會執政有指道學為邪
氣者力辭新命除秘閣修撰仍奉外祠先生當孝宗朝
陛對者三上封事者三其初固以講學窮理為出治之
大原其後則直指天理人欲之分精一克復之義其初
固以當世急務一二為言其後封事之上則心術宫禁
時政風俗披肝瀝膽極其忠鯁蓋所望於君父愈深而
其言愈切故於封事之末有曰日月逾邁如川之流一
徃而不復不唯臣之蒼顔白髪巳迫遲暮而竊仰天顔
亦覺非昔時矣忠誠懇惻至今讀者猶為之涕下先生
進疏雖切孝宗亦開懐容納武博編摩秘省郎曹之除
蓋将引以自近守南康持浙東江西之節又知其不可
强留而授之至是復有經帷之命先生之盡忠孝宗之
受盡言亦未為不遇也然先生進言皆痛詆大臣近習
孝宗之眷愈厚而嫉者愈深是以不能一日安其身於
朝廷之上而孝宗内禪矣光宗即位再辭職名仍舊直
寳文閣降詔奨諭除江東轉運副使以疾辭者再覃恩
轉朝散郎賜緋衣銀魚改知漳州又再以疾辭不許紹
熈元年之任奏除屬縣無名之賦七百萬減經總制錢
四百萬加意學校教誘諸生又以習俗未知禮採古喪
葬嫁娶之儀掲以示之釋氏之教南方為盛男女聚僧
廬為傳經會女不嫁者私為菴舍以居悉為之禁俗大
變郡有故迪功郎高登忤秦檜貶死為奏請昭雪褒其
直會朝論欲行泉漳汀三州經界先生遂疏其事上之
且言必可行之說三将必至於不能行之說一葢謂經
界法行大為民利而占田隠稅侵漁貧弱者所不便寓
公豪右果為異議明年屬有嗣子之喪再請奉祠除秘
閣修撰主管南京鴻慶宫辭者再詔論撰之職以寵名
儒乃拜命除荆湖南路轉運副使再辭漳州經界竟報
罷遂以前言經界可行自劾三年再以疾辭又數月差
知靜江府廣南西路經畧安撫辭四年又辭主管南京
鴻慶宫未幾差知潭州荆湖南路安撫力辭五年再辭
有㫖長沙巨屏得賢為重會洞獠擾屬郡遂拜命赴鎮
至則遣人論以禍福皆降之申教令嚴武備戢姦吏抑
豪民湖湘士子素知學日伺公退則請質所疑為之講
說不倦四方學者畢至又以南康漳州所申改正釋奠
儀式為請錄故死節五人為之立廟孝宗升遐先生哀
慟不自勝又聞上以疾不能執喪中外洶洶益憂懼遂
申省乞歸田里又草封事極言父子天性不應以小嫌
廢彛倫言頗切直會今上即位不果上上在潜邸聞先
生名每恨不得先生為本宫講官至是首召奏事先生
行且辭除煥章閣待制侍講辭不許又再辭且言陛下
嗣位之初方将一新庶政所宜愛惜名器若使倖門一
開其弊豈可復塞至於博延儒臣專意講學将求所以
深得親懽者為建極導民之本思所以大振朝綱者為
防微慮逺之圖顧問之臣實資輔養用人或繆所繫非
輕蓋先生在道聞南内朝禮尚闕近習已有用事者故
預有是言又不許及入對首言乃者天運艱難國有大
咎太皇太后躬定大䇿陛下寅紹丕圖可謂處之以權
而庶幾不失其正矣然不能無疑於逆順名實之際禍
亂之本又巳伏於㝠㝠之中竊為陛下憂之尚猶有可
諉者亦曰陛下之心前日未嘗有求位之計今日未嘗
忘思親之懐此則道心微妙之全體天理發用之本然
所以行權而不失其正之根本也轉禍為福易危為安
亦豈可舍此而他求哉充未嘗求位之心則可以盡負
罪引慝之誠充未嘗忘親之心則可以致温清定省之
禮始終不越乎此而大倫正大本立矣次言為學莫先
於窮理窮理必在於讀書讀書之法莫貴於循序而致
精致精之本又在扵居敬而持志既對面辭待制侍講
不許翌日又辭待制乞改說書差遣上手札卿經術淵
源正資勸講次對之職勿復牢辭以副朕崇儒重道之
意遂拜命會趙彦逾按視孝宗山陵以為土肉淺薄有
㫖集議臺史彈之議遂中寝先生竟上議状言當廣求
術士博訪名山不宜偏信臺史罔上誤國之言委之殘
破浮淺之地不報覃恩轉朝請郎賜紫章服兼實錄院
同修撰再辭不許拜命受詔進講大學遂奏乞除朔望
旬休及過宫日分並令蚤晚進講又乞置局看詳四方
封事瑞慶節免稱賀皆從之復因有㫖修葺舊東宫為
屋三數百間遂具四事奏言當上帝震怒災異數出畿
甸百姓饑餓流離不宜大興土木以就安便壽康定省
之禮所宜下詔自責顧乃逶迤舒緩無異尋常太上必
以為此特備禮而來其深閉固拒而不得見亦宜矣朝
廷綱紀尤所當嚴今進退宰執移易臺諫皆出陛下之
獨斷大臣不與謀給舍不及議正使其事悉當於理亦
非為治之體况中外傳聞皆謂左右或竊其柄而其所
行又未能盡允於公議此弊不革臣恐名為獨斷而主
威未免於下移欲以求治而返不免於致亂不報先生
進講每及數次復以前所講者編次成帙以進上亦開
懐容納且面諭以求放心之說甚善遂以劄子勉上進
徳其畧言願陛下日用之間語黙動静必求放心以為
之本而於玩經觀史親近儒學已用力處益用力焉數
召大臣切劘治道俾陳今日要務畧如仁祖開天章閣
故事至於羣臣進對亦賜温顔反覆詢訪以求政事得
失民情休戚而又因以察其人才邪正短長庶於天下
之事各得其理又奏自漢文短喪歴代因之天子遂無
三年之喪人紀廢壊三綱不明千有餘年壽皇聖帝至
性自天易月之外猶執通喪所宜著在方䇿為世法間
者遺誥初頒一時倉卒不及詳議使夀皇已行之禮舉
而復墜臣竊痛之将來啓殯發引禮當復用初喪之服
欲望明詔禮官稽考禮律預行指定會孝宗祔廟議宗
廟迭毁之次有請併祧僖宣二祖奉太祖居第一室祫
祭則正東向之位者有㫖集議先生度難以口舌争遂
移疾上議状條其不可者四復引元祐大儒程頥之說
以為物豈有無本而生者今日天下基本蓋出僖祖安
得為無功議状既上廟堂持之不以聞即毁撤僖宣廟
室更創别廟以奉四祖宰相既有所偏主樓鑰陳傅良
又復牽合装綴以附其説先生因節畧状文及為劄子
畫圖以進上然之欲令先生於榻前撰數語以御批直
罷其事先生方懲内批之弊因言乞降出劄子再令臣
寮集議既退復以上意喻廟堂而事竟不行上之立也
丞相趙汝愚宻與知閤門事韓侂胄謀之侂胄自謂有
定䇿功居中用事先生自長沙辭免待制侍講已微寓
其意及進對復再三面言又約吏部侍郎彭龜年共攻
之龜年出護使客侂胄益得志先生又於所奏四事疏
中斥言左右竊柄之失後因講筵留身復申言前疏乞
賜施行既退即降御批云憫卿耆艾方此隆冬恐難立
講已除卿宫觀宰相執奏不行明日徑以御批付下臺
諫給舍亦争留不可除寳文閣待制與州郡差遣力辭
尋除知江陵府又力辭仍乞追還新舊職名詔依舊煥
章閣待制提舉南京鴻慶宫慶元元年又乞追還舊職
不許趙丞相亦罷誣以不軌謫永州丞相既當大任收
召四方知名之士中外引領以觀新政先生獨愓然以
佹胄用事為慮既屢為上言又數以手書遣生徒宻白
丞相當以厚賞酬其勞勿使得預朝政丞相方謂其易
制所倚以為腹心謀事之人又皆持禄茍安無復逺慮
丞相既逐而朝廷大權悉歸佹胄先生自念身雖閒退
尚帯侍從職名不敢自黙遂草書萬言極言姦邪蔽主
之禍因以明其寃諸生更諫以筮決之遇遯之同人先
生黙然取諫藁焚之自號遯翁以廟議不合乞收還職
名又以疾乞休致不許先是吏部取會磨勘至是轉朝
奉大夫又辭職名乞休致又以嘗妄議山陵自劾又言
巳罷講官不敢復帶侍從職名詔依舊秘閣修撰二年
又言昨來疏封錫服封贈䕃補磨勘轉官皆為已受從
官恩數乞改正沈繼祖為監察御史上章誣詆落職罷
祠四年十二月以來嵗年及七十申乞致仕五年依所
請六年三月甲子終于正寝十一月壬申葬建陽縣唐
石里大林谷嘉泰二年除華文閣待制與致仕恩澤自
先生去國侂胄勢益張鄙夫憸人迎合其意以學為偽
謂貪黷放肆乃人真情潔亷好禮者皆偽也科舉取士
稍渉經訓者悉見排黜文章議論根於理義者並行除
毁六經語孟為世之大禁猾胥賤隸頑鈍無恥之徒徃
徃引用以至卿相繩趨尺步稍以儒名者無所容其身
從遊之士特立不顧者屛伏丘壑依阿巽懦者更名他
師先生日與諸生講學竹林精舍有勸以謝遣生徒者
笑而不答先生既没侂胄志氣驕溢遂至擅開邉釁幾
危宗社而生靈塗炭矣開禧三年侂胄伏誅嘉定元年
詔賜先生謚與遺表恩澤明年賜謚文又明年贈中大
夫特贈寳謨閣直學士以明堂恩累贈通議大夫先生
平居惓惓無一念不在於國聞時政闕失則戚然有不
豫之色語及國勢未振則感慨以至泣下然謹難進之
禮一官之拜必抗章力辭厲易退之節一語不合必奉
身亟去其事君也不貶道求售其愛民也不徇俗茍安
故與世動輙齟齬自筮仕以至屬纊五十年間歴事四
朝仕於外者僅九考立於朝者四十日道之難行也如
此然紹道統立人極為萬世宗師則不以用舍為加損
也自韋齋得中原文獻之傳聞河洛之學推明聖賢遺
意日誦大學中庸以用力於致知誠意之地先生蚤嵗
巳知其說而心好之韋齋病且亟屬曰籍溪胡原仲白
水劉致中屏山劉彦冲三人吾友也學有淵源吾所敬
畏吾即死汝徃事之而惟其言之聴吾死不恨矣先生
既孤奉以告三君子而禀學焉時年十有四慨然有求
道之志博求之經傳徧交當世有識之士雖釋老之學
亦必究其歸趣訂其是非延平李先生學於豫章羅先
生羅先生學於龜山楊先生延平於韋齋為同門友先
生歸自同安不逺數百里徒歩徃從之延平稱之曰樂
善好義鮮與倫比又曰頴悟絶人力行可畏其所論難
體認切至自是從遊累年而學之所造益深矣其為學
也窮理以致其知反躬以踐其實居敬者所以成始成
終也謂致知不以敬則昏惑紛擾無以察義理之歸躬
行不以敬則怠惰放肆無以致義理之實持敬之方莫
先主一既為之箴以自警又筆之書以為小學大學皆
本於此終日儼然端坐一室討論典訓未嘗少輟自吾
一心一身以至萬事萬物莫不有理存此心於齋荘静
一之中窮此理於學問思辨之際皆有以見其所當然
而不容巳與其所以然而不可易然充其知而見於行
者未嘗不反之於身也不睹不聞之前所以戒懼者愈
嚴愈敬隠微幽獨之際所以省察者愈精愈宻思慮未
萌而知覺不昧事物既接而品節不差無所容乎人欲
之私有以全乎天理之正而道之正統在是矣其為道
也有太極而隂陽分有隂陽而五行具禀隂陽五行之
氣以生則太極之理各具其中天所賦為命人所受為
性感於物為情統性情為心根於性則為仁義禮智之
徳發於情則為惻隱羞惡辭讓是非之端形於身則為
手足耳目口鼻之用見為事則為君臣父子夫婦兄弟
朋友之常求諸人則人之理不異於已叅諸物則物之
理不異於人莫不析之極其精而不亂然後合之盡其
大而無餘先生之於道可謂建諸天地而不悖質諸聖
賢而無疑矣其得於已而為徳也以一心而窮造化之
原盡性情之妙達聖賢之藴以一身而體天地之運備
事物之理任綱常之責明足以察其微剛足以任其重
𢎞足以致其廣毅足以極其常至其養深積厚矜持者
純熟嚴厲者和平心不待操而存義不待索而精猶以
為義理無窮嵗月有限常慊然有不足之意而非後學
所可擬議也其閒居也未明而起深衣幅巾拜於家廟
以及先聖退坐書室几案必正書籍器用必整其飲食
也羮食行列有定位匕箸舉措有定所倦而休也瞑目
端坐休而起也整歩徐行中夜而寝既寝而寤則擁衾
而坐或至達旦威儀容止之則自少至老未嘗有須㬰
離也於家也奉親極其孝撫下極其慈閨庭之間内外
斬斬恩義之篤怡怡如也其祭祀也事無纎鉅必誠必
敬小不如儀終日不樂其自奉則衣取蔽體食取充腹
居止取足以障風雨人不能堪而處之裕如也若其措
諸事業則州縣之設施立朝之言論亦可㮣見雖達而
行道不能施之一時然退而明道足以傳之萬代於大
學中庸則補其闕遺别其次第綱領條目粲然復明於
論語孟子則深原當時答問之意使讀而味之者如親
見聖賢而面命之於易與詩則求其本義攻其末失深
得古人遺意於數千載之上凡數經者見之傳註其關
於天命之微人心之奥入徳之門造道之閾發其㫖趣
而無所遺矣於書則疑今文之艱澀反不若古文之平
易於春秋則疑聖心之正大決不類傳注之穿鑿於禮
則病王安石廢罷儀禮而傳記獨存於樂則憫後世律
尺既亡而清濁無據若歴代史記則又考論西周以來
至于五代取司馬公編年之書繩以春秋紀事之法周
程張邵之書所以繼孔孟道統之傳歴時未乆欝而不
章先生為之裒集發明而後得以盛行於世太極先天
二圖精微廣博不可涯涘為之剖剥條畫而後天地本
原聖賢藴奥不至於泯没先生教人以大學語孟中庸
為入道之序而後及諸經以為不先乎大學則無以提
綱挈領而盡語孟之精微不叅之論孟則無以融會貫
通而極中庸之㫖趣不會其極於中庸則又何以建立
大本經綸大經哉摳衣而來逺自川蜀文詞之傳流及
海隅至於外域亦知慕其道竊問其起居先生既没學
者傳其書信其道者益衆亦足以見理義之感於人者
深矣繼徃聖将微之緒啓前賢未發之機辨諸儒之得
失闢異端之訛謬明天理正人心事業之大又孰有加
於此者至若天文地志律厯兵機亦皆洞究淵微文詞
字畫未嘗用意而亦皆動中規繩可為世法是非資禀
之異學行之篤安能事事物物各當其理各造其極哉
秦漢以來迂儒曲學既皆不足望其藩牆而近代諸儒
有志乎孔孟周程之學者亦豈能造其閫域嗚呼是殆
天相斯文篤生哲人以大斯道之傳也先生疾且革手
為書囑其子在與門人范念徳黄榦尤拳拳以勉學及
修正遺書為言翌旦門人侍疾者請教先生曰堅苦問
温公喪禮曰疎畧問儀禮頷之巳而正坐整冠衣就枕
而逝門人治喪者一以儀禮從事而訃告所至從遊之
士與夫聞風慕義者莫不相與為位而聚哭焉嗚呼天
又胡不憗遺以永斯道之傳而遽使後學失所依歸哉
先生所著書有易本義啓䝉蓍卦考誤詩集傳大學中
庸章句或問論語孟子集註太極圖通書西銘解楚詞
集註辨證韓文考異所編次有語孟集義孟子指要中
庸集畧孝經刋誤小學書通鑑綱目本朝名臣言行録
古今家祭禮近思録河南程氏遺書伊洛淵源録皆行
於世先生著述雖多於語孟中庸大學尤所加意若大
學論語則更定數四以至垂没大學誠意一章乃絶筆
也通鑑綱目僅能成編每以未及修補為恨編次禮書
用工尤苦竟未能脫藁所輯家禮世多用之然其後亦
多損益未暇更定平生為文則季子在類次之矣生徒
問答則後學李道傳嘗裒輯鋟版未備也娶劉氏追封
碩人白水草堂先生之女草堂即韋齋所屬以從學者
也其卒以乾道丁酉其葬以祔穴子三人長塾先十年
卒次埜迪功郎監湖州徳清縣户部新市犒賞酒庫後
十年亦卒季在承議郎提舉兩浙西路常平茶鹽公事
女五人適儒林郎静江府臨桂縣令劉學古奉議郎主
管亳州明道宫黄榦進士范元裕仲季二人亦早卒孫
男七人鑑鉅銓鐸銍鉉鑄鉅從政郎新差監行在竹木
務雜賣場門銓從事郎融州司法參軍鑑迪功郎新辟
差充廣西經畧安撫司準備差遣餘業進士女九人婿
承議郎主管華州雲臺觀趙師夏進士葉韜甫周巽亨
鄭宗亮黄輅從政郎紹興府會稽縣丞趙師鄀黄慶臣
李公玉曽孫男六人淵洽潜濟濬澄女七人竊聞道之
正統待人而傳由孔子而後曽子子思繼其微至孟子
而始著由孟子而後周程張子繼其絶至先生而始著
先生出而自周以來聖賢相傳之道一旦豁然如大明
中天昭晣呈露則摭其言行又可畧歟輙采同志之議
敬述為状而又私竊以道統之著者終之以俟知徳者
考焉嘉定十四年正月穀旦門人黄榦謹状(按先生行/状自有刋)
(本行世今取建安熊氏海虞吴氏二節本稍加櫽括使/觀者得見先生家世出處之㮣云○陳北溪與朱敬之)
(書近得先生行状後段印本不書姓名想直卿筆鋪敘/得大意頗亦甚穩帖然亦有小造語立字未安處不知)
(前段如何如云正統有歸恐只宜作全體有在又如秋/霜處恐尚欠温和一節又如有功天下後世處恐欠集)
(諸儒大成厎意又如天文地理樂律兵機等類皆吾道/中之事自己本分著實工夫所分明明徳體用之全止)
(至善精微之極底意思所係不可得而精粗者今乃結/上文以道徳光明俊偉如此却分析此節離為二截似)
(出道徳之外不相管屬大抵先生之教喫𦂳為人至切/要處是就下學上極著工夫凡上達之妙道精義須從)
(人事千條萬緒中串過來極是著實更無一㸃懸空極/是縝宻亦無一㸃疎闊恐不必如此分開了失其㫖矣)
(又如碑記等文多是發明義理不可與騷賦等别作一/等看葢理明義精詣極懇到自無所徃而不通無所發)
(而不當非可以常迹分别也凡此等處/恐更當修刮純粹無病方為盡善盡美)
　
　
　
　
　
　新安文獻志巻六十三
欽定四庫全書
　新安文獻志巻六十四　　明　程敏政　撰
　　行實(忠孝/)
　　　陳程都督(文季/)本傳　　　　姚思亷
程文季字少卿幼習騎射多幹略果決有父風弱冠從
靈洗征討必前登䧟陣靈洗與周文育侯安都等敗於
沌口為王琳所執高祖召䧟賊諸将子弟厚遇之文季
最有禮容深為高祖所賞永定中累遷通直散騎侍郎
句容令世祖嗣位除宣惠始興王府限内中直兵參軍
是時王為揚州刺史鎮冶城府中軍事悉以委之天嘉
二年除貞毅将軍新安太守仍隨侯安都東討留異異
黨向文政據有新安文季率精兵三百徑徃攻之文政
遣其兄子瓚來拒文季與戰大破瓚軍文政乃降三年
始興王伯茂出鎮東州復以文季為鎮東府中兵參軍
帯剡令四年陳寳應與留異連結又遣兵隨周迪更出
臨川世祖遣信義太守余孝頃自海道襲晉安文季為
之前軍所向克㨗陳寳應平文季戰功居多還轉府諮
議參軍領中直兵出為臨海太守尋乘金翅助父鎮郢
城華晈平靈洗及文季竝有捍禦之功及靈洗卒文季
盡領其衆起為超武将軍仍助防郢州文季性至孝雖
軍旅奪禮而毁瘠甚至太建二年為豫章内史将軍如
故服闋襲封重安縣公隨都督章昭達率軍徃荆州征
蕭巋巋與周軍多造舟艦置于青泥水中時水長漂疾
昭達乃遣文季共錢道戢輕舟襲之盡焚其舟艦昭達
因蕭巋等兵稍怠又遣文季夜入其外城殺傷甚衆既
而周兵大出巴陵内史雷道勤拒戰死之文季僅以身
免以功加通直散騎常侍安逺将軍増邑五百户五年
都督吳明徹北討秦郡秦郡前江浦通塗水齊人竝下
大柱為杙柵水中乃前遣文季領驍勇㧞開其柵明徹
率大軍自後而至攻秦郡克之又别遣文季圍涇州屠
其城進攻盰眙㧞之仍隨明徹圍夀陽文季臨事謹急
御下嚴整前後所克城壘率皆迮水為堰土木之功動
踰數萬每置陣役人文季必先諸将夜則早起迄暮不
休軍中莫不服其勤幹每戰恒為前鋒齊軍深憚之謂
為程虎(唐人避諱作/彪今正之)以功除散騎常侍明威将軍増邑
五百户又帶新安内史進號武毅将軍八年為持節都
督譙州諸軍事安逺将軍譙州刺史其年又督北徐二
州諸軍事北徐州刺史餘竝如故九年又隨明徹北討
於吕梁作堰事見明徹傳十年春敗績為周所囚仍授
開府儀同三司十一年自周逃歸至渦陽為邉吏所執
還送長安死于獄中後主是時既與周絶不之知也至
徳元年後主始知之追贈散騎常侍尋又詔曰故散騎
常侍前重安縣開國公文季纂承門緒克荷家聲早嵗
出軍雖非元帥啓行為最致果有聞而覆喪車徒允從
黜削但靈洗之立功扞禦乆而見思文季之埋魂異域
有足可憫言念勞舊傷兹廢絶宜存廟食無使餒而可
降封重安縣侯邑一千户以子饗襲封
史臣曰程靈洗父子竝御下嚴苛治兵整肅然與衆同
其勞苦匪私財士多依焉故臨戎克辦矣
　　　唐黄孝子(芮/)傳　　　　　　羅　願
黄孝子芮歙縣人事親以孝聞唐建中初繼母洪氏疾
病芮刲股饋羮而愈貞元中父卒廬墓號泣晝夜不絶
聲遂終身不舍墓側産芝十四本木連理者四刺史盧
公上其事詔旌表門閭今縣西九里黄屯是其居處也
始因冦盜黄氏之先與其族人聚徙屯此故名黄屯芮
大和五年卒(制曰歙州黄芮謹行修身事親盡孝母病/刲股以愈疾父喪廬墓以終身號泣之聲)
(晝夜不絶祥異之迹遐邇咸知然則地産靈芝木生連/理茍非至誠動天何由臻此朕甚嘉焉宜旌表門閭以)
(褒賞貞節主者施行/貞元十九年月日)
　　　詹氏忠勇世家　　　　　　胡　升
蓋聞忠義者天地之常經人心之固有初不待賞誘乎
前刑驅乎後而為之也孟子曰待文王而後興者凡民
也若夫豪傑之士雖無文王猶興當天下乆安之餘狃
於承平之樂其剛心銳氣敗於驕愞而不復振卒有冦
盜之變則心悸而股慄徬徨四顧搏手無䇿終於淪胥
而已唐之開寳人物繁阜煙火萬里天下泰然無事一
旦祿山醜類崛起天下之民鳥飛雲散乞為囚虜之不
暇奚暇以忠義自奮而與抗哉河北二十四郡若蹈無
人之境而固守平原以死禦之屹不可犯者獨一顔真
卿而明皇不知其何如人兹豈平昔有眷遇之素而欲
以是報之哉真卿之意以為忠義者天地之常經人心
之固有也今婺源詹氏之忠義其殆斯人之徒歟詹氏
世居婺源之廬坑土人謂之詹村有諱必勝者勇而敢
為當僖宗光啓初因官閩中與光州刺史王緒領軍至
漳州會王緒死王潮代之必勝在軍中與潮之弟審知
善審知薦必勝為軍校至昭宗景福初潮遣審知收福
州屬城相持日乆未有功審知憂之忽一夕召諸軍校
問攻城之計諸校所言皆不合必勝進曰某觀此城東
北壮西南虚若多設疑兵以持其東北預選敢死士夜
穴其西南城必破矣審知稱善擢必勝為先鋒兵馬使
領軍率敢死士攻其西南越二日而城䧟必勝冐矢石
先登没於城壕審知悼之俾厚殯于州城西南奏其功
賜廟額曰奉忠必勝五世孫曰光國光國善騎射嘗試
京師得武舉于兵部慷慨有大志青溪方臘作亂詔下
能捕殺臘者有優賞光國召族人之勇者芝瑞彦達與
劇飲酒酣激之曰今賊已燒婺源縣其勢必至吾郷我
曹豈容坐視而竄匿彼賊雖熾皆亡賴之人蟻附之耳
兵非素習誓當共擊之芝瑞彦達曰計将安出光國曰
兵在銳不在多多適為累耳吾族中子弟可用者不下
三十人佃客僕𨽻可用不下百二十人二兄為佃僕之
倡我率子弟從之芝瑞彦達曰子之言我之志也於是
立籍定數某用弓矢某用刀劍日椎牛設酒訓練之忽
有報者曰賊巳宿雙路口矣時宣和三年正月一日也
光國與芝瑞彦達坐旗下列其衆於前光國對衆誓曰
國家累朝以仁恩養活百姓何負扵天下今方賊敢作
亂此不過無知禽獸自取屠戮今我以順伐逆必勝之
汝等併力竝進有死無二若破此賊我當陳乞朝廷賞
汝等之功衆皆聽命於是芝瑞彦達各率刀鎗手伏青
山峽東去二百歩鳴金鼓以撓賊光國率弓箭手伏青
山對岸之南山上賊分二隊以進其一自青山之北越
嶺而下以出衆之不意其一自源口穿鹿角槎而入以
牽制援兵光國望見賊将入青山峽厲聲呼曰齊勵殺
賊芝瑞彦達各率佃僕自青山光國率弓箭手自南山
用毒箭射之皆一躍而倒殺傷甚多矢盡率子弟舍弓
渡水用短兵與刀鎗手併力合戰呼聲動山嶽殺賊千
餘人于水中水為之赤餘衆敗走光國芝瑞彦達及子
弟佃僕等二十一人以力戰俱没於陣其餘亦皆重傷
有中二十餘傷而不死隨水流出得一菖蒲石而上者
族人徳仁也其母尋而呼之猶能微聲以應其後取菖
蒲石歸起花砌奉之始青山之倡義也族人巨源出帑
為盟主及賊入巨源坐而罵曰人亂法不亂遂遇害臘
自此敗寖以不振遂歸幇源洞伏誅其竊發止八十二
日芝瑞平日常持一蠻牌重五十斤上下皆冐以刃轉
輪如飛彦達初為廣福寺僧武藝過人兩手能用雙刀
其勇亞于芝瑞與光國三人齊名郷人感其義相與祀
之號忠勇叢祠光國長子曰世勛次子曰世勣世勛修
偉沉毅恂恂似不能言在縣揮金如土當機而發其勇
莫敵紹興三十年累用薦為舒城縣民兵正将而世勣
副之世勛以民兵怯弱不足以立事乃轉招募得六百
二十八人不問其所從來惟強壮是與淮西帥竒之薦
為義兵部将世勛推誠延納得士之歡心亡命之徒聞
其風而恱之期約月一會椎牛酒以二十五人為一隊
隊有長十二隊為一部部有将置義士簿具姓名郷貫
父母妻子離軍之日所居之地皆謂之義士假之資使
之阜通以贍其衣食之費犒設之餘使分其肉與貧者
示之仁戒其竊發禁其騙挾示之義聚會之際長者居
前少者居後示之禮牛酒将竭再與之約至期則世勛
先至示之信自三月至十月人人壮健皆奮勇願効死
力至前十一月一日各散去安其家人而撫其黨約閏
十一月一日悉會于縣南二十五里栲栳原前十一月
十三日金人數千騎忽至舒城燒縣市煙熖燭天世勛
望見嘆曰天不使我成功邪義士既散烏可以疾來也
次日早義士至者纔六十人世勛引之入栲栳原方議
遣人促義士北兵千餘驟至原大呼曰詹将軍可速降
統軍使來招汝奏之以官世勛叱之曰我大宋義士豈
肯降汝無多言可來共決死揮部将王恱王僎等直前
奮擊原中狹而險北兵失利遂敗而大奔北兵怒世勛
罵不已攅箭射之世勛額被一箭身受四箭傷重一夕
無語亦不呻吟次日早呼其子大淵戒之曰我今死矣
汝必繼我之志言終而卒少頃猶能張目視人其長子
輔謂大淵曰父告爾未答故視汝也大淵於是撫父之
額而號泣曰父茍終所不盡力於中原者有如栲栳原
乃瞑目因褁之以被數重瘞栲栳山中親隨黄福等侍
其子歸郷悉具其實父老至今尚能言之後五年始改
葬焉方義兵散去而未集也世勛自料力不能敵時戚
方握重兵守北陿關世勛以書說曰北兵在舒城者某
知其無能為也太尉握重兵在此去縣五十里豈可坐
視其殘吾民乎願太尉畀以千騎必為太尉破之若幸
而成功某豈敢專之哉惟太尉亮其忠赤方觀之躊躇
不報識者謂世勛智略世勣驍勇使義兵盡會則兄弟
相衛如左右手未必無功惜乎迫於險而急於戰也後
大淵占籍浮光郷人悼必勝世勛俱以忠義没王事併
繪于叢祠必勝居中巨源次之光國芝瑞彦達又次之
世勛居彦達下子弟弓箭手繪于東壁西向刀鎗手繪
于西壁東向在階上佃僕弓箭手繪于東壁西向刀鎗
手繪于西壁東向在階下必勝世勛親隨各二人在佃
僕之内各有姓字位號滕先生之家傳碑在門内之左
鄭府君之廣記碑在門内之右徃年災旱有求必應不
可悉數淳熈庚子紹熈甲寅慶元乙卯嵗皆大旱禱于
祠霖雨踵至嵗大稔祠宇與所立碑多歴年數寖以弊
壊而叢祠之英爽則益顯或形於夢寐或見於巫卜而
徳仁年踰九十仕為将仕郎於忠勇祠之事身履目擊
乃率其族及耆老胡感洪等重建其祠而新之羣請於
縣願核實申奏乞降封額邑大夫三山鄭棫從之且曰
兹事若緩而實急風教所關奏賜祠額曰忠勇贈五将
軍位秩有差又羣謁於余以忠勇祠傳為請余同邑其
何所辭於乎詹氏之忠義非恐負責扵朝而欲以死報
之也特忠勇所激不容自遏故遇冦盜常如鷹揚虎賁
必欲搏而噬之以至嬰鋒鏑蹈白刃死而弗顧夫豈區
區者之所能決為哉彼其中必有所守亦猶齊之王蠋
漢之關張唐之張許輩知有忠義而不知有其身人雖
不知而天則知之今詹氏子姓之繁功名之會日新月
盛而必勝之十一世孫復以樞宻劉公薦于朝一文一
武同嵗入仕則天所以報詹氏之忠義亦不孤矣天下
之士聞詹氏之風慷慨自許而日趨於忠孝之域當何
如哉余以是嘉之故特發揚其事如右
　　　宋查待制(道/)傳(從兄陶/)　　　羅　願
查待制道字湛然與秘監陶同祖父元方以䕃歴殿中
侍御史道幼沉嶷不羣罕言笑奉養以孝聞母嘗病思
鱖羮方冬苦寒市之不獲道泣禱于河鑿氷取之得鱖
尺許以饋母疾尋愈解褐館陶尉曹彬鎮徐州辟為從
事深被禮遇改興元觀察推官冦準薦其才授著作佐
郎淳化中蜀冦叛命通判遂州有使兩川者得道公正
清潔之状以聞優詔嘉奨遷秘書丞徙知果州時冦黨
尚有伏巖谷依險為柵者其酋何彦忠集其徒二百餘
止西充之大水槽彀弓露刃詔書招諭之未下咸請發
兵殄之道曰彼愚人也以懼罪欲延命須㬰爾其黨豈
無詿誤邪遂微服單馬數僕不持尺刃間關林壑百里
許直趨賊所初悉驚畏持滿外嚮道神色自若踞胡牀
而坐諭以詔意或識之曰郡守也常聞其仁是寧害我
者即相率投兵羅拜號呼請罪悉給劵歸農加賜袍帶
咸平四年代歸上言曰朝廷命轉運使副不惟審度金
穀蓋以察廉郡縣庶臻治平以召和氣今觀所至或匪
盡公葢無懲勸之科致有因循之弊望自今每使回日
先令具任内曽薦舉才識者若干奏絀貪猥者若干朝
廷議其否臧以為賞罰從之俄出知寧州會舉賢良方
正之士李宗諤以道名聞拜左正言直史館出為京西
轉運副使召入拜工部員外郎充度支副使賜金紫出
知襄州大中祥符元年歸直史館遷刑部員外郎預修
冊府元龜三年進龍圖閣待制與張知白孫奭王曙竝
命焉加刑部郎中判吏部選事紏察在京刑獄奉使契
丹以乆次進右司郎中真宗朝退之暇召馮元講易便
坐惟道與李虚已李行簡預焉天禧元年以耳聵表求
外任得知虢州将行上御龍圖閣飲餞之是秋蝗災民
歉道不候報出官廪米賑之又設粥糜以救飢者給州
麥四千斛為種於民民賴以濟所全活萬餘人二年五
月卒訃聞真宗軫惜之詔其子奉禮郎循之乘傳徃治
喪事遷大理評事賦禄終制道性純厚有犯不校所至
務寛恕胥吏有過未嘗笞罰民訟逋負者或出已錢償
之嘗出按部路側有佳棗從者摘以獻道即計直挂錢
於樹而去兒時嘗戲畫地為大第曰此當分贍孤遺及
居京師家甚貧多聚親族之惸獨者禄賜所得散施隨
盡不以屑意與人交情分切至廢棄孤露者待之愈厚
多所周給初赴舉貧不能上親族裒錢三萬遺之道出
滑臺過父友吕翁家翁喪貧窶無以葬其母兄将鬻女
以襄事道傾褚中錢與之且為其女擇壻别加資遣又
故人卒貧甚其女婢於人道為贖之嫁士族搢紳服其
履行平居多茹蔬或止一食黙坐終日服玩極扵卑儉
嘗夢神人謂曰汝位至正郎夀五十七而享年六十四
論者以為積善所延也有集二十巻
陶字大鈞初事李煜以明法登科仕為常州錄事叅軍
歸朝太祖詔大理評事試以律學除本寺丞遷大理正
歴侍御史權判大理寺賜緋衣銀魚斷事官仲禹錫訟陶
用法非當陶抗辨得雪遷工部郎中俄出知台州累遷
兵部咸平五年朱博為大理議趙文海罪不當宰相請
以陶代之真宗曰聞陶亦深文當加戒勗宰相言當今
習熟法令少如陶比者遂遷秘書少監判寺事時楊億
知審刑院陶累攻其失又命代之仍賜金紫景徳三年
卒年七十子拱之淳化三年進士歴任都官郎中遷職
方陶卒時詔録其少子前崑山縣尉慶之為太常寺大
祝慶之終太子舍人
　　　許孝子(俞/)傳　　　　　　　胡　瑗
許俞黟縣人也(按羅鄂州志言歙州題石碑稱許逖祁/門人而安定先生為許俞作傳言黟縣)
(人今從歐陽公所作行状言歙州别/本又云宣城人辨見轉運公墓銘下)家世以儒術顯名
江左父養高不仕俞風采魁傑襟懐峻整尚慕節義不
妄交游下筆立言慨然有濟蒼生之志季父逖有名扵
時為尚書外郎器俞曰吾家千里駒也居常敦睦家人
未嘗見其喜怒少喪母氏事父以孝謹聞供給甘㫖晝
夜不怠父之所欲雖千里必致之或隨計偕安輿扶侍
稅舍輦轂與妻子共食麤糲晨夕事父必盡珍異常示
豐厚恐貽父憂公卿之聞者多所歎服率俸以助其養
父年垂八十謂曰觀汝登科之後没于地足矣大中祥
符七年俞果登科第授涔陽從事扶侍歸海陵别業即
路有日父疾沉篤俞晝夜供省以至澣濯必躬必親或
問其故俞曰澣濯於家人之手慮其厭怠焉父喪摧毁
㡬致滅性而家至貧多假貸於士大夫或歴父經由之
地涕泣者永日嘗扵通津寄泊佛舍值春景花發閉室
静坐未嘗出覩赴牧守之召過琅山别院馬上忽泣下
僕御問其由曰我父曽寄此也士流服其孝道制滿赴
調上超資授揚州從事
　　　程祠部(遵彦/)傳　　　　　　楊　本
程祠部遵彦者鄱陽人其先自歙徙忠壮公之後也舉
進士歴仕州縣有惠政事母以孝聞且性介慎恥干謁
蘇文忠公薦于朝詔加擢用官至祠部郎官卒○元祐
六年七月日翰林學士承㫖知制誥兼侍讀蘇軾状奏
右臣竊謂朝廷用人以行實為先以才用為急二者難
兼故常不免偏取而端静之士雖有過人之行應務之
才又皆藏器待時恥於自獻朝廷莫得而知之如臣等
輩固當各舉所聞以助樂育之意伏見左朝散郎前簽
書杭州節度判官㕔公事程遵彦吏事周敏學問該洽
文詞雅麗三者皆有可觀而事母孝謹有絶人者母性
嚴甚遵彦甚宜其妻而母不恱遵彦出之妻既被出孝
愛不衰嵗時伏臘所以事姑者如未出而母卒不恱遵
彦亦不再娶十五年矣身為僕妾之役以事其母雖前
史所傳孝友之士殆不能過臣與之同僚二年備得其
實今替還都下未有差遣碌碌衆中未嘗求人臣竊惜
之伏望聖慈特賜採察量材錄用非獨廣捜賢之路亦
以敦厲孝弟激揚風俗若後不如所舉臣甘伏朝典詔
中書量與擢用
　　　曹屯田(矩/)傳　　　　　　　李以申
曹屯田矩字誨之休寧人父汝弼以經術徳義高蹈州
里工篇什篆𨽻號松蘿山人有海寧集舒職方雄嘗為
之序謂其體致高逺有王右丞孟處士之風骨矩登景
祐乙科官至屯田郎中其任都官日因父贈殿中丞燎
黄之夕芝産塋上郡上其事被㫖以所居為忠孝郷孝
芝里姪孫夬文及竝登崇寧第文任睦州建徳丞方臘
竊發死其官詔進秩三等與三子恩澤世稱忠孝之家
曽姪孫熈登紹興進士第官至戎監簿熈之子至以郊
恩補官調無錫尉獲盜賞改承務郎嘗主管官告院進
丞将作監知江州直秘閣卒(敕故奉議郎曹文日者盜/賊猖狂吏鮮稱職不務捍)
(禦惟事遁逃爾乃忠義自将能知分守冦至不避用死/其官特厚䘏章進秩三等非徒使節槩之士増氣而益)
(厲庶㡬茍免幸生者聞風而愧焉尚其有知欽此褒/渥再贈朝散郎與三子恩澤宣和四年六月十八日)
　　　宋故左承議郎守尚書刑部侍郎贈端明殿學
　　　士左朝議大夫程公(振/)神道碑　汪　藻
(闕/)
　
　
　
　
　
　
　
　　公諱振字伯玉饒州樂平人大王父承憲大父溥
父翺世業儒為聞家翺以公故贈朝請大夫公少有軼
材未冠求師友四方入京師游太學必秀出其輩類一
時名士如張商英陳瓘張廷堅鄒浩悉見之迎門崇寧
三年車駕幸孔子祠見諸生太學公以高第補将仕郎
除和州州學教授留為辟雍録乆之遷博士會詔近臣
求人材可用者或以公聞召至政事堂擢太常博士以
親老丐外得提舉京東西路學事秩滿復留居東州五
年奏立孟子冢祠以公孫丑萬章從祀皆見聽改京西
南路提舉常平入為尚書膳部員外郎逾年拜監察御
史時大臣崇黨相軋若水火然一時士大夫鮮不附離
公孤立行一意屹然其間人服其正遷辟雍司業兼太
子舍人改國子初見太子東宫言古者大祭祀登餕受
爵必以上嗣既禮備載且元豐彜典具存昨上有事明
堂而殿下不與非所以尊宗廟重社稷也太子矍然曰
初無人及此由是驟加奨重後每進說古今治亂輙向
納之遷左司員外郎兼官如故時方臘暴浙右聲揺京
師公從容為宰相王黼言宜乘此時言天下弊事庶幾
稍革當天意順人心黼怏然不恱曰上且謂黼挾冦奈
何公知黼忌其言不答趨出然太子薦公甚力外廷莫
知會兩省官缺上曰程振老成忠實必以為給事中黼
銜前忿不能平白公資淺且雅長詞令止除中書舍人
巳而中書侍郎馮熈載黜知亳州黼怨熈載甚欲公劾
奏且以醜言詆之公不從黼大怒風言者論公有黨責
提舉武夷山冲佑觀時宣和三年也明年復集賢殿修
撰丁内艱尋除徽猷閣待制中書舍人皆力辭不拜無
幾何太子受内禪是為淵聖皇帝淵聖念公乆趣還舊
班對便朝問勞甚渥俄詔自中出除尚書吏部侍郎公
以大臣不恊議論多駮詔令輕改失其事機如南北用
兵且半年而至今不解者以或和或戰之說未一也裁
抑濫賞如黒白易分而數月之間三變其說者以廟堂
不能忘私而多與其黨為地也今日一人言之以為是
而行明日一人言之以為非而止或出聖斷億度而不
暇疇咨或用大臣偏辭而遂形播告所以動未必善處
未必宜乃輙為之反汗焉其勢不得不爾也及聞河北
将陷力請合諸路兵犄角擊之以牽其勢且曰北兵已
深入陛下猶欲守和議而不使之少有所懲創乎淵聖
雖美其言而奪於大臣卒不能用連抗章求去優詔不
從以吏部銓綜有聲滋欲試之民事除開封尹先是大
辟情或可矜多取㫖原貸祖宗行之嵗乆好生洽于民
心崇寧以來議者謂輦轂先彈壓凡情不當法率巧請
殺之公奏宜一准祖宗故事遇得㫖即著為令令不載
者許援其比而行自此天府之囚全活者不可勝計已
而詔捕亡卒獲數千人公請充入歩軍司而除其罪歩
軍司請論如法法當盡誅公以多事時一日而殺千人
民必大駭且未決當繫有司寧無反側之患淵聖大以
為然卒如公請除尚書刑部侍郎乆之淵聖帝将幸其
營公亟白宰相何㮚思所以議和之語告于上而却之
㮚忽宣言翌日車駕出城羣臣失色巳而人情益惶惑
朝廷莫知所為公冐死直前卒與禍會實靖康二年二
月二十五日也得年五十有七初公為中書舍人王黼
以客沈積中帥河朔欲併力圖燕公語積中當思異時
覆族之禍積中佩公戒至所部首以書謝公盛言其不
可之状公具以積中語告諸朝洎公左遷童貫蔡攸卒
興是役致變起肘腋而公罹其凶故聞公之喪士無賢
愚皆為之出涕公天資樂易與人談笑極醖藉風流至
論事則挺然不可回奪宣和中上皇崇道家之說公至
東宫淵聖問焉公對甚悉其略曰周公作鴟鴞之詩孔
子以為知道其言不過迨天之未隂雨綢繆牖户而已
老子著道經亦曰為之於未有治之於未亂葢老氏與
孔子合者如此今不固根本扵無事之時而徒事目前
土木之工非二聖人之意也他日淵聖為太上皇道之
太上皇頗欲停工作疏左右近習之臣而楊戩方興龍
徳太一之役懼不得肆因讒家令馮揚将輔太子幸非
常太上皇震怒執揚誅之而淵聖之言亦廢及靖康中
公尹天府言利者頗欲離間兩宫公心獨鄙之每調和
父子之間甚有恩意如詔鞫龍徳宫近侍梁忻之類特
寛其文由是纎芥之疑不行聞者無不歎服公居鄉專
趨人之急以急抵公者未嘗辭族有五喪積年不能舉
命其子邁一日辦之蓋公之於書無所不觀亦無所不
學屬文敏贍下筆不能自休書記翩翩千里如對面語
見之者把玩無斁争藏去為榮著易論及詩文七十餘
巻藏于家妻董氏封碩人子邁承務郎傳公學次未名
生公卒之某月邁以建炎二年十月辛酉葬公樂平縣
嶂嶺原太夫人塋之左從公卜也嗚呼士方平時劇談
抵掌以禍福死生自任而謂人不能此直易耳及一旦
臨利害僅如秋毫鮮不喪厥心而移其所守若夫規以
身免而推禍於人者比肩接迹也聞公之風者亦可以
少媿哉藻少以同郡登公之門知公之詳宜莫如藻邁
以國子司業程瑀之状來請謹叙公之平昔而系之以
銘銘曰
惟祝融之苗裔兮公鼻祖曰伯休越漢唐而南徙兮家
洎川之上游天既予公以修能兮又重之以姱節冠切
雲而事君兮景忠精之前哲氛祲忽其蔽日兮神龍蕩
而失淵衆憚殃而逭禍兮公踽踽而直前左欃槍而右
窫窳兮公胡獨罹此患茍殺身而成仁兮齊死生於夜
旦紛衆美曽不慨息兮獨令名其庶幾偉蕩隂之節死
兮吾将從昔賢之所歸(按程氏世譜忠壮公十二世孫/幹幹生忠忠生四子曰僖者自)
(歙遷樂平杭橋僖生廣廣生/正元正元生承憲振曽祖也)
　　　凌待制(唐佐/)盧諫議(臣忠/)傳　羅　願
凌待制唐佐字公弼休寧人登元符進士第授大名府
司户帥梁子美甚器重之就差夏津縣令河北有疑獄
唐佐徃決之得其情人皆感泣夏津是嵗旱比還雨隨
至時號縣令雨獄上進秩二等召為勅令所詳定官遷
光禄宗正丞歴京畿江東常平後知登聞檢院嘗語侵
王黼請祠得南京鴻慶宫翰林承㫖鄭三益薦其才堪
大用上曰非美髭髯閑於進止者乎即日除開封府司
録府尹罷連坐謫衡州酒稅後知嚴州號令不煩暇日
與諸生講學作易傳數萬言進之以部使者劾罷唐佐
警敏事親盡禮好周給親族建炎初起提㸃京畿刑獄
時道路方梗或勸緩進慷慨遂行進直徽猷閣京畿冦
益充斥與戰數十合殺傷過當三年除知應天府北兵
數十萬圍城城中兵少糧乏外無援兵誓以死守及䧟
被執衆欲降之指頸曰此可斷不可降也皆義之劉豫
欲汙以樞轄不從使留守應天繼得豫虚實宻以蠟書
奏朝廷事泄豫捕致大梁怒曰何為見賣唐佐曰國家
何負於爾而反面事讎一世皆欲殺爾何獨我也豫猶
惜其才繫累日度終不可屈遂引出害之臨死曰恨不
見梟劉豫之首豫覊其妻子於潁昌時紹興二年也明
年諸将復潁昌妻田氏以唐佐死状聞詔贈待制已而
潁昌復䧟不復知其家存亡又有盧諫議臣忠字信仲
黟縣人登政和中第建炎初由臨安府司理召累遷右
正言上驟欲用之命相者視之曰有膺而無背官不過
此矣後扈駕至建康北兵有逼近御舟者臣忠叱之勢
益迫溺水中後數日上求臣忠所在左右記其處以對
使没取之拱立如生賜水銀以歛贈諫議大夫與兩子
官(重建忠孝坊記旌善以坊葢古者式閭表里之遺意/新安郡合城坊二十有六其關君親大倫足以示勸)
(者惟東北隅忠孝坊為然坊始扵前太守魏公克愚為/諌議盧公臣忠暨諫議六世孫郡學掌儀鍔建之也按)
(郡志諫議公黟人政和間上舍及第高廟南渡以右正/言扈蹕幸金陵冦逼御舟公瞋叱之蒼皇踏两舷溺而)
(卒泅水求者見其拱立江底儼若奏事状上憫焉賜錢/并衣以歛贈右諫議大夫葬黟之盧村端平間詔立祠)
(賜號褒忠子孫逮今猶蟬聫世其家其一支居郡城掌/儀則尤馳譽者母唐病危藥莫瘳刲股食母隨以安郡)
(守嘉歎上泝世美由掌儀之孝推諫議之忠標其居榜/其坊厚倫美化天下國家要務也庸人慢之賢守慎焉)
(魏公可謂知務者矣證之昌黎伯朱文公皆言刲股事/然發一念之誠天且鑒之人胡得而議之子之事親平)
(時之孝人鮮克知履變如掌儀而後孝之名彰臣之事/君平時之忠人亦鮮克知履變如諌議而後忠之名顯)
(為臣子者豈願變故而求名聞哉上之人贈之表之将/以勸世之為人臣子者盡忠孝於平時而不轉移扵履)
(變之際褒贈旌表非諫議意也亦非掌儀意也坊燬扵/元貞元年九月迨皇慶元年十有一月重建歙縣尹張)
(侯某身任之嗟夫事有曠百世而相感者天典民彜時/有古今人心天理無古今也掌儀之子顯祖誠慤敏練)
(能世其業請余記之辭不獲為摭實書之如前系以詩/曰古求忠臣孝子之宗能世其孝必世其忠名以變彰)
(不變者理匪私其廬篤勸臣子延祐/六年八月二十有二日甲辰陳櫟記)
　
　
　
　
　
　
　
　新安文獻志巻六十四
欽定四庫全書
　新安文獻志巻六十五　　明　程敏政　撰
　　行實(忠孝/)
　　　奉使直秘閣朱公(弁/)行状　　朱　熹
公諱弁字少章其先吳郡人中徙歙之黄墩唐末有諱
古僚者為陶雅偏将以兵戍婺源因家焉其後世有隠
徳至奉直公始為儒尤以沈黙自将足迹未嘗至城市
生五子公其次也幼頴悟讀書日數千言十嵗能文既
冠遂通六經百氏之書逰京師入太學補内舍生客食
諸王家會景迂晁公說之為宫學教授一見其詩竒之
與歸新鄭妻以兄女鄭介汴洛兩都之中一時故家遺
俗蓋彬彬焉公游其間聞見日廣文章日進益厭薄舉
子事遂不復有仕進意靖康之難家燬于兵南歸及淮
甸光堯太上皇帝已承大統駐蹕揚州議遣使問兩宫
安否而士大夫無敢行者公聞之慨然攘袂而起撫髀
太息即日奮身自獻闕下宰相以聞詔補修武郎借右
武大夫吉州團練使充河東大金軍前通問副使且命
之曰朕方俯同晉國用魏絳以和戎爾其逺效侯生御
太公而歸漢公受命即日與使者王公倫張旜誓衆直
犯兵鋒以行實建炎戊申正月也行遇金尼雅滿于白
水濼邀說甚切尼雅滿不聴使就館雲中餽餉如禮而實
以兵守之公復屢與書具言用兵講和利害甚悉紹興
壬子之嵗金忽遣宇文虚中來言和議可成當擇使副
一人詣元帥府受書歸報虚中欲二人探籌以決去留
公正色曰此市道之所為耳吾之來固自與以必死豈
今日乃覬幸於先歸者我願使長亟詣軍前受書歸報
天子遂成兩國之好使吾君得以蚤申四海之養於兩
宫如前日臨遣詔書本指則吾雖暴骨方外猶生之年
也於是王公行有日公請焉曰古之使者有節以為信
今無節而有印則印亦信也公既還朝無所事此願留
見授使某不幸一有意外之辱得抱以死死不腐矣王
公揮涕解以授公公受而懐之臥起未嘗不與俱也是
時劉豫盜據京邑或迫公歸豫且誘之曰此南歸之漸
也公曰吾受命而北不受命而南且豫國賊吾常恨不
食其肉又忍北面而臣之哉吾有死耳不願歸之聞者
怒絶其餼遺以困之公反從中固拒驛門忍饑待盡誓
不為屈扵是聞者亦知感動復慰安之致禮如故乆之
復迫公為金臣公曰自古兵交使在其間言可從從之
不可從則囚之殺之何必換其官哉吾官受之本朝今
日有死而已誓不易以辱吾君也且移書其用事人耶
律紹文等曰上國之威命朝以至則使人夕以死夕以
至則朝以死又以書告訣於後使者洪忠宣公曰殺行
人亦非細事吾曹不幸遭之亦命也命出扵天其可逃
哉要當舍生以全義耳一日具酒食召雲中流寓士夫
常所與徃來者飲半酣語之曰吾已得近郊某寺之地
一旦畢命報國諸公幸瘞我其處且識其上曰有宋通
問副使朱公之墓於我幸矣衆皆淚緣睫不能仰視公
獨談笑自若曰此臣子之常分諸君何悲也人知公終
不可屈遂不復强然公以使事未報憂憤得目疾其抑
鬱愁歎無憀不平之氣一於詩發之嵗乆成集號曰聘
游北方名王貴人亦多遣其子弟就學公以此又得時
因文字徃來說以和好之利而碑版篇詠流行北方者
亦甚衆得之者相誇以為榮焉王公還朝太上聞公守
節不屈因其再使使賫金銀綾絹為賜嵗在丁巳聞北
方相繼有事公隂使從者李發求得河陽人董考詳等
宻疏其事及國中虚實使間行歸報曰此不可失之時
也其後王公復歸又以公奉送徽考大行之文為獻其
詞有曰臣等猥以凡庸誤䝉選擇茂林豐草被雨露於
當年絶黨殊鄰犯風霜於将老節上之旄盡落口中之
舌徒存歎馬角之未生魂消雪窖攀龍髯而莫逮淚灑
冰天太上讀之感涕詔官公親屬五人如故事别賜吳
興田五頃顧丞相張忠獻公喻以宻指曰歸日當以禁
林相處也明年金使烏林思謀石慶充至詔公子栐及
司馬倬入館見之仍許附以家書且賜黄金三十兩以
寄思謀等見栐稱公忠節嗟歎乆之至以手加額云紹
興癸亥約和已定公乃與洪忠宣公及歴陽張公邵皆
得歸其事見洪公家書輶軒集今行於世入境傳㫖促
行者數輩至國門太上命中使梁璋引入便殿延見勞
苦嘉歎再三公頓首謝且言曰臣聞人之所難得者時
也而時之運無已事之不可失者㡬也而㡬之藏無形
惟無巳也故來遲而難偶惟無形也故動微而難見陛
下與金人講和上則返梓宫次則迎太母又其次則憐
赤子之無辜肉白骨於已朽此皆知時知㡬之明驗也
然時運而徃或難固執㡬動有變宜鑒未兆盟可守矣
而紛紜之事宜黙以待之兵可息矣而銷戢之術宜詳
以講之古人有言曰上不奉若天道下不求合民心人
怨神怒不知修省以黷武為至徳以茍安為太平虐民
而不䘏民廣地而不廣徳此皆天助人主中興之勢也
若時與㡬陛下既知之於其始圖惟厥終願陛下益留
神焉太上納其言賜金帛甚厚公又以在北所得六朝
御容及宣和御集書畫為獻并上所著聘游集且述北
方所見聞忠臣義士朱昭史抗張忠輔高景平孫益孫
谷五臺僧真寳丁氏晏氏女閻進朱勣等死節事状及
故官屬姓名以進請加褒錄以勸來者太上高其節壮
其志異其文俾易文資且有進用意詔曰朱某奉使嵗
乆忠義守節理合優異特賜劵金千緡而宰相秦檜方
以講和為功惡公言虚實悟上意奏以初補官換右宣
教郎直秘閣主管佑神觀有司校公考十有七年應遷
數官檜又尼之僅轉奉議郎明年四月六日遂以疾卒
於臨安府白龜池之寓舍遺命歸葬故山不果則權厝
西湖上智果院忠義之士莫不哀之公配晁氏與其子
鄭老皆死于兵再娶王公倫之女弟與晁氏皆封孺人
子栐仕至宣教郎知撫州崇仁縣以卒女適里人王存
以公恩補承信郎孫勲早卒照未仕公之文慕陸宣公
而法之其氣質雄渾援据精博明白疎暢曲盡事理識
者以為深得其體於詩酷嗜李義山而詞氣雍容格力
閒暇不蹈其險怪竒澀之弊聘游集凡四十二巻别有
奏議一巻尚書直解十巻曲洧舊聞三巻續骫骳說一
巻雜書一巻風月堂詩話三巻新鄭舊詩一巻南歸詩
文一巻皆藏於家熹先大父於公為三從兄弟先子初
登第時嘗徃拜公溱洧之上公送以詩意寄甚逺其後
先子仕於朝時公巳在北方比南歸則先子不幸是嵗
巳棄諸孤矣後六年熹始得拜公之殯而讀其遺文又
三十有四年乃復得官浙中則公之殯猶在智果院也
方将為謀葬故而遽以罪逐今宻院檢詳尤公袤臨安
帥守張公枃聞而悲之相與悉力經紀其事而太學錄
張君體仁又為得吉卜於(闕/)　縣積善峰之下書來曰
将以某月某日葬公之柩而以王氏孺人祔焉熹竊惟
國家承平百年所以遇士大夫者不為不厚政宣以來
公卿大臣荷國寵榮殊異優渥又有非前日比者一旦
狂徒誤國招禍使君父䝉塵越在沙漠苦寒無人之地
而一時遺臣賣國求榮之輩接迹於朝靦然相視乃無
一人肯奔問官守者公以草野諸生平日未嘗沾一命
之祿顧獨奮然出捐軀命請冐鋒鏑斧質之威以嘗不
測之禍而守死不屈至于十有六年之乆卒不汙平生
清白竟得復持漢節歸見天子其忠義大節終始凛然
雖竹帛所書丹青所畫無以過之和議之成雖若不在
其身而風喻從㬰葢亦與有力焉而公不肯自以為功
還朝所建皆逺謀至計不欲朝廷遂以目前所就為安
而期有以致中興於異日者此其忠慮之深又與一時
貪天之功以為已力而遂宴安江沱以至於忘讎而辱
國者葢萬萬不侔矣尚賴太上皇帝深照其𠂻前後褒
嘉賜賚甚寵而不幸厄於權臣使不獲申其志以死豈
非天哉今葬有日宜有銘刻以告于幽因訪其家得公
外孫王炳所記行實一編參以舊聞第録如右而敬以
請於尤公伏惟幸哀而終惠之以覆賴其後人且詔太
史氏筆削以為萬世臣子忠義之勸謹状
　　　宋故左武大夫開州團練使充池州駐劄御前
　　　諸軍統制休寧縣開國伯食邑九百户贈協忠
　　　大夫累贈太尉程公(全/)神道碑
　　　　　　　　　　　　　　　程　易
清逺軍承宣使同知閤門事帶御器械程君永正奉事
状一通以告易曰先公之没今十有二年其死國之忠
固巳著于命書載于國史而墓上之碑未立子吾同宗
也知其詳敢以銘請易之先居河南與公實同所自出
謹不敢辭序而銘之按状公諱全字禹昌世為徽州休
寧人其先曰靈洗者梁鎮西将軍開府儀同三司謚忠
壮禦侯景有功廟食于郷忠壮之後曰澐者唐歙州都
知兵馬使金紫光禄大夫檢校左散騎常侍兼御史中
丞上柱國禦黄巢有功事載郡志中丞季子南節唐歙
州兵馬先鋒銀青光禄大夫檢校左領軍衛大将軍上
騎都尉始居休寧陪郭即公五世祖也曽祖承敬池州
學教授祖宿舉進士官至迪功郎玉山縣令父昭饒州
學教授贈朝奉大夫母余氏封孺人公生有偉質負大
志早從郷先生游通春秋不樂應舉而喜以其暇日從
少年習武藝曰文武一道不可偏廢也宣和庚子建徳
青溪民方臘作亂䧟歙州大将郭師中戰死兵及休寧
縣令翁由将棄印綬去公仗劒集郷兵遮道請留躬禦
冦于境上賊衆散走知州事曽孝藴上其功授承節郎
時遣宣撫使會諸路兵討賊公𨽻大将劉公延慶進攻
淳安幇源洞破之臘平䇿功進修武郎延慶所部将士
數萬惟公與延慶子光世以材勇聞壬寅再伐遼延慶
為都統制公復𨽻焉遼降将郭藥師請與光世簡兵倍
道襲涿州延慶許之公曰藥師反覆猾虜宜不可聴果
無功而還甲辰河北山東盜起張仙最黠詔龍圖閣待
制洪公中孚徃撫諭之中孚雅知公名辟以行公單騎
入仙營諭以禍福刻日約降中人李彦素不樂中孚劾
其玩寇罷之屬吏悉勒停于家巳而金師南下靖康改
元彦伏誅公等赦復故官高宗皇帝以大元帥開府相
州公應募無所知名叅謀汪若海稱其能入補宿衛時
汪公伯彦宗公澤為副元帥議數不合公與汪有郷曲
之雅因請間曰宗元帥天下竒才也公宜下之則國事
可濟伯彦滋不恱會澤請進兵救君父之急而伯彦持
從容觀變之說乃出公𨽻澤俾為前鋒遇金人于衛州
公與禆将王孝忠分道擊之孝忠戰死公亦被數十創
以竒功進翊衛郎二帝北狩澤遣公迎高宗于濟州奉
表勸進丁未高宗即位于南京轉武翼大夫劉公光世
以鄜延副總管入衛為五軍都提舉奏留公為御營計
議官從光世招捉盜賊于滁和濠州轉武經大夫從禦
金人于天長還駐鎮江控扼江口進閤門宣賛舍人封
休寧縣開國男食邑三百户扈從統制苗傅劉正彦作
亂從光世勤王時吕公頥浩張公浚總中軍韓公世忠
将前軍張公俊副之光世為游擊而分公為殿事平轉
武徳大夫開州團練使進封開國子加食邑二百户是
嵗秋光世以宣撫使守太平池州受宰相杜充節度奏
以公充池州駐劄御前諸軍統制轉左武大夫進封開
國伯加食邑三百户公謂光世曰充御下苛而寡謀以
兵屬之取敗之道也光世奏請移兵江州或漏公語于
充充留公不遣是冬金帥烏珠犯太平分兵入池州公
以衆寡不敵堅壁以俟援師而充檄沓至公不得巳率
麾下敢死士出戰殺獲甚衆會日暮未决敵益生兵至
遂死之時建炎己酉十一月廿九日也後五年紹興癸
丑光世帥兵駐池州乃上公死事于朝詔進官六等録
其後一人而以恊忠大夫告其第又以永正累遇郊恩
贈太尉配金氏累封宣國夫人子男一人曰先慟父死
國誓守先墓不仕孫男三人長即永正也次永竒疾不
任仕次永彰郷貢進士公器宇魁岸言不妄發有所許
則確然當之不以利害為念初事劉公延慶繼事宗公
澤感其知已終身祀之當國家搶攘之際號令嚴明所
部士不敢乘時以肆剽刼自守澹素若儒生然光世每
欲多作首功為請爵賞固辭曰人臣之罪莫大于欺矧
與公有舊不能賛立勲業以清中原反以此撓公家之
法非某所知也光世改容謝之尤篤于孝友置膳塋田
以養族人靖康末易挈家避亂居池州公適将池州之
兵為之維護撫恤備至先公端中知六安軍亦死于節
公為求其遺櫬返葬池陽皆人所難能者惟天性過直
不能與時俯仰故首忤汪公伯彦繼忤杜公充而及于
難然杜公以公死之嵗舉建康降金禍及宗祊貽穢千
古而公與一時死封疆之臣清名凛凛雖没如生子孫
傳芳受國之寵者未艾以彼較此果孰多乎天定之可
畏者如此銘曰
人臣之義匪忠曷安危身奉上益人所難肅肅程公忠
烈之胄武畧文謨曽靡輕售方冦陸梁自睦犯徽仗劍
疾驅拯郷于危渠魁就禽惡黨俱翦勇冠三軍䇿功五
轉再從大帥徃下幽燕河北招降罷其戈鋋有言莫酬
有勣弗究任彼孔讒堅我素守天降大割王總六師左
右櫜鞬公式應之爰先啓行禦兵于鄴迎鑾于宋預建
大業外佐幕府内參御營胙土分茅遹駿有聲二竪逞
凶變生肘掖公與勤王勲在廟祏虎旅洸洸戍彼池陽
姦相趣之遂死封疆載恤遺孤載頒愍冊天子念忠異
古馬革公身雖没公名如山愧彼不忠雖生何顔冠劍
之藏故江之涘公神不亡永妥于此豐碑載道上刻銘
章忠天所佑百世之昌
　　　宋詹孝子(惠明/)傳　　　　　羅　願
詹孝子惠明婺源人小名念一父直紹興中坐鬬殺鄰
人妻阿姚惠明年二十二知父必死詣里正及縣求代
皆不受縣以獄上惠明隨至郡乃手為牒自言無以報
罔極之恩幸有二弟可以養母乞以身代父死齧指出
血詞甚哀至太守曽公開告以在法無有哭掩面而出
五訴不見省方盛夏坐府門外以火艾自灼其頂且數
十壮曽公自外禱雨還見而憐之使以状來毋特自苦
明日至廷下公方閱状忽割右耳擲㕔事上血淋漓左
右皆大驚公竟為奏八年五月報下詔減其父死而釋
惠明始惠明繫獄待報父見之罵曰吾年已老殺人償
命自其分爾有妻子不歸視來此何為惠明終無言至
是引出官吏紿以得請擁入市無悔色呼曰養子代老
積粟防饑代父償死萬世留名至市曹始宣恩㫖縱之
人皆服其誠曽公又按令及赦文孝子順孫事状著者
許以聞乃奏以為惠明事與漢緹縈相類願於本鄉錫
美名仍量賜粟帛庶㡬使人知犯法者雖有罪而為善
者必加賞不以父之有罪而掩子之為善於以風示四
方在孝治之朝誠非小補事下禮部及太常檢照禮書
無故事唯國朝會要太平興國七年九月深州陸澤民
嚴昭男承留年十六詣闕進状乞代父死雖有故事而
情犯不同禮部以太常所申難以引用乞下本州依赦
令常加存恤從之郡乃給賜錢三萬帛二匹米二石明
年縣改所居嘉福里為孝悌里板書其事掲之門後四
年父母相繼卒既葬乃委妻子出游更名惠明以修治
橋梁道路為事至今猶存
　　　書張公予(珏/)竹溪事　　　　朱　熹
婺源雖巖邑而故多文士竹溪丈人張公予其人也好
為歌詩精麗宏偉至其得意徃徃亦造於閒澹其大篇
短韻又皆各得其體晚嵗屛居山田水竹之間專用詩
酒自娱以忘其老所與游多一時名勝類皆退讓推服
樂稱道之觀吕侍郎諸公所題文編可見矣淳熈丙申
予自建安歸故里公予之子珍卿持以見示因得三反
咏嘆究觀製作之意信乎其如諸公所稱不誣也然予
聞公予天資孝友絶人其篤於兄弟之愛至犯患難取
禍辱而不悔有古篤行君子所難能者諸公乃徒盛稱
其詩而曽不及此予不能識其說也因竊記編之後以
示鄉人使知公予之所以自見於世者不但其詩而巳
葢於名教庶亦深有補云五月既望邑子朱熹書(張朝/請珏)
(字公予婺源人祖洪汀州文學與衛守張敦頤檢詳敦/實為兄弟珏弟滋罣誤法當死珏曰吾力單微養母不)
(如弟自拘于有司遇恩徙邉以是見知蘄王韓世忠從/討湖冦劉忠曹成上功補進勇副尉稍遷進武校尉持)
(節追金帥計事稱㫖進朝請郎建炎三年從朱弁使金/還高廟優詔迎勞珏以病累章乞歸世居溪之東環宅)
(多竹其歸也上書竹溪逸士賜之一時名士推尊焉有/詩三十巻行世朱文公䟦之稱其天資孝友絶人有古)
(篤行君子所難能者先是珏諸父有名孚者念兄弟之/貧均已産分之孚孫友端字仲正少孤事母孝兄教之)
(學兄卒服喪三年淳祐初詔求賢秘監程公薦遺逸授/迪功郎秘書省校勘将就職聞右相杜範以忤權臣免)
(遂絶意不仕而其居家/傾財賑乏郷井賴之)
　　　汪端明(立信/)仗節記　　　　張　樞
汪公立信字誠甫少慕名節激昻有救時志舉進士甲
科仕州縣佐幕府在在垂名處仕雖微然特負時望每
朝廷一清要官缺議者皆謂公宜處之當時用事大臣
亦心知其賢以其不屈意少降下故終不得在選中自
為小官時未嘗阿以事上庚申嵗我師退守鄂州賈似
道既罔上冐功凡一時閫外之臣惡其與已分功乃行
打算法于諸路欲以軍興時乾没官物為罪名擊去之
於是向士璧守長沙彌九月遏南師以完其壁坐解圍
犒設錢為盜入被劾去謝枋得募傳二社民義以保郷
井費官錢二十緡幾不免於罪公以制置司參議官佐
趙葵于沿江幕府葵去而馬光祖代之公是時猶在府
也光祖與葵素隙且欲迎合賈意被㫖即召吏稽勾簿
書卒不能得其疵以開慶二年正月望夕張燈燕設錢
三萬緡為葵放散官物聞于朝公力爭之謂不可且曰
方艱難時趙公在事勤勞而公以非理攟拾之公一日
去此後來者復效公所為可乎光祖怒曰吾不才不能
為度外事知奉朝命而巳君他日處此勉為之公曰使
立信不為則巳果為之必不效公所為也光祖益怒議
不行公遂投劾奉祠去初公通判江陵府而葵制置荆
湖嘗以公事劾公及在松江府亦謀議寡諧公於葵葢
未嘗有一日之驩也似道既得政文臣大官其名閥才
業出已右及同功一體之人皆經吏議被重劾於是舊
臣在位者無㡬顧邉帥閫非其人則外禦無法乃選㧞
材良登進公自庶官制置荆湖然未嘗有所迎謁附麗
也公至江陵澄清庶務練兵勸農増陴浚隍茭糗畢峙
軍容粗壮民賴以少安公事君訓兵皆本之以忠貞而
治民濟之以明斷故上下咸服其徳而人亦莫能欺也
公所至壁壘旌幟無所更益一顧盼號令而神采鮮明
論者方公李臨淮云度宗在位惟荒樂之從未嘗及外
庭事大小之政賈似道實專之當東南危急之秋疆場
日蹙凡邉遽告急者冠蓋相望諜自北至者比比皆言
我方飼兵秣馬以圖大舉而似道狃於鄂州之役謂幸
之可以再而勝之可以幾兵餒士弱漫不加意措置乖
方中外解體方延集憸佞興起彌文以褒誦功徳謂太
平暇豫時尤惡人言兵事公深患之廼貽書似道謂今
天下之勢十去八九而君臣之間宴安不以為虞夫天
之不假易也從古巳然此誠上下交修以迓續天命之
幾重惜分隂以趨事赴功之日也而乃酣飲深宫嘯傲
湖山玩嵗愒日緩急倒施卿士師師非度百姓欝怨非
上求以仰當天心俯遂民物拱揖指揮而折衝萬里者
不亦難乎為今日之計者其䇿有三夫内郡何事多兵
宜盡出之江干以實外禦算兵帳見兵可得七十餘萬
人老弱柔脆十分汰二為選兵五十餘萬人而沿江之
守則不過七千里若拒里而屯屯有守将十屯為府府
有總督其尤要處輙參倍其兵無事則泛舟長淮徃來
遊儌有事則東西齊奮戰守竝用刁斗相聞餽餉不絶
互相應援以為聮絡之固選宗室親王忠良有幹用大
臣立為統帥分東西二大府以蒞之任得其人率然之
勢此上䇿也乆拘聘使無益於我徒使敵得以為辭請
禮而歸之許輸嵗幣以緩師期不二三年邉遽稍休藩
垣稍固生兵日増可戰可守此中䇿也二䇿不得行則
天敗我也若銜璧輿櫬之禮請備以俟似道得書大怒
抵之于地詬曰瞎賊狂言敢爾葢公一目微眇云尋中
以危法廢斥之初己未嵗我師伐宋四道竝攻似道為
江淮宣撫大使守鄂州世祖在藩帥大軍圍之似道窮
蹙援絶鄂幾下者數矣會憲宗崩於合州師還宋守臣
王堅以功告于國南來元帥錫爾格攻長沙久不下聞問
亦帥師而退而親王居守者作亂京師我軍上下未之
知似道微知之因使人詣軍中告其故且請納嵗幣以
定盟既師還似道用劉整計絶流取後軍數萬人以戰
克聞中統元年詔遣禮部尚書郝經徃聘于宋似道止
之揚州納幣事秘宋人上下未有知其端者及使至事
始露而似道多方以蔽上卒不使上知之也其後國家
移檄數宋罪未嘗不以為言而宋人亦嘆其君之不聰
且疾賈之䝉上也故立信請歸之至元十一年我師大
舉伐宋似道始拜表傳檄督諸軍出次江上以公為端
明殿學士沿江制置大使江淮招討使俾就建康府庫
募兵以援江上諸郡公受詔不辭即日上道以妻子託
愛将金明執其手曰我不負國家爾亦必不負我遂行
與似道遇蕪湖似道撫公背哭曰不用公言以至於此
公曰事去矣公勉之既至則建康守兵悉潰四面皆大
軍矣公見事不可成歎曰吾生為宋臣死為宋鬼終為
國一死但徒死無益耳率所部數千人至高郵欲控引
淮漢為後圖已而聞似道師潰魯口江漢守臣皆望風
降遁公歎曰吾今日猶得死扵宋土也迺置酒召賔佐
與訣為表起居三宫與從子書屬以家事夜分起歩庭
中慷慨悲歌扼吭卒宋咸淳十年冬十有二月也丞相
淮安忠武王巴延入建康金明以其家免人或惡公扵
丞相以其三策及其死告且請僇其孥丞相歎息乆之
曰宋有是人有是言哉使果用我安得至此命求其家
厚恤之曰忠臣之家也金明以公之喪歸丹陽既葬而
明疽發背死公子内書冩機宜文字在建康府亦不肯
從衆降﨑嶇走閩而死初公之未仕也家窶甚會嵗大
䘲吴淵守京口命為粥以食流民使其客黄應炎主之
應炎一見公與語心知其非常人言於淵淵大竒之禮
為上客凡供帳服御皆視應炎為有加應炎甚怏怏淵
解之曰此君吾地位人也但遭時不同爾視君之識度
志業皆非其倫也曷不少下之是年江東轉運司發解
次年登第拜官後其踐歴畧如淵而卒死於難人謂淵
能知人云公有妾為尼婺州年九十餘猶歴能道公家
事公居身甚儉而施予不倦處上下有禮而門内肅如
也稽故臣長老言叅以稗官小史酌書之為端明仗節
記(按宋史云立信澈從孫也曽大父智從澈宣諭湖北/道六安愛其山水因居焉考汪氏譜澈出越公第四)
(子廣立信出越公第七子爽與婺源大畈實同所出疑/當稱族孫而史誤以為從孫也又按宋史及金陵志云)
(立信病篤告老授光禄大夫致仕死年七十五時高郵/尚未歸附遺表奏贈少傅立信先居建康興政坊至元)
(丁丑歸葬溧水都堂山子麟/早卒姪天麒為撰年譜云)
　
　
　
　
　
　
　
　
　
　
　
　新安文獻志巻六十五
欽定四庫全書
　新安文獻志巻六十六　　明　程敏政　撰
　　行實(忠孝/)
　　　宋山屋先生許公(月卿/)行状　許　飛
公諱月卿字太空後字宋士時人稱之曰山屋先生許
之先姜姓以高陽為望秦末許猗隠居不仕雲孫毗為
漢侍中生徳汝南太守因官寓家徳生據典農校尉據
生允魏鎮北将軍少子猛為幽州刺史猛生式至平原
太守式生販晉司徒掾子洵凡十世至唐睢陽太守逺
生二子玫婺州司馬現袁州刺史其孫儒不義朱梁與
從子知柔為江南儒生稠仕南唐叅徳化軍事知柔檢
校吏部尚書兼御史中丞子承傑檢校國子祭酒兼御
史大夫番昜明口許氏其後也迨江衝府君贅歙之婺
源遂為縣人公所自出也曾祖安國祖琳皆邑之善士
考大寧以學問見知扵鶴山先生魏文靖公文靖以友
仁扁其堂是為友仁先生公幼頴異七嵗能屬文年十
五從介軒先生董公夢程游董公者子朱子門人正思
先生程公之高弟端平乙未縣大夫王塤謂公天下竒
男子也俾受學于文靖公子魏子公徃卒業遂有志當
世事嘉熈庚子試流寓以易學魁江東淳祐癸卯客左
史吕午家載試于漕復為舉首明年試省别院第二将
廷對左史言王俠言時事必中請徃候之王俠者吳越
之俠客也家無儋石之儲而百萬可立致復揮之如土
先是餘杭失火比及左史氏左史未退朝有為全其家
既而去之者左史徳之未知其人居乆之然後知其為
王俠也公造俠俠笑曰吾視子之才足為天下先為子
計者寧逆驪龍之鱗毋拂豺狼之性豺狼蓋指權相史
嵩之也公怫然起曰吾寧殿多士專攻上身吾所不為
吾必言天下所不敢言者既而䇿題有始憂勤終逸樂
之問公對言臣聞文武有憂勤而無逸樂進逸樂之說
者趙高高拱深居之謀此秦之所繇亡也逸樂無度則
君人者失權君人者失權若太阿之倒持而授人以柄
雖欲勿傷焉得而不傷書曰一日二日萬幾文王日中
昃不遑暇食豈逸樂之謂哉竟以觸時相見抑有㫖升
甲賜進士及第授濠州司户參軍時徐公元杰與劉漢
弼等言權相寃死公率三學諸生伏闕訟之言至激切
理宗目以狂士嵗丁未庚戍兼領本州教授攝知録參
軍沿江制置辟公招撫司從事發運司亦聘入幕尋丁
友仁先生憂服闋遷臨安府學教授升黜必當士論數
上書言事丞相謝方叔有不才子濁亂朝綱京師目之
為小相嘗使招公曰吾幸讀子之文服子之義乆矣子
來吾能使吾君相以史館拾遺之職居子若此者凡十
告而公不徃時余玠子如孫帥蜀貪殘廢法而軍民潰
亂公因上言玠無義方死有遺責乞斬如孫函首謝蜀
其所盗財以給軍士如此則朝廷不失政刑與大臣之
子弟專權亂政者必聳然知懼矣書上小相怒諷臺臣
擊之因失職丞相董公槐言之理宗特創員外闕留置
京師時丁大全居政府公固辭不就蓋公屢上書詆之
也寳祐乙卯槐更奏公入江西庾幕尋改幹辦本道提
舉常平公事待次六年不就使者史繩祖屢書起之既
至遇黄萬石有獄賂使者左右枉其事公争之賄以不
行扵是下不受屈勢家訖無犯法者江右因號公為鐵
符尋攝提舉事政尚亷平多所平反屬郡有獄至逾年
不決者公令郡縣以其獄上皆一旦遣之民以不寃古
心先生江公之執政也數薦之朝而憾已者當路竟循
承直郎幹辦浙西安撫司公事不就時賈似道平章軍
國重事權侔人主至是屢書起之比至似道恨相見之
晚以公試館職與黄鏞偕召公言朝政失人心者三事
并誦林實夫所為餞公序實夫者南州之高士也其序
有曰宰天下者其量要足以容天下而後可今相君汲
汲焉求先生如是而區區猶願一言近世一種小夫以
􁀬嫉為納忠以隔絶為自獻附耳而啓有同告宻畫界
而立有似法壇盡絶一世公議扵鈞陶之外獨以左右
便嬖為腹心耳目察之不審一惑其言則吾之自處日
狹志趣日陋常恐諸侯客子之來盻盻然慮其軋已也
是雖有周公之才之美且無足觀積中書二十四考吾
亦何樂扵此哉發揚蹈厲歴歴為相君言之非先生而
誰忠扵知已孰大扵是考亭夫子有言吾輩與百萬生
靈盡在此破漏船上但喚得一副手稍公不至失墜其
益非小抑吾言多忤必先生然後能為吾致之似道佯
唯唯未㡬以陳宜中易公召併浙西職罷去公廼歩歸
故里杜門著書號泉田子游從者屨滿門外當時翕然
師尊之始徐公元杰之遇害也朝廷以京秩官其子直
諒仕至顯官次直方不受徳祐乙亥起家至殿院首薦
疊山先生謝公為江東提刑再薦公與劉辰翁皆有将
相才宜膺重寄朝廷方議以公開閫東南未㡬官軍下
新安明年下錢塘公深居一室但書范粲寝所乘車數
字扵是不言五年而卒蓋至元二十三年乙酉嵗十一
月也享年七十終正寝先一夕畢召家人曰吾将逝矣
必殮我以集英殿所賜袍庶可見先帝扵地下又命其
壻江愷曰死矣履善甫得其所矣不可復作矣謝君直
與予皆不茍合扵世者也是嘗比扵予(疊山先生嘗書/其門曰要看今)
(日謝枋得便是/當年許月卿云)是深知予者也吾死子盍扵是而銘我
焉公疎髯玉貌秀目豐頥舉止閑雅望之似神仙中人
其所著述累十餘萬言時時為人取去其僅存者十二
三初公深見知扵理宗将不次任之為權臣所沮公扵
是著百官箴凡萬六千餘言比進會理宗棄羣臣而馬
碧梧先生見之嘆曰確乎有經世之實人主當置一通
扵座右履齋呉公亦言公在熈豐不黨扵熈豐在元祐
不黨扵元祐者也董公槐蔡公抗皆誡公以和平勿過
剛公曰大臣宰相以此取士特未之思耳夫和平以從
我豈不和平以從人勿過剛以順我亦豈不能勿過剛
以順人靖康士大夫率由此道許某只是一許某決不
能枉道以事人也公始受學扵董公去事子魏子受學
有繇學道有得是以身益困而志益堅志益堅而道益
明大節卓乎其不踰也夫人安定程氏生二男茂登仕
郎董進武校尉皆早世女五人晚生二男翼飛女二人
其母方氏孫男四人文相文晏文侍文任孫女六人曽
孫三人以至元二十四年丁亥嵗十有一月某日葬公
扵婺源北七十里之仁洪先是受公遺命乞銘為状未
定而疊山先生北行死矣於戲日月逾邁事未易成而
愷亦垂老扵是謹更状公行将以求文扵當世之立言
君子延祐元年十月日季子飛泣血謹状
　　　記鮑氏(宗巖夀孫/)慈孝事　　程　文
慈孝堂者歙鮑君仲安所居之堂也初棠樾人相驚有
㓂至則各逃匿鮑氏之父遇焉執而縛之樹将兵之其
子奔救曰此吾父也請兵我父曰吾唯一子幸生之以
存吾後我請受兵賊見其父子争相為死愕然欲釋之
欲并害之未知所決會風起叢薄間聲振林谷若甲馬
之至者賊以為捕已卒舍去父子因得脫巳而賊還無
所得恚焚其郷而去比屋盡燬而鮑氏之門閭獨巋然
存郷人驚異歎曰此慈孝之報也歟遂目為慈孝鮑氏
傳其子至孫七十餘年人之過其門者猶曰此慈孝鮑
氏家也仲安思懋昭先世之令徳懼後之人無所觀仰
警飭将墜慈孝以忝祖武故名其堂請予文以記之予
讀新安志盖嘗有感扵斯矣昔者聖人之教人也道莫大
扵慈孝孝者所以為人子也慈者所以為人父也推之
家國天下無異焉故曰孝者所以事君也慈者所以使
衆也慈孝立而百行舉矣天之生斯人也誰無慈孝而
鮑氏獨享其名郷里稱之君子信之四方與之天豈私
扵鮑氏而隂厚之邪何其久而益聞也夫人有家父父
而子子安居扵無事上堂有温凊之奉焉過庭有詩
禮之聞焉不知其孰為慈孰為孝也惟其臨患難而不
變決死生而不疑知有父子而不知有其身委性命以
遂厥志而慈孝之名立焉慈孝之名立而世教于是乎
興矣天其以鮑氏為訓乎不然何其臨難不茍免而卒
以自免也使鮑氏父子不幸而剚刃扵盜賊之手則為
善者懼矣且将曰彼鮑氏父子以慈孝蹈禍則誰肯為
之人道不㡬扵息乎鮑氏父子之得生全者天也非幸
也且吾聞之堯父慈矣而不得扵子舜子孝矣而不得
扵父顧鮑氏何人而父子具美雖其事甚微而慈孝之
夲在焉則亦何以至扵斯也無亦當時國家徳澤涵濡
之久我文公流風餘韻漸被于郷土者深人人有士君
子之行而于鮑氏之事適見之乎推而達之上焉足以
事君下焉足以治民鮑氏之後必大所積者厚矣雖然
名其堂孰若施之身徵扵文孰若見諸事予懼重外而
内惑也仲安曰否古之人盤盂有銘几杖有戒豈以内
而遺外哉予既感其事而重其請故為詳書而謹記之
鮑氏父名宗巖字傳叔宋處士子名夀孫字子夀嘗為
徽寶慶二郡教授有詩文行世仲安名元康教授孫也
其堂則仲安父㬌曽府君名魯卿所構其扁則翰林侍
講學士豫章掲公徯斯所書噫後之人登斯堂覽斯文
慈孝之心不油然而生者吾不信也吾不信也年月日
記(洪杏庭續志鮑夀孫字子夀歙縣人唐越處士宗巖/之子咸淳丁夘中江東漕解第一人時年甫十八至)
(元丙子郡将李世達軍叛歙西北郷郡賊竊發肆其斬/馘富者皆不䏻免或曳夀孫父子至賊魁前子願代父)
(死父願代子死賊魁醉亦心哀之顧求金不已聞有騎/軍至賊駭散父子俱免歸附後厯杭州許村鹽塲管勾)
(徽寶慶二州教授其在郷學整葺一新同郷虚谷方公/回為之記講學有源委詩工而不刻註易未竟而終)
　　　元故嘉議大夫禮部尚書致仕贈資善大夫江
　　　淛等處行中書省左丞上護軍追封譙郡公謚
　　　文節汪先生(澤民/)神道碑　　宋　濓
濓奉勅總修元史凡忠義循吏之事天下郡縣悉上送
官而宛陵汪先生獨闕既而先生族子克寛與纂修始
以其門人汪文炳所摭事状相示濓既命史官刪削立
傳克寛以為史乃一代成書其法當略墓文乃私所譔
其紀宜詳復致其孫徳垕之言請濓掲銘于隧上嗚呼
先生之徳之盛海内孰不知而所讞錢珍之獄㤗定實
録中嘗言之其可不備載以昭示方来乎先生諱澤民
字叔志姓汪氏其先新安歙縣人自唐以来為官族五
季之初兵馬使都虞候道安始自歙遷婺源之還珠里
又厯八世至宋天禧己未進士秘書丞贈光禄少卿震
生慶厯癸未進士都官員外郎贈中大夫宗顔都官生
皇祐壬辰進士左奉議郎知漢陽縣贈少傅穀又自婺
源遷饒州徳興之龍溪少傅生贈通奉大夫槃崇寜癸
未進士正議大夫端明殿學士藻藻以文學政事為時
名臣通奉生紹聖丁丑進士朝散大夫江西轉運使愷
知合肥縣贈中散大夫慥又自徳興遷宣州之宣城子
孫遂為宣城人中散生紹興庚辰進士通判隆興府鴻
舉鴻舉之弟修舉則先生髙祖也曽祖諱宰臣贈朝奉
郎祖諱夢雷淳祐辛丑進士累官知靖州元贈翰林直
學士亞中大夫輕車都尉追封新安郡侯父諱鼎新用
父廕補将仕郎元贈嘉議大夫工部尚書上輕車都尉
追封新安郡侯工部之兄鼎亨景定壬戌進士官池州
大軍酒庫然自少卿至先生奕世科名蟬聫不絶先生
自幼博通經史亦銳然思繼承之㑹科目之法行遂領
延祐甲寅江浙郷薦上南宫不利有司用恩例署寜國
路儒學正暨再舉遂擢戊午進士第授岳州路同知平
江州事階承事郎時先生之母譙郡夫人王氏春秋已
髙先生以平江道逺不可迎養上書丞相府乞䧏一二
階就銓鄰州不報竟奉太夫人之官州有健民曰張以
利餌長吏持其隂私使不敢問遂視閭井民若蟣虱頥
指氣使輙奔走不暇稍迕其意即繫送于官人懼呼為張
雷公先生曰弗治我民将無生即發其姦屏諸蠻貊不
使與良民齒李氏有兄弟者三素豐于貲季弟未有子
而沒其婦傷季之夭也誓終身不再適孟仲利其財數
設計撼之婦堅不動乃嗾亡賴男子誣以姦私婦不禁搒
掠自引伏先生見其色有寃間行亷察之悉得其情白
而出焉轉承務郎南安路總管府推官戍将多爾齊䟦
扈自用搤有司之掔俾不得詘信其婣家王某為郡府
史藉其威尤鴟張無忌擅箠大庾縣令訴諸府同官懼
戍将之威相視以目無人發一辭先生毅然捕王下獄
㑹監察御史行郡戍将厚賂御史召先生扵庭詰其獄
状聲色俱厲先生徐曰王之姦路人所知也御史欲屈
法耶御史慙夜半馳馬去王卒伏罪居亡何戍将以贓
敗部使者知其故檄先生推讞杖罪之廣州嵗侵民大
饑疫癘洊臻死亡相枕藉其毒氣所薫蒸鮮有䏻生者
江西行中書属先生行振荒之政先生絶無所畏懾命
大姓發廪以哺尫羸其病癘方熾者召醫用善藥親走
其廬給之活者數萬先生暨從者亦無他虞将還送者
讙曰我父母也奈何去之馬擁不䏻前潮州判官錢珍
挑推官梁楫妻劉氏不從誣楫冐糴官中米殺之獄中
事連海北亷訪副使劉安仁逮繫者二百人中書移問
者凡六各懐顧忌事終不白先生讞之獄立具時珍飲
藥死詔戮其屍安仁坐受珍賂除名時朝廷遣奉使宣
撫江西聞先生名命廵南安章貢二郡事得専決聲績
尤著擢承直郎信州路總管府推官丁内艱不赴服除
遷平江路總管推官階承徳郎初浮屠甲與鄰僧乙有
隙久不相周旋衆約其輸平乙因邀甲飲酒至醉遂寝
其室甲弟子沈安素苦甲鞭笞且期速紹其業幸甲宿
于讎夜持刀往殺之眀日訴諸縣乙虐扵考訊輒誣服
獄上先生閲其刀有鐡工氏名召工騐焉曰此沈安刀
也逮安一訊即承脱乙械械之嘉定地瀕海朱管二姓
為姦利海中致貲鉅萬及以他事敗上下受其賂莫敢
捕獄久不決先生與總管多通公適至徑縳以来竟籍
其家及徵其帳厯備列省憲郡邑受賂之數惟先生及
總管名下䟽曰不受陞奉議大夫知濟寧路之兖州兼
管夲州諸軍鄂勒勸農事滋陽負郭之縣也孔子廟學
久不建先生以風教所繫買地作之殿堂門廡及齋序
之属無不具飾襲封衍聖公職正三品先生以宣尼之
胄不可以弗崇上䟽請増其秩廷議韙之奏陞品為第
二錫以銀章居一年政化大行絃誦之聲周旋乎西東
圜扉之間可設爵羅嘉禾生扵縣郊瑞麥秀於洸水君
子謂有漢吏之風焉亷訪使者行部将壓境還曰汪兖
州在吾可無往矣至正癸未詔修遼金宋三史拜先生
朝列大夫國子司業俾分修兵志及宋理宗夲紀史成
有上尊束帛之賜已而除集賢直學士大中大夫未數
月亟上納禄之請以嘉議大夫禮部尚書致其事先生
既歸僦屋以居門生弟子援洛中諸賢故事為築室宛
水之濵先生日督諸孫讀書以自娛不知其貧嵗壬辰
蘄黄紅巾彭黨祖搆亂其餘孽自徽㓂宣州江東部使者
多通問䇿于先生先生語以收人心振士氣築城浚濠
儲糧簡卒凡數十事冦再至再擊退乙未夏六月長鎗
叛帥索諾木巴勒等挟兵渡江欲犯宣城城中兵不滿
數百或勸先生去之民曰先生忠孝人也天必相之當
相與城守若果去之吾属亦隨之爾部使者必巴實周
伯琦二公復申民言以為請先生曰昔江萬里寓鄱陽
大軍逼城衆皆走散猶坐守以為民望况宣民離合視
吾去留吾何忍棄父母之邦乎時軍費不給加以嚴刑
弗之集先生從容一言獲鈔一萬錠米三千斛民心翕
然欲為固守計屢戰輙屢勝八月丁丑江浙行省叅政
竒濟竒爾遣兵来援城内恃援至戍守頗懈是夜三鼓
長鎗軍攀堞上城遂䧟戊寅偽萬户丁堅使前鋒葛義
執先生逼䧏不屈遂遇害将死罵不絶口索諾木巴勒等
雅敬先生名為具冠衾𦵏于某山之原得夀八十有三
事上于朝贈資善大夫江浙等處行中書省左丞上䕶
軍追封譙郡公下太常定謚曰文節云先生娶戴氏累
封譙郡夫人先八年卒子男二人用敬以子貴封敦武
校尉常州路宜興州判官用和國子生辟充侍儀司舍
人不赴兄弟痛憤不食相繼卒女一人適劉士禮孫男
五人悳宣以門資補官敦武校尉善盈庫副使悳垕國
子生曲阜宣聖林廟司樂悳崇癸巳郷貢進士湖州路
徳清縣學教諭悳正悳進孫女一人適吳愈曽孫男五
人禧源溥源鳯源書源清源先生軀幹脩聳髙準疎髯
風裁峻如也其為學夲諸六經真知實踐無一不夲扵
道義其奉親也丁工部公之憂則三年獨處扵外弗御
酒肉每遇諱日悲慟不自勝至老不變事母夫人則板
輿方舟迎侍之官熈熈承顔惟恐少違其意婺源三大
墓為強家所侵辨理于有司經四十年必復之乃已其
事君也一飯不敢忘懐保小民甚扵赤子革弊除姦有
知殆無不為然扵律已則玉潔氷清毫髪之私又無自
而入故其至也民戀愛之其去也民慕思之至有為生
立祠者嘗重搆美章亭扵兖賊至不忍焚之且曰此汪
公遺澤也嗚呼不知先生何以䏻致扵斯哉由其立心
之正不為勢利所誘擇術之精不為不義所屈忠孝大
節所以暴白扵天下揆古無讓扵今無媿可謂不負扵
科目者矣先生為文不事絺章繪句而義理自足詩亦
清婉有魏晉風尤以善書名家單削片牘人咸蔵弆為
榮所著書有巢深燕山宛陵三藁傳之扵學者當賔興
之嵗江南三行省屢聘先生司其文衡士論尤服其精
允至今人道之不忘也夫自壬辰之亂四方瓦解其䏻
執節不回者往往扵學士大夫見之如余闕之死扵舒
李黼之死扵江台哈布哈之死扵台尤號傑然者也有如
先生無城郭封疆之守或保身扵山澤君子亦未必深
議之先生不以仕止為間孜孜汲汲思衛斯民扵危亡
之際遂及扵難非事君無二心者䏻之乎使人人皆先
生若國家豈有敗亡之禍乎悲夫系之以銘曰
仁皇建科璽書四布濟濟多士雲集川赴猗歟汪公洊
舉扵郷對揚大庭乃第奉常筮仕遐邦不遑将母上疏
廟堂願從近授孝聲載昭如水東馳公聞曰噫吾分之
宜鋤強擊貪鷹隼横鶩去之弗亟我民之蠧疊為理官
為獄立平起彼朽骨化而為生魯有名邦待公為政瑞
麥嘉禾發為祥應䇿書載登金匱唘封衮斧之寄有詔
倚公尋教成均六館咸恱復直集賢進班邇列公曰止
哉吾懸我車秩宗之加以華其歸拄笏看山宛水之涘
遘時艱屯四郊多壘氓之蚩蚩非公疇依公曷我留執
㦸以隨一鼓作氣争相奮躍刈冦如麻血汚秋鍔孰援
我兵夜柝不鳴彼乗吾懈遂無堅城毒霧四塞殺戮以
逞執公使䧏白刃磨頸嚼齒大罵我實王官咄哉賊奴
敢正之干公雖遇害之死弗屈孤忠凜然皦如日出事
聞中朝當宁嘆嗟節惠易名恩寵有加所貴君子行
為民望薄俗瀾奔障之東向生孝扵親死忠於君凡百
髦士視公為人
　　　師山鄭先生(玉/)行状　　　　　汪克寛
先生諱玉字子美世居徽州之歙縣衮繡郷貞白里十
二世祖諱球以貲雄其郷號雙橋鄭氏曽大父文政大父
安至元初聞大兵討李世達将屠城即杖䇿詣軍門言
動主帥全活郡民遂授徵事郎歙縣尹沒而民思其徳
言扵有司請立祠省府嘉歙民之志下其事如請俾列
之祀典號鄭令君廟父千齡累官承事郎休寜縣尹以
操行著稱學者集士友私謚曰貞白先生有司表所居
為貞白里大徳二年戊戌貞白公調官太平縣之弦歌
鎮七月一日母夫人汪氏生先生扵官署火光照室隣
里驚駭貞白公心異之嘗指語汪夫人曰吾為吏治獄
不任苛刻人蒙吾力脫罪罟者不尠天或報施是兒其
大吾門乎先生自髫齓不與凡子伍稍長頴敏不治細
務唯嗜讀書禁無以家政關我纔十嵗聞人誦朱子之
言則喜其契扵心也聞人論朱子之道則喜其切於身
也於是日誦四書玩味朱子之說而紬繹之沉潜反覆
久而融㑹貫通得其㫖趣數從郷先生學意不適輙易
師既而載書入黄山祥符寺又遷紫陽南山觀處已以
澹薄自持立心以誠敬為本攻苦殖學靡替寒暑嘗
因同郡進士王君儀過之欲烹雞供具僮𨽻逐雞鳴蹢
躅遂不忍烹王君拊其背曰子善長養此心因是於惻
隠之發體認涵養造詣益深矣再應進士舉不利即棄
舉子業求聖人之道於六經研精覃思優㳺涵泳蘄必
至古人之域至順初侍貞白公遊京師閣老諸公覽其所為
古文将交章薦之先生竟奉親南歸不屑也貞白公卒
于杭先生扶櫬數百里歸殯于家哀毁踰禮及葬門人
士友相執綍者數百人見先生祖載遣奠辟踊相侑一
循古典大敬恱之除喪或勸先生筮仕笑而不答築室
里之師山将著述以見意學者從先生問學紳佩寖盛
門人鮑元康等因其地創師山書院殿堂門廡庖湢咸具
講肄有齋登眺有亭先生日與諸生論說春秋而通其
大用閒被短蓑逰釣岑山之陽郷之人目岑山曰鄭公
釣磯元統初有司以先生徳行文學純備才識達于治
體滋欲試之以政上薦章于浙省若江南行御史臺先
生謝絶不就至正十二年春先生聞蘄黄紅巾兵䧟江
州郡守李公黼死之西嚮慟哭三月聞饒州繼䧟語門
人曰承平日久将驕卒惰奈何四月蘄兵繇婺源破徽
城據之先生避地南石耳山五月蘄黄主帥捜求先生
先生欲死之門人鮑元康語從子深曰家可再有今先
生世不可得深與先生弟璉冐刃入城内賄以免九月
大軍克復時州里豪侠多禽脅從者以獻為名爵計先
生嘆曰殺人以干禄仁者不為也是冬蘄黄兵再䧟郡
先生竄靈山山中其徒百計訪先生将至先生所先生
亟避之攀磴墮地折臂氣絶復蘇明年浙省平章薩木丹
巴勒率大軍来討郡邑悉平平章素知先生名徳欲舉
而用之先生以手病辭十四年逺近寜謐門人以師山
精舍巋然獨存迎先生講學其中刪定所註春秋或往
来岑山手不釋巻六月天子以大臣薦遣使者齎内府
酒帛以翰林待制奉議大夫召先生于家使者浮海而
達九月至郡監郡阿敦哈雅公率僚属至山中先生卧
病不起監郡強起之乃拜受酒帛固辭宣命請以布衣
入覲是冬偕使者至淛省而鄱陽餘孽復䧟郡城丞相
達實特穆爾公見先生驩甚劇論時事便宜至暮弗倦
明日将燕先生先生語丞相曰敝邑為江淛屏翰生民
葅醢丞相不亟拯救而寵然燕禮獨何心歟言既泣數
行下丞相為之改容即調建徳路元帥劉公某㑹合徽
㤗翼官軍征討先生復請給饟饋十六年三月進兵克
之輓漕無乏監運婺源判官曹子學謂軍士曰此鄭待
制之淚所致也若属知之否乎四月先生行至海上疾
作草謝表授使者而歸六月舟過建徳之淳安邑之梓桐
源士族徐氏王氏迎先生登覽河山之勝徐氏将建書
堂留先生講道其中是秋門人鮑深自淛来㑹遂與俱
歸隠于郡南孤山之麓時淛東元帥巴爾斯布哈公監
郡呼圗克岱爾公太守鄭公傳翼歙縣尹潘君從善旬朔
省起居咨問安民禦冦方略孤山之傍富登渡鉅石屹
立溪滸先生疇昔釣逰其所淮南省平章余公闕大書
鄭公釣臺先生自為文記之里人吳虎臣刻諸石十七
年還師山纂註周易是時先生竹冠野服一僮抱琴一
僮持綸相羊山水間忽憶黄山舊逰偕諸生尋訪故館
浴丹砂泉磨崖紀嵗月而還秋七月天兵遽至郡城失
守先生率昆弟子姪復往梓桐源仍館徐氏十八年淳
安建徳相繼亦破先生間道歸隠休寜山中七月朔旦
初度晨起薫沭東向再拜不自勝語弟璉曰夜来逹旦
不寐何也明日聞郡中大小人言扵主帥欲羅致之先
生曰吾知死期至矣二雉飛入吾室此其兆也弟璉懼
傷先生奮身往主帥拘之不得還令以書招先生亟出
先生曰吾荷國厚恩偷生茍容何面目立扵天地間邪
欲亟死而吏卒猝至急如星火逼廹至郡主帥引見命
左右拽之跪拜先生不為禮問爾何不出先生曰昔元
朝授以隆賜命之顯秩尚辭不出今何出邪又問爾隠
山中曷不為用先生曰我前日不仕今復仕邪抗辭愈
厲主帥命左右拽之出覊留郡城先生閉户髙卧不食
七日猶賦詩為文從容若平時手為書喻諸生曰人言
食人之食則死其事未食其食奚死然揆之吾心未獲
所安先哲論殷三仁胥獲本心士臨事惡可不盡其本
心哉吾初欲慷慨殺身以敦風化既不獲遂志今将從
容就死以全節義耳復為書戒弟璉屈志以存宗祀戒
子逢辰與從子拱辰義居以纉孝友之風八月一日沐
浴更衣北郷再拜入寓館自經而死聞者見者賢與不
肖咸唶唶嘆息曰男子哉男子哉弟璉奉柩歸殯于家
明年己亥十二月庚午葬休寜縣廟嶺上尊治命也先
生娶程氏有賢行克相厥徳子男二人長祖澤早卒次
逢辰女二人黄庭堅吳宗其婿也惟先生質貌清古襟
度坦夷卓行特立應機䏻斷天性孝友自貞白公既沒
終身一聞其諱或其遺事輙泣下霑襟每過貞白里門
泫然流涕莫䏻仰視母夫人汪氏病癰若石榴然以沒
終身不食榴實弟璉早失怙恃先生盡意訓育底于成
人從兄國英實繼母洪氏之兄子子也眎如同氣既卒
撫其遺孤尤極勤篤每過先塋必下車伏謁自十世祖
而下悉立石大書深刻以表其墓復為族譜圖列始祖
以下十五世羣從子姪名字刻諸徵事公墓碑之隂敦
孝友也為人質直耿介重然諾扵人少許可一介不妄
取與故逺近學士大夫以孝亷目之每與名公大夫論
及為政必以樹綱常厚風俗為急先務其為學大概本
朱子嘗謂學者曰斯道之懿不在語言文字間而具于
性分之内不在髙虚廣逺之際而行乎日用常行之中
以此窮理以此淑身以此治民以此覺後庶乎無愧扵
古之人矣晚年以師道自任誘掖後進無厭怠意門人
有過靣折之不少貸有善則奨借而汲引之成材者居
多其扵經則曰易於諸經為首出而獨為完書天地萬
物之理古今萬事之變易無不具而吾身心四體出處
進退易無不在是固不可一日而不講者於是取文王
周公之辭以為經列夫子十翼之辭以為傳其或十翼辭
義簡奥則附以註說命曰周易大傳附註既又折衷程
朱二子之說合為一書命曰程朱易契謂春秋損益四
代之制為百王不刋之典所以著聖人之大用體天地
之道而無遺具帝王之法而有徵眀之者帝王之治可
復有易詩書而無春秋殆皆空言而已惜夫傳之者不
知經之大用言人人殊紛如聚訟程傳得經本㫖恨
無全書朱子間有論著未及作傳扵是稽諸經以證傳
之謬因朱子通鑑綱目凡例以經為綱以傳為目凡諸
説之合扵理者則取之其或經有脱誤無從質證則寜
闕之以俟知者命曰春秋傳闕疑扵禮經則屢欲與友
人汪某叅互考訂因朱子師友儀禮通解釐析經傳因
衛氏集義刪定註説以成一家之言值干戈騷屑而志
弗克遂其為文以正大剛直之氣發為雄渾警㧞之辭
感慨頓挫簡潔純粹然紀事樸實不為雕鏤鍛錬跌宕
怪神之作出入馬遷班固而根之以六經之至理大抵
主扵明正道扶世教語子以孝語臣以忠初入京師或
傳數篇于奎章閣下侍書學士虞公集授經郎掲公傒
斯藝文少監歐陽公𤣥驚以相眎曰是盖工於古文嚴
而有法晚與平章余公闕吏部侍郎危公素南臺監察
御史程君文最相知而公之文名大振於朝野間矣先
生雅好登臨酷嗜山川泉石佳致捜竒選勝極峻窮幽
南逰淛左右北上燕薊跨齊魯之墟瞻岱宗鳬嶧碣石
居庸之秀如石門金華西山南山佳處嘗一再往焉登
天目山宿獅子寺盤桓玉立亭上睹雲海之竒觀郡南
覆船山邃深險異為吾郡之甲先生甚愛之每夏携書
避暑山中門人洪斌為搆招隠草堂于眡雲石下嘗偕
程君文湖南僉憲鄭君潜前進士胡君南華同逰賦詩
以詠歌之尤能察山水之情性而黙識其理雖未讀郭
氏葬書而議論𤣥妙與臨川吴先生所著如合符契嘗
喜休寜廟嶺溪山環拱扶輿清淑之氣凝粹扵是屬弟
璉曰吾沒則葬於是焉因講道師山學者尊之曰師山
先生搢紳稱謂率以字行所著詩文若干巻自題曰餘
力藳蔵于家嘗論先生平生梗概大抵學有本原而忠
義大節處之有素觀其撰漢髙帝索羮論章孝女雙廟
碑及獻書乞立故宋文丞相祠以旌節義則先生涵養
志趣已皦然于胸中矣故䏻辭翰林之聘而不受拘囚
之辱勁氣耿耿充塞兩間易扵困之象曰君子以致命
遂志身可危而志不可奪也繄先生之謂乎克寛蚤嵗
與先生相知最深比年往来師山劇談要道不翅異姓
兄弟世故搶攘遽成契濶謹以所聞扵先生門人弟子
者摭其大槩如此庶備朝廷太史氏之採擇云戊戌嵗
八月望日祁門汪克寛謹状
　　　程禮部(文/)傳　　　　　　　汪師泰
程禮部文字以文婺源人自幼事父母以孝聞家貧勤
苦自勵比壮束書逰學四閲寒暑研窮六經博考諸子
百氏學業日進遂挟䇿入京師一時王公貴人如平章庫
庫公翰林虞公歐公掲公皆相推許然安分恬退不務
進取受知虞掲尤深㑹修經世大典虞掲為總裁而文
𨽻掲館書成朝廷以例授各路儒學教授以無闕借注
黄竹嶺廵檢任滿調懐孟教授丁内艱廬于墓側服闋
辛巳科舉復興浙省以掌巻官召比還丁外艱復廬墓
側終喪未嘗御酒肉服闋再為臨清漕運萬户教授考
滿御史臺翰林院交舉任編修官云家學得程朱之㫖
文章有史漢之風再授助教拜監察御史彈劾不避權
貴與待制余公闕為忘年友丞相賀公欲不次用之以
年老乞身于朝授禮部員外郎奉命賫賜江浙省丞相
達公時浙東所属郡邑半歸方氏浙省属張氏徽饒衢
信江西咸非國家土宇遂寓居紹興錢清僧舍一日張
氏遣使致禮堅臥不顧既而兵四集乃之杭主貢憲使
師㤗所遂臥疾張氏之為平章者就謁擁衾靣内臥不
回視復遷寓西山僧舍疾遂篤謂師㤗曰吾以死累子
終年七十一師㤗主喪事殯扵西山之麓有蚊雷小稿
師意集黟南生集刋之西湖書院云
　　　元鉛山州判程先生(養全/)行實　　吳維新
先生諱養全字子正其先新安人自唐司徒公平巢冦
捍郷里生子勛以金紫光禄大夫行饒州司馬兼知銀
山鎮銀山即今徳興縣也因家鳯凰村勛子彦光銀青
光禄大夫檢校禮部尚書兼御史大夫上柱國彦光子
克璋入南唐遷里之要城再遷南溪克璋子繼侃三世
襲領鎮事厯五世至庸始卜龍門之下而居焉庸生敷
敷生繹宋承節郎江東帥幹生子潛潛生克已從仕郎
真州六合尉嘉熈中北人犯境與沒王事贈朝奉郎即
先生髙祖也克己二子長達可承直郎兩淛運幹痛父
沒撰帝王統論厯叙宋季之失又編刻河南家譜次附
鳯與父同沒贈淮西節幹是為先生曽祖達可憫其弟
附鳯無傳以子天球為之後是為先生之祖天球早世
而其弟天則次子賛翁繼之是為先生之父母婺源吳
氏先生自幼知折節讀書中至正辛巳舉登壬午丙科
賜同進士及第授将仕郎寜國録事先生剛正亷明一
日抗言忤僉憲命為鷙鳥賦授筆立成僉憲怒釋握手
如平生懽屢委讞獄多所平反秩滿需次于家時中書
叅政韓公鏞出守饒援晏元獻禮范文正主南京學故
事羅致郡庠典教日與郡教范堯臣同年董宗文陸元
慶李晉齊郡士楊本六人講論郡庠舊有范文正手植
松日逰其下好事者繪為圖號曰松庭六客韓公嘉其
樂育有成以白粥扁其齋叙其事為詩以贈先生因號
白粥道人既而轉從仕郎龍㳺丞政聲益著以摶擊豪
右忤郡官委以逺役曠其職僉憲余公廷心按部責郡
官直其事焉庚寅考試淛闈壬辰紅巾倡亂協輔中書
左丞羅羅及叅政蘇公伯修克復有功授鉛山州判出
鎮汭口胡坊號令明賞罰信立營柵以防禦設團甲以
保障人樂為用冦兵蟻附而登先生出義兵力戰俘獲
凡萬計民賴以安為勒碑張嵓之右以紀其實居嵗餘
冦復益兵犯境先生親帥衆禦之而為總兵者所拘轄
志不克行遂罹鋒鏑臨沒力疾大書曰國事不敢言家
事不必言又曰脚踏實地心契蒼穹死而有知當廟食
乎汭川之東時至正甲午五月五日也得年五十有六
夫人王氏故宋黄岡知縣壑之孫女是冬歸柩自鉛山
乙未葬里之葉家山以夫人祔焉子男二人長海宗工
舉業卒年十七次岱宗女一人適樂平徐氏孫男三人
長祖徳繼海宗次祖祐幼祖澤曽孫男四人女一人噫
先生早有志當世雖進由科第而未嘗以功名富貴為
心故其事上不謟臨下以公涖政専持風裁其於文平
淡古雅而不務險怪於詩雄渾豪縱而不尚穠冶有白
粥藁蔵于家初先生自知國祚難復預為文自祭曰幼
學壮行剛直自任非腐儒也寜國龍㳺粗著亷幹非汙
吏也出身科第官至七品非賤夫也年逾五十為國而
死非正命猶正命也嗚呼先生剛大之氣見乎志體用
之學措乎事遇文治則亷幹有能足以長民遇武事則
忠義勇决足以禦冦土人思其功業廟食于汭水之上
水旱疾疫無不禱焉是雖元祚既終天命有歸而先生
之勤勞王事暴白其心可為後之事君報國者勸矣維
新忝内弟獲從先生逰故知先生為詳懼其久而冺也
因状其本末于右使得乞銘于當代立言之君子以慰
先生之靈于地下云旹洪武二十四年辛未冬十二月
望日學正維新書于監學崇志堂
　
　
　
　
　
　
　
　新安文獻志巻六十六
欽定四庫全書
　新安文獻志巻六十七　　明　程敏政　撰
　　行實(忠孝/)
　　　汪左丞(同/)傳　　　　　　　趙　汸
汪同字仲玉始名武同避叔父諱也其父徳潤以子不
育故禱于雷壇是夕夢神䧏雷作覺而同生身長痩黒
其先世多業儒同獨不肯事筆墨􁋁􁀪不檢束母夫人
葉氏怒其不成器輙自矜曰同兒成器乃與人異與羣
牧戲為分隊立長教以坐作進退法曰吾為将帥則於
某處立營扵某處置旗鼓羣牧悉聴命見者異之十五
渡淮北行買馬交逰諸軍校習騎射所有貲貨盡喪不
䏻歸過廬江縣鷺鷥橋問沽遇貧道者與飲道者曰吾
䏻推命汝勿憂十年後當以武功顯冠幞頭騎善馬名
傳天下官二品慎保令終語訖出門即不見及歸所假
稱貸不䏻償父怒同曰兄為償之吾力耕以養父母不
累于兄兄叡儒者也信其言且曰勿貽父母憂償盈其
數計錢二千四百二十緡終亦不事耕耨至正壬辰兵
起蘄黄號紅巾破江饒閏三月二十一日䧟婺源知州
張士謙力禦不克被擒死江州郷里遭焚掠逃竄無所
乃推同為首依山谷保聚捍禦之同分署部衆後乗五
嶺前倚溪谷冦不敢犯兄叡走官軍所陳䇿以决進取
平章薩木丹巴勒曰得子兄弟無憂矣癸巳三月薩木丹巴勒
統軍自嚴復徽以元帥韓邦彦鎮撫哈瑪爾軍復湖州廣
徳以㑹于徽三月同率衆破賊柵殱渠首開五嶺道路
獻馘轅門扵是特古勒徳爾軍由回嶺進元帥劉托音軍
由亭子嶺進同先領兵直趨州城四月一日復婺源州
捷聞平章遣使賫白金盂色段新楮二萬劵賞之署義
兵千户率義兵協輔官軍由浮梁界田迎合邦彦哈瑪
爾軍復饒郡四月十六日率先官兵由澆嶺迎㑹浮梁
二十二日冦兵大至邦彦分隊逐敵大破之積尸滿野
三戰乗勝前趨五月一日復饒州捷聞平章遣使賫勞
同為餘干州同知叡為浮梁州同知叡即辭歸邦彦苦
留之對曰叡本田家不嫺軍旅遭冦荼毒忠憤激切以
至此仰叨戰勝之威饒既平定則婺源山中可以少安
上養親下教子其素心也功名非所望弟同為國吾當
為家耳秋冦再至時嵗旱饑甚故饒之民競趨焉同從
邦彦軍七月至十二月大小八十餘戰每先鋒破敵往
往運鐡簡冐矢石出入賊中或出其後衆皆披靡無䏻
當者由是同之勇鋭善戰無不稱服左丞羅羅至饒首
嘉勞之薩木丹巴勒曰同戰功多亦數危殆宜稍優之甲午
正月委鎮圓溝八磵橋時饑饉之餘盜出沒掠人以食
八磵橋驛道百餘里無人煙使人行商不敢過同設法
招諭擇害人者殪其一二以警由是驛道無虞七月調
守浮梁賊至輙敗去先是萬户田汪保移鎮西營賊無
所忌不意同至戰敗自相謂曰不料汪老子又来此同
夜率壮士突賊營火之汪保憤已無功乃曰吾守西營
同知自往守景徳鎮汪保居西營未逾月賊破西營擒
之即據浮梁州同往復之請官鎮禦且辭病歸使者踵
至同曰吾隨軍守饒身經百戰不敢僥朝廷官爵但士
卒飢疲多亡潰吾亦病弗䏻堪矣時福通元帥鎮徽知
同還家舉為府判乙未三月到郡四月往鎮祁門元帥
馬國寶信左右謗語同謝病還休寕七月宣州䧟江東
憲使周伯琦得脱賊庭来駐徽禮請同㑹元帥楊英軍
復宣進遇苖軍帥楊旺扎勒欲拉同往杭同不行以病還
婺源饒自平章薩木丹巴勒去後朝廷以托克托阿勒呼木並
為元帥分統薩木丹巴勒軍遇賊𠞰捕參政温寧布軍鎮州城
鎮撫哈瑪爾素以戰功不受約束由是軍不統一賊得乗
隙而進官軍潰温寜布軍還駐婺源以束帛𤣥纁起同
知婺源州事賊已至境内諸軍無鬬志十二月同與賊
戰于横槎嚴坑還謂諸帥曰軍士宜并力為國除賊婺
源不守又退往何地人無應者明日賊至城西同方給
諸軍糧未甲即上馬出北門溪傍遇賊與鬬道狭劒㦸
弓矢皆莫能施賊乗髙下矢石同稍却馬失足墜荷池
同躍出㧞劔鬬且却賊還視不敢逼十二月之二十五
日也因步追及温寜布軍于開化之蒻溪身被數創温
寜布躬傅善藥劉托音解衣衣之畀所乗馬揚扵衆曰
汪知州膽勇才略諸将孰䏻及之同駐開化之馬金募
兵守險阨休寜俞嵋集民兵據嶺南溪西之險以抗賊
兵不䏻勝以其從兄士英岳卿来告急同曰我軍士未
集乏器械不可往士英強之曰嵋扵公為懿親以公故
據險抗賊以待公一往兵氣自倍不往則郷里之人旦
夕虀粉矣同不得已出白霽嶺應之丙申正月十三
日也軍士糧乏嵋請進兵同曰賊初至必衆我軍士未
集芻糧器械皆無進不成功徒禍郷里此行不過為聲
援耳十五日同退駐馬金賊衆大至嵋走士英逃匿賊
追獲殺之其子茂逃從同為先鋒長叅政温寜布以休
寜縣尹起叡招諭休寜婺源人人響應扵是兵益集四
月同分部署嚴隊伍令汪徳賢汪圭為左右翼器械稍
備吳觀國吳止善葉宗茂汪周来從者衆而觀國宗茂
即為播弄握權之機矣叡心惡其姦貪邪媚不與同事
四月十七日兵渡馬金嶺至羊棧巖賊来戰敗之至鳯林
又敗之髙梘渡又敗之二十三日復休寜五月二日復
徽州㑹深渡官兵進駐徽城升府治中實授承直郎徽
州路府判五日領兵復黟縣六日復祁門同每先鋒破
賊軍士乗鋭氣所向無前矣牒萬户朱文選守祁門還
軍休寜道見有父子代牛耕者下馬撫問以牛與之逺近
感悦叡方奉二親開化温寜布遣使要叡至委集餘兵
督守諸險阨以為同聲援其父謂叡曰婺源乃祖宗墳
墓所在汝留意况汝弟左右持忠心者甚少叡扵是招
諭婺源遺同書刻日㑹兵中平五月十九日同軍渡五
嶺二十日復婺源㑹合元帥多年等軍駐守二十五日
還駐軍休寜升淛東道僉都元帥叡駐中平結集民兵
以衛郷里六月二十一日賊復来婺源守兵潰二十六
日叡領兵與賊遇輙勝進復婺源升攝婺源知州分兵
設䇿守饒境賊不敢過㑹元帥多年特穆爾萬户王敬
田松山軍来婺源不肯駐州治扵河西寅坑口樹柵自
固縱軍四出殺掠不已八月叡見諸軍不進自領兵破
汪可梅田砦九月同領軍二萬餘衆破西坑充田鳯㳺
山諸賊砦直抵浮梁州連與賊戰皆捷将乗勝往復饒
城因多年二帥忌其成功要絶餉饋乃還軍欲與戰叡
力止而和解之遂還休寜元帥劉玖来鎮徽貪暴為甚
同征浮梁吳觀國以帥府都事權府不以禮交玖又徇私
専殺以造釁端人以忠言告者皆為觀國所抑遏叡嘗
言趙汸學髙識逺可為師表事宜咨而後行汪幼鳯正
直可為輔至是汸極以書言繼又靣論其故并幼鳯皆為
觀國所短毁不聴用玖先以小恚收其梟将汪圭曹馬
汪徳賢殺之将以計取同同手殺其騎兵五人奪其馬
擒其一人而語之曰縱汝還語劉元帥我與元帥俱為
國家除強暴豈料肆貪暴之欲少不遂意即以計殺害
忠良如必欲戰請元帥約日親陣吾不敢避勿為此盜
賊見識玖知同不䧟其計曰吾不可留也還軍駐嚴趙
小九元帥以私憤與玖戰玖敗走衢宋監司殺之十二
月使者至升同為朝列大夫郡府治中兼浙東同知副
都元帥郡帥巴爾斯請同俱守徽同至郡即議修城壘
且曰近有強敵退無所歸宜完城為固守計有司皆憚
其煩勞巴爾斯懦而無斷同曰決在元帥元帥世守此
郡同亦生長此土不宜再為嚴陵客也巴爾斯應曰汪
元帥且飲酒明日議之同曰國家大計豈可以酒廢議
元帥如不欲修城則元帥精兵皆在祁門宜令還駐郡
同以所鎮休寜兵進守祁門庶亦兩便巴爾斯曰甚善
同還休寜巴爾斯又聴左右言以祁門軍不可移而止
同曰是豈可與同事丁酉三月鎮南王専使致書嘉勞
江浙省平章强通薩木丹巴勒書問不絶五月丞相達實特
穆爾以天子所賚酒賜同七月鄧院判由宣来取徽逾
三日同日夜往攻之有備弗克而元帥特穆爾多年由
婺源攻其後叡方以母憂家居吳觀國潛逃遂安李克
魯本以進士為帥府都事與同甚相得時留鄧軍中以
書告曰元帥前後受敵計将安出幸至中途論心不必
疑也同先以宗茂余善往克魯果扵黄墩候之曰吾謂
汪公必至乃疑我邪須靣可言耳宗茂還言克魯候于
黄墩元帥勿惜一行也至黄墩從者曰前途具膳候元
帥數步即是過黄墩則壮士百數騎突出克魯曰主将
請元帥相見同抽刃欲自刺克魯走抱止之曰天下豪
傑自有人元帥平日以意氣相許與親見然後知之即
馳馬偕至郡鄧院判請往金陵遂見相國俾平婺源寅
坑口營柵還居郡城戊戌從鄧取嚴還送妻孥往金陵
居而已以院判鎮婺源築城治兵始戊戌十二月嵗己
亥冬告完為四門門各重簷複屋城上環樹楊栁官舍
倉廪一新扵是饒之徳興浮梁皆来附儒賢并歸軍集
食足分兵教戰名譽甚隆初吳觀國逃遂安依長鎗邢
同僉邢自歸于婺州觀國叛邢以歸縁同族父周以請
同欣然招之叡聞與同書曰觀國當危難則逃事有緒
則来豈可再令隳成業乎同得書笑曰寜人負我觀國
再至日言事艱厥成又福建以省叅政致同江浙以樞
宻同僉徕同庚子六月同領軍征饒駐太陽渡竟單騎
潛往浙丞相達實特穆爾奏為樞宻同僉且曰虚此以
待君有日矣張太尉又以禮召至姑蘇同見張心不純
潛廹致丞相達實特穆爾諸大臣扵死乃往淮安與史
左丞見氣義殊洽與議中原事曰李察罕公忠足任往
一見之可也乃行見李公曰眀公以身任天下之重宜
廣攬英傑為天子掃清寰宇建萬世不㧞之基李公曰
善相見恨晚曰吾中原事定平江南當自姑蘇始君逺
来必朝見主上竭所欲言還則與君定約同朝京拜資善
大夫淮南等處行中書省左丞御筆褒寵曰江南忠義
之士還江南見李公公曰張士誠非忠于國家者旦夕
當聲罪致討君與史君宜協力焉同曰諾還淮安史適
與張有隙亦委心扵李未㡬而李為賊䧏将田豐所害
史曰不幸及此志不獲施宜要金陵兵往取姑蘇則不
暇我謀可待中原事定尋為之計乃遣使授書往金陵
使本姑蘇人至中途嘆曰吾寜往姑蘇為保妻子計張
得其所通金陵書大怒出兵髙郵張四平章與史素相
得招與言事同曰往不可測也史曰将卒家留姑蘇必
有所顧一也中原事如此後援未可恃二也金陵兵未
即向太湖三也我輩姑待時可也未必便害我輩况四
平章我昔嘗解救其危急宜不至此八月二十五日往
㑹于髙郵二十八日登舟九月二日達姑蘇士誠即拘
同問曰我待汝極厚何負扵汝而反我邪同曰我之来
以汝為元太尉忠扵國家今汝既叛我豈得從汝反邪
四平章力營救之且具酒饌為別同曰為語平章甚荷
厚意吾䏻死忠不為無義生也但我死後諸公亦不䏻
久扵富貴耳十二日遇害臨刑顔色不少變方去髙郵
而朝廷以為榮禄大夫江浙省平章命下而同死矣傷
哉其子澄隨母留金陵嵗癸卯八月朱先生升為取之
還郷里
論曰昔忠義為曹操刺殺顔良扵萬衆中以報徳而卒
往從昭烈者義氣之所存也昭烈為漢室之胄雄才大
略足以有為公之不違昭烈義也卒死扵戰謀不勝勇
故也同出保郷井立勲扵國義聲昭著心之終始不變
其初其勇而義與公盖類焉天理民彛不可冺扵人心固如
此視茍乎富貴者為何如哉(按同兄叡汪氏家譜小傳云/同字仲玉幼好騎射嫺武事)
(至正壬辰蘄黄江饒冦侵婺源同集義兵以捍禦郷井/癸巳四月開五嶺迎官兵復婺源以功署義兵千户又)
(復浮梁饒州除同知餘干州事丙申四月復徽州及休/寜黟祁門婺源擢承直郎徽州路判遷奉政大夫徽州)
(路治中兼浙東道同知副都元帥丁酉七月為鄧院判/所得戊戌十二月為城婺源庚子六月統軍征饒駐太)
(陽渡乃潛邁江浙以状聞朝廷嘉之除嘉議大夫同僉/行樞宻院事進江浙行中書省參知政事辛丑冬朝京)
(師御筆書江南忠義之臣六字以賜拜資善大夫淮南/行中書省左丞壬寅九月十二日為張士誠所害臨死)
(不少屈已而朝廷除榮禄大夫江浙行中書省平章政/事命下已遇難年三十七事聞贈推誠效節輔國功臣)
(追封平陽郡/公階官如故)
　　　大眀故帳前管軍上萬户追封安定伯贈開國
　　　輔運推誠宣力武臣榮禄大夫柱國加封安定
　　　侯謚忠愍程公(國勝/)神道碑銘　朱　善
初皇帝念癸卯嵗南昌暨康郎山前後死節之臣追爵
故萬户程國勝安定伯與梁國公趙徳勝濟陽郡公丁
普郎等一體廟祀久之又定元功配享仁祖淳皇帝廟
庭諸外有廟食者亦皆賜謚加勲遣使者致祭有未備
禮以葬者官為給之仍勅史臣勒功扵神道之碑扵是
安定伯之兄吉輔以公嘗駐兵富陽愛其地而公族人
在杭者適獻兆于縣西長山之原乃遷匶而窆焉臣善
謹奉詔上故贈開國輔運推誠宣力武臣榮禄大夫柱
國安定忠愍侯事曰公諱國勝姓程氏世居徽之休寜
初名元佐既從軍上改賜今名其先本陳鎮西将軍開
府儀同三司忠壮公靈洗之後忠壮當侯景之亂保捍
州里有功其子散騎常侍威悼公文季死節于周父子
廟食于徽號曰世忠威悼之後其顯于南者唐御史中
丞歙州副統帥澐嘗起郷兵拒黄巢有忠壮之風子南
節居休寜陪郭甚盛其顯于北者唐六合令大辨徙中
山再徙河南生眀道伊川兩夫子靖康末子孫從渡江
居池州再遷徽州陪郭二程互繼其絶譜牒具存可考
也公曽祖榮秀仕元為江浙等處儒學提舉妣劉氏追封
彭城縣君祖文貴饒州路徳興縣銅冶塲提領妣鄭氏
封安人考社至正末用薦為承奉班都知不赴妣吳氏
公生而英偉身長八尺美鬚髯見者知非常人方元政
衰所在兵起公慨然思以自見乃與縣人俞茂合婺源
人汪同等團結郷兵以除冦亂嵗丁酉天兵下徽州衛
國鄧公發同與公等詣金陵上大恱命同還守婺源以
公等從征伐鄧公奏署公總管府先鋒分兵與禆将李
克魯徇下方山諸寨是嵗十月苖軍楊完者部兵十萬
薄徽州鄧公擇勇敢士往嘗之咸推公公率百餘人横
戈鼓譟衝之衆皆辟易自相枕藉而統軍胡大海之兵
適至因覆其營生禽其将胡辛等二百人楊旺扎勒僅以
身免以功遷管軍總管戊戌正月從擊特穆爾布哈元
帥營于婺源正兵方與之戰公率諸竒兵𢷬之遂殺特
穆爾布哈俘士卒千餘人三月從攻嚴州道遇長鎗謝
元帥軍戰却之遂㧞嚴州五月偽吳張士誠與楊旺扎勒
合兵犯嚴州公敗其舟師于東門追至大浪灘流矢中
股引刀出鏃復戰勇氣彌厲以功進領軍先鋒己亥五
月從鄧公畧浙西臨安大破張冦于閑林寨庚子七月
鄱陽院判于光左丞俞椿擊走偽漢守将辛甲而據之
鄧公使公往説二人二人遂以饒州来附饒瀕鄱湖而
偽漢主陳友諒方據江州數遣舟師来争鄧公與光椿連
營拒之湖口公結陣敵壘之後絶其歸路賊屢不得志
乃引去八月領兵取浮梁偽叅政鄧邦佐棄城走進趨
樂平偽總管蕭乙率五千人營于險隘衆莫敢先登公
以死士持挺魚貫奮擊之奪其壁以入生禽萬户彭夀
等百人遂取樂平進攻江西十月鄧公駐兵臨川之平
塘時鄧克明據撫州遣使通欵實無䧏意公賛鄧公巻
甲夜趨比旦入其軍克明單騎遁去遂取撫州以功除
管軍萬户壬寅正月上親討友諒于江州友諒敗走公
從鄧公以兵㑹南昌分定属邑癸卯四月有詔皇姪以
大都督總諸将友諒益發境内兵以巨艦来攻皇姪分
兵拒守公守寺步門冦犯之與戰虜其将一人㓂兵奪
氣而潰相拒凡八十五日冦兵戴竹盾如箕進薄撫州
門城壊三十餘丈鄧公以火銃擊退之隨立木柵敵奮
来争且戰且築通夕城完公乃與牛海龍乗夜引兵刼
賊營海龍為流矢所中以死公泅水得脱見上扵金陵
具言危困之状上得公驚喜進陞上萬户發舟師二十
萬自将之令公率親兵宿衛帳下與友諒大戰康郎山
友諒驍将張定邉奮前直犯御舟舟適膠淺公仗劎叱
之急與帳前左副指揮使韓成水軍元帥陳兆先駕飛
舸左右奮擊㑹鄂國常公從傍射中定邉虢國俞公疾
櫂来援舟進水湧御舟遂脱而公等反遶敵艦之後援
兵不接力戰死之時七月戊子也上聞為之撫膺大慟
親為文以奠焉公春秋僅三十有一配汪氏亦死于難
追封安定侯夫人公平生喜讀書慕節義居家孝友凡
運籌決勝之方不學而䏻每戰踴躍率先赴敵矢石交
下意氣自如堅城名寨身至力取一軍無不下之者上
悉其名故有賞賚錦衣名馬必先一軍嗚呼癸卯距今
盖二十五年矣當草昧之時羣雄角逐雖天眷真主畀
之爪牙宣力之臣以佐大業而公等委身効命之死不
悔卒之勲載盟府與古英烈之士儷美齊名其髙識絶
見則亦有非偶然者矣仰惟皇上奨忠酬勲度越前古
恩禮之頒不一而足又将次第討論舉行世禄之典書
之簡牘垂之後昆實足以勸千萬世為人臣者乃序其
事而繫之以銘銘曰
巍巍我皇天錫神武龍興江淮以復中土南征北伐拯世
之屯貔虎之臣䟽附駿奔有偉程公萬夫之勇世忠之孫不
震不竦維時江浙莽為盜叢大斾東来仗劎以從始佐元戎
有聲幕府遂督偏帥孰敢予侮苗軍鴟張暨彼長鎗公出戎
行其鋒莫當徽嚴底平饒撫亦下艨艟蔽江牙旗載禡西徇
臨安以蹴偽吳遏彼楚蠻以殿鄱湖皇念公勲顯有大賚
玉馬錦裘異爾諸帥維是楚蠻反道不共窺我豫章如蠆
如蜂維公誓言廓清江漠不與賊生背城以戰維皇討賊
耀兵江干公在扈行左右櫜鞬敵兵来乗勝負未決死捍
御舟勢孤援絶大星曉殞江水夜悲烈夫介士駢首于
危馬革之忠哀動宸極親奠以文賜之廟食載念艱虞
死者如生爰妥其靈官治其塋褒功有爵奨忠有謚匪
榮一時以勸百世壙有衣冠公始盖棺英魂儼然玉帶
貂蟬墓有享堂公在中寝四時烝嘗来食来飲富陽之山
鬱鬱松楸成公之志奠此髙丘神道有碑龜蚨螭首史
臣勒銘永詔厥後(善既銘此碑得放歸田暨再入而碑/尚未竪也其家請重定一過盖公死)
(國事止據南昌功状故有失書者今増入之且公之爵/壬辰年在康郎山者贈明威将軍上騎都尉追封安定)
(伯在南昌者贈定逺大将軍輕騎都尉追封安定侯當/時隔越兩不相知也後有言祀典重複者詔除去南昌)
(位次止存其祀于康郎山至洪武十一年普加㤙扵死/節之臣凡百九十三人公亦贈開國輔運推誠宣力武)
(臣榮禄大夫柱國仍封安定侯謚忠愍㑹中書省臣相/繼獲重辟建議文書一切報罷故褒功之典雖經進御)
(而未及頒于廟中也雖然褒功之典簡在帝心異日固/當申白舉行以勸忠義豈可終冺哉輙附書碑隂以俟)
(洪武十八年夏四月甲午文淵閣大學士奉議大夫豐/城朱善識○欽定康郎山功臣廟位次輔國上将軍䕶)
(軍同知江南行樞宻院事濟陽郡公丁普郎指安逺大/将軍輕車都尉帳前總制都指揮使司左副  揮使髙)
(陽侯韓成侯安逺大将軍輕車都尉水軍元帥府統軍/元帥京兆  朱貴  安逺大将軍輕車都尉太平興國)
(翼元帥府統軍元帥潁川侯陳兆先勝懐逺大将軍輕/車都尉元帥府右副元帥太原侯王    懐逺大将軍)
(輕車都尉秦淮翼元帥府右副元帥隴西侯李信勝眀/威将軍上騎都尉帳前管軍上萬户安定伯程國)
(武節将軍驍騎尉管軍上千户羅山縣子王鳯顯節武/節将軍驍騎尉管軍上千户定逺縣子姜閏  武  将)
(軍飛騎尉管軍上千户梁縣子后明徳武節将軍驍騎/尉管軍上千户合肥縣子王徳  武  将軍驍騎尉管)
(軍鎮撫懐逺縣子常惟徳○按康郎山功臣廟正殿所/祀十二人先祖位第七考甲辰年詔褒贈諸死事者先)
(祖得贈眀威将軍上騎都尉追封安定伯當時亦詔南/昌守臣上諸死事者賜廟食先祖位第六得贈定逺大)
(将軍輕車都尉追封安定侯盖兩不相知也後有言祀/典重複者詔除去南昌位次止存其祀于康郎山至洪)
(武十一年祀功臣于雞鳴山以梁國公趙徳勝等百九/十三人祔衾先祖與焉時有建議諸在外廟食者宜加)
(褒䘏扵是丁普郎等俱進爵賜謚先祖亦贈閒國輔運/推誠宣力武臣榮禄大夫柱國仍封安定侯謚忠愍誥)
(命祝文皆已進御會執政之臣連獲重辟詔革中書省/升六部省中文書皆報罷褒功之典未及頒行盖有司)
(不䏻決白上請故也朱學士一齋第三集備書其事近/始見之因記往時在京師扵武靖侯趙公家見其先祖)
(梁國公碑文尚書陶凱所撰其題銜用洪武十一年者/後扵皇明文纂中見梁國碑文乃司業宋濓所撰其題)
(衡則用甲辰年者當時頗以為疑以今先祖碑文觀之/盖當時褒典雖下而未及頒扵廟中也故今南昌及康)
(郎山功臣廟自趙徳勝丁普郎以下皆仍用甲辰年官/爵竊恐後人致疑於異同之故謹詳著之制曰崇徳報)
(功國家之常制舍生取義臣子之至情矧當創業之初/宜備飾終之典故定逺大将軍輕車都尉統軍萬户追)
(封安定郡侯程國勝智識明達賦性梟雄奮跡民間起/從征伐破苖軍以定徽歙殱敵兵而收婺源既乃下嚴)
(州俘長鎗之師畧浙西却張冦之侮説饒州之守将致/全郡以来歸進克臨川敵無堅壘屢陞帥職佐守洪都)
(山㓂底平属邑按堵膚功迭奏朕甚嘉之夫何偽漠来/乗乃䏻協心主帥且戰且守奮不顧身冐險突圍竟及)
(扵難當時雖已賜爵廟食其土今朕撫有四海加恩元/功追念同時死節之臣宜有再命䟽封之寵用表朕意)
(以示勸忠可特贈開國輔運推誠宣力武臣榮禄大夫/柱國追封安定侯賜謚忠愍英靈不昧尚克歆承洪武)
(十年三月/二十一日)
　　　長史程公(通/)傳　　　　　　家　乗
公諱通字彦亨其先自歙篁墩遷績溪程里再遷坊市
祖平素業儒洪武初以鹽法坐繫御史亷其非辜喻其
旁引衆人則可免平起對曰某不幸為人所誣而又誣
人欺天矣寧以身待罪御史嗟異竟謫戍延安有同謫
而旅死者平遣子負遺骨歸其家其家以貧故不納又
買地葬之伯父以忠洪武庚申用人材舉知潮之程郷
縣有治迹父以誠尤以孝友聞初以忠子㤗将省父程
郷以誠與俱中道聞以忠得罪被逮且瘴作偕行者訹
㤗反走以誠大罵曰汝父坐事正當捐生赴救舍之而
歸獨何心乎遂徒步直前既至而冒瘴死聞者悲之公
少有至性又得家庭之教動必尊禮嗜學不倦郷先生
竒之年十四補縣學生二十二以貢入太學時洪武乙
丑也丙寅聞以誠喪免歸徒步過嶺迎柩還葬葬已廬
墓下三年哀慟毁形妻子至不相識戊辰復上太學時
平已老公上書言臣壮而無父祖猶父也臣祖老而無
子孫猶子也更相為命今邉徼戍卒如林顧豈少臣祖
者辭極懇切書奏髙皇帝憐之而持其章不下私命兵
部驛召其祖既至乃并召公東西立玉堦下顧公曰汝
識此人否祖孫相持哽噎不䏻仰視髙皇帝嘆曰孝哉
若人命兵部除其籍驛送平還郷庚午秋公以尚書舉
應天府郷試時遣諸王将兵行邉以封建䇿諸貢士扵
廷公所對稱㫖親擢第一授遼王府紀善辛未從王閲
武臨清壬申從之國遼西時王府未建以祖喪免歸復
廬墓三年服闋復任未㡬髙皇帝上賔庚辰從王渡海
南還辛巳進左長史明年始從之國荆州公悉心輔𨗳
王敬禮之凡一國之事咨焉府中有衛士紀綱者用詗
事得幸公每召而笞戒之㑹文皇帝舉兵靖難遣人至
荆州公草上封事數千言文皇帝既正大統紀綱者以
入賀留侍厯官錦衣指揮使被顧問因乗間及封事遂
有詔械公詣京師簿録其家公既死家人發戍邉又下
績溪簿録其家得埆田數十畝遺書數十百巻牯皮數
張黄希范洪武末先出知徽州府雅與公善至是亦為
衛卒所捕并籍其家同赴京師而績溪程姓最衆幸使
者仁恕罪止一房餘獲免焉初遼王雅重公命圖其像
又録其世譜親為賛之後十年公異母弟彦廸以事至
荆州王召見之語及舊事曰汝欲見汝兄否彦廸頓首
不知所對王出遺像示之彦廸哭失聲并請其世譜以
歸永樂中有讎家欲訟之者適彦廸他出家人懼而焚
其像獨餘其世譜云公初讀書即厲志聖賢之學居常
恂恂如有弗逮至臨事則毅然莫䏻奪故所立如此為
詩文不求異而主于理然辭氣超越専工者反不䏻及
有稿百餘巻悉毁于官(公沒世既久其遺事絶無知者/敏政嘗從故老問之得其㮣又)
(見公從孫上林苑監署丞京于京師因掇拾為傳如右/噫公與方希古周是修二公同時友善今希古之文梓)
(行扵世是修又得楊文貞公為之表章獨公事/湮没而無聞此逺宗後學所不能自已者歟)
　
　
　
　
　
　
　
　
　
　
　
　
　
　
　新安文獻志卷六十七
欽定四庫全書
　新安文獻志巻六十八　　明　程敏政　撰
　　行實(儒碩/)
　　　皇考左承議郎守尚書吏部員外郎兼史館校
　　　勘累贈通議大夫朱公(松/)行状　朱　熹
　　　　本貫徽州婺源縣萬年郷松巖里
　　　　　曽祖振故不仕妣汪氏
　　　　　祖絢故不仕妣汪氏
　　　　　　父森故贈承事郎妣程氏贈孺人
公諱松字喬年以紹聖四年閏二月戊申生於邑里之
居第未冠繇郡學貢京師以政和八年同上舍出身授
迪功郎建州政和縣尉丁外艱服除更調南劒州尤溪
縣尉監泉州石井鎮紹興四年召試館職除秘書省正
字循左從政郎丁内艱服除召對改左宣教郎除秘書
省校書郎遷著作佐郎尚書度支員外郎兼史館校勘
歴司勲吏部兩曹兼領史職如故與修哲宗實録書成
轉奉議郎以年勞轉承議郎出知饒州未上請間得主
管台州崇道觀滿秩再請命下而卒紹興十三年三月
二十四日辛亥也公生有俊才自為兒童時出語已驚
人少長逰學校為舉子文即清新灑落無當時陳腐卑
弱之氣及去場屋始放意為詩文其詩初亦不事雕飾
而天然秀發格力閒暇超然有出塵之趣逺近傳誦至
聞京師一時前輩以詩鳴者徃徃未識其面而巳交口
譽之其文汪洋放肆不見涯涘如川之方至而奔騰蹙
沓渾浩流轉頃刻萬變不可名状人亦少能及之然公
未嘗以是而自喜一日喟然顧而歎曰是則昌矣如去
道愈逺何則又發憤折節益取六經諸史百氏之書伏
而讀之以求天下國家興亡理亂之變與夫一時君子
所以應時合變先後本末之序期於有以發為論議措
之事業如賈長沙陸宣公之為者既又得浦城蕭公顗
子壮劔浦羅公從彦仲素而與之遊則聞龜山楊氏所
傳河洛之學獨得古先聖賢不傳之遺意於是益自刻
厲痛刮浮華以趨本實日誦大學中庸之書以用力於
致知誠意之地自謂卞急害道因取古人佩韋之義以
名其齋蚤夜其間以自警飭繇是向之所得扵觀考者
益有以自信而守之愈堅故嘗稱曰士之所志其分在
扵義利之間兩端而巳然其發甚微而其流甚逺譬之
射焉失毫釐扵機括之間則差尋丈扵百歩之外矣又
常以謂父子主恩君臣主義是為天下之大戒無所逃
扵天地之間如人食息呼吸扵元氣之中一息之不屬
理必至扵斃是以自昔聖賢立法垂訓所以維持防範
扵其間者未嘗一日而少忘其意豈特為目前之慮而
已哉是時宣和之季士之干世至是已無可言者矣旋
屬靖康之變中朝蕩覆公在尤溪方與同寮燕集忽有
以北狩之問來諗者公聞震駭投袂而起大慟㡬絶既
而建炎再造王室漂揺未有所定冦賊縱横道路梗塞
固不暇扵搜求幽逺以盡一世人材之用而公抱負壊
竒尤恥自售以求聞達以是困扵塵埃卑辱鋒鏑擾攘
之中逃寄假攝以養其親十有餘年以至下從算商之
役於嶺海魚鰕無人之境則已無復有當世意矣會詔
出御史胡公世将撫諭東南公乃因謁見而說之曰古
之為天下國家者必有一定之計以為子孫萬世之業
未有俯仰依違茍度朝夕曽不為終嵗之備而可以為
國者也今日廟堂之議固必有所謂一定之計矣然未
知其但欲襟憑江漢控引荆吳以保東南而巳乎抑當
克復神州汛掃陵闕據中原而撫三河也蓋嘗聞之不
取關中中原不可復不取荆淮東南不可保唐惟不失
關中故更三亡不失舊物而吳孫氏東攻新城西攻襄
漢乃所以保建業其後桓温劉裕雖能以江漢舟艫西
入河渭然既得之而不能守則亦僅足以保東南而巳
然則天下之大勢可知巳今進既不能以六師之重通
道荆襄循漢沔以赴興元結連拓䟦控引五路東嚮以
圖中原退又不能移蹕建康治兵訓武北争荆淮以為
固守之計而但蹙處一方費日月扵道塗前不能有尺
寸之利後又無所保以為安未知漂漂者竟何如邪胡
公竒其言壮其䇿歸即以聞扵朝而泉守資政殿學士
謝公克家隨亦露章薦公學行之懿不宜滯筦庫於是
乃得召試而發䇿者以中興事業之難易後先為問公
即對言自古謀國有得失而成功無難易蓋天下國家
有至計而國勢之强弱兵力之盛衰土地之開蹙不與
焉唯能順人心任賢才正綱紀則天下之事将無難之
不易惟上之人惜時愛日而亟圖之反覆馳騁辨說縱
横出入古今證驗精博日未昳奏篇巳上累數千言而
文不加㸃高宗覽而異焉趙忠簡公方以元樞受詔西
督川陜荆襄軍事欲奏取公為屬會太夫人屬疾不果
既遂遭喪以歸而趙公卒亦不果行也再召入對時上
已用張忠獻公之䇿進次建康指授諸将計日大舉以
復中原國勢亦小振矣公始進見欲堅上意以遂中興
之業即奏言曰陛下以聖哲之資撫艱難之運側身焦
思累年于兹而民困兵弱南北相持戡定之勲乆而未
集意者陛下殆當抗聖志扵高明而輔之以睿智日躋
之學垂情延訪蚤夜汲汲以求宗廟社稷經逺持乆之
計申明紀律崇奨節義而又以民心為基本忠良為腹
心則臣有以知北兵之不足憂而恢復大功指日可兾
矣因論自古中興之君唯漢之光武勤勞不怠自濟大
業可以為法晉之元帝唐之肅宗志趣卑近功烈不終
可以為戒反復切至而猶慮夫計畫之間或未精審無
以服衆心而成大功也則又言曰人主操大權以御一
世必其所以處此者有以切中於理然後足以深服天
下之心是以無為而不成今萬幾之務决扵蚤朝侍立
逡巡之頃未有以博盡謀謨之益使其必當事理以服
人心謂宜略倣唐朝延英坐論之制仰稽仁祖天章給
札之規延訪羣臣博求至計然後總攬參訂以次施行
則政令之出上下厭服天下之事無所為而不成矣顧
又嘗病士溺扵俗學而不明君臣之大義是以處扵成
敗之間者常有茍生自恕之心而缺扵舍生取義之節
将使三綱淪墜而有國家者無所恃以為安則又奏言
宜鑒既徃之失深以明人倫勵名節為先務而又博求
魁磊骨鯁剛正不回之士寘之朝廷使之平居無事正
色立朝則姦萌逆節銷伏扵㝠㝠之中一朝有緩急則
奮不顧身以抗大難亦足以禦危辱凌暴之侮則庶㡬
乎神器尊嚴而基祚强固矣上恱其言而扵光武晉唐
之論尤所嘉歎明日以喻輔臣且論元帝肅宗之失而
尤以元帝區區僅保江左略無規取中原之志為誚乃
詔改公京秩仍典校中秘書則當是之時聖志所存亦
可見矣不幸適有淮西殺将叛兵之變中外恫疑異議
蠭起張公至為解相印去而國論遂變至欲盡撤兩淮
之戍還建康以自衛公深以為不可因率同列拜疏言
曰淮淝東南之屏蔽昔人之所百戰而必争者今皆幸
為我有而無故捐之以資敵非計之得也若使乘吾之
隙長驅以來不信宿而至江津人心一揺則建康雖有
甲卒十萬亦将無所施矣且其新民累嵗安集亦既有
緒今乃一朝而棄之使其老稚狼狽而南來丁壮忿憾
而北去其失人心以貽後患抑又甚焉即以宿衛單寡
必行今䇿則願毋庸盡撤而使合肥盱眙兩戍所留各
不下三萬人則亦足以固吾圉而壮軍聲矣疏奏不省
而劉豫果數求援扵金以乗吾隙議者方以為憂而金
又忌豫强将不可制一旦執而廢之遂不暇以我為事
不然則亦殆矣自是之後廟算低回上下解弛北伐之
謀日以益衰顧望中原坐失機會而明年車駕遂還臨
安矣御史中丞常公同薦公恬尚有守可任大事因復
召對公即抗言當今國論不過兩端喜進取之謀者既
以行險妄動而及扵敗為待時之說者又以玩日愒嵗
而至扵媮二者不能相通而常墮於一偏是以成功不
可見而均受其弊故臣嘗謂能自治以觀釁則是二者
通為一說而無所偏廢蓋能夙夜憂勞率厲衆志則未
嘗不待時而不至扵媮審知彼已必順天道則未嘗不
進取而不及扵敗謀人之國者誠能如是以有事扵恢
復而有不得志者臣不信也然臣竊迹近事則夫徃年
江上之捷日者偽劉之廢中原之釁可謂大矣而吾終
未肯求所逞豈非以行險妄動為不可以不戒而扵吾
所以自治其國家者将益求其至歟今日之勢雖未至
扵危機交急亦可謂迫矣謂宜斷自聖武深思昔人愛
日之義憂勞庶政無少怠忽凡事之故常非天下所以
安危存亡者歸之有司而日與輔相大臣一心戮力明
禮義正綱紀除弊政振媮俗撫循凋瘵之民淬勵士大
夫而責之職業凡以求吾所以自治者然後謹察四方
之釁投隙而起秣馬厲兵以復我之疆土則雖有智者
亦不能沮成功矣初劉光世守淮西御軍無法而冦至
輙謀引避既正其罪而奪之兵矣尋有叛兵之變廟議
反謂由罷光世使然更慰藉而寵秩之張俊守盱𣅿方
撤戍時猶命分兵留屯而俊不受命悉衆以歸朝廷亦
不能詰公扵是又言陛下有為之志未嘗少衰而天下
之事每每病扵不立使中興之烈未有卓然可見之効
臣竊不勝憂憤而深惟其故以為陛下誠能竝進忠賢
修明紀律懲陵夷委靡之禍革姑息茍且之政深詔大
臣號令所出必務合扵天下之正義而毋䘏匹夫徇私
之怨則威令必振國勢安强雖强大之國亦将歛衽而
退聴尚何病扵事之不立哉上亦不以為忤特命除郎
兼畀史筆而常公猶以為此非所為薦論之本意再論
上前言甚懇至然事巳行不及改也公至史院會方刋
修蔡卞所撰哲宗實録而宣仁附傳實公所分所以辨
明誣謗分别邪正者扵體為尤重而公考訂精密直筆
無隠論者美之其後顧亦不免頗為他官所竄易是以
讀者猶有憾焉既而金國亟遣使來請和趙公以議小
不合亦罷去而秦丞相檜始顓政事遂決屈已求和之
議矣北使名稱既不遜而所責奉承之禮又有大可駭
者扵是衆心共怒軍士至洶洶欲為變夜或掲通衢指
檜為間諜都人洶懼一時忠智之士競起而争之公亦
亟與史院同舍胡公珵凌公景夏常公明范公如圭五
六人者合辭抗疏言曰金人據有中原士馬强盛何憂
何懼而一旦幡然與我和哉蓋以年來飲馬江淮動輙
得志而我甚易恐故常喜為和之說以侮我又慮我訓
兵積粟畜銳俟時而事有不可知者故不得不為和之
說以撓我耳葢請和息兵即秦之衡人兵家用之百勝
之術也六國不悟衡人割地之無饜以亡其國今國家
不悟請和息兵之得䇿其禍亦豈可勝言哉而執事者
顧方以為吾為梓宫母后淵聖天屬之故遂不復顧祖
宗社稷二百年付託之重而輕從之致今日有詔諭江
南之舉而又北面受書将焉避之哉昔楚漢相持之際
項羽常置太公俎上而約高祖以降矣使為高祖者信
其詐謀而遽為之屈則自其一身且無處所尚何太公
之可還哉唯其不信不屈而日夜思所以圖楚者以故
卒能蹙羽鴻溝之上使其兵疲食盡勢窮力屈而太公
自歸此其計之得失亦足以觀矣其言之切如此葢出
公與諸公之意而成扵胡公之手檜雖持其議不少變
然隂謀詭計因是亦有不得盡逞者論者莫不壮之然
自是之後邉備遂弛士氣益衰而興復之謀上下皆以
為諱正墮公等所憂撓我之計檜顧自以為得上心始
謀以次盡逐諸異議者公因是亦數自求引去而參知
政事李荘簡公又嘗欲引以寘近班以是檜尤忌之固
留不許及金使再至獨許歸我河南地公因輪對又言
陛下踐艱難之運十年于兹雖有大有為之志而扵天
下國家所以經逺持乆之計多有所未暇者今者如天
之福畫地數千里以歸于我此雖異時之變未可以豫
知意者天其以禮悔禍使陛下間扵憂虞而大有為之
志将有所伸此萬世一時也然天下之事每病扵難立
者正以嚮一夫獨見之言而略衆口異同之論是以謀
始太銳而用計有未詳也願考漢廷雜議之法自今發
政造事陛下既與大臣謀謨於上又令卿士大夫有忠
慮者亦得以自竭于下然後總攬羣䇿而裁處其中将
舉天下之事惟陛下之所欲為而無不成矣此於前日
講和之議猶欲三致意焉又念國歩日艱人心未服而
天子無自将之兵諸道無典戎幹方之實二三大将人
擁重兵强不可令事葢有不可知者則又數數建言宜
復武舉責實用必其洞曉韜鈐長扵綏御者以儲将帥
之才下州郡選驍勇悉送行在以補周衛之缺精擇帥
守使蒐卒乘以壮藩維之勢亦皆當世之急務乆長之
至計反復惓惓不能自已其扵請建大學明大倫以倡
節義之風而厲茍媮之習則又平日之所深慮而每言
之所謂如人食息呼吸扵元氣之中一息之不屬理必
至扵斃焉者非若後來諸人承望風㫖但以課試文墨
為粉飾太平之具而巳也然而國是已定言無所入由
是公之求去愈力而檜之怒公愈甚十年春遂使言者
論公獨以懐異自賢陽為辭遜為罪而出之外郡然公
去未㡬而開釁召兵復奪我河南地悉其銳師數道大
入如公所謂未可豫知者扵是中外大震檜亦不知所
為周章回惑至扵視師之奏援引乖錯而不自知聞者
莫不竊笑而深憂之幸而一時将卒猶有前日簡㧞蒐
練之餘以故關陜順昌槖臯之師連戰大㨗兵威稍振
復議講解而梓宫母后始得南歸又如公等所論楚漢
强弱之勢然檜遂掩已失而冐以為功公奪主權肆然
無復有所忌憚矣公固不能復為之屈遂自請為祠官
屏居建溪之上日以討尋舊學為事手抄口誦不懈益
䖍葢玩心扵義理之微而放意扵塵垢之外有以自樂
澹如也舊喜賦詩屬文至是非有故不徒作乃其文氣
則更為平緩而詩律亦益閒肆視諸少作如出兩手矣
然公自是不復起年未五十而奄至大故善人之類莫
不傷之其後十餘年間檜遂顓國柄大作威福諸與公
同時被逐之人大者削籍投荒小亦棄置閒散迄檜死
敗其幸存者乃起復用或至大官而公皆已不及見矣
嗚呼熹尚忍言之哉公性至孝事太夫人左右無違友
愛諸弟委曲将就有人所難能者與人交重然諾不以
生死窮達二其心撫孤甥教之學而經理其家事曲有
條理人無間言接引後進教誘不怠聞人之善推借如
不及至扵邪佞猥瑣簡賢附勢之流與已異趣則鄙而
逺之或不忍正視其面至其所以施扵吏治者亦皆果
決明辨抑邪與正無所顧避顧熹生晚不及扵聞見之
詳故不得而記也晚既屬疾自知必不起而處之泰然
略無憂懼之色手書告訣所善胡公憲原仲劉公勉之
致中劉公子翬彦冲屬以其子而顧謂熹徃受學焉其
志道服膺死而後巳垂裕後人不使迷扵所郷者又如
此云所為文有韋齋集十二巻行扵世外集十巻藏扵
家始時吏部侍郎徐公度欲為之序略言少日多見前
輩而自得從公及正平張定夫逰始得為文之法會病
革不及脫藁而今序則直秘閣傅公自得之文也其論
以為公詩高潔而幽逺其文温婉而典裁至扵表疏書
奏又皆中扵理而切事情亦為得其趣者公娶同郡祝
氏封孺人贈碩人其父處士確有高行碩人性慈順孝
謹佐公事太夫人扵窮約中未嘗一日不得其懽心承
接内外姻親下逮妾媵僮使曲有恩意後公二十七年
卒一男子熹今以朝奉大夫致仕一女子嫁故瀏陽縣
丞劉子翔蚤卒孫男三長塾亦蚤卒次埜将仕郎次在
承務郎女三其婿修職郎劉學古迪功郎黄榦進士范
元裕曽孫男五鉅鈞鑑鐸銍女九長適文林郎趙師夏
餘或許嫁而未行也公卒之明年熹奉其柩葬于建寧
府崇安縣五夫里之西塔山而碩人别葬建陽縣崇泰
里後山舗東寒泉塢然公所藏地勢卑濕懼非乆計乃
卜以慶元某年某月某日奉而遷于武夷郷上梅里寂
歴山中峯僧舍之北葢公之詩嘗有郷關落日蒼茫外
尊酒寒花寂歴中之句嗚呼此豈其䜟邪不肖子熹追
慕攀號無所逮及竊惟納銘幽堂具著聲烈以告萬世
葢自近古以來未之有改而公贈官通議大夫正第四
品準格又當立碑螭首龜趺其崇九尺刻辭頌美以表
于神道用敢追述其平生論議行實之大者如右以請
于當世立言之君子伏惟幸垂聴而擇焉謹状慶元五
年十二月日孤朝奉大夫致仕婺源縣開國男食邑三
百户賜紫金魚袋熹状
　　　汪端明(應辰/)本傳　　　　　宋　史
汪應辰字聖錫信州玉山人(按應辰之先婺源人上世/遷玉山今其集中有贈婺)
(源汪氏詩云獲通譜系誠傾/葢昭穆從斯永不忘可考也)幼凝重異常童五嵗知讀
書屬對應聲語驚人多識竒字家貧無膏油每拾薪蘇
以繼晷從人借書一經目不忘十嵗能詩游郷校郡博
士戲之曰韓愈十三而能文今子奚若應辰答曰仲尼
三千而論道惟公其然未冠首貢郷舉試禮部居高選
時趙鼎為相延之館塾竒之紹興五年進士第一人年
甫十八御䇿以吏道民力兵勢為問應辰答以為治之
要以至誠為本在人主反求而已上覽其對意其為老
成之士及唱第乃年少子引見者掖而前上甚異之鼎
出班特謝舊進士第一人賜以御詩及是特書中庸篇
以賜初名洋與姓字若有語病特改賜應辰上欲即除
館職趙鼎言且令歴外任養成其材乃授鎮東軍簽判
故事殿試第一人無待次者至是取一年半闕以歸舍
人胡寅行詞曰屬者延見多士問以治道爾年未及冠
而能推明帝王躬行之本無曲學阿世之態應辰少受
知於喻樗既擢第知張九成賢問之扵樗徃從之㳺所
學益進初任趙鼎為帥幕府事悉諮焉嵗小旱命應辰
禱雨名山即應越人語之曰此相公雨鼎曰不然乃状
元雨也召為秘書省正字時秦檜力主和議王倫使還
金人欲以河南地歸我應辰上疏謂和議不諧非所患
和議諧矣而因循無備之可畏異議不息非所患異議
息矣而上下相䝉之可畏金雖通和疆場之上宜各戒
嚴以備他盗今方且肆赦中外褒寵将帥以為休兵息
民自此而始縱忘積年之恥獨不思異時意外之患乎
此因循無備之所以可畏也方朝廷力排羣議之初大
則竄逐小則罷黜至有一言迎合則不次擢用是以小
人窺見間隙輕躁者阿䛕以希寵畏懦者循黙以備位
而忠臣正士乃無以自立扵羣小之間此上下相䝉之
所以可畏也臣願勿以和好之可無虞而思患預防常
若敵人之至疏奏秦檜大不恱出通判建州遂請祠以
歸寓居常山之永年院蓬蒿滿逕一室蕭然饘粥不繼
人不堪其憂處之裕如也益以修身講學為事自是凡
三主管崇道觀在隠約時胷中浩然之氣凛然不可屈
張九成謫邵州交㳺皆絶應辰時通問及其喪父言者
猶攻之而應辰不逺千里徃弔人皆危之通判袁州凡
所予奪人無異詞始至或以其書生易之已乃知吏師
所不能及丞相趙鼎死朱崖扶喪過郡應辰為文祭之
曰惟公兩登上宰皆值艱危之時一斥南荒遂為生死
之别事已定扵葢棺恩特容扵歸骨吏付之火其子借
三兵以歸道出衢州章傑為守希檜意指應辰為阿附
為死黨符移訊鞫徧捜行槖求祭文不可得時胡寅遺
檜書謂此事不足究事乃寝通判静江府踰期不得代
乃㳂檄歸省其母繼差通判廣州時檜所深忌者趙鼎
張浚鼎既死而浚獨存未快其意江西運判張常先箋
注前帥張宗元與浚詩言于朝其詞連逮者數十家将
誣以不軌而盡去之獄既具檜死應辰幸而免明年召
為吏部郎官遷右司母老乞外丞相苦留之曰方進用
未應爾應辰曰親老矣不可緩乃出知婺州郡積欠上
供十三萬緡朝廷命憲漕究治應辰謂急則擾民乃與
諸邑蠲宿逋去苛斂定期會窒滲漏悉為補發尋丁内
艱去廬于墓側服闋除秘書少監遷權吏部尚書李顯
忠冐具安豐軍功賞五千餘人應辰奏駁之權户部侍
郎兼侍講應辰獨員當劇務節冗費嘗奏班直轉官三
日而堂吏増給食錢萬餘緡工匠洗澤器皿僅給百餘
千而堂吏食錢六百千塑顯仁神御半年功未及半而
堂吏食錢巳支三萬銀絹六百匹兩他皆類此上驚其
費冗命吏部裁之金渝盟詔求足食足兵之䇿應辰奏
曰陸䞇有云将非其人兵雖多不足恃操失其柄将雖
才不為用臣之所憂不在兵之不足在乎軍政之不修
自講和以來将士驕惰兵不閱習敵未至則望風逃遁
敵既退則謾列戰功不惟佚罰且或受賞方時無事詔
令有所不行一旦有急誰能聴命以赴國家之難望發
英斷賞善罰惡使人人洗心易慮以聴上命然後號令
必行矣三十二年建儲以孝宗名與唐廬江王晉楚王
同詔改為曄應辰以為與唐昭宗同白左相陳康伯遂
改今名集議秀王封爵應辰定其稱曰太子本生之親
議入内降曰皇太子所生父可封秀王暨内禪擬扵傳
位日降赦應辰言唐太宗受禪扵髙祖明年正月始改
元乃從其說又議改元重熈應辰謂契丹嘗以紀年遂
改隆興一朝大典禮多應辰所定議太上尊號李燾陳
康伯密議以光堯夀聖為稱及集議或謂尊號始自開
元罷扵元豐今不當復况太上視天下如棄敝屣豈復
顧此應辰主之尤力或又言主上奉親烏得援元豐自
却為比扵是議状書者半不書者半明日應辰復與金
安節等十二人各陳所見大槩謂光堯近乎神堯夀聖
乃英宗誕節嘗以名寺御史周必大亦以為問應辰答
以堯豈可光是語有聞之徳夀者高宗因上過宫云汪
應辰素不樂吾扵是有詔尊號之議已嘗奏知不容但
巳安節等遂奉詔應辰連乞補外遂知福州未㡬升敷
文閣待制舉朱熹自代在鎮二年會朝廷謀蜀帥乃以
敷文閣直學士為四川制置使知成都府陛辭特降詔
撫諭入境以書與宣撫使吳璘令以撫諭詔申嚴號令
既至免利路民餉運徙沿邉戍兵就糧内郡縱保勝義
士復業存左藏所解白契二百萬以備不虞悉奏行之
有謂蜀中綱馬驛程由梁洋金房山路峻險宜浮江而
下詔吳璘措置執政大将皆主其說應辰與䕫帥王十
朋力言其不便遂得中止二稅勘合每貫取三十錢乾
道詔㫖嘗減三之一有欲増之者應辰與兩漕臣列奏
言勘合不以鈔計而以貫石匹兩計是陽為減而隂實
増之也以成都一路計之嵗入三十萬以今所増為六
十萬計以四路不知幾倍雖非興利者所便而民受其
賜多矣璘時駐蜀口武興精兵為天下冠既老且病應
辰宻奏以關陜大将係國安危所當預圖扵是執政傳
㫖若璘不起令制司暫領其任暨璘死應辰遂攝宣撫
之職蜀道晏然虞允文尋以知樞宻院事宣撫四川應
辰援張浚例乞罷制司不許總所牒委官覈四川匿契
稅應辰奏其不便者四曰妨農廢業曰縱吏擾民曰違
法害教曰長姦起訟比户部已令人自首州縣收併已
不少其未盡者有見行法令不宜為此煩擾上曰論極
有理速罷止之蜀大旱詔問救荒之䇿應辰奏利閬緜
梓軍馬糧料隨民力均敷官雖支糴錢民不得半價若
選官就嵗熟處糴之可以寛民力苐無錢束手乞給度
牒上曰汪應辰治蜀甚有聲且留意民事如此給度牒
四百永為糴本賑濟遂移書諸路漕臣亟救荒且以緜
劔和糴告之而全蜀䝉惠劉珙拜同知樞宻院事進言
曰汪應辰陳良翰張栻學行才能臣所不及巳得㫖召
還卭之安仁年飢挺起為盜害及旁郡即具奏且檄茶
馬使招捕旬月間誅其渠魁餘悉撫定或白之虞允文
曰汪帥得無掩盜事不上聞乎宣司乃宻奏使人紿應
辰曰卭冦事未敢奏不審制司如何應辰以奏檢報之
允文内愧将行代納成都一府激賞絹估三萬三千九
百八十四匹冬入覲陛對以畏天愛民為言上曰卿乆
在蜀寛朕西顧憂軍政民事革弊殆盡蜀中除虚額民
間當被實惠應辰奏虚額去則州縣寛尚有兩事曰預
借曰對糴預借乃州縣累嵗相仍對糴則以補州縣闕
乏民輸米一石即就糴一石或半價或不支且多取贏
陛下近捐百萬除預借之弊對糴患止數州願并除之
則弊革無餘矣除吏部尚書尋兼翰林學士并侍讀論
愛民六事廟堂議不合不恱者衆一日陳良祐登對上
告以汪應辰言卿在蜀多誕謾良祐奏臣與應辰昨同
從班應辰請外得衢州臣惜其去同奏留之時邉奏方
急臣不知應辰将為便私計也奏既上應辰以此大憾
乃為是說以中臣耳上曰乃爾邪應辰在朝多革弊事
中貴人皆側目徳夀宫方甃石池以水銀浮金鳬魚于
上上過之高宗指示曰水銀正乏此買之汪尚書家上
怒曰汪應辰力言朕置房廊與民争利乃自販水銀邪
應辰知之力求去會復出發運均輸之㫖歎曰吾不可
留矣但力辨羣枉則補外之請自得乃力論其事有害
無利遂以端明殿學士知平江府韓玉被㫖揀馬過郡
應辰簡其禮玉歸譖之扵上曰臣所過州縣未有若平
江之不治者上怪之平江米綱至有折閱事上連貶秩
力疾請祠自是卧家不起矣以淳熈三年二月卒于家
應辰接物温遜遇事特立不回流落嶺嶠十有七年檜
死始還朝剛方正直敢言不避少從吕居仁胡安國㳺
張栻吕祖謙深器許之告以造道之方嘗釋克已之私
如用兵克敵易懲忿窒慾書剛制于酒懲窒剛制皆克
勝義可不常省察乎其義理之精如此好賢樂善出扵
天性尤篤友愛嘗以先疇遜其兄衢雖無屋可居不顧
也子逵繼登進士第仕至吏部尚書端明殿學士
　　　宋故龍圖閣學士宣奉大夫致仕新安郡開國
　　　公食邑二千一百户食實封一百户贈特進程
　　　公(大昌/)神道碑　　　　　　周必大
故吏部尚書程公以龍圖閣學士就第踰年而卒其子
準等持兵部侍郎楊公大灋所状行實屬必大以銘予
與公同年進士數嘗同僚厚我莫如公知公莫如我其
何敢辭恭惟孝宗皇帝聖學高妙厲精政事尤有知人
之明惟公歴兩省六曹以該洽直諒見知相與論道統
評政體在廷少比公亦忘身徇國思為朝廷植悠乆之
計其在外則心乎愛民長慮却顧未嘗便文自營士大
夫皆以不大用為恨及事夀康皇帝興念舊僚疊加恩
禮而左右乏裏言公亦老矣無意仕進得謝于家盡發
所藴著書立言啓迪後生葢其自幼至老禨祥卜祝無
所信玩好技藝無所嗜惟通經評史考古驗今一事未
詳一理未窮弗措也其始終大槩如此若乃爵里議論
則可一二數公諱大昌字泰之按程氏其先出自重黎
周有休父封扵程地在關中子孫散居西北有開府儀
同三司靈洗者效節蕭梁著功扵陳封忠壮公南史以
為新安海寧人即今徽州休寧也厥後或北歸或遂留
故公為休寧人曽祖晟娶洪氏祖士彦娶金氏父畎累
贈正奉大夫妣淑人陳氏世積善尚義孜孜教子至公
頴悟殊常兒十嵗能為文紹興癸亥重立太學年甫冠
矣一試即預選學官争為延譽二十一年登進士第以
左迪功郎主吳縣簿丁正奉憂服除獻文扵朝宰府竒
之二十六年除太平州教授明年召為太學正三十年
詔館職必試乃除初召朱熈載等再召劉儀鳯等皆辭
上命宰執擇人不許辭以公應召仍諭上㫖遂除秘書
省正字改左宣教郎三十二年六月孝宗受禪擢著作
佐郎初政銳意事功命令四出貴近或預宻議公因輪
對及之尋命百官條弊事公又極言漢石顯知元帝信
已先請夜開宫門之詔他日故投夜還稱詔啓關或言
顯矯制帝笑以前詔示之自是顯真矯制人不復言國
朝命令必由三省防此弊也請自今被御前直降文書
皆申省審奏乃得行以合祖宗之規以防石顯之姦又
論去嵗海陵王南侵無一士死守而兵将至今䇿勲未
已惟李寳捷膠西虞允文戰采石實不世之功今寳罷
兵允文守䕫此公論所為不平也上韙其言三皇子就
傅遴選擇官僚九月以公為尚書駕部員外郎兼恭王
府賛讀又兼兵部郎官隆興元年兼慶王府直講十二
月丁母憂乾道二年春服闋召為考功員外郎六月復
兼恭邸賛讀八月遷國子司業三年十二月兼權禮部
侍郎一時文柄舉属公其成就人才不可計凡今老師
宿儒多公門生也五年正月兼權直學士院宣對選徳
殿上曰朕治道不進如何公知上志在恢復迎合者多
即奏陛下勤儉過古帝王金朝既通和民不知兵不可
謂無効但當求賢納諫使政事日修則大有為之業在
其中不必用迎合之言求竒䇿以幸速成又言淮上築
城太多緩急何人可守臣謂設險莫如練卒練卒則在
選将上深然之後數日再召對上曰卿前言朕儉是也
獨病風俗太奢用度不足今早與大臣議立法以止之
公奏居室衣服吉凶之禮皆有著令要在上之人持乆
以化之耳上又問卿更有何事為朕言之公曰事有大
小有先後今四方獄案必經聖覽大臣因是亦困省閱
何暇議大事急先務乎徃陛下嘗増左右司為四員若
漸復減員分以委之中書之務清矣後數年迄如公言
八月除直龍圖閣江東轉運副使葢公求試民事故以
郷部寵之公引嫌改浙東提㸃刑獄越帥多大僚適嵗
豐酒稅溢額漕臺不敢問乘公攝帥遣其属挾朝命括
羨財且将増額公力拒之曰某寧罪去不可増也越人
迄今徳公七年復徙江東運副詔勿引嫌公猶不自安
踰年乞祠就徙江西路公曰可以興利除害行吾志矣
九年嵗儉出錢十餘萬緡代輸贑吉臨江南安四郡五
等夏稅折帛遏飢民為盜之原又遷吉州造船塲扵臺
治以省費革弊凡吉舊欠皆捐之清江縣有破坑桐塘
兩堰防江四十里䕶田千三百七十頃民居陸地又三
百頃堰壊四十年嵗罹水患公力復其舊又奏漕臣遇
代積累欠數病州縣乞行蠲削淳熈元年冬詔可凡乾
道七年八年諸路欠稅賦丁役及他錢物併除之由公
一言上恩及天下矣嵗滿再任進告不下宰執問其故
上曰程大昌職事修舉自合加職乃陞秘閣修撰二年
四月召為秘書少監九月兼權中書舍人六合塔僧以
鎮潮為功求内降給賜所置田産仍免科徭公奏二稅
外和預買折帛正額外科借皆科也保正長身丁雜役
皆徭也僧寺既違法置田復移科徭扵民奈何許之况
自紹興二十二年修塔之後潮果不齧岸乎御前置忠
銳忠武軍以浙西路鈐轄李師古兼統制帶御器械戚
世明兼訓練援例増請給公執不可其命俱寝俄兼崇
政殿說書三年四月除權刑部侍郎升侍講五月兼國
子祭酒公言辟以止辟未聞縱有罪為仁也今四方讞
獄例擬貸死臣謂有司當守法人主察其可貸則貸之
如此則法伸乎下仁歸乎上矣上以為然舊法宰執初
除轉㕔皆有給使減半其後太尉使相三少而上徃徃
取㫖視樞宻使都官用例浸失法意公請自侍從而執
政自執政而相則為初除法當全與餘為轉㕔皆減其
半遂為定制上知公特立不避怨滋欲用之四年八月
兼給事中江陵統制官率逢原縱部曲毆百姓守帥辛
棄疾謂曲在軍人坐徙豫章公極論不可上曰朕治軍
民一體逢原已削兩官降本軍副将矣康與之在紹興
時以詼諧進後坐事長流廣南至是有與為地刋除舊
犯還其資歴公封還勅黄上喜曰待遷擢卿其益盡心
毋避忌十月落權字五年正月同知禮部貢舉御製原
道辨尋易名三教論獨公與聞之六月進吏部右選侍
郎兼同修國史舊小使臣注令尉若監鎮兼烟火者驗
老病而巳公以其親民面令讀律且詰其大指不通者
輙罷遣八月兼權尚書六年夏正除權吏部尚書公遇
事啓請知無不言如論軍中强壮子弟及西北伉健之
人不可輕聴離軍禁衛不以膂力進今率三年輙補外
官用違所長宜留寘三衙又欲酌紹興舊制命諸軍挽
强資稍示勸誘又請究歸正偽冒裁減添差以寛州郡
面奏堂白累萬餘言會舉行中外迭更之制公力請郡
是冬除敷文閣直學士知泉州陛辭上諭曰凡有見悉
奏來自南渡後泉為台信建昌邵武四郡代輸銀二萬
四千兩諸縣竝緣苛歛預借公條便民事具言本末有
司持之未下明年首為民代輸一年且乞禁絶後日預
借又蠲前嵗秋苗之未輸者八年春汀賊沈師作亂詔
併剿其徒公請罪止渠魁赦其脅從仍許徒中相糺可
使亡命解散不然數州挺亂是堅其附賊也宰相然公
言奏行之是冬沈師獨與死黨竄伏漳州山谷間距城
百餘里州有左翼軍戍将蕭統領者巻甲赴之逮夜力
疲搏賊不勝死焉閩中大震漕檄左翼統制裴師武出
兵師武置司左泉謂帥符未下不敢擅與公手書趣之
曰事急矣有如帥責君可持吾書自解又取前得釋脅
從之㫖散榜以間其黨師武至漳郡情頓安捕獲諜者
十餘曹櫝藏兵器謀刻日縱火為賊内應微公先事從
權趣師武行漳且屠矣太守劉立義郡人今左司郎中
鄭公顯馳書謝公曰城邑獲全公之賜也終更提舉江
州太平興國宫十三年秋起知建寧府十四年復提舉
南京鴻慶宫自公為郎首侍夀康扵王邸多所宏益其
後間謁東宫必欵語移時嘗用家人禮許見今上及公
主親取寳器酌酒飲公受禪之初與宫僚一等推恩紹
熈元年加寳文閣直學士起知明州示将復用遽以祠
歸四年起進龍圖閣直學士明年請老進本閣學士致
仕皆非常典也慶元改元十一月甲申以疾不起享年
七十三積官宣奉大夫爵新安郡開國公食邑二千一
百户食實封一百户贈特進公自宦逰去郷里樂吴興
溪山之勝而卜居焉晚得安吉縣梅谿郷邸閣山規營
塋域未成而卒淑人陳氏公母之從兄女生百日值方
臘亂父母携匿谷中祝曰兒若貴勿啼自是悄然既長
歸公事舅姑以孝聞生諸子躬自鞠育公嗜書未嘗省
家事賔祭孔時淑人力也年七十六遭公喪謂諸子曰
吾得從而父足矣病不服藥後公四十七日安然而逝
遂合葬焉二年四月辛酉也四男準朝散郎新通判太
平州本早世阜朝奉郎知上元縣覃宣教郎新浙西茶
鹽司幹辦公事三女長適承直郎監行在文思院都門
鄭汝止次適奉議郎新知湖州武康縣丁大聲季蚤亡
孫三人端復登仕郎端節端履以遺澤補官女三人公
有文集若干卷别著禹貢論五十二篇辨江河淮濟漢
弱水黒水甚詳凡諸儒舎經泥傳注失禹本指者一皆
正之又為山川地理圖端明殿學士汪公應辰博洽重
許可讀之大歎服謂不可及公在講筵遂以進御天語
嘉奨今行扵世别有演繁露六卷攷古編易老通言易
原雍録四書各十巻北邉備對六巻書譜二十巻取五
十八篇互相發明篇為一論抉隠正譌尤有功扵學者
嗚呼若公可謂博學篤志者矣銘曰
浩浩萬古孰知其津擾擾萬生孰致其身偉歟程公絶
類離倫氣以直養業以勤精士之指南國之寳臣其在
兩禁昌言復君使于四方仁心庇民胡不弼諧迄其經
綸歸而著書極道之真既没言立庶幾不泯自歙而湖
肇自于今有式新阡尚考斯銘
　
　
　
　
　
　
　
　
　
　
　
　新安文獻志巻六十八
欽定四庫全書
　新安文獻志卷六十九　　明　程敏政　撰
　　行實(儒碩/)
　　　宋故朝散郎知邕州軍州兼管内勸農營田事
　　　兼廣南西路安撫都監提舉欽亷等州盗賊公
　　　事沿邉溪峒都巡檢事兼提㸃買馬事竹洲先
　　　生吳公(儆/)行状　　　　　　程　卓
　　　　曽祖師政　妣程氏
　　　　祖俊　妣汪氏　繼妣魏氏
　　　父舜選故任奉議郎賜緋魚袋妣金氏封安人
公初諱偁避秀園諱改曰儆字益恭吳其姓也吳自泰
伯以國得姓其子孫散四方譜牒不可攷獨居歙之休
寧者最盛公之高曽世以長者稱薄取而厚施視糴之
貴平其價以出之施及旁郡全活者甚衆至奉議公襲
徳彌厚一夕與夫人金氏坐月下有二星飛入懐衆異
之曰其呉氏種徳之徵有子之祥乎已而宣和之甲辰
果生國録公俯乙已十二月之朔又生公公生而頴悟
日誦千餘言十嵗属文巳能道老生宿儒之所不能道
弱冠與國録公游太學時四方之英俊萃焉月與角筆
墨短長輙居首選儕輩相與歎服為之語曰眉山三蘇
江東二吳以上舍高選登紹興二十七年進士第調明
州鄞縣尉三十二年遇恩陞修職郎隆興元年獲强盗
改承事郎二年差充婺州教授不赴乾道二年差知饒
州安仁縣四年轉宣教郎七年丁母艱服闋淳熈元年
轉奉議郎通判邕州五年任滿轉承議郎被召上殿除
知州兼廣西四路安撫都監提舉欽亷等州盗賊公事
沿邉溪洞都巡檢使兼提㸃買馬事親老匄祠主管台
州崇道觀六年轉朝奉郎七年轉朝散郎差知泰州匄
祠復主管台州崇道觀十年致其仕以淳熈十年二月
二十七日卒享年五十有九公天資雄渾學該體用高
逺而不為迂切近而不為陋上下數千年間世變升降
制度因革燦然若指諸掌而能劑量之以道出入諸子
百家天官稗說靡不洞究而能折𠂻之以聖人之經故
其發為文辭涵蓄演瀁嚴潔淵奥每一引筆若飄風驟
雨不可止遏旁觀駭立悚汗而公初未嘗屑意也公英
邁慷慨忠義激烈雖窮居厄處抱膝長吟常以社稷安
危為已任方隆興天子銳意北向效竒獻䇿者無算公
獨憮然曰是碌碌者釣取爵位耳烏足與語大計使吾
得當一面提精兵數萬必擒頡利以報天子葢公平日
之志也當時宗工鉅卿如晦菴朱公南軒張公東萊吕
公龍川陳公梭山陸公石湖范公止齋陳公及知名之
士數十人皆與公友善公之倅邕也南軒以書告晦菴
曰吳益恭忠義果斷緩急可仗未見其匹及歸自邕而
得對也南軒書孔子之剛曽子之勇南方之强三章以
諗别既而又以書相勞扵中都曰益恭才氣事業烏可
掩抑對揚忠言必當上意至龍川則反復太息徧告于
東萊與石天民曰此君蹉跎日以老矣今兹得對或有
遇合之理其為一時名公所慕重葢如此初公未第為
太學録時天子厲精以邏卒亷察中外一日且至膠庠
公曰此曹挾小忠簸弄耳今闖足至此異時六館之士
以非所宜言與大不敬論報豈不上累聖朝執而笞之
曰國有令汝無故烏得輙入卒噤受笞去不復至葢公
之風裁峻整臨機果決已見扵為布衣時得第尉鄞鄞
竝海盗出没鬼神不可踪跡間來掠民家輙去朝廷雖
宿将重兵不能禁公潜布耳目盜所至輙知之單馬徑
造捕者隨至盜驚謂神卒有先登被創者公解駝裘以
衣之親與傅藥士卒皆感慨争奮願空賊以報及宰安
仁安仁舊號冷邑公至則肅吏厚民薄征緩賦異時負
販少有至者公立為會市會之日官無征斂市不二價
約束明肅商賈四集皆得所欲以歸扵是井邑饒富江
東壮縣或愧焉時嵗大旱公度民将艱食預約一縣户
口所需米若干令富民儲蓄以備境内賴以不飢會旁
境飢民百十為羣攫食偷活惡少年乘之為盜勢駸駸
且犯境州人以為憂遣兵數百戍之或有勸公避者公
奮然曰吾為令顧委命若等是謂草間求活吾寧與賊
死况不必死乎籍丁壮閱之公馳馬横槊其間聲勢張
甚有無賴子襲旁邑所為者法外出新意殺之以令盜
聞之皆恐懼縮頸不敢犯事已自劾不報然不便者從
而媒蘖之以是坐累數年公嘗言扵孝宗皇帝曰盜賊
弄兵驚陛下之赤子甚至阻山澤殺吏士遣大将發重
兵而不能定皆由帥憲守令罷軟不任職治之不早以
至滋蔓難圖仁哉斯言使安仁非公盜滋蔓矣法吏乃
反以為公罪此識者所甚痛也暨通判邕州沿邉溪洞
蠻獠少不得意則反側南軒張公經畧廣右有疑事悉
以咨公寘郵筒徃來籌畫日至再至三公曲為之盡畢
就條理郡闕守檄攝郡事有自杞蠻者勢强盛服属化
外諸國至羈縻州境上其人皆長大勇悍善鬬嵗數千
人至横山市馬日益横忽其酋必程持國書來争論淳
熈三年蠻人與其官兵相殺傷因及十餘事以乾正為
年號州人大恐公嚴兵庭見之其詞色驕甚公責以汝
國本小小聚落只因朝廷許汝市馬嵗得銀帛二十餘
萬今三十年矣汝國以此富强役属諸蠻若忘朝廷厚
恩邪輙敢妄有邀求吾當聞諸朝絶汝買馬之路又以
不用本朝年號且犯廟諱詰之酋遂屈服有田州下閉
洞首領凌謐以掠良民與化外諸國為市人易金一兩
伎藝者倍之每嵗上邉買馬遣丁夫除驛道輙為掠去
公屢委所属追問謐不伏以兵擒之梟首扵市逺近稱
快又有安平州酋長李棫蔵匿逃逋窺伺叵測累年帥
憲不能治州有虞兵逸去公大書尺紙示棫如期而來
且惶懼遣使以書幣請罪公責而釋之還其書幣棫歎
徃時太守率以賄遷公清如氷吾敢慢乎扵是兩江五
十餘洞告戒部落無有犯者且曰吾寧貧窮毋犯吴公
留邕三年績效不可殫紀南軒露薦于朝得㫖赴都堂
審察去之日若士若民若吏若兵合數千人遮道流涕
奔告諸臺借留公陛對首論恢復天下之大勢有二天
下之大計亦有二有紛紜未定之勢有立國相持之勢
紛紜未定之勢利疾戰立國相持之勢宜緩圖方海陵
即世中原之勢幾至紛紜諸将反不能渡淮而發一矢
及葛王定位南北之勢復成勍敵張浚虞允文乃欲長
驅以定中原進退緩急皆兩失之此功業所以未建今
之議者不察持茍安之說者欲保守江左為欲速之計
者便謂中原可平臣未嘗不痛惜扵斯也臣願陛下治
兵積粟涵勇韜力十年生聚十年教訓乃以舟師出其
東蜀兵出其西且戰且守稍稍前進東自齊以圖晉西
自隴以圖秦為祖逖譙梁戰守之謀而無桓温劉裕深
入逺鬬之患㑹逢其適糾合諸侯之兵而以武臨之一
戎衣而天下定矣若彼此勢鈞而力敵雖一兵一騎不
可輕動聞者始知公規略宏逺區畫精宻平日慷慨自
許非孟浪呌呼者也使公獲展其志應敵著數各隨局
面如環無端功業可量也哉及論自杞蠻二廣官吏與
治賊之方皆切中事機孝宗皇帝嘉奨欲除公御史適
邕又闕守上以馬政為憂復以邕管属公時奉議公巳
八十公曰吾奉親以徃乎親且老離井里以戚吾親非
孝也上方以孝治天下其念我乎力請上為惻然予祠
已而思之擢知泰州復以親老請祠公孝友出扵天性
常視奉議公嚬笑以為欣戚所居之前有洲廣數畆舊
種竹蒼翠可愛奉議公樂之扵是結廬其上環以秋冬
不凋之木日奉觴酒怡愉其中又以餘閒與從游之朋
窮經論史攷徳訂業四方之士聞之負笈而至嵗數百
人居不足以容或相率結茅其傍因號為竹洲先生公
分齋肄業如安定湖學之法以教之士由以成材者有
方公恬首春官汪公義端首臚傳其他簮佩滿州縣言
有章行有操官有業問有學未有不自竹洲之門者公
之没也奉議公巳九十呼其子泫然流涕曰子之事親
也生有養死有葬今吾先而祖以死有餘恨矣汝其毋
忘乃父之志以事而祖又曰汝其知所以立身立家乎
忠孝者百行之本也恭儉者百行之端也其了然扵死
生之故有釋老所不能及者娶金氏封宜人後公六年
卒以紹熈元年四月某日合葬于績溪縣高車原男四
人載宣教郎簽書高郵軍判官㕔公事圻塈坰女一人
適奉議郎知袁州萬載縣事王僎孫十一人鎬鉉錫鎮
錞鑑銓鐔鏞銘錡曰鑑出繼國録公長子垕之後曰銓
出繼國録公次子塾之後孫女二人長適承議郎知江
州瑞昌縣事韓埜卿次幼未行卓扵公同里閈先伯父
文簡尚書與公同肄業而公之季子坰又從予游故知
公之出處頗詳嘗論公之才足以佐理天下而身不得
居卿相之位公之氣足以從事中原而身不得任鈇鉞
之寄公之節足以揮斥姦慝而不得綱維國之風憲公
之文足以光昭雲漢而不得黼藻國之綸綍公之命固
有所制矣然孝盡扵親道信扵友名尊扵身識與不識
皆知公為一世偉人公之所以不朽孰得而制哉公嘗
作尊巳堂記謂天爵義榮已所有也可常尊也人爵勢
榮得失在命不可常也士大夫喪其可常之尊乃藉夫
不可常尊者以華其身得則喜失則悲甚而茍得至扵
忘恥是何異乞墦間之祭醉飽而歸其妻妾方羞且泣
而施施焉未之知也晦菴朱公見而喜曰徃者張荆州
吕著作皆稱吳邕州之才今讀其記文又可見其所存
然則雲霧晦㝠日月之光景常新公之存固有用舍得
喪不得易者有文集三十卷行扵世或謂其峻潔類賈
長沙雄麗類蘇内翰風騷類柳柳州世必有能辨者不
待予言也公殁既有年其孫鉉入都門涕泣謂予曰先
祖言行乆未編次将遂湮墜敢稽首以請予辭不敢鉉
之請愈力因㮣書其大節以備太史氏采録云謹状嘉
定十五年十一月日通奉大夫同知樞宻院事休寧縣
開國伯食邑九百户食實封一百户程卓状
　　　程君正思(端䝉/)墓表　　　　朱　熹
士患不知學知學矣而知所擇之為難能擇矣而勇足
以行内不顧扵已私外不牽扵俗習此又難也嗚呼若
鄱陽程君端䝉正思者其所謂知所擇而能行之者歟
乃不及一試而又無年以死使人不得見其徳業之所
成就是可哀已正思天資端慤自幼巳知自好稍長即
能博求師友以自開益遂以詞藝名薦書既乃見予扵
婺源聞諸老先生所以教人之大指遂慨然發憤以求
道修身為已任討論探索功力兼人雖其精微或未究
極而其固守力行之功則已過人逺矣始時名下之字
同扵周程至是亟請其父而更焉其居家事親能開義
理扵幾微之際多所感悟而不失其驩心喪母葬祭推
本古經以正流俗之繆郷人多以為法其在太學儕輩
類趨時好不復知有聖賢之學正思擇其可告語者因
事推誠誨誘不倦從而化者亦頗衆然其為人剛介不
茍合聞人講學議政有所未安輙造門辨質或移書譬
曉必極其是非可否之分而後已會大臣有樂豪縱而
賤名檢者見修飭即以邪氣目之而又言扵上曰是属
且能亡人之國扵是學官承其風㫖因課試發䇿直以
王程蘇氏之學為問葢将以其向背為取舍對者靡然
無敢正言其失正思獨奮筆抗論無所依違而所以分
别邪正之間輕重淺深又皆中理雖竟以是無所合而
歸然其抑邪與正之助亦多矣既歸即以病不起紹熈
二年十一月一日也享年四十九聞者莫不哀之方疾
革時手書來曰端䝉死不恨恨不克終養而卒業扵門
耳然已無可言願先生自愛蚤就羣書以竢來哲世不
我知天豈亦不我知也哉予雅意正思任道勇而用志
專必能卒究精微之藴以廣斯道之傳者遽讀其書不
覺失聲流涕既而視其筆跡謹好如常日又知其明扵
死生之際如此為之痛惜而又不能平也明年正思之
父将葬正思扵其郷之曹公塢使其二弟端臨端本状
其事以來請所以表其墓者予按其言正思曽祖宏祖
汝能皆有郷行父易今以修職郎致仕母俞氏妻王氏
生一男師聖一女適同縣董清而他則與予所聞者皆
不異又觀其言正思自少謹信異常兒大父将没知其
可託以一老婢諉焉正思時年十四五涕泣受命護視
勤懇十有六年始終無少懈至是属疾雖病尊親臨之
必冠巾乃敢見将卒悉屏婦女户外戒治喪無用浮屠
法所以告二弟朋友皆人倫大法所繫不雜他語是皆
宜書因并前所論者書之使碣墓上後之君子庶有考
焉紹熈三年秋九月乙亥新安朱熹述
　　　程知録(洵/)傳　　　　　　　汪師泰
程知録洵字允夫婺源人父鼎朱韋齋先生内弟少孤
與龜山門人羅仲素蕭子荘數公從韋齋學于閩韋齋
贈以六言皆事親修身為學之要鼎拜受其言益自樹
立博覽經史尤好讀左氏傳為文輙效其體不能屈意
舉子尺度以故不利場屋韋齋嘗有舅家今三世筆耕
未逢秋之嘆家故貧至鼎益困中嵗奉親徙居窮山間
自號韓溪翁晦菴先生表其墓洵初以詩文求教文公
公答書曰如欲為文章士而已自應不在他人後如果
有意古人之學則所示猶未得其門嘗以道問學名齋
文公易其扁曰尊徳性因為作銘其他徃復問答累數
十書載于大全集者僅十三書耳初任衡陽簿士友雲
集登其門者如出文公之門再調廬陵録參與新使君
不恊臺章有吉州知録程洵亦在偽學之流之語洵與
文公書曰濫得美名恐為師門之辱公答曰今日方見
吾弟行止分明又云滕珙兄弟謂與吾弟為中表因其
有志宜善誘之郷里少知此學得從事者衆漸以成風
亦非細事洵没文公祭文云中外兄弟葢亡㡬人有如
允夫尤號同志學與時背仕皆不逢猶計暮年更相勉
勵卒其舊業以畢餘生何意允夫之才學而遽止此邪
有克菴尊徳性齋集十巻周益公序之曰平正和粹楊
誠齋愛之謂如寳玉大弓云其後有名樗字文伯韓溪
翁之裔孫也謁文公于精舍求為學之要復徃見南軒
先生討論至極復親炙董公叔重相與問難遂留學一
年歸文公語曰學問之道無他求其放心而巳由是篤
意家學不事舉子業里有訟不決者為開道理雖頑嚚
亦感悟丙午嵗歉鄰境有椎牛刼廪因為嘯聚樗挺然
入羣從容撫喻衆解散去其家學淵源素知扵人如此
年五十作原化論深達性命之理纂集先賢格言若干
巻晚號翠林逸民(朱子與程允夫書示喻為學之意此/正克已功夫所當用力然猶是至粗)
(淺處若不痛加懲窒非惟無以仰窺聖賢閫域恐亦無/以自立扵州里之間矣此甚可懼不可視為常事而緩)
(扵檢制也上蔡之言警切至到真當朝夕提撕然論其/細微則區區所愧亦巳多矣尚何以為賢者觀省之助)
(乎今當彼此各致其功庶異時相見無所愧扵今日之/言耳觀書或有可疑因便疏示閒時冩得便可旋寄徳)
(和處此中時有便人徃還也所論向來解紛之意固是/如此然亦平日持已不嚴故擇交不審而責善之道又)
(有所不至故其末流之弊至扵如此此當深自悔責而/速改之詳味來辭似未有此意恐更當反復鄙言毋以)
(前說自恕也所要文字正冗未暇致思齋銘亦已忘記/又無草本要不必爾但得識之扵心而見諸行事則為)
(有以發扵愚言矣祠閣二記皆不成文字但欲畧見此/義理故不得而辭來喻云云非所望扵親友間也近思)
(録成尚未寄到到即附去中庸無人寫得只有一本不/敢逺寄且亦未定不欲廣傳也定性書解在别紙亦勿)
(示人為佳雲谷記已寫寄李文矣○熹頓首昨還里中/煩踏雪出山以遂一見之歡為意甚勤且賦詩以属之)
(雖知不足以當盛意至扵意格超邁程度精當雖諸老/先生猶撫手降歎况某尚未足以盡窺一二其敢有妄)
(議乎想從者甚衆即日新正所覆多佳某前日發縣中/崎嶇道路者六日乃扺城府勞薾可知旦夕亦須西去)
(餘不足言獨念相去之逺不得時時執手一笑為樂耳/更有少事欲與吾弟言之前日匆匆不暇及此某聞先)
(師屏翁及諸大人先生皆言作詩須從陶柳門庭中來/乃佳耳葢不如是不足以發冲澹蕭散之趣不免扵塵)
(埃局促無由到古人佳處也如選詩及韋蘇州詩亦不/可以不熟讀近世詩人如陳簡齋絶佳吴興有本可致)
(也張巨山愈冲澹但世不甚喜耳後旬當錄寄一讀胷/中所欲言者無他大要亦不過如此更須熟觀語孟等)
(書以探其本區區所禱如此而已初八日三鼓作此不/宣某頓首上允夫賢弟○昨來疑義乆不奉報然後來)
(長進又見得前說之是非也每與吾弟講論覺得吾弟/明敏㸔文字不費力見得道理容易分明但似少却玩)
(味踐履功夫故此道理雖看得相似分明却與自家身/心無干渉所以滋味不長久纔過了便休反不如遲鈍)
(之人多費功夫方看得出者意思却乆逺此是本原上/一大病非一詞一義之失也記得向在高沙因吾弟說)
(覺得如此講論都無箇歸宿處曽奉答云講了便将來/踐履即有歸宿此語似有味更告思之草此為報不能)
(多及餘惟力學○王雙溪程允夫集序予與程君允夫/居同邑學同術允夫在輩流中藉藉有聲而予出處差)
(池未之識也及隨牒宦游始邂逅于廬陵見其說經史/論古今亹亹令人樂之不厭扵是始恨相識之晚允夫)
(亦為予傾倒底裏過扵舊交予自清江秩滿入中都為/博士乆不聞向因詢郷人之來者則允夫已捐館舍矣)
(又四年予始來歸其婿黄君昭逺集允夫所著詩文属/序予讀之終編大抵理勝而詞采附之淘鍊櫽括俱不)
(茍作葢允夫早名薦書晚綴仕籍素所藴蓄不獲見扵/事業而惟寓扵其文故所成就如此此足留不朽計扵)
(地下無憾矣昔者先友竹溪居士張公公予嘗為予言為/文猶之善釀稻秫必時麴糵必齊水泉必香投扵一器既)
(熟去其糟粕沉濁在下精華在上其色澄清其氣芬郁其/味醇㫖此良醖也惟文亦然讀允夫之文者當以是觀之)
　　　　朝奉大夫賜紫金魚袋致仕滕公(璘/)墓誌銘
　　　　　　　　　　　　　　　　真徳秀
乾道淳熈間子朱子倡道南方海内學士至者雲集新
安滕公徳粹時甚少與弟徳章奉其尊君之命以書自
通而謁教焉子朱子復之曰夫學者患不知其歸趨與
其所以蔽害之者是以徘徊岐路而不知所從入今足
下既知程氏之學不異乎孔孟之傳而讀其書矣又知
科舉之奪志佛老之殊歸皆不足事則亦循是而定取
舍焉耳復何疑而問於僕邪意者扵其所欲去者未能
脫然于胷中所欲就者又雜焉竝進不無貪多欲速之
意是以雖知其然而未免有茫然無得之嘆耳足下誠
有志則願暫置扵彼而致精扵此取其一書自首至尾
日之所玩不使過一二章心念躬行若不知復有他書
如是終篇而更受業焉漸涵之乆心定理明将有以自
得之矣論語一書聖門親切之訓程氏之教尤以是為
先足下不以愚言為不信則願自此書始後數年子朱
子自寓里來歸始以弟子禮見於是得大學中庸章句
而熟復焉既而徃仕四明又教之以親仁擇善為講學
修身之助且曰楊敬仲吕子約沈叔晦袁和叔此四人
者皆子所宜從游者也居數年子朱子扵潭溪之上留
止四旬問辨彌篤蓋公扵師友淵源所漸如此故終身
踐行不離名教之域至其用之而弗究則君子以為有
命焉公名璘徳粹字也世家徽之婺源考諱洙贈中奉
大夫其徳善族系見于子朱子之銘公少篤學誦書至
丁夜弗倦薦舉于鄉入太學淳熈八年中南宫第四人
對䇿又中乙科以恩陞首甲調鄞縣尉教授鄂州居中
奉及母令人胡氏憂服除調四川制置司幹官用舉主
更選知紹興府嵊縣簽書慶元府節度判官主管官告
院奉仙都祠通判隆興府淛東福建帥司叅議官尋得
請致仕公早親有道明于義利取舍之分自其初第當
得教官顧俯就一尉人謂塗轍差失公獨以近次便養
為喜雖箠楚塵埃間弗䘏也今丞相将以掌故處公議
未決時韓侂胄隂操國柄或勸公一見宜可得公曰彼
以偽學誣一世儒宗以邪黨錮天下善士恨位卑不能
為萬言書疏其罪顧可謁之以干進乎卒請入蜀及自
蜀還有欲引之班列者君終不為侂胄詘復固辭故事
禮部殿試有一在高選鮮復作縣既作縣鮮不為職事
官公獨從吏部選取郡從事以去其後倅貳大府矣不
求為州而求佐帥幙其在三山也帥雅知公将奏俾因
任公曰吾年至宜去可復戀斗粟貽俗子譏至其涖官
行事則又有足稱者為尉時嘗奉檄覈富室之訟賂遺
交至卒不能毫髪汙有强盜剽海濵宻院下其名俾迹
捕公既獲其六矣或謂賞格不滿數盍益諸公顰蹙曰
䧟人大僇而以徼賞安乎至獲造偽劵者應格當賞亦
不請也在制府以誠實不欺事其長議多見從後帥嚴
且急公與同僚約每白事逢帥之怒則姑斂退以待威
少霽復白事多施行在剡適嵗饑民告病甚常平使者
發粟賑廪之公極意奉行多所全活使者薦于朝有曰
慈祥之政惠及田里亷潔之操推重縉紳邑人以為實
録及叅議閩中有以利啖守帥而更鬻鹽舊法者亭户
舟人皆失業怨聲嘈嘈公白帥弗盡從後帥至復力言
卒還其舊乃已公既從子朱子得為學大㫖異時至永
嘉又從故中書舍人陳公傅良問左氏要義陳公告語
甚悉大略謂左氏本依經為傳縱横上下旁行溢出皆
所以解駁經義非自為書且告以六經之義兢業為本
公佩服焉其他與當世知名士更切磨不勝紀自少嗜
學老而弗衰在蜀得官書數千巻載與俱東益求平生
所未見即溪東為堂貯之命曰博雅燕居無事蚤莫繙
閱間及浮屠老子稗官小說惟意所適竹間為亭扁以
清心風日恬暢輙挾冊相羊其間自謂如魚縱壑鳥脫
籠樂不勝既年八十以朝奉大夫致仕賜紫金魚袋考
終于家實紹定二年六月丁巳其所為文曰溪齋類藁
若干巻夫人陳氏有淑行先卒贈宜人子某䕫漕貢士
早世某某今某官某業進士女適進士吴去智孫三人
某某某女二人公篤厚亷直自其所性與徳章同㳺師
門既先後收科則以世業盡遜二季之未仕者居郷不
以利自營不以私事撓官府在官時裒州郡所餽别貯
之及歸里悉班諸親故之貧者一簮弗以自留族婣有
喪勸其早治葬毋溺隂陽家說不能舉者助其貲垂没
教諸子守忠孝以奉天道其可謂俛焉孳孳斃而後巳
者矣自淳熈後義理之學日明然士多假竊形似簸弄
筆舌間弗身踐也公初為論語說子朱子善之因謂為
學以變化氣質為功而不在扵多立說公為􁑔然自是
不敢輕論著終其身嗚呼觀子朱子之所以教與滕公
之所以學則士之有志于道者當知用力之地矣公之
葬以六月庚申里曰瑞亭地曰井塢後五載予為之銘
銘曰
維古之學必貴躬履世習浸訛乃事口耳辨河說鈴紛
焉四起回眡其人則或可恥猗歟滕公克佩師指不譁
於言而勉諸已我銘其藏以詔學子
　　　東隠程先生(先/)墓表　　　　方　回
先生之殁餘百年矣其五世孫圉從回遊一日以状乞
表墓回素景先生名且状出吾宗老秋崖公疑不必贅
然状法詳刻石難表其大者以示後於禮為宜先生諱
先字傳之程姓徽州休寧人所居曰陪郭所祖曰梁将
軍忠壮公邑大族具團練公碑文團練者先生考也先
生之行大者有三初團練公以偏師禦金人于池州死
國難當録其嗣先生哀痛固讓不受廬墓三年有異端
其孝也失生自以出伊洛後為學務躬行不事佔畢隠
居東山既老猶請益不已聞晦菴夫子為世儒宗以掃
墓還婺源擔簦見之夫子示以聖學大要時先生年巳
七十餘不能從遣其子侍入閩夫子稱之其學也先生
痛父死節以衣冠窆焉念當時無義士還其櫬乃立司
徒廟于家山司徒者梁茅勝嘗糾義士五人竊忠臣王
琳之喪于陳而葬之故先生感激為此其義也餘行事
見状者自當行世兹不得詳先生三子曰永正字長卿
清逺軍承宣使同知閤門事帶御器械曰永竒即從晦
菴夫子學者語録所謂程次卿也曰永彰字季卿郷貢
進士孫三人曰瑜将仕郎曰璋太學掌書曰琬宣義郎
曽孫三人曰元不仕曰仔奉議郎曰茂臨安府磨勘司
主押官𤣥孫四人曰梧曰檜曰楨曰梓楨字伯祥與回
同客秋崖之門故知先生然不及拜徳容聆緒言顧伯
祥亦已下世圉乃能惓惓于先徳可謂賢子孫矣
　　　友堂吳先生(昶/)小傳　　　　家　乘
先生諱昶字叔夏其先居歙之富饒徙堨田又還居向
杲少刻志為學通五經時羅鄂州端良洪内翰景廬程
尚書泰之皆負重名當世先生悉與之友文名藉甚淳
熈丙申文公朱子以掃墓歸婺源先生幡然悟俗學之
陋率先執經館下獲聞伊洛至論乆之偽學黨作弟子
多更名他師而先生志益堅徒歩走寒泉精舍就正所
學得文公心印文公深嘉之書翰徃來不輟待之與滕
徳粹徳章程允文相等安貧守道意薄進取以薦徴為
郡校書弗就先生嘗請得文公親筆四書注槀以歸終
身守其師說造詣愈深泰之著雍録禹貢圖演繁露諸
書皆先生為之折𠂻以嘉定已卯八月十五日卒葬向
杲市北先生自號友堂學者稱友堂先生所著有易論
及書說八十巻史評七卷詩文五十卷孫豫能守祖訓
為堂曰延芬儲書萬卷以待學者復取豳七月詩義築
場圃禾稼間自號場圃居士豫子龍翰字式賢咸淳甲
子郷貢用薦授迪功郎國史實録院編校文字以親老
辭歸為堂曰躋夀日以娱親為樂至元初郷校諸生請
充教授又為臨容書院山長以詩名一時而行尤高古
居喪不用浮屠法一遵古制好施予數葬無後之喪隣
人殁亦蔬食三日自號古梅有詩十六卷王厚齋劉後
村及秋崖虚谷二方公皆亟稱之龍翰子霞舉字孟陽
號黙室益究心家學所著有易管見六十卷筮易七卷
太𤣥潜虚圖說十巻又有文公家禮考異一編𢎞齋曹
公序稱之以為文公忠臣當與張正甫儀禮識誤並行
云
　　　格齋先生程君(永竒/)墓誌銘　葉秀發
秀發起謫籍受命知徽之休寧聞休寧有格齋先生程
君正學篤行思友其人以自輔而君不幸前一月去世
矣君之弟郷貢進士永彰適來行都奉所状事行以君
子瑜之意請銘其墓秀發鄙陋何足以知君然以不及
見為恨則誼有不可辭者君諱永竒字次卿其先與河
南程氏同出梁将軍忠壮公靈洗之後君曽祖諱昭以
儒起家為饒州軍學教授贈朝奉大夫妣俞氏贈令人
祖諱全建炎初積武功至開州團練使池州統制封休
寧縣開國伯死于忠贈太尉妣金氏贈宣國夫人父諱
先以長子恩累贈履正大夫妣劉氏贈恭人初履正公
慟父死國誓守墓不仕刻意問學愛君淵頴有受道之
資親督課之君亦厲志扵諸經子史悉含英咀華而卒
以反躬實踐為事文公先生省墓婺源履正公挈君徃
拜請受教焉因令君侍歸建安問難究詰所造益邃踰
年而歸文公手書持敬明義之說百餘言勉之君歸遂
以敬義名其堂邑人子弟從者雲集而郡縣大夫有稽
古禮文之事悉來咨訪一言之下罔不敬服江西制閫
請為白鹿洞書院山長浙東帥專書幣聘為塾師皆辭
不赴履正公晚得痺疾君孝養備至務適其歡長兄永
正以門功居臨安歴官帶御器械清逺軍承宣使君恒
以國恥未雪勉之盡瘁以嗣世烈又用伊川先生宗會
法以合族人舉行吕氏郷約而凡冠昏喪祭悉用朱氏
禮郷族化之偽學難作君去隠邑之東山值文公訃至
合同志者設位慟哭曰吾道已矣或傳其輓章于有司
被繫數月乃免君扵經傳玩索有疑誤者必謹識之晚
嵗訂其大義所繫者為六經疑義二十卷四書疑義十
卷又以明道定性書伊川好學論當與太極圖說西銘
並行各為之註釋一卷文公語類出于衆手純駁不一
自加詮擇為朱子語粹十卷中和之說文公葢有遺憾
為集其語為中和考三卷君以大學工夫始于格物自
號格齋所著詩文曰格齋藁四十卷君年七十有一以
嘉定十四年十二月五日終于正寝疾革前一日沐浴
正衣冠而坐門人交入問疾乆之曰吾不能多言呼紙筆
至大書一敬字曰守此足矣君配查氏賢孝慈淑與君
比徳子一人瑜也亦能劬書以世其學君墓在邑東三
里許程家原嗚呼聖學之晦千五百年矣二程夫子始
昌明之至文公先生與南軒東萊兩先生鼎峙而起號
集大成雖更黨禍而有志之士終不自沮若格齋先生
豈非特立不羣者哉秀發執經東萊之門嘗與聞先正
之緒論而嘆同志者之不可復作也敬序其事而銘之
銘曰
詞華相矜惟士之陋虚無相高惟士之謬猗君之生所
禀既秀持敬明義得于師授刋彼詞華不懼世垢黜彼
虚無不為道疚廓然此心六合宇宙其體具矣而用弗
究也噫(敬義齋銘新安程君次卿從學晦菴夫子于考/亭夫子告以持敬明義之說君受教焉且請以)
(敬義名堂兼名其齋将出入顧瞻而示警也夫子善之/又為書敬義堂三大字中更黨事不復出而授徒于家)
(抱道以老若君扵敬義之說可謂篤信力行者矣間因/汪君叔耕求予銘予聞河汾王氏有言君子之學殁身)
(而巳豈以老壮為前却哉予不及識君然竊聞其人甚/久為銘以相之銘曰惟坤六二其徳直方君子體之為)
(道有常内而立心曰直是貴惟敬則直不偏以陂外而/制事曰方是宜惟義則方各當其施曰敬伊何惟主乎)
(一凜然自持神明在側日義伊何惟理是循利害之私/罔汨其真静而存養中則有主動而酬酢莫不中矩大)
(哉敬乎一心之坊至哉義乎萬事之綱敬義交持不二/不忒表裏洞然上達天徳昔有哲王師保是詢丹書有)
(訓西面以陳敬與怠分義與欲對一長一消禍福斯在/怠心之萌闒焉沈昏欲心之熾蕩兮狂奔惟此二端敗)
(徳之賊必壮乃猷如敵斯克怠欲既泯敬義斯存直方/以大恊徳于坤一念少差眡此齋扁嚴師在前永詔無)
(倦嘉定三年嵗次庚午夏/六月朔浦城真徳秀書)
　　　王大監(炎/)傳　　　　　　　胡　升
王大監炎字晦叔婺源武口人自幼篤學登乾道五年
進士第調明州司法參軍丁母憂再調鄂州崇陽簿時
南軒先生張公帥江陵聞而器之檄于幕府議論相得
秩滿授潭州教授以教養為已責提學蘇詡補一學職
炎辨之不從蘇怒欲易教武岡炎遂投劾出關諸生卷
齋乞留不獲大帥李椿親出關挽之竝車而回蘇悟乃以
特立有守薦用舉主改秩宰岳之臨湘邑在蘆葦中蕭
條特甚賦出無名會朝廷下蠲減之令條陳宿弊得㫖
嵗減二千八百餘緡邑賴以寛通判臨江軍三攝郡政
庭無留訟除太學博士遷秘書郎著作佐郎兼實録院
檢討官陞著作郎兼考功郎吳興郡王府教授又兼侍
左郎官又兼禮部員外郎除軍器少監主管武夷山冲
佑觀起知饒州尋與部使者不合去改知湖州湖甲浙
右素號難理炎不畏强禦邸第貴介有撓政者炎注于
牘曰汝為天子親亂天子法炎為天子臣正天子法浙
右人多誦之竟以謗罷再奉祠積官至中奉大夫軍器
監賜金紫嘉定十一年卒于家年八十一所居有雙溪
築亭寄興以白樂天自比所著書有讀易筆記尚書傳
禮記論語孝經老子解春秋衍義象數稽疑禹貢辨考
工記郷飲酒儀諸經考疑編年通紀紀年提要天對解
韓柳辨證傷寒論總曰雙溪類藁初著易解未竟病革
夜分祝天願須臾無死以成書卒如其言(按文公集與/黄直卿書有)
(偽學之章前此劉元秀力薦王炎作察官之語今考雙/溪傳及家集雙溪未嘗作察官也豈别一王炎世以其)
(名姓之同而誤歸之雙/溪邪審爾則受誣甚矣)
　
　新安文獻志巻六十九
欽定四庫全書
　新安文獻志巻七十　　　明　程敏政　撰
　　行實(儒碩/)
　　　許著作(文蔚/)墓誌銘　　　　程　振
士林之論以公有不可學者三焉權勢人之所趨也方
權臣擅柄之日詣其門者立登丞弼公惡其為人至不
造銓部富貴人之所欲也公以小宰梁公薦有掌故之
命矣乃五年臥家不以姓名自達張叅政開督府辟公
為屬公力辭避且極言調發之非貧賤人之所惡也自
壮至老布衣蔬食一室蕭然疎幃敗席有野人之所不
堪者五十年官學之積委諸槖中居乏寸椽耕無尺地
而經理曽不及焉蓋公之學一出於誠壮從諸公逰晚
而授學者一言一行悉以不欺為主故凡出公之門者
質而不華誠而不偽厚而不薄望而知其為公之徒也
嘉定紀元公始赴調五年差户部架閣十月除國子録
又十月三日除國子博士逾年改京秩遷太學博士六
年十月除秘書郎兼荘文府教授七年九月除著作佐
郎兼權兵部郎官八年正月除秘書丞五月除著作郎
兼職如故某年某月寝疾某日終于官舍子植求銘嗟
夫碑郭有道吾何媿乎公嘗有言國之强弱在元氣元
氣之盛衰在風俗風俗之振作在立表表立朝廷之上
影從四海之間表立矣而風隨仆之吾其如天何公諱
文蔚字衡甫新安休寧縣人銘曰
大閑耽耽皇極巖巖天下泰山萬邦所瞻毋曰聵聵幸
有表在惜哉嵗䦨訾黄不再(邇者朝廷命部使者遍歴/郡邑召山林儒士修輯各)
(郡志書以備史館編録實盛典也尚因得盡會吾諸先/達扵建初僧舍朝夕講論伏覩舊志具述吾先世祖兵)
(部公講學之原出仕之詳著作之粹贍族之仁昭昭可/考下懐不勝欣忭竊思祖徳弗彰子孫之罪扵是謄録)
(事蹟以廣其傳後之覽者必将興感而効慕也因贅/簡末以記嵗月永樂戊戍季秋十九世孫尚拜書)
　　　宋錢融堂(時/)本傳　　　　　宋　史
揚簡門人錢時字予是淳安人幼竒偉不羣讀書不為
世儒之習以易冠漕司既而絶意科舉究明理學江東
提刑袁甫作象山書院招主講席學者興起政事多所
禆益郡守及紹興守皆厚禮延請開講郡庠其學大抵
發明人心論議宏偉指擿痛決聞者皆有得焉丞相喬
行簡知其賢特薦之朝且曰時夙負才識尤通世務田
里之休戚利病當世之是非得失莫不詳究而熟知之
不但通詩書守陳言而巳授秘閣校勘詔守臣以時所
著書來上未幾出佐浙東倉幕太史李心傳奏召史館
檢閱轉對敷陳剴切皆聖賢之精微旋以國史宏綱未
畢求去授江東帥屬歸其書有周易釋傳尚書演義學
詩管見春秋大㫖四書管見兩漢筆記蜀阜集冠昏記
百行冠冕集寳祐間守李鏞祠于學(錢母墓記是為有/宋大理寺丞錢公)
(隠之母夫人墓夫人羽林上将軍之妻昭化軍節度使/靖宣公之衆婦吳越文穆王之孫婦也寺丞迎官新安)
(因家汝溪葬夫人小溝上距寺丞墓可三十步中罹兵/火嵗逺地殊則未免陵夷村童之手痛可傷恨幸接壌)
(皆親故可語以情紹定六年癸已二月有二日時領姪/輩御辛茹素正兆域明禁界遷路墓外踰文明日戊寅)
(社載封之崇四尺立墓額焉夫人四世孫嶨觷建炎間/提郷兵迎敵烏珠于桐江之牛山江東部使者袁公甫)
(偉而祠之聞于上前年賜廟額英烈将褒封矣夫人實/新安始祖妣因循泯泯淪扵荒莽謂子孫何哉乃為之)
(記建寺丞墓道門勒石其下寺丞墓之右嘗埋所乘白馬/有丘隆然可指今郷人皆曰白馬墓云七世孫時敬書)
　　　宋故朝奉大夫直龍圖閣金公(文剛/)墓誌銘
　　　　　　　　　　　　　　　林希逸
淳祐甲辰予初識公於朝中一見如素交居無何公去
省鑰守清江予解翰直守莆陽予番昜人公歸里徽與
番鄰書疏無虚月後十年予屏居餘干聞公以浙西庾
使卒又五年其子以状謁銘覽之愴然曰此吾友金子
潜也如之何勿銘公出名從家言動有家法初補長沙
民曹受知西山真文忠公以攝邑釐籍書賑飢具方略
也自此為文忠門人再調常州法曹攝李掾暴守囚劇
盜株連數十家公言按驗無状守欲强伏之力争不巳
守怒移公征官公處之怡然主湖南帳司用薦者五人
知奉新縣金人至淮流民突入境肆殺奪公鈎致其桀
數人語之曰若屬欲得食邪抑将為亂邪皆曰願公活
我公使互相保識乃籍其姓名凡户六千口六萬分為
三轄析三十六部轄以邑士部以其黨耕者販者别處
之怙暴者入赤籍窮悴者庸大家立約束數條事在令
前不問俄有異謀者公以計誅之百里帖然徐請于大
閫因屯田遣其歸具舟楫糗糧甚厚且戒之曰爾毋生
事煩疆吏大閫不汝赦也其人感公至意扶携涕泣而
去臺閫上其事擢倅興國軍邑父老乞留漕以聞朝廷
許之秩滿除帑轄公建言庫有名物與籍異請覈會其
實使某羨某耗具明庶宿弊可革從之監進奏院以薦
書讞奏諸道紛來從前漫莫考具日月籍之至今為定
法監三省樞宻院門輪對陳備敵理財二䇿其言曰餉
素積則師無飢兵素練則戰不怯将帥閒居當如在戰
場險要必備當如塞漏穴又曰邸第右戚有常俸而非
時泛賚撥降營造當損閹尹寺人有常廩而非時錫犒
希恱求得當抑百司胥吏俸銀二衣倍扵執事當省又
條上封樁十弊朝廷皆是之出知臨江軍冦餘糴貴公
取西山長沙規約視土風事宜増損行之憲車以治績
聞其間有曰綏字閭閻討求荒政推行有法曲盡其心
人以為實録郡有賑民倉積乆㡬廢公節縮補増至餘
七千石俄而帥漕總三司各糴于郡石五萬至十萬公
以書爭曰嵗入苗斛纔七春夏積潦請之倉臺求之巨
室僅僅無轉徙糴雖國計民為本可撥乎帥譙公欲黥
吏公曰守可汰吏可黥民食不可奪諸司不能屈逓减
過半民徳公牛車擔負争先應令及以風聞去父老泣
送踰十數舍奉崇道祠起知建昌軍又辭癸丑除知撫
州再辭改常徳府論者曰近之舍而逺是即可以觀所
守矣乙卯以太府丞召陛對言人才最急選用必以心
術聞望為先又論守藏之臣任宜乆毋以計日望遷之
官與長子孫之利遷右曹郎官丁已提舉浙西常平茶
鹽義倉時鹺計乆弊上銳欲革之程丞相曰必欲得其
人非金某不可公至推尋仍習窠罅日夜忘飢渇去冗
員刷弊例鹽本無逺近必面給之言扵朝曰鹽以虚籍
相授諸場皆然其或乆隠而不言則某有罪言之則罪
者不止某與其急於追求不若寛以求足許之明年課
入羨數倍亭民竈户得所熙熙然不待迫而辦最聞褒
遷将作監再留陞直寳謨閣然公以勞苦致疾矣俄有
㫖兼攝餫事苦辭改知太平州以疾請老進直龍圖閣
終于倉臺正寝晨興具疏既手書家事纎悉與夫歛葬
之具沐浴整衣冠焚香坐而逝時寳祐六年十月十七
日也享年七十有一階止朝奉大夫公荘重修潔燕居
如肅賔涖官嚴而明求民利病如嗜慾事無大小必為
乆逺計居郷門外事不入耳雖以才見用而趣學甚深
日誦西山先生心經閒居守書案不置初魁銓闈有勸
以復世科者曰等是青衫皆可行志何以競進為慕文
正范公義田與其季英徳史君文郁約共為之英徳卒
其子大鏞市田百畝以先公喜曰汝父不死矣及來淛
右以俸賜三萬緡益之又為祭田春秋祀事皆有式字
其弟文煇之孤如子嵗儉下廪直周其郷貧者貸之其
平生郷善卒如是卜築近郊曰東山古木脩篁徃來成
趣嘗曰他日埋我必於是景定四年十月十二日清孫
奉治命窆焉曽祖裕贈通議大夫祖安節紹興名灋從
贈少保謚忠肅公節惠之命公所請也父侃朝請大夫
通判揚州世居休寧孝芝里公名文剛三娶魯氏程氏
鍾氏一子将仕郎清孫也銘曰
仕之初師真儒誦至老西山書飢民活流民定入有言
出有政齮齕易挽汲難白髪召終身閒使雖勞止蠅誤
庾則褒騎鯨去殁所瘞生所游東山下銘斯丘
　　　宋象山書院山長月巖先生程公(紹開/)墓表
　　　　　　　　　　　　　　　方　回
嘉熈戊戌昭武賴公棟以戴經魁省闈其文天下誦焉
上饒程公及甫師事之得其傳年二十九庚子貢于郷
淳祐壬子再貢為首寳祐丙辰伏闕上書萬言重臣不
可一日無權臣不可一日有權臣指丁大全也未㡬入
太學時大全在政府倚宦竪肆凶虐嗾御史翁夢弼吳
衍論竄六士陳宜中等大全以沈翥為腹心方大猷為
耳目猥以章應雷為援而舉之開慶已未大全相之二
年私周震炎魁天下應雷甲科第三人士論切齒大全
嘗令翥以幣致公毅然謝絶自六士逐即家食不出大
全斥六士返翥大猷放嶺海震炎應雷奪恩數公欲歸
齋而丁外艱越三年升上舎長存心齋咸淳丁卯元日
郊前序率諸生表請幸學蓋賈似道柄國以小惠蠱多
士耳公曰幸學可也請幸以覬恩不可也辭不預拜表
列尋又辭推恩前序以譖於祭酒雷宜中召公譙責問
故公不屈拂袖竟歸傾二十齋之士餞關外明年戊辰
中龍飛榜乙科授從仕郎當注職官僅取増差臨汝教
兼掌書堂兩攝東西倅賑荒埋胔竭力助郡政再調寧
海軍節推母訟子不孝尹欲寘重辟公令子百拜未半
母心悔子之如初徳祐乙亥以承直郎禮兵部架閣扞
郷郡公之再自太學歸也以布衣長象山書堂至是再
為之逮已卯三為之至元庚辰十二月六日以疾卒生
嘉定壬申年六十九公諱紹開其先五代時自歙遷信
貴溪至公凡十四世曽大父惟幾大父光祖父自强迪
功郎致仕娶翁氏子男三人楷鳯飛植植先公四年卒
女二人婿鄭中陳近仁初丙子象山書堂災公畢力再
造士嘉乃績丐與山長袁公甫竝祠平生授徒於家自
為道一書堂楷兄弟増廣之楷今為書堂山長鳯飛徳
安府儒學教授孫男七人皆向學孫女三人以癸未二
月丙午葬于故居之鼎山坐乾面巽公生夢得此地卜
居三十餘年就為佳城公殁之十四年癸已楷與紫陽
方回遇于武林以回先人嘉定甲戍上舎亦嘗為存心
長且歙人請銘公墓回惻然感傷思近時人才衰少世
事敗壊之故乾淳以後無重臣侂逺全道及再相之舊
學皆權臣抱實學者受誣負重名者招忌死黨阿附者
致大位無一善可書大節一二可書者乃皆出扵寒士
下僚如此而欲國不僨不可得也公未仕時所立已卓
既仕坐視權臣覆餗迄如公丙辰之言雖大書特書足
垂不朽度公方且哀痛扵九泉之下亦豈忍聞哉公學
賛朱陸超然有得扵言語之外家塾之額曰道一志可
知已第回少公十五嵗豈敢銘公敬為墓表叙其行實
系以詞曰丁以威脅䇿吾庋賈以利啖輪吾柅屈而從
之早仕而已寧見道而艮背寧取義而賁趾人有生孰
不死不可滅亷與恥(程鼎實贈言凡冬大雪來嵗必大/熟松脂入地乆而成茯苓為琥珀)
(是何也陽氣閉藏而不發泄則地力厚而生物也茂木/之滋液于華葉者未甚遂則灌注本根凝為靈藥異寳)
(理固宜也世之賢人君子可以大用而不獲盡其用其/有餘不竭之澤流衍扵後徃徃如此月巖先生程公明)
(戴氏禮貢于郷選于上庠褎然為多士先志行清峻嚴/恪不茍合不輕進而温乎四海為春之意行乎萬仞磔)
(卓之間嗚呼使公而展所藴名公卿也而被其澤者㡬/千萬人然而嶔崎歴落年餘五十乃擢乙科官至京府)
(元僚而止逾一紀始以康寧夀考終嗚呼乾坤龍亢龍/戰之會鮮有不傷三百年雨露膏澤之物煜然春榮一)
(旦槁如秋後之園林蓋天運使然柳子所謂咸宜韓子/所謂薄功而厚饗豈皆非邪公歸田山中而家日以肥)
(子孫繁碩且賢公没之後悉為當路所禮起家以仕此/非公之所留者乎予公門人也識公二子矣世孫鼎實)
(教授海陵官滿而人士誦之不渝不墜其學不忝其世/徳此非公之所留者乎嗚呼天之生賢人君子也以為)
(民也公抱賢人君子之器百不及一二試今二子諸孫/俱有位方日進而日升一命以上可賜扵民小大多寡)
(分數不同爾公不獲大用扵昔若子若孫以之小試扵/今焉此賢人君子之胄所以繼先志而天之所以生賢)
(人君子之心也其毋曰位不足以行其毋曰時不可以行/夫今昔殊時而今之民猶昔之民天豈遂亡之哉斯言也)
(昔嘗聞于公而非迂也鼎實尚以斯言諗扵父兄大徳八/年六月二十有二日臨川門人吴澂書于淮東儀真寓舍)
　　　宋故辟雍造士程公先生(時登/)行状
　　　　　　　　　　　　　　　許　瑤
先生諱時登字登庸饒之樂平人姓程氏程氏族望東
南者皆出梁鎮西将軍忠壮公靈洗蓋與河南之宗共
泒歙饒接境其族居宦學四方者尤衆而吾樂平梅岩
一族夙以詩書孝謹聞宋淳熈間有職都巡諱綸者與
其弟濯纓府君諱元度兄弟友睦有稱扵時濯纓扵先
生為曽祖考易軒府君諱夢予從慈湖先生受業學究
淵微根極體要氣和行方名列副貢先生其長子也母
洪氏先生生有異禀强學博聞年十三易軒府君命從
師為義理之學鄰邑徳興槃澗董先生銖得考亭夫子
之傳其郷鄰有程正則先生亦私淑考亭之學易軒以
禮延致之俾先生終始從之游捜幽抉微鈎深牖明博
極經傳之奥探賾性命之原斟酌羣言條分縷析守約
務實以一其歸如是蓋十餘年而先生之學底于成咸
淳甲戍邉境大震㳂江諸郡被兵遂混江東九路之士
而試扵饒師生偕隨計吏及榜掲先生褎然舉首程公
素剛方狷介於從學者不少借以顔色先生每曲意婉
從左右就養有隠無犯明年登上庠朝列舉扵郷得封
其父母初階遂扵吏部領給誥以遂榮親之志又明年
而宋鼎移矣先生歸杜門却掃四方之士雲合景從擔
簦負篋百里而至户外之屨常滿于時江南新附諸郡
縣學博士官多缺員故國士有譽望者省府常檄以攝
教事其有意進趨者莫不奔走焉先生獨不肯屑就專
務精思力踐上泝濓洛之原稽經博古啓迪來遊之士
講貫切琢淬礪刮劘俾之從容涵泳以求通貫之功操
存持養以收任重之效扵是大有所成就至延祐科興
門人李晉首以先生之學拔萃郷閭暨五年丁已李燦
復踵貢擢上第自是終始諸科饒之士如彭圭朱坦鄒
成操琬許道溥皆登門授業者若黄常許憲輩亦私淑
而與有聞焉者也先生之道雖不行扵身而殘膏賸馥
沾丐扵人亦衆矣先生教人類以孝敬篤實為先不務
葩華以釣名聲其扵周易則確守程朱傳義而不惑於
𤣥虚之論書則備讀諸家而求其疏通知逺之實詩則
要性情之發而驗其興觀羣怨之機禮則審於節文度
數之宜而畧其繁文縟節之末樂則考扵蔡氏之書而
求夫聲氣之元春秋則厭夫括例之拘而直探聖人筆
削之㫖歴代史籍亦莫不究興衰治亂之由而品其人
才之高下考制度沿革之詳而覈其設施之當否著大
學本末圖說自堯即位甲辰迄周顯徳已未貫穿經史
於綱條之内著中庸中和說集朱子論述答問之語審
未發已發之機而探索性情體用之全太極圖通書西
銘則錯綜為之互解諸葛武侯八陣圖則剖析而為之
通釋他著述如周易啓䝉輯録律吕新書贅述臣鑒圖
孔子世系圖深衣翼感興詩講議古詩訂義閏法贅語
文章源委等書不一又所著碑銘序記詩詞哀誄雜著
名述翁藁者三十巻六經義若干篇藏扵家先生天性
至孝二親没後言及必流涕欷歔年近八旬猶著述翁
說以視子孫惠朋友拳拳焉期以交戒其語率鑿鑿真
實非若世之自好者詡詡誇誕以自媚說也平居恂恂
雅飭然資性勁特豪邁遇事剛果與學徒講議剖析如
流纚纚終日無倦容處兄弟怡怡愉愉待子姪毅以方
州閭郷黨長少貴賤接之各適其宜故得人之歡心方
壮嵗舊國貴卿大夫士皆知已莫不愛敬推重暨北來
宦遊至饒者聞名亦皆欽慕景仰焉生宋淳祐已酉二
月没以大歴戊辰十二月葬里之桑田古峯嶺娶寗氏
繼劉氏俱早卒子二人長雋先卒次傑孫男四人慈元
慈明慈選似孫曽孫男四人泰壮毅正葬之踰年子孫
以門人李粲状請銘于竹村先生馬公端臨其銘曰易
開三畫史著千年涵而揉之我覃我研書事悉且該矣
而門人操琬更以先生言行輯而為傳尤詳詎意兵火
之後故家凋落遺書徃牒𣪚為飛埃毅以手澤之浸微
而典刑之無考将無以垂休光昭來裔而及門之士存
者無幾涕泣語瑤曰曾大父言行子宜有述家藏銘誌
既失不可得若不及今掇拾補綴恐遂耗忘荒落丈獻
無徴則為之後者責将焉辭瑤既辭不敏則又念瑤登
先生之門也最後時先生已病足出入以二童輿致三
日始一承顔雖䝉誨誘諄諄語移日不休然服勤日淺
豈能窺測先生之藴奥猶望孔子之門牆未入其宫者
焉能語其宗廟百官之美也哉獨幸扵先生之宗夙有
姻連祖母於先生為從姪女先君子程出也過庭之際
嘗道外家遺事故知其家世淵源而扵先生宏範懿徳
亦竊知其粗畧用不敢以蕪陋辭嗚呼先生少年高貢
蜚聲監學當其時青紫可俯拾也柰何運去物改竟尼
壮圖既乃韜涵道徳闡明經籍作為文章其書載屋俾
後世士類雲蒸俱得以聞聖賢下學上達之要學者修
已治人之方成人有徳小子有造居者藉是以涵和毓粹
道積厥躬出者得是以舒翹揚英澤及乎人則先生之道
亦不可謂不行扵時矣太上立徳其次立言先生於斯
二者其無讓乎顧瑤也何足以知之尚頼同門之士相
與討論訂定庶無遺缺俾得藉手乞言于當世立言君
子以光昭先生之道徳垂於不朽斯道幸甚斯文幸甚嵗
丁已七月朔門人許瑶謹述
　　　　胡玉齋(方平/)傳(子一桂/)　　　汪師泰
胡玉齋方平婺源人曽伯祖昴政和間由辟雍第嘗與
朱韋齋有同邑同年之好曽祖溢紹興初復繼世科因
伯氏交扵韋齋獲聞河洛之論而朱子則世好也方平
早受易於介軒董夢程繼師毅齋沈貴瑶沈實介軒上
客而介軒乃盤澗從子得其家傳者盤澗受易扵朱子
之門最乆方平研精易㫖沉潜反覆二十餘年嘗因文
公易本義及啓䝉註通釋一書又外易四卷考象求卦
明數推占又有易餘問記其言曰本義闡象數理義之
原示開物成務之教朱子言易開巻之初先有一重象
數而後易可讀啓䝉四篇其殆明象數以為讀本義而
設者與象非卦不立數非蓍不行象出扵圖書而形扵
卦畫則上足以演太極之理而易非淪扵無體數衍扵
蓍䇿而達扵變占則下足以濟生人之事而易非荒扵
無用其間又多發造化尊陽抑隂之意易之要領孰大
扵是明乎此則本義一書如指諸掌也長子一桂字庭
芳生而頴悟好讀書尤精扵易景定甲子年十八領郷
薦試禮部不第退而講學得朱氏源委之正嘗入閩博
訪諸名士以求文公緒論建安熊禾去非方讀書武夷
山中與之上下議論歸則裒集諸家之說疏朱子之言
為易本義附錄纂疏本義啓䝉翼傳其言曰易為卜筮
作也辭以象著占以變推故象有未明則占有未瑩是
故易道有四象為要易學有四占為難朱子啓䝉本義
專主卜筮本義又專以象占示訓蓋皆引而不發待學
者自悟爾去非曰更得詩書春秋周禮儀禮一如易纂
以復六經之舊豈非文公所望扵吾輩者乎一桂又為
詩傳附録纂疏十七史纂人倫事鑒歴代編年諸書竝
行于世一桂居之前有二小湖自號雙湖居士逺近師
之號雙湖先生
　　　　程山長(若庸/)傳　　　　　洪焱祖
程山長若庸字達原宋端明殿學士珌之從姪咸淳四
年陳文龍榜進士從學雙峯饒先生魯又師事毅齋沈
先生貴珤得聞朱子之學淳祐丁未為湖州安定書院
山長庚戍馮此山去疾剏臨汝書院于撫州聘若庸為
山長置田宅居之咸淳戊辰為福建武夷書院山長若
庸累主師席及門之士最盛在新安號勿齋學者稱勿
齋先生如范奕金洙吳錫疇皆其高弟在撫州號徽菴
以寓不忘桑梓之意學者稱徽菴先生如吳澄程鉅夫
皆其高弟所著有性理字訓講義百篇及太極圖說近
思錄注行于世(臨川吳氏書孟子曰欲貴者人之同心/也人人有貴扵已者弗思耳此第一節)
(言人皆欲外物之貴而不知有在我之貴也人之所貴/者非良貴也趙孟之所貴趙孟能賤之此第二節言外)
(物之貴不足貴也詩云既醉以酒既飽以徳言飽乎仁/義也所以不願人之膏粱之味也令聞廣譽施扵身所)
(以不願人之文繡也此第三節言人能有在我之貴則/自不願外物之貴也願即上文所謂欲也愚嘗聞之曰)
(欲與思皆心之用也外有所慕者謂之欲内有所省者/謂之思是欲者用心向外而思者用心向内也大凡人)
(之有所慕扵外者必其已之無是物也若已有是物則/亦無所慕扵外矣孟子此章當分為三節而觀之其第)
(一節言人皆欲外物之貴而不知有在我之貴也第二/節言外物之貴不足貴也第三節言人能知在我之貴)
(則自不願乎外物之貴也内外界限截乎甚嚴孟子言/之所以如是其深切者正以當世䧟溺之深故耳嗚呼)
(孟子之時䧟溺之深者吾不暇論也居今之世為今之/儒自其丱角讀書惟曰吾為應舉之文以取科第之貴)
(而已一旦得官則自謂所學既效而平生之志願遂一/身之能事畢矣其間見識之頗明趨向之頗正者能幾)
(何人哉蓋愚嘗求一人焉以與之共學而不可得也是/以私淑扵經而無所師獨學扵家而無所友今先生乃)
(推夫子與進互郷之心而曉之以義理愚也㐲讀三數/不覺惻然有契扵心者焉思欲有言而不知所以為言)
(也聊誦所聞如此葢将演其義而未暇修其辭也外有/私録二集乃平日自警之辭孝經定本一編又取他書)
(之言孝者為外傳十篇而編次未畢皇極經世續書一/編葢以先天六十四卦分配一元之數其後復推古今)
(治亂相禪之由若書與春秋則嘗欲集諸家之善為一/家之解以補先儒之未及而方發其端未及竟也姑以)
(秦誓一篇隠公一年二年草稿為獻以求有道之正葢/多未定之見固有巳覺其非而未暇詮正者幸先生察)
(其所以而/終教之)
　　　前村程先生(直方/)傳　　　　董時又
先生諱直方字道大號前村新安婺源人也幼失怙能
自勵讀書嘗十年不下樓務精道徳性命之學通諸經
尤深于易左圖右史揮斥八極之外蓋無書不讀無物
不格嘗一出至京口訪耆徳叅究講貫歸闢書室扁曰
觀易堂與初菴傅先生立為莫逆交盡得邵氏不傳之
秘自鰲轉江空以來閱世雲壑不染指世味之鼎司徒
留無極欲盡取其書入燕不許明年而無極斬于都市
科目未興前十載嘗以張才叔書義兩篇與徐某讀曰
十年後當以此自娛至延祐甲寅而科目聿興凡省院
臺憲行部至婺源者必訪問求見或延至學宫執禮受
教廖氏𤣥𤣥集元四巻聲譜仍祝子涇之舊所叶不合
康節先生去譜三板増入本數圖及世之世起數圖算
改謬誤為三巻曰續𤣥𤣥集平生著述易則有程氏啓
䝉翼傳四聖一心觀易堂隨筆書則有蔡傳辨疑詩則
有學詩筆記春秋則有諸傳考正春秋旁通及前村吟
巻虚谷方公亟稱其為人其殁也友人程雲樓為文弔
之曰大易之學自伊川翁七分傳作而理始明自康節
翁經世書出而數始備先生傍花隨柳之餘駕風鞭霆
之暇於是翼啓䝉以探其理之賾續𤣥𤣥以索其數之
隠是先生於理數之學重有功也先生生淳祐辛亥之
正月殁扵泰定乙丑之前正月享年七十有五有四子
焉時乂屬在戚末嘗登先生之門而悉傳其所著之書
故述其平生以附邵氏書後
　
　
　
　
　
　
　
　
　
　
　
　
　
　新安文獻志卷七十
欽定四庫全書
　新安文獻志卷七十一　　明　程敏政　撰
　　行實(儒碩/)
　　　汪古逸先生(炎昶/)行状　　　趙　汸
先生姓汪氏諱炎昶字懋逺自號古逸民學者稱為古
逸先生曽祖冲祖天衢父季安世居新安之婺源新安
汪氏繇唐越國公華始顯大中間有道安者自歙州兵
馬使充婺源鎭都虞候生銀青光祿大夫檢校太子賔
客兼御史大夫上柱國濆柱國初自婺源鎭將徙三呉
鎭因家于上逰十里大畈今大畈汪氏皆其後也先生
幼有奇志然短於記誦常以堅苦自勵至忘寢食遂於
書無所不讀鈎深探賾洞極淵奥雖素號博學者蔑能
加也其學淵源六經得程朱性理之要於言意之表取
朱子論語孟子大學中庸四書采擇羣書發揮微㫖每
有得則疏之不汲汲於成書長身脩髯衣冠甚偉動静
語黙進退之間超然不隨流俗巧利鄙詐之士聞其風
而意消見之者莫不怳然如有所失也宋太學生孫公
嵩元京國亡歸隱海寜山中杜門賦詠鍛苦鍊枯凄斷
淪絶以寄其沒世無涯之悲先生早從孫公遊亦善為
詩遂絶意當世婺源有江君凱伯幾者許公月卿之客
也許公者宋名進士國亡歸隠婺源山中制齊衰服之
以居奇江君歸以其女故江君亦不求仕而獨與先生
㳺江氏所居號雪矼有澗泉林木之勝日與先生徜徉
其間賦詩飲酒上下古今抵掌劇談以相娯樂世或比
之古者山澤列仙之儔以為非今之士也然先生雖老
矣猶不廢講學時海寧有陳壽翁先生方居家著書甞
請先生所注四書觀之先生與陳公初不相識即盡送
其書陳公所且告之曰平生無他技能惟不䕶疾忌醫
是其所長千萬不必致疑於直言也時先生言近七十
猶求益不厭如此陳公每誦其言以勵登門之士先生
教人必使循序而進去華務實勿狥虛名於古文章得
昔人用意深處每指其律度繩削以示人而戒毋輕作
其自為文奇而有法詩微婉遒勁亦時出於悲壯激烈云
先生早喪父事母孝每先事周旋常恐少失母出一言
奉之唯謹家常不足於食然自視無可為者教授之
餘未嘗有所計度或反關不出動十數年然時節必力
致美物珍膳以奉其親雖老不怠太夫人年登九十若忘
家之貧也至元戊寅夏四月先生寢疾呼其子淮琛使
具疏食菜羮既設整冠起坐稍進飯啜羮置筯謂淮琛
曰事死如事生祭不必豐羮飯之謂也言訖反席正身
歛手晏然而逝是月二十四日也得年七十八嵗娶江
氏子男三淮琛照乗為弟禹玉後棠金蚤卒女適詹某
孫男三藥樹琪樹芳樹先生卒時皆幼所注四書集疏
未脫藁詩文多散逸不存淮琛嘗刻詩五巻於家同郡
方公萬里見先生所為詩輒歎曰不意吾州復有此人
巴西鄧公善之與孫公有世契憲江東日行部休寧求
孫公已捐館因得先生所作賦一篇及他文曰此栁子
厚之筆也又有傳先生詩數十篇至江西者蜀郡虞公
伯生見而歎曰此豪傑之士也山林中乃有名作若是
者乎其為名流所稱如此新安自朱子後儒學之盛稱
天下號東南鄒魯宋亡老儒猶數十人其學一以朱子為
宗其議論風㫖皆足以師表後來其文采詞華皆足以
焜煌一世國初汸祖令星源長卿貳自許公而次如胡
公濟鼎吳公遯翁者無不得而友之而滕公山臞方為
主簿故家承平時所藏諸公文翰最多汸嘗撫巻慨然
以生晚不見前輩為恨及從先生遊然後知先進之士
所以不可及者其立身行已流風遺韻莫不皆有所自云
先生之沒從孫叡與淮琛來謂汸宜狀先生行汸謝曰
嘗聞錄賢者必詳其所終今窀穸之事猶未有期也幸
而克襄其何敢辭後十九年叡始克買地於同里黄荆
山髙路之源奉先生柩窆焉而以書來告其事則淮琛
之死已踰一年矣嗚呼以汸之不肖其能知先生所藴
而稱述之邪若先生卓然上友千古則有不待學者之
言而有不亡者矣姑錄其梗槩如此後有君子尚克表
章之
　　　　元故江浙等處儒學提舉程公(榮秀/)墓誌銘
　　　　　　　　　　　　　　　　陳祖仁
公諱榮秀字孟敷姓程氏世為徽州休寧人程之先有
梁將軍忠壯公靈洗以忠勲賜廟食遂為一郡著姓子
孫散處南北若河南二夫子亦其裔焉忠壯十四世
孫澐唐季為歙州都知兵馬使子南節自歙黄墩徙休
寧陪郭五世孫全宋季為開州團練使駐池州時伊川
先生子端彦避亂州中因相通譜全生先先生永奇又
徙邑之小東門永竒生瑜仕為將仕郎瑜生仔仔生伯
祥伯祥生圉公所後父也端彥仕為㑹州司戸叅軍生
江州徳化丞暘暘生徽州直學謙之與永奇同師考亭
謙之生將作監丞源源生宣州倅振孫振孫生志學公
所生父也公既貴贈所後父為奉訓大夫中書左司員外
郎飛騎尉追封休寧縣男所後母鄭氏為榮陽縣君公
生而愿慤不凡有至性事所後父如生已自永奇從學
朱文公子孫以詩書世其業蓋仔從竹洲吳公伯祥從
秋崖方公圉從虛谷方公皆知名一時而公亦以童子
遊虛谷之門宋之迄籙也虛谷以睦州内附將致公仕
版公心薄之力辭去從婺源山屋許公受周易許公奇
之學成而歸以講授為事每自謂伊洛之後從遊考亭
非程朱之書盖不之好也延祐中學士鄧公文原持憲
江東亷其名以教官舉授建康路明道書院山長公為
教率先行義後課試尤不規規於錢穀有餘即以整濓
洛之書正譌補缺梓本多完學者翕然服其教以累考
合格升平江路儒學錄再調嘉興路儒學教授所教一
如建康而於風勵學者尤力盖於二邦請部使者復新
范文正公陸宣公之祠訂正其遺書裒集其祀典為景
行錄以傳既而以内艱歸治喪不用浮屠法又以朱氏
禮出文公既沒之後中多未定之論復取文公言行之
有涉於禮者為翼禮以傳服闋除饒之徳興簿未赴江
浙行省以遺逸薦於朝授江浙儒學副提舉蒞教之
日芝産於庭當是時吳興趙公裕實貫公方以詞翰妙
天下徃來浙中公獨不一詣之且語學者曰儒者經史
中自有樂地不願汝曹之崇此葩藻也乆之提舉闕員
以薦進補而公自以年邁乞身舉婺源胡一桂四明程端
禮以自代遂得致仕云公之為學一以治心為主所至
必掲四箴及敬齋箴於壁以自警居家接物動師古人
服食寢處悉有常度論當世事利病鑿然可以有為而
位不逮徳識者惜之諸經子史悉有記錄朱黄所勘動
數百巻多發儒先所未發詩章文字絶不經意然興到
有作亦渾厚可傳専工者反不能及屬纊之際神氣不
亂正襟危坐命筆書謹禮守法四字付子弟而逝春秋
七十一嵗至順四年十月八日也娶劉氏克相君子封
彭城縣君子男一人曰文貴今饒州路徳興縣銅冶場
提領以卒之年奉公𦵏邑東程家源乆未有銘之者文
貴乃以狀託邑士趙君汸來屬予嗚呼若公可謂通經
學古之士而無忝其所生者矣銘之為宜銘曰
嵩山巖巖四方所瞻於赫兩賢靈秀攸兼閩海洋洋衆
流所匯匪鴻一儒孰顯其晦有美程公學優行醇發跡
於嵩私淑於閩分誨三庠總教諸路有來諸生一尊榘
度明體適用宜大厥施孰其尼之乃止於斯膴膴髙原
獻兆孔吉水擁山環永固𤣥室彼其之子式此墓門惟
朱之徒惟程之孫
　　　王太古(埜翁/)墓誌銘　　　　方　回
新安郡婺源王氏其先太原王也吾友埜翁字太古唐
巢冦之亂逺祖自歙黄墩徙縣之武溪修撰愈提刑汝
舟大監炎皆此派大監與朱文公氷炭然書解盛行徙
上寒徙桐川五世祖字顯道富而好施識架閣汲古周
公正妻以女汲古果登第髙祖某曽祖某祖某字季武
號松川先生好義輕財年九十無疾卒父某娶周氏汲
古曽孫女年五十卒再娶董氏太古幼好孫吳說不屑
於學弱冠大悟閱經史子集攷制度厯數工詞章詩學
韓昌黎晚嗜易許公月卿吳公覺異之先儒論易陽實
隂虛太古註獨謂天氣運地形停陽虛隂實似以迹言
自為一家之說與當世無甚合者而堅執其說終身不
變許公月卿嘗為之序如浙東從按察胡公紹開遊介
之江東見御史中丞吳公曼卿或謂中丞已進其易然
終亦不果行年十七喪母號絶年二十八遊郡之黄山館
於蔣氏跨其所愛白騾斃銘而瘞之主賔忘言足迹徧
東南江浙省處以鎮江學正謂此職數十年亦不至執
政棄弗顧而歸大徳二年戊戌徙上章半舎許扁曰行
易广從學者甚夥嘗登上章嶺欲亭之曰東望舊居西
顧新廬酌酒賦詩挾易自娛足矣明年脾疾赴栁城齊
侯英之招授其子易數月又明年庚子秋疾大作八月
生孫以祖孫同庚子名曰後庚謂侍疾者曰後庚旣來先
庚可去卒年六十一閠八月十四日也踰月後庚亦卒娶同
郡俞氏孺人先四年卒年六十子祖念出自胡氏弟可
翁女弟恭嫁郡士俞騰龍孫女㽔賔庚池卜辛丑十月
某日𦵏於上寒與孺人同穴祖念携行狀至武林回刪其
繁銘之祖念年甫三十一文雅雍容太古家訓於斯見
之銘曰嗚呼太古身今心古止爾終古(王幼鳯續志云/王太古號太古)
(遺民隱居教授書無不讀必推本始尤潛心易學以其/所自得之說述而集之見易篇極卦畫象數之所以然)
(而皆本於河圖洛書自然之法象其言曰嘗觀於易意/契杳茫見九宫宗五四象數藏叅互錯綜離合縱横濕)
(燥草木逆相制形以觸萬彚蔑往不通則知伏羲畫卦/河圖自放乾先下重奇太陽金生艮坤出水數六太陽)
(為詳故天多於南川澤注旁崑崙亥地地厚朔方離震/少隂木之子巽坎厥父火少陽故大明未徹隂解雷行)
(陽破凉風月孕西光是曰先天為易鉅綱又見洛書出/十數五五位得合生成族聚金火變至凉秋炎夏周易)
(儗之男女當柄父母以老遯於野坎降離生中氣遂執/子午左兄司木春生陽初右姊秉金秋殺隂未是取巽)
(以隂萌恒隨雷兊以重剛不違父艮累則坤徳嫓中土/對峙寅申食水寢火消息五行四序順布是曰後天洛)
(書為祖何漢孔臆說豕亥魚魯二劉附和交肆慢悔綿/歴千五百嵗有如日月弗覩我雖顓䝉獨不喻於洛龜)
(河馬於是詘衆說復本文作見易紬聖言證今質古沿/委遡原一逆一順體用彪分方圖斜竪同易戸門不顧)
(鬼責人非為易雪寃雜志牆屋語妙詞繁爰總厥㫖以/詔後昆亦足自娛樂何必後世子雲其自序如此既即)
(圖書而詳論人所以取則而畫卦作範之故復攷證洛/書已兆於神禹已前且援列禦㓂子華子乾鑿度與黄)
(庭經之辭以證劉長民九為圖之說而復明辨孔安國/劉向父子班固偽關氏易相承立說之非又有周易分)
(註主於明象以考變占其言曰傳曰易者象也象者像/也聖人立象以盡意說易而不以象捕風逐影者也先)
(儒取象拘於說卦殊不知說卦出河内女子所獻與偽/秦誓竝傳得失相半先師文公曰易本為筮作其言皆)
(依象數以斷占吉㓙愚今放諸經為儀象卦爻取用例/象數大畧可知其取象有取用一畫之儀者有取用二)
(畫之象者有取三畫之卦及互體積體覆體者有取六/爻之位者傳曰變動不居周流六虛上下無常剛柔相)
(易不可為典要惟變所適此互體積體覆體所由寓也觸/類而長於易煥然又曰彖辭爻辭各有象占有象無占)
(占顯於象有占無象象顯於占通變而觀可也其書既/成頗自重時詔命有山林著述者有司具書聞故本府)
(以先生所註易進朝廷付翰林院國史院校勘其時尚/程朱易說皆駭所聞見吳草廬先生方為胄監師見而)
(說之故所註易纂言多采其說休寧朱端叔先生曰王先/生之學可謂前無古人者矣兵革後雖子孫亦不能知)
(其/說)
　　　定宇陳先生(櫟/)墓誌銘　　　　　掲傒斯
聖人之學至於新安子朱子廣大悉備朱子既沒天下
學士羣起著書一得一失各立門戸爭奇取異附㑹繳
繞使朱子之說翳然以昏然朱子沒五十有三年而陳
先生櫟生於新安生三嵗祖母吳夫人口授孝經論語
聞輒成誦五嵗入小學即涉獵經史七嵗通進士業十
五為人師二十三而宋亾科舉廢慨然發憤聖人之學
涵濡玩索廢寢忘食貫穿古今網羅百氏以有功於聖
人莫盛於朱子懼諸家之說亂朱子本眞乃著四書發
明書傳纂䟽禮記集義等書餘數十萬言其畔朱子
者刋而去之其微辭隱義引而伸之其所未備補而益之
於是朱子之學煥然以明方是時唯江西吳先生澄以
經學自任善著書獨稱陳先生有功朱子凡江東人來
受學者盡送而歸之陳先生然吳先生多居通都大邑
又數登用于朝天下學者四靣而歸之故其學逺而彰
尊而明陳先生居萬山間與木石為伍不出門戸動數
十年故其學必待其書之行天下乃能知之及其行也
亦莫之禦先生可謂豪傑之士矣先生字壽翁其所居
堂曰定宇之堂其自稱曰東阜老人唐之季其先有諱
禧者自桐廬辟地新安居休寧之西三十里藤溪之上
世多通人顯士今姓其里曰陳村云曽大父諱伯仝大
父諱慶大父諱源長以春秋教授先生孝友剛正動中
禮度不以勢合不以利交四方來學諄諄善誘延祐賔
興有司逼廹就試既與貢當赴春官稱疾固辭其學大
抵以朱子為歸其所嚴事曰黄常甫先生所與㳺曰方
公回曹公涇以元統三年甲戌二月十有四日年八十
三卒後五日配朱氏七十九亦卒皆無疾其卒也即初
昏之月又以是月癸未合𦵏所居之後先塋朱氏有賢
行家政無鉅細皆身理之不以勤先生先生得専力於
學亦其配之助也子男二照勲孫男三埜圻基勲圻先
卒女一嫁程怡曽孫男一鎜明年其孤以其父之執汪
君炎昶所為狀介其門人朱粲請銘銘曰
先生之學既博而約先生之行既専而静不為利疚不
為名髙杜門空山與道逰遨其書孔富其後孔茂八袠
非壽與天地乆
　　　胡雲峯(炳文/)傳　　　　　　汪幼鳯
胡雲峯炳文字仲虎婺源人父斗元傳易學於前進士
朱洪範日玩一爻七日通玩一卦周而復始授徒五十
年嘗謂乾専言善性也坤兼言善不善性情也乾之善
世吾無及已坤之積善吾庶幾勉之自號勉齋卒門人
俞洪等私諡曰孝善先生炳文幼嗜學年十二夜讀不輟
父母恐其成疾欲止之乃以衣蔽窻隙終夜黙誦既長
篤志朱子之學上遡伊洛凡諸子百氏隂陽醫卜星厯術
數靡不推究四方學者雲集嘗為信州道一書院山長其
族子淀為建明經書院以館四方來學之士炳文歸署
山長為課試以訓諸生成材者多再調蘭溪州學正不
赴卒炳文集諸說叅正作易本義通釋而於朱子所注
四書用力尤深餘干饒魯之學本出於朱子而其為說
多與朱子抵牾炳文深正其非作四書通凡辭異而理
同者合而一之辭同而意殊者析而辨之往往發其未
盡之蘊於性理三書朱子啓䝉易五賛皆有通釋行世
春秋嘗為集解禮書皆有纂述自以更易未定門人亦
有得其藁者又有大學指掌圖四書辨疑五經㑹意純
正䝉求爾雅韻語雲峯筆記講議二百篇文集二十
巻東南學者因其所自號稱雲峯先生
　　　　畏齋程先生(端禮/)墓誌銘　黄　溍
先生諱端禮字敬叔姓程氏其先逺有世序而譜牒莫
詳所可見者漢有海西令曾唐有太子左衛率府胄曹
參軍其自番易徙家于鄞則自胄曹之大父珍始故今為
慶元之鄞縣人(按忠壯十二世孫纂纂四世孫煜煜生/承恭承恭生公曽公曽生珍珍六世孫)
(良弼生振父振父生在孫在孫生立立之子即畏齋兄/弟也作誌者見公曾之名誤以漢海西令曽歸之上下)
(懸絶舛/之甚矣)歴五代至宋仕者恒弗絶曽祖振父承務郎平
江府百萬倉司門祖在孫通直郎知平江府常熟縣事
父立鄉貢進士入皇朝贈從仕郎郊祀署丞母王氏曹
氏竝封宜人先生則徐氏出也初用舉者為廣徳之建
平池之建徳兩縣儒學教諭歴信之稼軒建康之江東
兩書院山長用累考及格上名中書授鉛山州儒學學
正秩滿遂以將仕佐郎台州路儒學教授致仕其在建平
興舉廢墜諸生之貧者必周給之縣尹王君起宗率僚
吏聽其論說且築室赤巖上命其子楚鼇受學焉楚鼇
後出入臺閣卒為時之名人繼王君為其縣者復倡好
事之家為買書萬巻覆以傑閣永康胡先生長孺記之
其在建徳増學舍以居其徒盡復民所占田其始至也
有田三百畝比受代而去有田一千畝稼軒前賢遺跡
多為人所據悉按其籍奪而歸之江東新畀院額臺府
令有司選辟以闡教事學者翕然知所宗仰文宗在潛
邸遣近侍子弟來學賜以金幣牢醴禮遇甚至於鉛山
則新其廟學豪家築屋侵入宫牆乆莫能正先生白於
部使者命毁其屋乃懼而請以腴田二十畝易之鵞
湖書院之旁有道觀先生偶至其處有驢跑堂前隙地
驅去復來先生黙卜之曰地下果有物驢當復至已而
驢果來跑益力乃訪觀主求發之得石碣十餘刻羣賢
像乃為作羣賢堂先是平章政事趙魯公及王御史理
嘗舉先生可教國子趙御史承禧舉先生可提舉儒學
俱不報先生歸後郡守王侯允恭踵門禮請先生為學者
師帥閫及旁郡講行鄉飲酒禮皆俟先生討論而後定
郡故有宋丞相史越王所置義廩以助仕族儒流昬喪
之不給自先生為之督視貧者始實受其惠先生素所
厚一二逹官魁士相繼凋謝先生若有所不樂一日拏
舟逰東湖諸生載酒追及之飲於中流酒半酣指所卜
𦵏地曰若豈知我之歸於斯不乆也邪學問之道具在
聖經賢傳讀之有法吾嘗述之矣真知實踐則存乎其
人懋之哉諸生為之黙然各奉觴為壽而歸自是多以
病不出乆之病加劇客有將上京師者過而言别相與
論宋季事娓娓不倦既正冠送客顏色忽變痰氣作醫
者以丹劑進先生却之曰不敢服也目巳瞑頭微偏門
人樂良進曰先生頭容稍偏矣復張目端坐而逝至正五
年夏六月甲子也享年七十有五以六年正月𦵏縣東
陽堂鄉之陶嶴娶潘氏潘為建平望族先生主教事時
慕其賢而以女歸之卒因𦵏於建平至是奉遷而合祔
焉子男一人衍女四人孫男一人循理女三人盖宋季之
士率務以記誦辭章為資身取寵之具而言道學者亦
莫盛於此時四明之學祖陸氏而宗楊袁其言朱子之
學者自黄氏震史氏䝉鄉始繼朱子之學者自晏氏淵
大陽先生枋小陽先生岊以至於史氏而先生承之黄
氏主於躬行而史氏務明體以逹用先生素有志於當
世惜其仕不大顯故平生藴蓄未克究於設施而私淑
諸人者不為無功於名敎也故禮部郎中韓公居仁嘗
學於小陽先生其仕於先生之鄉與先生論議無不脗合
行省數聘先生較文鄉闈先生以為國朝設科初意専
取朱子貢舉私議今多違之若往宜不合力辭不赴其源
流本末可概見也先生色莊而氣夷善誘學者使之日
改月化而仲氏太史公端學動有師法學者以其剛明
尤嚴憚之人以比河南程氏兩夫子云先生所著有讀
書日程若干巻國子監既頒於郡縣學使以為學法中書
復以聞而申敕之使遵行焉詩文有畏齋集若干巻
藏於家先生𦵏後二年門人徐仁文等若干相與議持
宣文閣授經郎危素之狀來謁銘溍幸嘗辱交於先生
徴於狀無不合乃併以平昔所知者論次而銘之銘曰
大道孔夷聖賢同趍政龎俗裂師異指殊真儒有作乃
發其蔀先生之傳厥有端緒靡亟靡徐蹈夫大中居之
以寛休休有容視其所履制於學法四方訓之著於令
甲志局於位厥施未豐惟其教思垂於無窮門人謁辭
論撰遺徳畀于方來永有矜式
　　　積齋程君(端學/)墓誌銘　　　歐陽𤣥
程君時叔既卒之二十年子徐來請其墓銘君端學其
諱時叔其字號積齋程氏系出廣平唐以來家鄱陽君
先世有府君諱珍自鄱陽遷四明之鄞其孫仕為唐文
林郎衛率府胄曹參軍杜工部有詩送程率府歸四明
是也至宋代有聞人曽祖振父承務郎平江府百萬倉
司門妣佘氏祖在孫通直郎知平江府常熟縣事妣卓
氏父立年十八為鄉貢五經都魁内附後當道累薦入
仕不就今以子貴贈從仕郎郊祀署丞妣王氏曹氏竝
封宜人至治癸亥予以鳩兹宰淛省聘為秋闈試官第
二場四靈賦本房得一巻愛其詞氣髙逈擬寘選中覆
考官謂非賦體欲黜之予爭之力且曰其人賦場如此
經義必髙手畫三不成字號督掌巻官對號參索取其
本經觀之至則偉然老成筆也主司是予言乃與選予
黙識是巻及拆號同列秦郵龔璛子敬素知君姓名謂
予曰此四明處士程敬叔先生之弟時叔也微君言幾
失此佳士明年君㑹試中髙等榜名傳至江南予自喜
鄉者之識鑒不冬烘矣此予始得吾時叔於程文者也
㤗定乙丑予以武攸宰被召為國子博士時叔已擢為
國子助教上日與同僚史駉孫車甫以門生禮見駉亦
予所得士也予辭之不獲禮畢然後同升教席旁觀者
韙之予自是託交時叔見其心與貎俱古文與行俱卓
㑹國學改積分例為升齋等第助予議甚多諸生講授
稍暇即以所作春秋本義就予討論盖君之精神心術
盡萃是書朝夕刪改不已寢食為廢嘗語之曰昔者杜
元凱有左傳癖君有春秋癖邪未幾車甫以劬書致疾
卒君亦頗頗癯瘁多病予每以是諷之其勤勩自若此
予繼得吾時叔於學行者也後至元丙子予以國子祭
酒謁告南歸假道於筠君為筠州幕長卒巳二年矣筠
州之長貮僚佐及邦之士友來見予者予必詢時叔咸
謂君為政亷静而明逹初至吏以為儒者恐不習吏事
君熟於章程暢於事宜已而老吏健胥拱手以服太守
僧嘉訥甚賢凡事取決於君及沒素服哭之慟仰天呼
曰正人云亡吾何恃乎即日移文告老而去夫能使長
官眎其存亡為去留君之能官亦可知矣此予末得吾
時叔於吏治者也宋乾淳間朱陸之學竝出四明學者
多宗陸氏唯黄氏震史氏䝉卿獨宗朱氏君與伯氏端
禮敬叔師史先生盡得朱子明體逹用之指於是二難
自為師友平居一舉動必合禮法時人以其方嚴剛正
以二程目之敬叔發明朱子之法有讀書工程若干巻
國子監取其書頒示四方郡縣教官以式學者後中書
以聞復申飭之君先與里中同志孫君友仁慨念春秋
在諸經中獨未有歸一之說徧索前代說春秋者凡百
三十家折衷異同續作春秋記由是沈潛紬繹二十餘
年乃作春秋本義三十巻三傳辨疑二十巻或問十巻
以經筵官申請有司取其書鋟梓傳世君早嵗不屑為
舉子業朋友力勸之就試及再戰再捷素習者不能過
之㑹試經義策冠場試官為驚歎白於宰相曰此巻非
三十年學問不能成使舉子得挾書入場屋寸晷之下
未必能作請置通榜第一後格於舊制以冠南士置第
二名初調僊居縣丞未行尋改授國子助敎時隱士張
臨慎與為司業君與助教王瓉在中與張論文不合當
道入張言君與瓉未及考即注代平章烏公素聞二公
有學傳諭天官特視考論升轉君與瓉偕予從仕郎翰
林國史院編修官君在翰林論撰每為學士雍郡虞公
伯生所推服中書選考隨處鄉試號稱得人國子生賀
據徳李哲嘗親受經於君後皆為南宮第一人君長筠
幕未乆朝廷擬為太常博士命將下終於位今以子貴
贈奉訓大夫禮部郎中飛騎尉追封鄞縣男娶余氏宋
叅政珍之曽孫先卒贈宜人進封鄞縣君繼周氏宋進
士應龍之孫女封㳟人進封縣君子男四人復以廕數
調為江淛行省理問所知事次徐由翰林從事發身太
史院校書郎遷奉禮郎選為中書東曹掾從太師丞相
軍徐擢禮部主事改刑部戸部主事升中書檢校官拜
監察御史升本臺都事以才諝稱於時次賚國子生能
文章胄館有聲蚤世次衛林州書院山長女一適同里
樂旭孫男四人孚國學生式鄞縣敎諭謙誠曽孫二人
祖伊俱幼君生以前至元十五年戊寅五月丁未卒以
元統二年甲戌十一月癸夘年五十有七以次年閏十
二月乙酉𦵏於邑之陽堂鄉太白里之原余氏自青山遷
合𦵏焉君壽不滿徳位不酬能餘慶所被在其後人為
宜然予兩知貢舉兩考㑹試又嘗屢考國學公試及大
都各行省鄉試得士亡慮數百人其間為名公卿立事
功者不少然求通經學古之士如吾時叔者甚難其人
焉得之難故察之審言之詳也歟銘曰
生於鄞沒於筠儒之醇吏之循抱魯麟至終身嗚呼我
元之獻民百世之端人素王氏之忠臣
　　　故海鹽州敎授程君(逢午/)墓誌銘
　　　　　　　　　　　　　　　鄧文原
大徳七年新安程君信叔卒後六年而𦵏其子願學留
京師以狀來請曰先人力學勵行生不獲展用於時殁
而無紀述以貽不朽非所以承先志且重不孝罪惟先
生哀而賜之銘按程氏世居廣平東晉時有諱元譚者
為鎮東軍謀湘州刺史出守新安因家焉至十三世孫
靈洗仕梁有功沒諡忠壯公廟食其土又十三世孫澐
仕唐為檢校御史中丞居休寧之汊口於君為十二世
祖君之父諱自得隱徳不耀母俞氏生子五人君於次
居中幼頴悟喜讀書長習舉子業探索理奥薙芟浮靡
魁儒碩彥多折輩行與交宋寳祐咸淳中兩舉進士不
第識者為誚有司而君泊然不以得失為愠喜務學益
精深至元丙子文軌混一杜門以詩書敎子不復有禄
仕意元貞丙申郡侯以君薦之行省遂版授紫陽書院
山長紫陽朱先生之鄉君生猶及接識諸老習聞緒論
朝訂暮考得其指歸既至則為諸生紬繹中庸輯為講
義三巻凡十八閱月而成書郡以其文可傳命書院鋟
梓其說本之朱先生而言外不傳之妙則心得之也秩
滿授海鹽州儒學敎授未赴以疾卒享年六十有七君
諱逢午信叔其字娶俞氏再娶吳氏男二人長即願學
次幼學也女三人始予客錢塘李君公略以照磨居省
幕信叔館公略所予時時過公略則見信叔手書不輟
與之論議古今上下纚纚可聽予嘗曰今之任師道者
得如信叔其庶幾乎公略亦每為予稱其賢今君與公略
相繼死而予志其墓悲夫願學痛其父連蹇以卒常思
奮迅以亢宗信叔為不亡矣墓在休寧縣和睦鄉上山
林祖墓之傍𦵏以大徳戊申正月七日銘曰
嗚呼信叔士孳孳以徇名子不競也或矯矯以立異子
常厥性也窮丹鉛以皓首傷哉命也銘貞石以詔方來
尚子孫之慶也
　　　倪仲𢎞先生(士毅/)改𦵏誌　　趙　汸
新安有賢行君子曰倪仲𢎞先生以其學敎授於黟二
十有三年既沒而家貧不能𦵏逾四年乃克返𦵏於休
寧故里赤丘之原地下濕欲更諸爽塏力未能也黟人
思先生之徳乆而不忘門人汪志道其弟存心相與謀
曰先生設敎吾邑遂留家焉盖所謂沒而可祭於社者
吾里西北黄坑有善地請改𦵏先生於此以係邑人之
思可乎其孤聞之謙不敢當又二年為至正十四年冬
十有二月邑令永嘉周侯希濓赴官饒州道過汪氏之
居聞其言而嘆美之曰吾於此得以知先生之賢且以
弟子之地而𦵏其師義無不可者卽日命志道存心以
己意為書授先生家又命諸孤急諏日營𦵏而後去於
是遂以今年己未正月癸酉改𦵏先生於黟南坑佘思
塢之原從黟人之志也先生守身制行不為名髙而事
親至孝接物以誠非其人不交非其有不取非仁義道
徳之說嘗論定於郡先師朱子者不以敎人凡汚茍賤
之事不接於身利害得失揣摩計較之辭不挂於口雖
大寒暑未嘗一日輟其業以嬉終其身人不見疾言遽
色是故黟人信其言而尊其行既沒而復思之倪氏世家
休寧至先生而益貧無以為生居常授徒以養黟人汪
君泰初聞其賢而敬禮之築室下阜里中請先生奉二
親來居躬率子弟為邑人問學焉志道存心皆其子也
先生諱士毅仲𢎞其字曽祖機祖文虎考良弼皆以文
學敎授其師曰陳壽翁先生亦休寧人所注書曰四書
輯釋閩坊購其初藁刻之嘗别為纂釋之例甚精書未
脫藁又將以次及他經皆未就而卒其卒以戊子嵗四
月九日年四十有六娶吳氏子男四人尚絅尚徳尚誼
尚禮尚絅後汪氏尚誼為從父士安子女嫁徐顯孫男
銓女幼始先生居父喪未終而感疾不起又三年而太
夫人與吳氏相繼卒故黟人尤哀之𦵏之日凡為先生
之賔友與門生弟子皆切感黟人之知義周侯之樂善
而先生身敎之道益彰也既𦵏乃謀買石刻文墓次以
汸自幼為先生所知又號為能知先生者則授筆焉汸
閱戰國秦漢以來大道既隱而忠信孝友惇厚士未嘗無
也聖學復明於近代士始以知道為宗乆之又失其傳
而學者益以空言自蔽由是髙節卓行鮮復見稱於時
則民偽滋而世變極矣若吾仲𢎞者何可得哉姑因志
改𦵏略著其為人如此使君子有所考焉
　　　程敎授(復心/)傳　　　　　　　汪幼鳯
程敎授復心字子見婺源人號林隱性敏悟敦厚自幼
嗜書師朱文公從孫洪範而友雲峯胡炳文中年益篤
學力行嘗取文公四書集註㑹黄氏輔氏衆說而折𠂻
之分章為圖間附己意積三十餘年始成名曰四書章
圖及取語錄諸書辨證同異増損詳略著纂釋二十巻
發明濓洛諸儒未盡之㫖有功後學元至大戊申浙江
儒學提舉司言於行省皇慶癸丑行省進于朝翰林史院
考訂其書率皆稱賛學士趙孟頫請置諸館閣闡明大
典而平章李道復難之乃議於江南諸路敎授中擢用
復心年將六十以親老固辭特授徽州路儒學敎授致
仕給半俸終其身名士大夫如方回程鉅夫王約元明
善鄧文原虞集楊載范徳機諸公俱有製作盛稱之至
元六年庚辰十二月十八日卒壽八十四學者稱林隱
先生(江浙行省繳申程復心四書章圖咨文皇帝聖㫖諭/江浙等處行中書省據江浙等處儒學提舉司申)
(據杭州路儒學申據耆宿儒人趙與虎等狀呈切見徽/州路婺源州儒人程復心生同朱子之鄉早佩先儒之)
(訓嘗取大學中庸章句及論語孟子集註分章析義各/布為圖又於纂疏語錄諸書辨證同異増損詳畧著纂)
(釋二十餘巻發明修齊治平要㫖彪分臚列粲然可觀/誠有補於後學似此著書之功良可嘉尚呈乞照詳得)
(此卑學今將本人所著文字繳連前去申乞照詳施行/得此又准松江府知事邵從仕牒呈切見徽州路老儒)
(程復心年將六袠學貫四書樂道安貧乆擅老成之譽/修身謹行端為茂異之才本儒生居朱文公故里曽將)
(文公四書分章為圖開析言意本末終始精粗畢備粲/然可觀又取纂疏語錄等書㕘訂異同増損詳畧編註)
(纂釋二十餘巻凡用工二三十年始成全書其間如大/學言心而不言性中庸言性而不言心論語専言仁孟)
(子専言義等語皆發明濓洛諸儒未盡之藴誠有功於/後學前建徳路總管方虚谷及前浙東海右道亷訪副)
(使臧魯山先生俱有序跋深加賛賞本儒苦心著書才/徳俱美不求仕進若不舉明豈不有負朝廷崇儒重道)
(之意如䝉准保備申上司依例優加擢用庶免遺材准/此考校得程復心所著四書發明藴奥開悟學者用意)
(精覈誠有可嘉今將程復心所著文字繳連前去申乞/照騐事得此本省今將程復心所著文字随咨前去咨)
(請照詳/施行)
　　　王伯武先生傳　　　　　　　汪幼鳯
王伯武名偁號絶儕早嵗穎悟師事胡雲峰炳文考明譜
系作惇叙圖其族兄懋伯以八世祖墓地乆為富家產
莫能復伯父以己田易而歸之博極羣書凡天文厯
法象數江河海島山經地誌源委次第今古州郡地域
疆理之異同禮樂名物度數之詳略三代漢唐歴代制
度儀文旦夕討論圖象具列義疏備陳折𠂻以先儒之
論而發其所未詳補其所未備積之既乆巻帙繁夥約之
則以關於天者曰天象考麗於地者坤象考於朱子儀
禮經傳通釋分類精究考論端緒而次集之傍至於隂
陽醫藥百家衆技莫不悉載凡廿餘册總題之曰格物
編壬辰皆毁於兵休寧朱升素號該博凡制度疑難不
通者必戒其徒記之曰將以問伯武其推尊於當時者
如此弟與字仲全自號容安散人刻厲清苦身踐力到
卒有所就鄉里稱為二難
　新安文獻志巻七十一
欽定四庫全書
　新安文獻志巻七十二　　明　程敏政　撰
　　行實(儒碩/)
　　　東山趙先生(汸/)行狀　　　　詹　烜
先生諱汸字子常姓趙氏其先隴西人唐中和間有諱
思者避地新安海寧之龍源里八世孫曰安慶時方冦
亂率義民勦平之事聞授西隅總管安慶生光祖為宋
京庠學官嵗大䘲出廩賙貧提刑汪文振嘗銘其墓二
子次曰大振淮東漕司總管大振二子長夢營將仕郎
夢營二子長彌孝浦江稅官彌孝子象元號可齋才識
超異元平江南徽既下隣邑有持兵未服者將加屠戮
可齋盡發私藏詣軍門請而屠戮不行由是貮令休寧
遷婺源丞改授信州司獄以疾辭既而朝京授杭州仁
和令未至卒於揚州二子幼曰克明號松莊孝友敦厚
鄉稱善人實先生之考也娶同邑汪氏生五男二女先
生最幼初夫人夢飛鳥自齊雲巖來集於懷覺有娠明
年延祐六年己未三月癸亥先生生焉資稟卓絶自孩
抱聞讀書輒能成誦及就外傅讀朱子四書疑難不一
師告以初學毋過求意輒不釋夜歸取文公大全集語
錄等書繙閱五皷始休由是有悟遂厲志聖賢之學不
事舉子業少長遍詣郡之師儒遂有負笈四方之思鬻
恒產以為裹糧執䞇之具親友或議其非弗顧聞九江
黄楚望先生杜門著述嵗丁丑往拜之先生窮經以積思
自悟為主故其教人引而不發使其自思一再登門乃得
授六經疑義千餘條以歸辛巳秋復往留二嵗得口授
六十四卦義與學春秋之要過嚴陵請益於夏先生大
之問易象春秋書法如何先生以所聞於黄先生者對
夏先生嘆以徒費心力為戒因出示其家傳先天易書
曰此羲易一大象也繼如杭謁黄文獻公於官署公以
師道自居不少借辭色及誦所進書大異之待以殊禮
甲申失怙卒喪謁翰林虞公於臨川授館於家一嵗其
所上書曰聖賢之道大矣學者可不知其要乎嘗聞之
吾之至尊至貴舉天下之物不足以加之者此心是也
吾之至親至切舉天下之學不足以先之者求放心之
謂也然非真有所見無以為日用常行之地非真有所
得無以為造詣歸宿之極所謂為學之要者庶幾在此
此汸之所以日夜憂懼以求聞乎先覺之訓而未之有
得者也然汸之幼也聞江西有呉先生焉行修道立為
世表儀而成已誨人深悲空言之無益及觀閣下所為
行狀而知先生為學之方矣伏惟閣下察其有志以其
所得於先生者而賜敎焉俾於入徳之門不致迷其所
趨而天之所以與我至尊至貴可以反身而有得則閣
下之賜大矣時江西憲試請題虞公擬策問江右先賢
及朱陸二氏立敎所以異同具對卒言劉侍讀有功聖
經至論朱陸二子入徳之門尤為精切詳備末乃舉朱
子曰子静所說専是尊徳性而熹平日所論却是道問
學上多了今當反身用力去短集長庶不墮於一偏也
又舉陸子曰追惟曩昔粗心浮氣徒致參辰豈足酬議
以二說為證使其合并於暮嵗微言精義必有契焉子
静則已往矣虞公評其後曰予常生朱子之鄉而得陸
氏之說於二家之所以成已敎人反覆究竟明白盖素
用力斯事者非綴緝傅㑹之比也厥後再往公愈加敬
異及疾革先生適在左右凡喪事損益皆以為託諸子
請先生狀其行嵗丙戌再逰九江則黄先生已捐館矣有
袁誠夫者文正公髙第緝師說為四書日錄旨意與朱子
多殊請商訂先生為條别是非數萬言袁公心服多所
更定趙郡蘇公伯修虞公之徒也為浙省叅政與先生
友善比入守邦畿要同往以母老辭歸名其居曰東山
精舍虞公嘗為之記舉先生之言曰汸蚤嵗學於鄉求
程朱緒餘誦習經訓辨釋其文義之外無所致力焉誠
恐終身不足知至畢世不能意誠古昔聖賢師弟子之
授受如斯而已乎切嘗思之以求塗轍之正至於道南
之歎而有感焉盖其屬之龜山者必有所在而豫章延
平所以授之朱子者亦非有他道也不然羅李二公無
事業以見於時無文采以垂於後其所學者何學所事
者何事而吾朱子所謂潛思力行任重詣極者亦將何
所指乎此精舍之作所以願盡心焉者也其於大學則
謂三綱舉聖人事為大學標準八目乃敎學者用力之
方故明明徳新民傳中無學者工夫而修身傳中無聖
人氣象其舉古之欲明明徳於天下者而逆推其用力
之序則明古之聖人亦必由學而至而學者之功必可
至於聖人又以為格物是窮盡物理程子所謂講明義理
分别是非之類是也致知是程子所謂明諸心又云潜
心黙識玩索乆之庶幾自得之類是也二事不可合為
一惟程子言之甚明若曰致知在格物在字之義不同
遂疑格致分而為二則傳中言齊家在修身修身在正
心謂二者合為一可乎且聞明道先生謂學者若無事
可行且去静坐之言而伊川先生每見人静坐輒嘆其
善學及朱子得於羅李二公所相授亦必危坐終日以
驗夫喜怒哀樂未發之前氣象為如何而求其所謂中
者乆之而知天下之大本為有在乎是也由是雞初鳴
則起澄心黙坐涵養本源以為致思之地而後凡所得
於師之指及文字奥義有未通者必用向上工夫以求
之於是造詣精深而一旦豁然矣盖雖雅志不茍於仕
而身則優為當四方擾攘嘗論為國家者不能舉天下
大勢以定攻守之宜而所在浪戰不求智勇之士真可任
將兵者使臺省貴人郡縣俗吏共軍旅之權仗行省討
亂御史臺督視如平時而誅求刼奪之弊反覆壞爛之
由朝廷終無自知之兵財兩匱郡邑一切以矯假病民
而上官方且守故常不知通變長乆之道賞罰不明故
是非淆亂而治安撥亂之術行軍克敵之方皆廢不講
徒欲以嵗月削平安可得哉大率近嵗用兵之失不越
斯言而先生經濟之才亦可見矣自精舍成四方學者
尊之為東山先生云壬辰兵興先生奉母夫人避地盡
心調䕶及郡邑繼復而夫人以天年終丙申天兵克定
郡邑其主將慕先生名德禮羅不至丁酉寓於衢之柯
山己亥結茅於星溪之古閬山山深閴寥人事幾絶潛
心著述雖當顛沛流離而進修之功不少輟壬寅春歸東
山時明室初興創業金陵吾邑巳附屬六年矣有司屢
奉命徴辟繼以議禮召皆以得疾辭己酉起山林遺士
共修元史先生在召中暨竣事得請還未幾疾復作十
有一月丙申而先生捐世矣得年僅五十有一於戲痛哉
配同邑程氏女二人長適汪瓛次適蘇旼男一人夢吉甫
入學側室朱氏所出也先生孝養二親出乎天性居喪
哀毁過禮事諸兄備盡敬友撫幼以慈三兄殁於他鄉
諸子不能為喪具先生奉柩歸𦵏從兄子弼有遺孤先
生撫之成立當賦歛繁重之際俾能保其恒產呉氏甥
失其恃怙無所依為之收養若此者在先生皆所優為
有不能殫述者新安自朱子後儒學之盛四方稱之為
東南鄒魯然其末流或以辨析之義纂輯羣言即為朱
子之學先生獨超然有見於聖賢之授受不徒在於推
究文義之間故其讀書一切以實理求之反而驗之於己
非有以信其必然不已當時鄉先生皆留心著述所以
羽翼程朱之敎者具有成書先生受而讀之猶謂未知
為學之要常曰讀書最患多疑每展巻則羣疑競起如
蝟毛要須得程朱復作靣命之而後可釋然爾是以質
諸師而不得者卒求之程朱遺言而有見焉其於窮經
之要則有得於黄先生而推極之其初見黄先生問年
答曰己未黄先生曰先吾刋六經補註之嵗也或曰書
刋矣恐無讀者予曰當是讀者未生耳豈知吾子適生
是嵗邪然春秋託始之嵗亦己未也斯文緣契實在斯
乎先生請問窮經之要惟告以在乎致思問致思之道
乃舉一事為例禮曰女有五不娶其一為喪父長子先
儒以喪父無兄者當之如使其言已然則喪父無兄之
子何罪見絶於人如此先生思之乆而後得其說曰此
蓋宋桓夫人許穆夫人之類爾故古註言無所受命猶未
失也若喪父而無兄則期功之親皆得為之主矣黄先
生大稱善遂授以求春秋書法曰楚殺其大夫得臣此
書法也當求之二百四十二年之内夫人姜氏如齊師
此書法也當求之二百四十二年之外既又為易置其
語曰楚殺其大夫得臣此書法也當求之二百四十二
年之外夫人姜氏如齊師此書法也當求之二百四十
二年之内先生受其說退而思之乆乃悟其意則二百
四十二年之外者魯史書法二百四十二年之内者聖人
書法也黄先生各以二義貫一理之㫖以為單傳密付
悉在於斯先生即黄先生六經補註等書取凡為春秋
說者叅以耳聞類萃為春秋師說三巻復因其意為春
秋集傳十五巻既而求之於經終有未盡聖人之意因
思戴記經解有曰屬辭比事春秋之敎也始悟是經全
以一筆一削見義茍不屬辭比事考其異同之故以求
之未有得其說者盖左氏與杜註有得於魯史遺法主
史以釋經而不知有筆削之法至若公穀啖趙陳氏俱
有屬辭遺意則知求筆削之㫖而不知先考魯史之舊
文二者各得一偏不能無弊合而求之具見得失由是
不傳之㫖煥然復明每謂非黄先生敎以先考史法而
後經義可求則不得其門而入也及重改集傳越四載
始克成編復思是經倫類區别為義至精叅互錯綜易
相矛盾茍不推類以通之豈無遺憾遂著春秋屬辭八
篇雖萬變不齊始終各有條理於是一經本㫖方完每
謂苦思之功若有神助聖人復起不易吾言又以為春
秋必考左傳事實為先杜元凱陳君舉皆有得於此而
各有所蔽因著左氏補註十巻吾鄉風林先生亦以窮
經為務而莫肯雷同一見是書輒曰前無古人春秋之
㫖論定於此矣時駙馬都尉和陽王公鎮徽以春秋屬
辭師說左氏補註下商山義塾刻梓以廣其傳然屬辭
詳著筆削之權集傳乃明經世之志必二書相表裏而後
經㫖無所遺迨屬辭成書復改集傳使歸於一至昭二十
七年而賫志以殁門人倪尚誼證以屬辭義例質之以
平日所聞於先生者叅互考據足成之若尚誼亦可謂
有功於先生之門矣其於易經則聞諸黄先生必須明
象又曰易象與春秋書法廢失之由大畧相同茍通其
一則可以觸機而悟矣先生春秋本㫖既明於易寤寐
不忘致思每有所悟則喟然曰黄先生豈欺我哉嘗曰
春秋文義賴孟子之言而後有據於周易亦必見其說
如孟子之論春秋者而後聖人之情可得而推焉先生
常作序卦圖說及經文開端乾坤屯三卦解大畧以為
羲皇設卦繫辭名之曰易繫辭傳上篇所賛皆其事也
神農黄帝氏繼作各因羲皇之易别定卦序自為一代
之書迨夏而商其辭則世有増益盖無不備皆為占筮
之用連山歸藏是也至周文王以至徳而不免羑里之
難乃本羲皇之易因其交易對待反易相因之象定於上
下二篇以天地之道明君臣之義因隂陽消長盈虚之
變以著人事進退存亡之戒其辭之所繫必有關於此
者取之而非聖人一時自為是言也迨周公相成王二
叔流言召公不悅亦有感於先王憂患故乃即卦爻彖
象取其愛惡逺近相攻相取之情作為爻辭與先王之
書相表裏以其制作之㫖視連山歸藏少異題曰周易
其書與二易俱掌於太史占筮家得通用之而義則不
専主於占筮孔子曰易之興也其當殷之末世周之盛
徳邪當文王與紂之事邪是故其辭危危者使平易者
使傾其道甚大百物不廢懼以始終其要無咎此周易
之本義盖先生所求論周易本㫖如孟子之論春秋者
卒有得於夫子斯言而不假乎他求也詩五言初學六
朝後改習建安諸子及老杜近體則學乎唐人其為文
曰必以理勝為主然後命意遣辭則沛然矣烜竊觀先
生之學以積思為本領以自悟為歸宿勉夫切已向上
之工夫而至乎窮經復古之成效豈偶然哉烜自獲交
先生不以疎謬進而敎之往來請益遂得聞窮經之要
及春秋筆削之㫖自悔其前學之非而惜聞道之晚也
方期以晚年相與講授周易象學而先生遽巳謝世矣
何後學之不幸也抑斯文廢興關於天運非人所得測
識歟尚誼偕其子夢吉屬烜為狀烜末學膚淺何足以
知先生哉然受知最厚義不容辭姑述所見聞如右碩
學君子尚表章之俾垂永乆非惟先生九京有光實亦
斯文之幸也諸生星源詹烜謹狀
　　　　環谷汪先生(克寛/)行狀　　　呉國英
先生諱克寛字徳輔一字仲裕汪其姓也上世自歙縣
之黄墩遷於祁門縣北之石山至諱釗徙居縣南之韓
溪五傳有兄弟七人竝有才名其第五子世容生深深生
敏敏生黻黻生二子長若思無子以弟若谷子僑為嗣僑
補試中國學進士生曄曄生燦字明夫繼家學時羣從
昆弟為諸經講師學問文章榘範鄉邑從弟國學進士東
山府君華字榮夫嘗與其族兄二敎府君相字魏夫學於雙
峯饒子之門饒乃勉齋先生黄文肅公高第弟子二敎
及東山問難叩懇悉得其藴奥祁邑理學之盛自二公發之
東山早嵗又嘗從學鄱陽廬牕趙先生介如與故中書右
丞五峯先生燕公楠為同門至元初燕公僉江浙行中書省
事道過祁門訪求東山與論舊故將薦諸朝東山固辭明
夫無子東山有五子稔聞家庭之學明夫夫人王氏請
其第三子應新字元美為嗣是為中山處士記識博洽
議論慷慨嘗著便民二十條力陳當世要務欲上之臺
省不果聞者惜之處士娶同邑貢士石溪先生康鼎實
第二女生五子次四是為先生大徳八年甲辰正月八
日日初出先生生於桃墅里第生而有異處士君謂康夫
人曰吾祖考積善隂徳多矣或者食報於是兒興吾宗
乎甫六嵗石溪敎之孝經論語孟子隨口成誦日記數
百言後二年冬石溪謂處士君曰吾老矣不及敎訓諸
外孫汝第四子骨相匪凡宜擇師善敎之自是先生從
鄉先生學每屈其師日益月異至十嵗處士君見先生
所學彌進因取東山問學於饒先生講授之書及當時
問答之言與先生觀玩遂於理學寖悟乃取朱子四書
自定句讀晝夜誦讀恍知為學之要專勤異於儔輩
或逹旦不寐母夫人見先生勤苦太甚謂處士君曰是
兒讀書過勤脫或因是致疾不可不戒處士君呼先生
諭之曰讀書以養氣為主不宜過勞先生曰某自樂此
不為勞也自是讀六經諸子歴代史通鑑綱目等書悉
皆成誦延祐四年丁巳先生年十有四嵗是秋鄉里傳
錄江浙秋試三場題目先生一見揮筆成篇鄉先生驚
異曰此天才也明年戊午郡守禮羅婺源道一書院山
長雲峯胡先生炳文於郡庠開堂試以激厲後進先生
屢中郡學及堂試與庠序諸老成相頡頏矣至壬戌春
處士君同先生往饒之浮梁拜可堂呉先生仲迂于州
學吳先生謂諸門人曰新安汪克寛逺來從遊頴異絶
倫勇於為學他日必有所成及以所為文印可於呉先
生曰讀書明理蘄體諸身文章異時可不學而能也先
生既得呉先生之訓遂篤志聖賢之學既歸葺故廬闢
書齋於居室之東偏扁曰思復銘於齋壁以自勵焉次
年呉先生講道武林勉先生充貢先生答以吾斯之未
能信躐等謀進某何敢然至泰定丙寅春聞嚴陵呉先
生朝陽以春秋登甲子進士第任鄱陽丞特往訪之朝
陽先生聞其言喜曰子可謂真知作春秋之心法矣是
秋邑長令聞先生學行邁異時輩舉應江浙鄉試即
中前列次年春先生至京㑹試論春秋與主司不合又
兼對策切直遂見黜於中書先生欣然南歸遂奉養之
志時貢待制師泰曰徳輔年妙而質純才優而學博賈
勇秋闈即中髙等上之春官輒不偶於主司是得之於
數千人之中而失之於數千人之外天道之無常也先
生歸自京師刻勵為學痛自修飭遂厭科舉之文慨
然曰道不行於當時矣乃取聖人手筆之春秋博考諸説
之同異得失以胡文定公之傳為主而研究衆說㑹萃
成書名之曰春秋經傳附錄纂疏翰林學士虞公序行
於世易有程朱傳義音考詩有集傳音義㑹通禮有
經禮補逸綱目有凡例考異其餘論著未可枚舉先生
於經史聖賢之言心融神㑹造詣深劇故為文畧不經
意而渾融典雅其敎學者誘掖奬勸無不成人後以經
學敎授宣歙間數與師山先生鄭公講理論學意氣相
得尚書巢深先生汪公謝事家居因遣其孫世賢執經
先生之門四方學者知先生道學之懿從遊甚衆先生
嘗語學者曰聖賢之學以躬行踐履操存省察為先至
於文章特其餘事鰲峰玉署諸老交欲以文章舉薦而
先生篤志著述不以一毫利祿動其心諸從學者以先
生所居山谷環遶稱曰環谷四方學者皆曰環谷先生
仍至元戊寅五月居室災先生夜半奉處士君遷於別
室以居奉養備至是年九月處士君以疾卒先生哀毁
踰禮至正壬辰蘄黄兵至先生率長幼避兵深山所居
房舍資財為賊焚掠殆盡簞瓢屢空先生晏如也自是
連嵗兵戈擾攘至聖朝戡定禍亂先生始返故廬洪武
二年正月朝廷命行人賫幣禮聘先生至京同翰林潛
溪宋公刪修元史是年九月事畢特㫖一班俱留祿仕
先生以老疾力辭不受乃命禮部設宴賜白金三十兩
采段二表裏給驛而還先生抵家以洪武五年壬子十
有一月十二日卒年六十有九先生平居嘗語二子曰
吾殁則祔於盛村之先塋其孤遂以是年某月日𦵏於
其所遵治命也娶同邑聘君和溪先生程公之女勤儉
以相成其家業程夫人生與先生同年卒於先生前十
九年癸巳五月八日子男二人曰希曰偕女二人長適
同邑李傑夫蚤卒次適同里謝子原子原卒而守節誓
終其身孫男六人銈鐔錠鉞鏵鏕國英蚤嵗從學於先生
訓廸最深辱知於先生最厚敬述其梗槩於右俾其孤
乞銘於當世之名公以圖不朽焉門人長洲縣學敎諭
歙人呉國英撰
　　明故承務郎左春坊左司直郎貞一汪先生(叡/)行狀
　　　　　　　　　　　　　　　　程汝器
先生諱叡字仲魯號貞一道人晚年戹喘疾自稱貞一
病叟汪氏世居徽之婺源號巨族先生曾祖諱瑗祖諱
賔考諱閏俱寛厚禮讓不希仕進先生賦性聰敏頴
悟過人幼知務學年十二能賦詩十五能屬文夏不就
涼冬不附火其族叔祖古逸翁喜其性質超邁務學之
勤收敎之日誦經傳千餘言凡有疑難必籍記逐一問
辨其志愈篤同舍咸推譲焉未幾翁捐館是為至元戊
寅夏四月先生執弟子服衰哭之慟其子淮瀰先翁亡
踰年其孫奇樹奇芳力不能𦵏越十有九年丁酉先生禮
葬於里之髙路先生既冠遊於江淮兩浙一時知名之
士莫不器重至正壬午秋嘗應浙江鄉試不合有司歸
家取友於鄉里如倪仲𢎞鄭子美朱允升趙子常吕安
貞諸先逹相與討論既而與族人茂昭子文即里之碧
雲菴玉蓮僧舍窮日夜潛心於諸經子史靡不研窮攷
訂融㑹貫通性命道徳之原古今事物之變至於山川
嶽瀆草木昆蟲凡天之所覆地之所載者莫不極其所
以然之故然後反諸身而自得之體認操存擴充其端
以實踐焉㑹元季干戈聿興四海鼎沸鄉里横潰殺人
如刈草菅先生惻然不忍乃設策與其弟同集義旅以
靖鄉邦協天兵以復郡邑㓙惡者鋤之柔善者扶之諸大
家來依者亦警諭勸化相為保全之計事寧退歸田里
不希進用惟以悅親為心至正丁酉七月居内艱九月
𦵏鴻村之僊人池己亥七月居外艱越五年癸卯十一
月𦵏鴻村之瑶竹園三年之間不接人言哀毁踊頓幾
絶𦵏祭以禮廬於墓側扁其樓曰春暉庚子秋弟同提
兵爭鄱陽不克棄妻孥軍馬廩庫亡之西淛用兵姑蘇
朝廷疑之檄取先生及夫人程氏并次子淵存寓江寧
為質已而知同遇張士誠之害方釋授先生安慶稅令
夫人俱往壬寅夏先生以奏請事宜還京師而安慶城
䧟於陳冦夫人與隣婦襁褓赤子淮竄入山谷勢急棄
赤子於草野以身免難家僮余奴亦從竄避見遺赤子
抱以尋夫人不獲求乳於村婦逾旬而後子母以完城
復平定先生自京師復任未逾月朝廷選儒官委叅軍
詹同領入川蜀隨軍叅贊先生以肺疾辭得歸田里洪
武初駙馬和陽王公克恭由新安移鎮㑹稽從調八閩
先生長子澤先從事王公幕下公素知先生學行廼専
使禮延先生至三山闢館於中山之陽再越嵗以疾辭
歸洪武甲寅乙卯之嵗屢奉朝命郡邑交劄勘問先生
疾愈與否郡府命醫視曰肺疾難療由是復命得遂田
園舊居雖臥病中猶激厲鄉里子弟之好學者如邑之
李文徴休陽范平仲呉韞中程子静皆得造就受任於
朝凡逺近祖宗墳墓有傾圯者務堅完之荒蕪者芟除
荆棘立石碣以表之有白謙者濠梁人也壬寅之嵗來
宰婺源亷公有威强暴者畏而疾之甲辰冬鄰境冦作
犯州城䧟白公遇害屍暴於河事平先生備衣衾棺槨
買地於環村營塚壙𦵏之鄉里兵變後有喪不能𦵏者
亦皆為𦵏焉其奉宗祠祭享一如古制割田四十畝立
定規俾子孫永守立祠額曰著存䘮亂之餘鄰境銀峯洎
水浮梁有流移顛沛來依者悉皆捐粟與之食假室廬
於村落俾居之時平皆令復業洪武甲子孟秋朝廷復
下徴賢之詔有司敦廹上道至則司禮官引見上舉書
之西伯戡黎篇命釋之先生詳析發明深愜聖意時受
顧問俾翊賛儲皇授承務郎左春坊左司直郎上亦
日召侍講周旋於兩宫之間與朱善劉三吾二學士趨
朝則同班賜坐則聨席入稱三老開陳善道從容獻納
天顏每為霽威上嘗憫先生年老氣喘勅賜朝房俾便
於趨朝萬幾之暇命續製薫風南來詩諸作稱㫖諸近
侍臣僚亦皆推遜遇春夏萬物發生之際人有罪至死
者先生輒涕泣俯伏進諫請決以時無傷天地生物之
仁上允所奏常稱先生為善人明年頒誥寵諭再踰年
丙寅仲春先生喘疾大作力疾奏請歸家療病期秋再
至可其請三月朏上御奉天門勅中使傳宣召先生既
至賜坐語次顧曰若知所以召見意乎先生起對曰未
知曰日昨不嘗以老病故請暫還婺源期秋再來朕可
其請有不須辭別之㫖已乃思之若等光隂有限言歸
有期仲魯喘𠻳為病誠劇然恒見得此病者往往壽考
矧若龎眉有夀之徴若之心事朕深知之孔子不云鄉
人之善者好之其不善者惡之若多讀書何理不窮第
心素善於人之善者固好之不善者亦不惡之斯為末
能全好善之心也朕今許若還鄉毋庸再來矣所戒者
近侍之歸郡若邑官勢須來見爾當閉門以絶否則筆
之於簡俾僮僕輩示之若曰仲魯幸䝉聖恩予告還鄉
理宜杜門謝客輸租應役則有恒制矣其敢以是自速
厥戾如是則可考終命矣先生叩首謝曰聖上愛人以
徳適承聖訓是欲臣全其晚節者敢不欽佩以期毋負
上心明日辭朝都門送車百兩觀者填道莫不嗟咨詠
歎以為千載一遇也先生之道和而純其用莊而毅内
之孝外之仁黙而智言而信窮而不憂樂而不淫為學
推孔孟之道必求諸其中所為文章深而博厚淡而古
雅賦頌詩歌其要咸歸于正積有十帙名曰浯溪集又十
有六年考終於正寢先生生於元至治三年癸亥冬十
月二十又三日不禄於大明洪武三十四年辛巳春三
月二十又三日先生寢疾甫三日又明日始旦命子澤
奉水進盥盥卒廼正衣冠端坐形神朗全具蔬食進又
稍益方徹謂子若孫曰汝輩宜安分守禮義謹言行
以保其身事死如奉生勿作佛事祭惟隨儀不必豐惟
在誠敬言既正身歛手晏然而逝享年七十有九子男
四人適長曰澤弱冠從事於金陵兩浙八閩兩廣嶺海
邊戍年五十甫告歸養親獲終其孝適次子淵年四十
四以進呈田畝圖册所司責緩罰造京官第宅殁於江
寧適次二曰淮年二十九亦以圖册事罰役未畢從殁
於京之石城門庶曰潭年三十一繼役於京還感疾而
殁紹男一人曰渚幸無恙女一人曰浯年十六適里之江
里仁孫男八人柱梁樞櫨榮檉杞楚惟梁更名良士由
邑庠生中永樂癸未鄉試登甲申進士第擢虞城宰孫
女九人樟楣慶栱楹楠楷栘桐曽孫男五人熈照煜烜熖
曽孫女二人美罄嗚呼先生信道甚篤所謂富貴不
能淫貧賤不能移威武不能屈者喪亂流離則危而持
顛而扶安人澤物以底於昇平其子適庶暨紹者五不
幸淵潭淮俱以王事殁於中外幸適長子澤雖從事遠
戍老則歸養送終而渚仍輔協之得非皇天不憖遺一
老之意乎前三越月澤蠲吉卜奉𦵏於鴻村瑶竹園
負己丙挹壬亥是嵗之四月十五日也夫人程氏同穴夫
人先於先生十年殁是為洪武二十三年庚午秋七
月望前一日年六十有九𦵏以其年八月十有五日側室
許氏年六十有九無恙汝器嘗遊先生之門不可以無
述廼書其耳目見聞之大槩狀諸篇簡尚求名公誌
而銘之以傳不朽云時永樂乙酉秋八月望日前承務
郎金華府浦江知縣松蘿程汝器狀(按洪武十七年八/月乙未以儒士汪)
(仲魯為左春坊左司直郎誥曰朕嗣子求善人輔導以/成其徳豈易云哉夫人固有能言而行不逮者亦有能)
(行而訥於言者盖非言無以逹意非行何以取信惟善/言不迫故聽而不厭善行不虧故近而不狎從出入侍)
(起居能格非而不撓承顧問進講說在即物以為喻小/則以諷大則以戒若積簣土期於成山若導衆流期於)
(㑹海茍非備此曷稱厥職兹特授爾仲魯承務郎左春/坊左司直郎爾其輸忠效誠陳善閉邪無有所隱斯為)
(美矣仲魯徽之婺源人以明經辟至京上詔諸儒講論/仲魯講書之西伯戡黎篇辭旨明暢上甚嘉之遂授是)
(職洪武十九年三月辛未左春坊左司直郎汪仲魯以/肺疾乞還鄉上許之明日復召至便殿賜坐顧謂曰汝)
(昨以疾告歸期秋復來見朕知汝疾劇宜休養以延老/夀汝平生力為善今鬱然龎眉乃夀之徴更慎起居精)
(藥物以終餘齒無庸再至也仲魯為人敦實簡靜不妄/言笑進講兩宫歴三載遇事輒言明白簡直上嘗以善)
(人稱之始終/被禮遇云)
　
　
　
　
　
　
　
　
　
　
　
　
　
　
　新安文獻志巻七十二
欽定四庫全書
　新安文獻志巻七十三　　明　程敏政　撰
　　行實(勲賢/)
　　　宋故中大夫龍圖閣待制致仕丹陽縣開國子
　　　食邑六百戸贈光祿大夫少師洪公(中孚/)神道
　　　碑　　　　　　　　　　　　劉　岑
徽宗皇帝勅朕惟石敬瑭以燕雲十六州賂契丹二百年
矣今海東聖主興十五年間盡有其地即帝位稱大金
遣人來海上約夾攻許以燕雲之地歸我宻詔爾河北
諸帥經畧之諸帥競以燕雲吉語告獨顯謨閣學士真
定路安撫使兼知成德軍府事洪公中孚極論其不可
且曰臣遊邊乆熟知燕人情狀質直尚氣義少文華因
曩時遼主洪基用其相劉六符之言大蠲燕雲賦遼雖
弱其民心不忘也朝廷與遼人通好乆一旦欲與大金
共覆滅之於理安乎恐㓕遼之後大國不易之事也凡數
百言言皆切至會遣中貴人譚稹來議公曰為此謀者
國之賊也稹大不樂竟劾公使奉祠去降待制又奪之
時政和六年也後四年復待制知揚州嵗大旱飛蝗蔽
空公來之夕雨朝廷方尚黄老道士林靈素横盛其徒
自東南以巨舟重載過淮陽水時輙啓閘閘吏不敢誰
何公亷得之皆致之法俄以直學士提舉南京鴻慶宫
歸許昌宣和末河北京東盜起張仙為最上命公以禮
部尚書撫諭之中人李彦領西域事於許昌素不快公
聞仙欲降遽以大夫刺史錦袍金帶與之旣奪其功又
誣致公等以罪於是属吏皆付開封獄公乃請老得龍
圖閣學士提舉亳州明道宫不旋踵奪職獄竟又奪一
官停于家頃之北方兵起自燕雲趙冀而來直抵京師
以城守命李回回勞軍河上見公許昌公力言京師不
可守回不能用乃歎曰遯尾厲吾其歸故鄉乎遂南下
抵錢塘禁卒陳通判殺提㸃刑獄周格甚張公奮然以
禍福譬曉之卒不敢肆掠事平乃還居徽州休寧建炎
二年冬祀大禮復龍圖閣待制致仕紹興元年十一月
二十四日終于里第之正寢享年八十三累階至中大
夫爵丹陽縣開國子食邑六百戸遺表特升四階大禮
贈光祿大夫進贈少師公諱中孚字思誠髙曽以來皆
隱居不仕考諱文演以子貴贈金紫光祿大夫金紫教
子甚力公能承其志㓜穎悟讀書一過不忘十四為鄉
舉首選避先進而居第二壯遊太學藉藉有聲稱神宗
已知其姓名當時名流如蘇東坡亦與之厚登元豐二
年進士起家將仕郎試秘書省校書郎黄岡尉隣盜張
韜以三軰擾境上乆不獲公單馬出境追及發三矢斃
之連丁永嘉夫人金紫憂元祐四年主成都簿碉門蠻
叛帥以属公即日度笮橋呼酋長慰撫使歸命人謂公
膽大於身也以薦改宣德郎知蜀州新津襄州光化縣
通判代州河東漕属近臣薦公文學政事召對便殿論
錢幣源流及河東用度上是之命提舉河東常平嵗省
大司農億萬費増秩改轉運判官奏計及鄭州聞夏人
入㓂即日還治所宻㫖令節制行軍深入賊境六度無
定河㑹諸將議城銀州事巳按轡徐行皷吹道從以還
歸奏除直龍圖閣升轉運副使錫三品服經營慕柰城
入他界三百里夜半至城下覽山川宻圖以聞熈河新
邊乏用以餘金五百萬助之上喜謂得劉晏矣改漕熈
河蘭湟路轉運副使進集賢修撰興皷鑄榷酤市易又
安西産米地博糴厚賞募邊運清樂不拘常格人樂從
之雖漕潢二水深淺竟不以為難邊乃無乏憂樞宻院
創崇威崇鋭兩軍邂逅入對極論國家飬兵已多而又
増新軍費何從出上悟遂罷之湟鄯廓皆極邊行苦剽
掠創烽臺置傳立石要害處以閒田給候人使自耕邊
患遂息又清河東戍卒代蘭州坐團者給鎧仗使遇賊
得自擊置通川通津二堡以扼其喉七寳山産金銀銅
錫雄黄等甚富或勸興廢以助國用公曰是足以啓敵
人心青塘内附公夕出寧州夜半至宣威城過鐵葫蘆
酋長遮道獻牛酒公知人情無他入奏進顯謨閣待制
升都轉運使上知公中立不倚勞問甚厚公頓首謝公
自以受上深知每論人情利害人才能否皆無隱𠂻上
幾欲授以政輙有阻之者公聞而嘆曰我雖不作宰相
然亦不過嶺矣旣行上命宣慰青海丙靈族帳名酋羅
拜道左聽詔且乞佛像以十數公因留詩青唐古寺壁
間召為户部侍郎又以待制知開德府時方受八寳禮
賜如南郊有司告乏急召入戸部去京師三十里使促
入都堂議公命吏曰賜已備宜以聞吏惕息不敢書雖
尚書亦然公獨奏果無缺吏畏公聰明思有以中之白
開封吏庇鄭伸逋負不追者公曰后父之外别有鄭伸
邪吏戰栗語塞夏人賫金玉寳貨來求售公坐驛中使
廷見彼曰我雖微亦使人也乃遣譯諭曰爾以貨來直
賈耳何使為於是酬其半夏人謂無戲我公曰徃者回
鶻入貢道而境掠其貲而有之舊故俱不問尚敢校邪
始得公姓氏驚曰初不知河東洪老子也拜而去上喜
以詔褒之一日論陜西茶馬課不登上謂神宗朝岷山
茶一垜可易一馬廐中未嘗告乏今茶數倍矣馬不致
奈何公曰蕃部日飲酥乳恃茶為命若稍重茶禁不急
於馬則馬自至解州鹽池嵗供八十萬池壊始行東北
鹽嵗得三百萬而議者欲復解鹽公曰解鹽非暴以烈
日皷以南風不可成今厚灌水以積成之味苦而不可
食中外已便海鹽之丼矣其肯即之乎若推廣東北之
法嵗入何啻三百萬哉後卒如議頃之以病告得徽猷
閣直學士河東路經畧安撫使兼知太原府夏人重兵
壓境來議地界公飭諸將宜乗便掩擊賊皆遁去且移
書來罷議乆之移穎昌府復帥太原徙真定過闕薦可
任都司版曹者十餘人討論明堂制度俄充京兆府路
安撫使兼知永興軍入覲言軍政之弊甚力又言祖宗
待遇近臣優禮貌責報亦不輕身在逺外聞朝廷政令
有不當輙極論之雖大臣臺諫亦莫敢妄議熈寧以來
政事一變自廟堂大臣侍從臺諫繩以法度使不得措
一辭治忽皆不聞近又升走馬承受廉訪使者以監外
臺雖安撫轉運使皆不敢誰何部吏茍且䝉蔽不可勝
數上稱善乆之復守穎昌提舉嵩山崇福宫知東平府
再移真定軍城寨近山多大木百年矣北伐有期公請
削山峻塹以防不虞未報公已去後北兵入塞果由此
道嗚呼承平百餘年習熟軟美語相容悅當時近臣肯
不顧身而言得失如洪公者幾人哉宣和五年將得燕
岑亦從公後時遼主軍瓦橋待報遼之臣王芮來童貫
軍中乞燕雲之地存遼祀且為朝廷屛蔽貫不聽芮曰
吾國以騎射為生尚不能制西夏况中國以禮義治者
邪納忠而不我用兩國之禍未艾也慟哭而去初寮寀
嘗命岑作奏乞罷此役䟽上亦不報惜乎公以紹興庚
申十一月葬挾山後二十七年嵗在乾道丙戌季子彚
為撫州軍事推官以書來告曰先君墓木拱已乆矣碑
銘尚缺然知先君舊事可以告者非杼山而誰於是為
不辭而銘之公配福國夫人程氏前二十五年卒子男
五知微知彰早喪知柔以右承奉郎河東提舉坑冶鑄
錢兼經畧安撫司書冩機宜文字卒于官知彛今為右
朝奉大夫主管台州崇道觀知彚為撫州軍事推官女
二長歸左朝散大夫通判亳州劉勛次夭孫男六邦彦
右從政郎保康軍令邦傑右承務郎邦㢁右迪功郎襄
陽州穀城尉邦廱右迪功郎保康軍節度推官邦膺右
迪功郎舒州太湖縣主簿邦應薦未命孫女四長適左
承議郎尚書比部郎官陳祖言次適右迪功郎趙公儼
餘㓜公上世貫青州北海在國初為澭州後徙下邳今
淮陽軍十一世祖經綸仕唐德宗時為黜陟使議罷方
鎮侵兵朝廷恐召亂左遷宣歙觀察使因家焉遂為休
寧人銘曰
七朝之英南國之靈忠烈馳聲蜀漢翺翔將命朔方慰
彼西涼乃作六州如古諸侯齊晉之儔時方取燕公獨
慨然抗疏叩天秉心剛忠㑹不我從氣干圜穹喪斯若
人將四十春乃求堅珉刻此詩聲以表髙塋以告昆仍
　　　宋故敷文閣學士中奉大夫致仕休寧縣開國
　　　子食邑五百戸累贈開府儀同三司少保謚忠
　　　肅金公(安節/)家傳　　　　　金文剛
先公諱安節字彦亨其先京兆人唐末徙歙之休寧遂
為縣人曽祖諱仁用妣蘇氏祖諱應辰妣洪氏父諱裕
贈通議大夫妣朱氏贈太淑人先公生而穎悟日記千
言識趣不凡容止莊肅家貧刻意務學太淑人躬紡績
以給資用少長逰校舍聲譽益振操行益厲貫通經史
尤精於易學者多宗之甞著易解以遺後人葛司成勝
仲自禮部郎宰鄉邑一見期以逺到以沈公晦榜登第
時宣和六年也初任洪州新建簿秩滿范丞相宗開引
為刪定官當紹興初法令散佚方命修次同僚以先公
通練博洽凡一切文法悉以委之書成㑹廣中得舊本
與所修若合符節改宣義郎舊例改秩多即遷而先公
獨滯故官謝祖信遷寺丞見宰相曰金刪定改官在衆
人之前以不事請謁無為言者祖信不敢先之五年召
見奏對稱㫖太上皇曰金安節好秀才若加涵養有用
之才也除司農丞或問公知召命否今侍郎張致逺為
中司時所薦合徃謝之公曰彼為朝廷薦人豈私我哉
竟不徃渡江之初首論軍興以來國用嵗廣言利者日
益繁然皆瑣碎掊克無益於國古者取民不過租賦自
漢而下其法益宻其取益細至于今不可以有加矣儻
欲増之是直為國歛怨為今之計獨有推行營田之制
以省邊地轉輸命郡邑守令禁游惰招流亡與瀦澤陂
池之利以備水旱使民務本力農以廣播植庶幾田野
闢而穀粟多緩急有以供公上之求而無咨怨是為長
乆之䇿又論人臣事君所當先者國事不可以自營所
當勉者職業不可以自安况今國步未平四郊多壘正
臣子忘身盡瘁共濟艱難之日茍惟利禄是圖而不耻
節義之不立宴安是懐而不憂政事之不修將何所賴
哉臣願陛下詔股肱耳目之司察其趨向考其勤惰有
能憂國忘家服勤無怠者不惜顯擢其或懐私偷安無
益於治者亟加汰黜庶幾羣臣竭誠盡力仰副陛下憂
勤圖治之意言皆剴切六年夏遷倉部郎官明年五月
駕幸金陵而先公留不預行朝廷别除郎符遂乞解職
時以國子監丞處之以親老辭歸是月復召赴行在所
旣對稱㫖除監察御史建言四方知朝廷之有人而無
敢不服者以慮無遺筭動無過舉故也倘或謀謨不臧
舉措失當使衆庶至於竊議强悍得以輕視非以示四
方也陛下臨御以來推誠用人視古無媿而棟榦或撓
莫克勝任皆由自用夫區區之智而無以揆天下之事
是以察理不明定計不審屢舉而屢不當也夫國家建
輔弼之臣置諸左右非茍取充位而巳今天下多事正
馳騖不定之時臣愚欲望陛下斷自宸𠂻衆建大臣而
使均任其責庶幾分職率属而不至於專權同寅恊恭
而不至於備位可否相濟謀無不獲動皆適當克成厥
勲以彰朝廷之有人而折衝於萬里之外矣又論勝敵
莫先於自治欲自治則選將以訓兵擇吏以安民䘏費
以豐財誠當世之急務夫兵所以驕以將非其人愛而
不能令厚而不能使也欲選將則當戒姑息而取其能
撫御者民所以困以吏非其人依勢作威倚法以削也
欲擇吏則當黜貪暴而取其有惠愛者至於䘏費則禁
浮靡除冗蠧公私之費無所不當䘏也然後蓄力養威
待時而動戰必勝攻必克矣何敵之足慮哉又奏法行
於世不能無弊惟知其弊而救之則弊者可使復治茍
坐視而弗䘏則其害愈甚治不可兾也今天下皆知官
冗之為患而嵗遇大禮復推恩數百人近因臣僚請奏
遂詔侍從討論蓋知其弊而求所以救之之術也迄今
累月未聞有所施行得非大臣不肯任怨如議者之所
言故雖知之而終不可行乎夫咈百姓以從己之欲於
天下實無所利則其人足以歛怨而其怨不可以不恤
若據天下之公議而去其所同患恐非所以致怨雖有
無知而不悦者亦不足恤矣臣願陛下申命從臣亟加
討論自宰執侍從以及庶官皆為之限通前後奏補以
至致仕遺表恩澤各不得過幾員數如此庶幾少合人
情雖未能盡去官冗之弊亦可以少損矣一時公卿大
夫雖有不樂而識者韙之越兩月遷殿中侍御史時此
職乆虗既拜命帝謂曰此朕親擢以卿忠亮備見奏文
可宜安職時秦丞相再用方得君權勢薫灼無敢忤拂
進其兄梓知台州先公連章論其僥冐謂始以校尉而
換文學繼以文學而直赴殿試自改官以至後來差除
皆非其所當得依恃權門惟意所欲豈復知朝廷有公
道搢紳有公議乎上雖曲意勉從自是大忤權相繼丁
太淑人憂居喪盡哀三年不入私室鄉閭稱其孝服闋
主管台州崇道觀秦氏勢益盛中外側目先公旣與不
合不復通問或謂少宜下氣彼能為人患先公曰得失
窮通有命又安可失其素守凡三奉祠皆援赦以請俸
入不繼處之自若故擯棄者十有八年權相死天子厲
精庶事凡前時直言被抑者相繼召用閱月起知嚴州
兩降㫖趣行至則以五事奏上如平民間租税折價蠲
私逋利息過取均船戸差撥之令限軍兵借請之制與
夫裁削錢監官吏冗費奏上悉䝉采納凡諸縣科買之
例羡餘之獻一切罷去在郡一年俸餘之積並不納宅
寄藏於庫登附版籍至今父老皆能言之除浙西提㸃
刑獄被命出決淹獄每行得訟牒數百閉閣秉燭平心
閲之多得其情民以不寃一路肅然先公乆處閒廢起
為守憲例冊上供甚厚並却之雖厨傳什器帷帳籃輿
之屬一無留者曰此有司之物於私家何用有㫖召見
除大理少卿首論獄情之不能無失者以姦猾之吏附
勢狥利有以蔽之也附勢則觀望而權豪勝狥利則貪
墨而賄賂行伯州犂之上下其手以勢也羊舌鮒之黷
貨無厭以利也而况於胥徒乎故治獄莫先於治吏吏
姦治而聰明可悉忠愛可致欲望聖斷申飭守臣䖍奉
詔條獄必親慮率僚属以正駁胥吏以嚴察其姦猾首
斥去之俾觀望意絶賄賂不行斷獄得情人無寃濫以
仰副陛下哀矜之意時獲偽造鹽引者中書必欲置之
死公力争之以為造成已十餘年鹽官之合追逮者多
顯貴亡殁幾半且案問自首無死法因得減等兩浙轉
運使遣其屬王恱道鞫仁和令王績獄不以實遂付大
理先公以勘者不實當究問恱道即醫師王繼先之子
也有寵於權貴屢因人丐免先公必欲正其罪又論刑
者所以弼教非言治者所當先也舜命稷播百穀契敷
五教而後命臯陶明刑以弼之可謂得本末先後之序
矣夫郡守縣令民之師帥今乃獨以簿書錢穀為急至
於風俗之淳漓民情之美惡皆無與於己事部刺觀風
者亦徒以其供輸及期文書如式不為其下所訟則巳
化民成俗之方未甞過而問焉民未臻於恥格宜也乞
明飭監司守令不必專用法令茍有可賛教化者無大
小必行庶幾先民未犯而格之尋以圄空有詔奬諭二
十九年四月徙宗正卿是年冬命接伴金國賀正旦使
時經國恤猶繫黒帶至淮中流北使施宜生遲疑不肯
進先公令告之曰以日易月乃太后遺詔皇帝孝慕以
未卒哭尚素服在臣等亦當然宜生曰前者使至北我
朝以其告哀謝不欲用樂今宜生以賀使來奈何不以
吉禮見待先公又答之曰前次哀謝使雖在服制中為
趨上國不敢繫黒帶今安節等在本朝界内義得有所
伸不當援此為比徃反數四其語始塞明年春再充送
伴至楚州北副使耶律翼傔徒登岸欲解騎廵檢王松
馬松不敢與遂曳以見翼翼怒輙笞松先公遣人語翼
設或松等有過只合牒送本所斷遣豈得肆行鞭撻詞
色頗厲乃舎之時先公官朝散大夫朝廷恐因是生事
致起釁端坐降兩官而移其事對境及樞宻葉義問使
北金主説當時耶律翼奪馬事曰若翼以公文索馬不
得猶為可諉輙自取致競又行妄箠王松其曲在我已
鞭翼二百令自効金某非其罪還日可詳奏知至七月
先公復原官至是回翔卿寺者凡四年有言其獨立無
援者帝曰朕亦知之巳有所處八月遷禮部侍郎謝日
帝靣諭曰卿乆合作從官明年遷侍講九月遷給事中
上諭大臣曰朕熟知其人老成且極正當必不沽激以
求虚名嵗當宗祀其夏已聞淵聖之喪乃奏言宗廟皆
當以大臣攝事時議者不然之殿院杜萃老言事不合
乞出除遂寧府先公封還之上使宰臣宣諭以萃老所
言不實先公奏曰臺諫所言因内侍恐虧政體乆之聖
意亦解邊報頗急軍務繁興先公首以進取招納備守
三䇿進謂去嵗海陵興師侵犯淮甸兵威方熾遽爾北
還雖可為慶而未可恃也蓋天道善應其所傾覆常因
乎人今中原之地皆吾土也有機㑹可取如之何不取
中原之民皆吾民也有機㑹可招如之何不招然觀自
昔英雄之君削平禍亂未甞不先固根本而後征討以
致寧一者如漢祖之闗中光武之河内是也由是言之
備守者進取招納之本也備守既固以之進取則兵勢
益壯而易以成功以之招納則人知所恃而樂於從命
不可不蚤圖也自古備邊之道代有不同莫如我太祖
皇帝淵謀睿畧最為盡善蓋其要惟在於擇人而乆任
故操術甚簡而收功甚博軍市之租並賜諸將不問出
入故無拘制而不乏於用以之養士則足以得死力以
之用間則足以得敵情其任之乆者或至三十四年少
者猶不減十餘年故皆得以盡其才當是時削平僣偽
命將出師殆無虚嵗迄於天下大定不知有疆場之憂
今淮甸之地控制邊隅今猶昔也如欲為備禦之計願
詔大臣遴選智謀勇果有志功名之士毋間文武毋拘
品秩付以一州責其自守凡土地之所出財賦之所入
悉以與之俾得自用雖上供之數一無問焉如治陴隍
繕器械犒士卒募間諜之類皆得便宜從事其事闗國
體者然後以聞朝廷為裁其可否而施行之仍諭以乆
任之意使咸知未遽更代則必悉其心力不為茍且之
計矣聞劉豫為金所執先公上言鄰國之情難以遥度
當申嚴守禦以固吾疆陲多遣間諜以招彼携貳通好
之使未可遽遣順動之計更宜緩圖使民心不揺軍聽
無惑養威持重徐觀其變然後起而圖之則定計審而
臨機速舉無遺策矣楊存中徃淮南西路採訪事宜欲
廢廬州并管下四縣以附舒州徙和州於東闗改和州
為歴陽縣而合肥歴陽二縣并升軍額各差兵將屯戍
先公上言朝廷欲併省移易州縣之意大要不過有三
一曰專據形勢要害以禦侮二曰叅酌逺近道里以便
民三曰減罷官吏浮費以足用今據存中等所申欲以
廬州一郡四縣之地附益舒州則是舎形勢而就僻陋
如備禦何欲舉廬州一郡四縣之人供輸帥府則是舍
近便而趨艱逺如綏撫何今兩淮經兵火之後城郭室
廬焚毁戸口牛畜散亡見雖招集猶未復業帥司欲行
措置茫如捕風今遽移郡置堡剏建官府豈無騷動謂
之省費得乎即此三者無一可行然叅酌事宜權衡輕
重緩急先後當有次第為今之䇿莫若以戍兵為首屯
田次之修築城堡以控要害又次之蓋州郡無兵不可
為守百姓無兵不能安業如廬之合肥和之濡須皆昔
人控扼孔道魏明帝甞云先帝東置合肥南守襄陽西
固祁山賊來輙破於三城之下而孫權築濡須塢累攻
不克守將如甘寧等亦能以寡制衆蓋形勢之險攻守
百倍豈有昔人得之可以成功我今有之而反自棄之
非良䇿也欲望朝廷特於沿江量遣將卒一二萬人分
屯二州使壁壘相望足為沿淮一帶聲勢然後廣開屯
田使兵民雜耕仍修築東西闗之險以備固守况濡須
巢湖之水上接店埠下抵江口可通漕運則二州之戍
兵與其就食沿江初無少異而巻舒之間成效相逺矣
隆興初金布色忠義遺三省樞宻院書論和議畫定四
事其一叔姪通書之式二割唐鄧海泗之地三嵗幣金
銀絹之數四叛亡俘獲之人有㫖令侍從臺諫於後省
集議先公條奏今日之勢非惟中國在於速和而北朝
亦未甞不欲和也近北使之來書詞雖嫚而卒章情狀
畧可見矣然又懼我測其來意而有輕之之心也故倡
為大言邀索舊禮儻若直情徑行而不示以開納之意
則邊備未固國力方匱亟與之戰能無殆乎若因其咫
尺之書遽為之屈安知不乗我之怯繼以難從之請不
與則廢前功與之其何以為國為今之計北朝欲和理
難拒絶當權時之宜與之通好以休兵息民但講好之
後益當選將練兵蓄威養鋭大修軍政以為後圖且謂
既許通好則使命不得不通但我所欲者削去舊禮彼
雖肯從猶有未盡如世稱姪國國號不加大字及用再
拜二字考之祖宗與大遼書問儀式亦有不同皆合議
定令得允當海泗唐鄧為兩淮襄漢屏蔽恐絶中原士
民歸嚮必不得巳寧於嵗幣少増其數以厭其貪求但
修奉陵寢迎䕶梓宫當在所先宜於國書中首及二事
然陵寢地居河南今欲其以地歸我未必肯從謂宜議
定還境地毎因遣使入國恭徃陵寢朝謁是時廷臣各
有建議而主説不一至十二月湯相思退奏請遣王之
望龍大淵等通問發行在所明年正月金復書大畧言
四州係本朝内地不當言議外其餘事非帥府所當可
否上不欲報而湯相固請答之進呈上以書詞示弱却
不用繼而布色忠義以未如所欲為詞遂與志寧分兵
南下自清河渡淮守將魏勝戰死上聞有金師乃命湯
相都督江淮兵馬仍詔荆襄川陜嚴為邊備湯不行而
臺臣奏乞置獄取不肯撤備及棄地者劾其罪庶和議
決成於是太學生張觀宋鼎葛用中等七十二人伏闕
上書乞斬三姦臣而用胡銓金安節虞允文龔茂良等
協謀同心以定大計時有白劄子欲車駕幸金陵有㫖
合議同奏先公奏曰竊惟建康江山險固從昔以為帝
王之都蓋以南控楚越西連巴蜀北接中原最為形勝
今將圖維經畧指揮號令固宜駐蹕於此然兩淮師旅
之後藩籬未立自昔所以壯根本而固形勢者一切未
備宗廟宫室官舍城壁倉廩營壘皆非倉卒所能辦集
民思拯救如在焚溺宜頒詔令以建康臨安猶唐之東
西都今雖暫還臨安自此當徃來廵幸仍詔有司按求
吳晉以來城壘舊迹以次營造以俟駐蹕庶可慰逺邇
之望成宏濟之功時淫雨為沴有傷蠶麥詔從臣陳弭
災之術先公奏曰隂陽之氣行乎天地之間慘舒為寒
燠濕燥為雨暘氣均則和氣偏則冷雖云天運有數實
與人事相符聖人居泰則裁成輔相以保其和遇災則
恐懼修省以求其應用能導迎善氣變災為祥至於卿
士之列郡邑之間刑罰失中賦役不平貪夫侵蟊以傷
民財暴吏肆虐以戕民命有一於此皆致災之由也在
内令風憲之臣彈劾在外令㢘察之官按發俾官曹清
肅民無寃濫則和氣可召而災害不生矣是時邊境寧
謐上下恬熈上圖治甚切乃賜臣下筆札令取當今弊
事悉意以聞遂奏聖王之治天下若天地覆載日月照
臨一視同仁初無偏係而小智茍得惟務殖私不顧公
議妄有干請儻遂其欲實蠧大猷仁宗皇帝闢公正之
路杜邪枉之門特詔禁絶内降仰中書樞宻院并所承
受官司毋得施行敢以貨賂結托貴近者令諌官御史
劾奏陛下躬攬權綱靡容侵撓而貴近循習未盡革心
尚事僥求乞從中出若不嚴行抑絶慮啓倖門欲望特
降指揮溥加戒敕敢有違戾並置嚴科庶知警懼又言
聚人曰財理財曰義義者天下之制也以義為主而斟
酌損益使得其宜則人情允愜事皆可行比者獻計之
臣以邊境未寧師旅費廣多以財賦為言或欲收天下
田或欲收諸郡公使或欲罷宫廟差遣或欲貸豪戸緡
錢以至括道宫佛祠贍給之餘減見任待闕寄禄之俸
苛細者或傷國體太甚者或咈人情徒為紛紛而終於
不可行矣果何補於邦計哉臣聞仁祖寳元二年賈昌
朝上書乞取景德以來迄於景祐凡百用度靡有鉅細
校其出入之數約以祖宗舊制其有不急皆罷省之詔
以樞宻直學士張若谷右諫議大夫任中師右司諫韓
琦與三司詳所奏定奪裁省以聞琦言欲減省浮費莫
如自宫掖始請令三司取從前内侍省并御藥院内東
門司先朝及今來賜予支費之目比附酌中皆從減省
無名者一切罷之今多事之時減省之計實為先務欲
望聖明稽寳元詔㫖命官詳校凡百浮費無問鉅細一
切罷去庶幾蠧弊悉除邦計寖阜仰副陛下崇儉國本
之意時朝廷集議奉上太上皇帝太上皇后尊號先公
奏曰臣之事君子之事父所以崇報推美之心豈有窮
巳然自堯舜三代以來能盡事君事親之道為天下萬
世臣子之法者一本於禮而已禮之所有不敢以不盡
禮之所無雖毫髪不敢有加焉謹按三皇稱皇五帝稱
帝既已兼三皇五帝為之名而天下之父則曰太上皇
帝尊之至也唐明皇不考於義乃以皇帝為循常之稱
遂加以開元聖文神武之號違禮悖義先儒固已非之
逮神宗皇帝始毅然不受遂為萬世法自是累朝遵奉
以為故事子孫所宜世守而勿失也臣願陛下事親之
孝無一不合於禮而太上皇之盛徳全美益昭著於天
下惟聖慈裁鑒之隆興初臣寮奏乞將改秩闗陞薦章
權行寢罷朝廷集議施行先公言法弊則廢法法不弊
而人自弊之則其責在人本朝自太祖以來患州縣幕
職丞簿尉之官繆濫者多故内自翰林學士外至監司
長史皆許薦舉升改中間惟嵗月乆近員數多寡時有
損益而薦舉之制則未甞廢今若患其奔競而寢罷之
何異因噎而廢食甚不可也欲救斯弊莫若必行連坐
之法然犯人事覺舉主臨時陳首欲以徼幸免罪是立
法雖嚴而行法太恕此致弊之大者冝遵用舊制不許
自首量其輕重削秩停任仍按太中祥符詔如年終無
舉官狀即具奏聞當行責罰庶幾併革不舉之弊而無
變古之譏矣時有詔起楊存中為江淮荆襄宣撫使遂
奏云比者陛下視師江滸號令一新天下方注目以觀
傾耳以聽凡所擢用悉宜得人况欲盡護羣雄兼領數
路大柄所寄尤當審圖國家安危在兹一舉夫欲成天
下之大功當有以服豪傑之心慰逺邇之望存中巳施
之效不待臣等具陳頃以權勢太盛人言藉藉陛下曲
示保全俾解軍政實仁聖始終之遇人臣莫大之幸也
今復授以此任事權益重豈惟無以慰海宇之情恐非
所以全之也上曰若不肯書詔當具誰可為者㑹劉寳
王權叙用先公復奏云此二人得罪之由並以乆持兵
柄積有大戾寳則貪惏刻剥黷亂軍政權則庸懦喪師
幾至誤國頃以臣僚論列罪狀顯著太上皇帝奪寳節
旄投之散地權則貸命除名永不收叙中外聞之莫不
欣快今陛下初登大寳正當大明賞罰激勵將士乃首
以貪黷刻剥喪師誤國之人寘之軍伍示以復用臣不
知兩淮將士聞之何以激勵且謂朝廷初政威令如此
豈不相視解體甚失陛下修政治兵圖復境土之意也
孝宗皇帝臨御之初首詔講讀官宿學士院燕見咨訪
甚悉時先公啓陳皆切治體如嚴用例之弊革内降之
恩去浮冗之費曽任三衙管軍大將總領鈐轄者使各
舉將才限一月奏聞堂除差遣宜省歸吏部許長吏辟
除益清中書之務非統兵戰守官不得援請真俸其䕃
補文武官宜各依本色毋令求奏文資妨右武之義臣
僚得致仕遺表恩降不宜許奏異姓使得與髙貲為市
平生素疾倖冐職或遇之未甞少置又甞進言廣薦舉
嚴賞罰文臣轉行奉直朝議不許用賞磨勘武臣自觀
察承宣節度使太尉開府不許越次超遷及作一官轉
行至於乆任將帥以謹邊防推行營田以省轉輸務本
力農以廣播植凡見之施行者皆所建明也李唐卿始
因禁中作過降充祗應内品雖大赦永不收叙仍不得
充入内省准指揮並與叙復元官除落過名不理遺闕
先公執奏李唐卿昔之被罪如此其嚴今之䝉恩如此
其渥未詳其故成王之告君陳有曰商民在辟予曰辟
爾惟勿辟予曰宥爾惟勿宥惟厥中夫中者無過不及
之名非但施諸行法宥過而巳欲望睿斷將李唐卿元
犯指揮更賜詳酌施行又論王繼先罪惡積稔不應用
赦恩從便成彦忠以遥郡刺史不應以日前恩賞併轉
兩官李珂係潜邸舊人曩以上書補官資格甚卑不應
驟除編修恐虧大體凡權勢顯貴有申請不合條令者
必論奏無所避上甞對大臣稱其誠實一日因奏事罷
上靣勞曰近日都不見卿繳駁有所見但繳進朕無不
聽上初在建邸龍大淵曾覿為内知客遭遇恩寵後即
位授大淵樞宻副都承㫖曾覿帶御器械劉公度時為
諌議大夫累䟽論大淵等慿恃恩遇變亂是非且云毋
使􁂎御干預樞筦詔大淵除知閤門事覿權知閤門臺
諫相繼論列奏入不出聖意未回宰相逆知先公必以
為言乃因鄉人之在朝列者私以語之曰儻書行此或
暫在告即有政府之除先公首郤不納亟論奏謂舜稱
堯有曰稽于衆舍己從人夫堯以如神之智其臣莫及
猶不恃乎已而樂從乎人况進退臣工豈係細事何必
咈諌諍之忠言戢天下之公議乎臣於大淵覿功過初
不詳知但見搢紳士民莫不指目又聞臺諫相繼有言
今大淵罷都承㫖覿罷帶御器械並以閤門處之論職
事則舎劇而就閒論班次則皆超遷矣反因紛紛擢寘
此地議者謂陛下自即位以來凡臺諫有所彈奏雖兩
府如葉義問大將如成閔以至侍從要官欲罷則罷欲
貶則貶一付公論畧無適莫獨於二人乃為之遷就諱
避殆非堯稽于衆舍己從人之義也臣等若奉明詔則
臣等負中外之謗大臣若不開陳則大臣負中外之責
陛下若不俯從則恐中外紛紛未止也上怒謂金某扇
動羣議命宰臣宣示御札諭以在太上時小事不敢如
此乃抗章自劾益以職守所在思效其愚伏望聖度兼
容或未忍遽加誅戮即乞重行竄責以明邦憲以警官
常兩得㫖無罪可待越日乃降出給舎繳章有㫖給舍
未知功過臺諫只是防微罷劇就閒巳允公議尚兹繳
回可特依張魏公趨朝語於衆曰金給事真金石底人
不可干以私力薦先公可為執政時以論列曽龍事正
忤上意不果遷未幾拜兵部侍郎先公乆欲去位至是
或以為非遷勸其決去曰若爾乃躁也事君之義不當
如是越數月乃丐祠凡四上皆降詔不允執政者亦為
之言乃以敷文閣直學士提舉太平興國宫時胡澹菴
銓居後省亟行繳奏臣聞書曰圖任舊人共政詩曰雖
無老成人尚有典刑金某太上之舊人而陛下之老成
也臣甞兩奉聖訓決不令其去位臣竊喜抃謂陛下納
諫之誠逺追堯舜貪賢之美不減湯武臣退而書之以
為萬世美談玉音在耳忽除金某職名宫觀臣實未喻
陛下直以金某年當致仕遂聽其請以漢張蒼七十餘
不當為柱下史唐張柬之八十不當為宰相况國朝富
弼文彦博皆八十餘尚不聽其去金某齒髮未凋筋力
尚健究心職事愈於丁年憂國之心不在衆後豈可遽
令引去陛下留之經筵亦何不可如臣等軰不及金某
逺甚金某引去臣軰胡顔伏望聖慈追寢成命上從所
奏繼而先公又伸前請上曰前日以卿請不巳姑勉從
耳後有繳留雅合朕意臺諫亦來留卿卿其安職隆興
二年正月除吏部侍郎兼權尚書識鑒精明流品一清
首論銓曹用例之弊謂聖制以道立法頒之有司考驗
稽決悉有定制但推行之際或有未合條令難以拘文
則當為之申明事體相類可援為比則宜許之用例所
謂例者非有所増損而為是贅文也推原法意而使歸
於全備耳閲時寖乆類例猥多居官者不能盡察為吏
者得以為市宜其滋弊不可勝言比年以來吏員衆多
而闕不足以處之雖朝廷除授不能不使之待次而士
夫亦資之無敢缺望以員多闕少其勢固然也或遇遷
改事故則後來皆得次第之任雖躁進者不容越次以
争先恬静者亦不憂及期而見奪故既得一闕則安心
以待之近或不然每遇遷改事故别差人衝替使未甞
待次者遽得見闕而先授者却令改替仕進者始不安
其分矣聖明深知其故特降指揮應在外堂除者若待
闕人内事故闕並不許著人承填蓋以玉音示下使不
得容私於其間也臣愚欲乞應在外堂除去處如見任
及待次入别省差遣者亦依事故闕令巳授人次第之
任庶幾授受之際悉歸至公人無覬覦各安其分四月
除吏部尚書時議者欲鑄鐵錢與銅錢並使乃奏云鐵
錢之議本為銅寳之乏而設今㢘按之司監掌之吏不
得其人竭膽水之利而求羡以規賞剥銅戸之直而侵
漁以規利所得銅寳頗虧舊額是銅之乏乃官吏之弊
非錢法之弊也官吏有弊而未革錢法無弊而欲更乃
謀鑄鐵以為錢是豈理財之良䇿説者乃謂祖宗朝常
用銅鐵中半矣殊不知因唐末五代之亂無所取銅或
鑄以鐵故國初因之莫遑遽革厥後知民間不便乃令
專用銅錢則銅鐵中半非得已而不已也今欲鑄鐵錢
施之㳂邊㳂海將以救銅錢出塞越海之弊誠恐銅錢
蓄於有力之家秘於窖藏之室未易盡收此雖益重其
法以禁其徃彼必倍増其直以募其來是驅銅錢以富
塞外之人而使吾民忍窮宿怨以用鐵錢也豈有拂民
之情奪民之利以資姦豪而不失其心者乎凡所論奏
忠誠激切不惜盡言自是請謝事益力章屢上不允且
頒詔俾安厥職抗章七上辭情懇至不可遂留詔以敷
文閣學士轉一官致仕賜對衣金帶鞍馬時去郊祀不
逺特許奏薦不降等恩澤與其姪承受及陛辭之日上
曰卿且暫歸旦夕復召卿目送乆之見其官服止繫帶
復命之回從容問勞曰卿尚未佩魚特以金帯賜卿去都
之日自從官而下送者數百人皆相與歎羡以為中興
以來全名髙節鮮有其比道傍觀者如堵皆言可惜此
老子去其為時所重如此上復謂宰相曰金某丐去可
諷諭之旦晚當再召用先公既歸未幾太學生許衍等
百餘人伏闕上書乞召用及從官臺諫以為請者相繼
不絶在法致仕尚請俸給之半公獨一無所取生理蕭
然所入不繼僅有伯祖通奉義撥之田以給家食退居
凡七載恬静自處無異於韋布時暇日則杖屨自隨渉
近郊徜徉於葆真山下超然自適每對客曰臣之事君
當致其身今既謝事則此身方為我有家居不事杯酌
或親故厚善者過訪清談盡日以貧自樂出處不渝至
乾道七年正月二十有一日以疾終于正寢了然不昧
如悟道者此皆平時學力所到享年七十有七官至中
奉大夫遺表聞贈通奉大夫爵休寧縣開國子食邑五
百戸累贈開府儀同三司少保諡曰忠肅淑人張氏後
先公八月奄棄累贈和國夫人子二人長俌文林郎四
川總所幹辦公事次侃朝請大夫通判揚州女二人長
適宣教郎汪擇善次適廸功郎汪潢孫四人簴朝請大
夫通判瑞州篪承直郎泉司檢踏官䉨通直郎吉州太
和縣丞簡文林郎廣東市舶監官乾道八年春奉遺命
與夫人張氏合葬于縣南葆真山祖塋之左葬之日家
無贏資遂鬻所賜金帶以奉襄事先公天性樂易襟度
坦夷凡所論事根本教化尤為得體與兄相友愛畧無
間言比郊恩奏兄之子㒜所居屋廬僅蔽風雨獨喜誦
書多至夜分年雖髙而益精明或問其故先公曰平生
不喜言禪又不善導引但少思獨宿耳與人交開心見
誠喜慍不形於色被容接者深以為榮人或負巳亦不
與較所居雜委巷中甞有顯者戒謁乆無應門徐自屛
間受刺而出就其僕使傳茗器其人退而悦服西蜀人
士有過者云吾鄉至以比司馬公里有或為過舉者必
曰金夫子無乃聞之輙縮朒不敢為後進尊其德行為
立生祠於縣庠其正色立朝不事詭隨職守所在必有
建明至於君德之闕遺時事之得失人所不敢言者必
盡言無隱甞曰自昔士大夫始進多務迎合稍如意則
患得患失不復能副前言以此為人主厭棄未有委富
貴潔去就而見輕於時者也蓋其持論素定故自小官
則號恬退曽不以富貴易其所守每於榻前論事則忠
直鯁亮毅然有不可奪者其在瑣闥封駁尤多甞靣薦
晁公武龔茂良可為臺諌率皆稱職又薦汪龍溪藻程
顯學邁可備論思之列後皆為時名臣又薦汪龍學勃
可備親民程龍圖大昌可備文學凡薦引人才主公議
隂為奨拔未甞示恩於人以故人多不知始攝郎曹為
當軸者所抑及居副端有疏其短者卻之不受晦菴朱
文公有書答汪伯虞云尚書金公先友也熹頃嵗甞獲
晉拜於臨安俯仰十有七載三復來誨若復得望見其
衣冠而聞其謦欬者起敬起慕甚矣其為當世所推重
如此有文集三十巻藏于家奏議十巻表疏一帙周易
解僅存惜乎餘文散落諸父家未能裒集歸一又恐歴
時浸逺後之子孫不知先公遺事遂泯没而無聞謹叙
錄其始末以為家傳云
　
　
　
　
　
　
　
　
　
　
　
　
　
　
　新安文獻志巻七十三
欽定四庫全書
　新安文獻志巻七十四　　明　程敏政　撰
　　行實(勲賢/)
　　　觀文殿學士汪莊敏公(澈/)傳　宋　史
汪澈字明逺自新安徙居饒州浮梁第進士教授衡州
沅州用万俟卨薦為秘書正字校書郎輪對乞令帥臣
監司侍從臺諫各舉帥高宗善之行其言除監察御史
進殿中侍御史特賜鞍馬時和金嵗乆邊防浸弛澈陳
養民養兵自治豫備之説累數千言顯仁皇后攅宫訖
役議者欲廣四隅士庻墳在二十里内皆當遷命澈按
視還奏昭慈徽宗顯肅懿節四陵舊占百歩已數十年
今日何為是紛紛漢長樂未央宫夾樗里疾墓未甞遷
國朝宫陵儀制在封堠界内不許開故合祔願遷出者
聽其意深矣高宗大悟悉如舊葉義問使金還頗知犯
邊謀澈言不素備事至倉卒靖康之變可鑑今將驕卒
惰宜加蒐閲使有鬬心文武職事務選實才不限資格
除侍御史左相湯思退不協人望澈同殿中侍御史陳
俊卿劾罷又論鎭江大將劉寳十罪詔奪節予祠三十
一年上元前一夕風雷雨雪交作澈言春秋魯隱公時
大雷震電繼以雨雪孔子以八日之間再有大變謹而
書之今一夕間二異交至此非常之變殆為兵端今荆
襄無統督江海乏備禦因陳修攘十二事殿帥楊存中
乆握兵權内結閹寺王十朋陳俊卿等繼論其罪高宗
欲存䕶使去澈與俊卿同具奏存中始罷㑹金使高景
山來求釁端澈言天下之勢彊弱無定形在吾所以用
之陛下屈已求和厚遺金繒今輙出莠言以撼吾國願
陛下赫然睿斷益兵嚴備布告中外將見上下一心其
氣百倍矣除御史中丞尋遣馬帥成閔以所部三萬人
屯京襄以澈為湖北京西宣諭使詔凡吏能否民利病
悉以聞過九江王炎見澈論邊事辟為屬偕至襄陽撫
諸軍鄂帥田師中老而怯立奏易之時欲置襄守荆南
澈奏襄陽地重為荆楚門戸不可棄敵將劉蕚擁衆十
萬揚聲欲取荆南又欲分軍自光黄擣武昌朝廷以敵
昔由此入江西令呉拱嚴䕶武昌津渡拱將引兵回鄂
澈聞之馳書止拱而自發鄂之餘兵戍黄州俾拱留襄
敵騎奄至樊城拱大戰漢水上敵衆敗走時唐鄧陳蔡
汝潁相次歸職方未幾海陵王殂澈乞出兵淮甸與荆
襄軍夾擊其歸師未報而金新主罷兵請和召澈入為
參知政事與宰相陳康伯同贊内禪孝宗即位銳意恢
復首用張浚使江淮澈以參預督軍荆襄將分道進討
趙樽守唐王宣守鄧招皇甫倜於蔡襄漢沃壤荆棘彌
望澈請因古長渠築堰募閒民汰冗卒雜耕為度三十
八屯給種與牛授廬舍嵗可登穀七十餘萬斛民償種
私其餘官以錢市之功緒畧就隆興元年入奏還武昌
而張浚尅期大舉詔澈出師應之澈以議不合乞令浚
併領荆襄諌議大夫王大寳論澈無制勝䇿皇甫倜以
忠義結山砦扼敵要衝澈不能節制坐視孤軍墮敵計
趙樽以千五百人救方城敗散五百餘人澈漫不加省
乞罷黜澈亦請祠除資政殿學士提舉洞霄宫大寳疏
再上落職仍祠祿明年知建康府尋除樞宻使在位二
年以觀文殿學士奉洞霄祠尋知鄂州兼安撫使孝宗
訪邊事澈奏向者我有唐鄧為藩籬又皇甫倜控扼陳
蔡敵不敢窺襄旣失兩郡倜復内徙敵屯新野相距百
里爾臣令趙樽王宣築城儲糧分備要害有以待敵至
於機會之來難以豫料孝宗善之時議廢江州軍澈言
不可知寧國府改福州福建安撫使復請祠尋致仕卒
年六十三贈金紫光祿大夫謚莊敏澈為殿中日薦陳
俊卿王十朋陳之茂為臺官髙宗曰名士也次第用之
矣在樞府孝宗宻訪人材薦百有十八人甞奏言臣起
寒逺所以報國惟無私不欺爾其自奉清約雖貴猶布
衣時有文集二十巻奏議十二巻
　　　大宋故正議大夫守同知樞宻院事致仕新安
　　　郡開國侯食邑一千三百戸食實封二百户贈
　　　特進資政殿大學士程公(卓/)行狀
　　　　　　　　　　　　　　　傅伯成
　　曽祖士彥故贈太子少保　妣咸寧郡夫人金氏
　　　　　祖畎贈太子少傅　妣髙平郡夫人陳氏
　　　　父世昌贈太子少師　妣新安郡夫人朱氏
公諱卓字從元徽之休寧人也自儀同忠壯公靈洗效
節於梁居新安之海寧今占籍於此者皆其裔也惟程
氏之先系出重黎氏世序天地歴夏商周而失其守及
宣王時伯休父為周司馬始見於詩國於程子孫遂以
為氏其世次逺而分至唐定氏族程氏之望分為七惟
忠壯公之後獨蕃衍於是邦為新安甲族少保倜儻尚
志氣富而仁延禮名儒訓迪子弟士有來就學皆館粲
無倦由其家塾以成名者甚衆少傅通文史能繼其志
長子尚書文簡公大昌始以瓌文直道被遇阜陵為時
儒宗少師則以家事自任而成其兄文簡之學傳徳襲
訓尤篤風義儲休委祉用集于公程氏益以大公生而
神姿髙徹穎悟絶人純静無他好惟潜心經術文簡公
深奇之盡以其學傳焉淳熈十一年遂冠南宫别院廷
對又首乙科授揚州司戸叅軍紹熈元年因薦者陞從
事郎為撫州崇仁縣丞五年該登極恩循文林郎慶元
二年遇慶典循儒林郎四年以薦員及格班見改通直
郎知處州龍泉縣未及上丁少師艱六年七月服闋再
調吉州龍泉縣嘉泰二年十月有㫖與六院差遣轉奉
議郎四年五月差幹辦行在諸軍糧料院開禧元年正
月差充禮部貢院㸃檢試巻官五月以堂兄太府寺丞
準親嫌改差監行在都進奏院九月除宗正寺簿轉奉
議郎二年五月除司農寺丞十二月以親老抗疏請外
補差知嘉興府丁母新安郡夫人艱嘉定三年八月服
闋以嘉興治最授朝奉郎九月入為大理寺丞轉朝散
郎四年正月差充省試叅詳官二月就升正五月除尚
書刑部員外郎十月勑借朝請大夫工部尚書充賀金
國正旦使明年春使回以勞授朝請郎五月守刑部郎
中九月除軍器監兼吏部右司郎官賜六品服六年四
月遷權太府少卿八月以言者去國七年三月差主管
建寧府武夷山冲佑觀轉朝奉大夫十二月起知泉州
轉朝散大夫九年六月就除福建路提㸃刑獄公事兼
知泉州十年二月還司三月兼權福州十一月除直秘
閣知福州主管福建路安撫司公事轉朝請大夫十二
年七月召赴行在奏事十二月除秘書少監越十有三
日除起居郎十三年正月兼國史院編修官實錄院檢
討官五月差充殿試詳定官六月講經筵終篇以修注
推恩特授朝議大夫七月進玉牒以公甞稽宗籍授中
奉大夫十月除權工部侍郎陞同修國史實錄院同修
撰賜三品服轉中大夫十四年四月兼權吏部侍郎六
月以進書恩特授太中大夫八月除給事中賜對衣金
帶十一月以禋禮告成封休寧縣開國男食邑三百戸
十五年三月該寳璽恩授通議大夫進封休寧縣開國
子加食邑三百户四月進寳禮成授通議大夫九月拜
同知樞宻院事進封休寧縣開國伯加食邑四百户食
實封一百户十六年四月公以疾在告六月五日疾稍
間出赴朝叅退朝疾復作二十三日遂革上奏乞納祿
有㫖轉正議大夫守同知樞宻院事致仕進封新安郡
開國侯加食邑四百戸食實封一百戸越一日公薨于
正寢享年七十有一遺表聞上震怛輟視朝一日降中
使䘏其家賜東園秘器龍腦水銀以殮銀絹一千匹兩
以不願勅葬加賜五百匹兩贈特進資政殿大學士官
其後六人公儀觀秀偉凝重如山宇量宏裕喜慍不形
於色人莫能窺其際自為諸生時識者巳期有公輔之
器天分素髙加篤學力行本之以誠養之以厚守之以
正以是立身以是事君以是治民出入中外幾五十年
名節全瑩終始如一日雖致身兩地未為不遇惜在位
日淺未竟其功業然平生所立亦可以無愧矣初試民
漕掾時楊帥都丞鄭公興商馭寮吏甚嚴幕下有傾險
者專言人過以取恱帥甞以一二事質諸公公曰卓所
知者職而已他無庸知帥慍曰君亦黨乎色頗厲公終
不為動始察其忱更加禮異焉詆誣者反以獲罪人服
其忠厚淮上衍沃民多儲蓄巨胥獻計會其數而征𣙜
其税其利甚博至許互告則盡籍所積以充賞民苦其
擾命公徃蒞之公曰民積粟以備凶荒也亦足以寛公
家之憂且彼嵗旣輸租矣又未常販鬻今征之何名哉
帥悟曰微戸曹不聞此言胥幾誤我詰其欺置之法邦
人甚德之崇仁江右巖邑民尚珥筆有無賴宗子挾羣
不逞專持縣事横甚邑人側目公執而械之獄痛懲之
隨從者皆抵罪凶猾始戢漕使吳公獵委公攝邑事首
以教育為急時至學宫與諸生講明義理禮耆舊奬㧞
雋異以風厲之縣有楊田茭陂省莊屯田計二萬八千
餘石嵗輸于郡然民戸所入於縣者十不一二每移他
邑代解邑以重困公條陳其害申於外臺縷析上聞罷
之公私以為便泉江有遇害而失其身首莫知孰殺之
者公燕坐黙思恍若有所見曰只尋親人呼其妻詰之
曰汝知而夫平日與何人惡婦沉吟乆之曰昔常與伯
父因競墳土有恨乃執其人遣吏搜其家得衲衣一持
示其妻妻一見號泣曰此即手所製與夫者也復詰其
人何從得此始駭服遂正其獄甫書初考即有别院之
命始莫識其所自己乃知叅政袁公説友所薦公與之
素昧亦無與為地者時人咸服至公且頌其得人時誠
齋楊公萬里聞之為賦詩有拜了除書却問媒之句蓋
紀實也公始登朝慷慨欲捄時弊以宗正簿輪對首論
諸州公帑妄費謂祖宗之制於諸州軍公用須出於給
賜之恩然各有等差之辨故人心有所厎止而不敢踰
越今之公使名曰分𨽻徃徃罄中人十家之産不足以
供一饋之需極細民終身之奉不足以當一燕之費互
送將迎無有限極民生益困國本益壊蓋制之無節則
用之無藝此必然之理也乞取㑹諸州軍公使錢之數
隨其所臨大小以定其所用多寡要以一嵗之内至於
若干數而止諸路監司大率準此立為定則異時交替
以數來上於是而加考覈焉庻無過取過用之弊矣又
論馬政之弊曰馬者兵之本也臣昨備數諸軍糧料院
㑹計一嵗所收之數僅足以備補是嵗斃損之半則一
嵗所失可謂多矣臣又甞以前此數年考之大抵嵗收
常少所損常多數年之後馬必甚闕豈非軍政之大害
乎夫以民養兵以兵養馬官給芻粟而馬之充腹常不
足甚至有以馬養人之譏臣欲乞責内外主帥盡牧養
之方稽其損耗防其減尅而嚴其責罰上深然之檇李
輔郡公以推擇出守剖決如流莫不切中其情然終歸
平恕或偽為倅㕔印紙與奸民為市以充契劵之用流
布旣廣吏因事覺視為竒貨謂無真偽當歴加追驗則
所得可禆郡計不少公曰此不過偽造者罪耳若一一
驗之編民並擾吾以安民為先利非所急也乃喻民有
誤買者許自陳立與換印陳者畢集一郡晏然尋以内
艱解郡公之在憲部也論胥吏之弊曰有官府則有胥
吏不可闕也亦不可冗也吏數愈多則民蠧愈甚民蠧
愈甚則官府無由而清獄訟無由而平民生無由而日
趨於厚也欲申飭諸道檢照條令隨州縣大小以定吏
額私名罷吏一切逐去庻幾胥徒簡少文書省暇政平
民樂不為無補詔有司頒行郡邑加遵守焉未乆北方
玉帛復通人情危疑無敢徃者公獨請行且以覘中原
事機節使判宗趙公師喦偕徃焉公威容端肅專對明
辨遂為之加禮歸奏畧曰臣竊觀鄰國以徒威立國故
其所自恃者勢而其所不足者理是理旣失勢亦隨之
此渙散陵弱之漸可預覘於今日自其兵言之韃靼據
有偏方非能地大力强有加於昔日也而頻仍侵掠莫
克誰何倉惶周章摶手無䇿乃盡遷民兵不遺老弱傾
其國以捍禦之怨讟繁興潰裂四出乃下令曰潰兵五
日不出者死徒掲墻壁潰者如故方且日夕惴惴南向
清野惟恐本朝之兵乗危擣虚腹背受敵此其兵不足
恃者也又自其民觀之螟蝗水旱連嵗為虐昨幸小稔
軍旅之興又復横取無藝常賦之外曰和糴曰和借財
竭力殫咨嗟滿路乖氣召戾自冬渉春數月不雨今河
南粟直旣倍常時燕山之直萬錢石粟飢民嗷嗷舉無
生意怏怏然歸咎其上其民心之不足恃又如此顧乃
飭虚偽以欺人事形跡以示外使事徃還異時率以州
縣之吏奔走服役今也騎士取之鄉民甲兵取之市戸
糧食因其自備弓刀亦其自隨諸如此類自謂可以惑
人而其中枵然巳不可掩於斯人之口徒威之失今巳
如此他時後患未知所終臣欲乞陛下制人以已御逺
以近明政教以立治厚德澤以及物使義積而邦本愈
强思深而人心愈固選擇將帥訓練軍伍修車馬備器
械徐起而收之齊人歸疆宣王復土其在兹乎上恱褒
勞殊渥自是始議止絶嵗幣正敵國之名不復與通大
義始明矣公為戎監上言古之善將者非臨戰而後計
遇敵而始謀也求兵法於徃古考地理於圖誌以啓迪
心思發明機變何謂兵法摧堅破銳擣虚擊實其政也
有方深溝髙壘雉堞相望其守也有䇿舳艫蔽江鐵馬
風馳其用之也有宜諸如此類皆平日所當講明者也
何謂地理兩軍相接必知某處可以倍道可以設伏某
處可以斷後可以横衝取糧有地㑹師有所諸如此類
又皆平日所當講明者也今之將帥其果能盡知此乎
臣愚欲乞陛下嚴諭逺近軍帥凡列衛之間㳂江之衆
自偏禆以上各使條具方畧圖畫形勢以滌其昏而開
其明以發其䝉而動其機不責其文詞而惟考其智略
審擇裒類上之樞府擇可行者頒下分屯去處俾互相
告語閱時旣多見聞日廣胷中之甲兵帷幄之籌畫實
足以為異日規恢之地時上方向用期賛中興有忌嫉
者横興萋菲畀祠廩未幾起鎮温陵凡積年滯訟不決
者一經裁斷莫不恱服公深思便民之䇿可經乆者一
曰減免上供銀數二曰發泄境内楮幣大畧謂本州舊
有銀坑而紬綿絹帛非本州所出朝廷以有無相通撥
台信邵武建昌四州軍合解上供銀令泉州代納却令
四州軍以所産紬綿絹帛折價還泉州支散官兵自泉
州銀坑閉廢銀價日増比之舊價十增其七四州所收
絹帛遇歉猶有減放又逐嵗拖欠動輙數萬欲乞將本
州代納上供銀一半科取民間買紬綿絹帛支散官兵
一半將四州軍應副紬綿絹帛之數令自賣起發庻幾
泉民稍紓先是淳熈間文簡公守泉日具奏未行公申
前説而加委曲焉政路甚以為然事下都司沮止之議
者惜焉越四年大卿宋公鈞知泉本公之説告于上時
公持從槖事竟以濟其忠信惻怛篤於愛民終始不倦
蓋如此至論楮幣則謂本州田少土瘠逐年全籍廣米
接濟計一嵗收糴之費為錢百四五十萬緡錢㑹中半
而廣南未承朝廷指揮行使官㑹以致本州㑹子積而
不散乞劄下廣東經畧將合解上供窠名錢銀收買販
米官㑹全綱起發劄下本州告示人户各以錢㑹中半
收糴其㑹子賫回廣中就官兌錢或白金充上供銀錢
之數庻幾本州楮幣其來雖多而轉流廣郡不至積滯
期年政成民以大和謡咏四起於是士祠公於學商賈
父老祠公於衢緇黄之流祠公於梵刹尚書楊公炳侍
郎李公訦皆先朝耆德寓是邦敬服公曰古君子也閩
適謀帥上念無以易公者就拜閫寄公控辭甚力朝廷
不許公以民害之大者莫甚於盜亦莫甚於吏鉏姦剔
蠧滌蕩而振刷之稅籍始明獄訟無滯郡圄所禁總十
二縣之事止十有五人公乃新學校括學糧增養士之
員及論三山海㓂所以難制者以兵將皆不習海道之
險欲擇選綂領及所用廵兵使之朝夕閱習長於水戰
則盜之長技無所施矣上念公乆勞于外有詔趣覲公
辭不獲命入對論舊將不可專恃虚籍不可徒費蓋富
貴旣足則壯銳銷鑠不若㧞諸偏禆下列志氣盛强必
求自見至若尺籍伍符核實未盡或有敗衂及差出病
傷之類不以實聞所破之劵主將掩而有之虚費類皆
如此要當委自總所更加考核使供軍無虚破之弊士
卒有可用之實此内修外攘之急務也又言泉貨洩於
外邦銷為器用法禁不能止不急救之中國之銅日少
上曰然豈止於少殆將至於無矣公欲以鐵銅錫三者
合而成錢如徃者夾錫鐵銅錢之類外邦得之則為無
用小民銷之不可為器如此則重者反輕法不嚴而弊
止上皆嘉納之不一嵗進貳冬官時將帥多事尅剥士
卒貧困公極論之以為將之所恃在兵兵之所恃在食
今者掊尅日滋士心寖失請給朘削乾利取贏恩施於
上怨起於下自今支散請給不宜属之軍將總所則委
属官州郡則委通判令彈壓之則上恩可達而士氣稍
紓矣公毎因經筵進讀必寓獻賛規切時事言州郡不
可輕畀必試其事無容但拘資格又謂三邊之勢兩淮
為最要上㳺河水多淺秋冬可渉恃水為險者淮之東
也依山為險者淮之西也防守之計在乎兵將得人又
以近來州郡稅賦折納大為民患藝祖有折納違制之
論孝宗有無食貨兼取之説乞明示州郡俾之遵守又
言今之兵冗當嚴考核以革虚名無實之弊官冗當裁
遥領不釐務暨琳館之虚員費冗當節迎送修造與夫
添給妄用又言援例廢法實開僥倖之門是致賞罰無
章私情勝而公道泯宜守成憲凡公所敷陳皆切中時
病深當上心及居東臺封駁之任抑僥倖振綱紀惜名
器凡所争執皆闗大體有臺臣論事專狥賄賂旣從黜
罰而上恩寛大復畀職名公駁之言貪夫狥財以辱言
路而置不問政刑安在上知公果可大用也故雖自以
年邁迭上封章丐祠而聖眷方勤不允未幾進貳本兵
天下想聞其風采公膺重任夙夜經心職思其憂形於
言色猶念新疆雖拓於版圖其費無藝歸附尚煩於籠
絡其志難量邊面故老相繼淪亡孰可倚仗捍城宿將
凋喪無幾孰備驅馳加之逃亡不補而尺籍多虚將帥
刻剥而士卒怨忌必將蒐練軍實奬㧞人才警飭營屯
申明紀律凡三邊之險易虚實諸將之勇怯能否糧儲
之豐耗城池之修圯甲兵之利鈍科條邊鎻靡不備周
而所謂宏謀大畧沉機秘䇿闗於國體輕重鄰敵利害
日與廟堂講明議論宻賛廟謨人莫預聞毎以先皇倚
注之深欲自竭仰酬隆眷百慮嬰懐積成煩悶上憂之
甚欲遣中貴問疾增損狀公力辭遂止少愈入謝上目
公有喜色玉音問勞聞卿近少違和幸已平復宜厚自
調䕶公再拜稱謝退朝即自力治事疾復作國醫視之
巳不可為矣其薨也士林相弔諸公哭之慟公為人篤
厚平實表裏洞然不為機械持身甚嚴待人以恕雖年
德位望俱髙而接物謙抑賢愚貴賤皆與之均禮自㓜
篤孝與敬少師遇子弟素嚴公先意承志惟恐順適不
至雖雅性嗜書不樂俗務然東西惟命勞冗靡辭必挾
冊以徃學不廢程家無闕事人以為難恩隆族黨逺近
數百口雍穆無間言與人交終始不變樂賙人之急解
衣推食雖重費無所靳故舊亡殁贈䘏其終經理其家
纎粟備至凡鄉邦利病視之不啻猶已如折帛輸錢朝
廷舊則毎匹六貫五百而休歙二縣田賦旣重民獨不
堪歙縣向巳蠲減惟休寧未有援例奏陳者公在宥府
適臣僚論奏公力語廟堂敷奏事方下户部值公薨背
踰年特從所申本縣嵗蠲諸錢一萬五千緡折帛毎匹
裁減二貫由是鄉邑感公遺德相率立祠宇以寓無窮
之報公平居不喜言人過寸長片善表揚汲引不遺餘
力因公所薦進知名甚衆自奉極約旣貴膳羞服用無
踰寒素里第仍故居僅創一樓貯圖畫一堂燕坐而已
嘗言富貴在天非人力可求分有之則聽其自來無之
則信其自去至於居官之道尤當以廉勤為本予平生
所以省憂患得便宜者此爾公初第而歸四方學子不
逺千里執經席下一經師承其所得必粹其文必有體
製可觀門人多逹者如右史吳公格則與公偕顯於朝
餘登桂籍預鄉舉升列賢闗者接武駸駸殆莫勝數師
友淵源特盛於江左奏議文集共二十巻蔵於家公娶
齊安郡夫人朱氏謹靖賢淑事舅姑至孝禮無違者從
公宦逰勤儉撙節以需賔饋延禮師儒未嘗少為私奉
先公二十年卒子男一人以思從事郎監西京中嶽廟
以哀疚中山行卜兆域犯風濕得疾後公十有一月卒
轉宣議郎致仕女二人長適朝奉郎賜緋魚袋姚元廸
廷魁穎之子也㓜未適人皆先卒孫男一人剛中前修
職郎監西京中嶽廟今承遺澤換授承務郎孫女二人
長早亡次適從事郎新寧國府旌德縣尉廵捕私茶鹽
礬兼催江綱來剛中將以是年十二月十一日葬公于
歙縣長壽鄉龍歸里龍山之原千里走介馳書謂伯成
曰先大父雅與公善敢以行實為不朽託伯成辭不敢
當然竊謂公以儒起家以勤膴仕歴四十餘年迄登宥
府外不為表暴顯著之跡而斷斷無他休休有容有古
大臣之風齋心服勤於燕閒之間而民自得於畊桑隴
畝之上使公未薨則措施成就詎止此哉伯成泉人也
公守是邦嘗獲㳺公之門而且蒙公之眷相知最深其
立身行已足以儀型當世而一話一言又可垂法將來
至於慈祥愷悌之政鄉人歌詠成編棠隂蔽芾之恩遺
愛於今未泯也敬摭公言行之實書以畀其子孫以俟
立言之君子謹狀寳慶元年四月日顯謨閣學士正奉
大夫致仕傅伯成狀
　
　
　
　
　
　
　
　
　
　
　
　
　
　
　
　新安文獻志巻七十四
欽定四庫全書
　新安文獻志巻七十五　　明　程敏政　撰
　　行實(勲賢/)
　　　宋特進少保觀文殿大學士致仕新安郡開國
　　　公食邑八千九百户食實封三千三百户贈少
　　　師謚文清程公(元鳯/)家傳　　程述祖
曽祖諱大圭贈太師魏國公妣謝氏贈魏國夫人祖諱
正贈太師齊國公妣方氏贈齊國夫人考諱放贈太師
魯國公妣吳氏贈魯國夫人先公諱元鳯字申甫姓程
氏系出重黎氏後伯休父為周宣王大司馬魏有昱吳
有普皆以勲勞聞至晉諱元譚者守郡有功徳於民詔
賜田宅於歙因家焉梁有諱靈洗者積官開府儀同三
司謚忠壯子孫蕃衍散處四方獨先公一𣲖留舊鄉故
世為歙人髙曽皆潛徳不耀齊公輕財樂施以行義著
鄉閭魯公博學強記工詞賦遊場屋不偶謝去因自號
拙菴居士吳夫人臨蓐里人夢所居屋上煙霧靉靆光
怪異常所見或語魯公曰君世修積必生異人先公天
資穎悟甫脱襁褓端重如成人弱冠畢通六經紹定初
元以詩亞于鄉書明年上春宫時傳天庠士夜夢登天
者見天門劃開上掲金書龍鳯文采四大字暨省闈掲
曉程松龍第一先公居第二袁文焴第三趙采第四時
人歆羡謂造物之䧏任有在五月賜對集英主司憚其
直抑置三等授江陵文學掾至官未幾即捧檄衡文鄂
渚居上客次甫離位迎同僚而上客次屋遽仆閫帥大
叅别公聞之曰即此可知他日逺到秩滿以邉賞循文
林郎端平初元八月差充江南西路轉運司幹辦公事
中捧臺檄主文清江滿歸道丁母魯國夫人憂水漿不
入口者累日哀毁骨立淳祐初元服闋除主管禮兵部
架閣文字十月除太學正以祖諱辭改國子録轉宣教
郎丁魯國公憂哀毁加於魯國夫人在疚時五年二月
服闋七月除太學博士八月除宗學博士以詩禮二經
迭講授榮王府王傾心敬待毎侍上必稱其賢以講二
經徹章轉二階十一月輪對以天運人事剥復往來之
機辨論甚悉畧曰臣聞天之剥而復以陽足勝隂也治
之復而剥以隂足干陽也剛決陽也柔懦隂也宣明陽
也壅蔽隂也忠直陽也回邪隂也端人正士陽也宦官
女子隂也陛下能扶其所謂陽抑其所謂隂則一云為
一舉措必以法天為心而天下之治自剥而復自復而
泰矣臣請詳言所謂法天者主器之位不可虛也輔弼
之職不可闕也君子小人之辨不可不嚴也内脩外攘
之策不可不謹也凡此皆天道也皆人君所當法者也
陛下豈不知此為當今之急務哉然天下延頸而望猶
未有以副其顒顒之思而反憂世運之日趨於剥何也
或者得以妄議陛下容受有餘而施行未力髙明雖不
可及而剛決或有未至此秉陽之徳不能不累於隂也
忠愛之意盖拳拳焉理宗覽之曰言盡而㫖逺有古遺
直風由是鋭意嚮用六年冬除秘書丞兼權刑部郎官
七年春兼權右司郎官暫兼禮部郎官丁丑除著作郎
仍權右司郎官復當輪對嵗適苦旱遂先期積忱以天
心君心奏䟽指陳時病尤激切懇至理宗嘉其忠藎皆
和顔受之然於時不無少忤累章丐外七月差知饒州
暫兼冶事訪民疾苦為政平實如脩毁堞以植侯邦之
蕃屏置義阡以易習俗之火葬者皆班班可考九年三
月除江淮荆浙福建廣南路都大提㸃坑冶鑄錢公事
冶司嵗有冬夏帳銀盖以備使者供張之需先公不受
悉舉以補郡積年諸色窠名之欠五月以年勞轉朝請
郎除右曹郎官首拜二疏其一條陳實學實政國本人
才吏治民生財計兵威六事次言版籍不明税賦失陷
諸事理宗改容曰乆不聞卿議論今得此奏愈覺精神
由是進用意益堅八月差充殿試覆考官方逢辰黄大
任皆出衡鑑下再兼右司郎官十一月乙酉除監察御
史兼崇政殿説書一再辭不允丞相鄭清之不任事時
興池邉蹲不去之譏前臺官潘凱吳燧合章論列鄭不
悦遷二豸二豸不拜命即拂袖去先公上䟽極論之畧
云公論國之元氣也元氣流暢則四體康強元氣壅塞
則百骸受病陛下聖度天寛超越千古危言激論靡不
包涵一二臺臣倐入驟出或者疑焉萬一果因言事之
失實遂與美遷而斥去臣竊為陛下惜之夫草茅激烈
猶頼優容臺臣盡言亦其職分以言逐人非盛世所宜
有臣願陛下思元氣之所係當使之流暢毋使之壅塞
宗社幸甚上意猶未遽囘復上疏申之言人主以一身
立於羣臣庶民之上以有紀綱維之也一日無是則滅
亡繼之由古迄今未有舍紀綱而能治者邇來一二臺
臣不得其言而去陛下未嘗罪所論者逺近觀望良可
駭怪白簡霜凝罪狀暴著縱有囘䕶人誰不知自宜羞
見吏民襆被宵遁今乃頑然無知舒徐候代反掲榜禁
臺章之傳紀綱安在乎職司耳目事許風聞掩耳盗鐘
焉能欺衆自宜退思内省痛改厥愆今乃公然強辨巧
肆詆訐欲以此為鉗制臺諌之術紀綱安在乎紀綱陵
遲何所不至臣竊觀乾道八年御史蕭之敏因言事及
大臣除直秘閣司臬江東告詞有曰造膝之辭有犯無
隠正人去國豈朕所欲哉孝宗皇帝愛惜正人褒寵其
去如此此陛下家法臣願陛下以孝宗之待之敏者待
二臣則言路之氣脉不壅國家之紀綱獲振其於治體
關係非輕如是而頑然無知公然強辨者尚得以肆無
忌憚臣當不避讎怨彈撃以聞由是二豸皆獲収召疏
傳四方人士撃節稱嘆曰此所謂朝陽之鳴無愧古人
矣十一年今上初臨資善首上疏乞選端方純謹之士
増輔導翊贊之員用重厚篤實之人供給事使令之役
庶幾出入起居無有不正動靜語黙無有不善不徒曰
講讀充員句讀勤習而已二月磨勘轉朝請郎四月進
講周易終篇轉朝奉大夫繼以進髙孝兩朝日厯㑹要
轉兩階時理宗穆卜季秋蕆事明堂先公即祈天以實
不以文上疏曰臣聞禮有本有文無本不立無文不行
何謂夲誠意正心修身齊家以至治國平天下是也何
謂文典章制度鐘鼔籩豆以至登䧏俯仰之節是也二
者要不可以偏廢然與其本不足而文有餘不若文不
足而本有餘臣請得言其本上帝臨汝毋貮爾心人主
一念之微無往而非天也縱肆之念或萌於燕私之時
敬畏之心或間於逸樂之際則嗜慾得以干其防便嬖
得以投其隙而意未誠心未正事天之本有愧矣陟䧏
厥士日監在兹人主一言為之間無往而非天也好惡
之端或不察於嚬笑之末内外之辨或不謹於防閑之
嚴則號令易屑於細微請謁難窒於蹊隧而身未修家
未齊事天之本有愧矣推而至於治國平天下無非承
天意以從事而非人主之所私也招徠三聘未能回考
槃之歌斥去一鳴適以沮干旄之告籲俊尊帝豈其然
乎椎肌剥髓州縣肆無藝之征刋木運材畿甸興無益
之役惠民奉天豈其然乎剖符名郡率多恩澤之侯振
武清班聮陞姻婭之士天命有徳豈其然乎丹書屢挂
猥叨麾節之榮彈墨未乾尋賦祠庭之禄天討有罪豈
其然乎一紀綱之未振一政事之未醇一施設之未當
皆非所以盡治國平天下之道而事天之本有愧矣臣
願陛下穆然而思惕然而省汲汲然而反求戒懼於不
睹不聞之地敬畏於立政立事之時不以私而害公不
以欲而勝理方其靜也中心無為以守至正及其動也
發號施令罔有不臧則禮之大本於是乎在豈專在乎
文哉又上䟽言邉備踈畧當思患豫防申儆軍實以起
積玩之勢繼又上疏言刑獄汎濫鞫訊慘酷囚禁淹延
報應稽滯四弊十月理宗親灑奎章以昭光清忠儒碩
六大字下賜縉紳榮之十二年正月除右正言兼侍講
籲免且乞避祖諱㫖不允權以右補闕繋銜先公感理
宗知遇思血忱以報首疏帝王格心之學次論革士大
夫之風俗當革士大夫之心術至於論文弊論邉儲論
人才論民心論儲將帥救災異皆莫不空臆盡言余晦
以從父天錫恃理宗舊邸恩攀援以進越次守京畿憑
怙上恩任意妄作三學叩閽上書言狀捲堂而去司業
蔡抗袖劄白堂請罷清議沸騰先公亟草奏數晦罪劾
之奏上除晦大理少卿蔡宗正少卿先公率全臺拜疏
乞留蔡而黜晦以安士心尋奉㫖蔡仍兼司業晦與郡
三學諸生始還十月除殿中侍御史仍兼侍講辭不允
時䝉古二王争立朝野皆有敵去而舞之心而臺諌自
吳潘之去皆依阿取容先公因進講孟子入則無法家
拂士出則無敵國外患國非其國之語即草為疏以奏
謂今之法家拂士不可謂之有今之敵國外患不可謂
之無而通上下皆不知有畏心人心之所畏者理願堅
聖心之畏以警動内外之畏未幾京城災復上疏力陳
致災之原數事乞輟土木無益之役以濟暴露野處之
民移緇流泛濫之恩以給顛沛憔悴之衆務行寛大之
政固結億兆之心則轉危為安易禍為福天下亦尚可
為也寳祐初元進講孟子徹章轉朝議大夫尋差䕶試
禮闈六月四疏丐祠不允八月累疏丐外不允先公復
拜疏直叙乆居言責無補㳙埃恐妨賢路理宗再三勉
留而當揆復將㫖副以劄云上眷甚至幸望少留九月
陞兼侍讀甲午除侍御史兼職依舊累辭不允首上疏
乞取法孝宗八事末謂人君之學非知之艱行之惟艱
又言薦賢報國前輩盛心乆藴此志猶懼以為近名臣
念此而不言無時而可遂歴取當時才望政績彰著者
陳昉方岳等廿餘人力薦于榻前後皆卓卓能植立為
時名人先公蒞職言路首尾凡四載先後凡百奏知無
不言言無不盡皆足以扶是非之公嚴正邪之限純實
明暢的中時疾不立異取名不讎私快已故所彈撃人
皆心服而無怨言其在經帷色温氣和尤善開導所講
孟子禮記春秋三書据經以析理因事以輔治言約義
明尤有功於緝熈之學二年四月乙丑除尚書吏部侍
郎兼中書舍人兼同脩國史實録院同修撰仍兼侍讀
亟草辭奏出闕俟命䧏詔不允宰執面奉玉音差官宣
諭入門供職朝臣將㫖至先公復草辭奏乞照前請畀
祠廩詔不允不得再有陳請將㫖者洊至具言理宗委
重之意始勉就職嘗進讀罷因奏外間日來洶洶言宫
禁備衛甚嚴上曰宫庭比有妖氛奏曰陛下目撃之乎
上曰朕不見宫人輩見之奏曰妖由人興虎豹九關何
自而入陛下鎮之以靜不必張皇宫禁係天下聽聞一
語之出百語之訛可不審諸上曰極是六月以磨勘轉
中奉大夫九月有事明堂充執綏官上問禋祀儀文中
興後視祖宗時何如先公奏曰祖宗時承平日乆儀文
大備大駕鹵簿凡二萬六千人法駕減三之一小駕減
其半可見儀文之盛中興之初草創未遑紹興十二年
始造玉輅明年又造金象革木四輅鹵簿僅一萬一千
二百二十二人儀文差畧然祖宗敬天之實則有在於
儀文之外者上首肯之西太一宫在錢塘門二里而近
實據湖山之㑹佞臣乆啟車駕游幸而無名因明禋恭
謝倐頒㫖㳙日欵謁先公亟草疏以奏曰陛下臨御踰
三十年不事游幸天下所共知也雖以恭謝為説然羽
衛蒞湖山之勝貔貅嚴郊坰之屯傳播四方但見游幸
之疑似安知欵謁之本心是陛下三十餘年之誠心實
徳一旦無以取信於天下所失豈小小哉以内地言之
年糓幸登而枵腹未飽近㓂甫息而瘡痍未瘳以邉陲
言之蜀之竹隘雖復而忿兵未退淮之合肥雖㨗而哨
騎尚留加以窺襄闖廣傳聞不一敵多狡謀巧於覘伺
萬一行幸之語一傳寧不啟戎心而謂中國無諫臣乎
輿論藉藉咸謂陛下因比者總章祼享轉雨而晴喜動
聖心遂有是命夫天道難諶禍福倚伏倘喜心一動而
肆心乗之則一時䧏格之可嘉安知無大可畏者繼之
尋奉㫖寢其行十一月三奏丐祠詔不允復面申請理
宗曰卿留一日則有一日論思之益何屢以去為言朕所
未喻三年春除權工部尚書辭不允繼於經筵造膝力
奏乞放還山林理宗曰未可見方頼卿毗賛何可言去
理宗察先公求去之志堅決御札與臺長云程某議論
篤實心事純明獨立無朋不阿不激朕察之熟矣抗疏
再三力求引去比於經幄洊控忱辭朕念班行寥落人
望無多已勉留之卿宜轉諭同列俾知朕意先公雖感
激上眷而去志未釋未幾復五上奏恪申歸田之請六
月丙子依前中奉大夫特授端明殿學士同簽書樞宻
院事先公以祈退得進非其素心一再懇辭愈力批答
不允時蜀氛孔熾邊禍復萌義難固辭謝表所謂矧邉
氛之未靖正軍實之當嚴必户牖綢繆而為隂雨之防
必維楫備具而圖大川之涉道其實也冬蜀境與沅靖
交急朝廷欲擇重臣開督上疏乞用徐敏子易蜀帥用
向士璧為鎮撫吕文徳上沅靖庶幾能成犄角之勢悉
從其言史嵩之得罪公議忽進職名與致仕先公慮人
疑朝廷將再収用不肯書黄謂宜因其辭免特從其請
庶可以釋天下之疑中條陳財計五事量劑曲當尤為
理宗嘆賞八月乙丑依前端明殿學士除簽書樞宻院
事兼權㕘知政事三上免牘批答不允于時矩堂董公
槐以人望當國先公悉心協賛中外無異論四年三奏
乞祠或與補外不允四月除㕘知政事籲免不允先公
感上知遇深厚謂歸美報上莫急於豐培根本故以仁
厚為第一義七月拜右丞相兼樞宻使進封新安郡開
國公提舉國史實録院監脩國史日厯提舉編脩國朝
㑹要提舉編脩玉牒提舉編脩敕令提舉編脩經武要
畧三上表懇辭不允至形天筆勉諭云親政以來命相
凡幾俱多弗績豈但害于其國抑亦累于其身雖悔何
追往事可鑒卿清忠素著潔白無瑕當言責非仁義不
陳處政地於輔相有補爰置諸右以濟多艱雅宜開誠
布公相與脩内攘外痛革蠧弊儀圖駿功先公雖感激
上知然猶懼不勝任且拜且辭周囘累日而後治事首
摘時政之最急八事條陳以奏一曰正心二曰待臣三
曰進賢四曰愛民五曰備邉六曰守法七曰謹微八曰
審令畧云臣聞人主天下之主人主一心又人主之主
也所主不正則外邪交攻治亂安危於此乎判古之聖
人知其然故中心無為以守至正惟恐斯須不正投隙
而來者紛如也臣願陛下持心以敬畏處心以安靜養
心以寡欲則清明在躬志氣如神上而延洪天命下而
固結人心近而示法子孫逺而垂則萬世皆陛下一心
基之矣書曰任賢勿貮中庸曰敬大臣體羣臣此帝王
待臣之要道也後世則不然決擇不審任用不專如醫
方察脉而雜然投劑肘欲畫圓而掣之以為方蓄縮畏
謹則議其無所長展布設施則疑其有所為卒之終日
救過不暇而天下事亦無一可人意者此固其庸庸碌
碌無以啟人主之信心而人主亦何便於此哉臣願陛
下思元首股肱之一體接之以禮待之以誠如其非才
以禮退之勿強其所不能如其果賢以心委之勿間之
以疑貮勿外厚而内薄勿隂奪而陽予如此則君臣相
與之義盡矣自古未有不信仁賢而能國者今也班行
寥落殆若晨星臨事須才動憂乏使豈人才獨嗇於此
時哉㧞十得五實為確論臣願陛下旁捜博采兼蓄並
用長於心計者使治賦優於韜畧者使籌邉徳履温純
者不疑其遲鈍論議慷慨者不惡其矯激取其長畧其
短録其功忘其過寸長片善咸得展布則意氣招徠精
神翕聚勢之弱者可使強權之輕者可使重矣民為邦
本本固邦寧未有民生憔悴而國勢尊安者今邉鄙之
民流離奔竄雖嘗蠲租武夫憸人反肆苛征之毒内地
之民愁恨嘆息當加撫摩貪官虐吏豈念饑寒之苦臣
願陛下嚴飭制閫監司擇其貪黷無狀者條列奏聞痛
與鐫斥去稂莠所以長禾稼驅狐狸所以蕃雞鶩仁政
之行莫此為急國家之財耗於兵者十常七八然伍符
尺籍虛額尚多老弱疲癃未聞改刺以器甲則朽鈍以
武藝則鹵莽以訓習則文具為其將帥者又從而掊尅
科斂之無藝平時且不聊生緩急安能效死是眞可凛
凛也臣願陛下嚴飭諸閫覈實軍籍招收強壯精其器
械程其技能而又痛懲貪將之誅求庶乎士能用命可
以禦敵祖宗之法昭如日星廢法用例為弊滋甚而廢
法之大者莫如貴戚之臨民然分符之初貪庸弗績者
猶不逃於吏議今非惟人莫敢議之而反欲議人矣願
陛下遵祖宗之法凡貴戚之貪暴者庸謬者悉賦以祠
廪使之坐享富貴其有才而温良有徳而通暢者間雖
遴畀以郡符必使内外臺得以公廉察之權庶幾知有
所憚而不至傍勢作威戕賊根本古者侍御僕從罔匪
正人盖無微而不謹也漢唐以來徒知䙝近之可親不
知操柄之旁落不謹其微流禍斯慘陛下英明果斷御
之有法然道路之傳猶謂蹊徑未能盡窒扳縁鑚刺之
習未能盡無微之不謹著將奈何臣願陛下警之以禍
福之機訓之以保全之道謹微自守勿與外交無罅可
投趨者自止非特國家之福亦近習之福也君之號令
不可不謹陛下一札十行無非軍國大務至於小小武
職亦勤内批或謂已失之䙝而小吏省札緇黄敕牒亦
勤宣諭取索陛下之用宰臣將責之經綸之務乎抑使
之為是瑣𤨏者乎臣願陛下示天威之尊嚴絶小人之
玩䙝其於事體大有闗繋奉御筆云朕之命相正欲仰
成既得其人何所不可覽奏㫖哉乃言惟服尚期勵翼
其克有勲先公在揆席毎事皆存大體不務紛更以駭
觀聽不事矯激以求夸耀惟欲上下相安於無事時敵
乆藴窺伺之志前董相當國嘗自請身督蜀師暨次年
秋蜀報轉亟荆閫以光棗之警告桂閫以諸蠻之警告
理宗宵旰焦勞怛焉不寧先公自念身任大寄豈當以
敵國遺君父憂退而討論險要設施方畧調兵擇將峙
糧築堡或面對詳陳或手奏潛告莫不纎悉畢舉處置
得宜故荆有荆門之㨗蜀有苦竹之㨗嘉定之㨗襄漢
之㨗餘𤨏碎不勝紀乃若修復沿邉城築雖由一時分
閫得人然憂邉思職未嘗頃刻置念敵國狡焉思啟封
疆之志已非一日幸頼廟謨深逺臣謀畢獻足以挫其
氣折其萌迨夫還政未再嵗而生民之禍有不可勝言
者矣史院修髙孝光寧四朝國史乆未就先公奏乞專
任尤焴領其事五年春書成上進轉金紫光禄大夫六
月五奏乞祠詔不允初先公之守饒也丁大全為浮梁
令小有才為當路所稱然為人憸黠刻薄先公心薄之
而素性寛涵未嘗輙形于言既登政路大全時在栢臺
上疏力詆董相罷之至移臺牒速其行意欲借是以相
撼搖頼理宗眷愛深厚且爰立之初不敢遽動未幾大
全由諌垣登宥府勢位相軋自怙以其術得君志溢氣
驕好凌駕人至與同列爭事交臂於中書堂觀聽為駭
先公覩其所為益強悖知難與共政而其議論間朶頥
鼎席之意累露理宗雖宻察其機狡然小人易進難退
惟思亟去以避之十月五疏丏祠理宗親書勉留有云
荐省來章足覘雅志一身之計綽有餘矣萬幾之務誰
與共之決當留行勿復有請先公去意雖乆決然感理
宗眷留終始不渝未敢遽然舍去復強勉就列六年春
又五疏匄祠理宗諭留益至有云諉之以疾則卿氣體
方剛酬酢有餘裕慮其不善後則卿表裏純一何瑕可
指決不容於勇退宜悉付於忘言為朕勉留深所望也
四月逾月不雨力以爕調失職引咎上疏力乞解機政
上詔留數四復有云朕以十三相而得卿卿不二年而
舍朕豈人情哉自是不敢疏辭但引先朝宰臣趙雄奏
曰頃嵗宰相罕有善罷大者竄小者逐願及宸眷未衰
畀以藩服使天下知宰輔中亦有保全者孝宗皇帝感
其言而從之臣之才力雖不逮雄陛下聖明視孝宗若
合符節是用洊瀝愚𠂻頻瀆天聼然癯羸多疾不敢如
雄求畀藩服但得解罷而去從事藥裹實拜君父保全
之賜由是天聼為動知先公去意已決除觀文殿大學
士判福州福建安撫使内帑出金器精縑薫茗殽核以
寵其歸盖理宗自端平以來寘相凡十三進退純全者
自范游後僅先公一人而已得政纔兩年朝無異議民
無疾呼雖外視之精采若不快人意譬如服參苓之劑
豐培滋養其於元氣所益多矣四上奏歸閩鉞上亦閔
勞先公七月依前職提舉臨安府洞霄宫任便居住退
居兩年惟以書史自娛世間嗜玩無足以動其心幅巾
藜杖逍遥田野間行道見之初不知其為宰輔居第簡
樸門外田數畆躬課家僮自耘耔示子孫以穡事之艱
毎遇舊交故屬踵門從容延欵或談論竟日一語及時
事異同必咨嗟審問憂見顔色盖身雖江湖而心實宗
社也理宗念公逾篤凡生旦宣賜銀幣未嘗少替始終
眷遇如此詎意大全柄國蔽天聰明任私滅公醜正黨
邪釀成鄂渚偷渡之警内阻外訌上心怛焉不寧首頒
天詔問計策先公即手疏収人心重賞罰及團結民兵
數事以奏理宗親書一再褒嘉最後云覽卿所條邉計
備見忠懇助朕憂勤便當㕘酌施行嗣有所見陸續以
聞次年八月壬寅詔依舊職判平江府兼淮浙發運大
使四上免章不允凡三頒奎札勉諭至謂某以八十餘
老猶為朕出撫七閩卿六十乃以老病言過矣幸無遐
心以副延佇先公知上意堅確不容牢辭遂勉一出至
郡訪求民瘼稽核餫事首務行寛大少蘓疲瘵手疏乞
増糴減數前牧希求望外㤙賞取六邑籍版紛更之號
修明局嵗增觧農寺米五萬石以無為有獵取美名暨
農寺索償則移補塞責先公惻然慮後來者長此不已
吳民愈不堪命疏豁除之先公以糴事數足而郡政粗
脩累疏丏歸詔不允十月拜特進依前觀文殿大學士
充醴泉觀使兼侍讀疊騰免牘天使馳奎札諭㫖復上
疏懇辭㫖特給假兩月三年六月詔疾速赴闕復三拜
疏控辭㫖特依所乞免兼侍讀宸翰褒諭云卿奥學重
徳簡在朕心延佇肯來庶資啟沃累詔趣發辭則如初
陳情既眞髙節難挽勉遂雅志俾奉外祠少須康強嗣
有光寵景定五年五月再任醴泉觀使咸淳初元以今
上登極㤙進少保三年拜少傅右丞相兼樞宻使進封
吉國公辭牘方上而臺臣論列之疏下矣㫖依舊觀文
殿大學士充醴泉觀使六月四拜奏乞致仕不許四年
四月罷醴泉觀使逾年驟感寒疾遂致其事㫖依所乞
守少保觀文殿大學士致仕時五年三月也自同簽樞
宻院事以後除拜極㤙加食邑至八千九百户食實封
三千三百户階官回授者五丙申薨于正寢距生慶元
六年十二月甲申享年七十遺奏聞上震悼輟視朝兩
日特贈少師謚曰文清前妣吳氏先公二十七年卒贈
周國夫人繼妣汪氏先公八年卒贈漢國夫人男三人
象祖故朝奉郎直祕閣知處州軍州兼管内勸農營田
事先公七年卒述祖承奉郎待銓崇祖承奉郎待銓竝
與江東漕選女一人適奉議郎通判隆興軍府事兼管
内勸農營田事羅鼐孫男二人梓承奉郎待銓與兩浙
漕選桂尚㓜孫女二人長適將仕郎吳克紹次未行述
祖等將以咸淳七年十月忍死奉柩葬于歙西古城闗
丢所居十里而近遵治命也公朝特差脩職郎汪儀鳯
䕶葬事如舊典禮先公氣貌冲粹襟度寛夷不為町畦
峭塹待人遇物春風藹如然胷中涇渭甚嚴短長輕重
寸量銖較猶黒白鑿鑿乎不可亂平居退然一儒者言
若不出諸口及臨決大事雖千條萬目紛錯于前審義
之得毅然自任如山嶽之不可移既成則了無矜伐色
其於兵也非所素練當邉疆繹騷審計熟慮動中事機
雖老將宿校所不及中保任一二將帥尤脗合衆心其
於財也率裁以義遇調度繁興紓匱支乏桑劉之所縮
手而處置裕如也援引天下賢俊雖採竒㧞萃惟恐遺
才而人不知所從來至有終身不識面者尤愛惜公朝
名器故姻戚交友無一人敢萌意外希求者門雖無我
而限界肅然一恩舊子未學製干謁求貮令先公謝之
曰除受須由資格其人再三請不置且以先世為言公
曰先大夫疇昔以某粗知恬退故相薦今所求似躐次
豈先大夫意哉矧以國家官爵報私恩某所不敢也其
人雖不滿意而去然未嘗不心服其公前任言責所嘗
論列後居政地見其可用未嘗忘薦㧞毎曰前日之彈
劾成其才也今日之擢用盡其才也以故多致通顯一
郡守舊名在白簡廢錮累年一日至闕自陳以先公輔
政瑟縮不敢進朝行語其故且教其來謁一見即問其
出處守方起謝先公曰吾豈敢以一眚而棄人幸無疑
守感不能言泫然出涕尋得郡去守亦知自新焉其胷
中洞達不滯於物如此重惟早嵗奮跡韋布無尺寸援
蒙理宗不世之知任言責歴禁途至登庸鼎揆三十餘
年眷遇委任彌乆而彌篤朝野曽無間言中值憸人擅
朝翩然如㝠鴻之舉雖於報國之忠未克殫竭然於見
幾之智亦可謂無遺矣恭遇先皇更化聖上嗣政天下
清明一旦不幸物論倐興幾至求全之毁向非天朝力
扶公道察其心跡無他則未必得為太平幸民全而歸
之也初薨之日堂奠之文曰幸而邪正之不相掩亦不
幸而出處之適相值當時指為名言云自號訥齋居士
有訥齋文集經筵講義奏藁制文詩記凡若干巻嗚呼
痛哉尚忍言之哉重念述祖等不肖不學智不足以揚
前光文不足以發潛徳謹瀝血以序始終大畧行事如
前百拜乞言于當世之大君子尚惟仁慈興惻哀其忱
懇詮次而賜之狀俾得藉手告于太史氏豈非不肖孤
之幸願儻九原有知必與増榮感焉咸淳七年月日孤
子述祖等泣血百拜謹書(右文清公家傳後有鄉先生/唐子儀䟦語公凡兩入相前)
(沮于丁大全後扼于賈似道公子述祖為此傳盛言大/全而不及似道止云臺臣論列者是時似道方柄國政)
(故也唐先生䟦語亦未深考恐/讀者致疑于此故表而出之)
　　　大元勅賜故翰林學士承㫖贈光禄大夫大司
　　　徒柱國追封楚國公謚文憲程公(鉅夫/)神道碑
　　　銘　　　　　　　　　　　危　素
延祐五年七月丙子翰林學士承㫖光禄大夫知制誥
兼修國史程公薨于建昌里第泰定二年贈光禄大夫
大司徒柱國追封楚國公謚文憲至正十九年四月甲
子丞相太平以公事世祖皇帝盡臣道宜賜神道碑銘
有㫖命臣素撰文臣雍書丹臣伯琦篆額臣素謹按故
翰林侍講學士臣徯斯所具行狀及聞諸故老言而序
次之公諱文海避武宗皇帝御名以字行曰鉅夫姓程
氏其先周成康之際始國於程子孫因以為姓宣王中
興有賢佐曰伯休父春秋時有趙氏忠臣曰嬰西晉循
吏曰元譚為廣平太守持節新安因家焉其後自歙遷
休寧至公髙祖宥興徙居郢之京山曽祖子明又避兵
武昌卒葬其境皇贈集賢侍讀學士中奉大夫䕶軍追
封楚郡公謚安僖妣姚氏追封楚郡夫人祖徳秀自武
昌東上彭蠡寓龍興吳城山宋擢宣義郎㕘淮西夀春
二帥府事皇贈資善大夫中書左丞上䕶軍追封楚郡
公謚簡懿妣李氏追封楚郡夫人父翔卿朝列大夫管
軍總管累贈光禄大夫大司徒柱國追封楚國公謚孝
肅母李氏累追封楚國夫人公生宋淳祐九年四月十
七日生而目光如炬識者異之宗老若庸為撫州臨汝
書院山長公與翰林學士吳澄從之講學徳祐元年季
父飛卿以軍器監知建昌軍事公侍孝肅公奉大母李
夫人就養未數日我師至城下建昌内附至元十三年
從季父朝于開平遂留宿衛授以宣武將軍管軍千户
十五年十一月九日召見香殿世祖問宋何以亡對曰
孟子有言三代之得失天下也以仁不仁宋非不仁權
臣賈似道誤之也問似道何如人對曰當其為邉臣是
一似道也及為相又一似道也天顔甚悦命給筆札書
其辭即御前以銀盆漬墨書二十餘幅以進深稱上㫖
問今何官且諭近臣曰斯人相貌應貴聽其言聰明有
識人也諭公曰國政得失朝臣邪正卿為朕悉言之公
頓首謝曰臣踈逺儒生蒙被知遇敢不竭駑鈍以報明
年授應奉翰林文字朝列大夫又明年進修撰又明年
陞中順大夫秘書少監㝷遷集賢直學士中議大夫兼
秘書少監條陳五事一曰取㑹江南士籍二曰通南北
之選三曰置考功歴四曰置貪贓籍五曰給江南官吏
俸禄皆采行之二十年加翰林直學士同領㑹同舘事
二十三年改集賢直學士進階少中大夫入見首請興
建國學又上疏曰臣聞治天下必用天下之才故曰旁
招俊乂又曰立賢無方若限以方所徴以技藝雖曰用
人猶無人也國家既已混一南北南北人才視同一體
若有所偏主有所遐棄此羣臣之故計非陛下至公之
心也明詔屢下一則曰求賢二則曰求賢而能以賢才
致之陛下者幾人出使者止以卜相符藥工技為賢才
此何謂也且使有識之士得以淺窺朝廷臣竊耻之未
幾復上疏曰國家自平江南内外百司皆㕘用南人惟
御史臺按察司獨不㕘用臣不知其説也南北人情風
俗不同若欲諳悉各處利害須㕘用各處之人况江南
歸附已十餘年而偏逺險惡之處盗賊時時竊發雖由
官吏貪殘所激亦由臺憲按問失職致然按察司官名
為廵察其實未嘗徧歴止於安靜之地遷延翺翔至於
偏逺之處曠數年未嘗一到小民被官吏苛虐無所控
訴激而為盜官吏反欲竝縁虜掠民之被害何可勝言
行臺按察司之設正欲察訪利病中丞察使以下竝宜
公選南方耆徳清望之人與北方官員講論區畫庶幾
諳悉江南事體周知逺人情偽内臺中丞至監察御史
亦宜㕘用南官以備采訪事下中書集議集賢大學士
阿嚕威薩里等請如程文海所言遂拜嘉議大夫侍御
史行御史臺事仍詔求賢江南初詔令皆用國字至是
特命以漢字書之世祖素聞趙孟適葉李名宻諭必致
此二人又薦趙孟頫萬一鶚余恁張伯淳凌時中胡夢
魁包鑄曽冲子孔洙等二十餘人皆立登清要之職還
都宫門已閉叩閽暮見世祖聞之喜甚不覺起立曰程
秀才來矣陳民間利病五事超授集賢學士仍居行臺
時宰相僧格顓政中外岌岌二十六年公復入朝奏䟽
曰天子之職莫大於擇相宰相之職莫大於進賢茍不
以進賢為急而以殖貨為心非為上為徳為下為民之
意也漢文帝以決獄錢糓問丞相陳平對曰決獄責廷
尉錢糓責治粟内史宰相上佐天子理隂陽下遂萬物
之宜外鎮撫四夷内親附百姓今尚書省惟以鉤考錢
穀剥害生民為務所委任者率皆貪饕徼利之徒四方
盗賊竊發良以此也臣竊以為清尚書之政損行省之
權罷言利之官行䘏民之典於國為便僧格怒覊留京
師不遣凡六請加害世祖察其忠臣不允巳而僧格敗
世咸服公之敢言公還行臺二十九年召公與胡祇遹
姚燧王惲雷膺陳天祥楊恭懿髙凝陳儼趙居信十人
赴闕賜對三十年授正議大夫福建閩海道肅政廉訪
使悉召諸吏諭之曰治人之道由自治始若等能不竝
縁為奸則貪汙將自戢矣有違吾言必懲無恕上下為
之肅然刺舉屬吏尤加之意不以微罪棄人於是相率
改過為善大徳四年遷江南湖北道首治行省平章家
奴為民害者民大悦嵗䘲以周嵗廩禄賑之八年召為
翰林學士知制誥同修國史明年加商議中書省事集
議恒暘暴風之變公承詔上言五事其目曰敬天尊祖
清心持體更化皆切中時病十一年授山南江北道肅
政廉訪使復留為學士加正奉大夫至大二年銓選湖
廣行省明年復持節山南又明年仁宗即位召公與李
謙尚文等十有六人赴闕賜對便殿移浙東海右道㝷
拜翰林學士承㫖資善大夫知制誥兼修國史皇慶二
年大旱以桑林六事自責應詔忤宰相意翌日勅中使
持上尊勞之曰中書集議惟卿言甚當後臨事其極言
無隠議行貢舉法公請以朱文公貢舉私議損益行之
經學當祖程朱傳註文詞宜革宋金宿弊此詔實公所
草進階榮禄大夫屢乞歸田不許延祐二年得末疾勅
近臣撫問勞之曰卿先朝舊臣素稱忠直宜強飯善自
調攝以副朕心官其子大本郊祀署令以便養請去益
堅明年得㫖南還加光禄大夫賜上尊麗錦勅朝臣祖
道文明門外行省有司常加存問年七十薨薨之明年
正月庚申葬南城縣可封鄉繞堆大磐山之陽娶徐氏
先卒追封楚國夫人繼俞氏封楚國夫人先公四月卒
子男五人大年承徳郎撫州路金谿縣尹兼勸農事卒
贈奉直大夫江西等處儒學提舉飛騎尉建昌縣男大
光卒大本奉直大夫秘書監著作郎卒大來大觀將仕
佐郎建昌路南源務税課使司提領女四人長早卒次
適國子生聶公晉次適饒林㓜適江某孫男十三人世
昌奉直大夫揚州路崇明州知州兼勸農事世臣進義
副尉武岡路武岡縣主簿世延國子生世忠世京應奉
翰林文字承務郎同知制誥兼國史院編修官世良世
師世郢世徳世宏世禄世哲世濟女若干人曽孫男十
八人嗣光嗣英嗣禄嗣乂嗣原國子生嗣逺嗣淳嗣眞
嗣徳嗣晉嗣珹嗣肅嗣陽嗣良嗣畏嗣􁀙嗣賢嗣應女
若干人𤣥孫位育琮璘瑄公博聞強識靡不研究居家
庭以孝聞待宗族親戚朋友曲盡禮意救人急難捐帑
發廪無吝色嘗曰士生天地間當以濟人利物為心奈
何瑣𤨏以自厚一身為哉及臨大事決大義凛然不可
奪世祖賜地一區於安貞門俾居之公題其室曰逺齋
取易所謂逺多譽之㫖至元中立尚書省以公為㕘知
政事又命為御史中丞皆固辭不就至大中特贈謚父
母畀大年官仁宗毎呼程雪樓而不名盖郢有白雪樓
公嘗取以自號示不忘其本云勅待詔畫其像儒臣製
賛錫賚無虛嵗賜歸之後猶命詞臣譔世徳之碑其遭
遇亦云盛矣公在朝以平易正大之學振文風作士氣
詞章議論為海内所宗尚者四十年累朝實録詔制典
册紀功銘徳之碑多出公定撰有文集四十五巻尤善
大字每接後學才藝之士歎賞奬進或為之築舘授室
有終身留客門下不去者所薦士後多為名臣建昌城
西十有五里曰麻源第三谷晉謝靈運遺跡在焉公作
山房藏書閒則㩦賔客燕遊其間或幅巾藜杖獨行田
野與樵夫野叟相問答縣小吏馳馬值公城門怒詬公
守城卒擒吏送公府公命釋之人服公之容徳云臣素
昔備官史舘論著公事今乃顯被明命非直發公之潛
徳亦使天下後世知我聖祖得人之盛嗚呼懿哉謹拜
手稽首而為之銘銘曰
混一之盛若稽至元大帝御極俊乂飛鶱諤諤程公蚤
起南服宿衛禁廷眷遇彌篤令聞令譽舘閣廻翔敷陳
時政用戒苞桑皇有萬方莫非臣妾立賢無方庶政斯
協臺府穹崇冠于江東往貮執法亟蘇瘝痌共驩在朝
星馳入奏指佞觸衺讒言洊構克知灼見維帝聖明繡
衣持斧憲度肅清召還詞林為國蓍蔡桑林之事引古
進戒從容奉身歸老丘園百辟祖餞錫賚便蕃碧澗紅
泉公所游衍魚鳥相忘放懷髙逺偘偘正色功在四朝
贈謚之腆式勸臣僚可封之鄉大磐之墓子孫來瞻春
雨霜露樹碑神道制命廷臣金石不朽永昭皇仁
　
　
　
　
　
　
　
　
　
　
　
　
　
　
　新安文獻志巻七十五
欽定四庫全書
　新安文獻志巻七十六　　明　程敏政　撰
　　行實(勲賢/)
　　　朱學士(升/)傳　　　　　　　朱　同
朱升字允升休寧人後徙居歙㓜師鄉貢進士陳櫟剖
撃問難多所發明櫟深器之至正癸未聞資中黄楚望
講道湓浦偕趙汸子常往從游明年春歸講學郡城紫
陽祠始作書旁注是年秋登鄉進士第丁内艱後四年
戊子省授池州路儒學正庚寅始之官學之田嵗入富
於他學而官吏蠧食之弟子員日僅一飯教養無方師
生解體升始至則舉吳文正公澄䑕牛之喻㑹出入整
齋厨去宿弊晨興講授以身示法江南北學者雲集明
年淮甸兵起又明年壬辰秩滿南歸而蘄黃之兵至徽
矣自是連嵗勝負相尋而所居僻在窮山雖避兵奔竄
往往閉户著述不輟越五年丁酉大兵下徽被㫖召見
于潜邸冬辭歸明年梅花初月樓成宸翰書字賜焉嗣
後連嵗被徴受命既就道不辭比至見上有所訪問後
亦不強留也吳元年丁未授翰林侍講學士中順大夫
知制誥同修國史次年聖上肇登大寳改元洪武車駕
幸汴得告歸省丘墓冬末再行尋以年髙得請致政而
歸明年庚戌冬十二月以疾終年七十二自㓜為學即
以列聖傳心為主踐履致用為工上窮道體幽探元化
謂聖人精義入神之功或寄於百家衆技之末是以一
事一物莫不旁捜曲探沿流泝源謂濓洛既興考亭繼
作而道學大明于世然後學者往往循途守轍不復致
思其已明者既不求其眞知而未明者遂謂卒不可知
豈前賢所深望於後人者哉加以詞華浮靡之習蕩其
中科舉利禄之心誘於外是以聖學明而實晦飄流忘
返慨然思所以救之於是考六書之源究制作之始以
得名言之義味箋注之㫖以暢指趣之歸而聖賢之心
見於方冊者始可得而見然後傍叅之以傳注之文究
極乎濓洛之説熟玩乎其所已明而深究乎其所未明
嘗曰先儒傳注之意所以求經之明也而近世舉業往
往混誦經注既不能體味乎傳注而反斷裂其經文使
之血脉不通首尾不應知味樂學何所自乎於是始作
諸旁注離而觀之則逐字為訓合而誦之則文義成章
綱提目舉一覽可知其有訓而未類疑而未安者必窮
研極慮不合乎聖經不止也嘗曰旁注之作也知其麤
者以為小學訓詁之入門悟其妙者知為研精造道之
要法平生之所以有得於聖經之藴者以此此學道之
大㮣也於易則有以見夫河圖洛書之異也而原則同
先天後天之殊也而實則一序卦之説則本乎吳澄之
卦統以總其綱表章乎蕭漢中之説以極其趣他如四
卦從中起之故方圓往來逆順之妙蓍七卦八之實迹
用九用六之㣲機卦象神竒卦變之定法貞悔元吉之
大義三陳九卦之要㫖諸如此類有得於前聖之心者
旁注不足以盡其藴則又列于前圖以表之而千古不
釋之疑於是乎定於書則蔡沈受命作傳惜其成於朱
熹既没之後門人語録未萃之前是以猶有未備者乃㕘
考諸説以折其𠂻成書傳緝補其缺而正其偽又直約
之曰書傳補正以翼之而朱蔡之㫖於是乎備他如禮
經大祀未審春秋書法未明三聖執中之本㫖孔門求
仁之要義中庸知仁勇之統尊徳性道問學之説孟氏
存心養氣之異用風人詩章之體音韻之説諸如此類
皆涵泳玩索有得乎聖賢之㫖者其異也非立異以要
名其同也非雷同而茍合今不能悉録平生處已以儉
待物以仁㤙以濟鄉隣巽以處患難犯而不校寛而有
容是以遐邇宗師小大咸服然天性剛直不肯茍同以
其出自公心人受其責者亦未嘗怨也自㓜學至于捐
館六十年間雖出處不常未嘗一日釋巻編録考索日
益月加動成巻帙所注書有易書詩周官儀禮禮記論
語孟子大學中庸孝經小學旁注讀老子孫子亦為旁
注他如小四書小學名數醫家諸書之奥義葬書之説皆
有紀録兹不盡載其在國朝有所擬議隨即廢毁無存
制誥表箋前後文藁若干巻俱藏于家(吳元年丁未授/翰林侍講學士)
(制朕聞洙泗集羣聖之大成新安為文公之闕里先後古/相望斯文盛昌况新安之有人與前賢而同氏允為博)
(通今之士耆年碩望之英是宜備顧問於内庭叅宻命/於翰苑惟兹華要用寵師儒朱升趨鏘禮法之場超卓)
(傳註之表羣經獨得其趣諸子莫遁其情綱羅百家馳/騁千古自其潛心積慮至于皓首蒼顔用功勤矣朕開)
(基以來嵗毎徴聘戔戔束帛為矜式於國中青青子矜/來英才於舘下議禮作樂郊廟所資修已及人國家所)
(尚擢登玉署侍講彤閲鳯池兼掌於絲綸麟史仍㕘於/筆削天地交泰有資贊翊之功雲漢昭囘共致文明之)
(治可授翰林侍講學士中順大夫知制誥同修國史○/吳元年七月乙亥先是命選道童俊秀者充樂舞生至)
(是始集上御㦸門召學士朱升領樂舞生入見設雅樂/閱試之上親撃石磬命升辨識五音升以宫音為徴音)
(上曰何乃以宫作徴邪起居注熊鼎對曰八音之中石/最難和故書曰於予撃石柎石百獸率舞上曰石聲固)
(難和然樂以人聲為主人聲和則八音和矣因命樂生/登歌一曲上復嘆曰古者作樂以和民聲格神人而與)
(天地同其和近世儒者鮮知音律之學欲樂和顧不難/邪升等對曰樂音不在外求實在人君一心君心和則)
(天地之氣亦和天地之氣和則樂亦無不和矣上深然/之○十一月壬辰以翰林侍講學士朱升年老免朝謁)
(○洪武元年二月定宗廟時享之禮翰林侍講學士朱/升待制詹同等奏按禮古者禴祠烝嘗四時之祭三祭)
(皆合享于祖廟祭於各廟者惟春焉然自漢而下廟皆/同堂異室則又四時皆合祭矣今四廟時享亦宜倣近)
(制合祭于第一廟庶適禮之中無煩瀆也上命春特祭/餘三時合祭○洪武元年三月辛未朔命翰林官修女)
(戒謂學士朱升等曰治天下者修身為本正家為先正/家之道始於謹夫婦后妃雖母儀天下然不可使預政)
(事至於嬪嬙之屬不過備職事侍中櫛若寵之太過以/驕恣犯分上下失序觀厯代宫閫政由内出鮮有不為)
(禍亂者也夫内嬖惑人甚於鴆毒惟賢明之主能察之/於未然其他未有不為所惑者卿等為我纂述女戒及)
(古賢妃之事可為法者使後世子孫知所持守○洪武/元年三月戊戌翰林學士朱升以年老乞致仕䛇許之)
(升字允升徽之休寜人師同郡陳櫟博洽羣書隠居石/門王師下徽州被召見數承顧問及上即位授今官)
(至是以老致仕歸石門後終于家所著有易詩書周官傳/儀禮禮記四書孝經小學旁注注解及書傳補正輯註)
(於世○洪武十五年二月丙寅陞吏部司封員外郎朱/同為禮部試侍郎同翰林學士升之子也○洪武十六)
(年十二月賜禮部/侍郎朱同等襲衣)
　　　詹承㫖(同/)傳　　　　　　　王　景
詹承㫖同字同文徽之新安人少頴悟好學元奎章學
士虞集見之曰才子也以其弟槃之子妻之舉茂才異
等為郴州路儒學正遇亂因家黄州陳友諒以為翰林
學士承㫖兼御史嵗甲辰王師下武昌同見上上厚待
之還京授國子博士遷考功郎起居注翰林待制洪武
元年轉直學士二年遷侍讀學士四年陞吏部尚書六
年七月為學士承㫖兼吏部尚書七年五月命致仕勅
曰朕起布衣提三尺劒總率六師以拯民艱延攬羣英
以圖至治凡二紀于兹曩者親征武昌下城之日爾同
以文章之美從朕同遊厥後任以國子博士起居注翰
林學士皆舉其職及長吏部辨人才之賢否審職任之
輕重咸得其宜今年雖已邁猶輸誠效謀究無少怠可
謂賢也已朕不忍卿以衰耄之年服趨走之勞特命以
翰林學士承㫖致仕爾惟欽哉(丙午年四月庚寅上嘗/命有司訪求古今書籍)
(藏之秘府以資覧閱因謂侍臣詹同曰三皇五帝之書/不盡傳于世故後世鮮知其行事漢武帝購求遺書而)
(六經始出唐虞三代之治始可得而見武帝雄才大畧/後世罕及至表章六經聞闡聖賢之學又有功於後世)
(吾毎於宫中無事輙取孔子之言觀之如節用而愛人/使民以時眞治國之良規孔子之言誠萬世之師也○)
(吳元年四月壬子上諭起居注詹同等曰國史貴乎直/筆是非善惡皆當書之昔唐太宗觀史雖失大體然命)
(直書建成之事是欲以公天下也予平日言行可紀之/事是非善惡汝等皆當明白直書不宜隠諱使後世觀)
(之不失其實○洪武二年二月壬辰詔以直學士詹同/為侍讀學士○上與侍臣論待大臣之禮御史中丞劉)
(基言於上曰古者公卿有罪盤水加劒詣請室自裁未/嘗鄙辱之存待大臣之體也時侍讀學士詹同侍坐因)
(取大戴禮及賈誼䟽以進且曰古者刑不上大夫所以/勵廉恥而君臣之㤙義兩盡也上深然之○三月戊申)
(上謂翰林侍讀學士詹同曰古人為文章或以明道徳/或以通當世之務如典謨之言皆明白易知無深怪險)
(僻之語至如諸葛孔明出師表亦何嘗雕刻為文而誠/意溢出至今使人誦之自然忠義感激近世之士不究)
(道徳之本不達當世之務文辭雖艱深而意實淺近即/使過於相如揚雄何禆實用自今翰林為文但取通道)
(理明世務者無事浮藻○洪武六年正月上謂儒臣詹/同曰朕嘗思聲色乃伐性之斧斤易以溺人一有溺焉)
(則禍敗隨之故其為害甚於鴆毒朕觀前代人君以此/敗亡者不少盖為君居天下之尊享四海之富靡曼之)
(色窈窕之聲何求而不得茍不知逺之則小人乗間納/其淫邪不為迷惑者幾人焉况創業垂統之君為子孫)
(之所承式尤不可以不謹同對曰不邇聲色昔成湯所/以能垂裕後昆陛下此言乃端本澄源之道誠萬世子)
(孫之法也○洪武六年四月丙辰以詹同為翰林學士/承㫖仍兼吏部尚書○九月壬寅翰林學士承㫖兼吏)
(部尚書詹同等言自上起兵渡江以來征討平定之蹟/禮樂治道之詳雖有紀載而未成書乞編日歴藏之金)
(匱傳於後世上從其請命同與侍講學士宋濓為總裁/官侍講學士樂韶鳯為催纂官禮部員外郎呉伯宗儒)
(士朱右趙壎徐一夔孫作徐尊生同纂修鄉貢士黄昶/國子生陳益暘等謄冩○洪武七年五月丙寅朔修大)
(明日厯成自上起兵臨濠至即位六年癸丑冬十二月/凡征伐次第禮樂沿革刑政設施羣臣功過四夷朝貢)
(之類莫不具載合一百巻承㫖詹同侍講學士宋濓率/諸儒上進命藏之金匱其副藏於秘書監濓等又言於)
(上日厯藏之天府人欲見之有不可得臣請如唐太宗/貞觀政要分類更輯聖政為書以傳於天下後世上從)
(之於是分為四十類自敬天至制蠻夷釐為五巻總四/萬五千五百餘言名曰皇明寶訓自是以後凡有聖政)
(史官日紀録之隨類増入○戊午上謂翰林學士承㫖/詹同曰大祀既終獻方行分獻禮於禮未當卿等其議)
(之於是同與學士宋濓議以上行初獻禮奠玉帛將畢/即分獻官行初獻禮亞獻終獻皆如之上從其議又謂)
(古人祭用香燭皆所以導達隂陽以接神明初無上香/之禮遂命凡祭祀罷上香○洪武十六年十二月賜僉)
(都御史詹徽等襲衣○洪武十七年正月以左僉都御/史詹徽為左都御史○洪武十九年七月上以左都御)
(史詹徽在職公勤詔有司復其家○洪武二十三年十/月以太子洗馬詹紱為尚寶司丞紱左都御史兼吏部)
(尚書徽之子也○洪武二十五年十二月以詹徽為太/子少保兼吏部尚書○大誥都察院詹徽刑部掌部事)
(唐鐸二人者異同下人所事亦異同徽剛斷嫉惡不容/奸偽所役之吏髮蓬面垢容愁肌痩不異覊囚盖不得)
(肆其貪有若是其鐸始友及臣至今三十四載其人交/不知變色絶不出惡聲徳有餘而才少不足屢被小人)
(相累陷極刑者二三朕深知其徳宥而弗罪以眷其徳/也今奸人小人不然徽剛則謗訕滿朝鐸重厚無疵其)
(奸人小人反謂懦而無為一切行移計禀皆舞文弄法/以愚之賄賂公行鐸無奈何嗚呼聰明決斷者以為非)
(淵泉其徳海容其物以為/愚人心之不古有此邪)
　　　資徳大夫南京刑部尚書楊公(寜/)墓碑銘
　　　　　　　　　　　　　　　彭　時
天順戊寅十一月二十一日南京刑部尚書歙縣楊公
卒于家又明年庚辰其弟宜之子埏㑹試來京請於予
曰先伯父歴仕于朝幾三十年功名事業著于中外惟
是墓隧之碑宜有文以詔後世而缺焉敢以為請儻畀
一言庶幾其不朽也言既因授予狀按狀公諱寧字彦
謐姓楊氏世為錢塘人髙祖世隆元教授曽祖本仁祖
源俱隠徳弗耀父諱昇有文學行誼卒官徽州府學教
授因留家焉公生而穎異甫三嵗祖父引至膝下口授
以詩即應口成誦八嵗能通大學語孟十一而能屬文
十八即以春秋魁永樂丁酉京闈鄉試兩赴㑹試中乙
榜不就宣徳庚戌林震榜第二甲進士第一人尋詔歸
進學壬子赴召明年授刑部主事讞獄明恕蔚有時名
正統乙未麓川宣慰思任發反㓂虐隣境朝廷命將征
之簡文臣有才識者隨征公其首也師次麓川境賊遣
人欵軍門約䧏主將欲許之衆莫不喜公獨進曰不可
兵未加而敵䧏是必詐以誘我也許之懼有後悔弗聽
又曰必欲許之請嚴兵以備不虞又弗聽固請不已衆
謂公迂檄令督運于金齒不旬月賊衆奄至士卒多陷
焉比還京將兵者率以失機被譴公獨以勞被褒賞特
陞郎中嵗辛酉大舉伐麓川總督軍務兵部尚書王公
驥知公料敵之審也仍以公行師入境王公指授諸將
進取方畧以公督戰乃渡江攻上江賊砦賊矢石如雨
公奮不顧身督戰益力士卒咸用命遂克之又進攻杉
木籠山賊栅險拒守公曰賊狃於前勝當多方以誤之
使不暇併力乃可圖王公用其言令諸將各視形便以
進諸道俱奮連破七砦斬陶孟鼒等餘賊奔潰遂乗勢
𢷬賊巢圍之賊以死守晝夜攻戰不息因乗風舉火煙
焰漲天賊不知所為死鋒鏑及墮崖溺水不知其數師
還上親宴勞于奉天門賜公白金楮幣拜刑部右侍郎
壬戌丁母袁夫人憂甲子奉命㕘贊雲南軍務至則練
兵伍督屯耕興利去害不以私撓而於懷撫逺人尤盡
心焉先是有頭目㳟項者嘗効力隨征公於是請置隴
川宣撫司以㳟項為宣撫用旌其義民夷悦服有言騰
衝險要宜城之以控制蠻夷者上命公往城或謂公其
地險惡多瘴非時冐之輒死盍徐圖之公曰我知奉命
而已遑䘏其他即往相地度工計財費勉勵將士使効
力越四旬有五日而畢工因建學舍選生徒訓令務學
以變夷風自為文刻石紀其事人敬服焉先是麓川賊
首逸于緬至是公以城完民且効順謀所以致賊計乃
簡鋭師若將有所向者先遣使奉詞責緬緬人懼哀求
出賊自効卒誅大憝函其首以獻自是朝廷無南顧之
憂丙寅侍郎侯璡代公還朝丁夘暨戊辰春上以清明
謁祭三陵俱命公留守未幾閩浙廣東草㓂竊發師征
未寧江右宻邇三境懼有侵軼患朝廷命公廵撫公至
按視郡縣當賊衝者増修城垣立排栅以斷要路團集
鄉兵訓以武藝賊有侵軼者輙擊斬之以故賊聞風畏
避不敢犯公於是時益鎮以簡靜暇則徧歴諸郡宣上
徳達下情崇奬學校詢求民瘼而弛張之逺近畏慕景
泰初還京奏對稱㫖有金織文綺羊酒之賜明日拜禮
部尚書與毘陵胡公協心政務濟寛以嚴人謂得體後
二年以病足艱於步履調南京刑部示優禮也其在刑
部凡五六年斷獄一用寛恕民以不寃蒙贈曽祖祖父
俱尚書曽祖妣妣俱夫人天順改元致仕家居踰年以
疾卒春秋五十有九訃聞朝廷遣官賜祭營葬以是年
十二月十六日葬于一都之金山下配曹氏封夫人無
子子宜之次子埒如已出側室吳子二人長堣以公平
南功授徽州衛世襲副千户次城女一人俱㓜公天資
孝友年方十四適其父教授先生承詔預修永樂大典
公隨侍至京既而父遘疾且卒公於侍湯藥備棺殮無
不致謹扶柩歸葬于錢塘不憚險逺及第進士歸母夫
人在堂朝夕侍飬謹甚㑹其弟宜領鄉薦而公亦被召
乃謂弟曰母之所生惟我與爾今俱出而仕何恃以為
養邪弟感其言養母以夀終乃仕公友愛其弟無間始
終待鄉黨朋友一以信義事上以忠蒞政以勤臨民馭
衆嚴不刻寛不縱所至有惠于人而性識機警才器宏
偉處事務存大體衆中出言清辨有條聽者忘倦故識
與不識無不稱道其為人而慕仰之其學博覧經史尤
長於春秋自少即馳名場屋所作諸文有白雲稿卧雲
稿藏于家公弟宜舉進士拜監察御史今為廣東按察
副使其子埏景㤗癸酉鄉貢士科第蟬聮實公啟之而
埏又知為公不朽計可謂不負所教已銘曰
緜緜楊宗世徳逺而再仕于外不大厥施委祉儲祥而
公傑出磊落其才沈厚其質乃雋賢科乃官郎署乃慎
乃勤乃馳清譽滇南徼外蠻冦縱横再征以師而公在
行協力贊謀妖氛斯滅終鎭以靜逺人慕悦岌岌江右
與冦為隣天子慮微命公撫廵公於為政春生秋殺民
以不恐亦懷其徳累兹勞勤正位六卿鴻聲駿望洋溢
二京歸日幾何而遽長逝夀雖弗延名鮮與儷金山之
麓髙墳峩峩銘以昭之百世不磨
　　　大明故資徳大夫正治上卿南京致仕兵部尚
　　　書兼大理寺卿贈太子少保謚襄毅程公(信/)墓
　　　誌銘　　　　　　　　　　劉　翊
成化己亥秋九月二十有七日南京致仕兵部尚書兼
大理寺卿休寧程公卒于正寢有司以訃聞詔贈太子
少保謚襄毅遣官諭祭營葬朝紳咸曰公一代人豪而
今已矣可惜雖然朝廷于其生加以穹秩于其休褒以
璽書于其没優以䘏典且有象賢之子昌大其業是公
雖死猶不死可謂無遺憾矣既而其子敏政慟謂予曰
先生交先君子三十餘年僕又曽聆先生一日之教兹
墓中誌銘敢以為託乃誌曰公諱信字彦實世居徽之
休寧其先聞臣大儒載在簡策可考髙祖諱調元至正
末用薦者起為承奉班都知不赴曽祖諱吉輔兩世妣
皆吳氏祖諱社夀國朝洪武中謫居河間考諱晟俱以
公貴贈兵部尚書兼大理卿祖妣汪氏妣張氏俱贈夫
人公以易經中正統辛酉順天府鄉試明年第進士授
吏科給事中已已英廟北征公偕廷臣上䟽諌止不報
已而師潰土木敵遂南侵京師戒嚴命公守西城上言
五事曰新號令以振軍威募勇敢以備警急召勤王以
遏南侵設武備以防内變養鋭氣以備戰守皆見采納
焉敵人先自西山一帶進薄都城都督孫鏜禦之失利
乞領衆入城公堅持不可躬督諸軍自城上以火鎗礟
石鼓譟為鏜援敵引去景泰紀元命公充副使持節册
封華陽王妃凡王府有餽遺悉却之歸陞左給事中辛
未九月英廟還自迤北居南宫公復上中興固本十事
曰敬天求賢納諫謹災節用詳刑選將練兵尚儉隆師
而敬天一事則當時天象屢變請景㤗帝隆孝友之實
以答天心之仁愛聞者壯之壬申陞山東右㕘政總理
遼東邉餉廵撫都御史奏倉官吏卒盜糧石以上者死
乃造新斛視舊加二寸付公公立碎而火之曰使彼眞
盜死不足卹今故為此斛置人於死地豈情也哉遼卒
至今能道其事㑹以憂去轉四川分廵所至問民疾苦
松潘夷人作亂公偕侍郎羅綺進攻破其黒虎諸寨天
順丁丑英廟復辟公奉表入賀時方録景泰間上言之人
遂留公為太僕卿遼東廵撫缺員陞公都察院左僉都御
史賜敕以行守將海寧伯董興姻聮曹欽公一切裁之
以正又造戰車創義倉行贖罪法設月輪簿凡百號令
一新建州衛有董山潜結朝鮮公使土官佟成授以成
算往廉之得朝鮮授董山中樞院使制書以還公疏曰
乗其未發急遣二使問之可伐其謀朝廷乃命一給事
往朝鮮一錦衣譯者往建州兩國初不肯承出制書示
之咸相顧愕然各貢馬謝罪諜報孛來聚衆欲入㓂公
自率師廵邉營於境外者凡三月得風濕之疾自此始
都指揮夏霖事多不法與董興相結納僉事胡鼎按其
罪四十公以狀聞詔中官及錦衣郭指揮逮霖而籍之
不意中途受賂乃奏虛實相半都御史㓂深因併劾公
輕聽胡僉事言調南京太僕少卿刑部缺堂上官廷臣
言非公不可召陞右侍郎尋以憂還河間今上皇帝即
位起復公于兵部又轉左成化丁亥四川貴州山都掌
蠻據大壩山箐之險叛服不常陞公尚書提督軍務與
襄城伯李瑾統畨漢兵討之公至永寧自督大軍入金
鵞池又分四路兵期㑹于大壩將士依公方畧用神銃
勁弩攻賊賊不能支連破二十餘寨獲銅鼓數十斬首五
千級生擒二千餘賊復走入深洞公命軍士以土石窒
其門以兵圍之月餘賊死洞中臭聞十餘里又隂察九
姓土獠之附于賊者還師撲之未一載都掌悉平又布
置衙門邉事以定凱旋進兼大理卿有白金綵幣襲衣
之賜前此公營大壩凡兩月淫雨不時瘴癘薦興舊恙
復作至是四上疏請老俱不允辛夘春上以雨雪不降
求言公上言兵事可更張者四兵弊可伸理者五詔下
所司執政者難之未幾三邉有事悉如公所料南京缺
㕘贊機務大臣廷臣交章薦公為宜上允所請公至南
京適彗出軒轅乃與六卿合議復上言興利除害三十
餘事多見諸行他若汰貪縱循舊典可書者尚多在南
京㕘贊巳四載復疏乞休上重違公志賜勅還鄉有疾
若去體其勿乆安于家之語明年公還休寧里第又四
年謝世距其生則永樂丁酉閏五月十六日得夀六十
有三葬邑東南南山之原配林氏累封夫人子男三長
即敏政成化丙戌進士及第授翰林編脩累陞左春坊
諭徳學行為時所嘉次敏徳太學生次敏行邑庠生早
卒女一許聘忠義前衛指揮子凌雲漢孫男三壎圻塏
女三俱㓜嗚呼公儀觀魁偉性資剛果六籍百子無不
涉獵為詩文畧不經意而雄渾可傳事親孝少時嘗力
耕以養居憂廬墓側有芝産之瑞教子弟嚴而有方待
内外親族恩義兼盡遇故人子矜卹振㧞惟恐不及凡
百玩物一不以挂目為諌官知無不言言必達大體而
嫉惡太甚佐兩藩及法司必以敬正輔長官不隠忍坐
視以為賢掌兩京兵政及征伐俱有成績又能任怨南
京守臣或欲預錢糓詞訟公曰守備機務所以謹非常
若此乃有司之事也斷不可預論者以為得體征川貴
時詔以便宜之權付公公自發兵至凱旋不爵一人
不殺一人同事者以為言公曰刑賞人主之大柄懼閫
外事不集而假之人若幸而事集又竊弄之豈人臣之
道也論者又曰此古名臣之心名臣之言可以為後世
法若今敏政輩巍科膴仕能昌大其業安知天之報公
不在此邪晚號晴洲釣者有晴洲集若干藏于家銘曰
於惟襄毅晉臣之系宋儒之裔豪傑其才剛大其氣於
昭襄毅科第髙登禄位馴致兵刑聿司留後是寄果哉
襄毅衆方棼棼我獨易易不數言間能決大議偉哉襄
毅車轍所至吾民獲利威震蠻夷名揚當世無憂襄毅
文事武備有人承繼誕昌前烈引而弗替無憾襄毅善
始令終皇恩特異歸于南山垂休千祀
　
　
　
　
　
　
　
　
　
　
　新安文獻志巻七十六
欽定四庫全書
　新安文獻志巻七十七　　明　程敏政　撰
　　行實(風節/)
　　　宋諫議謝公(泌/)墓記　　　　周叔虎
叔虎來新安之初年嘗遊問政山於興道觀之左見有
墓焉區落僅在而表識不存諏知觀事駱如石曰國初
謝諌議也求其詳而不可得問其子孫則曰乆無人至
觀舊有遺田數十畆為黄冠香火費故嵗時祭奠觀中
不敢缺嗟夫諫議官至四品不卑矣且死未甚乆也湮
泯無聞殆中經大兵毁蕩又世次渙散以至於斯歟後
二年偶得羅使君新安事實而讀之則諌議行狀班班
籍中反復敬觀其髙風峻節乃如許因舉本末於太守
趙寺丞師端是可不以其狀鑱之堅珉植之墓左以發
其幽光於幾墜哉歙宰孫評事涇傍賛之曰請任其事
於是據依事實而勒諌議行狀於興道觀焉嗚呼昔東
坡叙王元之畫像賛之曰想其餘風遺烈願為執鞭而
不可得諫議當時議論從容有禮差似元之不然則我
太宗盛徳而諫議以直被稱奬庶幾汲長孺流輩此又
似東坡擬王元之事也有人於此而澤及五世彼蒼誠
不可詰若夫尚賢崇徳無間今昔則情之所鍾正在我
輩書而勒之亦揚善之意也嘉定乙亥秋七月望日泗
人周叔虎謹書
　　　謝諫議傳　　　　　　　　羅　願
謝諫議泌字宗源歙縣人自言晉太傅安二十七世孫
少好學有志操賈黄中一見竒之謂人曰此子才器不
羣異日當顯名於時登進士第知龍州清川綿州彰明
縣三遷殿中丞代還獻所著文二十篇古今類要三十
巻召試中書以本官直史舘賜緋時言事者衆詔閤門
非涉僥望乃許受泌抗疏陳其不可又乞依唐分經史
子集為四庫人掌其一太宗嘉之遂以泌兼知集庫淳
化中王禹偁請羣官謁宰相須朝罷於政事堂樞密使
於都堂皆同時接見以防請託泌以為若此是疑大臣
以私也夫以萬機属任輔臣非接見賔客何以究知外
事若止都堂候見而咨之曽無解衣之暇古人云疑則
勿用用則勿疑設若杜公堂謁見之禮豈無私室塞相
府請託之漸豈無他徑上覽疏嘉歎從之仍以疏送史
館㑹修正殿泌以為不當施采繪亟命代以丹堊且奬
其忠藎拜左司諌賜金紫并賜錢三十萬嘗對便殿上
稱其狂直敢言泌奏曰陛下從諌如流故臣得以自竭
昔唐末有孟昌圖者朝上諌疏暮不知所在詩人鄭谷
為詩閔之前代如此安得不亂上動容乆之後為虞部
員外郎兼侍御史知雜事上元觀燈特預召自是為例
未幾為三司鹽鐵副使時外舅魏羽為使以親嫌換度
支副使眞宗即位改主客郎中知虢州在郡上疏以為
致太平無出姚崇所獻明皇十事臣記雍熈末年趙普
嘗以此獻先帝深以為然俄命普入相尋普病北兵擾
邉未及施行今北兵已息繼遷請命正是行此十事致
太平之日至於省不急之務削煩苛之政不用小人不
與奔競之流以官爵開直言之路此皆致太平之術陛
下十行其八九矣又繼遷小有不㳟不足深責平城之
事至弱也漢祖行之以安天下近代石晉用景延廣之
言以絶和致天下横流豈得為強聞其所貪嗜者禽色
利欲漢祖明皇所用之計正可以弭其心又自古輔佐
聖明建萬世之業立不㧞之策者未有不由宿舊大臣
未聞市井之徒塵走之吏能為之也願陛下察此則纎
人不敢萌心大賢得以畢力矣䟽奏上頗嘉歎後知福
州代還民刻石于所經之橋名曰去思泌名知人少許
可平生薦士曽不過數人後皆至卿相毎欲發薦牘必
設几案置章其上望闕再拜曰老臣又為陛下得一人
王文正公旦即其所薦也知襄州日鄧城令張逸有善
政縣去州十餘里泌暇日小車從數吏渡漢水至鄧城
界以觀風謡或載酒邀逸野飲吟嘯終日而去薦逸官
至樞宻直學士為時名臣西祀還授泌右諌議大夫判
吏部銓盥沐巾褐端坐而終身不欹側時年六十三歸
葬鄉里録其子衍為太常寺奉禮郎衒為將作監主簿
　　　汪推官(汲/)傳(子奕襄/)　　　　羅　願
汪宣徳汲字子遷績溪人年二十登嘉祐中進士第嘗
為慈溪令徳門鄉河塞數十年為䟽導溉廢田數千頃
民歌且祠之以太平州推官鞫賛善大夫陳知規獄方
暑繋者百餘多病疾汲解釋浣浴飲食之訊得其情知
規復官繋者出為佛齋以報性潔㢘與物無忤而政稱
彊明卒於元豐中子奕字公偉時方復詞賦取士奕尚
少試太學即為其第三人與弟襄相繼登第友愛尤篤
為東流令有書生以妄言繋獄憲使欲寘之極典奕以
為狂疾奏上果貸死使者以書謝曰微君吾幾陷失入
襄字公弼少從兄游上庠商河常瓌號知名見之驚喜
與定交仕為南陵主簿太守翟汝文引為兵曹薦其文
史足用詞有古風書遺朝士言不喜為宣城守而喜識
汪主簿始襄在太學有詔擇内舍生為使臣學教諭以
教諸小内侍大司成汪澥以襄名聞時梁師成為提領
方貴寵見襄頗禮憚㑹襄以内舍三試不中當退舍師
成從容言於上有㫖特免襄自陳願得退舍不可以襄
故亂學校法上使小内侍從襄學者押赴内舍竟不就
及登第後師成欲薦以為館職襄自言處學校乆方欲
試吏州縣不願在册府師成覺其有嫌逺意寖怒語人
曰彼耆儒也詎敢浼之至是秩將滿有内侍為走馬承
受過縣劾不時賑濟令佐皆停官被鞫或言師成有力
焉後改宣教郎押白金詣契丹用其國權衡虧其半契
丹怒同行皆股栗襄徐辨竟得直嘗作弔陶朱西子賦
興寄髙逺而奕子安世襄子安行皆登第安世資端
厚教後進有法宦不遂卒安行篤行義能官為金華宰
　　　王修撰(愈/)傳　　　　　　　洪焱祖
王修撰愈字原道初名悰婺源人少敏悟年十四試于
國學以腐草化為螢賦擅場冠多士後登第仕所至著
善政令建昌嵗饑民聚為盜立法賑濟所活數萬人諸
司取㑹以功列薦于朝徽宗命中書籍姓名政和二年
任滿造朝賜對垂拱殿稱㫖御筆改賜今名命知信州
賜銀緋奏乞囘授父汝平有㫖王愈父子竝賜銀緋後
不許援例宣和二年十月睦㓂俶擾東南陷杭睦歙處
婺衢等州即乗勝犯信愈奏用鉛山宰王舜舉監鑄錢
髙至臨同治兵事賊攻城不得志稍退屯栁家都至臨
率鋭士銜枚火其營賊狼狽走愈縱兵鏖撃大敗之縛
其偽統兵賊遁去上降詔嘉奬除秘閣修撰賜金紫愈
奏疏極言憲臣張苑閩帥韓玘等縱賊之罪時王黼當
國舊與愈有隙掩其功改知嚴州上尋悟使還信州愈
至築二室於城隅扁以示喜後樂摘詔中語也内翰龍
溪汪公藻為之記四年王黼猶媢前功乃諷御史撃愈
張苑輔以羅織坐是竄逐髙宗中興吕公頥浩首以愈
為薦盡還舊秩紹興二年起知無為軍半載以老上印
綬歸六年卒有文集若干巻(焱祖按大監王公炎序文/謂信州之功當羅端良修)
(新安志時公之子孫不以告端良遂畧而不書求之國/史徽宗帝紀於公破賊一事不書方臘傳中首敗於信)
(一節亦不書盖王黼用事於内固媢公之功童貫總兵/於外又欲自專其功史臣固無得而書也新鄉貢進士)
(王儀曰事固有晦昧於當時而暴白於後世者天理不/可誣也宣和迄今百八十載郡志一再修而信州之功)
(終不可泯後之覧者知天定之可恃慨忠義之難磨亦/名教一助云○靖康元年九月一日徽州免舉進士臣)
(汪存謹昧死百拜上書皇帝陛下臣聞良弓可以得髙/鳥良狗可以得狡兎此雖古人常談深有比况乃者北)
(師深入四方洶洶尚賴皇武折衝樽爼致其請和然要/我金幣欲我土地欲割河北之三鎮春秋城下之盟其)
(屈辱亦不過如此然則選將帥繕甲兵正時務之所急/者士有志謀而無忠義則不足以與有守有忠義)
(而無智謀則不足以與應變惟兩者兼備然後為全能/切見朝散大夫充秘閣修撰前知信州臣王愈於宣和)
(二年睦賊肆兇屠焚郡邑首自浙東一搶而杭衢無全/城次窺江左而徽為炎燼信居江浙之交顧視四隅皆)
(有㓂盜愈於是時躬先僚屬丁寧訓諭痛切效死又令/邑之豪右傾倒廩廥募民之勇悍者使之披堅執鋭以)
(自保衛塹山為阻依水為池賊之屢至觸藩自退是以/千里耄倪咸頼生全朝廷念其功多進加爵秩方慰輿)
(望乃以屬吏訐其微纇斥逐遐裔昨蒙㤙貸復歸田里/岸巾杖屨怡然自適曽不以得失毫髪繫於胷中此其)
(所養有大過人者矣况其忠義智謀彰彰著人耳目所/不可掩者如前所謂乎側聞樞宻元帥以上將軍印親)
(整六師城彼朔方意曰復我河内故壤歸我皇弟肅王/天神地祇祖功宗徳宋興二百餘年威靈昭格堂堂大)
(陣兵出逾時即日凱旋燕喜受祉在此一舉天山三箭/未足道也而汾晉左右正當兵衝邉防最為國家大計)
(不可不深思熟慮敢問今日之事如何安集使無侵犯/如何備禦使足財用如何訓練使士卒足以應倉卒之)
(變如何繕治使器械足以劇犀利之美又能備知山川/之險要風雲之妖祥其威武彈壓能服士卒之心堅壁)
(清野可不戰而屈人之兵臣意愈忠義智謀足以及此/陛下試舉而用之置之邉庭畧其所短委之不疑不惟)
(汾朔一方陛下可以安枕無憂將見天下之士各奮其/勇為陛下爪牙如周宣王中興可以復形容六月北伐)
(之篇於靖康初紀然後知草讎儒生言有可採者祁奚/論薦舉其慮有三曰茅曰親曰偏臣於愈雖無是三者)
(念臣與之同里閈知其人為尤詳當陛下求言之始故/敢為陛下言之如以言官論列其過有不可恕使魏尚)
(無辜不能見雪於馮唐陛下仁愛周物可不以文帝為念/哉干冐天聽誠惶誠恐百拜謹言○朱大同續志王舜)
(舉字伯俞祁門人登紹聖進士第仕至信州通判時青/溪洞方臘反侵州公伏兵大破之追至衢州冦平入覲)
(授朝請大夫直秘閣賜銀五百兩絹五百匹以旌其功/尋除江東提刑卒贈太中大夫○按汪龍溪信州二堂)
(碑云舜舉與愈竝有禦/盜城守之功故附見焉)
　　　黄侍御(葆光/)傳　　　　　　　洪　邁
黄侍御葆光字元暉黟縣人少孤刻意於學年十六居
太學有聲四試禮部不第縣欲以應八行科辭不就從
使髙麗補將仕郎以銓試優等賜進士出身調齊州司
理閱獄囚枝蔓者一夕遣數百人通判以為疑視牘無
不當者上其事進秩修職郎政和三年召除太學博士
又以薦者賜對改秩除校書郎後為左司諫以言事忤
蔡京徙符寳郎七年除侍御史言常平法壞及乞推陜
西監司赴所部燕之禁頒之諸路郊祭百官饔餼用羊
數萬屠割烹煎腥羶淋瀝請竝支食錢以稱嚴㳟之意
北方歸明人李良嗣撰北夷録平夷書大臣主之擢秘
書丞葆光論良嗣犯罪亡命蘄於免死既妄撰平夷符
書以干進萬一語泄致生嫌隙又良嗣私問骨肉消息
不絶此其心亦未易量自祖宗至今納疆土擕族帳來
歸者不過崇以虛名厚以廩禄置散地羈縻之未聞養
之華省因列五害以防微為戒條三省樞宻院吏非元
豐舊制者其大弊有十革之省費月數萬因請更中外
引例破條及無條制直陳乞者令各守成憲又言君尊
臣卑剛健者君之徳而其道不可屈柔順者臣之常而
其分不可抗引洪範威福剛柔之説以為威福之柄在
我和而順者克之以柔強而弗助者克之以剛用剛克
則沈潛之於内所以制姦慝用柔克則發見之於外所
以昭忠信先王所以操利勢馭人羣而莫敢攖者以此
徽宗令左丞讀其奏於殿中以示大臣知兖州方邵輙
至國門求赴堂禀議葆光奏請重竄之上悦面諭曰未
嘗有人敢言此者又論崇寧後増置兼局之費有百令
蔡京裁定京乃陽請一切廢罷士論藉藉上疑不可行
葆光言如禮制局詳議官七員檢討官十有六員制造
局文武官三十餘員豈無可裁定稱上意者他日因雨
澤愆期奏對言君臣同心相濟然後可以寅亮爕理今
師臣蔡京開僭擬之路負委任之意啟䟦扈之心太宰
鄭居中少宰余深皆依違畏避此所謂天氣下而地氣
不應者章入不報京隂中以事移卿寺未拜謫昭州安
置宣和二年令自便㝷以職方員外郎召未至復主管
江州太平觀其謝上表云言之未盡悔也何追四年知
處州州經冦攘前此民賃官地居者至是豪右増直強
請葆光至悉按治如舊輸賦閱囚毎事經意為建學請
監書閲二嵗除直秘閣再任疾將革聞蔡京罷喜動顔
色没之夕家未有繪象索之民間得百餘本葆光尚氣
節喜推挽後進開口論事無所隠諱博涉經史又尚理
趣素惡積財俸餘以賙親舊為嫁女奉喪家無所餘郡
人歛賻五十萬子由中卻而不受相與述其勤事感疾
之狀訴于朝得官一子
　　　青溪汪先生(革/)傳　　　　　周彦約
先生名革字信民臨川人(先生本越國公之/後自歙遷臨川)性孝友家
貧好學三舉於鄉紹聖四年試禮部第一甲科常以為
科舉壞平生志氣分教長沙帥張公芸叟待以異禮從
而受學丁外艱同寮醵金為賻辭不受令家人毋持官
下一物行見其妻所置錫水壺愀然曰以是汚我投之
江中及為宿州教授滎陽吕公希哲見之以比黄憲茅
容與其孫本中琢磨尤莫逆傍溪築室取少陵移居詩
扁青溪堂蔡氏當國欲得知名士附巳以周王宫教召
不就曰吾異時不欲附名姦臣傳復為楚州教官卒年
四十生平深厚不伐無辭色可見稠衆中似不能言賙
親友之急解衣推食無難色嘗謂人能咬菜根何事不
可為其學欲明善惡别是非張右史耒陳司諌瓘游漢
陽皆愛敬之及卒滎陽公哭之慟且銘其墓詩在江西
泒有青溪類藁論語直解行於世淳熈丙申太守趙公
為繪像於溪堂合祠於學弟萃字叔野篤學有守喜為
歌詩東萊諸吕氏豫章諸洪氏競稱之與二謝尤親厚
取昌黎語名齋曰歸愚登建炎二年丙科歴洪州司理
帥李公囘趙公林皆禮以上客轉分宜丞御史李宷宣
諭江西至袁一見曰聞君賢徳乆矣舉清白第一卒年
七十三有歸愚集姪孫大經字淳夫博學多聞嘗裒溪
堂師友尺牘及著臨川耆舊傳人多稱之
　　　宋左朝請大夫司農少卿主管台州崇道觀汪
　　　公(叔詹/)行狀　　　　　　　汪若海
公諱叔詹字致道新安歙之平遼鄉新平里人曽祖承
吉祖瀚皆以隠徳終考世基故任通直郎致仕賜緋魚
袋累贈至右中大夫妣太令人鮑氏公少齡警悟博見
彊志屬文無險易操筆立書未嘗起草以故弱冠擅庠
序聲崇寧四年㑹試鄱陽以第二人與計偕次年春登
第授將仕郎䖍州㑹昌縣尉未上改宣州州學教授秩
滿轉從事郎移鄆州州學教授秩滿轉宣教郎朝廷行
三舍法專用經術取士禁絶蘇黄之學公大好之竊玩
其書故為文雄邁不羣政和六年至京師求試詞學兼
茂科考官第其文入優等宰相見之謂有蘇黄氣懼變
一時文體斥不預名拜南京敦宗院宗子博士成資罷
宣和五年春有薦公文行者除太常博士是年冬始至
京師供職轉奉議郎契丹大將軍郭藥師來降有寵命
為燕雲招討使公奏䟽言夷狄之人狼子野心自昔臣
畜而親暱之鮮有不為患者獨不鑒梁侯景唐僕固懷
恩之亂乎景以反虜歸梁意在逃死一旦猖獗遂陷臺
城懷恩由蕃伍降唐爵極王侯自懷危疑卒至反叛今
藥師契丹之叛人而我釁仇也寵之於内則荆軻之事
可為寒心用之於外則侯景懷恩之亂覆轍在前臣伏
願陛下以渾邪為奴婢賜從軍死者家如漢汲黯之言
則天下之幸社稷之福也弗聽公以直忤宰相王黼黼
風言官以他事彈公斥歸吏部左遷無為軍廬江縣丞
自供職至是甫十六日而罷有識者寃之公於是挈老
穉歸隠新平中日以讀書為事家無儋石之儲晏如也
乆之當塗蕪湖闕令外臺聞公名召攝令公辭請益堅
勉強就職為政寛靜不鞭一人邑以大治居無何發運
使盧宗原建議涸丹陽湖可得田數百萬頃朝廷從之
役數郡民凡十餘萬人宗原因近幸進由中得請衆咎
其誕無敢顯言者公獨奮然以為非弗肯發民㑹役宗
原大怒劾公非沮詔書大不㳟遣部從事霍蠡督縣役
夫蠡至公弗遣介迓亦弗與相見蠡大怒直造令治不
得已賔之謝蠡曰老病不能謁君君勿過也蠡咈然曰
公為太常博士矣何肯先謁我公拂衣起取印寘㕔事
呼佐吏謹視印上官如此令不可為也兼程走京師上
書闕下言李白丹陽湖詩云湖與元氣連風波浩難止
陛下觀此詩則知湖之廣袤為如何詎可以人力涸也
今宗原欺陛下役乆弗就死者必衆富人家產破什八
九百姓無辜誠為可憐宜亟罷以捄十萬衆書奏徽宗
皇帝大寤御批即日寢役擢公提舉潼川府路常平等
事實宣和七年春二月也公至潼川半載為權右所疾
復以章免先是東川民趨利售鹽井嵗乆鹵竭課浸虧
破家産償官猶不能足監繋終莫得脱公一切奏蠲其
逋削去故籍民免監繋者數百家至今為利潼川府户
曹牟邦彥廣安軍新明縣丞楊昺渠州鄰山縣尉陳陸
皆姦黠弄法積取受百金以上他使者莫能按公悉劾
罷貪吏歛迹公免去今太尉劉公錡任廉訪使者奏言
公治狀顯著一路悦服宜蒙褒寵不當反賜罷黜不報
淵聖皇帝即位覃恩轉承議郎至京師與樞宻李綱書
論時事綱稱於朝曰眞天下竒才也辟編修官供職數
月有㫖李綱所辟官竝罷罷十有三日金人圍京師公
羈旅圍城中食屢絶未始介懷深以宗社為憂偽楚立
公之友或染偽命公力誡之弗從遂與之絶敵退迎上
南京屢表勸進大元帥府命公權太常博士又命充徹
幣官上即位儀禮皆公草定公勸汪伯彦薦李綱鄧肅
潘良貴可大用上召綱為相肅為右正言良貴為左司
諫綱始至公謁之綱有輕汪伯彦黄濳善語公曰汪黄
人望雖輕與主上同起草昧未可間也相公宜委曲圖
濟艱難不可與之為矛盾綱弗納不幸公之友鄉受偽
命者復以巧媚得權要交惡公於綱伯彥以故公浸不
偶㑹朝廷議駐蹕維揚公謁宰執極言其不可狀皆弗
以為然公因説皇叔士㒟勸上駐蹕金陵公為草奏上
覽奏大寤顧謂士㒟曰孰為此奏士㒟以實對上宣諭
曰只令汪叔詹草詔進來詔草中有姑留金陵待二三
年復還京都之語上塗去二三年字易云來春詔掲衢
路交相賀宰執力勸上駐蹕維揚趣省吏収還詔書公
度其必敗事遂拂衣歸隠除知太平州又除檢討官皆
不就職用覃恩轉朝奉郎賜緋魚袋初淵聖即位公該
錫服乞回授乃考朝廷雖著令不許特從之至是始自
受緋魚之賜主管舒州靈僊觀轉朝散郎繼丁乃考憂
服闋主管台州崇道觀轉左朝請郎起家知池州公自
拂衣歸隠蹭蹬十載年幾六十始領一郡今大丞相陳
公康伯提舉江東茶鹽與公同時在池陽公常言陳公
風度凝逺必致大用其知人如此終更轉左朝奉大夫
除知鄂州數月移知永州除權發遣荆湖北路轉運判
官兼提舉本路營田公事兼京西路轉運提刑提舉茶
鹽常平等事置司武昌除直秘閣再知鄂州轉朝散大
夫成資罷除江西提㸃刑獄公事改湖南提㸃刑獄公
事轉左朝請大夫朝廷免天下行户需應令出免行錢
别州郡為六等出錢各有差湖南所𨽻八郡長沙月三
百萬衡永邵月六十萬金華月四十萬郴陽武岡桂陽
月二十萬所均太重居民多逃徙郴陽武岡最甚公乃
先蠲三郡什之八始聞於朝乞併與諸郡復蠲三之一
如請人頼以安業湖南邉二廣俗好聚藥毒人死者頗
衆公移文禁止捕以厚賞未幾大改其俗南蠻數為冦
郡縣弗能禁公遣人諭之有降者厚賜使還於是相率
而至者前後聮屬公皆還之邉境遂安有縣令李氏子
不肖黨姦人姦人從其所貸錢弗得遂誣李氏子有異
志常目其嬰孩為唐太宗詣闕訴之朝廷命為制獄鞫
其事所連引甚衆公卒明李氏子出之活數十人攝長
沙帥數月拜司農少卿總領湖廣江西京西路財賦湖
北京西路軍馬文字公在武昌總領所凡八年貔貅宿
飽軍餘見糧前後更數人獨號稱職賜金紫秦檜當軸
私其妻姪王子渭以為總屬子渭恃勢貪猾不遜至盜
軍儲淫官婢公劾奏其罪檜大怒除子渭版曹屬以吕
愿中代公愿中小人尤為姦險誣公以罪頼檜死得免
家居主管台州崇道觀檜死之明年召赴行在所時有
新貴者與公素不平遂中傷焉復主管台州崇道觀紹
興三十年四月守本官致仕是月十六日終於家凡四
典郡五持使節階至左朝請大夫職至司農少卿夀至
八十一公人物軒昻志節慷慨博通經史尤長於詩與
人交胷中無毫髮隠故士大夫以此稱之見邪佞疾之
如仇靣折不能容忍用是亦數見排擯異禀賦善攝生
年八十起居飲食如四五十許人處事益精明筆力不
少衰至對客論天下事亹亹不倦皆有條理可紀初赴
武昌太守陛辭敷奏明辨舉止詳緩上再三褒異平生
仕宦所至稱治固無負所學獨惜其不至大用爾娶鄭
氏封恭人有壼則能甘貧苦佐公起家再守武昌之次
年即世五男子若水右從事郎福建路安撫司准備差
遣先公卒若海右朝請大夫直秘閣知江州軍州主管
學事若川右文林郎江南東路安撫司准偹差遣若愚
右通直郎知隆興府豐城縣若金將仕郎先公卒一女
子嫁右朝請大夫知徳安府事張璹孫男十八人取善
將仕郎聞善先公卒擇善右迪功郎江陵府公安縣主
簿主管學事好善將仕郎餘未仕孫女六人重孫男五
人女八人諸孤奉公柩葬于古城山之麓謹述其官爵
事業願假辭於立言君子而傳之來世焉紹興三十一
年正月二十九日謹狀
　　　江石室(致一/)傳　　　　　　李以申
江石室致一字得之休寧石佛人少與兄致虛游安定
胡公之門致虛以優校釋褐授太學録號松菊先生致
一宣和乙夘鄉舉首選繼入太學靖康中伏闕上書者
六乞斬京貫等六姦臣復李綱相位皆如其請名震中
外尋中兵科優等授承信郎髙宗即位赦書下江東訪
求致一有㫖特換文資與正録力辭不拜乃歸營别墅
學者號石室先生有集五十巻三子裒衮褒衮從學東
萊吕公號南齋著臨淄家傳褒子宋符鄉貢兩魁授
本府儒學正宋符子應求魁漕試授登仕郎號畏齋(萬松/書隠)
(記古者名堂之義或以著其地或以表其志或以昭其/訓一名而三物具徽之休寧江氏萬松書隠有焉徽古)
(侯國萬松徽望山江氏又萬松鍾秀彦銘江氏良子孫/歴千數百年猶能不志萬松之名昔用以為莊今因以)
(為隠夫豈徒為大夫君子登臨觀覽燕游暇逸之樂而/巳哉江氏居萬松之下者曰石室君游安定胡先生門)
(居太學當宣和靖康中伏皇帝闕上書者六乞斬京貫/等六姦臣復李綱相位皆如其請名震中外曰主敬者)
(東萊吕成公門人以文章顯於時至畏齋推齋二公尤/克世其家學有畏齋文集藏于家曰梅友曰仲文則又)
(有隠徳而不輕自耀者也今彦銘之書隠有託於萬松/夫豈偶然之故哉一舉首而忽忽乎瞻其封塋一舉足)
(而揚揚乎履其家廟出而見其宗䣊里族俯而親其泉/石魚鳥則彦銘以萬松名其書隠者所以著舊邦表追)
(逺昭後訓所謂一名而三物具者善乎江氏貽謀之道/乎近世故家右族南北播遷為人子若孫率泮渙不収)
(而人紀落矣孰有能如江氏者哉彦銘學古通今與予/同以學官試吏部故為記之彦銘之學盖出於其鄉先)
(生東山趙公云洪武六年龍集癸丑秋/七月望日萍軒居士山隂胡隆成記)
　
　
　
　
　
　
　
　
　
　
　
　
　新安文獻志巻七十七
欽定四庫全書
　新安文獻志巻七十八　　明　程敏政　撰
　　行實(風節/)
　　　胡待制(舜陟/)傳　　　　　　羅　願
胡待制舜陟字汝明績溪人自㓜端重登大觀三年上
舍第調山隂簿歴㑹州秀州教授改宣教郎為睦親宅
宗子博士繇御史臺檢法官遷監察御史丁母憂免喪
遷故職當靖康初金師驟至中外多事舜陟建議依祖
宗法許六察官言事於是極言軍國利病無所隠為上
所信嘗面諭曰有事盡言不得觀望自此五日一對率
漏下五刻嘗奏言今日威令未振是非糺紛四郊多壘
驕將䟦扈大臣無同寅協恭之誼小吏有狥私背公之
風罪大者傅經典惡同者其罰異勞未見而賞驟至過
巳著而任愈隆及言横恩有可奪茍賤有宜去及治道
先後緩急之序因勸上以乾剛獨斷上竦然曰斯言深
救朕失非卿忠直安得聞進殿中侍御史俄監秋試進
士或謂宰相吳敏方時多事正藉臺評何故令胡殿中
入試院敏曰且教汝明閉口一月拜侍御史面賜緋魚
又賜文犀帶王雲使北還欲假名號車服恭進以求和
舜陟言敵國方强何畏而欲解一墮其計不可悔尋議
遣康王出使舜陟又言肅王出質不反當以為戒未幾
兵壓境上獨召舜陟問曰卿嘗以和議為不可信今果
然矣將奈何舜陟對曰今日二策在於守河大臣之議
惟欲守城則為失計退陳備禦之術且言若宰執得人
則國家可保章下三省宰執怒擬下遷光禄上不許金
師薄青城而軍舜陟言聞康王在河北人服其忠義乞
多遣蠟書以為元帥募武勇來援乃遣秦仔等八人以
大元帥命王衆議進金帛求和舜陟奉詔督索以言抗
之被鞭瀕死偽楚立病中貽以書勸速歸政元祐皇后
又請后留勤王兵邀還二聖其詞甚切仍乞降詔迎立
康王於是太上即位于南京以瘡痏丐去除秘閣修撰
知廬州方淮西盜賊充斥舜陟奏復帥府於廬州増築
東西水門紏合鄉民為巡社首招巨冦劉文舜髙勝命
以官以其徒為部曲自是諸郡有警即檄之無不辦張
遇自濠州奄至梁縣舜陟使毁竹里橋伏兵河西遇半
濟伏弩發駭走孫琦來圍城索糧不答而時出兵撃其
鈔掠者琦嘗環城而觀怪寂無人聲及聞喏如雷且垂
燈照塹四壁如一驚嘆而遁丁進攻光州劉正彦討之
至廬而進巳去舜陟止之于外正彦欲取廬卒以自益
又不與正彦不勝忿聞於朝舜陟亦劾其有異意明年
正彦果作亂其黨范瓊焚掠夀春遣五騎來責餉舜陟
叱斬其四留一還報且戒諸郡無給食隂發卒尾之瓊
巻甲南去率誅死是時淮西八州唯廬按堵邦人立祠
生事之積功再遷官加集英殿修撰居三嵗上疏言願
以所部將兵民兵合劉文舜兵無慮二萬及於本道招
惡少年亦二萬人將之以北當敵必争之地望許臣躬
上方畧詔曰胡舜陟議論慷慨請兵督戰以狥國家之
急除徽猷閣待制淮西制置使趣入覲舜陟見上抗言
方今搢紳皆謂國勢未易振故兵備弛而土宇侵自古
未聞有専務退避而能立國者惟陛下堅意不屈效漢
髙之必戰以起士心上嘉嘆之㑹杜充以宰相宣撫淮
南而制置司罷徙舜陟提領水軍沿江措置使俄知建
康府兼措置水軍使充猶未去以殺人為威至遣將擅
入公帑取經制錢舜陟争之不得自劾改兩浙宣撫司
㕘謀官周望以宣撫使守平江不修備舜陟議不見納
乃自為奏乞分兵前途控禦言者以争進為罪降右文
殿修撰舜陟復説望移軍扼吳江兵過則以舟數千傍
撃之可以取勝不用及兵過江舜陟私遣裨將陳思㳟
以小舟數百自太湖出抄之㑹有焚舟内應者所獲不
貲俄提舉江州太平觀擢知臨安府奏罷和買絹十萬
鐵三萬牛驢鹿皮二千新城豪徐權出力捕殺羣盜盜
有得逸者妄訴其殺平民幾償死舜陟一問得情誅盗
而釋豪闔府稱快未幾丁父憂紹興初詔奪服乗驛赴
行在以故職宣諭京淮湖北與時相議不合謝歸二年
起復知江州兼沿江安撫使時新經李成之禍止存空
壘舜陟修城訓兵他日劉忠至城下聞有備去已而還
待制職為廬夀等州安撫使先是舜陟去後州遭殘破
守者武人責官逋在民者數萬甚急又託繕卒令市販
輸金至則蠲罷之招集流散官為築室貸種簡集鄉兵
威聲甚震偽齊豪帥王彦充遣其弟谷求欵附舜陟將
與之約併力取劉豫㑹議和乃止後知靜江府兼廣西
經畧聽訟率盡辰漏庭中肅然海㓂周聰及東㓂陳旺
相繼奔軼聰犯髙化等三州旺軼入雷境舜陟以為難
與入海爭利命將嚴守津岸使不得登聰無水可飲而
食且盡轉泊南恩乞降於東路旺尋亦就縛自國家南
狩増市戰馬於横山諸蕃而馬政未立舜陟為定規畫
置官立務謹火印減役呼所買比常嵗贏四倍南丹州
猺莫公晟命知南丹桀黠不受敕結猺人入暴省地舜
陟掲榜諸洞募能擒斬者以其官爵貲産畀之又益以
錢鹽萬計猺人動心公晟屏跡時以為胡公一榜賢於
兵數萬尋奉祠歸後二年又起知靜江府宜章巨㓂駱
科自稱鎮東王為湖廣之害者十五嵗詔舜陟節制三
路兵討之即日趨賀州𢷬李松科挺身降引兵揜其栅
所向披靡舜陟從江華出桂陽時他軍已散獨與本道
二千人俱而賊處處屯結舜陟㧞郭振於囚𨽻使為先
鋒深躡臨武洞中五戰皆㨗降馘萬計振自是進用至
秉節鉞世以為知人舜陟卒年六十一州人為罷市醵
金致祭飾西山故生祠嵗時享之始舜陟既貴父尚在
嘗以當賜五品服囘授焉弟舜申舜舉既仕乃與約悉
以租産畀弟之在家者曰舜俞雅好讀書多所論著晚
號三山老人有奏議文集論語義孔子編年詠古詩師
律陣圖藏于家舜申後歴官舒州通判舜舉登進士第
知建昌軍南劒州乾道中舜陟季子仰為太府丞輪對
以舜陟所論江淮事進呈上語仰曰豈非欽宗朝作臺
諌者乎朕觀實録惟卿父奏䟽甚多仰今以直秘閣提
舉湖南常平云(方虛谷漁隠叢話攷苕溪漁隠叢話前/十六巻後四十巻吾州績溪胡仔元任)
(所著也仔父舜陟號三山老人仕至待制廣西帥死於/静江府獄中實秦檜殺之也羅鄂州新安志畧不書囘)
(嘗見其族孫示予家傳六大帙靖康圍城中奏議戰守/事甚多故詆郭京尤力後兩帥廬州文臣之善用兵者)
(也檜之殺之殆以此元任寓居霅上謂阮閲閎休詩總/成於宣和癸夘遺落元祐諸公乃増纂集自國風漢魏)
(六朝以至南渡之初最大家數特出其名餘入雜記以/年代為後先囘㓜好之學詩實自此始元任以閎休分)
(門為未然有湯巖起者閎休鄉人著詩海遺珠又以元/任為不然囘聞之吾州羅任臣毅卿所病者元任紀其)
(自作之詩不甚佳耳以其歴代詩人世次為先後於諸/家詩話有去有取間或斷以己意視皇朝類苑中槩取)
(而竝書者豈不為優近囘著名僧詩話實用元任條例/元任歴官事跡當俟續書○宋史本傳及家傳云舜陟)
(為廣西經畧以知邕州俞儋有贓為運副吕源所按事/連舜陟提舉太平觀先是舜陟與源有隙舜陟因討栁)
(賊劾源沮軍事源以書扺秦檜訟舜陟受金盜馬非訕/朝政檜素惡舜陟入其䜛奏遣大理寺官袁柟燕仰之)
(往推劾居兩旬辭不服死獄中舜陟有惠愛邦人聞其/死為之哭妻汪氏訴于朝□通判徳慶府洪元英究實)
(元英言舜陟受金盜馬事涉曖昧其得人心雖古循吏/無以過帝謂檜曰舜陟從官又罪不至死勘官不可不)
(懲遂送柟仰之吏部後舜陟贈少師子仔以䕃授迪功/郎兩浙轉運司幹辦公事六轉奉議郎知常州晉陵縣)
(○按羅鄂州新安志於王黼之害王愈秦檜之殺舜陟/皆畧而不書非杏庭虛谷兩公一白之則其跡泯矣然)
(則是書精博雖未易及至其義類取舍之/間疑大有可議者焉姑記二事以諗觀者)
　　　宋龍圖閣學士左中奉大夫提舉江州太平觀
　　　廣平郡開國侯食邑一千四百户食實封一百
　　　户贈左通奉大夫程公(瑀/)墓誌銘
　　　　　　　　　　　　　　　胡　銓
淳熈三年秋宣教郎充江南西路提㸃刑獄司幹辦公
事程宏靖以其先君子龍圖閣學士廣平郡侯行述扺
銓乞銘銓宣和乙巳冬在上庠適金師圍京城詔求願
使太原者人莫敢往公奮然請行銓聞其風而壯之願
為執鞭而不可得今獲書公之盛徳懿範其榮多矣而
又奚辭公諱瑀字伯寓系出髙陽黎為祝融至周有伯
符啟封於程後以為氏暨伯休父為宣王大司馬晉泰
興時元譚持節行新安太守代還百姓遮道請留下詔
褒諭卒元帝賜其子孫田宅於新安之歙縣遂居黄墩
侯景之亂靈洗糾合鄉里保黟歙有功仕陳官至司空
太建中論佐命功詔配食武帝廟庭其後散徙居浮梁
程山者於公為十世祖曽祖仲卿資孝友兄弟五人共
㸑而居王父禦倜儻有大節樂施予用是家益窶而居
之甚安鄉里稱為長者公考抖通諸經尤深於易舉進
士不售則髙蹈丘園晚以公故封承議郎累贈宣奉大
夫公妣金氏累贈淑人先是王父以季女妻同邑臧氏
乆而未字王父念之及公之生乃命淑人舉以嗣其姑
故公初為臧氏其在齠稺志氣不羣少長績文諸老先
生斂手敬服遂繇上舍擢天下第一釋褐授承事郎太
學博士時政和六年也宣和元年轉宣教郎二年授提
舉京兆府等路學事借五品服陛辭徽宗遽曰卿不須
行除秘書省校書郎尋轉奉議郎丁臧氏父母憂服除
除兵部員外郎轉承議郎七年髙麗使囘充伴送使徽
宗面諭朕厚遇逺人所至供億不如法當奏劾公次南
京副使劉士元欲奏府中滅裂公曰未見有滅裂處若
驟按之恐州縣望風増大事體倉卒間公私不勝其弊
先是人使往來淮浙類起丁夫輓船縣千人嵗或水溢
多溺死者有詔禁止而提舉人船王珣不悦畫别敕許
遇風不順或水澁趂潮起夫率輓中書舍人孫公傅封
還徽宗大怒以散官安置給事中許公輸駁奏責傅大
重復落職宫觀及公渡淮浙過復如往日即諭縣令已
有御筆禁止役民不遵守何邪令曰漕提舉約束俱爾
其敢違乎遂約士元列奏士元畏珣不敢涉筆公獨銜
以聞俄報所劾漕及令皆放罷取勘中外始知天子愛
民是時封駁乆廢方令置講議司討論裕民富國之政孫
許一時名流相繼論駁士大夫交慶及公奏至不謀而
同公議浩然歸重珣挾門司王通勢必欲危以法誣奏
公所至宴飲專務沽譽送淮南提舉常平司體量珣竟
坐誣罔是秋引法歸本宗冬金師入燕山又入太原國
書既至朝廷選使議和衆首䑕公獨抗疏請行遂借給
事中奉使河東或以咎公公厲色曰當朝廷危急之秋
茍利國家雖捐軀不計也將行㑹欽宗皇帝登極衆聞
傳位相顧失色始有講和意及大軍將至河上王師焚
橋不戰而北京城大震宻議南狩右丞李公綱持堅守
之説衆心稍定金使來邀大臣議事詔右丞李棁右司
郎中鄭望之往既議金繒之數且許割三鎮地有旨假
公户部侍郎河東路幹當公事秦公檜假禮部侍郎往
河中公與檜奏云臣等但願奉使講和未嘗請割地今
和議已定而割地則自有主議之人不報即見少宰吳
敏申前説敏見拒甚力遂行夜至軍營無所係屬樞密
路公允迪以坐氊假公席地而卧遲明上馬北去暮則
張幕藉草野宿越數日糧糒告盡僅分甌粥將至中山
祇命一卒與公俱既至城下諸帥巳先得朝廷密諭俾
勿割地城守甚嚴金使王汭來至城下遥語復不能下
遂與俱至燕山而還時靖康元年四月也既至京師對
于崇政殿慰勞備悉公奏乞修塘濼飭土兵増莫州戍
又奏北師所恃者馬今當修武備為險阻使不得馳突
始可與較勝負欽宗曰卿料大國兵來否公曰臣謂必
來朝廷以臣為張皇然臣不敢保其不來陛下第力為
戰守之計使緩急有備登極覃恩轉朝奉郎至是有㫖
特轉三官三辭不允除左正言有所見盡言無諱嘗言
方今盈成之業既虧衰亂之形已見而股肱大臣莫肯
以身任天下之事欲慕祖宗而遹追無術欲斥奄宦而
寵任益堅欲鋤姦惡則薄示典刑欲汰繆濫則茍容僥
倖兼聽而不能行其言委任而不能責其效以調兵則
失於不熟講以儲粟則失於不早計輕出號令而不憚
紛更耻言財利而不憂匱乏愛民利物之吏未盡庸死
綏斬級之士未盡録潰潰若此臣恐前車既覆而後車
復不戒也欽宗曰朕非不知但恐慮有未盡決意行之
必有所失公曰天下之事固當如此然謀之既熟而優
柔不斷實隳事功又言比來宰執進對留身者無日無
之以為公則同列自當共論以為機事不可不密則在
位孰為不當與聞者深恐喋喋多端足以亂陛下之聰
乞明詔宰執各竭已見互相可否務歸至當然後俱退
無復留身庶免偏信之惑欽宗以為然因問近日差李
綱兩路宣撫外議如何公對曰外議固以為宜然綱與
大臣議論不同聞命之日再三辭免盖慮中外不相應
今既統軍北去須頼聖明任之勿疑時臺諌章疏降付
中書多沮不行或稽留不下公上疏論君猶心也宰執
猶股肱臺諌猶耳目任耳目以廣視聽將以運用股肱
今股肱反蔽耳目陛下將誰與為治乎望於廣内置臺
諌章疏總目考其事有當行而輒稽留者督責執政庶
幾耳目股肱之任不至偏廢又論臨御以來捜求踈逺
讜直之士布在臺諌虛已聽納是誠有意祖宗之治矣
然受而不能用與不受同欽宗嘉納余應求陳公輔忤
執政意相繼去國公論應求公輔志操凛然陛下擢為
臺諌士大夫方慶言路得人一旦論事稍涉嫌疑大臣
已有擠陷之者臣恐自此直言之士不安其職欽宗曰
二人相與為黨向日伏闕盖二人倡之公曰伏闕數千
人二臣時為館職恐不能皷唱欽宗曰耿南仲親見之
公曰方士庶伏闕二人入局為衆要留南仲宣諭聖㫖
之時却得公輔轉諭衆人欽宗曰南仲殊不如此公曰
陛下既以南仲之言為然便當以鼓唱伏闕罷黜不當
因其事指為觀望且南仲以其人為有此事當其初除
諌官不奏何也又論僉謂徐處仁庸繆吳敏昏懦唐恪
傾險此政事所以不振陛下深惟社稷安危盡賜黜免
别選英賢共圖大計庻克康濟又言陛下持茍且之術
行姑息之政以節用則浮侈尚多以愛民則凋敝未息
官冗而不知澄兵驕而不知制名曰斥逐邪佞而多方
庇䕶名曰愛惜名噐而不禁差除凡若此者遽數之不
能盡其最急者宦官反側將為變於内而不知殺其勢
民庶凋耗將為㓂於外而不知結其心臣未知諸臣同
朝奏事與留身造膝之言亦嘗及此乎他日進見又論
四方萬里之逺所恃者監司臣觀見任與差下人尚多
不才乞精選省曹臺察卿監中忠直彊明之人分涖所
部庶幾逺邇均被實惠蔡京父子童貫朱勔罪大責
輕公累疏乞大正典刑又論何執中余深往時奴事蔡京
欺君誤國乞追執中王爵詔太常别定謚授深散官竄
之蜀徼又嘗歴數漢唐宦官之禍今不當俾之參預外
事累數百言凡再上章乞補外不允㑹侍御史李公光
言星變欽宗問曰卿見之否朕宫中數夜遣人瞻視及
問徐處仁皆云不見公曰災異之來要在正厥事修厥
徳願陛下勿問有無第察事之正否徳之修未自然上
天昭鍳變異可銷初公再論蔡京等罪欽宗曰總為吳
敏力庇䕶之公曰陛下既已察見便當親賜處分欽宗
曰當即批出後數日事寢公又入奏畧及面諭之意敏
遂奏公漏榻前語欽宗不以為罪宻勅近臣諭且曰程
某在諌垣甚宣力至是又謂公曰李光如何公曰臺端
之任剛正有守衆以為宜欽宗曰只有文字論朱勔却
黨蔽蔡京公曰臣觀光非黨京者當是見臣等已有章
疏及朝廷已有行遣不復論列欽宗曰須卿做取文字
來公曰臣當恭禀聖訓然臣於光舊為朋友陛下或全
臣私義乞宣諭其他臺諌繇是忤㫖除屯田郎官又數
日有㫖與逺小監當遂添差漳州監税公居言責五十
四日而罷光堯太上皇帝即位除司封員外郎明年轉
朝散大夫遷光禄少卿第進士廷䇿改國子司業太淑
人感末疾丐外祠主管亳州明道宫紹興元年召赴行
在所入對上疏言南北連兵於今七稔陛下自南都遷
維揚自維揚遷㑹稽惟奔播畏避此豈圖存之勝算哉
顧吾不敢與敵爾因畫十事曰厲志氣躬勤儉訪賢才
求將帥申紀律治財賦廣召募治舟師謹命令責事實
又言國家承平垂二百年興兵搆怨盗賊乗間而起陛
下朝夕孜孜曷嘗不以兵戈未息為憂然積弊之極文
移困於煩多士俗淪於奔競職業曠於因循財用蠧於
浮靡以縱姦為長厚以廢事為簡静毁譽失眞偏私害
正不能大革丕變使歸於簡易樸實厲以威嚴振肅綱
紀竊恐徒殫日力望詔大臣一新政治庶可以興衰撥
亂又言去冬偽齊偶不南渡今兹劇賊李成勢稍衰弱
臣深懼危苦之言不達於聖聽玩日乆安不虞禍發願
陛下深思逺慮夙夜以定傾扶危厲志庶幾禍亂可弭
太上方欲擢用公而任事之臣議論不合廼力丐外補
遂除直秘閣提㸃江東刑獄踰年除太常少卿入覲進
言曰比嵗軍旅未休輸餉方急州縣常賦不能供億勢
必至於科擾望明詔宰執俾求通練財計之人相與講
究利病省節浮費修廢舉弊國用贏衍倉卒不至科歛
又請州置教官一員使專務教導上曰士大夫稱道卿
中外如一即日拜給事中賜三品服嘗言治天下之道
必自學始然人君之學不在章句當攷治忽之迹賢否
之辨而其要又在於正心誠意又言土地侵削未有甚
於今日然物極則反願與大臣力圖恢復頃之兼侍講
入謝進言曰夏有后羿之變而少康成其功周有懿王
之厄而宣王定其業願博覽少康宣王之事思所以伸
憤而雪耻者詔大臣以捐省末務日為恢復之策則中
興之功庶其必濟又言今日諸將官髙而不可使兵衆
而不肯分竊慮其偏裨或有可捜㧞任用者望降睿㫖
令諸大將秉公薦舉指揮各舉數人陛下就加銓擇稍
分所轄之兵或遇警急則酌事勢而遣行庶幾兵不偏
重偏禆能者得以自見又言偽齊蠶食上國而兩年不
果南牧者闗陜之兵牽制之也望陛下建藩維於淮南
設控扼於江上而大治舟師以防越軼居亡何求對便
殿進言曰宋室中興于今八年未見恢復寸效此誠諸
臣不才之過望陛下上焉思委任賢能駕馭英雄推誠
盡禮之道次焉用策駑磨鈍棄瑕録善破朋壞黨之術
又言政和間嘗置局裕民宣政間置司講議皆紓急救
弊之舉意非不善一則奪於柄臣隨命即罷一則毛舉
細務徒費日月此無他權要無以市恩近倖無以竊寵
冗食溢員無以侵耗太倉其實有利於國無害於民而
小人皆不便脩政局之建其目曰省費裕國強兵息民
是在今日已為後時願陛下照之以不惑之明斷之以
不撓之剛所謂中興政事此其基也又論國家自播遷
以來祠事極為簡畧望詔禮官酌孟饗之儀以時設位
躬行獻享天子嘉納又言三衙之兵單弱而闕額不補
五軍所統多招懷撫納之流謂漸充舊額隨宜易置庶
幾禁衛増壯控馭得所不至有意外之慮又言衛多君
子吳季札以為未有患晉多君子季武子以為未可媮
今侍從纔十許人自卿監至館職建炎初裁定員闕傷
於大少正宜招致英傑使侍從之官無至多闕増置卿
監以下員庶幾臨事無乏材之嘆又言漢光武親臨戰
陣上曰朕方欲措置江上軍將定疊即騎往按視撫勞
以作厲士氣公曰累年我軍臨陣皆望風逃遁陛下能
屈萬乗則士氣自振矣既居瑣闥以章奏自任抗論無
所阿避㑹除權邦彦簽書樞宻院公論邦彦五罪凡三
疏不報委以次官書讀公乃乞罷所職除兵部侍郎不
拜抗章自言臣蒙陛下厚㤙擢寘省闥比者輒有駁奏
事既不囘義當去位兼臣二親年老且病不能從臣宦
是臣事君親之誼皆未盡也上感其言親御寳墨書章
尾優畀職名擇善郡以便其私遂除龍圖閣待制知信
州侍御史江公躋左司諌方公孟卿上疏留公復除給
事中且令秦檜諭㫖㕘政翟公汝文曰給事觀上委曲
如此安可復辭入謝上曰給事之設政要駁異豈在雷
同朕以卿再三求去勉狥所請然深不欲卿去特賜象
笏示隆眷也南渡後内藏不復有所積嵗撥左藏庫錢
帛萬數充之至是復令支撥兌供頗夥公言内藏之建
小欲助有司經費大欲經畧燕雲其至仁逺慮則欲警
急可以取辦不至横索於民故真宗皇帝宣諭羣臣謂
貯金帛備軍國之用非自奉也神宗皇帝賦詩則曰毎
懷怵愓心妄意遵遺烈顧予不武資何日獻戎㨗累朝
以來三司闕乏則假于内庫或累年不能償即蠲除其
事盖可考也南渡以來内藏不復有所積故嵗撥左藏
庫錢帛數萬已不為少陛下宣諭臣僚亦有躬行節儉
之言然今嵗始交秋而左藏嵗供之數巳足近日復令
兌借緡帛不識所費何至如是望陛下俯憂時事之艱
難仰觀祖宗之志慮踐節儉之言䘏供輸之困使四方
之民灼知盛徳是時都督之建頗合衆情朝廷繼遣沿
海制置外論洶洶公言臣觀今日退避之計多防守之
計少願陛下專以征伐責將帥裕民理財責宰執而宸
心孜孜務修厥徳上合天心下恊民情則失之東隅可
以収之桑榆上曰卿可謂責難於君者乆之復申前請
御批除職名與郡以便温凊再議復除前職名知信州
矣給事中胡公安國中書舍人劉公一止連入疏論公
忠信可以備獻納正直可以司風憲留在朝列則嘉言
讜論上沃聖聰所利博矣於是復留閩賊范汝為既平
朝廷以宻院人吏劉希房等十九人有勞各轉一官資
公言將士冒矢石於外人吏受恩賞於内理體非是方
欲作興士氣以立武功僥倖之弊豈宜承襲臨安府營
繕上自侍從近則中貴外及僚屬下至胥史被賞有差
公言移蹕營繕官吏職也茍無曠闕何功之有皆乞寢
罷是時上方勵精稽古留神經學一日與公從容論左
氏春秋窮究指歸且曰胡安國近進政論極好公曰安
國經行素髙兼達治體朱震亦深此學上乃召用繼又
訪人材於公因薦徐俯曽開程俱范冲趙思成蕭振皆
一時名流五月詔侍從條具巳見凡可以省費裕國強
兵息民者公上疏條具當時急務十四事其説甚備皆
剴切上契聖心自公之駁邦彦也時相追讎甚深宻以
後省封駁紛紜奪主柄之説動上一日私薦席益既取
㫖趣召即招後省官出御批示之同僚相顧黙然公曰
席益為人相公豈不知何必引用即入疏論益後數日
公為臺章論罷提舉亳州明道宫四年除徽猷閣待制
知撫州州當要衝酬酢叢繁帑廥單匱嵗仍饑饉崇仁
宜黄冦盜竝起歴時不能禽制公至則招材勇士料兵
重賞未幾賊黨悉平且命屬縣勸誘豪右損價廣糶四
境由是安集旱禱必雨嵗不大䘲以二親懷歸故里丐
祠章再上得提舉江州太平觀六年丁太淑人憂明年
丁宣奉公憂服除轉朝議大夫以前職名知嚴州未行
改知宣州風聞有北師公浚隍増陴治甲兵豐廪儲隠
然為江右重及議請和堅辭郡事復表祠十二年春召
赴行在是時和議巳成公欲激厲上意使彊於為治入
見首言陛下上念太母俯憂生民甘心屈己力主和議
卒之玉帛相見迄如聖懐更願陛下不以今日為愈於
昔時謂可以少休猶復加聖心強勉焉董仲舒謂天欲
扶持而全安之事在強勉非虛言也上再三嘉納拜兵
部侍郎兼侍讀賜爵鄱陽縣開國男食邑三百户復上
疏云今日祖宗之故地未復父兄之深讎未雪豈得遂
為休兵偃武計臣願陛下厲志而已景靈宫朝獻後公
因進見言土木之功勞民費財營造之過禍敗隨之如
近日景靈與外殿之役誠有不可已臣願此外一切禁
止竊觀自古中興之君莫盛於周宣而不能無過故詩
人箴而不已遂有規規而不巳遂有誨誨而不已遂有
刺以此見居成功為難上改容嘉納講讀官舊皆有講
義以進中間為侍讀者因陋就寡但書故事進讀不復
約文申義發明經義公乃即所讀隨事深切著明之後
嘗入侍從容語次上曰近年侍讀不進講義得卿每事
敷陳甚善公曰講義固不必進然但讀而退則備員已
甚嘗讀三朝寳訓至眞宗訪通經義者於李至公曰當
時至所稱惟崔頥正一人盖通經之士最為難得自科
舉復用詞賦後生工於剽綴茍取科第今治經比詩賦
纔十之一恐數年之後無復有通經者宜斟酌兩科進
士多少特加抑揚使經術不至廢弛乃長育人材之道
秦檜謂公曰上宣諭伯㝢在經筵嘗説兩科習經者少
當如何措置公曰欲使不偏廢莫若經義詩賦合為一
後遂付禮部施行資善堂闕員特除公進爵子増邑五
百户又嘗讀眞宗奬擢劉鍇公因言功臣之世賢者之
類不可棄遺陛下加惠多士崇建太學而選試教養國
子之法未聞願稽有虞成周之制以詔有司復進疏論
治亂安危相為反復今雖愈於昔年然江淮已失其險
要講和之後近則數年逺則一二十年不敢保其必不
來也願強兵厚民預為乆逺之計安而不忘危存而不忘
亡治而不忘亂是乃和好乆長之䇿未幾轉中奉大夫試
兵部尚書兼侍讀翊善上眷禮雖甚厚公實與端揆議
論背馳深畏猜忌之禍乃力乞奉祠遂除龍圖閣學士
知信州陛辭特賜御書眞草千字文象笏犀帶是時執
政侍從俱未之有中外歆艷嵗在甲子夏大水壞城郭
屬邑發洪幾千所敗民田廬漂溺不可救公具奏水災
異常及寛䘏事目請於朝時宰方歌詠太平惡言災異
閱所奏訖顧同列曰堯之洪水不至如是公聞之曰時
不可為矣遂稱疾請祠提舉江州太平觀十六年轉中
大夫進爵伯加食邑八百户十九年再任遷太中大夫
進封廣平郡開國侯加邑三百又以郊恩加食邑三百
為一千四百户實封一百户明年陸升之訐前㕘知政
事李公光私撰野史棘寺承柄臣風㫖鍜錬論報謂公
不合與李公通書問寄衣帛降授朝議大夫二十二年
正月以疾致其事授左中奉大夫辛亥薨享年六十有
六遺表聞特贈左通奉大夫宏靖以其年十二月返葬
于程山之左乆之塋側檻泉觱沸用青烏家説以乾道
丙戌改卜于龍潭之東五里白南鄉松林寺之右夫人
沈氏實合葬焉子三人長宏雅未冠卒次宏齊通直郎
監建康府𣙜貨務都茶場卒於官季則宏靖女四人長
適故文林郎監鎮江府𣙜貨務門臧栯仲適奉議郎通
判南安軍胡璪次適奉議郎新權知汀州汪賡㓜適進
士臧桶孫八人曰有功宣義郎新通判秀州曰有孚承
奉郎廣州増城縣丞曰有元有章有尚有大有渝有嘉
公識趣超詣自少至老未嘗一日釋巻夜分乃寐博極
羣書故其文閎深雅健粹然自成一家既没其立言有
論語説四巻論語集解十巻周禮義十巻尚書説一巻
諌垣論疏奏議各四巻黄門忠告經筵講讀三朝對語
各五巻資善堂口義二巻飽山集六十巻野叟談古兩
漢索隠唐傳摘竒詩話雜志各一編惟公所學根於至
正所養全乎剛大於貧富貴賤利害得喪一不以累其
心故進退惟道是視筮仕學省道家者流林靈素翻譯
道書雜以俚語嘲謔朝野翕然信鄉大司成李公邦彦
率官寮生徒晨往聽講公咈然拒之蔡佃為司業一日
謂公曰何不謁太師太師極相喜嘗云當以立螭處之
公唯唯遜謝終不一詣在諌省中臺論思獻納務以責
難為㳟而正國體救民瘼辨賢不肖别白是非必反覆
為天子盡言之治郡必舉大綱畧苛細鎮以簡靜而矜
拊百姓常務聚所欲而去所惡崇禮教官嚴月試季攷
法親第其藝髙下承學之士翕然嚮風臨川宣城適當
朝廷多故兵征四方調役旁午公應變纎悉有條理軍
無乏給而下亦不告病登法從二十年三領州麾所至
未及書攷而去立朝僅有五月餘皆奉祠里居卜築龍
潭之陽絶口不挂時事賔禮賢師程督子姪口講指授
蚤夜不倦間有與計偕取科第而公所以責厲者乃曰
讀書修己任重道逺君子務其逺者大者汝等毋以應
舉覓官為饜足之道自號愚翁自為傳大槩云短于曲
折或以為直昧于趨向或以為介不疑人之欺已或又
以為誠不喜與人校或又以為長者一切茍且未嘗精
思已而知悔後又復然知其為病而不能改可謂愚矣
乃以愚自名盖厚於責已而薄於責人勇於為善而亷
於取名公之志也首推䕃及臧氏弟仕至為郎所以圖
報鞠育者毫髮無恨既躋八座當任子先以予同産弟
次予孤姪然後及其息官所不能及者則為經紀生事
甚厚奉家廟嚴春秋二祭簿正儀物豐儉適中以為可
繼可傳之法公簡易端諒不殖産田園所入僅供伏臘
嘗有以良田求售者故㕘知政事張公燾聞之貸白金
一巨篋公瞿然曰人生粗了目前足矣何至苦求贏餘
即命舉質劑還田舍翁而歸其金其敬賢下士汲汲惟
恐不及人有片善不啻如自其已出襟府清明其平如
水借或深情厚貌矯飾求售公雖灼見其肺肝而遇之
以誠不惡而嚴彼亦往往悔悟深自愧訟平生予人薦
牘未嘗專一介之使與夫假寵姻故以行者於寒門下
僚尤加推輓期於必濟至於韋布生或袖書賦詩挾舉
子業卒然通謁亡疏戚倒屣以迎即所為文相與切磨
商論是非一時名教有所倚頼云公酷嗜論語研精覃
思隨所見疏于册練塘洪先生興祖蚤以是書從公析
疑辨惑者二十年晚得所説即為序冠其編首有曰養
孝悌之本原明忠恕之不二感發於孔子之一射流涕
於周公之四言凡若此類皆古今學者所不能到而考
諸行事若合符節育浩然之氣有仁者之勇今之古人
也公云亡其書盛行尚書郎魏安行將漕京西鋟板流
傳或以示檜檜怒曰伯㝢乃著書相謗後世信其言為
是而議檜為何人洪魏何至作叙鋟板邪乃喻言者論
劾洪魏禠官南謫臺符下京西捜書與板焚毁而公之
子若孫名在仕牒者廢錮不調復謀所以擠程氏者而
秦亡矣初公被疾踰月浸劇晨起草遺奏以授門下士
故吏部侍郎余時言俾上之又為書具言喪葬始末毋
得效俚俗浮靡至於孝友㳟儉則諄諄飭曰能如是可
以保家否則身名俱敗徐顧左右曰去上元不逺矣趣
命將衽于中堂期至而逝孔子稱大臣以道事君不可
則止子夏論君子有三變望之儼然即之也温聽其言
也厲公實有焉銘曰
氣大以剛塞乎天淵孟軻浩然正諧韶濩勁沮金石退
之渾然折檻嬰鱗旋乾轉坤諌草凜然繇我者吾不我
者天全名爛然有子有孫益熾而昌盖繩繩然鑚石泐
辭與山不磨輿論曰然
　　　胡制機(閎休/)傳　　　　　　胡　升
胡制機閎休字良㢸婺源人宣和初入太學與陳東汪
若海義氣相許若海以女弟與閎休為昏時方諱兵閎
休著兵書二巻靖康初創知兵科閎休應試中優等補
進義校尉進承信郎金人圍城閎休分地而守二帝詣
金營閎休欲結義士刼之何㮚禁止二帝北遷范瓊散
勤王師閎休曰勤王師可進不可退檄令隨軍而無靖
康年號閎休得之泣下懷檄而走從辛道宗勤王南渡
以忠義進保義郎鼎州鍾相為亂相亡餘黨楊么率其
徒居湖湘聚兵數萬立相子儀偽號太子或曰招之便
或曰討之便閎休作致冦禦㓂二篇言天地之氣先春
後秋招之不伏則討之於是以岳飛為招討使飛辟閎
休為主管機宜文字以誅么功進成忠郎兼正將鄂州
駐劄飛被誣死閎休發憤杜門佯疾十年卒有勤王忠
義集藏于家孫照徳安太守(按宋史稱閎休開封人盖/閎休本居婺源而籍開封)
(如近世富户遷民之類在宋若吕/溱稱揚州汪介然稱開封皆然)
　　　汪敷文(大猷/)本傳　　　　　宋　史
汪大猷字仲嘉慶元府鄞縣人(按大猷之先婺源大坂/人今考其譜云端公濆)
(生中元中元生敬敬凡六子其㓜惟謹遷鄞惟謹生元/吉元吉生洙正奉大夫洙生思温知臨安府思温生四)
(子其次/大猷也)紹興七年以父恩補官授衢州江山縣尉曉暢
吏事登十五年進士第授婺州金華縣丞爭財者諭以
長㓜之禮悦服而退李椿年行經界法約束嚴甚檄大
猷覆視龍游縣大猷請不實者得自陳毋遽加罪改建
徳遷知崑山縣丁父憂免喪差總領淮西江東錢糧幹
官改幹辦行在諸司糧料院參知政事錢端禮宣諭淮
東辟幹辦公事充參議官遷大宗丞兼吏部郎官又兼
户部右曹入對言總覈名實責任臣下因才而任毋違
所長量能授官毋拘流品孝宗顧謂左右曰疏通詳雅
而善議論有用之才也除禮部員外郎丞相洪适薦兼
吏部侍郎仍遷主管左選莊文太子初建東宫兼太子
左諭徳侍講兩日一講孟子多寓規戒太子嘗出龍大
淵禁中所進侍燕樂章諭宫僚同賦大猷曰鄭衛之音
近習為倡非講讀官所當預白于太子而止遷秘書少
監修五禮㑹要金人來賀假吏部尚書為接伴使尋兼
權刑部侍郎又兼崇政殿説書又兼給事中孝宗清燕
每訪政事嘗曰朕每厭宦官女子之言思與卿等欵語
欲知朝政闕失民情利病茍有所聞可極論之大猷遂
陳耆長雇直𨽻經總制司竝縁法意使里正兼催科之
役厲民為甚又論亭户未嘗煮鹽居近場監貸錢射利
隠寄田産害及編氓宜取二等以上充役又論賜田勲
戚豪奪相先陵轢州縣惟當賜金使自求之又論没入
貲產止可行於强盜贓吏至於倉庫綱運之負陷者惟
當即其業収租以償既足則給還使復故業轉對言捕
酒之害及居官者不得鑄銅為器上嘉奬曰卿前後所
言皆今日可行之事權刑部侍郎升侍講言有司率用
新制棄舊法輕重舛牾無所遵承使舞文之吏時出以
售其姦請明詔編纂書成上進上大悦尚書周執羔韓
元吉樞宻劉珙以强盜率不處死無所懲艾右司林栗
謂太祖朝强盜贓滿三貫死無首從不問殺傷景祐増
五貫固從寛今設六項法非手刅人例奏裁黥配何所
懲艾請從舊法贓滿三貫者斬大猷曰此吾職也遂具
奏曰弭盜烏可恕用舊法而痛懲之固可也天聖以來
益用中典寖失禁姦之意今所議六項法犯者以法行
之非此而但取財惟再犯者死可謂寛嚴適中若皆寘
之死地未必能禁其為盜盜知必死將甘心於事主矣
望稍開其生路乃奏用六項法則死者十七人用見行
法則十四人舊法則百七十人俱死遂從大猷議借吏
部尚書為賀金國正旦使至盱眙得印榜云强盜止用
舊法罷六項法還朝自劾求去上聞之復行六項法改
權吏部侍郎兼權尚書夜傳㫖學士院出唐沈既濟論
選舉事曰今日有此弊可行與否詰旦當面對即奏事
與今異弊雖似之言則難行上曰卿言甚明既郊差充
鹵簿使以言去授敷文閣待制提舉太平興國宫起知
泉州毗舍邪嘗掠海濵居民嵗遣戍防之勞費不貲大
猷作屋二百區遣將留屯乆之戍兵以眞臘大賈為毗
舍邪犯境大猷曰毗舍邪靣目黒如漆語言不通此非
毗舍邪遂遣之故事蕃商與人爭鬭非傷折罪皆以牛
贖大猷曰安有中國用島夷俗者茍在吾境當用吾法
三佛齊請鑄銅瓦三萬詔泉廣二州守臣督造付之大猷
奏律法銅不下海中國方禁銷銅奈何為其所役卒不與
進敷文閣直學士留知泉州踰年提舉太平興國宫改
知隆興府江西安撫使以大暑討永新禾山洞寇不利
自劾降龍圖閣待制落職南康軍居住提舉太平興國
宫復龍圖閣待制提舉上清太平宫復敷文閣待制升
學士没贈二官大猷與丞相史浩同里又同年進士未
嘗附麗以干進浩深歎美之好周施叙宗族外族為興
仁録率鄉人為義莊二十餘畆以為倡衆皆欣勸所著
有適齋存藁備忘訓鑒等書
　
　
　
　
　
　
　
　
　
　
　
　
　
　新安文獻志巻七十八
欽定四庫全書
　新安文獻志巻七十九　　明　程敏政　撰
　　行實(風節/)
　　　宋故中奉大夫右文殿修撰致仕歙縣開國男
　　　食邑三百户贈華文閣學士通奉大夫吕公(午/)
　　　家傳　　　　　　　　　　方　回
公諱午字伯可徽州歙縣人也曽祖昇祖玗父大用贈
中散大夫世居巖寺鎮回先君琢師事教授四明舒先
生璘長公六嵗同經後先擢第相與如親昆仲先君兄
弟四人奉親而逺官初授四川蓬州教授後入西廣被
謫以没公奉二親不逺官初授湖州烏程主簿次太平
州當塗縣丞次監温州天富北鹽場改官知臨安府餘
杭縣言路彈知縣十人有九人矣而缺其一知公賦役
治獄訟平無可訾而以小宿憾取充十人之數疏出公
論騰沸大不平以此愈名重一時其在烏程三太守皆
致之幕郡事一決於公知名如此張魏公子定叟尚書
之子忠恕為郡名士特薦公尤力忠恕母夫人就養而
具慶每躬至簿㕔迎二親入郡治二千石與一主簿綵
衣侍飲時人榮之在當塗見知郡守吳柔勝謂公有操
守俾二子淵濳定交焉且檄入幕理曹攝蕪湖縣淮西
廬州遣兩兵㑹公事理曹申郡以廬兵奪縣民為言柔
勝怒悉寘之獄委公入勘公謂廬州已有公文則不可
謂之奪民柔勝愈怒委公審勘公審訖入禀柔勝先令
左右問若何公執前説柔勝愈益怒謂廬兵奪我百姓
叵忍不出迎公公坐客位不退不食柔勝聞勉出怒不
怠欲黥二兵公徐曰若廬州初無公文則可既有公文
縣不為處置而反罪廬兵恐不可乆之乃從公請坐廬
兵以騷擾押回本州自懲之此柔勝所為稱公有操守
也陳貴誼來代淮南流民南渡自采石彌路滿城委公
安集公類編開禧舊牘防江却敵知和州徐僑遷江東
提舉與貴誼㑹間知公在郡驚喜屈入幕公以郡事未
辦欲盡決遣而去帖催至十八而不以白貴誼僑貽書
貴誼公始行僑行部以田事忤丞相史彌逺論公還當
塗監鹽場之任浙東提舉章良明留之幕旋兼沿海制
置司事時海㓂未平問䇿安出公廉知調軍出海糧盡
即還軍獲㓂物官盡拘収此所以冦卒未平與制幹施
一飛議糧盡再給不許擅還賊舟所有悉以給軍於是
海道一清紹定二年己丑差知常徳府龍陽縣公舊無
家長壻忠翊郎卜築為營屋於杭北闗門外之西馬城
始寓居焉龍陽之政區分差役民爭先為之富民陶守
忠殺人正其獄時彌逺雖非賢相猶寘人才簿書賢士
大夫以待用書公縣政於簿差公兩浙轉運司主管文
字差監三省樞宻院門兼監提轄封樁上庫丁父憂紹
定四年辛夘杭大火彌逺委公監造太廟凡二人其一
貴游子多不入局毎飯羅列􁦵饌邏者視公日在局自
奉甚菲又書之人才簿然終不能㧞公於清要彌逺紹
定六年癸巳死端平元年甲午鄭清之相名為更化實
未嘗更三京之師大敗公時居憂嘉熈元年丁酉六月
除太府寺簿十月除監察御史清之罷矣左相喬行簡
也右相崔與之不至理廟知公縣績特有此除在臺十
有五月三年己亥正月除宗正少卿兼國史院編修官
實録檢討官二月差知泉州當此時廟堂除授多私親
故朋黨盤據贓貪狼藉公極言之州縣増價折納二税
倍収酒課商税奏乞拘以充國用徽素不産銀米絹外
官賦純用㑹子户部忽以嘉熈元年分茶租折綿布改
作銀㑹中半時銀一兩値價㑹子十五貫户部估三貫
郡守倪祖常窘甚公奏新安山多土瘠賦税之輸一錢
科十向或増一文二文州人已困三數年來増至十五
文二十文又増至三十文矣民户以三十文納一文之
税又以價五倍納一兩之銀追價既急銀價愈増伏望
下省部免銀仍用㑹子㫖依計銀三萬三百四十二兩
郡人羅瑞州源為記次如乞免本州和糴及語郡守申
省停廢岩寺鎮官以鎮務酒税均為萬户免羅織居民
行商為鄉井無窮之惠皆此類最大患者清之喪師挑
敵至是丁黼死於成都史嵩之孟珙在京湖嵩之尋升
督府陳韡杜杲在淮西處處危急王鑑在黄州計用兵
十七萬人圍始解獨趙葵在淮東不受兵而坐視淮西
之圍不肯出兵應援勅諭進兵非不嚴切而葵終於迂
延公數入文字奏不已葵造謗以公為黨於京湖制司
公坐是出臺遂與郡然公奏疏謂邉閫角立無同舟遇
風之心不容幸災樂禍所宜協心釋嫌而嵩之亦憾公
時行簡拜少傅平章李宗勉先在政府深以葵攻公之
言為疑後有自淮東來見宗勉者乃言臺官皆有書與
葵往來獨吕御史無之宗勉始大以公為賢昌言於人
謂吕伯可元來獨立無黨而葵與嵩之怨之公待郡缺
七年淳祐二年壬寅正月迓者至公以泉南貨寳之地
托以奉親不便時則嵩之以嘉熈庚子四月自督府入
與宗勉竝相乆之行簡以少師保寧節去宗勉卒于位
嵩之獨相大權旁落彗出營室天下大旱西湖涸見㡳
人相食江潮欲吞菜市艮山門又客星見于尾而世事
大壞矣嵩之雖得彌逺人才簿心知敬公而内怨臺中
所論閫事實忌憚公四月改除浙東提刑數日嵩之令
鄧泳嗾董復亨論罷中外不直嵩之而葵賜出身亦在
樞府五月差提舉建康府崇禧觀理作自陳九月再除
浙東提刑在任半年監察御史劉漢弼與中書舍人華
賁閧俱出理廟臨朝諭臺諌不識事體只好尋一舊人
言公姓名嵩之恨不出已意退擬兩人進一其私也御
筆特批除公於是三年癸夘四月公再入為監察御史
至闕特㫖内引謂卿向來議論甚明切又謂論邉事甚
好者三續又諭嵩之除兼崇政殿説書嵩之雅不欲公
入經筵隂肆沮抑時項容孫除殿中侍御史同在言路
容孫子娶上涇吕氏女於公為從姪嵩之俾容孫上疏
回避欲撼公去而於法無避嵩之乃與言路宻謀以為
王瓚者不樂公好喊閙除瓚為右正言十月五日也公
嘗彈瓚之姻家史洽嵩之欲激令瓉與公交攻公即日
出靈芝寺回避理廟親洒宸翰吕某求去朕已降㫖不
允可令都司諭㫖仍於宸翰已字旁添一先字以示意
嵩之見上眷如此不得已方委都司檢正韓祥都丞陳
一薦二人挽公入闗嵩之又自作簡調停公謂臺諌既
出無再入之理與二人相持一晝夜二人謂既出再入
有例宜且奉君命還臺再入文字求去上終不允言路
同官乃請約王徳成先詣公㕔謁見徳成瓉字也杭人
為嵩之客極兇悍由是再留而議論愈不合一日省劄
不許臺諌受短巻同官皆備榜客位公獨奏爭短巻固
不可盡信若不許受短巻即是塗臺諌耳目非天子所
以寄耳目於臺諌之意疏出人皆謂然嵩之鋭意行經
界州縣一付吏手與豪民相表裏暗増下户税額公以
此劾去烏程令諸葛千里嵩之怒詈都司韓履善謂公
曰祥等亦如之欲其且止然纔禀輒怒今得察院言事
姑寢矣嵩之自督入相蜀襄淮無嵗不隳城喪師死於
戰者數十百萬小㨗則於上前張皇誇大挾以邀君謂
邉事非吾莫能當也至謂諜報北境内亂欲自以為功
從夀春漸謀進取公謂敗績狼狽之餘豈可復蹈前轍
然尚不欲明言疏但謂我之間諜竝未嘗得其實不宜
輕信妄動嵩之弟賔之知徽州貪虐妄作公不避鄉嫌
劾之嵩之最惡公言邉事四年甲辰五月除起居郎出
臺兼史院官公屢求去八月丁母潘氏夫人憂九月四
日嵩之丁父彌忠憂歸四明謀起復徐霖馮棻等及太
學生羣起攻之嵩之敗議者不知公之兩為御史俱出
理廟親擢初實不識嵩之非其客忤嵩之非一事繼是
當國者乃例以為嵩之所用不再起公時年六十六矣
一閒十二年官階祠禄一不屑意歸老故里回年二十
二至巖鎮見父執八年戊申也公憐其孤露啟誨諄諄
至十一年辛亥以回歸自臨封字之曰萬里明年壬子
公子沆知於濳及改辟淮西餉管皆迎侍以行回東西
奔走不及再見而薨於金陵寳祐三年乙夘十二月九
日公生之次日也年七十七回嘗謂人才消長世運之
消長係焉近世或乃人才日長世運日消則何故前三
代夏商周也後三代漢唐宋也文章之盛宋不愧漢唐
學問之盛則過之熈豐邪黨以元祐學為禁程氏之學
與蘇黄胥為禁遂失中原學禁一弛光堯以是中興迤
及乾淳蘇黄詩文學者所尚獨朱文公續伊洛之學未
有能深好之者慶元黨論復起又以為禁孽韓殛死嘉
定以來不及見文公而能續其脉者西山眞公徳秀鶴
山魏公了翁而公亦其人也公娶夫人祝氏先公十年
没實文公母夫人之從姪女公得其家傳發明文公之
學稍得緒餘為名進士建安刋竹坡類藁若干巻行世
竹坡者公初居西馬城時種竹因以自號也元祐人才
非不盛而符觀宣靖世運衰以章蔡消之也慶元嘉定
淳祐亦尚有人才而世運愈衰不可藥如文公如眞魏
如公以侂逺清嵩消之也大扺宋之人才非不長而宋
之權臣消之消人才所以消世運消至於賈似道則運
無可消而有所歸矣自公之廢以庸謬汙鈞軸如謝方
叔丁大全者比比公平生所敬獨徐參政清叟董丞相
槐令子沆師尊之程丞相元鳯同里同經後公二十一
年生相友善公身後除右文殿修撰知嚴州四年丙辰
春㫖守本官致仕以生存出命董程二相在政府為之
也官至中奉大夫歙縣開國男食邑三百户累贈至華
文閣學士通奉大夫薨之明年正月喪至馬城九月歸
葬巖鎮子一人沆長女所適巳書次女適迪功郎劉泳
孫五人見沆傳文集未刋行者藏于家公夫人之家祝
二居士景先者生男女十四人樞密汪公勃之内曰四
姑是生作礪子行第一從也作礪之内曰三姑是生義
和義榮義端吏部朱公松之内曰五姑是生文公皆孫
行第二從也公之夫人曰三娘曽孫行第三從也祝穆
和甫者文公表弟之子撰方輿勝覽公為序穆子洙太
學博士以公為師
論曰宋之天下以臺諌興亦以臺諌敗宰相不肖以臺
諌去之易也不然則有如蘇軾所云以干戈取之而不
足矣然則臺諌與宰相交通可乎臺諌奉承宰相之意
自王安石行新法始章蔡紹述而臺諌遂與宰相交通
然猶有陳瓘劉安世百挫不屈中原喪矣東南一隅秦
檜韓侂胄史彌逺嵩之皆隂與臺諌為一以去其所惡
而擅權固位者也獨吾鄉左史公兩為御史出於理廟
親擢前與喬行簡不合後與李宗勉嵩之亦不合時則
理廟端平親政之後懲創彌逺之專用臺諌自榮王與
芮通脉月疏間有節帖宣諭庇存姻戚深防宰相言路
之合然乃徳彌逺立已之恩以邉事相其猶子嵩之大
姦雖臺諌多其私人猶未敢全欺理廟所以左史公尚
能少行其志議者不察過矣公乙夘云亡董丞相槐程
丞相元鳯竝無交通臺諌之迹而大閹董宋臣用事臺
諌皆出其門自鄭清之再相則與周坦陳求魯陳垓蔡
榮相表裏以媚宋臣以罔理廟吳丞相濳初以忤宋臣
逐謝丞相方叔以子循與宋臣爭湖山冶游去實則泉
州人洪天錫外師吕中而内客於宋臣中在史館屢與
天錫論事嘆息無由得對可一吐所藴如宋臣謝堂厲
文翁近習戚里之横莫敢言者中不知天錫實鑚刺宋
臣得班六院忽一日天錫除監察御史宋臣力也請於
中當言何事當劾何人偽也中歴歴教之天錫之進又
隂與謝修深交以干方叔遂謂且借宋臣徑入言路叛
而劾之可以得名黨謝修扶方叔入臺第一疏劾宋臣
等理廟駭愕不行一再疏宣諭不行天錫去以此天下
敬之而狡險矯詐世不悉也天錫晚節似道貴之至從
列尚書終畏其入與閩帥宋臣憤天錫修至痛治方叔
者其本末如此董程二相無如宋臣何宋臣至㧞丁大
全為臺諌論逐槐以行都弓手火夫舁槐出闗若下大
理恐之者元鳯相大全參預用吳衍翁應弼論竄大宗
武學諸生皆宋臣所為大全敗濳理廟升遐由是咸淳臺
諌一聽命於似道者十年彈劾全䟽出於似道付下而
貼黄行否任似道去取宋之革命豈非前後臺諌與宰
相為一之罪乎故因家傳而極論之
賛曰昔之科目士患不中及既中之又患不用何以用
之俾臨其民名曰親民始足發身獄訟賦役改秩作邑
事罔不試乃臻朝績兩豸其冠兩繡其衣公出再入耽
耽其威爰立三相行簡之耄宗勉之夭嵩之之盜三皆
不合誰知有君左螭一出終身耕雲丁賈敗國獒我臺
諌惟公之時尚無此患周程學問歐蘇詞章髙山仰止
千古紫陽
　　　方吏部(岳/)傳　　　　　　　洪焱祖
方吏部岳字巨山祁門人父欽祖鄉人稱為方長者主
維義役積年岳七嵗能賦詩長入郡庠嚴陵葉子儀教
授挾多聞困苦學者升講堂課試諸生反覆窮詰惟岳
與方瑑能抗之相約每及通鑑某事即須舉其人姓名
始終見某卷覆問之葉遂語塞紹定五年漕試及别省
皆為首選詳定官以語侵史丞相彌逺為甲科第七人
調南康軍教授未赴丁母憂服闋調滁州教授淮東制
置使趙葵竒其才延置幕府辟制幹辭不就及考除淮
東安撫司幹官髙郵軍卒閧以制命往戮首惡數人一
城帖然趙公曰儒者知兵吾巨山也秩滿進禮兵部架
閣添差淮東制司幹官丁父憂先是史嵩之在鄂渚王
檝畫江脅和嵩之主和議岳嘗代葵書藁語侵嵩之以
此取怒服闋嵩之入相差充刑工部架閣而嗾言者論
列閒居四年嵩之父彌忠死以營求起復得罪天下范
鍾為左相以禮工部架閣召尋除太學正兼景獻府教
授輪對首言化瑟雖更聖心未一謂之剛果時而隂柔
謂之清明時而隂晦殫土木以彰寵賂何以訓吏亷任
環列以示昵私何以杜憸謁奏畢言東西閫和戰之議
及代書掇怒之由上再三嘉歎淳祐六年遷宗學博士
復當對謂政柄朝綱莫之厎績天運神化僅了常程陛
下之徳未出於一如此則無怪乎二三大臣逺避嫌疑
之時多而經綸政事之時少𢎞濟艱難之意淺而計較
利害之意深羣工百執太息儒者之無益而澁縮方今
之良圖隠憂羣邪之復興而濳避他日之竒禍次疏謂
丙午為自古厄運攷之國朝則是李邦彦從吉之年燭
武已老丐骸而去幸也王陵少戅不知誰可代之萬一
當饋之思慨然有不如之歎則天下事不可勝諱是嵗
淳祐六年丙午謂嵩之行將服闋范鍾以告老去游似
如王陵之戅無以為繼也其言亦深切矣通講榮王邸
先是講官日至客次俟講岳持不可與芮甚敬之七年
除秘書郎方掃革省中舊弊適趙葵以元樞出督辟充
參議官遂以宗正丞權工部郎官在行始至即以禡祭
違禮與同寮辨論不合又有欲括金陵隙地鬻蔬以規
利者有以陣殁為死節者岳力闢之丐去不許葵出行
邉自言之朝丐祠差知南康軍郡當揚瀾左蠡之衝風
濤險惡置閘以便行舟湖廣總領所綱梢據閘口邀民
錢萬始得入閘民船有覆溺者取綱梢榜之百京湖閫
兼總領賈似道怒謂無體統移文令岳具析岳怒謂湖
廣總領所豈可於江東郡尋體統大書判數百語有曰
豈不知天地間有一方岳還其文似道益不堪遂劾諸
朝朝不直似道因兩易岳知邵武軍力丐祠丐罷不許
未至邵武二百里峒冦作馳急足榜諭之冦知威名迎
拜車下而散郡之廖姓峒丁泒也廖教授復之者與峒
表裏殺人殖貨為郡梗岳奏乞竄廖復之而誅廖宗禹
復之等多貲先為計奏格不下而下福建帥趙希瀞覆
實希瀞下郡追人索案岳曰吾不可留三上疏丐去未
報則拜章交郡印與其次官而行既歸然後得㫖如所
奏改知饒州未上罷起知寧國府未上罷時寳祐四五
年乙夘丙辰之間也越七載程元鳯當國起知袁州新
其橋若城及門為大役後邕廣連兵出湖湘旁江西而
北袁有城可恃者岳力也時丁大全當國矣以先求舉
剡不從怒及令張生者擕私書求為造宅差舟買釘已
差舟矣求買釘錢弗與尋除尚左郎官而屬沿江副閫
袁玠劾之罷下郡磨筭支發若干追償其錢死鞫勘者
數人玠遣校詣門索錢售田業償之又兩悍卒索考功
印厯既授之矣復數日以厯歸索領狀岳題詩厯上解
嘲曰一錢太守今貪吏五桞先生歙富民貪吏富民玠
疏中語也賈似道既相起知撫州岳辭已題廢印厯無
出仕意似道與再給印厯盡復元官紿之也不得已巽
辭以謝謂似道能釋憾而不然果以言者寢新命景定
三年壬戌病疽卒年六十四官朝散大夫自謂秋崖名
所居堂宇曰歸來館曰著圖書所曰荷葭塢本何家塢
也自為歸藏之所曰繭窩氣貎清古音如鐘詩文與四
六不用古律令以意謂之語或天出有秋崖小藁行於
世重修南北史一百七十巻宗維訓録十巻未傳(方虛/谷䟦)
(方秋崖壬戌書秋崖方先生岳字巨山徽州祁門人與/回之先同姓異縣寳慶己丑丞相訥齋程先生元鳯省)
(試第二人紹定壬辰秋崖别省第一人殿試本亦第一/以語侵彌逺為甲科第七人范丞相鍾為郡守時則吳)
(遇龍婺源人在太學易義有聲以舍選擢第後范當國/除訥齋秋崖及吳皆為太宗學博士號新安三博士吳)
(先以太學正添倅隆興府太博之除未至卒訥齋為宗/學博士授經榮邸下轎客次乃入書院依常例秋崖亦)
(為宗學博士當㕔不下轎需嗣榮王與芮出迎與芮以/是忌秋崖之剛秋崖出處皆正初以滁州教見知淮閫)
(趙公葵辟入幕史嵩之為淮西閫兼沿江副閫主和王/檝來有割江之請秋崖代葵草書責嵩之而嵩之怨葵)
(奏辟添差淮東制幹帶禮兵部架閣丁父憂服除則嵩/之相矣秋崖賦詩而歸遄有刑工架閣之命即遭嵩之)
(嗾論閒居四年嵩之以父憂去而范鍾杜範左右相是/以有三博士之除自宗博遷秘書郎宗正丞既而丞相)
(游似罷陳韡規相位為鄭清之所勝經營得再相葵以/樞使出督陳韡帥潭秋崖出為葵㕘議官兼權工部而)
(一出不可入矣葵之幕客朱申舒滋秋崖恥與共事葵/出行邉秋崖自言諸朝丐祠得知南康軍賈似道時為)
(荆閫兼湖廣總賦郡臨左蠡置閘便民舟湖廣綱梢據/閘不許入民舟或覆溺秋崖杖之百似道怒謂無體統)
(移文具析秋崖謂湖廣總所豈可於江東郡尋體統大/書數百語還其文有曰豈不知天地間有一方岳似道)
(益不堪陸壑為似道撰餙誣詆謂秋崖避趙制置父名/則曰万岳避丘制置名則曰方山不知天地間有一方)
(岳也葵父諱方吏不敢觸秋崖在客位客將賛曰請万/制幹秋崖屹然不動葵自至客位擕手入座曰客將小)
(人何所知太學生陳應子能言之丘岳時為淮東運使/在眞州後雖淮閫秋崖未嘗入其幕也陸壑之誣自不)
(必辨陸後改名景思以字畫相似避度廟名天報之歟/然似道是時竟劾秋崖朝廷不直似道兩易秋崖知邵)
(武軍忤閩帥趙希瀞自劾去改知饒州未上罷知寧國/府待次計屛居七年訥齋當國得袁州新其城廣西兵)
(入城不陷秋崖之力丁大全當國書屬事不盡從廣南/制閫李曽伯辟參謀不行除尚左郎官嗾江西帥袁玠)
(劾罷下郡磨筭支悵獄死者數人㑹陽羅失守大全罷/乃已似道入相起知撫州秋崖辭以考功歴為袁玠索)
(毁矣似道與再給印歴復元官皆紿也即論寢新命未/幾卒景定三年壬戌三月十八日也年六十四回嘗為)
(先生私作傳甚詳静惟斐然小子見先生時年二十九/先生卒時回年三十六此書藏三十五年明嵗回年七)
(十科名幸獲踵先生之跡殿對亦考居第一賈似道忌/之易寘次甲之首文章名節則不及先生逺甚而夀稍)
(過之又何/其幸邪)
　　　書國史定庵胡公(升/)丁巳事　方　回
屈子之逺遊曰惟天地之無窮兮哀人生之長勤往者
予弗及兮來者吾弗聞吾晦庵先生釋之曰往者之不
可及則己末如之何獨來者之不得聞則夫世之惠迪
而未吉從逆而未㐫者吾皆不得以須其反覆熟爛而
睹夫天定勝人之所極是則安能使人不為没世無涯
之悲恨此屈子之所以願少須㬰無死而僥倖萬一神
僊度世之可期回每讀至此未嘗不三復其言而深悲
之嵗寳祐丙辰丁大全據言路將得志用事逐董丞相
槐嗾天府將卒數百人持杖鼓譟輿過大理寺以恐嚇
之然後擲置北闗外夫丞相有罪可罷也小人作威蔑
國體若是則不可當是時搢紳學校咸切齒不平端明
尤公焴提綱史事對客竊歎遄上疏列其事丐去吾州
婺源胡公升為史舘編校尤公素所厚客也大全怒逐
尤公或告公為尤公藁䟽者天府隂奉㫖逮公簿責籍
槖楮閱視之無有則以史事攟摭寳慶以來一朝立傳
臣僚未當修纂遽謂公為某人某人傳謗訕索其藁公
對有理猶坐他誣謫九江徙臨江又徙南安今所存丁
巳以後雜藁者自謫居至今所為文也和平粹宻古痩
清淡幽而光微而顯如其為人公生於晦庵先生之里
先生之髙第葉公味道乃公之師公被逮而衣器書硯
蕩盡平生著述片紙無遺嘗為四書増釋訪求朋舊間
得所抄中庸大學論語矣而孟子終不可復得斯文者
盖皆公之手筆也夫人學聖賢之學悟性命之理而又
聞世故更患難文之精奥不言可知回所獨喜者公之
夀也屈子所謂來者吾不聞晦庵所謂願少須㬰無死
以睹夫天定勝人之所極者卒皆抱恨九泉不及聞睹
公年七十有六巋然老夀為世全人而大全及其黨燄
消影絶乆矣公雖位下力微顧外物去來何足控搏(把/玩)
(也出賈/誼鵩賦)而天理之終定者猶及見之則其胸次灑然當
何如邪
　　　監簿吕公(沆/)家傳　　　　　方　回
公姓吕諱沆字叔朝左史右撰知郡開國先生子也開
禧元年乙丑十二月九日生後左史一日紹定六年癸
巳明堂恩補將仕郎端平三年丙申銓試第一人授迪
功郎台州黄巖縣主簿嘉熈元年丁酉十月左史除監
察御史依條改監西京中岳廟次任總領湖廣江西財
賦所準備差遣所謂總領者賈似道也公長似道八嵗
在幕微有隙左史再除監察公再任中嶽交好如初甲
辰左史出臺立螭以憂居里遂不復仕公之再任中嶽
也丁母祝夫人憂改官知臨安府於潛縣壬子之任父
子同閒居九年矣迎侍就養垂滿淮西總領趙與□辟
充本所主管文字乙夘十二月公生日左史薨於金陵
䕶喪由西馬城歸巖鎮葬服闋戊午請兩淮漕解似道
入相通判婺州權郡䕶浙東提刑司印特差充提領兩
浙轉運鹽事使司主管文字又特差充行在檢㸃膳軍
激賞庫所主管文字䕶浙西安撫司印登朝歴四轄六
院之文思官告書擬尚左右郎官事似道景定三年癸
亥行公田初欲行之東南諸路謂可免和糴魏臨安克
愚當奉行隂疏七不可遭重劾乃僅行之浙西六郡甲
子七月彗星出公與似道劄乞罷公田還元主咸淳四
年戊辰九月輪對又言易新佃改莊官不便不若責付
元賣主嵗自抱租運納㑹子起於孝廟用四川紙印造
一貫準銅錢七百七十足㑹價終於不及此數端平初
十五界十六界竝行鄭清之相首廢十五界新行十七
界以一準十六界二而物價騰踴㑹價新者與舊俱落
至欲履畆収楮此為清之大罪嵩之廢十六界行十八
界以一準十七界之五而十七界僅直銅錢五十文十
八界直二百五十文庚子至甲子閱嵗二十五民頗安
之理廟微時行第十七福王與芮第十八上意不欲廢
二楮者此也似道改作銅錢闗子以一準十八界之三
理廟難之乃於升遐之日偽作遺詔廢十七界行闗子
舊例許以舊楮易官新楮假如十七界直五十文官當
収舊畀新十七界十五貫換與闗子一貫可也而似道
直廢十七界更不換與新闗自四川破十八界㑹子及
闗子用徽州紙易破爛聚於行都每貫民間有貼㑹錢
官司受納必欲好新楮似道置局令百姓出用錢換新
闗子當是時十七界曰瓶楮十八界曰芝楮取繪物名
闗子目曰闗楮民戲言過此一闗不得公謂闗子雖軟
腐官司受納通用則流行矣置局許百姓換新好者則
是自賤軟腐之楮民鳥得不疑似道當彗星出時以請
罷公田卜理廟意非誠也公諌似道尚未見罪至此竝
言公田闗子似道大怒公亟入劄丐去則偽除將作監
簿急令言者論寢乆之與華州雲臺觀祠起知興國軍
未赴論仍雲臺祠起知全州未赴論與建昌軍僊都祠
似道所以待士大夫皆若此徳祐元年乙亥三學伏闕
上書訟公屈召赴行在公不復出似道敗殛死而國亦
殞矣公師徐參政清叟董丞相槐皆尚朱文公之學岳
鄂王飛金千兩朝廷以鎮庫前政以金質米餉軍米歸
制司而金不得總所前後紛競公細閱舊牘書擬制帥
孟珙見之謂敷析明白歸金而竒公再為中嶽過吳門吳
丞相潛時為守與行部監司交惡槧嘱公侍旁一言願
兩劾罷槧尾餽百金公答為人子未嘗預外事謹不敢
出對使者峻却之以清介知名自此始得地杏城葬母
祝夫人旁近古墓其後人願改公謂汝墓在先吾母葬
在後骨肉一同何忍如此悉築牆圍之共為一區在於
潛重囚逸見榜感公未嘗訊杖自歸獄在婺寄居誣平
民為盜鎔銅汁封鐵鎖寘獄公被命踈決縱之斷朱章
四十二年不決田訟息吳王兩府二十九年不決墓訟
似道舎相府以平章遊宴公謂此國體攸闗凡三移書
規之似道憤恨不止公田闗子疏也至元十三年丙子
以後逍遥杏城巖鎮間十年南北士大夫交敬義理典
故詞章翰墨如先左史學問本朱文公而文兼歐蘇後
進師焉二十二年乙酉十二月五日卒年八十一官至
朝議大夫賜紫金魚袋内子宜人孫氏戴氏子五人長
相將仕郎早卒時所聘松木汪氏女先喪汪氏撥以田
三百畆為吕將仕户議續好公謂未畢姻謝還之次本
前修職郎浙漕貢士亦先公卒樞機標皆將仕郎貧為
州縣學官女五人婿戴孔孫前登仕郎吳應紫前太學
守約齋生謝楠前宣慰司劄差永豐倉大使章明祐從
仕郎休寧縣尹方師聖皆進士孫男女曽孫男女不勝
書卒後二年丁亥二月葬母祝夫人墓西汪樞宻勃之
内乃祝夫人之祖姑汪公義和義榮義端之母及朱文
公之母皆祝夫人之姑世謂祝氏世生貴女以公貴累
贈至碩人如夙占又贈淑人
論曰士大夫出處之際豈非天哉先左史公兩入察竝
不出宰相進擬甲辰八月以憂去國九月嵩之敗繼相
者不察閒公一紀公亦坐是閒九年而後出宰百里乙
夘丙辰丁巳丞相槐師也丞相元鳯同里同行輩也而
公居憂不得二相絲毫之力大全敗似道入公乃似道
老舊交游京局轄院寸進坐疏言公田闗子且又斥言
元台宴冶湖山陽予隂奪雖一郡不得試閒十四年鼎
命維新又閒居十年公可謂屈矣然壽登八十一大節
可垂無窮則天之所以愛公者於此亦未嘗不伸也歟
賛曰彗星之變公言公田還以予民福豈不綿官漁吏
蠧更張莊佃公謂不可以此獲譴瓶楮芝楮竝行于時
忽廢瓶楮一貫三芝新之未幾自厭其腐公謂不可以
此取妬未有宰相出宅郊闗柄臣傲主冶遊湖山左右
妓肘豈調鼎手公謂不可以此獲咎父居言路峻却私
書公既歸隠同此閒居郎止於權郡迄不試有大於此
家學是繼
　　　胡大監(崇/)傳　　　　　　　洪焱祖
胡大監崇字宗叟黟縣人殿院汝明之從孫也父正臣
充郡學職贅于金氏遂為歙人㓜孤與兄嵩事母至孝
同登淳祐四年第郡守饒虎臣立雙桂坊以旌之嵩初
調鄂州教授終湖北運幹崇初授句容簿制置使吳潛
辟入閫幕事無劇易悉委之軍資庫虧錢數十萬緡鞫
獄得庫吏之奸盡釋枉繋者富民子訟析貲不平第嚴
責族長平之而訟以息溧陽素號難治豪户率詭名避
役閫委行經界法置局僧寺以八字榜諸鄉曰一毫無
擾寸土必明鄉官寓職服公亷明依限納自實簿不待
履畆弓量卒能縮十萬户為三萬户依賞格轉文林郎
制置使王埜辟充制幹督造軍器一十五萬戰船二千
艘俄充沿江統制權江州通判造寨屋七百間咸能以
勤敏集事歴官太常丞兼尚書右司郎官上疏言公田
七司法緑櫃之非忤時相出知台州台為賈似道鄉郡
一切以公正行之豪右莫敢干政東湖嵗利萬緡撥付
上蔡書院又立四賢祠以風厲學者適秋雨天台僊居
山水暴漲入城奏乞捐米數十萬以濟饑民似道謂水
乃台州常事何至張皇累奏不報召赴行在力祈寢免
得㫖奉祠未幾差知撫州似道嗾江西安撫曽淵子俟
崇至隂圖中傷崇見幾勇退寓居吳興龜溪之上似道
南竄以將作大監召命下而世運新矣徒步歸歙至元
二十年終于家年八十官至中奉大夫崇精通經術屢
為試官考校得人如馬廷鸞厲文翁皆在所選居官清
白死之日家無餘財自號平心老人子桂發任安吉獄
掾桂榮將仕郎孫孔昭後汪氏
　　　汪御史(良臣/)傳　　　　　　汪㓜鳯
汪御史良臣號梅庵饒州路治中元圭之長子也䕃授
都昌縣尹遷鄱陽縣尹台州寧海縣尹所至有政聲特
㫖除奉議大夫江南諸道行御史臺監察御史揚清激
濁貪暴無所容分道浙東掃滌殆盡再分道福建不殊
浙東人呼鐵面御史嘗建言免婺源楮皮及夏税折納
輕賫邦人徳之彈劾臺大夫徹爾不法事章入同僚股
栗公吐辭直諌動止如常上下嘆服曰此眞御史也以
直自許故不容於時遂有奉化知州之命即棄官歸山
中結種梅庵一時在朝羣公髙其操行歌詩誦之嗚呼
溺於富貴利達者又安知出處之宜若公可謂無媿者
矣
　
　新安文獻志巻七十九
欽定四庫全書
　新安文獻志巻八十　　　明　程敏政　撰
　　行實(才望/)
　　　南唐查尚書(文徽/)傳　　　　陸　游
查文徽歙州休寧人㓜好學能自刻苦手寫經史數百
巻稍長任氣好俠聞人困乏雖不識必濟之家本富坐
是窮空不悔也或遺以金帛一夕盜入其家盡取去文
徽不言雖隣里莫知者乆之盗敗於旁邑移文訊騐人
始知之咸推其量烈祖輔政初入謁烈祖召與語偉其
論宋齊丘亦稱薦之徐知諤鎮浙西以文徽為其判官
或獻玉杯知諤喜酬以錢百萬趣開宴出杯行酒至文
徽偶墮地碎一坐皆驚而文徽自若烈祖受禪入為監
察御史元宗立進諌議大夫中書舍人樞宻副使閩王
延羲與其兄延政相攻延政以建州建國稱殷而延羲
為其下所殺推立大將朱文進元宗欲討文進文徽以
為延政首亂當先致討有翰林待詔臧循者與文徽同
里巷少嘗為賈入閩習知其山川險易為陳進兵之策
文徽本好言兵遂請行元宗乃以為江西安撫使令至
境上審觀可否文徽至上饒復命盛言必克詔發洪州
屯兵以邉鎬為將從文徽攻建州建人厭王氏之亂伐
木開道迎我師行次蓋竹遇建州兵至又聞泉漳汀州
皆歸延政恐懼退保建陽時臧循亦為别將屯郡武延
政襲破之元宗遣何敬洙等來援敬洙鎬與建州兵相
持文徽得建之降將孟堅使潛師出其後撃之建州兵
大敗潰去遂傅其城䇿功遷撫州觀察使又拜建州留
後時李𢎞義挾吳越兵據福州偽遣諜來告福州亂文
徽率劒州刺史陳誨赴之誨將舟師至福州城下撃敗
其兵執吳越將馬先進等三人文徽以步騎繼至𢎞義
陽遣卒數百人出迎而設伏西門以待文徽入其城陷
伏中被執送錢塘元宗遣使歸馬先進于吳越而求文
徽吳越王遣還將發為置酒遇毒歸至金陵毒始作元
宗使醫視之醫以珠置口中有頃珠色變黒醫曰疾不
可為然猶十年乃死文徽遂病瘖以工部尚書致仕朱
元降周坐親黨安置宣州卒年七十距遇毒之嵗正十
年云謚曰宣子元方元規元素元範元賞元方事後主
為水部員外郎吉王從謙掌書記從謙朝京師太祖命
知制誥盧多遜燕從謙于館多遜奕碁次顧元方曰江
南竟何如元方歛袵曰江南事大朝十餘年極君臣之
禮不知其他多遜推枰愧謝曰勿謂江南無人使還通
判建州盧絳據歙州傳檄至建元方立斬其使及絳平
太祖聞元方所為大悦擢殿中侍御史知泉州卒官元
方子道龍圖閣待制始徙家海陵純厚長者以文行稱
於時道從兄陶及事後主國亡入朝仕至秘書少監知
審刑院與道尤極友愛自金陵破士族流離多貧困失
職惟道兄弟盡力収恤聚食常數十百人得任子恩皆
以與族人以少長為先後無親踈之間異姓亦分俸給
之助其婚姻由是常苦貧而查氏至今為海陵望族許
國籥皆其後也
　　　宋司封員外郎許公(逖/)行狀　歐陽修
君諱逖字景山世家歙州少仕偽唐為監察御史李氏
國除以族北遷獻其文若干篇得召試為汲縣尉冠氏
主簿凡主簿二嵗縣民七百人詣京師願得君為令遷
秘書省校書郎知縣事數上書論北邉事是時趙普為
相四方奏疏不可其意者悉投二甕中甕滿輒出而焚
之未嘗有所許可獨稱君為能曰其言與我多合又二
嵗徙江華令未行轉運使樊知古薦其材拜太僕寺丞
磨勘錢帛糧草監永城和糴知海陵監三嵗用監最遷
大理寺丞賜緋衣銀魚監泗州排岸司遷賛善大夫監
永興軍㩁貨務遷太常丞知鼎州州雜蠻蜑喜以攻刼
為生少年百餘人私自署為名號常伺夜出掠居人居
人惡之莫敢指君至而嘆曰夫政民之庇也威不先去
其惡則惠亦不能及人君政既行盜皆亡入他境約君
去乃還遷國子博士奉使兩浙江南言茶鹽利害省州
縣之役皆稱㫖出知興元府大修山河堰堰水舊溉民
田四萬餘頃世傳漢蕭何所為君行壞堰顧其属曰鄼
侯方佐漢取天下乃暇為此以溉其農古之聖賢有以
利人無不為也今吾豈宜憚一時之勞而廢古人萬世
之利乃率工徒躬治木石石墜傷其左足君益不懈堰
成嵗穀大豐得嘉禾十二莖以獻遷尚書主客員外郎
京西轉運使徙荆湖南路荆湖南接溪洞諸蠻嵗出為
州縣患君曰鳥獸可馴况蠻亦人乎乃召其首豪諭以
禍福諸蠻皆以君言為可信訖三嵗不以蠻事聞朝廷
君罷來朝眞宗面稱其能㑹有司言荆南乆不治真宗
拜君度支員外郎知府事荆南鈐轄北路兵馬於荆湖
為大府故常用重人至君特選以材用員外郎自君而
始明年遷司封員外郎賜金紫徙知揚州州居南方之
㑹世之仕宦於南與其死而無歸者皆寓其家於揚州
故其子弟雜居民間往往倚權貴恃法得贖出入里巷
為不法至或破其家君捕其甚者笞之曰此非吏法乃
吾代汝父兄教也子弟羞愧自悔稍就學問為善人風
俗大化嵗滿在道得疾卒於髙郵君少孤事其母兄以
孝謹聞常戒其妻事嫂如姑未嘗敢先其兄食衣雖敝
兄不易衣不敢易初違命侯遣其弟朝京師君之故友
全惟岳當從以其家属託君惟岳果留不返君善撫其
家為嫁其女數人李氏國亡君載其家北歸京師以還
惟岳歴官四十年不問家事好學尤喜孫吳兵法初在
偽唐數上書言事得校書郎遂遷御史王師圍金陵李
氏大將李雄擁兵數萬留上江隂持兩端李氏患之以
謂非君不能召雄君走上江以語動雄雄即聽命已而
李氏以蠟書止雄於溧水君曰此非栅兵之地留之必
敗乃戒雄曰兵來慎無動待吾一夕吾當入白可與公
兵俱入城君去王師挑之雄輙出戰果敗死君至収其
餘卒千人而去君少慷慨卒能自立於時其孝謹聞於
其族其信義著於其友其材能稱於其官是可書以傳
謹狀
　　　魏太尉(羽/)傳　　　　　　　羅　願
魏太尉公羽字垂天婺源人唐鄭公之後(眞宗名臣傳/云羽自言鄭)
(公十四世孫按陳無已作魏嘉州銘稱司徒謩之子别/居歙之婺源其後四世而至羽然則羽乃鄭公十世孫)
(耳/)初仕江南為昭文館校書郎出為雄逺軍判官今太
平州是也王師渡江道出城下羽歸欵轅門太祖聞而
嘉之特拜太子中舍命知興州尋知京兆府屬河間守
將以征賦𣙜酤之入盜為已用遣羽覆實期年得羡餘
以億計因言本州録事參軍郭震十年未代河間令崔
能前為即墨未滿嵗而移遷調之司頗未均一太宗以
其敢言詔加褒轉後為户部郎中上疏願省三司職官
之半可以責成仍條利病二十事下有司議皆以為便
遷鹽鐵最上案判官立位為三司判官之首上以唐世
尚臺閣目卿監為冗官欲復古優其選擇諸曹正郎有
才望者並補少卿監以羽為秘書少監嘗請薄許王府
僚史之過乞依唐置封駁司命大臣領之事皆見從上
稱其有心計通明吏道眞宗即位歴禮部侍郎卒年五
十八以其長子玠為奉禮郎玠卒羽妻自陳家貧無禄
録其子校書郎瓘為奉禮郎後贈羽太尉羽強力善處
繁劇在三司出入十八年習知財賦之事
　　　廣西轉運使孫君(抗/)墓碑　　王安石
君少學問勤苦寄食浮屠山中步行借書數百里升樓
誦之而去其階盖數年而具衆經後遂博極天下之書
屬文操筆布紙謂為方思而數百千言已就以天聖五
年同學究出身補滁州來安縣主簿洪州右司理再舉
進士甲科遷大理丞知常州晉陵縣移知潯州潯當是
時人未趣學乃改作廟學召吏民子弟之秀者親為據
案講説誘勸以文藝居未幾旁州士皆來學學者由此
遂多以選通判耀州兵士有訟財而不直者安撫使以
為直君爭之不得乃奏決於大理大理以君所爭為是
而用君議編於勅慶歴二年擢為監察御史裏行於是
彈奏狄武襄公不當沮敗劉滬永洛城事又因日食言
隂盛以後宫為戒仁宗大獵于城南衛士不及整而歸
以夜明日將復出有雉隕于殿中君奏疏即是夜有詔
止獵蠻唐和冦湖南以君安撫奏事有所不合因自劾
乃知復州又通判金州知漢陽軍青州稍遷至尚書都
官員外郎提㸃江南西路刑獄有言常平嵗凶當稍貴
其粟以利糴本者詔從之君言此非常平本意也詔又
從之儂智髙反君即出兵二千於嶺以助英韶㑹除廣
西轉運使馳至所部而智髙方煽天子出大臣部諸將
兵數萬撃之君驅散亡殘敗之吏民轉芻米於惶擾卒
急之間又以餘力督守吏治城塹修器械屬州多完而
師飽以有功君勞居多以勞遷尚書司封員外郎初君
請斬大將之北者發騎軍以討賊及後賊所以破滅皆
如君計䇿軍罷而人重困方恃君綏撫君乗險阻冐瘴
毒經理出入興居無時以皇祐三年三月初七日卒于
治所年五十四官至尚書工部郎中散官至朝奉郎勲
至上騎都尉君所為州整齊其大體闊略其細故與賔
客談説弦歌飲酒往往終日而能聽用佐屬盡其力事
以不廢在御史言事計曲直利害如何不顧望大臣以
此無助所為文自少及終以類集之至百巻天徳地業
人事之治掇拾貫穿無所不言而詩為多君諱抗字和
叔姓孫氏得姓於衛得望於富春其在黟縣自君之髙
祖棄廣陵以避孫儒之亂而至君曽大父諱師睦善治
生以致富嵗饑賤出穀以升斗付糴者得驩心於鄉里
大父諱旦始盡棄其産而能招士以教子父諱遂良當
終時君始十餘嵗後以君故贈尚書職方員外郎君初
娶張氏又娶吳氏又娶舒氏封太康縣君五男子適邈
迪适遘適嘗從予遊年十四論議著書足以驚人終永
州軍事推官邈今潞州上黨縣令亦好學能文狀君行
以求銘者邈也君之卒也天子以适試祕書省校書郎
二女子一嫁太廟齋郎李簡夫一嫁進士鄭安平君以
其卒之年十二月二十五日葬黟縣懷逺鄉上林村歙
之為州在山嶺澗谷﨑嶇之中自去五代之亂百年名
士大夫亦往往而出然不能多也黟尤僻陋中州能人
賢士之所罕至君孤童子徒步宦學終以成立為朝廷
顯用論次終始作為銘詩豈特以顯孫氏而慰其子孫
乃亦以詒其鄉里銘曰
在仁宗世蠻跳不制餽師牧民實有膚使踐艱乗危條
變畫竒瘭毒既除膏熨以治方遷既隕哀暨山夷維此
膚使文優以仕禄則不殖其書滿笥書藏于家銘在墓
前以告黟人孫氏之阡
　　　永州軍事推官孫君(適/)墓誌銘
　　　　　　　　　　　　　　　曽　鞏
黟縣之孫氏有起進士為尚書工部郎中廣南西路轉
運使以卒者諱抗以文學見於世其葬在黟之上林有
子亦起進士為永州推官以卒卒時年二十有八者諱
適亦以文學見稱葬在其父之左將葬其弟邈以告而
乞銘於南豐曾鞏其序曰孫氏世家富春唐有徙歙之
黟縣者諱師睦始自别為黟縣之孫氏師睦生延緒延
緒生旦旦生遂良以子恩為尚書職方員外郎職方生
工部工部實生君君年十有四辭親學問江東已有聞
於人往從臨川王安石受學安石稱之後主越州上虞
簿去以父恩得永州父卒萬里奔喪致疾不忍廢事既葬
携扶㓜老將就食淮南疾益革遂卒於池州大安鎮實
至和二年始工部為御史不合而出及使南方仆且起
遽卒君尤自力學行謂藴而必發其在君又止此君於學
問好言治亂得失之説不狃卑近於為文以古為歸不
夸以浮雖素羸不廢書雖進不怠以止既肆而通矣而
不得極其至其銘曰
孫世來黟㧞身艱故為世聞家始自工部工部孰有有
書百篇永州之學自其父傳其果以力其敏以明内有
其質外以華英再以不就其後當侈君不有子君多兄
弟
　　　吏部侍郎魏公(瓘/)神道碑(代李尚書作/)
　　　　　　　　　　　　　　　　黄廷堅
魏公諱瓘字用之三司使尚書禮部侍郎贈太尉諱羽
之次子贈兵部尚書諱遂之孫贈禮部尚書諱昌之曽
孫章聖皇帝以太尉任計臣十有八年有勞擢試公以
吏事公㓜少以風力聞更中外任使其治威嚴請老去
位家居教子弟以所聞夀七十有一以禮始終子縯等
十有一人奉公之喪葬于夀春以公初室下蔡縣君繼
室新安縣君兩刁氏祔焉翰林侍讀學士張瓌唐公既
銘其墓吳興陳舜俞令舉又狀公躬行吏治告於太史
氏其後若干年公子綸以材擢守吉州思似其先人請
作歌詩刻于墓隧謹按公之世出授氏於畢萬由漢兖
州刺史衡以來三十九傳至公名士望人不絶史公能
不替引之宜有金石勒無憾某兩娶司農卿諱琰之女
司農於公母弟也惟公立朝蒙天子識㧞更守十二州
五將使節事實皆可紀士大夫多傳之故以姻亞道公
之美而無嫌其詩曰
維鉅鹿侯繇萬有魏昭獻桓簡功利長世文武開國師
用賢智有興鄭公貞觀同功謩作司徒繩其祖風鋒鏑
東指衣冠南犇太尉初筮起歙婺源陪臣仕主有庸有
勲公守校書未冠試吏開封倉曹初無避畏象魏燒燈
猝嗟視成内侍少公僚事擅征公以書聞論罪請懲詔
取付吏府中大驚公守循州不夷貊之除用人士俾調
養之士不菽麥令無賦之恤刑邕桂遂領轉輸男女質
没蜑户口租計免請纓中夏以蘇淮蔡江湖大河南北
無有逺邇愛民恤國少常金魚持節畨禺吏畏清肅民
媮蒲魚塹海新城竇墉作瀦工十一萬公私告臞人言
無戎公迄奏功遷諌大夫猶以誚公蠻掠五管盡鋭廣
府汲者負户五旬不去廣人堅壁用竒走賊謗者歛祍
天子歎息侍郎工曹學士集賢還公廣州予兵五千公
調兵食佐王貔虎望公旌旗民得父母逃逋四歸禀給
惸􁁪部吏封冢道無僵尸公作京尹政達巨室子弟卧
家吏史不覿察獄色詞取諸懷中及其機秘隙不容風
有嬰其芒齒牙為猾飛語上聞放越待察訖無秋毫奉
公如家天子休之寵賜勞嗟議塞商流道河六塔是非
分廷詔公閲實歸報不可卒用初謀捐二百萬商河北
流致師蠻荆公議撫納王師禦戎不交曲直奮其武功
禽獸獮之終以公策廼子順來廣府任土荔子蔗霜餘
歸執政修用嵗常有凶史沆告公包賄詔使按劾以凶
即罪荆州澶滑進官吏部為開南陽持節安撫歸節請
老杖藜角巾婆娑夀陽教子弄孫八公巖巖淮水繞宅
風聲鶴唳燕御賔客既夀而臧可思不忘脱身風波委
蜕於堂公之宴私左右書詩温㳟好賢白首不衰庖丁
之刀遇物恢恢餘地不試則有偶竒嗚呼鉅鹿誰之不
如同功一體多執事樞公窺其處曾不容車印章纍纍
天奪鬼瞰啟予手足公則無憾楚望霍丘其隂維淮作
公寢宫無有壞隤墓門有詩來者詔之在予後之人其
有能子亦有能孫聿修其似之(羅鄂州志小魏太尉瓘/字用之以䕃補校書郎)
(為開封府倉曹參軍㑹上元與内侍督作燈山而内侍/誅索擾人瓘宻以狀聞詔為杖内侍於省中監襄邑税)
(門人魏綱上章詆天書流海島瓘亦坐停官後知衡山/縣衡山祠旁舊禁採伐而寺僧倚中貴人輙犯禁無敢)
(問瓘捕送于州州將依違不為決瓘䟽不巳卒扺以罪/歴提㸃廣西刑獄轉運使溪洞婦人縁逋責没邕州為)
(庸使者二千餘人悉還之劉鋹時舟船皆計口有税而/雷化廉髙竇五州獨未除瓘為除其税罷桞州無名之)
(役四百人後以太常少卿知廣州廣素無城為築城環/之又䟽江東門鑿東西澳為水閘及儂智髙入冦圍廣)
(州五十日不能下朝廷以為功時瓘方知越州特遷工/部侍郎集賢院學士使復知廣州給禁卒五十得便宜)
(從事代還紏察在京刑獄特議開六塔河而塞商湖北/流瓘視之以為不可其後決河卒不可塞而徳博之民)
(大罹昏墊五溪蠻叛除龍圖閣直學士知荆南朝廷方/議征討瓘以為五溪之險師行鳥道而諸將貪功生事)
(非國家之利條三䇿招安為上守禦次之攻守為失不/報後卒招安之以吏部侍郎致仕卒贈太尉年七十一)
(子縯纁絳紘紳純絪綸紀紹綸以才擢守吉州紹字承/之以父任為將作監主簿嘗知虞城縣禁蒲博而盗止)
(留守下其法管當合流鎮嵗大饑度請報不及事乃先/發廩後以聞旁近頼之通判絳州行州事新廟學具師)
(徒士故沈浮俗聞檄縣諭出之講試以時紹與其屬過/焉後以右朝散郎知嘉州自唐開元獻荔子而近世樂)
(用朱崖所産乆益微不給求而刑者衆嘉祐中有賢守/哀之作二詩刻石以諷紹將行貴要多求者摹其石詩)
(以報黠賈奪人鹽井更數守訟不决紹刑而還之為人/孝友和審不受私属無子弟出入有吏能常有勞績合)
(格而賞不及亦不自/言紹聖初卒子汶)
　　　程待制(節/)傳(弟筠/姪祁)　(子鄰/)　　楊　本
程待制節字信叔其先自歙遷浮梁登嘉祐六年進士
第㓜負將畧有志經綸熈寧中朝廷有事南方以單騎
銜帥命喻諸蠻既敵衆送欵上語苗時中曰程節未識
其面眞竒才也遷廣西軍使帥桂府十三年甚得蠻情
每詔書因任桂人交慶交趾入貢嘆曰天子使老成安
我海國豈敢自干天討初通西融道有本道録置隆兑
州有本州記又有竹溪集三十巻終寳文閣待制子鄰
字欽之初節亡蠻蜑猖獗朝議欲世其功奪哀襲父麾
鉞十餘年威名少不逮而恩有加終徽猷閣待制時人
號大小待制節弟筠字徳林登嘉祐二年進士第與蘇
軾兄弟同年雖在謫籍音問不絶知陳留縣差戚里執
役其人泣訴於太后太后曰聞其人㢘吏吾可撓其政
邪軾送其知眞州詩曰君為赤縣有古風政聲直入明
光宫為户部郎中卒有葆光集子祁字忠彦亦舉進士
歴任都官員外郎著程氏世譜三十巻江南程氏多宗
之節女洙通書傳能作唐體詩長適史迅迅死遺孤繼
不育洙即扺棄鈿珥盡所為文藁焚之父母欲奪其志
不可疾且革猶手為書以謝夫族弟祁銘其墓曰卓行
夫人○附蘇文忠公送程徳林赴眞州詩君為縣令元
豐中吏貪功利以病農君欲言之路無從移書諌臣以
自通(諌臣蹇/受之也)元豐天子為改容我時匹馬江西東問之
逆旅言頗同老人愛君如劉寵小兒敬君如魯恭爾來
明目達四聰収拾駔駿冀北空君為赤令有古風政聲
直入明光宫天廐如海養羣龍并収其子豈不公(君之/子祁)
(舉制䇿文學行/義為時所稱)白沙何必煩此翁
　
　
　
　
　
　
　
　
　
　
　新安文獻志巻八十
欽定四庫全書
　新安文獻志巻八十一　　明　程敏政　撰
　　行實(才望/)
　　　宋太中大夫行尚書刑部侍郎致仕上柱國歙
　　　縣開國伯食邑九百户賜紫金魚袋俞公(獻卿/)
　　　墓誌銘　　　　　　　　　劉　敞
公諱獻卿字諫臣其先河間人晉永嘉之亂徙居黟歙
公之父曰某贈工部尚書尚書之父曰某某之父曰某
皆畜徳不仕慶詒其後尚書娶閔氏贈太原郡君實生
二子長曰獻可官至某官天章閣待制其季則公公之
初學師友其兄强力敏㨗儒術自任其後遂相繼成進
士名聞天下云拜壽州安豐尉臨事明察善鈎人情推
顯至于隠故盜賊不敢發發之輙得人有告其師浮屠
出游者公揣其有姦使吏拘之而索其室得浮屠之尸
一縣大驚以為神轉昭州軍事推官陳進亂嶺南象州
危甚吏民不自保其太守欲背城奔使公往䕶之公至
為説利害復教使堅壁治兵為不可攻太守急聽其言
得免誅賊亦不至官兵之在宜州公部昭民徃輸之粟
及事平議留昭民伐山林以治官府曰後病矣不可以
不示信請期三日許之民聞公得令知不久役皆勸功
趣事事如其素陳進死上功第一賞未行丁尚書憂䘮
畢轉大理寺丞為本寺詳斷官選殿中丞知廬州慎縣
又換杭州仁和縣丁母夫人憂服除改太常博士知南
雄州潮陽吏民不相能訟擊不決一郡恟恟徙公知潮
州鐫其曲直潮陽又多水害公親相地勢築防金山百
姓便之轉屯田員外郎大臣薦可為執法歴兩院御史
領左軍廵使舉察稱職拜三司鹽鐵判官上初即位公
疏言民力不足其弊在取之太索用之太侈可减冗食
及諸無益引先帝為法累數百言天子嘉之罷諸衛兵
及省浮屠老子祠醮公本謀也淮南二浙一嵗耗鹽十
三萬尚書經費不足公徃眎之至則條發舊弊以新法
從事吏盡償所負又増五百萬石以兄為鹽鐵副使改
開封府推官㑹陜西言兵食不足轉運使非其人朝議
患之上亦重其選宰相數進擬無合意者召公問狀公
不辭譲因入言之天子識公名曰是前使淮南者可其
奏公至部三日得半年之儲終嵗餘二年之食雖一切
變置然其百姓富者不病貧者不擾云涇原塞外武延
川本羌地諸將欲功名請築堡鑿壕守之公奏以謂生
事不可許巳而㓂果至殺掠吏士塞所鑿壕而去轉兵
部員外郎遷京西召對言邊事薦某可將帥賜三品服
以兄沒當塟求為東南官改福建召還判鹽鐵勾院轉
刑部郎中居二年命直史館知荆南府進見言事上聽
不倦喜曰卿不當徃荆州即日拜三司户部副使歴度
支鹽鐵三部轉右諫議大夫復出荆南滿嵗授集賢院
學士知杭州發石作堤以扞江濤水不為災召回判三
班院及銀臺門下省出為宣州元昊畔西邊大擾詔書
問所欲施行公條上十餘事朝廷稱其知時務徙知應
天府改工部侍郎以疾請老天子優之以為刑部侍郎
致仕聞其居杭州即皆徙兩子官吳中以便奉養慶歴
五年四月十七日終於所居享年七十有六明年某月
某日塟歙州某縣之某原從先人居夫人馮翊郡君錢
氏柔淑知禮是配是宜子四人長希楚某官次希元進
士及第早夭次希及希仲皆將作監主簿女三人長適
祕書丞江杞其二未嫁公為人高明剛嚴論議立規矩
似不能容物至典法持獄平易寛恕不肯妄有輕重其
在京西錢丞相為許州厚賔客之奉嵗費千萬執政素
不悦又疑其有私公奏事至京師開其端問公公對無
他世以公長者累階至太中大夫勲至上柱國爵至開
國伯食邑至九百户所與交游同僚多歴兩府者而公
獨不遂可謂命矣銘曰
俞之先世基徳相繼其大而章自公兄弟雍雍在家矯
矯在官歴試以難富貴不愆忠而好謀天子是咨功濟
西方國人不知辭老而休亦不踰矩其風孔高以愧進
取仲尼有言積善餘慶公實有子嗣武其盛(羅鄂州志/俞待制獻)
(可字昌言歙縣人其先居河間晉永嘉之亂徙新安端/拱初登第歴歸州軍事推官權領州事㑹李順反峡州)
(官吏多棄城城中老㓜亦亡去獻可料州兵屯㳂江棚/以遏奔者不能禁得亡命二人斬以徇衆乃定後以御)
(史中丞王嗣宗薦為監察御史建言天下所上瑞物不/在圖牒者毋得以聞歴提㸃廣西刑獄初撫水蠻數内)
(㓂獻可以為前守吏姑息之過請發兵窮討之丁母憂/特起為轉運使卒平定之為立互市築塞以扼其險自)
(是蠻人不復犯邊推功官屬未嘗自言仁宗時擢龍圖/閣待制權吏部流内銓子希甫希孟皆登第希甫終和)
(州推官希孟皇祐中殿中侍御史/希孟孫正圖復登政和五年第)
　　　　尚書工部郎中充天章閣待制許公(元/)墓誌銘
　　　　　　　　　　　　　　　歐陽修
公諱元字子春姓許氏宣州宣城人也(按歐公撰許公/父司封行狀云)
(許氏世家歙州今此乃云宣州蓋許氏本居歙而有别/業在宣境子孫迭居之歐公製作毎欲互見以示其文)
(之簡故/云爾也)許氏世以孝謹稱鄉里其父亡一子當官兄弟
相讓久之曰吾弟材後必庇吾宗乃以公補郊社齋郎
徙居海陵力耕以養其母調明州定海南劍州順昌縣尉
泰州軍事推官戍兵千人自海上亡歸州守聞變不知
所為公為詰其所以來二三人出前對公叱左右執之
曰惑衆者此爾其餘何罪勞其徒而遣之遷鎮東軍節
度推官知潤州丹陽縣縣有練湖決水一寸為漕渠一
尺故法盜決湖者罪比殺人㑹嵗大旱公請借湖水溉
民田不待報決之州守遣吏按問公曰便民罪令可也
竟不能詰由是溉民田萬餘頃嵗乃大豐再遷太子中
舎監揚州博鹽和糴倉知泰州如臯縣所至民愛思之
公為吏喜修廢壞其術長於治財自元昊叛河西兵出
久無功而天下勞弊三司使言公材以主𣙜貨公言先
時賈人入粟塞下京師錢不足以償故錢償愈不足則
粟入愈少而價愈髙是謂内外俱困請髙塞粟之價下
南鹽以償之使東南去滯積而西北之粟盈曰此輕重
之術也行之果便時京師粟少而江淮嵗漕不給三司
使懼大臣以為憂參知政事范仲淹謂獨公可辦乃以
公為江淮兩浙荆湖發運判官公曰以六路七十二州
之粟不能足京師者吾不信也至即治千艘浮江而上
所過州縣留三月食其餘悉發而州縣之廪逺近以次
相補由是不數月京師足食既而嘆曰此可為於乏時
然嵗漕不給者有司之職廢也乃考故事明約信令發
歛轉徙至於風波逺近遲速賞罰皆有法凡江湖數千
里外談笑治之不擾不勞而用以足公初以殿中丞為
判官巳而為副為使毎嵗終㑹計來朝天子必加恩禮
特賜進士出身官至工部郎中天章閣待制凡在職十
有三年巳而曰臣憊矣願乞臣一州天子顧代公者難
其人其請至八九久之察其實病且老矣乃以知揚州
居嵗餘徙知越州公益病又徙泰州至州未視事以嘉
祐二年四月某日卒于家享年六十有九曾祖諱稠池
州録事參軍祖諱䂓贈大理評事父諱逖尚書司封員
外郎贈工部侍郎公娶馮氏封崇徳縣君先公卒子男
二人長曰宗旦真州揚子縣主簿次曰宗孟守將作監
主簿女一人適太常寺太祝滕希雅先是江淮嵗漕京
師者常六百萬石其後十餘嵗嵗益不充至公為之嵗
必六百萬而常餘百萬以備非常方其去職有勸公進
為羡餘者公曰吾豈聚歛者哉敢用此以希寵公為人
善談論與人交久而益篤於其家尤孝悌所得俸禄分
給宗族無親疎之異其孤宗旦等以某年某月某日葬
公於真州揚子縣甘露鄉之某原其所與遊廬陵歐陽
修誌於其墓曰嗚呼為天下者固常養材於無事之時葢
必有事然後材臣出自寳元慶歴以來兵動一方奔走
從事於其間者皆號稱天下豪傑其智者出謀材者獻
力訖不得少如其志而公遭此時用所長且久於其官
故得卒就其業而成此名此其可以書矣乃為之銘曰
材難矣有藴而不得其時時逄矣有用而不盡其施功
難成而易毁雖明哲或不能以自知公材之敏兮用適
其宜志方甚壯兮力則先衰行著于家而勞施于國永
幽其閟兮銘以哀之
　　　胡司業(伸/)傳　　　　　　　羅　願
胡司業伸字彦時㓜頴悟七嵗父課二兄偉伋為莊周
夢蝶詩伸亦随作末云誰能分夢覺真妄兩悠悠紹異
之年十四随兄游學杭州月試輙先出又數為之首教
官命移席就察之問所用事對如響蘇文忠公為太守
聞之遣鞍馬召與語甚見歎異登第試學官授潁州教
授部使者列薦崇寧初召為太學正進博士數嵗遷祕
書丞著作佐郎與修神宗日厯及禮書除右正言數月
以親嫌改符寳郎遷辟廱司業後二嵗責監杭州樓店
務繼知無為軍時巢縣猾民有訴令者率歛錢數百千
櫝蔵寘列肆中伸察所訴不實物色之得櫝與簿書具
載所以餉吏者按致其罪慰謝令政尚慈恕民繪其像
在學校久於名士多所甄引遭䘮亂遺藁存者尚二十
萬言從弟侃字彦和始名侔登進士乙科嘗仕為宰去
官尋得直竟不復出凡數十年自號栁湖居士恬静好
書晚苦目疾猶使子孫誦而聽之將終自為誌積官至
大夫(舊志云伸在太學與汪龍溪齊名時人為之/語曰江南二寳胡伸汪藻其為時所重如此)
　　　朝請大夫直秘閣汪公(若海/)行狀
　　　　　　　　　　　　　　　汪若容
公諱若海字東叟新安歙人生而岐嶷美姿挺特年十
八游京師入太學連送禮部靖康元年北兵至所過無
堅城朝廷下詔求知兵者公鋭然應詔及赴有司日未
三刻紙筆告窮牓揭遂居優等時朝廷巳遣耿聶割河
北地畀敵其年冬再至京師公以為河北國家重地當
用河北以攬天下之權不可怯懦以自守閉闗養敵坐
受其敝髙宗皇帝以康邸聚兵相臺公於是上書樞宻
曹輔乞立康王為大元帥擁兵鎮撫河北以掎金人之
後則京城之圍自觧輔大喜即以其書奏淵聖制可俾
公為參謀如髙宗所宰相何㮚執異議以道梗為觧不
果遣王城失守公述麟為書以獻謂兩宫蒙塵義不茍
生袖書抗尼雅滿乞存趙氏及異姓僣擬縋城而出觸干
戈趨山東芒鞋裋褐謁髙宗於濟州首勸進以神器久
虚異姓僣竊宜早登大寳以圖中興一日間三被訪問
錫以衣服巾履甚寵補修職郎充帳前差使留居帳下
偶誤出中軍帳門再入則閽者以無號止之因而腹痛
大病濵死遂不復再進扈從至南京髙宗皇帝登寳位
大元帥府結局推恩改承奉郎除江南經制使屬覃恩
轉承事郎除監登聞鼓院五府交辟改屬右府朝廷以
張和公宣撫陜西議未決公曰天下者常山蛇勢也秦
蜀為首東南為尾中原為脊以東南之尾安能起天下
之脊哉將圖恢復必在川陜袖所見見和公其書云云
極談終日和公悚然欲言於上辟公自随以親老辭繼
論軍食忤執政意求補外通判沅州讒者乗間入言奪
籍謫英州道出臨川時節制江夏軍馬李允文擁衆數
十萬䟦扈不用朝命朝廷命招討使張俊屯江西其恭
謀官湯東野與公有舊得公於路喜甚謂曰李允文懷
反側非君莫能開其自新公即馳徃諭以成敗逆順示
以朝廷威徳復設三䇿以動之辭㫖明暢允文大感悟
即舉軍東下公復為書招其徒張用曹成李宏馬友同
歸朝廷張用一見以其衆二十萬觧甲效順惟曹成疑
貳有他志公移書責之成怒將殺公公夜宿王林軍帳
以計得林軍印遂奪其衆五千人翌日曹成遂遁公遺
李宏書使刺曹成以自歸宏得書圖成而力不勝復走
長沙刺馬友羣盜觧散公遂以王林五千人歸招討使
張俊俊乃班師凱旋軍容愈盛是時朝廷方分遣偏師
出殄餘㓂公以為為天下者當化盜賊為我用不可失
英雄為國患因著平㓂䇿以獻朝廷悉用公䇿其後李
宏為劉忠所并死長沙劉忠為韓世忠所破走劉豫曹
成走廣而後降湖湘遂安公尋復承務郎監潭州南嶽
廟除通判辰州紹興九年復三京預祗謁陵寢事還以
前功旬月四遷至承議郎通判順昌府江淮失守兵集
城下結壘滿野時太尉劉公錡甫至衆不滿三萬遣人
丐援於朝無敢往者公毅然首途竟逹在所具述劉公
明方略善用兵以偏師濟之必有成功朝廷從之敵果
大敗去除淮北宣撫司機幕柘臯之役復以勞兩轉至
朝散郎除通判洪州未上丁内艱服闋添差通判信州
秩滿叅湖北帥司議是年閱五轉至朝請大夫除知道
州陛辭得對上曰卿許久不見一向安在除直秘閣改
知江州到官嵗餘丁司農公憂時方經畧中原朝廷議
起公䕶上流而公不幸死矣時紹興三十一年十一月
五日也享年六十有一以其月二十八日葬于漁梁山
妻碩人趙氏皇叔故循王士㒟之女子一人擇善朝散
郎通判常州孫男五人女四人公豁達髙亮深沉有度
自㓜不羣耻為世俗章句學字書行草自為一家於文
無所不能探紙筆立就初若不經意者比成章蹈厲風
發膾炙萬口論兵幾䇿時事決河漢灼蓍龜不足以當
其豪且審也其麟書引獸合事羅百獸而尊麟使賣國
叛君者讀之色愧其移羣盜書及平㓂䇿縱横明辨聽
者悦從比及攘定皆如素畫平時自許好竒偉倜儻慕
魯仲連慷慨多大志慕馬文淵髙宗嘗以片紙書公名
諭張和公曰似此人材卿宜収拾㑹和公去國不克召
故相秦檜忌其才且潜邸舊屛逺不使得用用亦百不
試一迨檜死乃獲再望清光立談間亟分訓寵且曰是
朕起兵時主簿蓋以光武遇馮異之意待公也迹其際
㑹使久在列近所植立宜如何九江之政清而恵比其
去舉城相與泣呱呱不忍舎公與人交襟懷豁如無貴
賤悉得其歡心賙急濟乏傾囷倒廪不憚也郊恩延賞
首官其弟其輕施篤義行於家而施於人者類如此謹
撮其大概以俟立言之君子云
　　　宋故中奉大夫簽書樞宻院事兼權叅知政事
　　　新安郡開國侯食邑一千五百戸食實封一百
　　　户追復龍圖閣學士汪公(勃/)墓誌銘
　　　　　　　　　　　　　　　葉　適
乾道七年四月十二日簽書樞宻院事兼權叅知政事
汪公勃薨年八十四十月己酉葬㑹昌鄉蜀里北莊村
嘉定十三年曽孫綱以墓上之銘來請公字彦及徽州
黟人年十八州薦士稱首試辟廱太學鋒鋭明敏同
舎畏伏尊以宿舊垂三十年紹興三年類省試饒州二
年登進士第主嚴州建徳簿池州建徳丞京口制置㳂
江安撫辟為屬十三年除太常寺主簿髙宗厭戎馬久
思壹休息既定和親罷諸將兵而名士大夫皆謂父兄讎
未報兵未當罷上患之擇耆艾質厚不與趙張同好惡
者居紀綱地共持國論公自御史䑓檢法官為監察御
史奏事殿中上方書孝經公奏顯仁后歸孝之大也請
刋石摹以賜羣臣諸生示天下子道又言新學初建科
場適開萬方趨嚮於是乎在學者不粹然一出於孔氏
而以専門曲學亂之可乎上曰此所以正人心詔有司
凡私意臆説盡黜之大理少卿朱斐對上指寺為詔獄
公論斐不自知職業何事不學無識竟罷斐蔡攸家人
至行在公歴陳靖康禍變臣子不忍聞上讀疏悲憤亟
命臨安還之所貶州京子孫不用赦令内徙進侍御史
言陛下近以各郡土俗利害随宜増損裕養民力其節
目甚多給舎條上矣宜令監司依方鏤之徧下州縣使
百姓户曉而劾其稽違者由是上益以公為知大體明
治道擢授諫議大夫兼侍講押班趙轍慿寵作勢妄占
人廬舎公奏斥之外上曰逐一内侍而其類皆竦人知
畏矣愈竒公可大用也遷御史中丞十八年遂以端明
殿學士副宻院事段拂罷兼攝東府事自秦檜得志惡
同列偪已始廢序遷之制甫簽署或叅知己遂去俄復
竄調公上所屬任非檜引者每造前傾接俞咈在即下
殿目送必與檜鈞禮檜瞬息間喻意相縻嵗餘未有以
逞公顧檜忮忍欲有所建白荅上恩遇常沮塞不得間
則嘆息曰此豈伴食處哉及賜檜犀帶忽問樞宻有否
使者言帶二一賜樞宻檜憮然曰上果厚注樞宻哉彌不
平公亦慨然曰吾可以去矣即告上陛下幸哀臣母老
病得退就田里上雅知公為檜發也重慰藉以舊職食
宫觀禄終檜在不敢動揺公者上力也檜死起知湖州
㢘儉至骨不費公使一物内屏燭以撚代燎政以慈愛
為主勸兩訟勿争詞致殷重其人感悦合掌結歡而散
霅上相語莫激惱這佛將老上終始念公超秩三等制
曰為民借留葉義問故人也有隠憾上章毁詆奪學士
孝宗初特詔復與言者未巳命再格又詔復龍圖閣而
公已薨遂追復焉蓋當檜亡後一時黨援剗薙焚沃不
啻草薨獨公老成重徳人無異詞雖為義問排毁公薨
後亦卒自悔恨而二宗眷眷於公如此嗟夫是非賢否
之實豈終不可定哉汪氏望於黄陂世序甚逺然未有
仕者公始贈曽祖昌齡太子少保祖惟立少傅父才貴
太師在饒州也張琪兵突黟縣家遁潰不相知母舒氏
䧟賊幾不脱㓂退邑落死走十三四而公奏名以歸長
㓜各聚數里内無一亡失鄉人驚異曰是公素孝謹天
殆活之既貴封舒氏延康郡逮西府之養云贈其配曰
祝氏髙平曰唐氏南昌皆郡夫人四子作礪湖北提刑
作舟監行在都茶場作霖京西安撫司幹官作乂清江
丞孫十一人義和侍御史義榮大理丞義端徽猷閣待
制義質蘄春簿義的太學内舎生義路義處義方義實
義善義準曽孫綱直祕閣浙東提刑紀贑縣丞統通判
楚州綋監平江府贍軍庫絳知龍陽縣縝知永興縣綬
知豐城縣繹通判安豐軍公誠篤欵盡自少至老不欺
無妄尤簡樸安詳嘗行疇壠中農坐桑語爾汝如一人
嵗䘲倒廩下其直巨姓皆曰樞宻尚减價我何敢求贏
故市糴常平黟人亦以為佛也公在時諸孫已取髙第
後侍從相踵至綱三世卓然異材宜於内外善類合一
追述祖徳銷熄誣謾太史公所謂忠信行道以奉主上
世家之流也不止銘墓而已銘曰
治古君臣與道合離卜用一相至公匪私舜命伯禹稷
契參之夙夜匪懈國家是毗翼翼髙宗進臣以㳟交修
㒺棄爾無尚同斷斷汪公輔君以忠臣豈不比曰君是
從事往論移羣訕一聲雖與檜異難於自明惟兩聖人
深照厥成始黜終復生寃死榮墳彼北莊其下靡刻蜀
笋仍存翁仲猶黙碑銘新特綱也念徳碑堅有泐銘堅
無忒(汪提刑作礪字必成黟縣人樞宻勃長子少有聲/場屋預鄉薦入太學補氶務郎授浙西倉屬江右)
(帥幕主管臨安府城北右廂乾道初元嵗歉朝廷録救/荒之功主奉常簿知桐川樞宻薨服除守延平㑹莆守)
(引嫌被㫖兩易秩滿入對乞裒二十年間寛恤詔令為/一書冠以戒勅之辭俟監司守臣陛辭日各賜一本終)
(更仍令以所行復於上而賞罰之又乞蠲興化三縣民/丁米錢一萬四十餘緡除提舉湖南常平茶鹽就除提)
(㸃湖北刑獄丐祠終于家年七十三居家必時製良藥/以施病者市紙衾以施寒者又施棺収無以為歛者居)
(官亦然三子義和義榮義端為弟作舟後具侍御義和/字謙之知隆興新建縣時講荒政條畫備  視旱白府)
(帥曰旱勢特甚已批放八分矣帥怒其専公執愈堅帥/為變容從之擢淳熈八年進士第治縣有聲堂審命倅)
(紹興連丁内外艱服除守武岡毎大比附試于郡嵗貢/一名公謂郡統溪洞民尚武徤欲變其習莫若崇學校)
(科舉乃請于朝竟得闢貢闈増貢員士子勒碑頌記秩/滿除太常博士兼禮部郎官樞宻院檢詳館伴正旦使)
(時慈福几筵未徹使以樂請公折之曰國樂尚禁使人/豈宜以此為請使慙而止除右司郎中兼檢討玉牒除)
(起居舎人繼除侍御史兼侍講兩月卒子四人綱終戸/部侍郎紀繼弟義的後終贛縣丞統吏部郎官浙東帥)
(憲縝漢陽守守寺丞義榮字煥之與弟義端同登乾道/五年第提刑  桐川陛辭曲謝子姪俱叨賜第玉音褒)
(諭云皆是卿子足見義方之訓知崇仁縣有豪猾武斷/持縣短長令不敢出氣乃籍其姓名姦猾望風知警遇)
(旱究心荒政丁内外艱服除差江東機幕幹辦諸司審/計知桂陽軍郡經蠻㓂焚掠之後城堞圯毁乃増築樓)
(申畫逵道始以最聞除大理寺丞卒綬直寳章閣前知/太平州嘗為軍器監丞  給事義端字充之弱冠廷對)
(為第三人祖樞宻及見之乾道五年也授奉國軍節度/推官丁内艱服闋充南外宗學教授未赴除太學愽士)
(遷樞宻院編修太常丞權吏部郎改工部知温州期年/兩易嚴州主管冲佑觀起知秀州有形勢户占田數千)
(畆不輸官賦責其輸而返其田守池陽召對除侍左郎/官紹熈四年除監察御史改除軍器監知舒州陛辭除)
(起居舎人寧廟臨御差充賀金國生辰使還言金為韃/所擾今和議雖未可違當宻為自治待時之䇿除中書)
(舎人兼侍講遷給事中除集英殿修撰知太平州改寧/國府進華文閣待制帥紹興公念此邦和買之重倍於)
(他邦奏疏極言下户科敷之擾與代輸和買并五等未/納之税除徽猷閣侍制丁母憂服闋起知婺州帥隆興)
(皆丐祠知鄂州到官未幾以病卒年五十八有盤隠類/藁奏議蔵于家子紘登慶元龍飛第絳知興國軍繹知)
(寧國府繪/為監簿)
　
　
　
　
　
　
　
　
　
　
　
　
　新安文獻志巻八十一
欽定四庫全書
　新安文獻志巻八十二　　明　程敏政　撰
　　行實(才望/)
　　　宋故華文閣直學士宣奉大夫致仕新安郡開
　　　國侯食邑一千一百户贈特進程公(叔逹/)墓誌
　　　銘　　　　　　　　　　　楊萬里
淳熈甲辰十月一日萬里既除先太碩人之䘮又三日
江西安撫使給事程公追騎躋門遺以書曰江西詩人
淵林也祖于山谷先生泒于陳徐諸賢謂之詩社而社
中多逸詩某嘗搜得之今刻棗以傳而序引缺焉非君
其誰宜為萬里辭不獲命既呈似公公不以為不可是
時萬里未識公也自是書問還往益宻情益親厚後八
年萬里將漕江東被㫖往上饒問囚過新安至休寧公
遣人送酒相勞苦又遣其子鉉遮見于逆旅是時以使
事有指欲見公而不敢也私念歸塗當償此願既而山
路﨑嶔難以再經拏舟東歸至今以不識公為恨蓋萬
里平生之舊相識而不相知者有矣未有不相識而相
知者也不相識而相知者公一人而巳公既沒萬里哭
遣家僮弔焉今鉉又以兵部王公寅所狀公之行實來
謁銘萬里慟哭曰巳矣世無此知我者矣銘其忍辭公
姓程諱叔逹字元誠徽之黟縣人冑出重黎氏自伯休
及嬰晉元譚守新安民徳之詔賜田宅於歙因家焉梁
靈洗起兵拒侯景入陳以功封重安公謚忠壯迨今廟
食至天旺始徙黟云曽祖宗顔以子顯謨閣直學士邁
贈正議大夫祖逺以子楫之千載贈奉議郎父晉之以
公贈太中大夫三世娶胡氏贈碩人太孺人碩人公少
頴異伯父竒之令從樞宻巫公學方丱巳有俊聲年二
十三第進士中書連除興國軍光化軍教授以薦改宣
教郎除湖州教授秩滿造朝海陵王將渝盟朝論二三
公以書抵時宰陳公康伯請厲兵馬守淮漢募義軍遣
間諜理財用陳大喜以為足强人意除通判臨安府府
尹趙子潚待下簡而亢公不為屈趙謂有䑓諫風即委
以府事且屏後覘焉見公剖決如流遂大相知除知通
州諸御史薦為臺主簿未三月遷監察御史乾道二年
二浙大饑孝宗皇帝憂之分遣郎官御史行視振貸公
當行臨安諸邑先自府始奏謂受粥之令及市而不及
野請均之上大喜語執政曰誰肯為朕盡心如此既周
視諸邑見上上迎勞曰卿振民良苦公條上便宜曰豐
荒在天感格在人願益修省以召至和至如祖宗朝巳
行之荒政若趙抃之㑹稽范純仁之襄邑斯二者可舉
行也夫今日之急務願詔監司與帥臣察所部之官吏
或罷耎不勝任者罷之或奉行不應書者罰之斯二者
不可緩也上稱善除右正言見上首論君臣聽納詞㫖
剴切時巳講和公言勿恃和以為安必因和以為備復
言廣盜始平湘㓂復作蓋官於湖廣者或昏庸貪殘或
遷客左官欲民得其所難矣謂宜精擇部使者以察郡
守妙簡守臣以察縣令孰為公㢘孰為苛刻或辟置或
罷絀至於一切科擾之政尤宜蠲損上即召羣臣集議
于御史府選監司一人遂除張維廣西提㸃刑獄郴㓂
李金叛公復奏請廣開赦宥招降之門速發旁近精鋭
之師應時討定無使越軼二廣又言龔遂治渤海將鋤
為良民持兵為盜賊此安之之䇿也張敞治膠東明設
募賞令相斬捕此勝之之䇿也願下所司著定捕斬除
罪之令潭帥劉公珙移書謂頼公建明表裏相應㓂遂
平中書除吏非法公言法制所以維持國體也要當遵
守於上則僥倖息於下夫不中銓者吏部不擬官法也
未出階官者中書不除官亦法也今則將仕登仕除嶽
祠之官矣非詞學上舎甲科者不注教官法也今則州
文學亦除教官矣近有宜州文學髙衮者除襄陽教授
考其爵里乃一時借補亂法亦甚矣有㫖押歸本貫又
言諸郎皆華選也近有為丞十日而遽攝員者有監門
數月而驟權郎者望詔執政自今必察才望優劣資格
淺深時有為淮漕者進死蝗公言日者廬州守臣張師
顔奏蝗徧田野今乃䛕言蝗自斃罪其可逃又有以前
從臣召還者請復免役錢公言身為邇臣不以道徳寛
大雅廣上惠乃導為刻剥是不可不斥遷左司諫言民困
於執役及和糴四弊上曰朕當遣使按察在諫省僅四
閱月以母老且病四請外上再三留之自今除官行事
必具事之本末人之閥閲(闕/)　　　　　　　　　　舊
制繳奏十一月召見賜(闕/)　　　　制詔甚得體公稱謝
(闕/)　　　　復坐曰事無巨細盡言公(闕/)　　　選人除
授超越上曰何也公(闕/)　　　局請闕本以待選人資淺
之有才者今既歸銓部無以處之則徑(闕/)　事官願以
京局諸闕仍舊歸朝廷公毎論諫上必嘉歎即施行之
(闕/)　見論敬天愛民有志事功三事其論敬天曰臣承
乏司宗纂修(闕/)　　得仰窺陛下盛徳如讀尚書而作
敬天圖臣願陛下鑒圖而法文(闕/)　巳之心勿謂豐穰
而怠憂勤勿謂平泰而㤀儆懼上曰朕自為此圗(闕/)覺
有益毎遇水旱則必披圖修省常獲感格後再召見上
顧左右(闕/)　示公曰人君享國久長皆由嚴㳟寅畏尤
當以為法公言陛下既(闕/)　　戒又知所以法社稷生
靈之幸復以親老請外上曰朕方用卿(闕/)　求去退而
力(闕/)
　　龍圗閣提(闕/)　　　　佑觀(闕/)
　　　　　　　　運副使帥劉焞乆病廢(闕/)
　　　　　　　　　　　　　　與蠲租振贍人呼
舞曰非運使我等皆當(闕/)　　　　　　　　　　夲
司緡錢助衡郴道永者凡一萬三千緡又代道州(闕/)
　　　　　七千緡積逋大軍錢三萬八千緡又與總
領趙汝誼奏除(闕/)　　　　萬餘石民感實惠百千人
相率詣安撫司請為表乞借留九年(闕/)　　除浙西提
㸃刑獄餞者塞涂其後潭帥李公椿竟以民言上(闕/)
　　謀帥上命執政疏其人上指公名曰某也可近李
椿奏某甚(闕/)　　　心八月除秘閣修撰知隆興府見
上極論郴桂盜賊之由撫(闕/)　　　任之宜消弭之䇿
洎至洪以所部多盜申嚴同惡及他盜捕(闕/)
郭外僧舎有㓂其徒來告公免其罪而犒之盡縛郡冦
尸諸(闕/)　　有八而毎嵗之賦十逋二三蓋有民巳流
徙而田實汙萊者(闕/)　　　汙萊而業無主名者謂之
逃閣公分遣縣官精敏者核其欺(闕/)　　　年蠧(闕/)一
日蕩去州之材官曰親兵者千曰選中禁軍者亦(闕/)
　　曰朕方欲用卿尋以母憂去服除除直敷文閣知
池州時四年二月(闕/)引嫌改衢當路有不樂者遇官期
至則輙以他人代凡五年至言者(闕/)其非是始獲之官
辭行首言陛下厲精圗治未嘗不欲大有為然有志不可
不養養志不可不審耗於事則易怠速於用則或沮願
毋狃宴安毋急事功上指養志二字曰此言極嘉五月
改江西轉運副使十月改江東鄉部也即家拜命奉親
之官邦人謂晝繡云既眡事有曰夲司耗米曰和糴本
錢曰去秋苖錢曰宣城砦木錢皆蠲除之仍損(闕/)
　贍宣之乏徽州雜征有曰驛料豆錢者多取八十緡
即奏蠲(闕/)　　　絹銖兩昔輕而今重(闕/)以益困有㫖
十二萬匹減四之一(闕/)　　　大哉聖王之仁一舉革
(闕/)　年之弊(闕/)　　　　月除浙(闕/)　　　辭行上(闕/)
　欲留卿未(闕/)　　　　　　　　　庶子(闕/)
　問宰執(闕/)　　　　　　　　　　　　　　　凡
例(闕/)　　　　不網羅(闕/)
　　　　　　　　　國(闕/)天(闕/)
　　　　　　　　　　　　　　府因言其(闕/)
　　　　　　　　　　　　　　　　　　　惠民
也而(闕/)
　　　　受其弊用經之(闕/)
　　　　　　　　多至加倍理訟獄(闕/)負(闕/)
　　　　　　　　　　　　羡餘結權貴小則私(闕/)
　　　　　　　　　　　　　　　　　更當痛革
(闕/)
　為朝廷賀尋兼(闕/)
　　　　　　免去一日召見因言傳(闕/)
　　　　　　　　　　　心悦而天意得上曰亦聞(闕/)
　　　　　　　　　　　　　　　　可喜漢唐之亡
皆縁嵗荒(闕/)　　　　　　　　　　　　　　　　謂
人曰有君如此天下國(闕/)
　　　　後至瑣闥或昏暮丙夜事之(闕/)
　　　　　　　　　卒營壘市居相半以故驕放公為
之築室三百餘區聚居一營月廪時服給授惟時晝訓夕
警無敢譁遨復請州置準備將一員擇其久於履軍
者以管轄之上以其法刻板下之百郡云吉之兵譟于
牙門公以守臣與兵鈐不諴劾罷之掲賞禽賊皆伏誅
軍政肅然一道惕息十二月進集英殿修撰因任公上
體聖意下恤民隠其惜官蔵甚於家貨帥洪五年前後
蠲除民賦為緡錢二十三萬有竒為米斛一十一萬有
竒談者以為多於王仲舒云十三年八月上一日忽宣
論執政程叔達隆興之政甚美與進敷文閣待制再因
任嵗或小不雨公毎禱雨舉室不茹葷感召如響部内
連年有秋民歌之曰公來江西熟公去江西旱十四年
引疾丐祠章繼上四月四日特轉一官提舉江州太平
興國宫去之日如始至在官束脩之問近比宜受者積
八千餘緡皆入公帑因任至再宜受禮物亦以犒軍既
歸宅旁治小圃曰西埜有堂二曰葵心曰秀野鑿池沼
種花竹逍遥忘歸十六年二月太上皇帝登極轉一官
以嘗為東宫講官再轉兩官時舊學悉收召公獨以與
執政隆興合符小忤壅不以聞奉祠四載引年納祿遂
以顯謨閣待制致其仕今上皇帝即位有詔撫問遣使
賜銀奩藥茗詔有渇見之語公感泣拜賜慶元二年十
月特除華文閣學士賜衣帶僉論始伸公年髙益健一
日對客忽有不屑人間世之語得疾無苦惟日食寖減
忽命左右扶掖端坐於正寢奄然而逝享年七十有八
官宣奉大夫爵新安郡開國侯食邑一千一百户遺表
聞天子閔悼加贈特進娶黄氏封碩人先公五年卒子
男四人鑄年十九預國子第二名薦早卒鉉朝請郎行
將作監主簿錫承議郎知江州彭澤縣事鎬早夭女四
人適進士黄汝崇奉議郎知潭州湘陰縣事黄榮通判
台州金㒜樞密汪公之孫義實皆前卒孫男源洵俱登
仕郎女一人尚幼公天姿静重逮事四朝守正不撓始
終一節感孝宗睠厚日思報稱所論列封駮無少顧忌
以故齟齬嘗因草詔孝宗嘉賞顧左右問學士為誰以
他學士對公終不自言行巳敬事親孝和於族信於友
撫姊妺甥姪盡愛婚䘮賙之必厚既以先夫人志養不
盡為終天之戚復舉太中資産遺諸姪且官伯氏子慰
下泉意族人病於鄉正之役則剖私田倡義役諸鄉效
之其利甚博既沒里人築堂肖像祠焉嗜學至老不釋
巻六經諸史皆探根柢書法得急就體生平著述曰玉
堂制草曰玉堂備草曰表牋曰論諫曰承華故實曰詩
牋曰宏詞賦頌曰歌詩書啓記序雜文凡六十八巻蔵
于家其自述出處大節則有四朝遺老傳公之未病前
數夕忽有大星霣於庭家人大驚沒于慶元三年七月
十四日葬于五年二月二十二日其鄉東亭其岡潭口銘曰
温温程公日行維冬風行維東萬物有融毅毅程公玉
立維嵩雪立維松衆正之宗既介既通不異不同邦之
䕫龍氓之黄龔睠非不隆不詭其從不究其終洵乖其
逢(森嘗謂譜牒重事也纂修之責刋誤為先討論疏畧/而隨聲附和訛以傳訛則是誣其祖矣稽之顯學光)
(禄墓文則曰忠壯子二十二人散居江浙名天旺者遷/黟莊節之墓文胄出忠壯至天旺徙黟夫謂忠壯之後)
(有天旺非也謂天旺為遷黟之祖亦非也夫二閣老銘/文實程龍學瑀楊待制萬里筆也大率誌銘雖屬之名)
(筆而纂述家世門閥則子孫之責/耳考訂疎畧豈秉筆者之誤乎)
　　　　宋故通議大夫守尚書工部侍郎致仕休寧縣
　　　　開國男食邑三百户贈宣奉大夫朱公(晞顔/)行
　　　狀　　　　　　　　　　　　談　鑰
　　　　　曽祖(温舒/)故不仕曽祖妣程氏
　　　　　　祖(瑺/)故不仕祖妣吳氏
　　　　　　父(逢時/)故贈中大夫妣吳氏贈令人
公諱晞顔字子淵徽之休寧人先世積徳韜晦林墅中
大起家履善尤自力毎曰功名富貴不必當吾身我後
必有顯者俄感朱峯羽仙入夢巳而生公公生而秀異
童丱能屬文纔冠入國學鼓篋孫業益有聲閲嵗擢進
士第時隆興二年也未注擬間聞中大䘮星夜奔赴號
毁若不勝終制調荆門軍當陽尉當陽被邉小邑公協
賛令長備禦慰存一境安輯湖北沌河瀰漫數百里葭
菼叢薈為盜淵藪舟行所經無脱免者公請諸司乞治
停蔵資給之家嚴防廵禁戢之法盜發地分據實以聞
或掩匿許人越訴宣撫使王公炎韙之就檄公措置公
復請舟之入沌者警司畫日時船隻申諸司及出沌申
亦如之過期而不出者即知其被盜應時㑹合掩捕又
設方畧擒賊首黨與駭遁其害遂絶至今猶循其規時
韓立胄攝夷陵令監司有不樂者以訪聞置獄且誘承
勘官以薦剡㑭文致其贓罪考掠無全膚韓遂誣服案
成王公檄公錄問公視其爰書錢物皆非入巳經駁所
鞫凡三日而獄平秩滿用薦者闗陞從政郎調靖州永
平令靖介于夷獠永平為附城號難治公撫以恩信皆
得其驩嵗時熟界户丁來縣庭踏歌擊鼓致謝郡人縱
觀謂前此未有也民徳之生為立祠淳熈元年舉員書
考及格改京秩知蘄州廣濟縣淮右民兵自罷兵後嵗
調徃合肥教閲貧弱者多狼狽道涂愁怨嗷嗷時王公
希吕為帥公以書力言利害乞就各州縣閲習緩急以
保鄉井王公然其説以聞于朝四年秩滿通判閬州閬
在蜀居四路之中經總制之屬嵗入緡錢幾百萬有司
復責増羡民大困公稽入為出酌三軍之中數力申總
領所為定額公私皆以為便總領李公昌圖委公行眎
邉儌公雅有四方之志欣然繇劒門入漢中歴岷鳯瞰
秦隴覽山川之險要考秦漢魏蜀之遺跡道出武興為
吳公挺言之吳公嗟異曰西州無子儔者知成州馬琥
得罪於憲使按其贓内一項為錢萬八千緡時憲使得
以粉牌直達四路事官吏側目觀望風指符合體究朝
廷下興元帥司選清强官鞫之帥以委公公盡索劵歴
攷驗其錢乃先期發徃總所魚闗充糴本者收付甚明
竟為辨白李公與制帥議欲擇善郡奏辟公以母老力
辭八年赴闕授知興國軍入對其一論士大夫誕謾之
習相師成風今後有建議之人大言無效乞斷自英鑒
如太宗朝除籍削任追納賜金使天下之人砥礪名節
趨事赴功一論西南夷近時開邉釁者起於官吏或虧
其互市之直豪民或侵其旁界之産以激其憤遂至解
仇合黨而反讐於我又鎮寨官平日虐用土丁使其亡
入以為鄉導乞下制置與逐路監司嚴行禁約一論四
川茶馬司於宕昌黎文等州市馬萬二千餘匹不應格
者官既不買又禁民間私售夫馬在官與蔵於民一也
與其棄之化外孰若養之民間為吾外廐邪乞聼軍民
從便收買緩急可以獲用既収夷人之心復與省地之
利一論銅錢滲漏入南北二畨乞禁解鹽入界㳂邉不
得用銅錢及有市舶去處亦止以鐵錢行用孝宗並嘉
納之俄丁吳令人憂居䘮尤盡禮芝生二本于房服除
差知靖州入對便殿首論通判貳郡守之權叅議賛帥
臣之事乞加選擇其老病貪懦無資者不得預兹選又
論諸州鞫勘公事獄官必先具節欵以探守臣之意輕
重髙下無復朝廷之法且獄官承勘不公自有簽㕔及
司法可以疏駁州郡監司可以按發何必先具節欵乞
行下諸路違者許監司按劾䑓諌彈奏又論襄漢之地
在上㳺為重所以通吳蜀為一也境接唐鄧土野平曠
漢江淺狹隆冬可渉而出戍軍馬如遇調發則聽鄂州
都統節制襄陽逼近北界去鄂阻逺緩急俟其往回必
不及事況鄂為内地不必重軍襄陽極邉戍人單少宜
移武昌大軍戍襄陽留水軍控沔鄂以守則固他時進
取之計何求而不得孝宗稱奬再三曰卿言極是且與
公反覆論邊疆事體公具言始末因歴詆辛巳嵗謀臣
戰將之失及論進取所當先糧食所當儲孝宗曰朕他
時用兵亦只因糧耳非卿莫能為朕用者公感殊遇復
陳説數千言辭意激昻孝宗猶未進早膳也公退扈帶
環閤迎於殿門謂公曰對揚合上意未有如公者行且
大用矣翌日宰執奏事孝宗謂曰昨日朱某上殿議論
極可採有才如此而棄之逺郡豈為朕用人之意可别
與一近闕差遣諸公以不素料錯愕莫對㑹廬陵擇守
遂以易靖吉俗號珥筆訟牒紛委公處以簡静裁以果
達桀黠退屏獄犴衰息值嵗中歉公夙宵講究先事備
豫明賞格以勸分示刑禁以戢盜前後三上奏得米數
萬石賑給單弱禁止姦蠧人受實恵豪右無遏糴細民
無流移明年嵗稔公又痛裁冗費輯材鳩工増修城郭
改築學舎民不知役士論尤歸之磨勘轉朝奉大夫廣
右鹽法客鈔不行孝宗妙選帥漕徃究利病於是以應
公孟明領帥事除公轉運判官且趣令赴闕公入覲天
語勞問數四且曰本欲留卿西廣鹽筴敝甚舎卿無能
辨此可與應某共審實務令經久可行公謝曰臣駑鈍
不足以仰副隆知不敢愛力孝宗為動容公又上論西
蜀事宜其畧曰今所謂邉非唐所謂邉也唐為邉患者
止於雲南六詔故以益州為襟喉之地便於經略而韋
臯李徳裕髙駢軰皆居劍南若今日西蜀自我藝祖斷
自聖謨畫大度河為守夷人震慴天威二百年不犯塞
逮今益以衰弱此其備不在成都也今之蜀正猶三國
之蜀北與曹魏為隣諸葛亮㨿箕谷攻祁山出散闗圍
陳倉出斜谷據武功五丈原與司馬懿對壘渭南未嘗
一日安於益州而今之制置使乃居成都有終任未嘗
至漢中者尚能為陛下控扼險要規取中原邪今之六
詔成都帥司之兵自可備禦欲乞移制置司於興元與
荆鄂建節首尾相應興元漢髙帝所興之地褒斜谷正
在其間昔魏延言於諸葛亮請精兵五千從褒中出循
秦嶺而東不十日可到長安而公從斜谷來則一舉而
咸陽以西可定正今日形勢也又論士大夫風俗逞私
憾以相詆訐乞戒勅百官精白一意以奉公上被趣行
之㫖兼程踰嶺遂上鹽奏其畧曰臣入静江界延問父
老皆蹙額告臣以賣鈔之害謂鈔法初行静江尚有富
商數十家可招誘自乾道變法皆乾沒所有多轉徙湖
湘其存者又破家蕩産矣府嵗發縣就賣之鹽為宰者
即置酒招致上中户勸誘認數實則視産税多寡抑勒
承買不從則以刑法脅之令先以砧基簿抵當入官既
得鈔請鹽又有川涂之程舟車之費磨以日月耗損不
貲而受鈔未幾官催入納急於星火枷錮捶楚無所不
至一二年來上中户亦窮困為下户而官司嵗科不巳
或三五籮或十數籮其力不能自徃搬請必至低價轉
售約所納之錢所折巳半矣又有荒廢之産賒抵在官
或沉失或死亡官司不免勒隣保認納一人之錢波及
數十人人人愁怨巳不聊生㑹府尚爾諸郡豈復有商
可勸誘邪夫變為客鈔建議者徒以官搬科配有食貴
鹽之害不若客鈔便民使朝廷貪愛民之美名而變其
法自今觀之静江官搬之前斤為錢百變為客鈔之後
為錢百三十矣尚何便民之有諸州守臣為巧計者差
衙前及出職吏人詭名客販公然官賣既獲其利又得
嵗計増給用度寛紆或乞免嵗計或乞放殘税稱是自
能撙節敢為誕謾以希幸進建議之人更相容庇以為
鹽筴之效凡所以為州郡之備者悉以廢弛恐致蕭墻
之禍噬臍無及陛下前以人言而變法今以人言而復
舊何容心哉奏入有㫖令從長相度復舊法毋致再有
科抑公於是朝夕講究通變之䇿或畫項條陳或每事
指奏詳贍明白事悉施行法至今人安之由孝宗之剛
明而公能力主其説也公以久去墳墓力上祠請有㫖
令再任公守法益䖍涖事益精又一嵗除直秘閣京西
轉運判官以初復鹽法措置有勞也公至襄陽條陳備
邉便民之䇿其論控扼衝要則有分屯江陵之奏論額
外効用則有収刺子弟之奏論剝淺船卒則有省費去
擾之奏論請佃官田又有限年首實買契之奏公深知
民間纎悉利病時張公杓帥襄陽相得驩甚而張公尤
服公之識鑒再閲嵗除知静江府主管廣西經畧安撫
司公事進直煥章閣時紹熈四年也公年六十矣再入
炎嶺無所顧憚初公為漕樂易撫下皆有恩勤既開府
號令嚴明矩矱整肅胥吏􁑔愓部屬警勵故舊不敢干
以私談者以為適為政之宜帥司每嵗差官吏至邕之
横山寨買羅殿自枙馬不下三千匹費錦彩鹽銀約二
十萬貫循習多弊公申明措置凡十九事次年蠻馬紛
至且多良者浚興安縣靈渠秦史祿所鑿以達湖廣之
漕者又増治城壁為屋千八百八十間越十月而成盖
南方土燥城必屋覆而後可久屋制如常則無以施守
禦之具公乃創意様若戰棚内庳外崇上施帶枋櫛比
圓角圓角之上復布簀載泥而復以瓦甃其堅壯可以
拒砲石立戰士外簷包砌女垣可以施弓弩用竹瓦木
磚役工皆以萬計無毫釐取於民事聞特授中大夫以
奬其勞慶元初元冬召赴行在所二年三月入對俄除
軍器監甫五日丞相余公謂公曰上知公可用適選餉
臣公能為朝廷一行否公荅曰東西南北惟上所命不
敢以内外為間翌日除太府少卿總領淮東軍馬錢糧
公至治所稽攷財貨本源歎曰國家財計如此而用或
不給滲漏多而浮費侈也廼痛自節損窒罅剔蠧不顧
衆怨如諸州綱運至倉者監守胥吏以至篙梢表裏造
弊所納濕惡儲積易腐公閲庾吏數踰百供倉官騶徒
者復倍之公曰此皆雀䑕也於是悉汰冗食疏為定額
明示要束人莫敢欺朝廷嵗下和糴乃自措置收糴得
米十四萬石價視舊損十之一辦集又在諸路先維揚
城初計修築費緡錢二百餘萬日役萬人者半年詔公
往來董眎公見其城堅壯徒為巨費即以狀聞曰揚州
之城本太祖皇帝平江南時所築臣塹其根土堅如鐵
甎至數尋視甎之文有饒歙袁撫衡鄂萊海字乃知藝
祖既混一區夏合諸郡之力而城之規模逺矣史臣謂
周世宗令韓令坤築蓋傳誤也閲實元料百用其一慶
元二年正月陞本寺卿以修城省費和糴先辦也運渠
在潤境百三十有七里嵗久閉塞小旱輙膠舟公閲圖
經丹徒平視江潮乃浚二渠直達于江各立斗門随潮
進退而啟閉渠不乏水人饗其利四年春有㫖赴寺供
職公歸班靣奏二事一曰樁積軍糧二曰招刺子弟大
畧謂朝廷嵗下四總所和糴各數十萬石令守臣認數
樁管以為先備也然總所經常之米或因州縣荒歉或
因綱運欠折宣限廹急未免借兑嵗復一嵗厥數滋多
所謂樁管者徒有虛名乞取㑹毎年諸州水旱除放及
綱運欠折之數别行科撥應副總司其樁管之數止許
以陳新相易不許兑用庶幾緩急可恃又被堅執鋭之
士招之於鄉井之窮民不若取之於軍中之子弟彼其
生長轅門素習翹闗弓馬便利膂力剛强與鄉井窮民
有間也今軍中兵額虧甚而招刺之法不及使之仰給
於父兄而口腹毎不足寧無意外之慮乎乞下諸軍遇
有額闕悉以子弟充刺數千百之精鋭可一朝而得八
月遷權工部侍郎俄兼實錄院同修撰五年六月兼知
臨安府帶淛西帥事尤繁劇公以近侍史館兼領處之
裕如(闕/)　　　　　　　　　　然(闕/)　　服九月轉
太中大夫十一月守(闕/)　　　　　　　明年春三獄
皆以空告上賜璽書奬諭公頃仕蜀(闕/)
足疾至是増劇力上丐祠之章聖眷(闕/)隆褒詔不(闕/)給
(闕/)　　　　　　始免知府事四月以疾不起享年六
十有六遺表上聞朝(闕/)　　贈(闕/)奉大夫爵休寧縣開
國男食邑三百户公風骨峭整若不可(闕/)而接物則和
平樂易辭氣質簡若不委曲而析理則贍蔚精微性友
(闕/)　　業悉推予昆弟俸餘又經紀其生官既通顯官
其猶子三人其二以(闕/)　義襟倜儻親族故舊之以匱
告者至輟衣食以贍公為學務為有用尤加意於詩其
在南中所作多載續桂林志遺藁巨篋蔵於家者尚未
編次自持麾節尤務収拾人物屬吏之有才行邉將之
有勇畧者毎被薦㧞居顯職娶洪氏忠宣公之幼女積
封至令人令人之在室也其兄樞密遵時在翰苑以書
抵兄丞相适曰必欲妹有歸無如朱君故令人歸于公
令人言動有法勤儉恭慤人謂公之賢有内助焉公之
薨也令人哭泣致疾後公十二旬棄世子男三人克己
脩職郎前衡州司户叅軍立巳將仕郎成巳登仕郎秀
美而向學女一人適宣教郎主管佑神觀汪綱侍御史
義和之長子也才器淵博公與令人愛女甚篤故遇汪
君加厚公易簀之際司户官衡陽將仕及登仕尚幼公
以後事屬之且字呼之曰吾得瞑目有仲舉矣孫男一
人未名諸孤以嘉定元年三月二十二日日葬公于楓
林之原令人祔焉遵先志從祖塋也將葬司户走介以
書來曰先君子行實不可以無傳子盍為載之鑰椎魯
不文辱公殊知公帥廣右以所知薦公貳冬卿以自代
薦今將奚辭謹狀公歴官行事如右俾名世之士誌隧
表阡與史氏編錄於此乎攷謹狀嘉定元年月日門生
承議郎幹辦行在諸軍糧料院談鑰狀
　　　宋故中大夫司農卿守集英殿修撰致仕休寧
　　　縣開國伯食邑五百户賜紫金魚袋贈通議大
　　　夫程公(覃/)墓誌銘　　　　　程　珌
唐虞三代之用人必取精毅彊敏端良淑茂之士以成
天下之大順以致天下之大利則民生以厚國祚以綿
斷斷然不可誣也嗟乎如公者蓋庶乎才徳之兼茂者
乎珌頃與公同為宰掾者累年見其於軍國之大政州
縣之細條人才之優劣邉方之緩急來則能明至則能
斷巳而白之宰相則約而不繁辨而不沮孰不以大用
期之而止於是命也夫蓋公自初筮地不逺親事必咨
禀歿亦告之於墓人稱其孝也中外踐更餘五十年其
為州也襁負其民束濕其吏其為部使者也公明果斷
風動列城其宣明教化也則所至崇學校教生員行鄉
飲人謂洋洋易易有成周洙泗之風且復萬里走介以
市蜀本之書其給兵也賦不加而餉不竭其總邦計也
經理靡密而調度益贏其治天府也抑豪右嚴火政決
滯訟増解額省公事以衆大之區而圄空天詔嘉奬以
尚書館北使而迄事如禮其賑荒也不俟監司之命而
發常平之粟其措置稱提也甫及浹旬悉復元陌其為
右銓也寒畯無滯淹之嘆膏梁無僥倖之門創相風之
烏以絶綱運之淹滯畝敷和買而去物力之征修先賢
之墓以厚風化凡㳺觀之地一斥不營至於葺營壘築
倉廪凡可以為公家利者則不遺餘力有如加葺戰艦
畨給廵舟所以防江者甚備省酒官以創戰﨑之寨移
海内廵檢以鎮定海之烏﨑核鹽鈔之資次而商賈流
通去宜興之茶引以絶後害折新城之麥價以便民輸
却圭田之入以㢘率下建錢清之浮梁而免籍民舟絶
軍中陞補之弊嚴招刺等仗之法革虛籍之冐請初公
帥粤以衢㓂故至則削平二年按堵凡公政績滿粤與
明家祠人誦今未巳也市田以去錢湖之葑創庫以繕
東津之橋其興利除害必為悠久計大抵若是不止去
葑浮梁一事而巳其遺蹟皆可推而尋也凡公表表以
政事聞於時者皆終身佩服文簡公之訓飭也裒家蔵
副本之書以益鄉校新稽古之閣以壯儒風建四橋以
恵鄉井而猶惓惓然見於家居之日嗚呼足以見其仁
至義盡之無所終窮也舎見次而易逺次以便暑途交
代之人營兄姊之後讓從弟之官士論義之其子端升
預漕舉則喜見顔色曰一薦未足喜且喜詩書氣脉不
斷則其所以傳家者不以贏金明矣其孤端升書來言
曰先君之窆久矣而銘猶未也敢以請珌出同譜居同
里仕同朝道同志義可得而辭乎然萃衆美以銘之則
愧非其筆爾銘曰
惟天降才有物有則惟王分職量能度徳丕惟我家隆
古是式登進一朝百年封植猗與公才萬方之特賜知
其二回知其十不茹不吐强哉中立善刀剨然必中其
劇安坐子儀馳騁光弼聖門設科虞廷列秩二十二人
豈容兼得公才獨全卓然挺出四品階官候對一息豈
曰不遇猶為時惜霅水澄藍卞山翠壁千嵗雲仍來省
其宅(寧波志名宦程覃字㑹元提舉兩淛東道常平茶/鹽權沿淮制置司卒嘉定八年到任以東錢湖它)
(山堰灌溉甚博毎患湮圯覃始置田租以所収嵗給浚/導者慮畫最逺撥錢及田造器服以勸學蠲海錯果蔬)
(之征以恵民城郭戎器倉塲橋道以至公/府與鄉飲之器具纎悉留意人服其整)
　新安文獻志巻八十二
欽定四庫全書
　新安文獻志巻八十三　　明　程敏政　撰
　　行實(才望/)
　　　故宋提刑汪公(應元/)墓誌銘　程元鳯
公諱應元字尹卿曾祖友成祖大昕號養拙居士考言
忠贈奉議郎妣吳氏贈安人公紹定辛夘領鄉薦冠書
經明年登進士第調長沙户曹不由介紹以才見知臺
郡薦剡交上時連帥忽視其属莫敢與之可否事郡庾
出納異量嵗贏萬斛餉所㢘知索米如納數公獨請曰
藉令此米不歸餉而歸州且不可况民受害郡不蒙利
宜一用公量帥從之邦人至今蒙惠郡博士偶虚席暫
攝其事闡明理學士心恱服秩滿調北外酒庫京兆尹
大資趙公與籌亟稱其才羅致幕府禆賛惟多居無何
中法科除大理評事昭枉雪滯讞議精詳王公伯大謝
公方叔為憲部長貳咸器重之争先薦舉改奉議郎宰
廣徳之建平謁郡白事首及蠲積逋定月觧寛期㑹持
論公平郡不以為忤既至邑剗除苛征䟽剔滯訟兩造
在庭吏不得售欺邑土狹人稠僅僅自給有持淮餉檄
强糴者力却之民頼以無飢在邑嵗餘詔還舊班尋除
太府寺丞兼權刑部郎官四方具獄來上件目孔繁閲
實其辭纎悉靡遺遷太常丞兼職如故禮刑並領廷紳
榮之駸駸鄉用力以外庸自請轉朝奉郎知泉州兼提
舉福建舶事泉夙號富饒比年公私交匱下車訪求民
瘼以儉濟寛絶宴私屏例册與諸邑約郡不遣吏督縣
縣亦無得遣吏督鄉官若民俱便之滿嵗善狀著聞陞
直中秘郡瀕海泄鏹之禁甚嚴有販獲者挾鄉要人書
求免不聼卒寘于法用是掇禍去官軍民戀戀不忍舎
公論随白主管建康府崇禧觀徜徉家林畧無榮進意
上念左馮地大物蕃狴獄堙鬱思得通經術明理法者
往司臬事遂以詳刑起家訓詞有曰爾志尚端介聫中
兩科位丞郎則裁讞明允秉麾節則民旅信愛與道偕
行不驚寵辱朕甚嘉之左歙去天伊邇起吉人觀刑之
中以乂民棐彛時方卧病感上殊知力疾就道入境領
事務從簡儉迓吏取給行帑一毫不以累郡縣自衢婺
至越親詰囚徒立為遣決先聲所至貪墨吏凛如立氷
檄下郡縣簡而信罔或愆期常曰明慎用刑而不留獄
格言也吾敢不勉察辭必審議罪必當夜以繼日孶孶
既厥心宿疾頻作扶憊治事不輟竟以羸瘠不克支終
于官舎寳祐丙辰七月五日享年五十娶羅氏封安人
子幾先以禋祀補將仕郎女適進士鮑慶雲其甥也公
㓜而明敏勤於學問與人交不事邊幅至於居官臨事
予奪一揆諸理無所回撓能奮起孤寒以職業自見入
都丞郎出秉麾節籍甚然天不假之年未究厥藴人共
惜之初家居暇日嘗逰覽郡西之頴源喜其山水明秀
慨然有樂哉斯丘之歎既沒之二年幾先卜宅兆于兹
以十一月庚申奉窀穸從治命也先期述其出處之概
來謁銘予再與公同朝每語及侍邊所聞未嘗不相規
以善期稱先志觀其所以自期者未艾也而遽止於斯
惜哉銘曰
秀而整兮玉清霜凛頴而悟兮今涵古茹擢兩科兮名
掲羲娥登宦路兮靡疾其歩遽摧輈兮永閟斯丘羌垂
裕兮以蕃以庻
　　　工部侍郎程公(元岳/)傳　　　程子敬
先公諱元岳字逺甫歙縣槐塘人丞相文清公之從弟
淳祐六年領冑薦七年入太學寳祐元年登别省五月
廷對姚勉榜賜進士出身初授廸功郎真州司户叅軍
改差總領淮西江東軍馬錢糧所准備差遣四年改差
沿江制置司幹辦公事循陞從仕郎轉承直郎六年除
史館檢閲開慶元年改奉議郎除太學録繼除武學博
士景定元年率學館同僚上䟽極言時事三叩閽遂出
國門有㫖命留尋添差通判建康軍府兼管内勸農營
田公事二年改差江南西路安撫司叅議官磨勘轉承
議郎發遣興化軍四年轉朝奉郎除宗學博士御筆有
云擁俊望以重來知直心之猶在除監察御史繼除右
正言兼侍講咸淳元年轉朝散郎御筆除殿中侍御史
二年轉朝請郎八月除權工部侍郎兼修玉牒官十月權
尚左郎官三年恩封歙縣開國男食邑三百户二月累
疏祈閒㫖除職典郡同日陞集英殿修撰知太平州兼
管内勸農營田公事節制屯戍軍馬有㫖疾速之任值
父憂卒于家享年五十有一時咸淳戊辰五月甲戌也
距生嘉定戊寅十一月十二日自號山牎所著有山牎
集若干巻配汪氏贈淑人合葬二十四都煙村生三子
曰膺祖曰昭祖曰崇祖以丞相恩授承奉郎待銓江東
漕運(宋史度宗紀咸淳二年四月甲申侍御史程元岳/上言帝王致壽之道在修徳後世怵邪説以求之)
(往轍可鑒修徳之日有三曰清心曰/寡欲曰崇儉皆致壽之原上嘉納之)
　　　　宋故朝奉郎太府寺丞贈朝請大夫知慶元府
　　　　陸公(夢發/)墓表　　　　　　方　回
予友故太府寺丞陸公諱夢發字太初嘉定十五年壬
午秋八月二十三日生徳祐元年乙亥秋七月二十四
日以國事捐軀享年五十有四是年冬十一月其内封
孺人劉氏與其孤文麟等以其柩歸明年夏四月塟於
歙縣南鄉辰嶺之原後八年予訪文麟拜其母堂上知
昔者之塟兵氛熾攘叙行銘徳闕弗講乃為文以表諸
墓上嗚呼予尚忍表予友哉始公以承節郎江東轉運
司解送禮部别院奏名中寳祐四年丙辰進士丙科換
廸功郎監泰州富安鹽塲不赴監建康府大軍倉辟江
東安撫司無為軍節制司並準備差遣淮西轉運司幹
辦公事内艱服除辟江東安撫司幹辦公事班改奉議
郎辟知溧陽縣終更辟淮東總領所主管文字未赴江
東提刑司以縣逸囚按免二官公亦適值外艱服除堂
授臨安府城南左廂公事監行在所𣙜務茶鹽事之二
職者非材不畀瞬息即登朝入清要㑹孽賈敗國其狎
黨御胗醫工蔡㓜習竄廣州華亭縣之上海有富人亦
蔡姓賂㓜習名其户曰蔡御胗以避科徭例沒入貲産
朝命公往簿録偕行武臣永嘉蔡起莘第遥坐屋外諉
公入室檢校逮出羣兇攅槊格官吏起莘走免而公與
賊戰遂沒于水事聞擒賊獄治下廣州斬㓜習除公朝
請大夫知慶元府若生前云者以小民殘殺奉使諱之
也文麟如海上號泣河濵久之乃得元身具棺歛士大
夫殉王事蹈鋒沉淵得委質之義夫何憾而蓄厚施薄
則君子痛之公先世本吳人遷開封府五世祖惇彦紹
聖進士官至武經大夫建炎間扈從南渡仕于金陵曾
祖榮再徙于徽州歙縣祖安國皆積善樂隠而憚仕父
師䕫以公累官宣義郎宣義精痬醫不伐能不責報是
生文人用大厥家公未冠試郡校率首諸生公為詩有
聞於深居馮公去非苦鍜酷鍊邃探深汲忘飱廢寐不
惬意不止至為文謂初心馮公夢得嘗語之故一俗語
必易一雅語一熟字必易一生字由今而泝之古窮剔
于百氏極於經至無可易而後止故詩之用意常幽逺
而文有樊宗師宋景文之遺凡公未脱選以前歴任皆
留金陵最為制使裕齋馬公光祖所知専為治牋牘張
祠部之於韓魏公李姑溪之於蘇定武學者謂公嫓美
公湛思好謀然終不深而踈孝友于家謙和于鄰間喜
狥友朋之急經術詞章可講讀文字官而治邑以吏能
自任審措綿宻溧陽之政士民徳之常欲卜居南徐巳
而復歸于里締新宇以其舊畀其兄公母洪氏封安人
男五人長文麟孺人劉氏所出次文鳯皆將仕郎次文
彬文龍文虎女一人定姑未行孫男一人景星遺文曰
烏衣集圻南集又有别集公所自纂親題曰曉山零集
詩總七百餘首多與予賡和者他文未暇編次予少公
五嵗公初廷對與予偕行後兩舉始筮仕湖海桑梓出
處過從悲酣歡遨瞩遇殊異慨念予平生知己者鮮感
公疇曩慘愴哀傷嘗見公辛儉崛起人以為榮又見公
患難淪謝時單事更道不一試而抱九泉無窮之恨則
夫人世之雄争强競而不自戢者曽不知他日為何如
也
　　　序故葉太守(宗茂/)事　　　　朱　升
新安葉宗茂有清才年僅四十有四卒于金陵邸見聞
者哀其遭時之不偶也為之賦詩而其里之老友朱升
為之序序曰宗茂葉㢘翁之子也生二嵗移家于蓼自
其㓜以敏給聞稍長治進士業從余復卿先生學戴氏
記嵗丁亥歸就鄉籍試有司明年予歸自燕山取道至
蓼訪之後五年淮兵起宗茂避地歸鄉兵旋至蹂郡邑
宗茂從鄉兵奮禦稱能後四年江南開省或薦之起家
知婺源州時州境未定非美官也既而鎮戍官適前從
統鄉兵者於是上下相安得行撫字之政再考乃代代
者不善於民宗茂美聲益逺播矣使説蜀説所長也既
而不遣使督造戰船事集使守饒饒境接婺源民懽其
至戍將與之不恊不久罷去謫濡須二年讀書治藝不
輟或又擿其所督造船不善重得譴去年使城築所賦
尋仭十倍其家産不給也子仁效緹縈上書得免今年
夏以病終嗚呼宗茂而止於斯邪宗茂風神秀澈言笑
娟好讀書史不數過成誦為人比方觧説無不喻者隆
師親友好賔客急人貧難有國士風作詩有思致有所
論述滔滔不厭倦一時欲有為於世者往往以器畧待
之然而天性率直不能曲為謙退推譲以茍悦人視巳
之善如人之善視人不善如巳不善非古心古道之士
不能不相齟齬宗茂之得譽毁以此揚子雲曰世亂則
賢聖馳騖而不足世治則庸夫髙枕而有餘亂世之氓
困於供億仕則困於責任不能集事者得罪而禍亟集
事則事愈歸之田兵錢穀撫綏應對豈一人身所備一
不善卒不得免焉使宗茂之渉世也得三四十年不亂
卒其經業名進士也展其政事良有司也又加之以年
壽歛華而實為賢公卿鄉先生以善後來使衰老者得
所倚頼豈不甚善而乃止於此豈特其一身一家之氣
運邪始宗茂從予㳺與婺源俞仲謙偕二人通家昆弟
出處必相從仲謙能以義相正若不相能也宗茂既卒
平生所與善相附者衆而能存念其孤永其身後名者
仲謙一人予故雖以宗茂能得友古心古道未始絶無
人自慰而重念人間世之可悲也嗚呼宗茂則巳矣吾
與仲謙之悲何時而已邪
　　　李主事(厚/)傳　　　　　　　楊　寧
李君厚字執中出唐諸王孫後因廣明之亂避地居祁
之新田曰昭三者析居李源人日以蕃遂姓其地君自
幼性孝美姿容翛然孤特洪武中選補弟子員永樂初
由太學生授刑部主事存心忠恕臨事決斷籍藉有聲
時京中宻察民俗甚嚴有坐童孫毆祖母獄者君鞫其
情以童穉無知非真有所毆也上疏請恤不聽繼之以
泣明日上以筯靣試其童曰能識左右何謂無知謫君
安南掾君忻然就道曰吾豈敢附死獄以媚上邪至則
與文人騷客觴咏不悔安南人相謂曰金鐘大鏞混於
土皷瓦缶之中然音韻不同也三年上感悟其言復召
為吏部主事人又相語曰金鐘大鏞列之東序矣未踰
月復以言事不行乞歸以終先是君之赴召也僅五日
而安南變復作華人多不得歸人以為忠誠獲報之驗
讃曰
犯顔諫諍而不避難忠也不可則止而無怙禄之心義
也李君於是有大臣之節矣一念之誠足以感君心而
獲天理之報傳之以為世勸宜哉
　　　通議大夫都察院右副都御史程公(富/)行狀
　　　　　　　　　　　　　　　蘇　大
公諱富字好禮姓程氏其先出自重黎歴夏商周伯休
父封程子孫以國為姓至東晉元譚公由廣平持節為
新安太守有徳于民遂家於歙傳十三世生靈洗仕梁
贈開府儀同三司謚忠壯廟食黄墩又十三世生汾為
唐防驅使自黄墩遷郡之河西十三世生雷甫雷甫生
順道贈嘉議大夫右副都御史母吳氏繼汪氏俱贈淑
人生八子長仲仁贈中憲大夫大理寺左少卿加贈右
副都御史公之考也母江氏及生母劉氏俱贈淑人公
生岐嶷秀頴年十三入郡庠為弟子員典教者竒之曰
此宰相器也讀書過目輙成誦落筆表表超脱永樂甲
午以春秋中鄉試歸丁内外艱癸夘赴春官卒業成均
宣宗皇帝臨御三年大黜御史不職者選國學才識之
優者任之授公陜西道監察御史提挈紀綱鉏削豪猾
有桓典之風庚戍命廵廣東其地阻隔山海使者徃徃
憚之公至不避瘴癘躬歴蠻區蟻聚視民利病鋪大和
以惠鰥嫠用重典以威奸暴吏無乾沒之患民有奠安
之樂院内舊有荔枝百樹門夫養猪雞鵝以備使需公
曰是設餌也斧其樹夫畜遣歸官農贓貪土豪為民害
者悉去之不畏權力聲威振動民到于今稱之奏最授
文林郎甲寅秋以江西嵗連䘲民不得安命公徃廵公
至不解衣下令掊鎖擴門悉出倉實與民活者不知其
數樂安永豐新淦三邑間有山大盤嶄巖嶮􁮲頑民曽
子良妖術動衆聚至數萬柵巖穴竪旗號偽稱永順王
成國公太師萬户都督等官焚刼殺人其勢猖獗有司
不能制㑹府以告謂宜招諭以安之公曰招諭云者宜
施於㓂盜窮蹙之日今彼因民饑蠱惑其心勢熖方熾
安肯輸服稍緩燎原為患不淺此宜急擊時都司缺軍
檄守長河都指揮吳堅領兵討之恐其弗敵調吉兵鳩
民壯躬率抵賊境為援堅兵未至出榜諭以朝廷威徳
從違利害之故以攜離其黨賊恃衆蜂屯蟻聚來抗我
師公出竒敗之賊用蚩尤之術公召術士開之戒衆以
待曰霧散必來須臾賊果至公皷進其勇自將擊之無
不一當百賊不能支敗北乘勢搗其巢穴獲男婦二千
餘人既而堅兵㑹府兵繼至賊益窮蹙盡俘其衆皆欲
屠之公曰多被脅從槩而誅之豈仁義之師哉審放平
民一千一十五人一郡寧謐謡曰程豸冠破大盤逆賊
死吾民安㨗奏上降勅褒陞大理寺左少卿賜紵絲二
表裏鈔二千貫時江西苦造紙鑄錢二局為奏罷之又
奏免桅心杉樟等木二百四十餘萬以蘓民困有十九
人搶猫猪法司擬依强盜死罪公察知其寃曰此左氏
所謂牽牛蹊人之田而奪之牛者釋而辨之及代縫掖
之士暨田夫村稚屠販𨽻卒二千餘人擁道遮留請立
生祠還署棘寺印平反庶獄民稱無冤正統三年進階
中憲大夫薦邑士江彦傑休寧汪永華以賢良進用明
年乞假焚黄上閔其孝思賜寶楮路費既歸作壽蔵于
歙東之古城闗明年還京時甘肅缺賢叅賛在廷大臣
合議公在江西殄滅大盜知仁兼備足當是任詔陞公
都察院右僉都御史出鎮張掖裁決軍務紏察㢘貪訪
博識士以咨所疑定未來䇿以防急猝小事立變大事
驛聞邉備由是井井上而總戎將佐小而部曲卒伍莫
不畏服辛酉代還公之在邉凡軍民利病知無不言一
曰陜西行都司梁州等衛城内多空地官豪占據軍士
賃住艱苦無訴乞取各城被占空地盡撥與軍無力者
官為蓋造俾得安生以養鋭氣二曰沒官田土加添稅
糧不能及其子孫反貽鄉里之累自今籍沒産土乞依
時價賣米上倉支用民免負累官無逋租三曰禦敵殄
冦全仗勇敢之士若非平日恩養臨時何以責效甘肅
梁州莊浪等十四衛官軍多有勇敢之士精選另編隊
伍全支月糧加賞冬衣使異於衆遇有冦盜必収成效
四曰蘭縣過河抵甘肅城堡徃年邊兵犯邉多被擄掠
詳其所以各堡軍人不曽操練故冦至不能抵禦乞令
空閑軍餘各給軍器毎月操練十日令掌堡官管領遇
有警急可相救䕶五曰古人立賢無方取士非一途而
科舉得人為盛其間有文學者或迂於政事有政事者
或劣於文章若不廣求恐未能得人乞凡遇科舉不拘
名數但文可取者取之㑹試亦然授職之後嚴加黜陟
則人才得矣其言皆切中時務平日言事甚多不能悉
書也雲南連年征討麓川邉儲不給無功命公徃區畫
餉道﨑嶇負戴者難公謀于上下從違臧否途董簿校
羣衆樂趨糧芻充羡士無飢色民不告勞大功用集就
軍中陞左僉都御史甲子事竣還賜白金八十兩紵絲
八表裏鈔八千緡陞右副都御史無幾公以驅馳南北
勤勞感疾明年上章乞歸調養上念其賢勞命光禄具
饌兵部給驛送歸故鄉陛辭之日公卿百僚咸餞都門
外車馬塞途觀者榮之既歸湯藥之暇創别業于壽蔵
前以居松竹萬挺石䦨曲折池水清淺名花異果四時
皆具琴瑟之音酬酢之聲日夕不息松竹中作小屋數
楹窓几明净圗書位置暇則幅巾藜杖與二三佳友嘯
傲其間宛然神仙洞府也公處心甚仁不屑屑於利環
居五七里津渡四處舟梁缺乏營之不吝古城闗驛路
﨑嶇行人蹶趾捐金伐石四千八百丈徃來便之荒年
作粥濟飢寒冬裌衣施貧死而無棺者棺之病而無藥
者藥之堂弟無屋買東闗胡氏屋與之居又為其先師
贈禮部尚書楊公創祠堂於庠東創舊額福田寺于東
山割畀腴田五十餘畆逺近祖墓悉置膳塋為經久計
公生洪武己巳十二月十三日天順二年七月七日卒
于正寢享年七十其居有氷月軒自號氷月道人配畢
氏有賢行先卒繼許氏蘇州人俱封淑人子男二長鏞
畢出授新安衞世襲百户次鑑尚幼女二長惠適詹宗
文次耐適項佐孫男三璋珪珍孫女一壽全公嘗手編
本支族譜及集録天朝褒封三代勅誥并諸名公卿贈
送詩文為流芳集監察御史宗人璥次為十巻壽梓以
傳其自著雜文及居官政典總若干巻悉蔵于家公氣
字俊逸襟度豪豁外若城府内則坦夷户廷之間不聞
急步疾呼待人接物藹然春風和氣其致君之志孜孜
焉不少怠立誠之節侃侃焉無所屈故在朝則能振肅
紀綱出廵則能興利除害茂績竒功顯著天下誠樸之
忠沃在帝念恵足以振鄉邦徳足以昌後世至於拒疑
獨斷智也臨難不避勇也辨釋無辜仁也急流勇退明
哲也有一於此尚為君子所敬慕矧備體乎余為公郡
人屢登公别業命訂其家譜知家世為詳又嘗得公故
吏言公歴官行治之實竊謂於古名臣無愧也不敢黙
用書其槩為狀惟當世碩儒君子用表章之以垂不朽
焉晚生休陽蘇景元狀
　　　嘉議大夫兵部右侍郎吳公(寧/)墓誌銘
　　　　　　　　　　　　　　　商　輅
兵部右侍郎新安吳公永清引疾家居者三十餘年成
化壬寅十一月十日考終正寢距生洪武己夘三月七
日壽八十四事聞上特遣官諭祭命工部造塋域恩典
隆甚諸孤綱等懼潛徳未白屬其甥南京户部員外郎
汪正述事狀造予淳安山中泣拜請銘刻石墓隧用圗
弗朽其考可嘉已按狀公姓吳氏諱寧永清其字系出
吳泰伯後唐時有諱少微者舉進士歴監察御史實新
安人公逺祖也少微後曰開先遷居歙之澄潭至宋曰
大用復遷莘墟大用子永年融州司户司户子靖嘉定
壬午省元數傳至雷應無子以從子明善嗣公大父也
明善無子以公父仕仁嗣仕仁甫倜儻弗羈行義為鄉
邑所重配許氏門女有淑行子三人公其季也公天資
頴敏自幼立志逺大言動老成異於凡子年十一有司
選補郡庠生祖父欲辭避公曰卿相胥此出曷避為祖
父壯其志從之公自是盡心問學經書子史靡不涉獵
晝夜淬勵期底于成無何祖父繼殞公執䘮盡禮服除
以春秋領永樂庚子鄉薦乙已許安人亦逝公懼弗得吉
地以襄大事哀傷不已忽夢有人指其處及遣術士視
之果吉遂葬焉人以為孝感所致宣徳庚戍中進士前
列乙夘授行在兵部武庫司主事公㢘勤有為聲稱藉
甚正統戊午陜西涼州守臣以回回迭力等類雜處内
地非便奏送京師上命公馳驛轉送浙江沿海地方安
挿聽其貿易生理公言此類貧者居多若止許貿易而
資糧弗給竊恐語言不通水土不服未免失所有虧柔
逺之仁詔許可大者月給糧四斗小半之遂以為例是
嵗考績援例贈父仕仁甫承徳郎兵部主事母許氏安
人乙丑遷職方郎中丁夘命公充副使持節冊徃楚府
封通山王及妃周氏凡王府餽送悉却不受濵行諸親
藩相率賦詩以送之歸未幾公以衛喇特額森勢漸猖獗
不可不預為之備言於尚書鄺公以湖廣南畿征進麓
川凱旋官軍撥充儧運以江東河南江北直𨽻漕運官
軍留京操練一旦有警易於調遣鄺是其言行之戊辰
長沙尤盜起命都督劉聚率師征勦勅公徃南京㑹同
守備豐城侯李賢等簡閱軍士付聚統領公至清出私
占之數居多人心稱快己巳北兵犯順英廟親帥六師
討之鄺以公老成練逹留治部事公乃招募報効人王
敬等五千餘名分撥留守五衞帶管操守仍督山東河
南等處官軍至京授以器械併力禦賊已而土木失利
公慮敵人必犯我畿甸急陳備邉十事奏留山東下班
都指揮衞頴等乞遣廷臣分行江北地方起取民壯及
令江南漕運未回官軍留守京城并河南等處實操官
軍舎餘與守海官軍悉赴京操備八月三十日陞公本
部右侍郎復以前郎中勞給誥進贈仕仁甫為職方郎
中許為宜人九月敵入冦大同邉報甚急景皇帝命于
尚書總督諸軍禦之公獨掌部事十月敵入紫荆闗布
列郊外上命公出都城與總兵議殺敵方畧公詣徳勝
門外營㑹議而還至門弗啟敵騎充斥從者各驚散郭
外居民潰入城者塞路公立霪雨中移時衣盡濕賊退
乃入是時畿内民庶朝夕相率南奔弗可遏總戎欲請
詔天下勤王公不可曰如此則人心愈驚疑莫若以官
軍勝賊本末移檄郡縣出榜撫安庶可弭變因具奏行
之賊既逺遁京畿奠安而公以勞傷成疾明年景泰改
元疾大作不能事事遂懇疏陳情乞歸田里優詔許之
既歸疾漸平復杜門謝客足跡不入城府建祠堂以奉
祖考課耕桑以供税賦訓子孫以圗報稱客至壺觴盡
情或吟咏以為樂待族姻故舊恩義兼至與鄉人處漠
然無官貴勢自郡邑大夫至閭巷之人靡不敬而愛之
卒之日逺近赴弔門不能容元配汪氏累贈宜人次周
氏吕氏丈夫子五人長綱汪出次縉次紳吕出紳以春
秋領丙子應天府鄉薦授都昌尹陞沂州知州次紋次
綺周出紋以春秋領辛夘順天府鄉薦女一汪出適士
人汪惠生子即員外郎正舉成化己丑進士歴官南京
户部主事貤封父如其官母為安人公慶澤所及也孫
男十二潾瀚汶浪滄源㴻潤濂潭潛淵瀚綱之子亦以
春秋領丁酉應天鄉薦皆俟次進士餘各有志向學孫
女十嫁聘皆鉅族曽孫男四椿楫楷槐女三俱幼綱等
卜以癸夘十一月二十七日奉葬十四都龍擺溪之陽
從先塋也於乎公耿介士也與人交開心見誠是非之
際直言無隠初不以勢利有無為趨舎所著詩文亦典
則雄渾類其為人予忝同朝相知為深因節畧事狀序
而銘之銘曰
歙之山川既秀且清挺生異材為時賢英制科髙步郎
署蜚聲遷佐司馬位隆亞卿衛喇特搆禍都人震驚兵威
既振狐兎遁形力賛廟謨坐閲昇平功成身退名重朝
廷肖子哲孫蟄蟄繩繩詩書克紹宦業相承慶澤之盛
徳善之徴何以考之視此刻銘
　
　
　
　
　新安文獻志巻八十三
欽定四庫全書
　新安文獻志巻八十四　　　明　程敏政　撰
　　行實(吏治/)
　　　宋循吏程殿撰(師孟/)傳　　　宋　史
程師孟字公闢吳人(按程氏譜忠壯公十二世孫諒諒四/世孫端始遷吳門端曽孫立信即)
(師孟/父也)進士甲科累知南康軍楚州提㸃䕫路刑獄瀘戎
數犯渝州邉使者治所在萬州相去逺有警率浹日乃
至師孟奏徙于渝䕫部無常平粟建請置倉適㓙嵗振
民不足即矯發他儲不俟報吏懼白不可師孟曰必俟
報餓者盡死矣竟發之徙河東路晉地多土山旁接川
谷春夏大雨水濁如黄河俗謂之天河可溉灌師孟出
錢開渠築堰淤良田萬八千頃裒其事為水利圗經頒
之州縣為度支判官知洪州積石為江隄浚章溝掲北
牐以節水升降後無水患判三司都磨勘司接伴契丹
使蕭惟輔曰白溝之地當兩属今南朝植栁數里而以
北人漁界河為罪豈理也哉師孟曰兩朝當守誓約涿
郡有案牘可覆視君舎文書騰口説遽欲生事邪惟輔
愧謝出為江西轉運使盜發袁州州吏為耳目久不獲
師孟械吏數軰送獄盜即成擒加直昭文館知福州築
子城建學舎治行最東南徙廣州州城為儂㓂所毁他
日有警民駭竄方伯相踵至皆言土疏惡不可築師孟
在廣六年作西城及交阯䧟邕管聞廣守備固不敢東
時師孟巳召還朝廷念前功以為給事中集賢殿修撰
判都水監賀契丹生辰至涿州契丹命席迎者正南向
涿州官西向宋使介東向師孟曰是卑我也不就列自
日昃争至暮從者失色師孟辭氣益厲叱儐者易之於
是更與迎者東西向明日涿人餞于郊疾馳過不顧涿
人移雄州以為言坐罷歸班復起知越州青州遂致仕
以光禄大夫卒年七十八師孟累領劇鎮為政簡而嚴
罪非死者不以属吏發隠擿伏如神得豪惡不逞跌宕
者必痛懲艾之至剿絶乃巳所部肅然洪福廣越為生
立祠
　　　王提刑(汝舟/)傳　　　　　　羅　願
王提刑汝舟字公濟婺源人生三嵗而孤不好戲弄纔
冠登第性豁逹以風節自喜所不合不肯降詞色知舒城
縣熈寧中嵗洊饑推行荒政甚悉所全活不可勝計後
知南劒州時沙縣獲强盜十三人巳殺其魁餘十二人
皆當死汝舟閲牘得捕盜官利賞増入其贓之狀三日
而決皆免死以治行第一除知建州後又知䖍州汝舟
才力明爽治無劇易以恵利為本摧伏豪强貧弱得職
以故所至人安之三州訟者好傅律為詞若不可破汝
舟徐以恩義曉譬皆意折而去哲宗擢為京東轉運判
官奏對言厚風俗莫先於教養願詔長吏每月臨視學
校教授當限年革少年新進及本貫人為之又吏貪暴
者殆出於天資今雖以此抵罪纔朞即叙願永不令為
親民之官又言人户典賣推割不即併歸一户官司失
察遂為詭名久益難曉故賦税積欠者多臣嘗三為縣
令毎因造二税簿即比對五等丁税儻户眼有多寡不
同者以所剰户數令人户自首并令鄉書手照對收併
一處供輸遂無挂欠亦省簿書之費願詔監司檢察若
簿書整齊則無積欠之弊有補國計又請立法委監司
視縣劇易令能否使易地因立法取願狀連書奏裁監
司渉私者以違制論自京東移河北韓忠彦由北京入
相汝舟欲漸還里託求江西忠彦至中書為言執政皆
以為下遷不可忠彦曰王某以退為進也朝㫖降様市
北珠奏言真宗時詔益州市錦六千匹知州趙稹止市
千匹至天聖中仁宗因稹奏對奬其恤民臣元符初在
京東准省符市錦未幾移河北又抛買北珠一珠之直
至九十四千陛下即位之初聖政一新錦與珠如不可
罷猶願詔有司損其數以留難得之錢少助經費疏奏
即日罷之又言河北小鹽産深冀邢趙洺覇所出甚微
自元符二年令客人就所往州縣召保給據往買有往
復阻節之勞以故多私買而諸場停積不售願只令就
場召保又觧池經水患未復請權以河北見積大小鹽
通入陜西賣之自江西徙䕫州路提刑告老而歸歴官
十七任餘五十年未嘗有失閒居閲六嵗安卧而逝年
七十九汝舟内行修事祖父母孝繼祖母胡氏沒季父
持䘮百日而卒汝舟時在南劔表言諸父無在者臣以
適孫乞觧官接服以終制事下禮官議詔特聽之因著
為令始筮仕南豐曽鞏贈以詩曰身役簿書雖擾擾力
窮文史尚桓桓李清臣嘗勸習大科不就晚號雲溪翁
有集百巻手所校書萬餘巻
　　　胡金部(伋/)傳　　　　　　　羅　願
胡金部伋字彦思婺源人父紹幼力學嘉祐中林希為
州考試官紹首薦禮部尚書品天下魁文以紹為第一
晚為剡主簿州遣官分校諸縣旱七縣訴所檢不實獨
紹所檢山陰無訴者守因盡委復視之新昌尤多大族
而紹所蠲例下户後分檢七人者皆衝替紹益知名伋
紹聖中與弟伸同登第累歴中外政和四年通判深州
廨有菜圃千六百餘畦嵗得錢踰二百萬伋以圃送公
使庫時州縣官頗營圃規利河北副將令禁卒賣菜虚
價錢者五十六人北平軍稻田務官以菜錢決責兵士
致斷腕㑹監糴使者沈積中以伋事聞詔奬之曰君子
不盡利以遺民不茍得以思義公儀休身相魯國怒㧞
園葵孔奮為姑臧長不欲自潤舊史載之以為美談汝
久踐郎省出倅方州遵條詔之嚴挺潔㢘之操能却園
利悉歸有司庶幾古人可勵流俗覆實來上朕用汝嘉
於是鞫二人者召伋赴朝終金部郎中
　　　左朝請大夫知全州事汪君(愷/)墓誌銘
　　　　　　　　　　　　　　　汪　藻
新安汪氏見於隋末唐初五季之亂有自黄墩徙婺源
者以貲雄饒歙間數世而至君之髙祖諱震擢進士第
起家為秘書丞贈光禄少卿曽祖諱宗顔官至尚書都
官員外郎贈中大夫祖諱穀官至奉議郎贈少傅三世
踵相躡登進士第世有清徳為江南聞家皇考諱槃少
傅長子也以少傅春秋髙就養左右不求仕而縱其弟
藻於學藻復與君連取科第里人榮之皇考以君故贈
太中大夫君諱愷字伯疆少竒頴渾厚甫冠為有司所
推入太學為諸生有能文聲紹聖四年觧褐調常州晉
陵縣主簿用薦者陞通仕郎為宣州太平縣令坐小法
免授岳州錄事叅軍丁太中憂服除監泗州軍資庫㑹
鹽筴興朝廷選君監泰州海安鎮鹽場課最改宣義郎
知淮陽軍宿遷宣州寧國縣丁太碩人王氏憂服闋改
差通判饒州除知常州漢陽軍吉州未行移知處州到
官未幾又改知撫州朞年請奉祠得主管江州太平觀
秩滿起知袁州於是資(闕/)　　士葉夢得給事中胡交
修以十科善治財賦薦君擢提舉兩浙(闕/)　　　江南
西路轉運判官涖事兩月除知江州請奉祠得主管台
州崇道觀久之起知全州蓋君之官簿如此岳州平江
民以競渡鬬死獄上于州守惡令欲深探其獄株連數
百人時大暑牢户皆滿君止繫其當罪者數人餘悉平
反出之守大怒君引法力争守不能屈太平有為五斗
米道者相傳能致雷雨迕者立死縣檄尉捕尉辭君不
俟衆躬造其廬人為君懼卒禽之置于法靖康初朝廷
詔令未通饒州酒官郝陞者出軍伍怙勇挾奸持郡短
長郡守不能制而深怨之㑹盜侵旁郡舉城皆奔陞之
子亦佩劒出城為闗吏所録守即誣以叛并其父械于
獄將斬之君曰急裝時以刀劒自衛人情也可盡誅乎
持之數日陞與其子皆免君之將如處州也北師至㑹
稽人皆勸君母行君不聽既而潰兵四集君求所以綏
馭之術至不觧衣而寢者兩月尋移撫州未行間王爕
馬俊兵入属邑州之南北數百里皆震新守入境不敢
行民挽留君君曰此吾心也乃調䕶其衆使出疆而民
初不知未一月盜宫儀焚處州於是人人思君至于感
泣撫州民許以女歸其隣久矣既而悔之一日白官女
死于兵半年請公署為異日之信君立械其人於獄僚
属愕然君笑曰女誠死不白官也必女家不良其夫欲
盜吾判耳請為諸君致其女明日而女果出人以為神
紹興十二年八月某甲子以疾卒于饒州徳興縣所居
之第春秋七十有三積官至左朝請大夫君刻意學問
欲直造作者之域而不樂為科舉之文未第時見秦少
游於括蒼少游竒其文以手書勉之然未嘗引以自名
平居孝友清修日以慕古人追前軰為事循循然有徳
君子及守官臨民則精明剛正人不能欺亦不能奪而
卒歸於忠厚云太中無恙時承數世清徳之後家貧不
能自給君之所以養志周旋者無所不至時二妹未行
太中以為憂君繼納兩婦皆公卿大家乃盡舉其嫁時
衣珥分遣之不私一錢及官至五品遇恩當任子而首
任其弟人以為難先是君恬於進取數免稀遷居閒之
日多洎太中與太碩人棄諸孤家徒四壁立無置錐可
耕君合兄弟數房同食其所得之俸他人見之若不堪
其憂而君絶甘分少於長幼親疏必均未嘗以一介取
諸人客至飯蔬相對清談終日出於至誠乃并其家僕
𨽻兒童亦怡然無不滿之色可謂賢也巳故卒之日聞
者無不出涕凡三娶初吕氏次蔣氏次李氏朝散郎贈
通奉大夫吕全宣徳郎蔣珍中散大夫李演之女而觀
文殿學士蔣之竒樞宻使李諮之孫也皆封宜人三子
曰堯舉右迪功郎鑄錢司催綱官曰舜舉右修職郎漳
州龍巖縣尉曰仲舉未仕一女適進士俞允恭堯舉等
以十三年十二月丁酉奉君葬饒州徳興縣龍溪源少
傅墓南三里藻雖於君為諸父而少君九嵗少同學長
同仕也是宜為銘銘曰
嗚呼人皆樂其所憂而君獨憂其所樂人皆豐其所約
而君獨約其所豐以孝友純誠懋其本以康寧壽祉齊
其終故所居人慕之所蒞民思之無秋毫愧怍於其中
蓋古之徳人今之循吏也尚千萬年勿毁其宫
　　　宋故顯謨閣學士左中大夫致仕文安縣開國
　　子食邑五百户賜紫金魚袋贈光禄大夫程公(邁/)
　　　家傳　　　　　　　　　　程　森
公諱邁字進道程氏世為新安望族皆祖晉新安太守
元譚梁鎮西將軍開府儀同三司忠壯公靈洗其先自
歙黄墩遷開化北原又自北原遷黟南山曽祖諱懿妣
洪氏祖諱適妣汪氏考諱宗顔以公貴贈正議大夫妣
胡氏贈太碩人公頴悟絶倫元符三年登進士乙科解
褐補將仕郎杭州仁和縣尉任滿遷知衢州西安縣政
彊明競渡者持杖而譁官兵不能禁守以語公公遣一
吏持判示之曰不即散與俱來衆驚曰此知縣判也即
散去部使者督諸郡水旱積欠郡因移文督税之倚閣
逃絶者公曰衢州數年無水旱何積欠也守不能屈由
是他邑畸零逃絶者皆免考試處州回縣有大辟七事
閲案釋其三無異議調知楚之鹽城縣宰相劉正夫押
勅見其名召與語曰徃在太學見君今為縣有美政薦
之徽宗嘉其對除提舉江西常平起家不十年乗使車
返里里人榮之民有訟田者二十年不決公閲其牘問
訟者年幾何曰六十六公曰爾所齎劵乃慶歴三年時
方年七嵗安得妻財置産訟者歎以為神曰早二十年
遇之可以無訟嵗旱募流民浚洪州東湖水患為息嵗
飢發常平賑濟俄移南京提舉先是陳彦文守豫倚勢
暴恣公繩以法俄而彦文入為户部侍郎劾其在江西
日發廪踰數坐罷尋差知道州召為户部員外郎除提
舉措置河北糴便使以辦聞命再任繼除直秘閣忤中
使宣諭李彦中山帥迎彦意劾之褫職罷任知信州未
上丁内艱髙宗即位召除左司員外郎俄遷太府卿兼
郊祀大禮提㸃一行事務時廵幸伊始未能悉遵舊典
公討論斟酌務省十六七因編進命付史館禮成遷起
居郎㑹建賊葉儂久不下詔能臣撫綏除直龍圖閣福
建路轉運使召為太常卿改中書門下檢正諸房公事
兼權吏部侍郎時叛兵楊勍窺福唐公選軍募民以戰
艦守水口勍乃趨漳泉命兵尾之遂走之廣南葉儂既
敗范汝為復嘯聚委公措置招撫統制李捧為所敗公
遣約降有日謝向等奉使募兵遣人訹賊欲自以為功
於是復叛而所在盜起率萬人建劒汀邵武皆盜區公
且招且捕所向悉平惟汝為未下乃遣新招降張毅使
守古田責以立功又謹守南劔界移制置使兵入屯田
汝為由是不敢復窺興化漳泉公又度大將辛企宗謝
向等終不能平賊宻請王師航海不五日可至福州庶
一戰滅章十上不報乃奏謝向連賊企宗玩㓂且賊不
可赦上感悟命大臣由海道出賊不虞王師至不日平
費不及民乃請録死士後給脅從無歸者粟及田廬掩
露胔選循吏撫養留廣東舶米五萬以寛民賦且乞量
留大軍以弹壓殘黨得三千人後松溪及汀漳有㓂頼
以平自是甌閩八州寧謐畊桑復業紹興二年召進徽
猷閣待制知温州黥平陽吏四十人他縣猾以次遁去
上謂宰相曰程邁温州之政光絶前後今之吏師也丁
父憂服闋提舉江州太平觀俄召赴行在力辭差知信
州信民嚚訟吏巧於法公得姦痛治境内懾服訟訴為
衰明年郡既潦復旱蟊食稼累禱輙應蟊抱稼以死嵗
大稔邦人作感應記㑹議復發運司以公充使公以為
祖宗時發運司事權甚重今屬官纔八員而無辟選之
文則任太重權太輕給緡錢二百萬欲一年有成效三
年有畜積則利源太狹責效太速今又二百萬不能當
昔時百萬所糴固不廣而倉船稍脚之費皆未有所出
若責之州縣深懼擾民且謀不審則行不逺責太速則
智者不能善其後乃力辭上慰喻之且令増給糴本陛
辭又奏曰昔唐劉晏兼九使財賦悉歸一至國朝始分
為三然三司使居内而發運使居外猶相為表裏今天
下財益分租庸専於轉運常平専於提舉鹽鐵則有茶
鹽司皷鑄則有坑冶司平準則有市易司户税雖總之
發運但存其名耳况今中外責此司甚重而視此司甚
輕願詔使明知興復之意而行之如祖宗時則臣不敢
辭上曰巳詔三省除卿雜學士以増重使權㑹後省繳
奏而止乃置司平江府以秋成和糴各因其郡縣為價
稍増之糴四十餘萬而所費糴本幾半廷臣屢以為言
上輙止之尋權知府事又言今糴本尚二百餘萬緡可
糴五六十萬石而一司官吏與將來漕運所費比民間
價又増什四五則糴買終無補於國虚費用度乃罷就
除知鎮江兼沿江安撫使軍興後為一新官府陶瓦貸
民因興修學校鄱陽嵗饑多盜上憂之進徽猷閣直學
士知饒州條畫寛恤三十許事掲于城門人情大悦乃
奏乞蠲舟車征算増米價以來逺商察征商諸敝使不
得為梗未幾米暴集閲數至六十餘萬斛價為之損半
民食大足而羡餘及於徽信二州閲嵗徙温州至適火
後為營官舎千區開河渠望樓結火保更為新學多士
趨勸詔書褒諭轉左中奉大夫進顯謨閣直學士再知
福州州有舊招安賊首某等二百餘人以使臣廩羈糜
之郡人常側目㑹戍兵還朝因盡遣歸樞宻院聽差使
朞年提舉江州太平觀紹興十五年正月廿九日終于
家享年七十有八遺表聞進四官累秩左中大夫爵文
安縣開國子葬本縣後岡所著有漫浪編五巻奏議表
啓三十巻詩二百篇(公與汪龍溪藻同時汪掌詞翰以/文雅稱公累更麾節以勞績著髙)
(廟深器之御屛有云文章汪藻政事/程邁莊節所述四朝遺老傳見之)配同邑胡氏封碩
人贈咸寧郡夫人子三人長延年奉議郎通判洪州軍
州兼管内勸農事次永年承奉郎福州制置司主官機
宜文字次修年承議郎淮東安撫司幹辦公事孫六人
長莘老承議郎撫州錄事叅軍次渭老朝散大夫知靖
州軍州兼管内勸農事次傳老文林郎次漢老大老彭
老五世孫宣教郎添差通判撫州軍州兼官内勸農營
田公事借緋森謹述
　　　羅郢州墓誌　　　　　　　羅　頎
先兄姓羅氏諱頌字端規徽州歙縣人曽祖諱承吉祖
諱舉朝請大夫考諱汝楫吏部尚書龍圗閣學士累贈
少師妣魯國夫人俞氏紹興二十二年以先君任子恩
補承務郎注臨安府餘杭縣浣坎鎮改潭州南岳廟連
丁考妣憂除䘮監鎮江府排岸擢監行在左蔵東庫未
上省罷差湖北司主管機宜文字行在檢㸃贍軍酒庫
所幹辦公事通判鎮江府知郢州紹熙二年正月二十
七日以疾卒于郡積官朝奉大夫其六月䘮歸明年正
月二十九日葬于歙縣永豐鄉幹村之源娶宋氏封安
人子阜臣蚤卒女二人長適進士張泰初次未行孫榞
當以致仕恩得官兄資超邁身長七尺眉目聳異自少
負志氣力學殆天性儕軰或少息終不休過庭時毎出
文一篇先君未嘗不稱善及長逮晚節讀書著述如課
程倦極徙倚提巻不釋手得異書喜甚若他人好好色
嗜甘毳然居䘮終制寢苫室絶葷茹素如禮性不謟使阿
附得大官要職不肯為其在荆州帥葉公衡自謂幕中
得天下士丞相周益公必大在後省坐繳奏武樞張説
出復入及為翰林學士客皆徃賀兄獨委書勸公無恃
一節髙衆為無愧名益髙則天下所望益大欲其屏紛
華事簡素凡孟子所謂得志不為者皆當置度外益公
以此愈加敬季兄鄂州亦益公所重故毎以二程期之
其佐京口屢争事今兵部侍郎耿公秉為郡毎言為僚
率雷同相取下助我特羅君守郢登對其一乞申勅四
方主帥修明軍政禁私役其二欲如西漢武宣璽書責
厲州郡光武一札賜方國為聳動之具以勸事功其三
擇縣劇易以選能吏上問京口軍民情條對甚悉到郡
為政清静庭無留辭京山民董小大有妹為張復禮所
姦因欲娶之不可則醉酒捶其父母小大與其黨擊之
致死皆謂罪在大辟兄獨以情輕奏部使者不謂然使
再勘公言復禮姦人女至辱其親小大邂逅至此情可
念奏上果從杖貸未幾悍卒吳順在娼舎踢死民陳舎
僧大吏庇之無敢言舎僧單獨或請執狀以葬兄知之
杖大吏捕順成其獄部使者怒以為前後輕重不類兄
曰軍人殺平民能使大吏為覆䕶横甚後取㫖竟絞郢
蓋馬綱道所自出食穀舊責之都保至是郡悉自任凡
免役科擾十一事兄歴官可紀甚多而弗自言其梗槩
若此兄始為進士屢上春官不第其為詩文至蔵藁數
十筆力髙古特出竒詭跌宕識者以為有西漢風平生
抱負一時名士所推許而年位不永豈惟門户之痛云
弟朝散郎新權通判蘄州事賜緋頎謹誌
　　　宋故朝議大夫太府寺丞主管建寧府武夷山
　　　冲佑觀休寧縣開國男食邑三百户賜紫金魚
　　　袋黄公何行狀　　　　　　汪　泳
　　　　　曽祖宗議　　妣程氏
　　　　　祖中理　　　妣吳氏
　　　　　父傑贈奉直大夫　　妣吳氏贈太㳟人
　　　徽州府休寧縣千秋鄉永慶里黄何字景蕭年
　　　七十四嵗
黄氏世緒髙華代有顯異其在新安休寧始大者則公
也奉直弱冠有文名未强仕卒公生僅三月祖竒公謂
當亢吾宗愛之特異諸孫奉議郎吳公舜選公祖妣之
弟也祖垂歿託公於吳公吳公使與二子俯儆游二吳
為鄉先生聚徒甚重昆仲馳名聲太學時人有云眉山
三蘇江東二吳者是也巳而復從文簡程公大昌游所
得益超詣與賢書登丙戍第時太㳟人華髪在堂公調
吉州泰和主簿而歸喜動慈顔里黨羡艶周旋膝下凡
三年丁太㳟人艱再調饒州鄱陽簿公謂賦版公私所
繫不輕出朱入墨不敢少縱三年三易守皆知其才委
檄沓至公悉心區處上下翕然有部使者以私怒一尉
俾餘干丞核其罪丞以無罪報使者怒復委公公詧之
實無罪也併丞直之使者愈怒斥公府廷謂當與尉並
核公不為動俄使者罷乃免公平時出語如恐傷人至
臨義則毫髪不屈類如此既滿郡守王公師愈留為掾
凡數月公辭而歸闗陞用三表公登獨五階從事郎堂
除三衢教官衢多士學不肅有宗姓為學生者以其父
與公雅好踰規矩屏去不恕職掌無大小陞補必以課
試有謁于郡于外臺送至者皆不納士樂其公復市田
及僦屋嵗増以萬訃使教與養俱備薦者如式改宣教
郎知興國大冶冶當孔道凋敝殊甚痛革浮費銖粒有
經下車朞年公私浸洽蜀騎西來嵗無虚月前此芻粟
不備凡部送者繫馬縣庭毆擊吏胥公經理閒田許民
耕佃顓一司掌之以備馬綱之用且具言于郡與部使
者俾勿壞至今頼之土産鐵境有湖中峙三山適兩淮
嚴盜鑄之禁麇至其山至四千餘人尉出警輙角敵尉
慮其有他乃不白州縣而宻聞帥憲司帥聞之朝調九
江官軍軍且至公曰彼民爾奚至是哉乃檄主將軍于
境走一介持尺紙諭以禍福且抽戍兵開間道使可以
趨生避死其徒未信也遣數軰來覘知果撤戍也乃一
夕遁去幾半公復匹馬入其巢穴其不去者望見公單
騎小艇從湖中來乃相與言知縣果無害我意遂相率
俱去公復取屋廬柵寨凡盜鑄之具悉焚之乃歸不費
一鏃不僇一人卒使一邑晏然邑人合詞以為不然必
生大變濫殺無辜當如奚山茶商之事矣士民相與祠
于鄉校人謂可以言功公嘿不言初縣有學無以為資
塵封講席公為具緡廩延其鄉之秀民萬人英嘗從晦
翁先生游者為之長勸來學徒講貫問難不専為科舉
計縣事之暇公復横經與之發明大義自是誦聲日盛
邑之應舉者倍曩時偕郡計者浸多學宫隳毁徧為茸
治春秋器服不惟不備抑多非制乃選學徒持書旁郡
求齊公慶胄淳熈間討論制度更造之爼豆冠冕煥然
一新毎釋菜濟濟洋洋觀者知所向矣秩滿適四明僉
幙近次公亟就之㑹甲寅乙夘明越大䘲饉死相属公
佐其長修舉荒政謂使當食者羣集一所則紛然淆亂
乃家至户到不避涂潦雨雪米圭撮必使人披之不為
虚文時樞密何公澹帥四明知公實勞且遇公素厚言
之朝減磨勘擢提𣙜務務弊如毛随事剔疏洞見幽隠
吏不敢欺且請罷優潤以恵商人以革坐賈顓利由是
嵗増四十萬緡遷司農寺主簿遷太府寺丞皆出納之
地公究心其職剗革姦蠧蚤莫出入寒暑不渝初内帑
有積金前後稱校折閲殊甚廟堂疑焉命公稱之公權
衡精密有増無虧吏㦸手旁視大懼不免廟堂以為能
樞密何公尤加稱賞公居官不茍細物大抵然也凡再
轉對奏議四篇惓惓懇惻欲廣聖徳結人心嚴郡守責
實之政重縣令之權上嘉之求外任時丞相謝公深甫
與公同年進士再三諭公盍少留序遷在朝夕公請益
力分括蒼處州左符括山深人多盜奪凡有訴者公欲
示急捕之意必檄尉逮之小擾不恤也至若壅植穉良
則不啻乳哺首與属縣約情均一家應有逮㑹悉書于
厯囊以徃來不遣一吏至縣旁有貪沓撓政者事無巨
細必私情據理從違多不滿欲乃旁午遣人造説百端
侍御史陸公峻詒公書曰是譊譊者豈足恤願益推所
學以恵凋郡若因浮言輙爾退縮則張官置吏皆可廢
矣公不遣一書入長安唯自信其所志巳而流傳公當
祠去者公笑曰朝廷黜陟豈容預知邪巳而命下在月
餘之後乃前譊譊者自倡先是郡計赤立凡前後政四
方月餽公到官悉罷之怨謗巳譁適又有以宗姓祠禄
來請者實巳溢額公遲之浸不悦遂與譊譊者醖釀至
此公歸纔數月清議益白復畀岳陽凡所施行悉如括
舊為政無幾聲誦翕然具見於士民仁明十事之稱如岳
太守入境之初義勇凡七千餘人例迓于境公恐其落
事亟散遣之州受牒例五皷投箱職官檢沓吏胥批朱
所訴未伸費巳不少公以夘時開譙門縱其投箱檢沓
批朱一切不用且掲榜以郡土瘠民貧官賦官征悉自
斟酌蠲減倍常訟不能決者盡索故牘反覆詳視決遣
一空屈者獲伸悍者屛息巴陵之人方恃公以為父母
乃有游士不足於公而又當路適有與前譊譊為姻黨
者復有予祠之命公笑曰予無意於仕久矣今成吾志
也即日東歸父老遮車號泣載路歸途過武昌計使總
卿見公曰巴陵至武昌亦逺矣而巴陵士民來此借留
意甚懇切足見得民心如此令人嘆息公寓嚴四十年
至是乃還新安故山省松楸㑹故老仲姊年八十事之
如母里有堨曰清陂溉田千餘畆堨久廢田不治公一
日過之曰是亦可以利民也乃捐資率衆築之是春旱
種不入土而堨下之田秧獨以時秋倍入人歡戴之又
為選主者授之經理于今數年昔時磽确皆為沃壤里
社欲祠公焉居山間再閲嵗山深地濕公平時無疾苦
至是感肺虚之疾家以醫藥不便為請乃買舟復下嚴
瀬又數月浸苦脾虚遂終于正寢階為朝議大夫爵為
休寧縣開國男食邑三百户娶方氏故京西轉運方公
礽之孫承議傑之女封㳟人先公二十六年卒男四人
長煥前江州徳化簿居三年太守材之無一日不兼他
領闗陞修職郎秩謝還侍甫數日公乃易簀次閌廸功
郎新安豐軍安豐簿未試也篤學有敏材皆能大其緒
次仝次興早卒一女適迪功郎新寧國府旌徳簿史渭
孫男一人華將乞公遺澤女二人公性至孝侍太㳟人
疾祁寒不解帶念幼孤為天地間孽子終身以為痛謂
太父存育之恩圗報無所欲以年勞一階少答㝠㝠未
遂而終奉兄姊冞篤舉先人訾産悉畀伯氏不問伯氏
歿復經紀其孤伯姊歸承務郎程公文夷有子珌方髫
齓公識其非凡兒期望閎逺巳而挈以自随愛之不異
已子卒使有立於時仕所至不茍皆公之教也有舅之
子老而獨館之終其身死擇爽塏葬焉其隆風誼若是
其孤考卜𤣥宫乃得於淳安縣神童峰之原期以嘉定
三年十月十五日奉公于窆公天資清苦務自植立然
即之粹然和氣襲人其學浩博無涯惟以格物窮理為
宗如論洪範五行謂水性寒出於水者宜愈寒而其味
乃作鹹鹹温也火性烈出於火者宜愈烈而其味乃作
苦苦涼也是皆物以極而反以激而生故寒不生寒而
一陽生暑不生暑而一陰生其講學為後進宗師以此
其文則韻平而思逺咳唾成章著述多未暇編次性㢘
介洗手居官入仕四十餘年所居環堵堂庭不備嵗上
熟飯不足半嵗既歿其孤粥産以畢葬祭里評益仰其
清云泳與公同里且同朝知公久且深誼不得辭故備
書爵里歴官行治以俟秉筆者嘉定二年二月日朝請
大夫新知處州軍州兼管内勸農事借紫汪(泳/)狀
　　　宋汪侍郎(綱/)本傳　　　　　宋　史
汪綱字仲舉黟縣人簽書樞密院勃之曽孫也以祖任
入官淳熈十四年中銓試調鎮江府司户參軍馬大同
鎮京口强毅自任綱言論獨不詭随議者欲以兩淮鐵
錢交子行於沿江廷議令大同倡率行之綱貽書曰邉
靣行鐵錢慮銅寳洩於外耳私鑄盛行故錢輕而物重
今若場務出納不以鐵錢取息堅守四色請買舊制冶
鑄定額不求餘羡重禁以戢私鑄支散邉戌與在軍中
半者無異不以鐵錢準折則淮民將自便之何至以敝
内郡邪大同始悟試湖南轉運司又中綱笑曰此豈足
以用世澤物邪乃刻意問學博通古今精究義理覃思
本原調桂陽軍平陽縣令縣連溪峒蠻蜑與居綱一遇
以恩信科罰之害既三十年綱下車首白諸臺罷之桂
陽嵗貢銀二萬九千餘兩而平陽當其三分之二綱謂
向者銀礦坌發價輕故可勉以應今地寳巳竭市於他
郡其價倍蓰願力請痛蠲損之嵗饑旁邑有曹伍者羣
聚惡少入境彊貸發廩衆至千餘挾界頭牛橋二砦兵
為援地盤踞萬山間前後令未嘗一渉其境不虞綱之
至也相率出迎綱巳夙具酒食令之曰汝何敢亂順者
得食亂者就誅夜宿砦中呼砦官詰責不能防守狀皆
皇恐伏地請死杖其首惡者八人發粟振糶民頼以安
改知金壇縣親嫌更弋陽縣父義和為侍御史主管佑
神觀尋丁父䘮服除知蘭溪縣抉擿如神嵗旱郡倚辦
勸分綱謂勸分所以助義倉一切行之非所謂安富恤
貧也願假常平錢為糴本使得循環迭濟又躬勸富民
浚築塘堰大興水利饑者得食其力全活甚衆郡守張
抑及部使者列綱為一道荒政之冠以言去邑人相率
投匭直其事綱力止之繼知太平縣主管兩浙轉運司
文字未赴罹内艱擢監行在左蔵西庫屬金有衛王之
事宣宗立遣使來告襲位議者即欲遣幣綱言使名不
遜當止之境上姑命左帑視例計辦或且留京口總司
令盱眙諭之曰紀年名節皆犯先朝避忌嵗幣乃爾前
主所増今既易代當復隆興大定之舊俟此議定而後
正旦生辰之使可遣遲以嵗月吾擇邉將葺城堡簡軍
實儲峙糗糧使沿邉屹然有不可犯之勢聼其自相攻
擊然後以全力制其後廟堂韙之提轄東西庫又幹辦
諸司審計司以選知髙郵軍陛辭言揚楚二州當各屯
二萬人壯其聲勢而以髙郵為家計砦髙郵三靣阻水
湖澤奥阻戎馬所不能騁獨西南一路直距天長無險
可守乃去城六十里随地經畫或浚溝塹或備設伏以
扼其衝又慮湖可以入淮招水卒五千人造百艘列三
砦以戒非常興化民田濵海昔范仲淹築堰以障斥鹵
守毛澤民置石䃮函管以疏運河水勢嵗久皆壞綱乃
増修之部使者聞于朝増一秩提舉淮東常平淮米越
江有禁綱念淮民有警則室廬莫保嵗㓙則轉徙無歸
豐年可以少蘇重以苛禁自分畛域豈為民父母意哉
請下金陵糴三十萬以通淮西之運京口糴五十萬以
通淮東之運又言兩淮之積不可多昇潤之積不可少
平江積米數百萬陳陳相因久而紅腐宜視其収貯近
久取餉輦下百司諸軍江上嵗餫當至京者貯之京口
金陵轉漕兩淮中都諸倉亦當廣糴以補其數制置使
訪綱備禦孰宜先綱言淮地自昔號財賦淵藪西有鐵
冶東富魚稻足以自給淮右多山淮左多水足以自固
誠能合兩淮為一家兵財通融聲勢合一雖不假江浙
之力可也祖宗盛時邉郡所儲足支十年慶歴間中山
一鎮尚百八十萬石今宜上法先朝令商旅入粟近塞
而算請錢貨於京師入粟拜爵守之以信則輸者必多
邉儲不患不豐州郡禁兵本非供役乃就糧外郡耳今
不為戰鬬用乃使之共力役緩急戍守専倚大軍指日
待更不安風土豈若土兵生長邉地墳墓室家人自為
守邪當精擇伉壯廣其尺籍悉𨽻御前軍額分擘劵給
以助州郡衣糧之供大率如山陽武鋒軍制則邉靣不
必抽江上之戍江上不必出禁衛之師休養更番勞費
俱息時有獻言制司廣置荒田開墾以為營田綱以為
荒瘠之地不難辦而工力水利非久不可棄産欺官良
田終不可得耗費公帑開墾難就曷若勸民盡耕閒田
甽澮堙塞則官為之助變瘠為沃使民有餘蓄鼂錯入
粟之議本朝便糴之法在其中矣制司知其無益乃止
淮東煑鹽之利本居天下半嵗久弊滋鹽本日侵帑儲
空竭負兩總司五十餘萬亭户二十八萬借撥於朝廷
五十萬又㑹餉所復鹽鈔舊制弗許商之預供貼鈔錢
鹽司坐是窘不能支綱抉擿隠伏凡虛額無實詭為出
内飛走移易事制曲防課乃更羡既盡償所負又贏金
三十萬緡為樁辦庫以備鹽本之闕添置新竈五十所
諸場悉視乾道舊額三百九十萬石通一千三百萬緡
課官吏之殿最綱約巳率下辭臺郡之互餽獨増場官
奉以養其㢘擢户部員外郎總領淮東軍馬財賦時邉
靣多生劵山東歸附月饟錢糧以緡計増三十有三萬
米以石計増六萬真楚諸州又新招萬弩手皆仰給總
所而浙西鹽利積負至七十餘萬緡諸州漕運不以時
至綱核名實警稽慢區畫處分餉事頼以不乏移疾乞
閒得直秘閣知婺州改提㸃浙東刑獄皆屢辭不得請
慮囚至婺有奴挾刃欲戕其主不遇而殺其子􁀙讕妄
牽連徑出斬之釋衢囚之寃者台盜鍾百一非共盜尉
覬賞躐申制司綱謂治盜雖尚嚴豈得鍜鍊傅㑹以成
其罪邪於是得減死禱雨龍瑞宫有物蜿蜒朱色盤旋
壇上者三日綱曰吾欲雨而巳毋為異以惑衆言未竟
雷雨大至嵗以大熟進直煥章閣知紹興府主管浙東
安撫司公事兼提㸃刑獄訪民瘼罷行尤切蕭山有古
運河西通錢塘東逹台明沙漲三十餘里舟行則膠乃
開浚八千餘丈復創牐江口使泥淤弗得入河水不得
洩於涂則盡甃以逹城闉十里創一廬名曰施水主以
道流於是舟車水陸不問晝夜暑寒意行利渉歡訢忘
勩屬邑諸縣瀕海而諸暨十六鄉瀕湖蕩濼灌溉之利
甚博勢家巨室率私植埂岸圍以成田湖流既束水不
得去雨稍多則溢入邑居田間漂蕩瀕海藉塘為固隄
岸易圯鹹鹵害稼嵗損動數十萬畆蠲租亦萬計以綱
言詔提舉常平司發田園竒援巧請一切峻却而湖田
始復郡備緡錢三萬専備修築而海田始固綱謂是邦
控臨海道密拱都畿而軍籍單弱乃招水軍刺义手教
習甚専不令他役創營千餘間寛整堅密増置甲兵威
聲赫然兼權司農卿尋直龍圗閣因任理宗即位召為
右文殿修撰加集英殿修撰復因任又加寳謨閣待制
寳慶三年大水綱發粟三萬八千餘緡錢五萬振之蠲
租六萬餘石捐瘠頓蘇無異常嵗越有經總制窠名四
十一萬其中二十五則紹興以來虛額也前後帥懼負
殿以修奉攅宫之資偽増焉綱謂負殿之責小罔上之
罪大摭其實以聞詔免九萬五千緡而宿敝因是著明
矣紹定元年召赴行在綱入見言臣下先利之心過於
狥義為身之計過於謀國媮惰退縮奔竸貪黷相與為
欺宜有以轉移之帝曰聞卿治行甚美越中民力如何
對曰去嵗水潦諸暨為甚今嵗幸中熟十年之間千里
晏安皆朝廷威徳所及臣何力之有權户部侍郎越數
月上章致仕特畀二秩守户部侍郎仍賜金帶卒越人
聞之多墮淚有相率哭於寺觀者綱學有本原多聞博
記兵農醫卜陰陽律歴諸書靡不研究機神明鋭遇事
立決在越佩四印文書山積而能操約御詳治事不過
二十刻公庭如水卑官下吏一言中理慨然從之為文
尤長於論事援據古今辨博雄勁服用不喜奢麗供帳
車乗雖敝不更所著有恕齋集左帑志漫存錄
　
　
　
　
　
　
　
　
　
　新安文獻志巻八十四
欽定四庫全書
　新安文獻志巻八十五　　明　程敏政　撰
　　行實(吏治/)
　　　宋故朝請大夫主管成都府玉局觀賜紫金魚
　　　袋朱公(權/)行狀　　　　　　程　珌
朱公諱權字聖與年若干本貫徽州休寧縣千秋鄉千
秋里朱氏出顓帝周封于邾其後子孫去邑氏朱世居
沛國相縣唐末有避地新安者居歙之黄墩十六世祖
春始家首村父朝議慷慨有大志尊禮名儒篤意義方
公生而岐嶷童丱若成人六嵗入小學一日偶失所業
課冊先生頗有愠色曰毋多慮某能盡黙記乃追冩之
他日得故帙一字不舛八嵗能属文讀書率夜以繼日
寒暑不少替鄉之南有山曰顔公其髙三十里上有精
廬館其上手編諸家易説凡百餘萬言作為文辭自成
機軸淳熈庚子秋試遂魁鄉薦十四年登進士第授迪
功郎調隆興府分寧縣主簿未赴任丁朝議艱服闋調
福州連江縣主簿須次間工部侍郎朱公晞顔帥廣西
改辟象州連山縣尉兼主簿留攝幹官盡忠毗畫多所
裨賛慶元五年以舉主闗陞從事郎調紹興府㑹稽縣
丞邑當東浙㑹府之下三司委送紛沓判決晝夜不倦
前後連率如辛公棄疾李公大性李公浹皆敬賞之開
禧元年調泰州如臯縣買納鹽場考舉及格嘉定七年
改宣教郎知饒州餘干縣邑當孔道敗闕不可為之數
其至也適當災歉之時極力撫字雖上司督賦急於星
火而以身當之不忍一毫擾民百姓感之相與繪像立
祠十一年轉奉議郎賜緋魚袋十二年秩滿赴部朝廷
以作邑有聲差監行在左蔵東庫時淮北連兵嵗幣積
於左帑幾二百萬匹浸有損腐公條具上之廟堂變通
闔闢因時制宜朝廷從之民以為便金元相攻山東歸
附方講備邉之策遂陳七事一曰用人望夫一世人材
自有公望如漢用趙充國討羌羌人巳知其善為兵唐
用郭子儀屯涇陽回鶻見之下馬羅拜我仁祖用范文
正公帥陜西西賊破膽大抵人望所屬遐邇具孚雖不
勞設施人自竦畏以其信服有素也方今荆襄制帥衆
望所歸則䝉古不敢犯其境間常窺伺旋即敗退蜀道
前此繹騷非一及朝廷揚制命起巳試之舊人付以宣
司之柄則轉亂為治易於反掌是皆朝廷之上處置得
宜則四方萬里莫敢不服者也今兩淮重地防秋及時
倘圖任威望素隆不減蜀荆宣制之材者授以制使之
權委以藩籬之重則九重之顧憂可寛矣其二曰計戰
守自貞祐遷邊與我接壤談者毎以戰乃危事而諱道
以守為全計而同辭是固愛國保民之善意然自古對
敵守境未有不能戰而能守者孫氏保有江東以周瑜
能戰而敗曹操於赤璧也劉氏全有巴蜀以諸葛亮出
師而魏人畏之如虎也前者金師入蜀嘗入興元至大
安矣以我師挫其鋭而後止又嘗㓂淮犯濠梁逼安豐
矣以忠義兵擒其首而後退則是能戰而後守之明驗
也宜明飭宣制司沿邉諸將整軍經武繕甲治兵如漢
將之行師必為戰備如唐將之練卒常若㓂至平時則防
闗隘謹烽燧明斥候固不輕舉以徼戰功如或潛師掠
境必更相掎角設伏掩擊出竒制勝使不能得志而返
則可使懲創畏縮不敢輕於窺邉而後可以言守也巳
其三曰講備邉之至計前者淮上被兵守臣率多閉壁
不出以致巻甲疾趨如入無人之境驅殺人民殘破鄉
邑刼掠積聚焚蕩廬舎為守將者如秦人視越人肥瘠
未嘗過而問焉迨夫室如懸罄野無青草徐徐引去亦
不聞出兵追躡問之則諉以獨力不支是以若此嗚呼
是可不深懲前失而亟為後計乎當蘇秦之為從也約
六國連衡之衆以抗强大虎狼之秦秦兵不敢出函谷
闗者十五年夫六國至難合也蘇秦掉三寸舌猶能合
之為一家而獲效若此今以我國家自有之天下而行
吾所得為之事宜無不可者矧勢鈞力敵不足以望强
秦之萬一乎宜行下兩淮帥司疾速契勘諸將屯戍之
兵覈其事力方畧有如他日淮東或有警則使某處兵
制其左某處兵禦其右某處兵當其前某處兵掩其後
既以遏其剽掠且伺其可乗之時而擊之其於淮西亦
准此規専命制帥司主其事設有緩急立以羽檄調發
所合應援之處遣兵㑹合如逗留不進者國有大刑必
罰無貸規畫一定則長淮之勢如常山之蛇首尾相應
以逸待勞勝之必矣其四曰興屯田之大利蓋千里饋
糧士有饑色輸邉一石費三千鍾我國家中興髙宗嘗
因營田官候對曰營田就緒庶可少寛民力朕頃在㑹
稽嘗書趙充國傳以賜諸將孝宗乾道中制曰欲營軍
食之儲必講屯田之制尺籍所隸日有増加邦賦所入
嵗有定類既不可剥下以取給固不若興田以雜畊此
聖明留意屯田之家法也今戍邉之兵連年不解轉餉
不巳民疲可知況兩淮荆襄素多曠土宜眀飭制帥司
及州郡並開屯田張官置局専庀其事相地勢闢草萊
具牛犂辦糧種各修實政毋得具文春則具墾闢頃畆
耕作人徒秋則具稼穡登成収穫斗斛詳悉申上朝廷
考其績用之成否嵗入之豐耗而行殿最賞罰之法庶
乎屯田之利可見而軍食自此裕矣其五曰收民兵之
用人皆謂自民兵之分而民不可使為兵殊不知此可
言於安寧無事之時不可言之有警多事之日如漢鼂
錯所論唐李抱真所行今不必縷數我真宗時陜西嵗
取邉力人為弓箭手而無所給曹瑋以塞上廢地募人
為之皆為精兵仁宗時元昊叛范文正公知延州㸃集
鄉兵令刺其手此我朝用民兵故事也蓋沿邉之民風
聲氣習剛悍果敢馳馬荷戈乃所素習彼其久居土著
家室墳墓牛羊耒耜皆為子孫之計捍衛鄉里之心人
皆有之特患莫為之倡率紏合耳官司倘有以一其心
力作其志氣互保鄉井誰不樂從宜眀飭制帥司於荆
襄兩淮州郡皆團結民兵用三丁擇一之法聮為隊伍
擇其首長授之器械教之戰法仍行招誘激勸之道使
樂為吾用則其人皆良農也皆精兵也不廪於官而數
十萬之衆可具何憚而不為哉其六曰堅忠義之心夫
中原遺黎皆吾赤子彼見中興可卜襁負來歸國家撫之
以恩結之以信莫不感激思奮願為前驅或者乃以來歸
者衆糧餉難辦為慮殊不知古人惟患人之不吾歸未聞
以歸我之多為病秦民歸心於漢祖所以創大業漢民歸
心於光武所以濟中興故曰得其民斯得天下矣今來歸
者皆山東人迫於貪殘之政為避災之計吾惟有以為之
主宰治其政令寛其刑役反其田里安其生業何患衣食
之不給哉今忠義之將功効既著宜以所得城邑悉使領
之彼得憑國家之威靈非特建功於一時且將宣力於後
日垂勲名保富貴固所樂為其忠於國家永無窮矣其七
曰定乗機之䇿嘗觀戰國時魏使龎涓伐韓齊遣田忌將
兵救之孫臏教田忌引兵疾走大梁龎涓聞之去韓而歸
齊遂大破魏兵而龎涓自剄古之大梁則今之汴也古之
齊則今之山東也使兵爭自此而息則已如其弗戢第使
山東忠義之衆疾走大梁衝其方虗攻其必救鄰國烏得
不速返以救中都返則如龎涓之敗明矣此安邉制勝之
竒䇿也十三年正月差充省試中門官四月差充御試對
讀仍兼初考官十四年三月轉承奉郎監行在都進奏院
八月轉朝奉郎十五年正月差通判常州未赴差知恵州
五月轉朝散郎初抵郡飛蝗甚熾乃黙禱諸神且深加刻
責乞以身代百姓受害是夕大雨水漲明日忽有鷹隼鳥
雀以千萬計相與喧噪驅蝗赴江而斃其為政崇正學奬
善類先教後刑勸農寛賦凡利民之事知無不為一考之
後郡計稍寛即捐巳俸以助公帑自城壁倉庫廨舍橋
梁祠廟皆一新之百度修舉是時東廣諸州冦賊嘯聚
刼掠鄉井或數百為羣或數處俱發兇熖所至村落為
墟其渠魁曰曽官蘇況等皆驍勇一可當百朝廷屢放
省札下本路重賞收補公察僚屬中可委任者密授方
畧且多予金帛使遣間諜務知其蹤跡設伏掩捕果生
擒渠魁數十赴帥司梟首傳示餘黨悉平一路以安廣
帥應公純之上其功得㫖褒美轉朝請郎誥詞云爾之
為州也政以安民兵以除盜恩威之施各當其宜帥臣
謂不一之盜發之他州而爾能悉取之使濵海以南今
皆晏然則爾之功實被乎數州矣豈止一境之清哉姑
進爾階以竢明陟公拜命曰戢盜安民職也其敢言功
十七年龍飛覃恩轉朝奉大夫解任而還郡人惜其去
為之攀送者數百千人至有泣涕者其得人心如此是
嵗年七十嘆曰吾少赴舉不減年以欺君今當謝事豈
宜復入修門即上章乞致其事寳慶元年七月差主管
紹興府千秋鴻禧觀三年六月任滿再乞致仕又差主
管成都府玉局觀紹定二年累章力伸前請九月得㫖
特轉一官致仕進朝散大夫因言素癯瘠間闗踰嶺毎
自揆不能久于世今年踰七十澤及三子足矣舉家務
以付諸子所居前挹清溪喬木脩竹隠映緑秀乃即其
地築室曰芳洲樓曰景星亭曰濯纓曰拂雲日與賔客
徜徉酬唱其間四年正月覃恩轉朝請大夫賜紫金魚
袋五年五月下澣忽感胃疾時長子官浙東次海陵季
待銓中都家人招醫不許曰脩短數也作三書以報三
子不及其他惟勉以亷潔公勤而巳投筆瞑目時六月
朔旦也公天性純誠表裏若一處巳接物正直而謙和
内藴聰眀不自表暴居官清介常俸之外毫髪不取訟
牒紛至裁決如流不可干以私服食器用取其僅足不
務奢華雖仕致五馬人以為榮其自處無異寒素訓子
孫惟以循理讀書為急人有嘉言善行稱之不容口未
嘗言人過失喜愠不形於色樞密程公卓除工部侍郎
時舉以自代其詞曰朱某為士時嘗讀書蕭寺寺居深
山窮谷人跡罕到攻苦食淡如是者數年出其所學遂
魁一郡之士繼取科第後生晚進多師承之迹其居鄉
心恬氣和未嘗訟人于公庭亦未嘗謀利于私室鄉之
老稚起敬起慕逮試邑鄱江以詩書行撫字無廹切峻
厲之政有寛裕優游之美邑人相與安之為立生祠其
古之所謂循吏者歟廼今分職左帑出納惟謹臣知之
既詳信之甚篤舉以代臣實允公議平生大畧可見於
此嗜學迨致仕不廢方冊前後學者來從不逺千里率
百餘人随材誘掖後多知名之士毎言人心不可一日
無用昔賢運甓可以為法平生著述有納言十篇末議
四篇黙齋文集二十巻蔵于家塾初朱氏聚族甚盛然
未有以儒學起家者公始入太學登儒級巳而分符竹
列班行由是族之子弟益知向方姪申從姪況相繼登
科而詩禮之風衍矣公生於紹興乙亥十月十日終於
紹定壬辰六月一日享年七十有八娶程氏先十五年
卒累贈㳟人子男三人長沂儒林郎辟差監紹興府石
堰鹽場汶從事郎監泰州丁溪劉莊鹽場沫將仕郎女
二人進士吴去非程明其婿也孫男七人錫鑰鎮鑄鉞
鑑錡女七人未笄期以紹定六年四月二十二日歸窆
首村西山之原一子復居故里皆治命也珌方營卜松
岡而孟季朋來示以行述顧居同里仕同朝誼不容辭
也乃因其辭列其狀于右俾來者有攷焉
　　　通守陳公(慶勉/)傳　　　　　陳　櫟
公諱慶勉字志問世家海寧之陳村曽祖嘉聞始遷五
城祖仁傑父克紹皆不仕叔唯深春秋紹熈壬子冠鄉
舉慶元丙辰擢第調徳安府應城尉而卒公生於淳熈
癸夘甲子年甫二十有二以詩經貢于鄉五試春官紹
定壬辰徐元杰榜擢丙科年巳五十矣授廬州舒城尉
端平甲午全子才孟珙之師入河南謂中原可指日復
制府委公董餉汴京米以石計者萬有五千載以舟百
自合淝部舟至京口攴裝渉湖而江又泝河而淮北過徐
泗南過盱眙歴濠梁抵壽春未幾敵決潼闗水灌軍事
有大謬不然者公亦匹馬南馳與吏士皆飢疲采野瓜
柿梨棗代食幸而得還公在任日嘗率士卒獲盜二十
有一人相視山寨數十處教之備禦邉氓獲入堡安集
皆鈆槧之士所深避不敢為者端平丙申替歸授嘉興
府華亭縣浦東監鹽塲嘉熈己亥之任庚子霪雨大疫
且大饑亭户四百五十有竒僅存百九十貧不聊生坐
是課大虧庾䑓初索公績歴寄庫繼察公㢘勤無所歸
咎陳于朝令公解見任别注一等合入差遣奉㫖特依
淳祐辛丑也公在任姦民蕭元輔者以亭蕩二萬畆冐
獻于御馬院公親詣庾䑓條陳源委利病乞奏于朝石
卿孝淳備以公言敷奏得㫖以元蕩還亭户石公令公
代撰碑頌以垂不朽焉公嘗上書有曰淮西之餉汴海
東之疫饑皆百年所無之事而某任警曹則當之任鹺
局則當之豈骨相寒苦而然邪三授韶州推官淳祐乙
巳七月之任先是獲盜賞典屢陳未行左司徐公榜下
士孤寒無援為言於朝丁未吏部符下轉儒林郎改次
年合入官方公之在任也以劄于言二事于部使者其
一言寺院之弊其一言州兵之單曰官因常住之多寡
立為措息之定額利措息之入開告訐之門大率常住
有千緡之入則措息收千緡之半今日僧請増輸則乙
可攘甲之據明日訐其小過則丁可毁丙之據是官與
僧同盜常住也乞委本路監司覺察夤縁請住有類于
此同以贓論言兵事有曰廣東諸郡多與章貢郴桂鄰
溪峒縱横時乎出沒相據而起遂至震驚始畏張皇而
卒至滋蔓以兵不足故也昔儂智髙之禍可監矣一二年
來如韶有九峰之擾章貢有寧都之擾懲之於前則宜防
之於後䇿將安出曰填補官兵措置民兵是也何謂填補
官兵諸郡廂禁有名無實昨行招補奈招之易而養之難
然以韶一郡言之雖無生財之道而有出息之計竊見江
浙郡縣全藉酒課而獨不行於廣南民擅𣙜酤之利者日
以富官困非泛之給者日以貧儻許官自設法與江浙一
體施行官酤界外不妨民酤則酒息可助招補矣廣南隣
郡自鬻鹽今本郡有寄樁省錢萬緡倘借此錢以充官鬻
本俾與隣郡一體施行而於官鬻界外不妨鈔客則鹽息
可助招補矣本州有萬緡解庫嵗有出息約二千緡倘許
以此出息亦充衣糧費則解息可助招補矣合此三者以
資招補於民無損於兵有養闕籍補以强壯老弱代以
子弟委監司以檄元額飭郡守以嚴教閱則廂禁虗名
庶幾可革何謂措置民兵陜西義勇兩淮萬弩手皆民
兵也二廣號為樂土土曠民稀所以處流民置兵籍猶
有可議者試以韶一郡言之冐占户絶之田無時無訟
不闢不耕之地茅葦相望凡若此者倘自朝廷行下官
不許鬻民不許請盡行根括籍為官田稽其畆歩以處
江上之流民而徙耕之所過州縣量行資給為之室廬
貸以牛種復其租役家籍一强壯為半年軍春夏耕耘秋
冬教閲自縣而一郡郡而一路籍田可處萬家則得萬
人為軍矣今江上流民動以萬計與其使耕於沙洲聚
争於不足之區孰若使耕於二廣散處於有餘之地與
其使冐迭哨之危以資敵之向導孰若使為樂土之兵
以備吾之緩急大率若淮之萬弩手焉夫以出息養州
兵以為緩急城守之備以閒田養民兵以為緩急調發
之備二者官無養兵之費而坐獲養兵之利不猶愈搏
手無䇿乎凡此皆鑿鑿可行韶守張公貴洪舉公曰燭
姦摘偽如見肺肝吏服其公民懐其恵湖北漕蕭公逄
辰舉公曰性資純恪學問老成擢第二十年一寒自苦邑
民嘆服有清静無欲之化當職得之親見初非溢美戊
申赴班僅授鄂州蒲圻丞辛亥五月替歸五授簽書威
武軍節度判官㕔公事兼西外宗正簿福建提刑胡公
頴知福州陳公昉交章舉公最後知福州陳公徳與有
曰禀資樸茂蒞事恪勤人以為不誣寳祐乙夘替歸六
授荆湖南路轉運司主管文字方漕使章公清孫之赴
召而去新使洪公燾之未來也有㫖命公䕶印時兵興
雲屯待哺招糴給運沓至嘗以減糴數申朝省且以書
言之鄉袞程公元鳯論度牒登仕誥難售程公復書有
究心職業之稱與裁減誥數即暗減糴數也繼有㫖湖
南和糴二十萬石寳慶全二郡乞蠲免公恐上江四郡
紛紛援例所糴數將於何敷之别白利病曲盡其事丁
巳九月省劄下云湖南運管陳宣義申述詳明極可嘉
尚付湖南轉運司嚴督之戊午八月漕司鎖闈試士史
漕巖之委公董試且俾飭考官命題立説主於正大是
舉取士允合輿言公有力焉九月出院替歸開慶巳未
以請得通判武岡軍未幾改注福州倅景定庚申也公
嘗簽判是州去思在人先聲所騰士民鼔舞遽以二年
辛酉六月七日謝世公自少負雋聲叔姪弟兄自為師
友與應城公治經雖不同而學術淵源則同﨑嶇州縣
之職垂三十年非無功而仕止於是然謹畏自持終始
氷蘗沒之日田畝不盈百人多以老且貧為公惜焉公
自歴官職分必盡賞不酬勞譬之於物早遲巨細時節
分量一聼於天菊之香晚不羡梅之先春鸒鳩之搶榆
不羡雲鵬之搏扶吾方以壽考安貧為公幸而不以老且
窶為公惜識者當有取於斯言循轉自廸功至宣議以
官年少拘礙遂不得上贈二親公為文長於論事有陸
宣公之風五七四六皆典重純雅惜遺逸者多櫟於公
為族姪孫不忍公之沒沒無傳也随所見聞追而為之
傳泰定元年春二月二日戊子櫟謹書
　　　元故奉訓大夫江淮等處財賦都總管府副總
　　　　管鄭侯(昭祖/)墓誌銘　　　　虞　集
侯諱昭祖字孔明姓鄭氏徽之歙人曽祖悦祖南鳯故
迪功郎江東提刑司幹辦公事父申道故宣教郎君生
十一年而孤善事祖母能自樹立成其家至元丙子江
南初入圗籍致貢賦郡中無敢署劇職者君年一十六
獨以材推擇得管庫上計江淮行省比訖事以明敏稱
年二十七用薦者言除將仕郎廣南西道儒學提舉不
赴家居十餘年年四十四有司以姓名上聞天子為下
璽書用為承事郎保定等路管民提舉又一年詔置江
淮等處財賦都總管府遂加奉訓大夫擢副總管在官
踰年而歸年四十九又一年而卒得年五十至大庚戍
十一月也夫人許氏先卒子二淵又名也先承事郎平
江等處財賦提舉深以父任得官今夫人羅氏子二以
文以忠女一適程極孫男一女二以延祐五年夏四月
乙酉日葬其居之獅潭西北十五里烏石岡許夫人祔
獅潭者嘗有仙人羅君居之得道跨白狼超潭東巨石上
飛去不復見盖神明所遊山川竒㑹處也故其生物也
異而託體者寧鄭氏素著姓於此至君而大顯其仕也
起家一命而為勸學使者再命而璽書實來三命而大
夫是拜可謂榮矣皆君命及門而受未嘗出干禄也其
居家也官有繇役命家𨽻立具無或後嵗不足能周其
鄉里未嘗出謁長吏有賢者則見亦無所干請喜蔵書
教子前進士鮑君雲龍明朱氏之學著書曰天原發微
時人未之知也君獨愛其書刻諸木而傳之嘗自署其
齋居曰敬通議大夫建徳方侯回博學有重名同郡人
也為君記其説甚悉而君之名蔚然縉紳間矣其婚娶
尤尚門閥許夫人髙陽令族羅夫人則宋丞相程公元
鳯之甥奉直大夫鼐之女淵之婦程深之婦吳皆有宦
譜而程極又丞相之適孫也鄭氏子孫遂彬彬衣冠之
列其積誠致此巳逺哉銘曰
孰掲掲以趨弊其馬車我舒舒以居荷紫拖朱不出里
閭禮賢有書出試緒餘食貨用儲事不盡能弗競弗矜
遡其本原支流可徵石之岑岑潭之黔黔生乗陽升歿
蔵寧隂允利不騫慰後昆之心
　　　從仕郎揚州路通州判官弗齋先生陳公(宜孫/)
　　　行狀　　　　　　　　　　曹　涇
公諱宜孫字行可號弗齋取中庸五弗措之義姓陳氏
徽州休寜人其先唐廣明時自桐廬郡徙居縣南之藤
溪以一姓蕃大遂為陳村稅籍仕譜儒業文聲雄于一
縣公髙祖始邑居生必達曰黙軒公放懐山水有詩聲
黙軒生觀觀生登曰溈涯公公父也詩似其祖書翰端
麗老於文學再上橋門不利乃委祉于公丰神秀偉雙
眸炯然其為文落筆驚人戊午遂貢明年取第廷對巳
在乙科偶䇿語失權貴人意得同進士出身授迪功郎
江州瑞昌縣主簿沿江制副集撰汪公立信改辟蘄州
廣信簿兼制帥兩幕吏能綽著厥聲甚都明禋貤恩二
親封承務郎孺人孺人吳氏也族里以為榮丁孺人憂
服闋廣徳知軍賈公蕃世欲辟為令東諸侯争欲出其
門以親病俱不克就嵗辛未月山趙公日起鎮姑孰以
節制司幹官剡辟侍親從之訟牒獄辭多以諉公衆健
其決月山竒之將露章于朝以階清切遭承務公之變
號跣䕶喪還家終䘮循文林郎授常州州學教授需次
間時事急郡守存畊王公積翁辟知太平縣事改知婺
源縣事未及上為至元丙子闔邑草竊起如沸糜公殫
竭巳力激勇裒智勉相保聚以竢王師之至上功外省
遂知休寧縣事守土難在鄉土尤難革運之際又大難
也公才識絶人不懾不暴拉强拊柔扶傾葺壞事無遺
力功不勝紀其抗言于郡令本邑得以秈米代輸秔之
窘最為長便居三年鄉邑大治本道按察鄂通竹庵公
始行部以譽望知公請為郡文學自乙亥兵興堂堂學
宫以駐戍卒四壁傾頽蹂為圊溷幾不可以芘身立足
公究圗之如堂如構為塈為茨復侵田新器具齋扁鼎
創先賢閣文其梁板刻之徽學之大壞而重新公之力
也辛巳入覲授將仕郎開化縣尹衢俗獷悍開化為劇
公至為説利害使知避就乙酉秋民劉元五等倡亂焚
掠擒其渠魁十餘人戮之以次招収不費一矢邑學毁
于兵風厲其徒遄復舊觀奉宣寛條蠲其徭役至今有去
思焉再詣選江西道儒學提舉缺集賢翰苑諸公列薦公
以補其處命且下㑹時宰被罪公意亦倦竟授通州判官
以歸甲午(闕/)　司以維揚路昏鈔委解汴省為錠一萬七
千有奇公無所辭浮淮(闕/)　河入汴不半月竣事廟宫禾
黍城郭人民無窮感慨賦萬嵗山而(闕/)　年授代歸行李
蕭然元貞乙未三月也公未至通州時築宅一區不甚穹
峻加宏敞焉一堂深靜軒窓翼之旁有隙地畦花蒔竹
毎曰以是終吾餘年亦可矣鐘鳴漏盡而猶行乎頻年
腹脇間停飲為(闕/)　　　　　丙申特甚入丁酉有加謂
二子曰吾年六十有七仕近四十年守此江浙薊汴之
身以從先人丘墓之側有何不可而又求長不死乎吾
一生平心直道粗可無愧以此遺汝軰應未為拙勉繼
吾志而已言訖取水盥潄端坐而逝二月之初九申時
也公之生亦以申時其年月日為紹定辛夘之九月十
二惟公少負俊聲壯老如一在承平鉛槧之士避其鋒
值危難章句之徒伏其略為子弟修敬父兄為父兄攄
忱子弟於考徳問業有教善之忠於喜慶急賙有通財
之義體用該常變一武文合庶幾乎全才而惜也止於
州縣之勞公娶吳氏同生辛夘嵗與公嫓徳男二人元
方前浦城縣丞季方前休寧縣南五嶺廵檢俱能仕足
紹其家女三人永春縣主簿朱彰休寧縣學教諭吳綺
遂安縣主簿朱宗周壻也孫女三人元方等將以大徳
己亥三月三日甲申襄事於邑南嘉善鄉善慶之原前
期走書曹涇以行實為托夫行狀門生故吏子弟責也
予得第(闕/)　　　大院予就别頭有一般燈燭之雅入
仕淺然公領郡學予長紫陽有異時同僚之契其生也
又少公三年然則於公固弟行也知公為詳狀公行為
宜乃不辭書之謹狀
　　　徽州路治中汪公(元龍/)傳　　洪焱祖
汪治中元龍字雲甫婺源人由太學登第授迪功郎紹
興府司户徳祐乙亥兵興奉憲檄勦鄉邑劇賊遂知縣
事歸附授朝列大夫本路治中績溪祁門盜起議者欲
悉殱之元龍止戮倡亂數人全活甚衆弟元圭字功甫
武學舎選淮閫李庭芝辟充幕屬咸淳末授承節郎徽
州兵馬鈐轄踵兄元龍知婺源縣事兵火之餘人多逃
徙元圭悉心撫字咸復其業申請免買屯田牛折收夏
税絲綿輕賫凡可以便民者必力為之授奉直大夫饒
州路治中未赴卒元圭子二人良臣監察御史良垕嘉
興路治中(程文憲公婺源山萬壽靈順五菩薩廟記五/顯神莫知何所始在徽之婺源吴楚閩越之)
(間皆祀之累封號甚尊顯宋徳祐元年燬于㓂時里人/汪元龍守鄉郡弟元圭為邑宰復建之施田若干畆奉)
(時祀日景福莊世祖既定天下禮百神奉香幣致祭至/大四年再燬元圭之子僉廣東肅政㢘訪司事良臣某)
(路治中良垕首樹正殿衆爭獻貨幣門廡樓觀庖庫之/屬皆成焉壯麗宏大甲于郡初廟附智林寺寺亦再燬)
(再構皆出汪氏延祐元年賜廟額曰萬壽靈順五菩薩/之廟寺曰萬夀之寺明年良臣請記于石唯神赫奕變)
(化著靈効響海内所共聞而廟有再興之功汪氏為大/鄉里所知國初元龍兄弟保氏之功尤多仕皆至治中)
(伯朝列大夫仲奉直大夫良臣/嘗為監察御史有能聲是為記)
　　　饒州路治中汪公(元圭/)墓誌銘
　　　　　　　　　　　　　　　方　回
古之立徳立功立言而歿者雖歿不朽士大夫歿而至
於不朽難矣吾州婺源篤生太師徽國文公不朽人也
其夢奠慶元庚申於今九十三年矣其四十七年丙午
而州之紫陽書院興焉郡守韓公補實為之其八十八
年丁亥而縣之晦菴書院興焉縣尹汪公元圭實為之
紫陽之書晦菴之學前有光先聖後有功來哲而創二書
院者俱大有功斯文足與文公同不朽嗚呼盛哉徽婺
源回嶺汪氏世大族公字功甫晚號月山老人曽祖晉
臣祖大才迪功郎知永平監娶倪氏生長子琰蚤世是
為公所後父公所生父鄉貢進士應雷其從兄也公三
嵗為永平所祝又八嵗永平卒母潘氏教育之讀書務
通大義文耻絺繪雕篆然議論是非利病前軰輙退舎
性至孝事先請後行嫁女兄二人遭内艱與生父艱骨
立毁瘠慎事節用年二十五六遂饒於財而能施嘗以
軍國十策獻舊朝特補承信郎初監嘉興澉浦酒丁夘
請兩淛漕舉浙東安撫使王霖龍辟充準遣再調侍衛
馬軍司幹辦公事乙亥除江東兵馬副都監徽州駐劄
劇盜周勝等嘯聚據邑公與同産兄松坡知郡元龍生
擒之俘于郡遷武翼郎擢江東兵馬鈐轄松坡早入太
學回同年壬戍進士稍忤權貴十餘年不調至是以迪
功郎黄州司户權婺源縣尉知縣事至元十三年丙子
正月十九日杭舊大臣納國土于大元二十五日徽城
歸附公兄弟全民弭盜力保鄉井㑹有二李之變富珠
哩敬軍至嘉公兄弟功多呈省換授公江東軍馬總管
而以松坡知徽州事以公代知縣事是嵗李巳降而附
閩視徽為壑時出鈔擄公扼險置闗㓂不得犯其冬張
九元帥征閩兵所過民震恐公迎送贈賂以禮他軍假
道者皆然將士敬嘆不敢為暴境内耕蒔刈穫如承平
時初領縣人疑公嘗治軍旅將行重典而公歛威用恩
寛嚴適中萬山間桑柘鮮絲纊惡有司苛責公詣省乞
嵗折楮幣名輕賫六縣民至今便之祠廟寺觀燼于火
者損貲具材新倍於舊或産去税存或有田無賦貧餒
富吞弱役强避一切釐正十五年江東道提刑按察副
使奥屯行部興學公大喜延名進士九江文天佑主文
衡㧞儒彦出税帑立賞格免徭給廪士萎復振官造船
鄱陽期㑹峻急丁匠多斃公所部時其飲食人用盡力
辦蚤費省工善物堅十七年代者至民挽不聽去至哭
泣悲思則投牒借留以千計走都省選曹乞公再任十
九年勅牒授承務郎婺源縣尹恵愛日益加名譽日益
隆事為日益著為舘驛為丞㕔為尹廨更鼓樓過者咸
曰壯哉縣而費皆不仰於官嵗四月八日四方民謟五
顯神為佛㑹天下商賈輳集自額辦官課外公絲髪無
取至如書院一事闗風教甚大更郡守二十餘人非無
賢守而郡之有紫陽書院自韓守始更縣尹三四十人
非無賢尹而縣之有晦菴書院自汪尹始本道提刑按
察副使疎齋盧公摯深嘉之呈省起里人吳覺江雷為
山長皆名進士公為山長屋百楹田六頃書萬巻先聖
殿居中文公祠講堂齋序居左右回為作記此公之大
節也既受代宣命授奉直大夫饒州路總管府治中而
疾篤弗起公同産兄二人長松坡初以省符知鄉郡後
宣命換朝列大夫徽州路總管治中先公四年卒次英
發前登仕郎第一人雲龍前禮部進士省符龍興路同
知述公行俾回銘者也公菲於奉巳飲不涓滴内無姬
侍衣穿啜淡而分膏腴田於族兄弟則弗吝代民輸酒
課及下户二税嵗率數千緡尤弗吝可謂富而好禮不
止於無驕者矣生癸巳二月十九日卒庚寅二月十七
日年五十有八夫人詹氏後公八月亦卒生同嵗歿同
年夫賢知婦閫懿此不書子男二人良臣松坡子三嵗
為公後前國學進士從仕郎都昌縣尹遷承務郎鄱陽
縣尹良垕詹夫人出承事郎江東等路木綿提舉換宣
授揚州營田提舉女一人來弟適同縣將仕郎建寧等
路木綿提舉俞攴翁孫男四人安孫燾祖興祖愛孫女
二人長適休寧武岡金主簿次幼在室卜三十一年甲
午十二月二十日合葬公與夫人于縣東長田源治命
也銘曰
世有一善行優於百善行者乎曰有之星源之有晦菴
魯之孔鄒之孟也祠之塾之立天地心生民命也發千
倉無飢民傳一燈有賢人我謂此愈於彼故星源之原
子子孫孫
　　　歙鄭令君(安/)廟碑　　　　　程　文
鄭令君廟者歙人祀其故令鄭君于廟也鄭君名安歙
西鄉人以一言解屠城之師令歙三年民大治其沒也
思之數十年不能㤀至有祀之者父老且死戒其子孫
鄉人曰微鄭君吾屬無噍類矣且鄭君正直後必為神
盍相與祀之廟毋祠于家於是共立香火于城西之憇
棠庵尊之曰鄭令君久之以為未稱崇禮之意即庵旁
立廟㑹郡太守不悦於民斥其請民大讙事上行中書
行中書按令君功徳應祭法且下縣令聴民立廟以時
致祭如請民大悦則又以庵旁廟臨大道煩囂非神所
居卜遷之吉乃踰溪二里營髙敞地近令君之墓更作
新廟云歙人之祀令君也不敢慢恒以嵗仲春中旬卜
日刑牲釃酒大㑹廟下陳簠簋籩豆張樂歌舞薦以娱
神禮畢醉飽神賜闔户而退仲秋之日亦如之正月十
五夜則奉衣冠出遊燈燭簫皷香花滿野稚耋歡呼争
持紙金銀錢迎道望拜親之畏之儼如令君之復生也
飲食必祭出入必告懷私負曲者不敢禱于令君之廟
廟成之嵗風雨協和疾厲不作盜賊屏息五穀大熟連
三嵗民咸曰令君福我哉具石請于新安程文書其事
刻廟中以傳永久文惟東南之山川竒秀絶特者莫如
歙其鎮之最大而逺者為黄山山之峰三十有六而其
最髙者為天都世傳黄帝嘗臨是山故名環城若問政
紫陽披雲金紫靈山諸峰林立如畫川流奔悍數百里
蕩為浙江故其間風氣所蓄洩在人則賢在神則靈而
人之生徃徃沒而為神上古逺不可知近代大而負出
世之資開繼聖之學享國家千萬年之祀於天下小而
烈夫孝女仙翁釋子之見祠於其鄉及其徒與在外縣
者不論論自漢以來有功徳於兹而血食不絶者東漢
贈尚書令方黟侯廟在白羊山村後三百餘年有陳儀
同程忠壯公廟在黄墩又百餘年有唐越國汪公廟在
烏聊山最顯又四百餘年有宋錢氏兄弟廟在汝溪又
百五十餘年有鄭令君焉是皆所謂生也有自來逝也
有所為而不為偶然者嗚呼盛哉漢之盛為縣令若卓
茂之於密魯㳟之於中牟朱邑之於桐鄉得祀者盖不
少而皆非其鄉土及其季世以諸葛忠武侯之沒蜀人
屢求立廟不聽至祭于道陌之上頼習隆向充抗章上
言久而得立廟沔陽嗚呼又何其難哉我國家之崇明
祀順民心歙人之報功徳厚風俗皆足以昭徃古耀來
今而令君之威靈赫然流行於兩間以為國家生民無
窮之庇休有不可掩者矣廟起於後至元某年月日遷
於至正某年月日屠城事載郡志及翰林學士掲公所
撰墓碑兹特紀立廟始末而系以迎享送神之詞其詞
曰
靈山兮青青沙水兮泠泠中有原隰兮衍以平樹木總
總兮花㝠㝠庭户敞深兮虚牖櫺几席儼布兮崇豆登
懸鍾皷兮兩楹待令君兮不來佇屏息兮肅以聽倐奔
雲兮擁霧令君翩兮其來下駕鶴翼衛兮使雙鳬先路
馬闐闐兮珮珊珊從之兮祖父酒注罇兮肉載爼恭獻進
兮拜傴俯繁音發兮紛屢舞􁀙􁀙兮坎坎撞鐘兮擊皷
神欣欣兮顧喜口若言兮目若視予上下帝所兮司福
祉錫豐年兮驅厲鬼無逺四方兮矧兹邑里飄風颯兮
神以還我民報祀兮于永年(朱大同續志鄭安歙縣人/早孤事母以孝聞二兄欲)
(分財異居不能止悉讓之寸田尺宅無所取宋亡之明/年李世達叛富珠哩敬駐兵昱嶺以徽反覆將屠城民)
(亦自相焚殺安曰不可乃杖䇿謁軍門而言曰將軍承/天子命攻城略地欲弔其民亂者世達一人耳既而敗)
(走民争具牛酒以俟將軍民亦何罪而欲屠之且將軍/殺人以立威孰若不殺人以得衆敬乃許之兵不血刃)
(民皆安堵時丘龍友攝郡事以安為歙縣令就職未期/年而邑治將代民詣府請留上其事始更賜銅章真命)
(為從仕郎尹歙既歿鄉人/思其惠請立祠祀於其里)
　　　竹溪方公(貢孫/)宰鄉邑記　　黄應旂
祁門望邑也有山東聳峰巒䧺峭祁山也清溪南奔石
崖對峙閶門也重岡列岫隠隠隆隆四外繚繞蜿蜒扶
輿清淑之氣融結其中名賢間出必以功業自見承平
則興禮樂以陶民心患難則攘奸兇以衛宗祏不虛生
也邑治經始於唐之永泰因巨盜猖獗㨿黟歙間挺禍
東南里豪士長史吳公率衆勦滅州刺史上其事代宗
嘉之授朝散大夫石州刺史賜金紫眀年析黟六鄉及
鄱浮梁地置為縣合祁山閶門名之曰祁門就以長史
為令今方令尹復製錦于祁門前後相距五百年一邑
盛事如出一轍名世之生有數存焉方為祁門望氏世
植陰徳代有興者秋崖先生詞藻擅名家機軸流芳猶
于令尹舉進士第奉常初筮金陵庾官滿調毗陵節推
繼而東淮餉臺辟寘幕府沿檄來歸適值時事搶攘令
尹之未歸也人望之既歸也人悦之時則邑宰遁居民
散井邑為墟羣剡于朝俾領縣事公於空匱怵迫之際
極力撑拄處之晏然號令嚴明鋤奸去暴縣境為之怗
息歸附後丙子春三月邑南有乾討虜突入所過殘滅
逼及城郭民不堪命公於是逺迎三萬户輟食亟徃如
拯溺救焚不旋踵而収捕拘繫者縱釋流離者安集民
皆按堵如故秋七月鄰邑之黟强梁煽亂焚戮刼掠撞
搪震撼蔓延于祁之砂溪公又嚴加防禦昭掲文榜以
理撫諭于時盜賊聞風銷弭彼黟則生靈魚肉室廬煨
燼而吾祁則化刀劒而牛犢脱塗炭而衽席果誰之力
歟嗟夫祁之民始而魚驚鳥逝携老扶幼於深山窮谷
既而得返故家相笑語廬旅孰不舉手加額曰不圗今
日復有相見之期此吾父母再生之也昔長史吳公平
一隅崛起之盜民到于今稱之公當四郊澒洞獨能鎮
静保䕶鄉井户口無虧方之長吏之功豈偶然邪公器
宇軒昂襟度融豁徳望髙而才幹敏鼎新縣治掃除宿
蠧賦役均詞訟簡遇有公上之需類皆不擾而辦至於
勸課農桑則田野加闢俾得以桑麻春郊雞豚秋社者
皆公賜也凡事有不便於民者必親告於上勤勤懇懇
不憚其勞求以便民而後巳公之為政六事悉備當路
薦舉有曰奉公畏謹處巳㢘明闔邑士民莫不愛美猗
歟休哉可謂下不負所學上不負所知矣有大抱負必
有大設施行將展所藴以福天下蒼生要非鄉邑所能
私者祁人徳公之恵而請書其事于石蓋將以傳之不
朽云公名貢孫字去言竹溪其號也時至元十七年十
月望日儒學教諭黄應旂記
　　　進義副尉徽州路休寧縣尉程君(隆/)墓表
　　　　　　　　　　　　　　　于文傳
此故休寧縣尉程君之墓其孫曰子峴以予嘗官新安
走書請文其墓石予不覺慨然嘆曰是故嘗有功於鄉
邑不可泯者因追述其事而表之曰昔至元丙子春丞
相巴延受詔下臨安惟時宋都統制李銓舉徽州以降
副統制李世達殺戍將拒守丞相特分萬户富珠哩敬
一軍而西破昱闗以臨徽州世達敗走閩所在兵起萬
户急下令屠歙休諸縣於是歙人丘龍友等率父老詣
軍門言亂者世達非百姓意請全活之以廣弔伐之仁
萬户許之且議徽險逺宜得其土之賢者分守庶安集
其民人遂承制以龍友權知徽州事前紹興司户婺源
人汪元龍佐之歙人鄭安權知歙縣事前常州教授休
寧人陳宜孫知休寧縣事君及趙象元佐之元龍弟元
圭權知婺源縣事祁門人方貢孫權知祁門縣事程克
柔佐之蓋兵不血刃政不踰時亂者復業四境安堵諸君
子有恵烈于鄉邦甚大邦人頌之至於今不衰焉君諱隆
字君熈休寧陪郭人性疏爽不羣喜問學從故𢎞齋曹公
逰與邑人金革宋煥齊名時號三俊然屢試有司不利
迄不得施嘗上書郡守王公應麟趙公必槐論時事數
萬言兩公奇之莫能薦㑹王公積翁繼為守始亷部中
名士得君與歙人鄭天麟遂辟君休寧典史天麟歙州
路鈐居數月俱以才局聞而宋社屋矣方世達之變也
君請故宣參畢公祈鳯主縣事力相保聚亂定而畢公
去不復出君又請宜孫主之邑頼以全且念瘡痍之秋
摩撫備至征科不煩獄訟稀少盜賊屏息部使者稱其
能方是時縣之若埜山孫元京黄原吴達齋軰皆宋遺
民髙潔而寠君一一存恤之識者尤以為難居三嵗以
疾卒君之先居歙黄墩曰元譚者當晉東渡為新安太
守有善政為民所請留太守之後曰靈洗梁陳間起鄉
兵討侯景歴官鎮西將軍開府儀同三司謚忠壯忠壯之後
曰澐唐季復起鄉兵拒黄巢歴官歙州都知兵馬使子
南節定居休寧陪郭傳五世至宋開州團練使全禦金
人于池州時伊川子孫避亂州中遂相通譜全後以節
死子先誓不仕生三子長永正帶御器械居臨安次永
竒號格齋先生從學朱文公次永彰宋鄉貢進士即君
五世祖也格齋四世孫圉無子而伊川七世孫榮秀實
繼之故君之族於伊川為近識者又以為程氏世有功
于徽而忠勲所成逺有端緒若君亦可謂克紹祖風者
矣君髙祖琬仕為宣議郎曾祖茂官至臨安府磨勘司
主押官祖梓父陵俱不仕母凌氏宋忠臣徽猷閣待制
唐佐之族孫娶何氏有賢行生子二人長忠甫蔭授休
寧永盈庫副使次清甫建康路𤣥妙觀提舉孫五人子
觀子峴子善子華子美墓在縣之一都斷石村心榮秀
於君從弟也延祐中歴官江浙儒學提舉子文貴亦以
薦為饒州路徳興縣銅冶場提領與忠甫清甫竭力修
復先業而子峴尤繼其志捐田以膳塋續譜以鳩族且
念君之墓久未有金石之刻乃以榮秀之狀請予書之
子嘉其志而元龍之孫行諸路金玉府副總管思禮安
之孫玉象元之孫汸各以書申言之通家之義藹然可想
故著其功之大者于首而詳其官行世次于下方以詔
其子孫及鄉之人且使後之秉史筆者亦於是乎有攷
焉
　　　元故青陽縣尹汪君(維祺/)行狀
　　　　　　　　　　　　　　　　家　乗
君諱維祺字壽甫姓汪氏其先居歙之唐模自唐越國
公華以來為鼎族宋紹興初有贈金紫光祿大夫諱叔
敖者自唐模徙潛口長子將作監丞若容少子秘書丞
若思相繼登進士而中子若虛克家不仕生福州福清
縣令淮淮生鑄鑄生師儉又自潛口徙信行與祕監之
後聮居君即師儉之子也性頴敏嗜學凡書史過目輙
記不忘為文古雅所作取有補於風化尤以剛介自持
所居之東榜曰介菴宗老尚書文節公過其家為大書
掲之其為時所重如此膺薦授石峽書院山長所甄陶
者率皆成名陞杭州路儒學教授嚴立條約以身示教
值嵗㓙學廪有負欠年終不足者吏白請置之獄君曰
貧家晚嵗其父母獨不望菽水之奉乎乃以巳俸代償
釋之欠者多感恵無再負者秩滿擢池州青陽縣令蒞
事一以公勤邑獷險多盜民懼不敢行君下令省諭或
有犯者稍給資本使治生産鬻販盜由是息張氏兄欲
奄有其亡弟之貲而誣其婦以姦狀又邏者捕盜而贓
不符其主數獄皆巳具君獨審其有寃而持之間行訪
察悉得其情而白之乃巳嵗饑民大疫君不待請發廪
賑之召醫診視日徃撫恤活者甚衆民懽戴相語曰汪
尹再生父母也居無何以親老請致仕民相挈遮道攀
餞嗚號動地雖古循吏殆不是過云君既歸朝夕不離
親側服食非手薦不進暇日取秘監竹野怡吟集編次
成帙以傳祖墳菴曰金紫院僧利他姓募舎將割其祀
之半以供君毅然不可曰院乃制額以奉先大夫者異
姓何預焉率宗人重建公之力居多親歿葬大富山廬
于墓傍葺重屋祀祖若父寓守者於側自號富山主人
有富山餘藁四巻以嵗丙寅某月某日卒享年八十有
五配鄭氏蚤逝葬汪坑口生二子曰怡恢繼王氏生一
子曰申申與孫磐等以君卒之明年某月某日奉柩與
王合窆于大富山先塋廼前期奉君事行請次第之為
狀以乞銘于立言君子通家生雙橋鄭千齡撰
　
　
　
　新安文獻志巻八十五
欽定四庫全書
　新安文獻志巻八十六　　明　程敏政　撰
　　行實(吏治/)
　　　元中憲大夫浙東道宣慰副使程公(相/)墓銘
　　　　　　　　　　　　　　　揚剛中
公諱相字仲和姓程氏徽州歙縣人宋咸淳初以從祖
丞相吉國公元鳳郊祀恩奏補登仕郎及朔南既一禮
部尚書謝公昌元用故官薦得信州録判方踰年以母
病去改徽州路司獄轉從仕郎婺州路蘭谿州判官調
承事郎台州路寧海縣丞轉承直郎臨江路清江縣尹
轉奉議大夫掌寧州知州兼勸農事遂以中憲大夫浙
東道宣慰副使致仕至順三年二月丁卯以疾卒年七
十七環谷其自號也曽大父諱放宋贈太師魯國公妣
呉氏魯國夫人大父諱元定於吉公為同母兄登進士
第仕宋為朝議郎父諱宏祖仕宋為浙西發運大使司
主管機宜文字以公故贈中憲大夫漢陽府知府上騎
都尉追封廣平郡伯妣胡氏諱淑能追封廣平郡君所
生父諱有能仕宋至提刑司幹辦公事吉公以兄朝議
子死無後取公於族以為之繼妻汪氏諱徳繁宋樞密
使綱之孫女前進士望江縣尉琦之女子男燧以公蔭
授進義校尉兩浙運司石堰場司丞女三壻曰池州路
儒學録汪之純曰曹州人匠官汪完澤曰鄭以文孫男
五宗觀𤣥觀祐觀元觀山觀女三公㓜而端重寡言吉
公竒之謂必能亢其宗及為司獄時囚滌濯衣食意曲
盡察其枉者白出之在職八年舉重輕咸隂飲其施大
徳丁未飢蘭谿在浙東諸郡為尤甚公既勸其州富民
發廪以賑行省有命婺移粟以濟蕭山時疫方熾人莫
敢往公聞命不辭訖事而疫卒不及後舟道蕭山治夜
有羣盜譟而來舟人舉燭盜見公驚曰是固蕭谿州判
嘗移粟以活我者邪即棄去州有婦通所私而殺其夫
以屍藏乃刳其腸并褫所衣衣遺道上若為虎所噬者
以不得骸殖告公視婦無戚容紿曰若夫不幸死虎取
其遺葬足矣婦既去隂遣人躡之則道與一男子相耳
語擒鞫之得殺狀且獲其屍人以為神寧海人以挾私
鹽犯案殺㓜女誣邏卒卒長以私怨榜卒承公視其傷
與詞異立直之清江有無田而輸糧者嵗為石萬葢自
宋靖康時權假於民以給軍刻石具存經理行郡欲舉
其數加民為已功公力爭不聽守震怒摧辱將誣以罪
公不顧徐曰吾為民死無恨㑹上官至白之卒如公言
盜起寧都軍需星火急公以夜繼日力取給訖不乏而
盜平廉訪司委以覆邑旱皆懷金以伺公躬履民畝取
其不旱者罪之一私莫干邑小吏非名補者乗公出雜
然入邑操縱事莫能輯公歸法之終其任一迹無小民
時時以逋負殺子女誣債家邑官每以為利公得其誣
蔽之罪俗遂革行省命以郡糧數萬石運真州旁邑官
皆行賂免公獨不辭出江風大作舟危覆公適酣寢夢
神人長丈餘語之曰若心合天當䕶若以出險毋恐既
覺而舟已平及授常寧即引年乞休致遂告老在官一
不以財賂自凂茍利民無劇易必力為不自顧望沮止
所植卓然蓋其官業所由來者有自雖不獲大施於時
以及柄用迪前人光然既休官貌日加豐中舒外澤步
履不衰夜書細字如五六十嵗人與其兄承直郎松江
府判文彬尤友愛遊處必偕妻賢子孝孫息滿前被紫
横金華焜宗䣊優游娯佚以享其年則天之施報何如
也嘗豫卜藏穴深以金帛累身為切戒疾既革即櫛浴
更衣端坐而逝燧將以卒之二年某月某日𦵏之歙東
潛川前事致其里人奉政大夫前饒州路總管府治中
方君存心之狀謁銘於予遂為之銘銘曰
程氏之先顯有遐承迨戒周旅伯休著稱煌煌史牒後
系前仍暨兹元滌有烈無朋振身田閭配食陳庭本隆
支茂宜蟄宜繩天球在宋遂相昭陵統官惟百吉國徐
興稽立攷成名勲具登嶷彼中憲志追前能佐州歴縣
序進年升何艱不任靡重不勝卒叅使節官以才𢎞一
緇弗翳璧瑩淵澄篤易和適以佚餘齡尚贏康禄垂施
孫曽有蔚者阡流融峙凝最其世榮永奕幽扃(按宋丞/相吉國)
(文清公世居歙槐塘而有别業在績溪仁里公兄朝議/子運機宏祖宏祖子宣慰相相子司丞燧燧子主簿宗)
(觀皆用公蔭入官子孫遂居仁里今鄉貢進士傳其後/也宣慰此誌經兵燹失之予嘗閲中秘書而得之於揚)
(待制霜月齋藁中因書/以畀傳用補家乗之闕)
　　　元龍泉主簿胡公(淀/)墓誌銘　胡長孺
延祐五年二月戊午前吉安路龍泉縣主簿胡公卒家
婺源州十一月己未𦵏其州髙倉里龍泉族父炳文具
書前進士江雷所次行狀一通授龍泉從子宗海抵嘗
所識永康胡長孺于建昌謹致辭伯父棄捐子弟之明日
實奉奔走請銘㑹先生考試江右歸未到宗海既還復
西走此土惟是羸焉諸孤哭踊伏跽鞠屬言置耳猶涉
彌千里歴五程㑹朔請事嚴勞非敢云長孺與禮讓已
告曰是書固言然何忍終拒遂述志作銘龍泉名淀字
安國其先隴西李氏唐諸王子朱溫將簒屠滅宗室畧
盡先是淮南將高駢死楊行密徐知誥相承纂緒保有
淮江東西地徽故歙州僻險絶與呉越鄰溫莫敢闚𨵦
亡人樂奔焉有昌翼走婺源就考水大姓胡匿義之變
從其氏舉明經中第南唐時不復公族姓矣是為明經
公云八世孫朝散大夫權知無為軍事伸與兄伋登紹
聖四年進士第文章號棣華集無為最有聲故元符間
太學為之語曰江南二寳胡伸汪藻兩公皆州人無為
從子朝奉郎通判南康軍事持與兄搏舉紹興十四年
鄉貢進士登十五年第南康登隆興元年第是為龍泉
六世大父曽大父自厚朝奉大夫權知瀘州軍事繇太
學登開禧元年第大父知先號經訓翁父萬太學中舎
生龍泉倜儻卓越企慕漢丞相武鄉忠武侯視瑣委猶
埃燼沮濘將坌濺已畏惡不敢近賦江左卧龍詩攄憤
鬱時天下初混一未設科官莫敢預教肄行道終日無
聞琴書聲龍泉請於其父若其伯父次焱於明經公書
堂二父為師集里子弟講經涉十年遂皆知聖學為發
易十疑逺邇來析剖其義至千餘巻學徒受成謀於族
父炳文弟澄徙西山之麓建明經書院宫室橅制視岳
麓白鹿洞有加具養田三頃約三分租入以一供義學
食費族父為之長譚經日聽者盈千人集賢學士呉公
澄㓜清記焉遂上名數於官猶未籍禮部州學災為造
大成殿浮梁州百八十里徽饒境上曰太白渡維鐵聯
舟二千尺有竒買田給葺補養守祠公又作長夀橋明經
橋里中建甘泉湖山二亭瀹茗煑水飲行客初太學嗜山水
故蒔花藥種竹樹鑿池架亭富春芳塢間稱兩山翁龍
泉日設酒胾請公所敬愛賔客嬉遊歌吟其中公預期
八十且盡取藏粟周貧未及期没猶以是年散財施米
如昔言龍泉早失周姓母事繼母具如實産已兄弟同
食飲五十年無忤色違言族無踈戚貧老月有養資鄉
賢老時有遺傍近民喪病相救恤鬭訟爭辨義理譬曉
從容一語立解至龍泉縣詣學惟詢訪先賢子孫諸生
説書為文字少異其曹雖稚齒亦與伉禮膳士田為天
寳桑林二僧坊貪賴府縣取證故籍將復歸之學吏顧
賂謝不即予至則索文書授之骯􁫘多不能屈折事人
上官長吏不樂咄咄弗休歎曰主簿尚可為哉即日謝
病歸二月丙辰夢火光彌室旦胗夢告子弟曰死日其
在戊午乎吾生嵗行適周矣是日果死嘗創書月高樓
其家藏羣書寫疏廣教子孫多財賢損志愚益過置室
壁平生論議疏曠而處事詳密生計裕如而持已纎嗇
食羮淡泊而奉客腴醲此其意固非在財利以私其身
家子孫者也娶同里周架閣公孫女銘曰
力嚮經術欲淑諸人敬教勸學是近於仁勇棄已私繄
人其利飲枯濟深是篤於義世有正氣浩然崇高侮言
違道安得為豪病痺弗知殊涂詭轍匪融一家何足為
傑允矣龍泉篤義近仁既孝既睦超邁不羣志事有稽
銘言無剩堂巋山存碑猶傳信
　　　劉彦明(徳智/)墓誌銘　　　　栁　貫
彥明諱徳智字彥明姓劉氏世家于歙曽祖諱元佐祖
諱儒望父諱震皆隱徳不仕鄉里稱善人焉初彥明之
父以張為後於劉生彥明四嵗卒而張氏父固在實為
之經紀家事教育彦明至於成人張五子其一夭而其
家素裕彦明尤大父所深愛將使還後夭者彦明泣對
曰劉氏無子故以吾父後今既殁于劉氏明其為劉矣
徳智以一身繫劉氏之宗誠不敢重獲罪於吾父與劉
氏也大父感其言而止彦明少知自屬於學好讀孫呉
兵法旁究釋老方伎之書嘗因是感疾已乃大悟求之
四書浩有所得久而下筆為文覺其來源源纚纚遂得
由庠序選為建徳路儒學正㑹教授闕進攝其事守郡
者諷使文致直學之罪彦明不為動俟間覆為辨説考
滿入教授銓翰林院方薦為其屬而彦明翻然歸矣尋
授永順等處軍民安撫司儒學教授未上中書刑部辟
為其部令史官有齎怒於同列而將黜之彥明曰無厭
將及我投筆謝去於是都水監復羅而致之稍進夀福
院掾夀福出納五臺諸寺錢糧其田入隸浙西數郡比
嵗浙西被水有司按實當檢放而院猶責償未已彦明
適從其判官出行江南視其牘歎曰官民糧已罷徵吾
院田能獨無傷乎悉命弛之諸使怒其專擅而卒亦無
能奪其議者嘉興有豪民誣占寺田三百畝左證甚明
而院所遣使逑賂莫能決及彦明來請鬻路絶乃卒歸
其田考成得將仕佐郎衢州路常山縣主簿滿嵗江西
省有知其為者辟為掾新執政至杖一掾而掾實無罪
彥明竟歸曰吾唯不能隨俗俯仰以至於是可再辱邪
進將仕郎為平江路總管府知事平江劇部案積叢脞
彥明處之以無倦取其犯名義者一二事稍釐正之不
激於竒不毁於隨暇則却騎入閭巷訪求耆舊聚茗縱
談猶書生故態也閲再嵗卒官下得年五十五天厯二
年七月十四日也談者例訾儒生為政迂濶於事情而
不知聖人之法制具於經儒能據經義法故達權而知
變彼隨時重輕觀勢向背以竊取過人之名者豈所謂
政哉彦明得於所學歴試内外階是以無失身敗名亦
未為無所見於世也彥明之配李氏姑女先卒子男二
燿煜女二長適徐梅次在室卜地得建徳之淳安縣開
化鄉駝馬原距家餘百里將以某年某月某日窆先事
其子煜具書世出爵年為狀從某郡杜某父乞予銘其
言曰𦵏而不得銘猶無葬也予嘗識彦明京師知其為
人而杜君又不輕於許予是可銘已彥明始字千里謂
其取義之未廣也易以今字晚又號知非子其詩文曰
紫溪集鄉先生方公回為序而藏之于家家有仁本堂
鄉相程公元鳳大書掲之而陵陽牟公巘記之彥明之
祖程公甥也所謂仁本者彥明固服而行之矣銘曰
守經為本制變為通通故能介承之自躬彥明本仁由
學以充及試於事事為之中考其成績粤有始終天不
畀年歸於堂封有徳有言遺後者豐尚百千年安此幽
宫
　　　貞白先生鄭公(千齡/)行狀　　程　文
公諱千齡字耆卿姓鄭氏徽之歙縣人故歙令鄭君安
之子也其先有諱球者始居歙之雙橋里以貲雄鄉里
號雙橋鄭家自曽大父孝全大父文政尚徳樂義好施
予至鄭君行之益篤嘗徒步千里歸内兄黄嬰盡推其
家財與二兄寸田尺宅無入已者淮帥秦琳聞其賢辟
符離尉不起至元中唐鄧均三州招討使富珠哩敬帥
師臨徽討叛將李世達敗走進兵昱嶺闗城且屠鄭君
奮起杖策詣君門揖白招討亂由世達非百姓罪招討
固竒鄭君聽之不屠城因署鄭君令歙三年有功徳於
民民祠之號鄭令君公㓜卓越七嵗聞人講吕東萊春
秋退即能衍其説從令君行沙上仰視飛鳶即問曰是
何所憑依邪稍長師上鄉先生魯齋鮑公一以躬行為
學及壯從令君入京師出入諸公貴人一時翕然稱許
禮部尚書謝公敬徳吏部尚書劉公伯宣侍郎夾谷公
之奇交薦之於朝署公秩八品宋降臣留夢炎新用事
吏部以白身南人例黜公待調行省丁外艱大徳元年
始版授寧國路太平縣弦歌鄉巡檢時徐道者以妖術
惑衆弦歌之民皆徙市登山妄言禍福公擒其魁得誣
罔狀衆盡駭散設布方畧察姦防盜民安其業始買地
為官舎旁為屋牓曰弦歌書院日無事討論典籍後進
視以為師六年遷鎮江路丹陽縣延陵鎮巡檢首謁呉
季子廟召父老謂曰昔季子薄千里之呉而不王百世
之下遺風猶在其民矧肯為盜乎公等幸為我户致此
意勿陷刑辟即月旦十五日率吏卒謁拜祠下遠近化
服水決練湖郡檄公督治公負畚鍤以身先士卒連晝
夜風雨不倦水以不害丁内艱至大二年調處州縉雲
縣美化鄉巡檢劇賊金卒二嘯聚無賴往來溫台處婺
間白晝鈔掠吏莫敢誰何公潛遣聚石道旁山上匿壯
士草莽中伺賊過飛石擊之賊驚走草中壯士大譟從
之賊窮蹙圍之盡俘其黨皇慶二年調建康路江寧縣
江寧鎮巡檢流民數千過丹陽市持弓矢刀槊殘害居
民民不堪起而敵之衆數萬人擊鼔圍之使不得去公
聞疾馳至解其圍單騎入流民隊中呼其長數之曰汝
等皆天民不幸流移本欲逃生乃更速死殘害吾民何
也叱其為亂者數人縛之拘其械器驅其徒衆送之渡
江適野見婦人哭而哀公使問故婦人抱嬰兒前拜曰
妾孀也家貧唯一子爾有田若干與埶家連埶家偽契
奪有之母子無以為食是以哀之公曰盍言官乎曰埶
家不可言也有死而已他日公召埶家語之且開以禍
福埶家感悟謝過遂歸孀婦之田有負篋暮投主人宿
者主人方蠶設榻堂下戒之曰東壁敗缺宜謹視篋中
藏東鄰之老見焉是夕亡其篋意東鄰之老吏執而訊
之其子自外来面毁衣裂若穿穴隙之為者吏喜得盜
獄成公曰其跡是其情非也緩之無何他郡獲盜乃嘗
盜篋者也衆乃歎服去之日百姓遮道不得行公舉手
謝之咸拜泣而去延祐六年始命于朝為建德路淳安
縣尉淳安介萬山中多長林深谷盜賊之所出沒守禦
者竝縁為姦利公至盜賊稍稍引去而千户汪元寳貪
酷病民公曰盜在是矣即條上其罪府若省元寳坐罷
境内晏然尉署傾圯公撤而新之取孔子答季康子語
扁其涖事之堂曰不欲署之東舊有梅隠軒西有拄笏
軒皆廢公皆起之立朱子之祠表錢公之墓修淳安志
書舉邑士呉君暾洪君震老夏君溥充試有司後皆知
名泰定元年調徽州路祁門縣尉祁門亦鄉邑難治公
集長老好諭之曰為我約束鄉閭勤固門户謹守望慎
毋犯法人亦素服公威望人人自重縣曹失文書一櫃
無所蹤跡檄公詰盜公曰是非盜也必愚民有獄不解
計出無聊故為是以滅跡爾即問吏有獄事在官最重
者誰乎吏曰某鄉某公即馳至其家搜無有也唯一棺
焉發之文書果具在縣民馮華甫以孫壻為後俗謂之
補代馮歿二十年矣其族人訟之十年矣官不能決公
攝縣事舉春秋莒鄫之義立馮氏子有僧言其徒育於
已十八年其叔欲奪而歸之以為後者公曰民無後後
其兄弟之子禮也法閒民為僧故有覆實之文謂非為
人後者今叔無子後其兄之子所以廣占籍明人倫僧
柰何欲絶之命叔償其衣食之資歸其姪以為後或訴
康氏兄死不為立後而有其資者公召問狀且云有母
公曰天下之愛其子者莫母若也子死無後忍之乎召
母問故母謂子死時七嵗公曰殤子不當立後其訟遂
息大修縣學建明倫堂門廡齋舎皆高壯宏麗尉署為
風雨所壞公發已帑新之其屬爭先趨事公曰必完必
固無憂後人祁門與石埭青陽浮梁太平諸縣接界姦
民數以偽鈔事誣連吾邑公燭其姦折以文移至十返
卒不逮一民一日旦起從數卒東馳不十里奄入山中
民家衆莫測所為至則縛其人搜其家得偽鈔及器具
以還旬有五日復入山羈其孥秋豪無擾所過民相率
拜道上及代歸老稚扶攜送郭門外者十餘里不絶至
順元年陞從仕郎泉州録事是時廷臣有言泉南竝海
多諸番寳貨宜擇廉能吏為守令者故起公馳驛就職
公歎曰吾老矣毋以貪介取辱即手署致仕章上之明
年夏四月感疾卧杭州傳舎三日子玉侍側從容語曰
吾思平生心身無可愧者可以見先人九原矣瞑然而
逝身無遺衣物布被破靴而已其友宜興王仁源為貸
於所親得錢具棺衾以歛玉持喪歸舟過淳安淳安人
皆哭迎送曰我公不可復見矣五月壬午玉奉柩歸於
家之正寢且卜葬嚴陵呉縣尹暾涿郡張副使士𢎞太
原王教授萱與其徒合辭言曰明公徳行明潔正直不
回請私謚曰貞白先生明年里中父老白於有司請改
善福里為貞白建里門立石刻辭以表著公徳又明年
朝廷以公前致仕章贈承事郎徽州路休寧縣尹妻汪
氏贈宜人命始下公頎然長身顏目清古性恬澹無所
嗜好衣布衣如錦繡㗖糲食如梁肉鄉鄰有貧病患難
救之如不及與人語休休孝義忠愛不飲酒對賔客有
餘歡入郡縣不騎馬蒼顔白髪行市井間唯一童自隨
初欲與兄弟義居嫁聚喪祭各有儀式及志不得施則
悵然取田之磽瘠器之弊陋者退處於偏而讓其正居
於昆弟居鄉如處女當官臨事則剛毅奮發而有為不
阿長官不承風㫖僚吏莫不敬憚之部使者行縣皆曰
鄭尉長者必加禮貌公前後為捕盜官四十年未嘗任
親民一攝祁門令旬日間人稱其神明之政所至禮儒
先興學校舉廢墜功績反出縣令丞上既去有去思惠
愛之碑職專勢微徳不及大施材不獲盡展也公生於
宋景定六年十月甲午歿於元至順二年四月癸亥享
年六十有七娶同里汪氏即宜人先公十四年卒子男
二人長曰玉次曰璉女一人曰柔貞嫁同郡呉虎孫玉
柔貞宜人出也孫男一人女一人以元統二年甲戌嵗
十一月壬寅葬於里東方村之原宜人汪氏同墓文郡
諸生也始拜公於京師之旅邸即辱知愛數與公之子
玉游及為黄竹寨吏當祁門道上聞祁門人言益信公
平生徳政又得公之客胡黙先生所記遺事頗詳謹序
次如右玉將求諸立言君子乞銘以圖不朽焉
　　　長樂縣程令君(願學/)行狀　　趙　汸
令君諱願學字希聖别字節卿徽之休寧人其先自晉
新安太守元譚以治郡有績錫褒詔賜田宅於郡因留
家焉十三傳而至忠壯公父子以義節顯於梁陳廟食
其鄉子孫碁布天下而休寧之族尤繁衍多聞人君上
距忠壯二十有六世十二世祖南唐檢校中丞澐始占
居邑南汊川曽祖大明祖自得父逢午字信叔再領鄉
薦一為魁不第即棄去舉子業弗為家居教授所學日
益精詣族父勿齋先生雅敬之每過公所談論輒竟日
數郡交薦版授紫陽書院山長著中庸義説數萬言益
暢朱子之㫖以為教學者多所發焉秩滿授嘉興路海
鹽州文學命下而卒追贈承事郎徽州路同知婺源州
事母呉氏追封宜人子二人令君其嫡長也少卓犖有
竒志慎交游重然諾以行義自砥礪甫冠游京師鉅公
名士莫不傾倒嘗黎明與其友出郭外道過大第友入
謁謂令君少俟比出已暮令君猶儼立不去蜀人趙公
炞職秘府聞而嘉之即造令君與語大悦即日挈行李
過其館授粲焉居無何有㫖修職方氏書趙公亟薦令
君入書局書成同輩俱被優用令君獨後久之乃擢從
事數十人惟令君為南士毅然特立儔列不敢慢嘗奉
㫖將段帛勞諸侯王之戍和林者後以王事屢往來嶺
北不以艱逺辭也秩滿調鎮江路司獄旦暮出入犴狴
察其寒飢瘐疾者而時其衣食嘗歎曰彼固罪人然或
以非罪死則豈天討之謂哉比滿幾無以為歸適有詔
下府公乃以令君宣詔諸邑時使者所至郡邑皆歛諸
民以為之贐府公夙敬令君欲以是為歸計也比至屬
縣卒事吏以常例致贐令君呵曰我以賫詔來而取民
財以去乎督其還諸民而後行比至他邑亦如之遷湖
州武康縣主簿明法令申約束革其弊政豪右武斷者
媢之相率重賂大府俾令君以他役入京比還則以憂
去職矣服除轉循州長樂縣尹循介閩廣之交逺宦者
蠻夷其民弛法廢度肆其貪虐依託官府剥下歸上者
縣率數百人而長樂以僻逺尤甚居民迫漁奪困征歛
率逃竄他郡其尤桀黠者負險隘操鋤梃以自衛間有
出身奉上不避徭者贓猾利其資産中以他禍足涉城
市而家破矣君始至則盡得其姦黨巢穴發以他事悉
斷遣還其鄉里整飭案牒申明徳意植貧弱寛徭賦分
遣耆老入其鄉申諭朝廷至意民信其所為流亡之衆
來歸者不可勝紀縣治所寓生聚日蕃漸可比内郡都
邑乃建先聖廟於治之西南勝地擇其士之有學者為
之師山谷之民大冠長裾來游來息彬彬然見先代之
遺風焉時上司人徃來屬邑輒託散土宜以釣重賄邑
則掊諸民以贈之君獨却不納而自割俸簿贈之人知
君風裁不敢受而遂不復來矣如在他邑則間道不敢
令君知之邑有賴某妄訴黄某刼掠財物事連數十人
黄被訟不知所為舉族逃匿已五載矣州移檄下索罪
人甚急黄聞令君至即詣公庭自歸君呵曰汝盜也而
逃邪黄泣訴曰某與賴爭欄堨耳非盜也不逃即舉家
虀粉矣今聞邑有賢尹願得自明君曰汝竄者甚衆今
一人來安能明乃與刻日令盡領同竄者至黄諾而上
司以君擅縱強盜問罪黄所領先期至郭外聞之皆散
走黄獨歎曰我寧死不忍累程縣尹也乃受逮州嘗以
他名色歛民財憤君不受命欲因此中傷之令黄誣君
前嘗受賕黄曰某陷非罪不能自明寧忍盜陷忠良邪
考掠備極酷毒至死終無一語涉君州猶訊連坐十餘
人㑹部使者詹侯行郡直其枉君乃免民有死非命者
其妻訴不願理君呵曰此即殺人賊也一訊即服事連
富人請以萬緡貽君君不納富人懼重賄大吏移鞫他
縣冀得行已志且以成君罪君仰天歎曰使殺人者皆
可以財免罪則有財者皆可殺人矣天地鬼神其可欺
乎他縣果問如富人意吏抱成案將署忽大雷雨晝晦
棟折瓦墜官吏震駭失文書所在竟寘不敢復問羅江
五峽諸獠時出掠邊境大府發兵捕治畏盜不敢逼遣
介誘諭令納缺折弓刀即以獲㓂反命豪酋視官府如
無為暴益甚民甚苦之㑹有郡獠入鄰境刼財物殺人
盈道郡邑吏不敢問反致羊酒囑使他去盜果入長樂
境君自領卒要之於道縛其渠魁七人餘悉散走邑簿
尉懼變盡室宿舟中視緩急為去留君不為動曰㓂來
吾自當之集吏民授以方略使各分守隘要益遣卒捕
逐其餘獠大懼終君任不敢涉足長樂境邑素多火災
民言城隍神衣朱所致請易之君曰火災由民不謹爾
乃下令浚溝池修火具廬舎苫葢者易以瓦在職五載
火不復作民以為神相之矣長樂去家數千里僅以一
僮自隨五六年間介然如一日也秩滿歸舟行至廬陵
之十八灘以疾卒時子植在侍遂歛以時服元統乙亥
年六月十七日也君生於至元丙子五月四日夀六十
歲植奉君柩歸葬於里之深坑源後十年甲申君之執
别駕王公巴延徹爾來官於徽訪得君之子講通家之
好比滿謁選於京求得君厯仕政績於吏部朝命以承
直郎真定路中山府判官致仕實至正八年六月也令
君氣稟剛明資貌挺特而操行清苦且承故家令徳凡
游交皆國初老成鉅公其所薰陶以成就者皆有自來
故厯官中外忠而不䛕勤而不擾廉以自持誠以接物
又明練法律以輔之是以遇事有立不以禍害變其所
守而宰物者亦赫然臨而鑒之非其操心行事不愧不
怍者能如是乎君没後客有游江西虞公伯生之門者
公聞令君已没歎曰斯人有用世之才若在今日緩急
可仗惜其年未甚逺位不足以展布其才耳其為當世
名流所知類如此夫人滕氏贈宜人令君無子弟㓜學
早卒子男女四人君拊之如已子植其季也遂為君後
孫男二性上經孫女三人汸雖不獲識令君而締交於
植且聞君家世及君持身涖官之實為詳切謂於古循
吏無愧也故為述其梗概俾上之太史氏以圖不朽焉
　　　新繁胡大尹(夀安/)傳　　　　趙　弼
胡侯名夀安字克仁世家新安相傳安定先生之後也
洪武庚辰秋領鄉薦書入成均歴事天曹筮仕河南信
陽令大著能聲尋調真定之獲鹿政聲益著未再朞丁
内艱永樂甲午冬服闋復宰新繁視篆初首詢民瘼事
有不便於民者罷之有益於民者舉行之每嵗初自巡
視鄉村勸民播耕遇田畝荒蕪或垣屋摧壞者詢其窘
乏之由必捐俸資給常以古靈先生教民之言諭鄉耆
里甲俾知親睦安分之道率皆從化侯性清儉在官惟
麤衣糲食如韋布士嘗眠一紙帳自題句云紫絲步障
簇春華卧雪眠雲自一家雪又不寒雲又暖扶持清夢
到梅花其雅淡之情槩可見矣永樂乙未夏數月不雨
田疇龜裂侯齋沐禱於神二日果大雨後圃種蘆菔數
畦使客往來者採之以供盤飣或為餽遺之禮人呼為
菜知縣其子從新安來省兩月烹二雞侯怒讓曰飲食
之人則人賤之矣吾居官二十餘年常以奢侈為戒猶
恐弗能全始終之志爾今好大嚼詎不為吾累乎其子
服訓亦甘淡泊侯三宰大邑未嘗攜妻子之任或曰子
之名固美矣奈妻子何侯笑曰此庸者之見也吾豈無
糟糠之義而不念乎嘗於是思之爛熟耳且夫吾輩昔
讀聖賢書論居官治民之法孰不欲砥礪名節以操守
為志及登仕路則以耳目玩好聲色之物敗身家者比
比焉矧婦人小子輩其性猶水有以金珠錦繡揺目之
物蠱其心彼必欺吾而竊取之借使僥倖不露吾去任
後人必詈笑曰胡某外佯廉而内實貪以是計之故不
欲妻子之累身也是時彭邑故令魯姓者寡妻王氏本
兵家女年少而容艷資產千計常慕侯之才徳欲嫁之
懇所親導意以諷侯侯曰吾將五旬未嘗為失節事今
若娶此失節之婦受此不義之財則吾亦為失節之人
行止掃地矣言者大愧戊戌春侯將考績囊槖罄然惟
畜一馬欲售為程途費馬忽病命醫獸陳某治之數日
弗愈其家人來報曰汝妻死矣待汝歸方殯陳聞哀慟
良久曰妻已死我至家安得生我宰公平日麤衣糲食
撫民如子未嘗取我民半錢吏不敢欺我里甲無敢擾
我俾我民安於耕鑿皆宰公之恩也今赴京而馬病若
此我若離去馬必危矣宰公以何為路費乎我寧負亡
妻不可負宰公乃遺書諭其子曰喪具稱家有無日吉
則窀穸母候我歸也侯祖帳日繁邑之民遮泣於道者
千數雖婦人小子如悲親戚民以贐者皆郤之詩僧解
定素為侯所敬以布帛數端黄蘆菔十枚懇餽再四侯
雅重定惟取蘆菔一枚餘皆還之耆民匡榮宗等強留
雙靴以昭惠愛至今存焉
　　　故沂水知縣鄭君(肇/)墓誌銘　趙　曽
君諱肇字太初歙之豐口人其先居律村至諱再能者
有子八人𦙍嗣最盛曰惟簡其後有之純與朱子同榜
進士官徳興尉曰惟政其後有義琮始自律村徙豐口
義琮七世至諱元昇者君曽祖也祖宗勝父時雨世業
儒妣鮑氏繼妣謝氏公生而溫厚有志操㓜被選為郡
庠生治詩經晝夜研窮率漏三鼓或達旦不寐業大進
然累舉弗偶永樂丙戌以貢登太學自治經外辭翰書
札之事尤精㑹有詔修永樂大典君復被選與事自
總裁而下多器愛之書成受賞勞宴錫久之授淛之
處州遂昌知縣時古廉李先生方在翰林以文送之而
勉其逺大君律已廉慎涖事寛簡政不宜於民者即更
張之而尤以敦厚風化為務遭歲旱齋沐禱諸神祠雨
應期至嵗復大穰民以爲誠意所感修葺學校課試諸
生而躬較其優劣士風益振君以二親在堂逺不克就
養以瞻雲名軒邑士夫多為之詠歎㑹前尹坐事者復
職君例還京師臨發之日民遮道涕洟不忍釋隸事冬
官受命賞勞漕運官軍於兩淮事竣無擾尋易山東
莒州之沂水持身愈謹施政愈密民樂從化一如遂昌
時方營建北京役事嚴迫君督起所部夫匠焦心撫綏
上不稽事而民亦無怨且念寮寀董工日久勞逸宜均
身往代之居無何遘疾不起永樂戊戌四月十六日也
長嗣瓘奉喪南還君生洪武甲寅九月四日享年四十
有五娶徐氏明慧溫恭號稱賢配子四人長即瓘次琯
次瓚次遂昌尚㓜女三人長適汪士仁次適閔士成次
適程志方孫三人曰勰曰莊曰和以宣徳四年十二月
二十五日與徐合葬於豐溪之原瓘等以狀詣予泣拜
請銘瓚從予游敏而文瓘琯謹飭亦皆嗜學予知鄭君
之有後也遂為之銘曰
卓哉鄭君㓜負氣節奮身郡庠精研儒業尋登太學纂
修文淵出宰遂昌徳化是先視民若子民視猶父遭時
孔艱靡一失所調尹沂水治政如初趨命赴工奄然而
殂歸葬豐溪山竒水秀君子勒銘有燁其後
　　　故進士知上虞縣事鄭公(行簡/)行狀
　　　　　　　　　　　　　　　鄭　鯨
公諱汝敬字行簡姓鄭氏以字行居歙西貞白里其先
當宋天禧中有諱球者始來居之至公凡十六世以儒
業相授受高大父諱珪師山先生從兄弟也曽大父諱
紹從學定宇陳氏有民功民祀享之妣金氏以節聞大
父諱子初從學師山自號易求居士妣汪氏父諱希用
以學術受知郡太守三山黄公母鮑氏㑹昌同知仁之
女公生而秀異夙知向學里舉充縣庠弟子貟攻書綴
文日出人表尤善為詞説明白委曲以達聖賢立言之
㫖部使者至有司輒引之進講無不愜服嘉奬然屢赴
秋闈弗利入太學年甫二十有九時胡公儼為大司成
一見竒之教之問學大進公退謂人曰吾得胡先生講
明所學僅三月爾雖讀書三年弗及也未㡬遂舉永樂
乙未進士第觀政刑部適吏部掄選天下候銓官先後
倒施物論不平公曰進賢不能以公其如天下士何遂
以疏聞詔從其議吏部滋不恱然朝廷由是知公名命
徃督陜右糧儲公性嚴毅所過有司督責無少貸多忌
之者遂中以罪坐役北京公平居與兄廸簡弟懋簡極
友愛至是皆傾貲赴難先後死逆旅聞者悲之縉紳多
為詩歌以道其事者役滿除知順天府永清縣事永清
為畿内大邑號叢脞公治之有方不煩勞而事以次理
嘗有中貴人臨縣索賂甚急公不為動遂紿入見縲紲
之欲置之死士民遮留解還公即以狀聞太宗皇帝怒
欲置中貴人罪㑹仁廟嗣位赦免無何公得代去朝廷
適有大役工部復命公監焉間有大臣得罪而服役者
前官置之公曰此非所以存天怒也請役之乃已既又
謂工不宜久興勞民非便上言息其役調紹興府上虞縣
先是為令者適以貪冗去民素知公名皆踴躍歡迓載
道公亦樂民之向方也為之抑豪右勸農桑賑饑窮治
輿梁道路而大興其學宫官無愆期之需獄無留滯之
訟居二年邑大治監察御史尹崇髙號嚴厲有司多望
風引退獨加賞公嘗問紹興守六邑令孰優守曰惟鄭
令清介肯為但其人氣大耳公曰人惟有氣斯能生聖
賢能養是氣故充塞宇宙可無氣而為人乎守不能
答既而考浙江七十二縣令置公為第一凡別邑有疑
訟不決者多付公理之公亦悉心民隠不遺餘力然同
僚猜忌日甚先是邑有耆儒曰栁南仲賢而有文公雅
敬之閔其貧贈以綿絮南仲狷介亦不欲直受令君惠
以錢百文槖詩為謝公辭錢受詩而同僚卒以是誣之
議者不覈將左遷公公曰是尚可以仕乎且母夫人年
髙無以為養遂自解職歸上虞人請留不得相與擁泣
而去其居家也首剏祠堂朔望奠祭一用朱子禮日侍
太夫人堂上菽水盡歡訓諸孫讀書以無墜先人之業
暇日幅巾長裾逍遥泉石間或引觴賦詠世事一切不
以介意閣老陳公循尚書徐公琦孫公原貞通政畢公
昌知府張公巖累復起之力辭不出天順己夘某月某
日以疾卒享年七十有五配畢氏子男二長曰綬次曰
綰綰先卒女二孫男五鸞凰鵠鶴鼇始公捐館綬以貧
不能襄事喪留於家凡六年成化丙戌十二月某日始
克𦵏扵巖鎮之塔菴官道傍嗚呼吾歙古稱多士然未
有第進士者至公始以麟經取第人莫不以逺大期之
公亦自奮迅思有以自効君子謂公使當風紀之任必
能繩愆糾繆以輔上徳揚清激濁以振士風可以踵桓
鮑趙唐之風而不忝然卒坐窮以死是雖公之不幸亦
士之不幸也謹狀其實如右載筆君子覽焉因其言而
知其行即其行而思其心庶表墓有碑誌墓有銘託以
不朽云
　　　奉直大夫泰安知州施公(守正/)墓誌銘
　　　　　　　　　　　　　　　戚　瀾
公諱泰亨字守正其先東魯人九世祖諱禮有膽畧從
宋髙宗南渡為叅軍始居新安之休陽洪武初有曰伯
起者由白沙廵檢善武事授民兵萬户兼管德興銅冶
沂州判官權髙唐州事撫安人户八百二十墾田地三
千七十九頃子姪皆尚禮義邑人咸曰萬户家此公之
伯祖也祖伯凱父孟敬隠德弗耀妣金氏有淑德生子
三人公居仲為兒時遲重不戱恒若有所計畫者及壯
材貌魁岸有大志永樂甲辰有司以茂才舉授鬱林州
判官未㡬轉泰安州判官為政一以愛民為心而絶私
賄理詞訟以情不為文刻在任九年俗大成帛餘於庫
栗餘於倉人樂田廬謳歌載道既去任州民千餘抵京
請留侍郎王公上其實陞泰安州知州正統九年以母
孺人在堂陳情上嘉其孝思特許省親居家未及三月
孺人歿哭泣盡哀正統十年四月賜勅命褒其政成贈
父同其官封母太孺人妻孺人正統十三年服闋將有
陞擢泰安之民聞之賫糧奔走不約而㑹於京師者五
百餘人稽首闕下天子憫其情允之復除泰安州政益
勤澤益廣民愛之若父母景泰三年考滿以疾致仕日
以泉石為娱足跡不入公門天順元年六月十二日卒
生洪武甲戌九月初八日春秋六十四以天順三年十
月十三日葬扵車田原先塋之次公内外行完潔白奮
勵居官民不忍其去居家人稱其孝悌是無愧為君
子者矣元配葉氏繼孔氏先聖五十八代孫繼趙氏子
男三人永竒永貴永秀女三人婿蘇珙汪儼金驥孫男
某既葬之五年辛巳其孤永竒泣告於其縣尹餘姚邵
公走書幣並狀來乞銘邵予姻也弗能辭為序而銘之
銘曰
良才舉世經涂闢三莅奉符藹嘉績龍章煥爛自天錫
民不忍違銜厥澤甲子又四返𤣥宅作詩孔昭質貞石
　　　通奉大夫河南左布政使程公(泰/)墓碑銘
　　　　　　　　　　　　　　　家　乗
成化庚子秋予居先少保襄毅公之喪聞人傳吾河南
左布政使用元以七月一日終於官為之驚怛曰噫器
宇問學行檢才識在一時負公輔之望如用元何可多
得而遽至此豈造物者之乖乎是歳冬子以賜𦵏恩入
謝遇其櫬邵伯河下旅次不能為禮唁其孤而别暨予
南還則用元葬矣孤旦奉邑人前監察御史康君永韶
狀請銘其墓上之石嗚呼其尚忍銘吾用元也哉惟程
氏自東晉新安太守元譚以善政為民請留始家歙篁
墩至梁將軍忠壯公靈洗起兵拒侯景廟食於郡忠壯
十四世生唐檢校御史中丞澐又起兵拒黄巢凡再世
有全郡之功其居祁門善和里者祖中丞長子檢校户
部尚書仲繁用元所自出也居休寜陪郭者祖中丞季
子歙州兵馬先鋒使南節予所自出也故予之族於用
元為近尚書十八世孫徳堅國初以行樞密院都事守
景德鎮是為用元髙祖曽祖汝楫祖景華俱不仕父顯
起鄉貢進士官至韓府左長史進朝列大夫母齊氏封
宜人用元天分最髙喜問學初長史公以春秋名祁門
用元受經所得最深又旁通諸經史正統中長史公教
諭河間任丘而子家先以尺籍隸河間襄毅公每徃來
叙宗好雅愛用元以為是必亢其宗者嵗丁夘領南畿
鄉薦登景泰甲戌進士第觀政户部乙亥奉命犒師宣
府總帥厚餽悉郤之都憲葉文莊公方督邊餉與語大
恱天順改元授户部江西司主事己卯犒師陜西時尚
書年公待部屬嚴甚獨禮用元三載以績最聞賜敕命
督餉淮安一年代還上書乞歸省分禄養親從之癸未
㑹試用薦充同考試官儀曹奉内幣踵門用元力辭免
禮部尚書姚文敏公歎曰超出流輩逺矣未幾進署福
建司員外郎督賦稅於天津諸處甲申實授成化改元
進署郎中丁亥實授三載復以績最聞賜誥命是嵗用
兵遼東遣用元給軍實師賴以濟庚寅遣視山東災上
書言四事曰存漕運以防民飢整兵備以衛民生減養
馬以安民心増接遞以紓民力事多舉行比還擢廣西
右叅政安南以地界不定數近邊用元冐險徃定之乃
已理棼修墜政漸以成壬辰以齊宜人憂歸而長史公
卒喪葬一以禮拓先祠以謹時祀輯先徳為世芳集以
傳服闋改河南右㕘政奉璽書專理國儲定轉輸逺近
適均法以便民又以其暇時葺二程夫子闕里祠宇以
風其士人戊戍進右布政使明年進左布政使律已守
法以倡寮屬一方晏然欲自引章具未上而疾作矣所
部黯然聞者愕眙以為善人之不幸距生永樂辛丑正
月一日享年六十以壬寅春二月二十日葬里之宅裏
塢用元為人恂恂謹恪口未嘗及人之過巧佞者或竊
笑之然其中涇渭極明有確然不易者平居恬澹寡嗜
好疑若不耐繁劇而所居官理不亟不徐喜功邀譽者
反出其下蓋人隂被其恵澤甚多而世亦未盡知之為
學不事詞藻雖時賦詩寫竹以適其適而緘其藁諱其
名終不以自見也用元初娶祁西汪處士景淳女贈宜
人再娶趙府長史同邑胡公永興女封宜人三娶故吏
部侍郎淳安項公文曜女俱善持家以佐夫子子男四
人長昻醫學訓科汪出次旦攻舉子業次杲儒學生皆
胡出次昌項出孫男三人長鎛次銓次鍠女四人俱㓜
銘曰
惟我程氏世顯新安有譜振振有廟桓桓自歙之祁垂
休委社大集於公䇿名進士簉屬司徒幾二十年巡瘼
四方犒師三邊擢領藩宣或副或正桂管遺思洛省胥
慶祖我循吏以恵其民宗我師儒以迪其人名與業崇
宜位公輔庶霈厥施以澤下土堪乗而踣中棟而戕士
類孔傷予懐曷望宅塢之原山水明秀竚有遺芳式在
其後
　
　
　
　
　
　新安文獻志巻八十六
欽定四庫全書
　新安文獻志巻八十七　明　程敏政　撰
　　行實(遺逸/)
　　　梁胡太常(明星/)傳　　　　　續圖經
胡太常明星字太白新安黟人梁天監初為國子生時
有詔定正雅樂選生徒數十人肄其聲容明星與焉樂
成授湘東王府法曹㕘軍入為太學博士值修五禮僕
射沈約請五禮各置學士一人令舉學古者一人自助
乃以平原明山賔河内司馬褧建平嚴植之山隂賀瑒
等分掌瑒舉明星以自助累遷尚書祠部郎八年春高
祖祀南郊詔諸儒議禮始服大裘罷封禪明星悉與其
事九年視學命皇太子及諸王皆入學以明星兼太子
家令五禮成遷太常丞十三年耕籍田祀先農明星奉
引深有禮容高祖嘉之拜通直散騎侍郎除秘書監遷
太常卿高祖晚年崇尚釋氏詔宗廟用牲牢有累冥福
宜皆以麵為之朝野諠譁以為宗廟去牲乃是不復血
食明星與侍郎周捨等上疏極諌不聽未幾捨坐事免
朱异代掌機政朝儀祀典多所改易明星爭之不得遂
棄官歸黟隱居横岡時普通六年也後累以遺逸徵不
起明星里居過黄姑墅見郭外多荒田未闢詢之云不
通溝洫也明星惻然親究水源傾貲募工穿二渠約十
里許導城北溪水逶迤而南溉民田千餘頃嵗屢有秋
其卒也鄉人感其惠立廟横岡嵗時祀之歴代不廢(元/初)
(裔孫京重建廟事載/洪焱祖新安後續志)
　　　南唐汪處士(台符/)傳　　　　羅　願
汪處士台符歙州人博學能為文好王霸大畧唐末見
天下方亂力耕不出南唐先主輔政移鎮金陵台符往
上書陳民間九患大率以富國阜民為務先主善之且
加條問而宋齊丘疾其才高屢加詆訾齊丘始字超回
台符貽書譙之曰聞足下齊先聖以立名超亞聖而為
字齊丘大慚改字子嵩後使親信誘台符乗舟痛飲夜
塞其口沈石城蚵蚾磯下先主聞而惜之昇元中檢校
民田物産高下三等科其均輸為定制又使民輸粟請
鹽罷其科借商旅賣鬻則征之過者則否舟行無力勝
之税郡縣史胥降而有限凡數十年民得以小康皆自
台符發之(台符所為碑或以館驛巡官九江巡使等冠/銜此一時禄仕之賤者故依江南野史稱處)
(士/)
　　　宋汪長者(廷美/)傳　　　　　羅　願
汪廷美婺源人孝友純至義居數十年聚旅數百口旦
暮食必同席有未至者不敢先廷美節嗜欲身衣繒布
非因祭不食肉親喪盡哀不應賔客遇忌則終月齋肅
祥符中東封赦減天下賦十之二廷美亦減其佃者租
十之二乾興頒遺詔衰絰號慕營佛齋者七日㓜為鄉
官人嘗賀以一縑後悔倍償之嘗以秋冬賑糶或勸須
春廷美曰家欲蓄藏待價貧人乏食於爾安乎逺賈有
鬻香者去後發其裹得金追而還之嘗使兄弟子鬻縑
帛進賢界中買銀數百兩以歸廷美察其贗不復言他
日袖而棄之淵里人或竊其鵝問之曰夏至將以祭先
廷美曰彼貧乃有孝心助以魚酒又有從質麥種十石
者過期遇之紿言種敗無所收廷美還其質更遺麥三
石以償其費性不嗜殺牛罷老不堪用者終飼養之子
姪諸孫有過未嘗形言但訓以自昔興替之家嘗有抵
罪匿者吏以為當坐家長廷美時年六十九或言稱七
十宜免廷美曰吾失訓又増年以免罪是誣官也不可
㑹有赦遂免郡守欲奏表門閭力辭時號汪長者將終
徧為書别親舊翌日而卒年八十九慶厯中知縣秘書
丞蔡㢲摭其事刻之石
　　　畈上丈人汪君(紹/)傳(子存/)　　汪師泰
畈上丈人汪君紹字子傳唐侍御史濆之六世孫嚴重
好義崇徳樂施父殁七弟二妹冠笄婚嫁皆如禮宗族
貧病喪葬隨宜周急人稱曰畈上丈人嘗於其居之南
闢義學教授鄉里子弟曰四友堂捐田三百畝以膳師
生學者無裹糧束脩之費四方聞風踵至婺源縣簿吕
廣問值靖康之變不能還留以為師廣問嘗遊尹公彥
明之門與聞二程之學君之子存方以西京之學辭官
歸養遂得與吕公游盡授其説初驛道由里中以達休
寧之黄茅曲折沿澗谷水暴發則橋道皆壞鄉人病之
君言於郡府願以已資闢芙蓉對鏡驛道直抵黄茅較
舊路近十有五里且無水患娶朱氏韋齋先生之從妹
家庭間親屬六十餘口義居雍睦君二子長即存字公
澤次仔字公育存元豐七年領鄉薦時年十五明年獻
書禮部不報元祐三年戊辰與仔同入太學知名試每
魁諸生而廷試累屈不肯媚附權貴人勸令少損答曰
存不敢獲罪聖人之門他非所知也既而授西京文學
上封事極言時政得失不報辭官歸養招延四方士子
以講學焉學者稱曰四友先生政和八年復遊京師值
躬耕籍田獻頌上悦賜束帛又上書訟知州王愈之屈
復其任初愈以修撰知信州禦方臘有功宰相王黼害
之坐事被斥貸歸田里存辨之愈得復知無為軍省府
咸重其名交章薦聞六館之士請於朝願得存為師存
終以所言不得行堅辭歸胡伸狀其行略曰才氣剛毅
言行端恪其志弗獲施故深造自得真儒林之豪傑後
學之楷範也門人王炎贊其遺像曰學淹博而趣約識
髙明而㫖微文雅健而有法行脩潔而無疵生民之望
後學之師其施不遐其蓄不貲道與時背志與願違九
原不作吾誰與歸孫仝字仲協治周易政和五年入太
學開府張公琮見而奇之妻以女靖康初金兵圍京師
諸生乘城仝在其間倡上章任李綱以戰守事既而隱
避不居其功欽宗即位上表與免解三試禮部志弗獲
伸高宗中興紹興郊祀許免解就殿試而仝見姦邪並
進舊疆未復翻然歸老扁其讀書之所曰叢桂軒隱居
教授與公育同居孝悌義讓孚於逺邇人稱曰叢桂先
生(按四友先生私淑二程之學淵源可考而張公琮所/作墓銘畧不及之豈當時洛學之禁方嚴故不敢公)
(誦之/邪)
　　　環溪翁程君(鼎/)墓表　　　　朱　熹
環溪翁者先君子韋齋先生之内弟程君也諱鼎字復
亨徽之婺源人少孤從先君子學於閩中因得講聞一
時儒先長者之餘論而心悦之抄綴誦習晨夕不少懈
先君子愛其勤敏於其歸書六言以贈之皆事親修身
為學之要君拜受其言以歸益自樹立務記覽為詞章
思所以大其門户者然君為人坦夷跌宕不事脩飭好
讀左氏書為文輒效其體不能屈意用舉子尺度以故
乆不利場屋家故貧至君益困終嵗奉親徙居窮山中
自號環溪翁山田數十畝環堵蕭然無以卒嵗而君處
之泊如也晚益不得志因自放杯酒間酒酣諷左氏書
雜以國風雅頌之篇聞者聳然傾聽俯仰疾徐之間頓
挫抑揚如有節奏至於放臣孤子怨夫寡婦之詞又未
嘗不三復感慨而出涕流漣也庸夫孺子從旁竊觀或
笑侮之君謷然不以為意葢其中所抱負有不得騁者
故托以自遣至他行事則其不合於理者固鮮矣乾道
元年年五十九以疾卒後十年君夫人胡氏亦殁遂合
葬於懷金鄉福臨里兊泉之原葢新安鄱陽信安諸程
皆出梁鎮西將軍忠壯公靈洗其家婺源者又自歙之
黄墩徙而來譜牒具在聞之先君子忠壯公葬黄墩以
石為封今尚在也君家自其大父翔始與鄉薦父著亦
以郡學上舎嘗貢京師皆不幸早卒至君學益勤而其
師友淵源所漸者益逺顧亦不逢以殁其世而有子曰
洵好學而敏於文君奇愛之曰是足以成吾志矣既又
屢薦不第今乃以特恩授信州文學識者恨之然洵故
嘗從熹論為學大要意其所以成君之志者在此而不
在彼也熹祖母君之姑因謂君叔父㓜從先君子在臨
安時時見君來先君子或留與飲君必盡醉而論説衮
衮不能自休既長歸鄉里又得拜君而君辱教誨之則
君益以老矣然得酒輒歌呼談噱意氣猶不衰也今又
三十餘年洵乃以書奉君學徒李繒之狀請表君墓慨
念始終顧二父於今皆不可見而熹與洵孤露之餘亦
俱老大乃流涕而書之蓋以重歎君家之不遇又予潦
倒無以副君疇昔之意而自悲也嗚呼尚勉之哉淳熙
八年八月乙卯表姪宣教郎提舉江南西路常平茶鹽
公事朱熹述(按朱子與程允夫書表叔不敢忘重煩督/趣愧恐然此尚有少曲折異時得面論而)
(後下手乃為穏當觀此則朱子於母黨先德慎重如此/韋齋先生送程復亨序廣平程鼎字復亨謂予外兄從)
(予游於閩者二年予語以安逸憂患知之詳矣將歸省/其母及其祖母其可以無言司徒文子問於子思曰親)
(喪三年未葬則何服子思曰三年而未葬則服不除也/故告之一曰葬吾舅而後加吉服夫子失魯司冦將之)
(荆先之以子夏申之以冉有曰喪不欲其速貧古之君/子以失位於諸侯曰喪喪不欲速貧若是其急也故告)
(之二曰葺爾居以寧爾親蓬生麻中不扶自直植之榛/莽則委靡然故告之三曰非爾父之類者勿親也江出)
(岷山自荆之楚汪洋千里而至於海者大川三百小川/三千以為助也故告之四曰廣學問以資見聞宴安鴆)
(毒不可懷也君子非獨惡懐安之敗名惡其敗性也故/告之五曰勿懐安男子生則以桑弧蓬矢射天地四方)
(示志也夫以不貲之軀豈浮沈鄉里而名不稱故告之/六曰無忘四方之志夫齊之善味者淄澠之合能辨之)
(淄澠之合均是水也子歸矣他日執經而來問予能入/於常流而不變其味乎尚能為君辨之宣和辛丑嵗八)
(月/日)
　　　鍾山先生李公(繒/)行狀　　　程　洵
先生諱繒字參仲姓李氏世新安婺源儒家也曽大父
䝉大父居注皆隱居不仕父鏞始游太學知名建炎初
以累舉補官為南康軍之建昌尉饒州司法㕘軍太平
州軍事推官以沒先生推官公之長子也少頴悟讀書
日千言詩易禮皆略成誦而尤精春秋左氏傳屬文敏
甚自朝廷設元祐學術之禁士非王氏書不讀宣和禁
稍弛而逺方人士狃於所習未盡變也婺源又居重山
複嶺間見聞尤狹陋逮兵興四方雲擾賢士大夫多避
地其間於是有吕公兄弟曰和問曰廣問者和靖尹先
生高第傳伊洛致知篤敬之學又有俞公靖者亦里儒
先也多識前言往行其學出入坡洛之間先生與里人
滕公愷悉從此五君子遊滕公長先生六嵗負才氣不
肯友不如已者獨器重先生目為小友嘗將閩中所刻
東坡先生文章號大全集者相與讀之歎其編次無法
真贗相雜奮然取朱黄盡塗去不類者滕公見之驚曰
子後生敢爾邪他日得蘇氏家傳本校之果皆非也益
奇之乃出一編書示之曰好文而不知道空文也此書
吾得之羅公皆河洛遺言公戒勿輕示人吾今日為子
發内府之秘矣先生受之以歸口誦心惟黙若有省間
有所疑又從諸公質之於是學問日進復侍推官公官
南康遊廬阜識隱君子祁公寛亦和靖學徒也聽其言
多相契者然猶疑其未也出入釋老求之者數年知其
説不出乎吾宗乃益自信遂厭科舉之習卜築雲山間
為隱居計名其山曰鍾山牓其室曰中林嘗曰兔罝武
夫微賤之人而中林人所不見之地也以微賤之人處
人所不見之地而能持之以謹齊之以德則可以為公
侯之腹心然則人可怠於自修邪自是優游涵養學益
成行益尊鄉人宗慕之然先生讀書不務多為訓説獨
嘗著論語西銘解義山窓業書數篇而已有來學者隨
其資誘之循循不倦其言曰敬者心之閑轡也心有不
敬焉則馳矣敬而不已則明明則誠故學者致心之道
敬為要又曰禮義廉耻是謂四維勇於棄廉耻則勇於
廢禮義一維茍絶四維皆滅理之相牽聯者也四維張
其心康其身昌四維不張其心荒其身滅亡故學者持
身之道知恥為要又曰學者於道能致知以玩索之篤
敬以涵養之久則見面盎背氣象日别非聲音笑貌所
能為也又曰道有遠近學無止法近者道也逺者亦道
也學者見其近而不見其逺遽止於見則陋矣惟於見
處更加功夫進進不已自然所造深逺而其成也宏矣
其發明後學大指類此雅好文詞既老不衰嘗曰文者
所以載道言之不文行之不逺而世儒或以文為不足
學非也顧其言於道何如耳每為學者誦眉山之言曰
物固有是理患不能知之知之患不能達之於口於手
辭者達是而已矣以為此最論文之妙故其為文指事
析理引物託諭要以達意所欲言者而詞采自然如風
行水上如浮雲遊太空中姿態横生可喜可愕晦庵先
生常評之以為筆力奔放而法度謹嚴學者所難及也
至他所為詩騷閎肆俊偉略皆稱是工書得顏蘇筆法
人有得其簡牘者多珍藏之其為人長不踰中人而貌
古骨强神觀粹清言皆粲然成文聽者亡倦事推官公
及繼母向夫人以孝聞友誨諸弟綺緘甚篤綺舉進士
高第嘗教授福建二郡士人多推稱之然與緘先卒諸
子孤露先生扶植教養如已子男婚女嫁皆有成立葢
自推官公之殁先生主家事者二十年閨門肅穆生計
日贍内外未嘗有間言也其接賔客奉祭祀節之以禮
儉不及陋租賦之入常為鄉里先雖在林下而事邑大
夫不廢桑梓恭敬之節親戚故舊或以緩急告往往為
之排難解紛而不受其報或譏其既無求於世何苦為
是拘拘者先生曰若是烏知吾心夫以傲為高以放為
達以自私為有守吾不為也且禮與仁不可須臾去身
況為士可以去之乎郡守徐侯誼聞其風高仰之馳使
奉書幣迎致郡庠使諸生矜式焉先生不得已強為一
行然亦竟不為留也嗚呼若先生者學該而守約志獨
而愛周一介不以與人而不以為嗇一介不以取諸人
而不以為矯其古之人歟古之人歟紹熙四年先生之
年七十有七矣八月二十有六日以疾終於家屬纊之
夕其言琅然不亂於是人益知其所養果有過人者也
娶同郡朱氏再娶董氏王氏子男三人汝極季札叔栩
皆種學績文有家法女二人嫁迪功郎江州徳安縣尉
王泰發進士王某孫男三人諸孤將以某年某月某日
葬先生某鄉某原以書來告初先生之少也嘗從洵先
君子學後洵復受業先生之門先君子之喪先生實狀
其行以授晦庵朱公為之銘今先生之喪諸孤以為近
而知先生者莫若洵逺而知先生者莫若朱公故復屬
洵論次遺事將請於朱公洵自惟疇昔從先生遊時年
未二十今行年六十二而於公亦已老矣嗟日月之逾
邁悼前輩之凋零其可以文詞不工為辭乎乃雪涕為
之書紹熙五年三月十三日門人修職郎吉州録事參
軍程洵狀(鍾山先生李公參仲之子季札奉其先君子/行狀一通不逺數百里謁予於逺溪之上拜)
(起垂泣而以銘墓為請予之先世家婺源與公為同縣/人而客於建也久矣紹興庚午嵗予年二十餘始得一)
(歸故鄉拜其墳墓宗族姻黨於是迺獲識公而聽其餘/論心固已知其賢然是時年少新學未能有以叩也中)
(年復歸而再見公然後從游益親而公已營鍾山所住/為將老焉之計矣兩林之間渠清沼深竹樹蒙密時命)
(予與程弟允夫徜徉其間講論道義談説古今觴詠流/行屢移晷刻間乃出其平生所為文詞使予誦之則皆)
(高古竒崛而深厚嚴密如其為人予以是心益敬公而/自恨其不能久留以日相與追逐於東阡西陌之間也)
(既别而歸書疏不絶其後數年聞公物故予以憂患疾/病之不寧不能一徃哭公而公之諸子不以為罪更以)
(不朽為託至受其狀而讀之則又允夫之文也三復之/餘公之聲容恍若相接永念故國人物𦕈然如公之賢)
(寧可復得顧雖不敏其何敢有愛於言乎乃以病衰心/力凋耗把筆欲下而神已不俱來矣遂無以塞季子之)
(意而姑記其篇末如此以見允美之狀果無媿辭予雖/有作亦不能有以加也滕珙所記足補狀闕大抵數十)
(年來鄉人子弟多自好而善於文詞亦其師友淵源之/有自也慶元元年十一月癸已冬至呉郡朱熹書於考)
(亭所居/清邃閣)
　　　汪居士(莘/)傳　　　　　　　李以申
汪居士莘字叔耕休寧人自㓜不羈浸長卓犖有大志
不肯降意場屋聲病之文乃退安丘園讀易自廣凡韜
鈐之書釋老之典靡不究習屛居黄山稍遂高蹈意嘉
定間㑹下詔求言遂三叩天閽論天變人事民窮吏汚
之弊行師布陣之法不報慈湖楊公簡見其書曰真愛
君憂國之言也時朱子召赴經筵未至莘逆通書言財
不待先生而富兵不待先生而强惟主上父子之間諸
公所不能濟者待先生而濟若憚於為父子深愛之本
而利於為體貌臣工之末以是為治未有能久者今日
之事先生建明稍緩切恐言者已伺其後是非不能為
天下學道者之地亦恐不能為後世學道者之地朱子
深重之用其言西山真公德秀在直院日嘗欲其俯屈
以訪諸賢其自重如此徐貳卿誼帥江東謂其履行素
高移檄本郡使備書史筆札抄録著述欲以遺逸引薦
於朝不果築室栁溪之上囿以方渠自號方壺居士每
醉必浩歌賦詩以宣其鬱積有栁塘詩詞傳於世(真西/山與)
(汪叔耕小簡惠徳秀昨顓造行屛不獲晉陪餘論重深/悵仰適辱寵  五言絶句良用歎服今直院曽侍郎秘)
(書陳少監劉祭酒及館中三數士皆名好賢欲從者一/枉訪之不知肯俯屈否更希示諭為幸右謹具呈即日)
(徳秀劄子奉上汪文學士座右歐王尚書應麟序集云/文學士以逸民特招如老泉以  公後山以坡公至於)
(韓子蒼之流皆不繇科目進栁塘居士遇文公於慶元/遇西山於嘉定而訖不遇豈二公不能為歐蘇哉予觀)
(西山帖欲居士俯屈以訪諸賢則其自重難進之節非/招不往豈時俗佻巧馳騖於名場利區朶頤於爵標勢)
(的者斯文金玉傳之不朽居士之遇榮矣慈湖樸實之/訓實允蹈之掌書貴孫其猶咀其華而踐其實昔耕之)
(而今穫矣重光協洽嵗仲秋月朔/浚儀王應麟伯厚父書於歙郡齋)
　　　康範汪處士(晫/)墓誌銘　　　吕　午
淳祐四年夏午叨除柱史七月朔日鄉之處士江君處
微父之子燾不憚炎暑數百里來訪於京懇懇致辭曰
燾不天先君子棄諸孤八年矣昔者窀穸事嚴未克乞
文納諸壙不孝之罪無以自贖今子秉史筆敢疾馳再
拜求墓道之銘庶俾潜幽賴以不泯不則藏而不得記
猶不葬也一念純孝令人感動詎可無以塞其請矧處
微父之賢午稔聞習敬之其學術行誼足以坊範名教
其典刑風流足以標表區宇此漢文苑逸民唐卓行孝
友所傳之儔而所謂有道之士也國史且宜傳如之何
不銘乃即其門人所狀及午所知者叙之君名晫處微
其字以紹興壬午嵗二月二十二日生少長風貌魁梧
儀榘凝重已不類凡兒九嵗即遭父喪哀慕如成人事
母以孝聞尚逮事其大母羣從兄弟且同居承順篤睦
家庭無閒言里黨翕稱之從鄉先達直閣汪公文振學
蔚有文聲力慕高逺凡國制官民政俗靡不究期為有
用之學也慶元癸亥㑹其長兄暘以五舉得官竟不受
以死君即感傷無用世意至開禧丁卯猶覓舉闕下時
方用兵事日復異慨然歎曰是尚可求仕也歟哉不就
舉而歸盡棄所業翛然不以名第介意嘉定壬申元妃
胡氏亡手營一丘縣南五里許山如玉環因想唐人盤
谷之趣結廬其中名曰環谷更作堂以靜觀扁之取明
道程子萬物靜觀皆自得詩意自非疾忌無日不徜徉
於斯君時年五十既不事科舉即取六經諸子旁及二
氏之書研精覃思窮理盡性求所謂自得者安於貧約
飯藿羮藜一飽欣有餘喜於修蒔望花隨栁四時吟不
足處家尚雍肅曽無疾聲遽色奉先務嚴潔靡有慢心
惰容墳墓之有侵伐必禁族姻之有慶弔必赴以孝悌
婣睦訓家之子弟以忠信篤敬詔里之後生急難相求
者援之顛連無告者䘏之解無益之忿爭扶欲破之義
役凡利可興害可除者無不盡其情由是徳意薰陶里
俗丕變人至不犯於有司誠心貫通水旱禱禳神亦無
徃而不格是豈僥倖於一日者哉年逾六十學益老道
益充深有得於孟子養氣之㫖復於先廬葺堂榜以善
養而居之胷中之浩然者可想也給事袁公甫守徽日
雅聞君名至紹定間持江東常平節一路大䘲君獨能
為鄉邑區畫勸分貧富得所袁公行部造門求見君以
編氓固辭袁公歎息而去更欲狀其事以聞諸朝君又
謝不可㕘政真文忠公徳秀亦久知君端平甲午秘監
李公遇適宰是邑真公屬求君言行之實將以名氏薦
未及行而真公薨人莫不為君抱憾君則曰天知我厚
矣李公之在邑也政有所不通事有所可疑多咨取於
君至公退餘閒又未嘗不詩酒相倡酬也後君寢疾李
公入問君咸無所屬賦如夢令一闋而逝時嘉熙丁酉
四月二十有六日得年七十有六里人追哀而聚哭之
李公率僚屬致祭文為之誄稱君清不絶物和不失已
相與私諡曰康範處士咸以為知言噫若處微父可不
謂之有道之士乎汪氏為吾州著姓派實本英濟王績
溪則王所毓之地故支屬尤蕃大君之曽大父激三拔
鄉薦以南廊恩授文學元豐間黄門蘇文定公為邑宰
與之遊甚相得娶古靈陳氏大父文中娶崔氏繼大梁
孟氏該淳熙慶恩封孺人父三錫本伯氏安中季子祝
氏所生文中命以為嗣祝氏於徽國朱文公母夫人為
諸姑三錫娶葛氏繼滕氏章敏公曽孫女君滕出也既
生有淑質復得二三外家休光餘慶照映沾丐故其學
行風節端確淳明如此君為文多偉傑吟詩率成咳唾
間平生著述有曽子子思子二巻為全書他文未成集
娶胡氏即先葬環谷者至是奉君柩而合兆焉是為良
安鄉杭村之原時嘉熙己亥四月十一日也子男四人
長開蚤世次即燾也次㸃俱業儒學然亦蚤世女一人
未及嫁而亡孫男二人寅啟午竊惟清而不激和而不
流昔張君岷以稱邵堯夫先生清不絶物和不失已今
李公遇以稱吾處微父稱吾處微父如稱堯夫夫誰曰
不宜午祝氏之館甥也援是則於君家嘗有一日之雅
今又獲讀君行編而知諸公之推許者若是其與荀淑
戴良郭林宗輩之於黄叔度何以異使午得為君傳亦
必述李公之辭贊之今姑即以為銘銘曰
夷清惠和俱聖之儔隘與不恭豈聖未優去就若殊望
望由由聞風者興天地同流吾處微父淵乎其似清不
絶物和不失已將可比堯夫之不激不流亦上師夷惠
之廉頑寛鄙故生也安貧樂道能康濟乎一身没兮樹
石表行垂範模於百世
　　　呉益謙(自牧/)墓誌銘　　　　吕　午
新安文風尚矣至近世程文簡公大昌棣華二呉俯儆
皆學博才高文追古作得其傳者名太學冠南宫項背
相望為時聞人晦菴朱先生又以道學倡天下戸外之
屨常滿吾鄉秀彦固有親炙之者而未多見豈以為東
家丘邪文公自韋齋徙居建徽在萬山中士安所習不
慣負笈逺遊往往有聞而知之耳東閣許兵部文蔚在
上庠刻意斯學為司成葉公適所知以上舎解褐教授
於家靜菴呉益謙實為門人高第益謙諱自牧世居歙
溪南曽祖某祖某父某皆隱徳弗仕益謙幼敏悟受業
鄉先生王令君便䝉鑒賞尚書金公安節亦以年稚文
健未易量稱之後慕東閣之學盡棄其學從之游年十
四已有聲場屋稍長俯視輩行不肯徇流俗為時文嘗
取鄉薦三上春官輒不利益謙不以為意退講究問辨
益自信其所得作講義史評雜著數百篇皆有理趣執
經來學嵗百餘人有預鄉書登蘭省者嚴陵詹駕阜民
亦師東閣於益謙為同門友洎來守新安首尋訪道舊
興歎處以學職四明李寺丞以制與其弟以申嘗先後
為郡博士咸知敬重由録而正領䄂多士其文學淵源
如此益謙事親孝居家儉謹以處身和以待人救災恤
貧為宗族里䣊所信愛諸父將分異具載書益謙願受
數少者比書上縣令疑其不均必致訟後竟無辭新安
人士日盛嵗貢額極狹端平甲午科舉有詔益謙率士
友告州申朝廷員得増二丙申頒履畝之令州委舉職
議益謙奮筆乞減免尋獲旨住科此其行義大略自學
問中來也益謙於所居號靜菴又創堂闢軒曰風月曰
青紫皆自為記發明動静之㫖浴沂之意格物之學為
時貴有識所稱許晚記可軒亦足軒以示訓家庭皆非
茍作者益謙經史淹該旁通百氏嘗自營樂哉之丘於
大富山窽竒偶二室以俟息焉又為屋以寓守者扁曰
伴遊且書其棺之簟曰歛手足形枕簟之安原始反終
是為達觀一日蚤作命子若孫來前曰爾曹立身行已
之道平昔言之熟矣生死之理真同夢幻吾將逝矣其
以明年十月九日吉辰奉吾柩藏之母忽言訖而逝實
嘉熙丁酉四月二十日也享年七十有七娶程氏先卒
子男四人長起莘次起宗繼從叔後次起䝉起黄女四
人適進士程誠進士胡希孟進士方子回進士謝炳孫
男應辰業進士孫女五人適進士汪銓進士鮑鑑餘尚
㓜曽孫男仝夀詵詵未艾是必有能昌其學者矣起莘
等從治命奉襄事前期具行實來求志銘每念益謙與
其弟益欽俱以文行高月旦評號溪南二呉某學晚無
師獨二難一見以為可語遂為忘年友文場燈燭同之
某偶先登既而益欽以不克成卒今益謙又以不克成
卒成不成何足計顧前輩零落殆盡後生莫見典刑感
今懷昔為之隕涕謹敘而為銘銘曰
大溪之南爰伉其門大富之山聿新其墳師友淵源不
墜斯文經訓菑畬貽厥後昆(曹𢎞齋溪南呉氏長虹先/祠記歙西溪南呉氏故大)
(家宋慶元嘉定間兩鄉貢馳聲甚都親昆季也季曰耨/齋先生先十五年而貢貢之二十六年試南廊勅授文)
(學未及銓注而卒得卜於所居之南二十里曰長虹葬/焉踞坎挹午四望適停延袤可十畝佳山水也嵗嘉熙)
(庚子厥孫景深翁祔焉去之六十六年為元大徳乙巳/曽孫君寳翁祔焉其配汪氏夀藏祔焉伊川左昭右穆)
(之圖吕氏婺州明招山之例有相似者同里讚之里人/士誇之𤣥孫崧高維申甫曰猶未也古不墓祭重廟祭)
(卜兆之次繼以鬼饗始謂之備乃即東偏築屋奉三塋/之祠而曹涇為之記涇聞之先賢莫為於前其美弗彰)
(莫為於後其盛弗傳耨翁由科舉登名立門户軔發軸/折微有欠憾永宅協吉如相補除神靈安子孫盛慶事)
(殆未有涯前之為不可泯也維申用治命襄事孝思所/拓如梯斯攀三世合并一堂揭妥今日之祠遂當與此)
(山此水永相映帶後之為何如哉昔徐甄氏之思亭餘/姚胡氏之存菴止為父母或兼昆弟後山野處二公猶)
(為之嗟唶不容口使秉此筆當復何如而惜也涇之筆/力弱也因系之以歌為迎饗之侑曰魂來兮耨翁閶闔)
(開兮詞鋒轅正南兮北風歸来長虹苟有以燾後兮寧/其劬躬䰟来兮深翁槐花黄兮青驄梁炊熟兮道窮歸)
(來長虹視乃厥祖兮事將無同魂來兮寳翁早孤而立/兮晚夀宜隆足見先人兮夜臺西束歸來長虹後百年)
(兮徳耀依鴻亂曰水遶兮山重千載兮/斯宫粢潔兮盛豐百禄兮來崇是為記)
　　　宋江西轉運幹辦公事程公(晞尹/)墓誌銘
　　　　　　　　　　　　　　　方　回
予守睦屈休寧程君克紹簿遂安尋為真代去不復仕
蓋詩禮之學有自來今得汪君宗辰所述君先公行實
觀之乃知子之賢父之教也公諱晞尹字聖任號隱莘
居士少負大志若昔阿衡曽祖儼祖莘考嶸自忠壯公
靈洗後世為新安望姓家地名大富營去汊口十餘里
故端明殿學士程公珌所居也端明器公以所親呉氏
女妻之公性簡訥重然諾從師取友聞博見新舉動不
凡早失怙偕内子事母孝事必稟命不擅食必親進不
委婢媪疾必親嘗藥曉夜不解帶母飯乃飯母安乃安
風木疚懷練祥猶慕姊嫁而貧生養死藏視甥如子完
其一家中表能治生者貸不取贏疎且逺待而舉火者
不一晚欲倣范文正為義田而年與意違由家出汊口
兩岸夾澗險阨迫窄寒病涉潦望洋椎鑿煅燒破折崔
嵬去阻就夷頽穹益卑杠梁成輿馬通靡溺靡跌凡四
世嵗不輟工權衡斗斛守高曽舊物歛散平均無他人
輕出重入之弊里之為富者責逋租息子倍本公惟征
定額久則毁券以其才足負荷斯世而名場齟齬授承
節郎江西轉運司幹官壯心灰矣即第之東刋山樊圃
引流種樹亭榭潔雅與賔戚相觴詠借謝傅之東山名
之微恙不起公生於嘉定八年乙亥卒於咸淳七年壬
申夀五十有八徳祐元年乙亥藁殯於近里之萬竹至
元三十年癸巳改𦵏於遂安龍耳峯之南公曽祖墓在
龍耳之北孺人呉氏生受恩封先七年卒墓在龍耳之
西子一人即克紹與婦戴氏度公佳城二十餘年而後
得卜妥靈三丘密邇誠孝所感豈偶然哉孫男三人清
正儀孟仲踰冠讀父書克家季尤岐嶷孫女一人及笄
許嫁婺源迴嶺汪氏銘曰
種徳為根枝子葉孫采花食實若古桃源是為積善之
門(虛谷書云誌銘共五百八十二字古文以簡為貴簡/則可以傳遠愧回所作未能簡耳書與篆額得名士)
(為佳仍須佳石則/久而不􁪈回拜手)
　　　汪常簿(復/)傳　　　　　　　洪焱祖
汪常簿復字晞顏婺源人登景定三年第累遷監行在
豐儲左倉朝議倒廪揚精鑿恩畿内卒諸倉患之復抗辭
謂邊士勞苦精糲何擇畿内卒驕久矣今又啟之脱一
日給麤惡若曹能安乎兵部侍郎呉革以白廟堂事遂
寢初復之父嘗佐賈似道於鄂閫復已知名及賈專國
宰相擬官見復姓名指之曰人望也見慕如此而復終
不願附為太學博士司業盧鉞問復朝議剏士籍何如
復毅然曰天下多事矣軍民業業皆有離心可又為此
以失士心邪賈聞甚憾咸淳庚午除太常寺簿數月以
臺論去仕至朝奉郎通判揚州至元甲申行臺訪求耆
徳江東得九人以復為首復潜使辭焉後部使者盧公
摯至邑强請見因勸以仕復愀然曰亡國之大夫猶踽
踽為世用公何取焉卒年六十八先是徳祐末家居兵
至正坐不去兵欲執之子槱以刃拒一兵蔽左右負復
以走衆遂殺槱丞相馬廷鸞以書唁曰能執干弋衛父
母世不乏童踦矣槱時年十四云(馬碧梧丞相回汪晞/顔常簿書  予十年)
(與稚友所厯者何變邪夢邪幻邪念通前刼抱此㒺終/咎塞兩儀末由自詭平生讀元次山化説自道徳為嗜)
(慾所化以至顔容為風俗所化吾見其人矣吾聞其語/矣自天地化為鐡鑕以至烏鳶化為君子吾聞其語矣)
(未見其時也而乃今見之雖然吾見次山之所見而次/山又未見吾之所見次山之説亦有不足信者謂朋友)
(為市利所化化為市兒此語殊不足信何者某平生交/游影滅烟散而浮溪之上有前太常書价在門於是以)
(次山之説為不足信矣晞顔有野民之學表聖之節㓜/安之知今遂為天之逸民使減某當年非據之處為執)
(事今日則吾瞑目矣何尤熏炬肴羞與訪問死生之幅/粲然奪目將為我賦十月之交以為夀是何言與某偷)
(生而不願生祈死而未得死者也最是造物留此區區/朝呻暮吟與二竪尋於無涯久已厭之矣亦既不足當)
(此但呼兒拜手占答祝以善藏珍題之緘而識之曰此/某年某官父執之所貺非辛未壬申錦標玉軸者比也)
(其何/敢忘)
　　　胡主簿(次焱/)傳　　　　　　洪焱祖
胡主簿次焱字濟鼎婺源人少孤家貧母氏策勵以學
劬書不輟博覽强識魁江東漕補在上庠公私試輒占
高等登第授迪功郎湖口縣主簿以道逺禄養非便改
授貴池縣尉既任簽憲郡幕録五縣囚人稱平允有鬼
物愬毆死者獲伸於公徳祐乙亥微服歸鄉或以宦進
招之賦媒􁁪問答詩以見志金華胡公長孺跋其詩曰
宋疆於淮重兵在山陽盱眙合肥池岸江城惡渠隘淺
荷戈不滿千人兵未及境都統制張林已納欵降附與
異意輒收殺之當是時濟鼎為附城縣尉貴池羸尫弓
手數十百人勢不得獨嬰城家寒親耋無壯子弟供養
伺張出迎托公事過東流縣作冢其道周書木為表識
曰貴池尉死葬此下用杜張猜疑令不相尋迹歸婺源
以易教授鄉里往来從學者常百許人昔人稱慷慨殺
身易從容就義難濟鼎蓋從容就義者歟
　　　紫巖先生汪公(宗臣/)行狀　　汪　斌
公諱宗臣字公輔號紫巖唐端公十一代孫也曽大父
諱夢弼號適安逸人晚年更號友鹿居士年十四父喪
奮然自克務學愈力六中亞選補國學内舍免解屢試
禮闈不第遂無仕進意乃遊江淮歴嵩岱走關洛以歸
因賈茗於常不事産業紹定壬辰自荆溪息踵寧居於
是闢東岡築亭上曰友鹿下曰侣魚娶俞氏生二子長
曰居安次即公之大父也諱居易卓犖有材幹科舉不
利復修常之別業増至千五百餘户於所居之東偏闢
池建書堂延族巨儒梅澗先生訓導親族子弟扁曰信
齋因以自號晚授迪功郎兩浙運司幹官未任而卒娶
胡氏無子覓胡氏㓜弟為嗣侍妾數人時氏生有尚父
諱有聞號坦翁嘗以書見閫帥立信公合宗譜為之留
欵給榜曉示復卜居於祖屋之左名睦肥堂子孫同居
六世矣享年八十嵗娶江氏享年七十七嵗二男五女
公其長也次曰季洲公生嘉熙己亥十月二日為人端
慤好讀書賦質雖鈍勵志自修㓜學於梅澗先生先生
學於毅齋沈先生其學淵源實自考亭咸淳二年丁卯
六年庚午兩中亞選遭宋末造引身不仕乃遊鄉校與
海寧程運幹希尹父子交四十餘年無間自扁其游息
之所曰寓所命族姪孫炎昶作記因與虚谷方使君甚
善公為撰運幹行狀請銘於方公回緘乞紫巖先生商
略公為刪改三十餘字方公歎伏父母有疾即命醫檢
方親製藥餌精誠所感服之良愈及卒哭之過哀三日
而食一以禮自遵親友交相慰曉爰攷諸史籍著為世
乘窺斑一書辨論精明文思高古雲峰胡先生定宇陳
先生深歎美之又集疇昔詩文為四巻自序其始末以
遺子孫泰定三年恩加父老錫以帛縷至順元年詔民
間九十以上者有司無役其子孫故雲峰先生書中言
公之耆年碩徳為不可及其略曰老先生年將百嵗而
有七十嵗之子五十嵗之孫曽孫年近三十且又見𤣥
孫書聲滿家綵衣五世祖見孫而及見孫之孫孫養祖
而逮養祖之祖端為吾新安盛事庚午九月十二日忽
感疾至晚屏退家人命諸子親與沭浴振衣正冠居於
牖下謂曰吾學不名家何功於世吾没之後治喪則稱
家有無切不可過禮不可作道佛二家齋醮亦莫為隂
陽拘忌汝等切不可違命視吾死為無知也吾亥時當
長往與親厚決別至是遂終焉夀高九十有二嵗葬後
村娶游氏壬寅五月三十日生年八十六與府君同受
恩帛後至乙亥又受表裏兩縑子孫得免户役者十餘
年殁於乙亥六月十七日夀高九十有四嵗葬後村子
男五人長曰勝娶游氏次曰同能讀父書娶程氏三曰
元垕時大三帥幹有常寓行在屢書覓而為孫有詩名
世勅授平江路教授娶相府謝氏今居崑山趙家莊四
曰定娶游氏五曰順繼六弟為嗣乃父命也女來弟適
里中游梅巖存徳孫男八人曰泰夀娶游氏曰朋夀娶
江氏曰眉夀娶游氏曰祖夀娶俞氏曰柏夀娶江氏曰
臨夀娶詹氏曰元夀娶程氏曰翼夀娶游氏曽男孫十
二人天褀天禧延安崧生修老儀生天全天貴漢老梧
生皆公命名公殁後而震生魯生生焉實祖宗厚徳所
致也斌㓜覩公之行實為審謹叙其大概以託立言之
君子圖不朽云時至正八年嵗在戊子七月丙申姪孫
斌謹狀
　　　程義士(楚翁/)傳　　　　　　家　乘
程義士楚翁婺源彰睦人忠壯公之後也性倜儻喜問
學豪於詩嘗㕘請於湏溪湏溪稱其逸才必當名世徳
祐末元兵入臨安江東列郡皆下楚翁憤憤散家貲陰
結敢死士將復郡城因以舉事事洩被執搒掠幾死夜
以金賂守者得脱去之鄱陽時碧梧馬丞相廷鸞隐居
不仕楚翁往投之碧梧義其為人遂客丞相所久之聞
疊山謝提刑枋得在閩又去之閩客疊山所㑹時事稍
定潛歸婺源人有虞之者復走閩凡十年間關險阻一
寓於詩有黍離麥秀之感讀之令人涕下疊山被執北
去楚翁倀倀無所依亦死逆旅中其所著述經兵燹後
片紙隻字無復存者惜哉　碧梧贈楚翁詩曰汗竹丹
鉛側空花粉黛中尚懐丞相亮肯署大夫雄有客來今
雨誇予邁古風幽情傾不竭𣺌𣺌碧雲東
　
　新安文獻志卷八十七
欽定四庫全書
　新安文獻志巻八十八　　明　程敏政　撰
　　行實(遺逸/)
　　　故宋逸民草亭先生程公(徳萃/)述
　　　　　　　　　　　　　　　程文淵
自古介行之士或遭世變或不合於時必晦迹山林隱
於巖穴富貴不以動其心寧没齒而不怨嗚呼世降罕
聞其人若吾草亭先生其庶幾乎先生生宋之季居楚
郢之墟再世雄於貲家蓄巨艘往來貿遷嵗靡虚曠產
業綿亘儲積盈溢先生視之泊如一不介意惟悼世澤
之微折節為學從師取友不遠千里與宗人徽菴先生
若庸同游雙峯饒先生之門經史百氏洞徹微奥識趣
超邁師友稱焉獨於科舉之學未嘗經於心口曰是義
與利之辨爾間侍父避兵泛舟漢陽父没逆旅喪葬盡
禮從兄來居洪徽菴適長臨汝書院先生負笈往訪之
益相切磋慨然以斯道自任期於力行以造乎極未幾
炎祚告終兄子擁旌旄盱上先生乃挾仲子退居臨川
長安鄉之池頭距城不百里樂其山水明秀峯岫環翠
搆數椽以居父子日率僮奴畊鑿灌溉穫採以自給暇
則幅巾杖履與田夫野叟雜坐隴畝互相問答登臨翺
翔觴詠自適或談時事笑而不應士子來學謝以無聞
諸侯交辟辭病不起剪茅作亭於室之右偃息估畢逺
近式其儀範咸稱草亭先生自號宋室逸民為詩文多
不留藁逍遥林下夀七十餘以終嗚呼若先生者其古
人之徒歟豈没世而名不稱者邪先生之長子來承大
宗世稱雪樓先生者也寵命雖不加於先生而先生隱
徳益光大矣爵禄云乎哉先生諱徳萃系出新安忠壯
公之裔前代迭有顯人祖宥興自新安休寧遷於郢之
京山父子明卒於沔葬於鄂配嚴氏有賢行克相先生
終著令名次子文渙讀書博聞行敦古誼自號愚莊至
元大徳中再仕而歸不俯仰於時雪樓嘗曰吾弟愚莊
真愚也年七十五卒孫男六人曽孫若干人悉書於譜
先生既卒子孫奉柩返葬呉城後遷池頭所居之後士
友表曰雪樓生父之墓云從孫承務郎衡州路衡陽縣
尹兼勸農事文淵拜述(按建昌之程自宣慰飛卿當宋/季以城附元由是父子兄弟悉)
(擁節旄至雪樓文憲公復大振之遂赫然為一時之望/先生獨當其時退居池頭自號宋室遺民視富貴若將)
(凂焉高風峻節邈不可及而傳宋史者乃不列之篤行/隱逸中使與兩龔淵明為伍非大闕歟考先生實與徽)
(菴同事雙峯得考亭之學而益修明之其/所立卓然如此故表而出之以諗觀者云)
　　　知縣權州宣㕘畢公(祈鳯/)墓誌銘
　　　　　　　　　　　　　　　方　回
梧山先生畢公諱祈鳳字景韶以大徳四年庚子十一
月十五日卒以宋嘉定十七年甲申閏八月五日生享
年七十有七宋孝廟重武舉上三人及前名率數年可
得邊郡公入武學閲禮齋即升内舎咸淳元年乙丑省
試第五人廷試亦第五賜紫袍金帶象笏進士及第授
承節郎建康府駐劄御前諸軍都統司幹辨公事循修
武郎公精通經學年十七亞鄉薦偶用七書游右庠寳
祐四年丙辰也公之先唐末自永州徙歙州歙縣再徙
休寧千秋鄉碧溪族益大以姓名村三遷藤溪曽祖徳
妣巴氏祖璘迪功郎妣楊氏父夢和學者稱晉齋先生
舊臨安府學免解進士妣徐氏封孺人晉齋經賦兼通
尤精春秋左氏當擢高第不幸卒年四十六在公入學
十年前而迪功夀八十五見公得雋橋門迪功知名當
世郡太守縣令下車必字而問畢良之士大夫鄉父老
兒童走卒無不知有畢良之隂行善事勇為義舉掩疵
揚美曲成後進平兩造兩劑之競代束矢鉤金至粥田
弗吝用是鍾秀於公公初仕見知沿江制置使馬公光
祖入其幕兼建康府學訓導欲厚其禄俾攝令溧陽固
辭兩任六考制置使呉公革亦見知外射知澧州石門
縣實榮登之八稔京湖四川宣撫大使朱公禩孫熟公
才名屬幕客章公應子招公兼宣㕘權辰州俟至聞奏
為真公以親老一再辭亥子之間李銓戌吾州虎哮狼
噬公潛調柔銷其暴民艱食賴公無饑李銓納土北覲
未還其部曲李世達挾其子為變潰入閩草竊乘間屠
燬黟歙世宦高貲禍慘甚公鎮以靜獨休寧無患婺源
汪公元龍起知州事偕總管趙公謙挽公一出至欲攜
具叩門公皆謝之慈闈早寡多病公夜必燃香告天願
減算夀母侍藥次欲酒毉難之公恍惚若見神人誦詩
有何惜一杯之句急進酒病立愈夀至九十有三而公
年近從心茹哀幾毁列像事之每祭必慟公早師兩科
杜公禾嘗肄業顔山佛廬嗜書如飴晚喜陶淵明詩教
子及孫惟責之讀書而不責之仕諸公貴人屢請不許
子元老與回筆硯交諸孫能詩時與回書論詩法取友
待士良謹塾客陳君櫟十年不易一日出集英殿命服
周視之尋衣一新道服呼諸孫夾侍出揖客而入若訣
别者明日稍怯寒食少減夜半丑時語諸孫曰吾去矣
恬然而逝子一人即元老在杭聞訃徒跣奔喪回寄詩
哭公謂與回同生丁亥乃進士官年今讀前進士鄉達
曹公涇所為行狀乃知公長回三嵗元老已得曹公狀
似不必回贅為誌銘然不敢固却公夫人汪氏長公三
年今八十一賢淑康健女一人嫁將仕郎平江路長洲
縣主簿汪次焱孫男五人昭祖𢎞祖正祖從祖夀祖曽
孫女二人將以今大徳五年四月四日癸酉遵治命葬
於其里綺灘之源銘曰
相種將種世常有聞不如書種源源高門家世奥學詩
禮典墳集英甲科佐彼虎賁作縣守郡視如浮雲師表
於家一子五孫既皆能詩又各能文何必萬金以肥後
昆
　　　孫上舎(元京/)傳　　　　　　朱　同
孫上舎嵩字元京埜山人貌怪竒趣尚幽潔以薦入太
學宋亡歸隱海寧山中自號良山示不復仕杜門賦詠
凄斷淪絶以寄其没世無涯之悲時婺源有制幹許月
卿先生者亦宋進士宋亡歸隱製齊衰服之以居月卿
婿江凱及婺源人汪炎昶皆絶意當世俱從嵩遊其詩
悲壯激烈讀者可知其為人方回得嵩詩歎曰持此以
見朱文公可無愧矣嵩弟巖字次臯亦以詩名
　　　滕星崖(塛/)傳　　　　　　　汪幼鳯
滕星崖名塛字仲塞質貌清古性度高逺不事產業財
有贏餘即以濟窮困為文不蹈襲古人自成一家草書
有晉人風度常命兄子舜夫求文丞相遺墨舜夫得所
書過金陵驛詩以歸塛日懸於堂焚香拜泣又過西湖
拜岳將軍墓賦詩以伸其鬱有相對含悲石翁仲老衰
無淚落秋風之句其忠義葢天性也黄文憲公溍誌李
君與廉云聞滕先生塛㑹朱陸之學而得其同與廉率
朋徒徃就講學其見重如此及卒王茂伯為文祭之略
云才高明而不自有氣剛大而不自屈片言隻字散在
斯世殆家藏而人誦之在先生則土苴耳
　　　學賔菊存鄭公(天麟/)墓誌銘　陳宜孫
公諱天麟字德甫自號菊存志隠也昔周宣王母弟友
封於鄭子孫氏以國至漢髙密有鄭公鄉通德門史冊
尚之摭吾郡英濟王傳王少育舅鄭家則歙有鄭自隋
唐始而長齡有鄭自友山始公曽大父拱辰曰此兒與
吾同命之曰同公頎然魁碩事親以孝聞平居履正葆
醇恂恂然里閈有寛厚長者風不特同友山翁而已凡
掞藻含章皆自洽博貫穿百氏出人曰此同鄭廣文也
凡剖疑論事所諏定如契龜好客過門翔棲浹日無倦
容人曰此同鄭當時也凡勸隄防精禱祀序長幼有儀
賑貧乏有廩人曰此同鄭次公也嵗乙亥人訹兵戎農
釋耒耜民色若菜公匍匐救助遐邇畢粟以故人無揺
心徳之者萬喙郡侯寺丞王公積翁以其事聞累授職
本路鈐階至武節謝曰吾安用此㑹本道提刑察使竹
庵鄂通先生希魯初行部淬勉多士於耆俊尤重予時
分教鄉校亟奉命禮公作賓公曰乃吾志矣益屏藂務
覧名勝義方之外與騷人課以詩有小藁曰梅竹拾遺
方將繼處士於松庭尋子真於谷口俄嬰寒疾以果熟
辭木自遣翛然而逝時年六十有七公以丁丑十二月
四日生以癸未四月二十七日沒以已丑正月五日卜
竁葢歙縣中鵠鄉醴泉里頴源也公娶汪氏男孟孫世
儒藉益大其家聲嘗踵書學預一選充永盈庫官娶汪
氏女三人次男可孫娶鮑氏三男岳出繼孫男二人𢎞
紹暨孫女五人其孤以其先人之善予也願銘焉予思
芹泮舊逰歎菊存一生劬學而奮藝場屋僅三亞鄉書
器其才而不柄於用其所安者天也銘曰
醴泉之里澤泓渟兮同穎之源實茀芬兮巖窔嵕夷龍
連蜷兮松蒼菊晚䰟􁕎迡兮是惟徳甫之宅孔成孔安
裕來昆兮
　　　鮑魯齋(雲龍/)傳　　　　　　洪焱祖
鮑雲龍字景翔歙縣人幼嗜書至忘寢食義有未解即
家塞窓户靜坐黙思比長博通經史易學尤精母病革
夜半陟西山層顛焚香祝天願以身代母病尋愈從師
閔俊甫試郡庠踰年積分格當陞職雲龍乞以讓其師
郡博士嘉之遂同陞焉鄉試中亞選偕同里鄭芭待試
國庠將入棘闈鄭疾卒雲龍不就試傾貲䕶芭喪以歸
聞者義之次舉乃領鄉薦已酉省試不利因絶意科場
居鄉教授生徒潛心理學有天原發微若干巻行世又
有大月令筮草研幾未傳(方虚谷天原發微序大江之/南紫陽山之北黄山之下有)
(隱君子魯齋鮑公精於易學無書不觀妙年冠計偕選/年七十一長回一嵗與回兄弟交終其身客於同里廣)
(西道儒學副提舉敬齋鄭公之家交友相得資之著書/其書曰天原發微五巻二十五篇天果有原乎曰有所)
(謂形而上之道也漢儒曰道之大原出於天如此則是/先有天而後有道原本也宜當曰道者天之原而天之)
(形象氣數萬物道之末也器也公之書首太極隂陽未/生先有此道故孔子曰太極隂陽既生道在隂陽既有)
(天地道在天地既有萬物道在萬物故朱子曰一物各/具一太極次二曰動靜次三曰靜動人皆知對待流行)
(之動靜而不知天與聖人主靜實為動之君動靜自元/起靜動自貞起故也後二篇明造化之鬼神非老釋之)
(鬼神述造化之變化及學問之變化皆有功斯道徃聖/先賢前作後述搜𤣥獵㝠㕘以已見天原之微備矣是)
(書也往復難問將十年敬齋梓其書行世回宿諾魯齋/以序文序文成以今年十一月十七日日南至而魯齋)
(前十日以疾不起家僅有一孫嗚呼痛哉牖下尚有一/巻未刻敬齋為竟其事回聞之輒増書魯齋生謝本末)
(併就書敬齋樂善尚義之美能盡師友之義而回所書/亦庶乎不負兄弟之義云魯齋名雲龍字景翔敬齋名)
(昭祖字孔明與回皆古歙州歙縣人元貞二年/丙申十二月十五日已酉里友弟方回萬里序)
　　　肯堂程公(心宇/)墓誌銘　　　曹　涇
論文於科舉之時匪野則腐論人於世變之後匪庸則
猾其以清文得雋以吉人擅譽兹非所謂深林之蘭而
嵗寒之松栢矣乎予於肯堂程公有感矣公天孕不凡
落筆成文自然清雅嵗乙卯戊午伯叔父連貢公與學
聖公同生已亥者也有遺賢之歎謾曰輸君一籌遂踵
得之亦復奚憾遲之遲僅一入亞選又以陟屺之戚不
成試太學命之不猶如此自是應舉之冗折而從俗經
畬之世惟柔惟順副以儉勤公纂承之滋𢎞益謹丙子
之夏冦稔於鄉再剽掠無懟焉戊寅而後科差特繁公
費百出無靳焉採金之初自歙入昇踰七百里力疾而
往竣事乃回艱辛何可殫述則亦怡然順之迨甲申始
有幹蠱之子入癸巳始畢尚平之債奄至甲辰撫漆園
子無生之感稍以吟篇遣懷舊與親知往來賡倡至是
成帙每曰世味熟矣吟自在詩以是學堯夫可也庚戍
春晚始患痢入夏寖劇延醫禱神邈不見效猶欣然奮
筆為諸孫治姻書甚謹至六月二十九日晨起呼子孫
至前曰吾今日脉絶矣申初據床東向而坐須臾而化
公於死生際了達如此得年七十有二生之年已亥八
月十六日也公襟懷粹夷與物無競於仲氏定宇友于
篤至其生也不諉以事極拊存之其殁也攜扶誨導其
子孫至於有立無幾微徳色也平生喜談地理宅後踡
園母夫人之葬既諧僉論於經畬公卜兆凡三不惜重
費卒用閔口築屋買田以具祠事贍守人既備也又勇
捐龍富已地以遷大父母塘坑之葬崇孝急義族黨夸
之辛丑嵗得地頴源隸歙縣二十九都於至大已酉十
二月庚申以潘夫人竝遂合兆庚戍十一月十一日也
築屋買田亦如閔口其地又巧與五世祖三山府君墓
為一山之隔樂哉斯丘祖考其安之矣謹按率溪之族
派自黄墩遷於冶山念二府君始遷者也三世為郡司
馬諱詢四世為公之祖諱勵勵生經畬公諱一麟公父
也母夫人柯氏公諱心宇字天懷自號肯堂娶潘氏生
以甲寅五月二十四日殁以甲辰八月二十二日男三
人渴忠相孫男十人眉夀椿夀榆夀山夀箕夀趙夀延
夀仁夀嵩夀昶夀銘曰
不偶於時公也有文不悖於時公亦有聞展也此墳其
蟄璵璠是有餘芬有子有孫(按心宇五世祖敦臨在宋/以殷碩行實重其鄉而族)
(益繁有祠在栢山寺子孫本其功而不忘也敦臨四世/孫夢闕嘗遵伊川先生之説立宗㑹𢎞齋序之而又銘)
(心宇之墓葢曹程世族𢎞齋鉅儒館於程氏最久也國/朝正統中敦臨九世孫玩道和等倡立忠壯行祠以展)
(宗㑹之禮𢎞治初十世孫鼐又合族人修復栢山故祠/以重始遷之祀兩祠祭規悉用家禮參以時制而鼐之)
(子曽編訂刻梓以傳葢敬宗睦族之舉在諸程中多稱/率口而其講授淵源亦有所自云𢎞治壬子仲秋一日)
(曉起因閲率溪程氏世澤編題心/宇誌後如此路郭族人敏政書)
　　　李隱君(森/)墓誌銘　　　　　掲徯斯
新安李宗奕以元統元年十月之望合葬其考妣於婺
源之北泰紫橋之東至元二年宗奕至京師以書謁予
銘其墓辭甚高而意甚悲也屬予未暇明年春乃按其
鄉先生胡公炳文所為狀序而銘之君初諱辰祖後易
名森字森高其先世有諱徳鸞者始遷婺源之嚴田里
是為唐徳宗七世孫曽大父諱玘宋紹定間嘗貢於鄉
大父諱洪父諱霆發世以明經聞君事親孝事長弟喪
祭賔客必盡禮遇下有常喜怒不妄施同居七百指無
違言與族子弟言必及其祖父艱難之狀而申以讀書
為善之勸有善稱之有過訓之有慶弔必先焉國家治
田賦濫或勸分之他户寧受之不忍為火起其隣惟號
泣求保先祠環祠皆火而祠獨不及乃徙居市市人夜
風暑於門喧雜嘲笑見君皆肅然起意不便之又徙故
宅之西近其母之墓居之蓋厚徳君子也以延祐五年
十有二月十九日卒年四十一配俞氏諱辛字柔新其
在室有巨室求婚輒不樂年三十四始歸李氏慈儉貞
懿不尚珠玉華采服勤敬養謹身節用化行一家宗族
稱其孝娣姪服其訓臧獲懷其惠夫婦相敬如賔其父
母家在城北朝夕望禱祈二親之夀及居其喪哀毁如
在室夫子既殁反築故宅以居教二子宗奕宗慶皆為
士故於俞氏為孝女於李氏為賢婦天厯二年秋九月
九日以疾卒年五十九時宗奕試藝錢唐還及門而母
方屬纊竟不得一語而訣此宗奕終天之痛無涯之悲
也胡先生曰易家人之彖稱嚴君象稱交相愛李君夫
婦有焉夫以李君得修齊之道俞氏有内助之美宜能
交相愛也李君早殁俞氏能教其二子以世其家非嚴
而能之乎可謂知言矣銘曰
有唐諸孫有燁其文宅朱子之鄉為盛族徳門夫義婦
順貽於後昆百世其敦
　　　處士鮑公(椿/)行狀　　　　　鄭　忠
公諱椿字夀夫歙之永豐鄉人也曽祖諱禕童祖諱子
儀世以貲雄不樂仕迨宋末朝廷括富家以充軍實家
減於初父諱璨從學魯齋鮑先生見義勇為年十八九
時聞宋靖康主和事心不平之恒以胡忠簡張忠獻為
山斗宋鼎既移自放于山水間絶口不談世務郡中名
士若許山屋汪古逸滕星厓江雪矼里人鄭貞白呉古
梅咸推為後進第一人邑宰鄭君安累薦之誓不仕公
母亦出雙橋鄭氏公生九年而母亡鞠於祖母潘三年
而潘亡繼母向杲呉氏也居七年而父疾作公奉湯藥
日夕不離側及卒葬祭一遵禮度事繼母惟恐或缺母
慈子孝人不知為前子後母也居家勤儉而厚於賔客
自奉麤糲樂施貧先業恐弗克負荷宗族恐不克敦睦
終身忍讓有犯不校娶寒山方氏有兩子曰怡曰逺師
未娶而亡妻亦繼卒五年三喪不堪其憂而公益力於
善不輟有女不輕許配聞雙橋鄭勝徳賢贅於家公安
其養嘗泣語之曰吾祖兄弟十五房子宏景定中任無
為軍教授子發子寵再世而絶子文子大子夀子震子
衡子龍子麟子麒一世而絶惟吾祖子儀伯祖子肅兩
房爾今吾兩子又亡何天禍吾族之慘邪子肅傳五世
有孫十四人矣非擇賢而繼其何以振吾先業遂以絃
姪之次子鎮傑篪姪之次子朋笈姪之次子神保鼎繼
怡後由是三孫日侍公側樂甚不數年而旱荒繼作紅
巾倡亂祖孫避兵瀕死者十七八年國朝龍興天下一
而公七十矣步歸田園倡興水利告戒宗族守法奉公
故村落之中無一人身犯徒配號為良民公之力也先
是公卜地於平園山葬妻方氏虚椁於左洪武九年丙
辰七月十三日無疾而卒去所生大徳丁酉十月廿九
日春秋八十擇以明年某月某日畢其𦵏事勝徳與鎮
傑踵門請予狀其行予其婿之族子雖不及拜公而聞
其徳善熟矣用敢摭述如右以為求銘之張本云洪武
十年嵗在丁巳十二月朔里人鄭忠狀(鮑屯鮑氏族譜/序予家自遷沙)
(溪始祖球三世祖闔五世祖元珍咸娶鮑屯鮑氏去今/七世嵗訪死弔禮不墜先君令君與君玉鮑先生尤善)
(國初先君尹歙薦君玉為教諭予從魯齋鮑先生遊君/玉與其弟已先在門下予以父執事之彼以世戚稱予)
(為叔一無所挾一日先師語君玉兄弟曰故老相傳鮑/屯棠越并予豐口同自郡西門奈何厄於五季世系無)
(傳焉君玉得其言旁詢博訪由叔牙為齊桓公相功成/九合業著一匡食邑於鮑世為齊大夫鮑牽攄忠齊靈)
(公而刖其足鮑牧見逐於悼公子孫散居於齊齊即古/青州永嘉遷江南再遷於新安郡之西門隋廢郡為州)
(治於黟繼遷於郡西十五里牌大業中始以十五里牌/為墓即今簾前墓再遷今居以姓名地曰鮑屯蓋屯即)
(聚也村亦聚也加邑為邨如云鮑村也其祖自安國始/以下二十餘世墳墓生卒悉為條註本圖之下用心密)
(矣而或無所考據者寧缺之慎矣哉譜成請予序之予/家十一世生卒葬娶尚或有缺況倍世者乎嘗見郡中)
(大家程必祖忠壯汪必祖越國方必祖鑑湖呉必祖少/微疑其太泛今直序鮑屯一枝疑其太拘因質於先師)
(曰與其泛也寧拘嗚呼拘豈中道哉顧人力量如交一鄉/一國天下之善士茍親親弗能及五服泛何益於事哉詳)
(而味之即盈科後進拘豈徒拘哉於是述父師之意以/為序夫又何辭延祐五年丙辰長至日里人鄭千齡序)
　　　南山處士戴君(杞/)墓誌銘　　貢　奎
士之卓然有志於成立者多出於憂患之餘有以見理
之故其所行遂足以稱世茍能是豈待爵禄之貴然後
以為榮哉君諱杞子字南山姓戴氏其世有可攷者始
居亳之譙國後徙袁之宜春至南唐保大間銀青光禄
大夫檢校國子祭酒監察御史上柱國諱安遷徽之休
寧邑由山鄉遂為休寧人於君為十四世祖曽祖諱一
得建康府録事㕘軍祖諱杼江東提舉司幹官考諱登
庸妣呉氏君年二十而卒生以至元甲申卒以大徳癸
卯葬於鄉之遐富源娶金氏卒之後三十有五日生子
曰蘭金氏邑士桐岡公諱鳳之女為徽世家歸戴氏二
年而寡年二十有一抱其孤越三年舅姑相繼卒一室
嬛然桐岡公挈其母子以來保抱鞠育稍長延名師教
之經紀其家政無不至十三年而公卒諸舅氏撫愛猶
已子金氏茹苦自厲盡出奩具買田於戴氏非旦夕謀
蘭年十八歸故居克自樹立事叔父盡敬一日舅氏手
君詩一編示之蘭得詩泣拜起哽咽不能讀泣不已請
其師陳君櫟曰先人葬久未得銘先生狀其事乞銘當
世以託榮焉孤也忍言之其可哀也夫君生而頴悟年
十二能詩文事父母以孝極力奉甘㫖父晚嵗多疾君
嘗藥於内幹蠱於外曲順其意嘗言二親未六十某方
幾冠或者返哺之日尚長也其言豈謂止此乎孫男二
人虎兕武康縣主簿程願學君之鄉人也以泰定丙寅
春受其孤狀請銘於予予交金氏昆季陳君又予所取
鄉進士義不得辭予聞杜祁公生於父卒之後朱文公
學資外家其所成皆若是蘭能知所本以思榮其親庶
幾有志者歟若夫爵禄之貴其來未量乃為之銘銘曰
碩果之義其中則全求本而木探源而泉吁嗟戴君綴
祀復延後有昌者盍倣其先我銘諸幽以俟表阡
　　　青可墓表　　　　　　　　陳　櫟
葬書非惟無益於人乃深貽禍於人葬書非惟不靈於
人亦未嘗靈於已郭景純以後之人迷於其説何其重
不幸也景純忠於晉朝為王敦所殺然初焉曷不逆善
其祖父之葬地而庇子孫免斫頭之禍乎自卜葬地後
竟淪殁於大江心自謀如此何靈於人使葬書果可信
也葬師紛紛曽無興其家者不過栖栖人門以禍福怵
人誘人肆為欺誑而已葬也者藏也欲人之不得見也
昔之賢者謂死不害於人擇不食之地而葬焉蓋欲擇
無用不毛之地以不妨人之耕植未始欲擇吉地為後
人富貴利達計也愚人惑於葬師見某家富貴某家宦
達必推其先某地出之此地遂有名於時名之以某美
形盛之久必衰其衰也子孫挾此地以售於人貪者捐
重資圖之圖之未得訟而廢者何限幸而得之奉以葬
焉此有名之地遂如傳舎更代寄宿不保其家之久而
不衰也衰則子孫又以售於人而後之寄宿者又來居
於斯矣然後知不食之地果為朽骨之永宅而有名之
地不保其不為貴勢所奪也葬有中道如楊王孫之祼
𦵏固非矣過之者埋金自殉標所有以示盜或記之籍
以示子孫又過為計以防之子孫貧而自發者不少為
盜所發者尤多發之必鬻之未有不敗者敗者賣者必
受禍夫始買者亦或遭誣厚葬之不特為身禍其貽禍
於人若此反不如祼葬之不及者為無禍也昔之帝王
厚葬莫如秦皇過於牢固極矣始不免項籍之發末不
免求羊之焚薄葬莫如五季周太祖懲唐十八陵之無
不發掘也遂紙衣瓦器以𦵏孰為自全乎泥𦵏書以求
福而不觀子孫之衰微而賣之以取禍與厚𦵏以自取
發掘之禍者其為愚蔽一也蘇文忠公詩有曰是處青
山可埋骨達哉言乎吾女兄適古墩呉氏其舅執敬公
慕義好古君子也姊婿諱惟深字子靜與先姊同生於
淳祐已酉三子長曰昌先卒次乳名冕定名彬不惟無
力可圖風水亦雅不信風水葬其父母兄於所居之後
山既扳當世先生君子各為誌銘復諉母舅表其墓其
家世之詳履行之懿誌銘具矣今惟紀生殁𦵏之嵗月
昌生於咸淳壬申殁於至大辛亥享年四十嵗子靜没
於延祐甲寅享年六十有六嵗泰定乙丑六月𦵏父子
同穴先姊没於泰定丙寅享年七十有八嵗昌以是年
八月謝世墓塚相去一二尺許皆坐申向寅將取坡詩
青可二字扁小亭於旁先取溪濵白石砌其塚擇石之
梢大而勻者成青可二字於其上焉若稽古先賢之不
信風水者夥矣章章者前有司馬文正公次有澹菴胡
公繼有誠齋楊公胡楊二公之言比之司馬公尤為深
切著明楊公之説見於答朱侍講書答羅必先省幹書
與春雨亭記閲其文集可知不假詳述愚尤於胡公之
言有感焉胡公乞斬秦檜逺貶海外其配没於家公書
祝羅甥尚志令與子詠同擇𦵏地只於水北一帶家山
取其土厚水深足矣世人未有不死死未有不𦵏何患
無地九經十七史老舅皆涉獵並不説富貴由𦵏地俗
儒不讀書不見古人議論溺於隂陽家説背孔孟之學
戒之慎之若不從吾言勿踐吾門勿受吾教澹菴之於
羅甥戒其泥風水尚恐其信風水不免危言痛鍼砭之
豈如予之呉甥能自不信風水與予之定見脗合無間
不待戒諭之費辭豈不加於澹菴之羅甥一等乎遂喜
而為之書第前之云云高見遠識者寧幾人見而怒之
者必多矣其慎無泛出之也哉
　　　秋江黄君(一清/)墓誌銘　　　黄　溍
君姓黄氏諱一清字清夫徽之休寧人初李韓公以中
書平章政事知貢舉溍用門生禮拜公里第君在焉別
去二十有五年而君之子晉踵門泣且言君已没持黄
竹巡檢程君之狀以銘為請按狀君曽大父拱大父振
逺竝能施惠其里中見謂長者父元珪蚤卒母呉氏守
節自誓内事舅姑外資諸子使為學君亦痛自飭勵期
無愧於古人年逾四十始游京師久之無所知名洎李
公以舊學相仁宗賢才彚進而君以母老不忍去母告
之曰汝父夙有志四方而今已矣汝其忘之乎君乃幡
然復入京師謁李公君古貌長身鬚髯如㦸寛衣高冠
容止簡率又作呉語左右多目笑之公望見大驚異即
下執其手延之上座時公門下皆名人顯士而君以布
衣居其間恒與公亢禮坐客莫出其右隱然名動京師
君以秋江自號而李公自號秋谷遺君詩有君釣秋江
月我耕秋谷雲逃名君笑我伴食我慚君之句朝野傳
誦滿口内翰趙文敏公既冩以為圖且謂不宜使清時
有遺才力薦之當路諸公以君深於易通隂陽家言欲
用為杭州教授君笑曰吾以布衣締交相國榮孰大焉
持此足以復吾親矣竟辭歸築山房摘李公詩語為扁
名以見志公欣然遣以錢助之宣徽王公奉使江東過
君山房因圖其隠居十景以去其為當世所重如此君
嘗以母病籲天願減已年益母夀夜夢人語之曰有老
嫗来當得藥明日果有老嫗来授以㗖蜜法而無從得
蜜君往乞諸旁近村民家還遇虎君駭曰我死不足惜
如母何虎熟視逡巡而去集賢大學士陳公言是家母
為節婦子為孝子宜旌表以風四方事下有司署其家
及里門皆曰節孝國朝徽人得旌表者自君母子始其
後君有母之喪走京師乞銘於閣學虞公以葬張蔡公
時當國問士於韓公式以君對且要與俱詣公恨相見
之晚即欲擢寘館閣君以𦵏母辭公知不可奪則為詩
以送之終喪復至京師遍謝前為銘及哀挽者趙魯公
在中書素善君卒欲用之集賢亦舉君為儒學提舉君
歎曰吾親在且不仕今尚須禄仕邪遂去入玉蓮山中
構精舎將老焉故人完顔君守贛奉幣馬迎致郡齋居
嵗餘俄思歸艤舟未發適值始生之日飲而歡抵暮疾
作旦起奄然而逝至元三年八月九日也享年七十有
五贛守為具衣衾買棺以歛而二子從行者奉柩以還
卜某年某月某日葬藍田山之原娶張氏前十三年卒
子男五人曰俊淮安屯田副提舉亦已卒曰晉有家學
今為徽州教授曰紹為仲氏一鶚後曰勝曰芳女二人
長適行金玉總管府知事汪洪次適俞榮孫男五人女
三人君性疎曠好客不厭處鄉鄰有恩不喜言人短而
常推禍福成敗之幾開人為善其在京師所主皆朝廷
重臣每有所諮訪未嘗出一語人所薦士亦不以為已
徳累朝元老臺閣名公至於卑官下僚新進之士無不
與之交其死也無不悲之溍竊觀昔人去就之際出者
或未能無累於物處者或專務使影響昧昧不聞於人
此二者皆過也若夫進不狥人退不絶物如君者葢鮮
矣而溍安足以知之姑摭狀所述為之銘以紓其嗣人
之哀思云爾銘曰
士之懷才難得者時逢時之来患莫已知亦既有時又
有知已胡有不為而止於此處非吾介出非吾通自信
不疑卒蹈厥中發揚在上其藏在下銘以昭之用慰来
者
　　　張隱君(桂/)墓誌銘　　　　　掲徯斯
宋南渡時有婺源張珏先生天下之孝友人也嘗有鄰
人無故醉罵於門其異母弟怒逐去之是夕鄰人死明
日有司捕弟急母號泣不食曰必殺吾子張珏先生慮
母之傷也以身代弟就逮韓蘄王聞之辟幕府而去其
籍後人名其所居曰昭義坊朱文公所稱四君子之一
也其後百數十年有隱君子焉名桂字南榮自昭義徙
居東溪之濵好讀書鼓琴善生產力作數應進士舉不
中曰進士猶博爾博之勝負何足為多少遂棄不為事重
親以孝聞尤善事繼母如事其母涿郡盧摰按察江東
南康燕公楠參政江浙皆折節下之每欲論薦以母老
辭行省辟杭教官亦不赴唯日與賔客坐蘭坡之上援
琴而歌音泠泠裴回於蒼松翠竹之間倚牆而聽者不
知有人世也遇棃棗橘柚之屬熟則就樹取以啖客客
或笑而自取雖多曽無恡情有軍帥者思欲一見君使
數至君不得已而往見之及門帥方瘧作聞君至急延
入卧室語良久為忘其瘧明日瘧復作延入曰願一聞
蓬萊妙音君為一鼔作飛僊珮環之音再鼓為秋風亭
臯之曲帥醒然作而謝曰吾病去矣自是瘧不復作大
徳十一年正月朔夢行曠野中見一道士危坐石上意
必異人也前揖而問曰吾夀幾何道士曰汝夀七十逆
數一十一覺而曰後六年吾其死乎蓋是嵗君年六十
一皇慶二年十月君果卒某年月日葬於丹陽鄉深坑
之原其外弟王儀邑之賢士也數欲狀君行弗忍也既
狀而死儀之友王壎致君之子之意求予銘乃次序其
事而為之銘銘曰
惟南榮氏士之球琳曽大父黙大父繼歆父曰應發世
表儒林配江子燾徳盛家肥程梧汪璉二女攸歸子復
有子伯曰文在武仲季斌三鳳噦噦亦有朱洪實為孫
婿琴在人亡寧不興喟伯牙絶絃傷無鍾期伯牙死矣
期在何為(右掲文安公為此銘時文適自鄉里入京在/坐公問先生何如文為具道平生徳望之美)
(公欣然明日藁成至正壬午之春三月也後十有五年/文奉詔来江南㑹先生之孫文在之子呉于錢唐泣告)
(曰不幸鄉里被兵先人没先曽祖墓碣亦毁無存者矣/猶幸記憶其詞乞書之將重刻諸石文哀其志如其口)
(授而書之按此誌文安公但據狀而作而狀之作則在/至治壬戌之嵗呉葢未生也呉才行俱美能世其家至)
(正已亥春三月/日同邑程文識)
　　　蔣市監(宗元/)傳　　　　　　程　文
蔣宗元字善卿徽歙縣人唐歙州通判莘之裔也父世
選蚤卒事母至孝魁梧木強有志氣從兄熹甫入京師
懋遷為業時年尚少心計顓敏能辨物精麤相時利便
賤入貴輒出中機㑹往往大獲雖老於市者莫能與之
校然執義慷慨好施予貧負逋者不深責市人非理相
干小者讓大者抗正色直言無所回互而中心懇惻忠
厚不訐人之短不報人之怨與諸昆弟族人同財無纖
毫私以是益見信重諸公貴人多折節與交若前戸部
尚書廉公亮今尚書丁敬可故河南㕘政焦孝先淮南
㕘政趙伯器今司農少卿賈得新刑部劉仲素諸有名
士皆其知已也兄熹甫從子淮卿已得官去諸公引宗
元使仕不可㑹京師嵗大祲宗元發粟以賑餓者朝廷
嘉之強畀之官宗元曰吾厭世人皆欲做好官不守廉
節即官我願得一下職衆所不欲者以自試乃授羊市
監宗元欣然就職羣少年賈胡宿蠧以宗元南人卑之
蠭起為姦利宗元縳其渠詣戸部戸部直宗元械渠狥
諸市杖而遣之令宗元曰凡若是者其執以來郡少年
大駭歛迹不敢窺羊市潜伺宗元所為皆公無私相告
曰是監不可犯也竟三年無陸梁者代滿之日市民商
旅以頂戴斗焚香而拜於門者相屬父老歎曰自有市
監未嘗見也遷泰州務使以隱疾不赴至正中家居京
師日與故人長者相過從彈碁飲酒為驩無復仕進之
意矣又築立本堂於江南故居黄山之下將以歸老焉
翰林侍講學士揭文安公為文以記之朝之士大夫播
之詠歌四方傳誦宗元次於諸族人親戚為長顧左右
皆其從子孫行受約束嚴憚莫敢自縱治貨殖率以宗
元為師嵗時燕集宗元必至坐上坐長幼更起奉觴跪
拜為夀盡歡極醉乃罷然以疾故閉門卧不多出子一
人初蔣氏大族多富家宗元獨孤貧小屋數間茅茨母
子幾無以為生夜鄰舎火宗元度不能自救決鄰舎牖
出其二女子火大熾房屋皆焚燬四圍竹木盡焦而宗
元之居獨無害若有鬼神遮䕶然鄉人驚異以為宗元
事母孝故得天之佑後必昌達果如其言
程生曰善卿在諸蔣中最後出而卒居其上觀其所成
立天性孝義豈繇學力哉不卑小官以能自見一時名
卿大夫士亦自以為不可及世言新安地勢絶高俯視
杭宣池饒諸郡有崇山深泉峭清多竒士秦漢間數稱
列仙梁程忠壯唐汪越公皆死為神至今血食宋朱氏
道學冐天下國朝汪良臣號鐵面御史布衣鄭玉隱師
山今天子備𤣥纁遣使聘之下此者磊落不可勝數豈
非風氣所都邪
　　　許處士(汻/)墓誌銘　　　　　揭徯斯
至順元年予以奎章閣授經郎與修皇朝經世大典新
安程文實為史屬嘗言所親許氏有賢子出後於汪汪
氏育之有恩教之有道許氏子亦事之有禮父慈子孝
一不知父汪子許也及汪氏父母死汪氏之族立其同
姓子為後許氏子曰立同姓禮也吾其歸奉許祠乎乃
歸許汪氏寸田尺宅無所幸遂以字取汪之右許之左
合而名之曰汻而字元思既奉許祠又别祠汪氏父母
以報之徳且以許出睢陽太守逺復建睢陽祠嵗立春
率五世以下子孫敬祭以始遷之祖配仍割田以奉祀
事予與歐陽少監𤣥陳助教旅皆為文以述其事後十
年予以集賢直學士家居程君以黄竹巡檢秩滿馳數
百里㑹予里中問許元思何如則程君之行政以為許
請銘故相對於邑乃發書讀之許新安婺源人也故盛
徳之後宋紹興時其高祖琳嘗活饑民萬餘衆朝廷旌
之曰長者長者生贈朝奉郎大寧與魏文靖公為友朝
奉生日卿月卿皆擢進士第月卿初授濠州司戸辟吕
文煥幕以剛直忤吕吕欲殺之不得而殺其僕遂不復
仕晚乃起為江西運幹以文章氣節聞天下有百官箴
行世日卿揚州六合尉六合生允芳娶程氏皆以徳行
儀於鄉是生元思元思之學宗伯祖而敦重守法度元
思之行本長者而力所及無不為延祐賓興賢能乃大
治毛鄭及朱子之説以繼先業有司舉進士試則以經
未明行未修謝不敢出七年而仁宗崩遂輟其學葢傷
之也既不取進士乃大築室長者故基中為晉德堂以
繩祖武左為琴碁軒以復五世祖之舊蓋朱文公内弟
程允夫所為作記者右為經學齋以諸葛武侯自厲日
危坐其中諸家政雖妻子不敢關説人莫知其意然自
元思之歸許也子弟有終身之師賔客有忘歸之館隣
里鄉黨無餒死之民無不舉之喪無後時之婚嫁陸無
危道水無病涉人之戴之若父兄然後至元五年八月
十有五日竟以疾卒年五十五自元思之喪也人皆曰
君子死必有可法吾於是觀焉自元思之喪也夫人雖
哀痛不夜哭子延夀延年面黒骨立行若思坐若遺哭
泣無時孫師範嗣文蒙正禮降父一等而哀戚亦如之
人皆曰君葢能以身教者矣嗚呼元思庶幾有始終哉
有季子一人曰延齡早卒女一人嫁張榮祖孫女二其
𦵏也以至正二年十一月十有六日兆在沈村之原銘
曰
惟許受氏泰嶽之後循源之流有堂必構睢陽之忠長
者之惠運幹之節元思之義前既本之後復濬之惟其
訓之是以順之我思元思蹈徳執禮匪伊人只曷伊懐
只
　　　見山居士程君(峴/)墓誌銘　　管　瑾
至正甲午仲夏之五日休寧程君和卿觴客於所居之
見山樓距君始生不一旬甚樂後五日君以疾卒衆為
之駭惜弔哭甚哀君之子思齊奉其塾師金伯明先生
所為狀泣拜請銘予不佞司教休寧所往還若君葢不
數人而君已矣義惡可辭邪按狀君諱峴和卿其字也
所居曰陪郭故休寧縣尉諱隆之孫永盈庫副使諱忠
甫之子方乳而孤母汪孺人以節自勵躬教育之然君
亦闓爽秀發知自立以副母志稍長從學趙可齋先生
及叔祖提舉孟敷讀書史務究知㫖趣為文亦純雅不
事雕飾嘗一上秋試弗利遂棄去不復學曰亢宗豈在
禄仕哉日具滫瀡率妻孥以奉母母安其養事兄仁卿
如父每事必咨而行怡怡之風盭者愧服縣尉公當國
初嘗傾貲以解屠縣之禍家以中否而副使君早世君
竭力經營十餘年家道載興凡田之被敓與先墓之見
侵者悉追復之乃置祭田合族人建亭始祖墓下題曰
永思具條約定儀則為久計朱允升先生實記其成君
以本宗出梁將軍忠壯公後且與伊川先生南渡子孫
通譜互繼而譜未之續也㑹宗人歙西教授傅巖閔川
宣使槃齋及㑹里孝隱翁天經汊口處士可大參考訂
定為程氏世譜三十巻又約為程譜提要二十篇其末
論治家之道本奢儉以為興衰由婦言而生和競諄諄
懇切讀者傾竦君為人喜交游敦信義呉興唐君棣金
陵楊君翮為令簿率禮君或以疑政相委君每辭不應
於所居作樓甚壯麗題曰見山日與名流吟眺其上自
號見山居士而人亦以是稱之其中扃清曠内行醇謹
真無愧古所謂遺逸之士者歟君生至元庚寅仲夏之
十四日享年六十有五配戴氏先卒繼呉氏皆有賢行
子男三曰思齊曰思誠曰思禮孫男八曰光曰文曰高
曰勝曰章曰同曰龍曰安君墓在縣二十五都西源金
石塘銘曰
早孤而振厥家為肖子終隱而善厥鄉為吉士孰豢以
傾孰顯弗齒君蓄孔多尚利其嗣
　
　
　
　
　
　
　
　
　
　
　
　新安文獻志巻八十八
欽定四庫全書
　新安文獻志巻八十九　　明　程敏政　撰
　　行實(遺逸/)
　　　祁門李君(與廉/)墓誌銘　　　黄　溍
君諱與廉字子常姓李氏其先唐宗室廣明之亂避地
東南至歙之黄墩兄弟三人析為三族居祁門孚谿之
槃田者曰鴻君始祖也十世祖秀有子六人六子而下
兩世合百有二人後益蕃衍遂為其鄉之望君曾祖諱
俊祖諱聖任父諱如深因所居以為號曰槃隠宋末干
戈未定之際里人皆賴以安母熊氏君於兄弟五人中
最㓜熊氏出也生而秀異既長躬行孝悌侍父疾衣不
解帶者三年父沒四年而母亦沒居二親之䘮動必以
禮俚俗誕妄不經之説悉屏去之葺先廬以奉其長兄
而别為諸兄築室乃依山結屋而居焉長兄官池之青
陽徃省其疾越翌日兄卒其長子甫四嵗次未晬奉寡
嫂扶䕶其䘮以歸次兄繼卒而兩庶兄亦卒為經紀其
家事曾無彼此之間祖墓世逺多蕪廢率族人訪求而
表樹之割已田若干畝立祠於十世祖墓而刻其譜系
䧟寘壁間族人有子孫貧乏徙他郡而人竊賣其墓地
者有夫婦俱死子㓜而人竊賣其土田者悉為出力盡
復其舊外舅姑沒撫其二子至於成人又皆死為立後
而葬焉諸姊来寧而沒者則為治䘮而育其子嫁其女
從夫逺宦而老且病者則迎歸而為其子納婦俾職奉
養夫與子俱亡而無依者生則養之死則𦵏焉其篤於
倫理類如此君與人交無親踈各盡其情然剛直尚氣
節臨事果敢嵗饑民相率盜取人粟長吏庸孱畏憚託
故避去君以為稍緩将滋蔓而為亂奮身勇徃擒其首
惡餘黨皆駭散因出所儲以賑其不能自食者人尤以
是稱之所居有澗水出兩山間架石梁其上以便行者
暇日則治東園蒔花卉作亭其中而於其外疏泉為池
構屋其上乃日與賔客以觴詠相娛樂不知老之将至
也君平生最留意於大學衍義之書盖有志於致君澤
民之事矣慨念兄弟惟已獨存不忍逺去其親暨親終
服闋遂無復仕進意將終前一嵗語其子曰為人子者
孰無雨露之思我旦夕且死其割田二十畝嵗取所入
給汝祖墓祭自汝祖而上嵗時展省不可廢也越明年
春分家祭君沐浴更衣饋薦拜跪如禮祭畢而飲福至
三爵即命徹去若有不樂之色坐至夜分左右請少休
乃入就寢席未温而形神已離君生於至元二十九
年正月甲寅卒於至正七年二月某甲子享年五十有
六娶吳氏有賢行後君五月卒子男一人曰元孫男
三人纉綽總女四人以某年某月某日葬于同里石壁
心田之原君初延致趙先生王先生而與為師友既又
聞滕先生㑹朱陸之學而得其同時君年已四十率朋
從徃就講習焉建閣藏書將増廣以為義塾志雖弗遂
然與君㳺而接聞其師友之緒論者處則以善其身出
則能以才自見君未始有德色也君既葬宿昔朋遊之
士念之不忘於是王君壎以狀來謁銘予衰病之餘久
去筆硯顧念其舉也以義請也以禮不得卒辭銘曰
李氏在唐國之近屬散處東南為三大族君生盛時不
行而藏仁興于家善遷于鄉詩書之澤覃及士類是亦
為政豈必在位不居其功以遺後人孰為可徴石有刻
文
　　　草庭程先生(鼎新/)墓誌銘　　曾　䇿
婺源北七十里有山㠣崌其下為三溪里清源程氏之
族世居之諱鼎新字晞説者篤行君子也是為草庭先
生予同守是州到官日淺其風土人物徃徃未甚知而
獨君之名日聞比至其鄉見所謂㠣崌之山峯巒􁫺崒
盤踞數十里是宜有異材秀士出於其間者雖不及識
君蓋已知其人矣居無何而君卒其家以君行之足書
者乞予銘新安程氏自忠壯公以勲業顯於陳十三世
孫湘為唐檢校尚書始遷婺源之三溪里里之程氏皆
其裔也君曾祖天益號友于祖中宏號肅軒父時震號
南溪君娶張氏二子元端元理君嘗以二程夫子之先
實出新安倡鄉人祠之學宫以風學者所著有隨筆
藁復藁學藁讀書管見講義二十篇嗚呼若君其
古所謂鄉先生歿而可祭於社者歟銘曰
生貴達達由命式究其行死貴名名已傳其或未賢行
既篤賢有譽晞説父何嗟乎不遇崌之陽封若堂吾銘
其藏視萬古其茫茫
　　　伯㑹先生汪君(㑹/)行述　　　程　文
君諱㑹字伯㑹姓汪氏徽之婺源苻村里人世業儒徽
在隋唐間為歙州其先有諱華者以才武知歙宣杭睦
婺饒六州軍事隋亂籍其地與民歸之唐封越國公死
而為神至今廟食不絶子孫最繁盛居人汪氏十望八
九始居苻村里者諱集距君十三世矣代有顯人君之
曾祖諱之和祖諱夢得父諱彦卿連世不仕宦而彦卿
以儒大有名於時學者稱為雨舟先生云君生而頴敏
讀書一覧即暗記十五六時出與里中少年才子結交
皆指目異之君亦意氣自許是時國家定江南未久士
失其業而君家故貧里中又當孔道數經兵火雨舟先
生性淡泊雅不事産業至無貲借屋以居又好賔客君
百訃經營以奉菽水不使其親有一毫不足之憂雨舟
先生晚多病客屢及門延話每移日修治藥物具酒饌
酬應無虗刻皆自君手或竟夕衣不解帶雨舟先生與
夫人鮑氏甚安之亦自慰以為有子也壯嘗買舟與商
人出鄱陽過九江望荆湖之墟悵然思親而返遂専意
於文學學益肆尤長於詩里之大家爭相延致使子弟
師事焉君亦不屑茍得意樂其人則一就之意不樂非
其人即舍去雖厚幣不顧也方科舉之未行也學者以
辭章相高君與同里許小山及滕叔野同祖汪又善先
生俱擅名當時時人目為四雋及科舉行始欲奮筆以
取功名連試連不得志有司乃曰吾志豈不如古人吾
命乃不如今人遂潛心經術稍變其舊業而一趨於周
程張朱之學不切切於章句亦不汲汲於場屋有自得
之趣焉見世儒好著述者病之謂其剥塞穴道反使先
儒正大髙明之説鬱而不彰曰周公以後難言禮朱子
之前可註書論者以為雖有所激亦名言也君既卜築
浯溪之上頗治田園以自娛賦隠居詩九章四方傳誦
之家有横經之堂林木蔚然人號横經林嘗與許飛許
汻九日登牛丘山遡風長嘯人更號其山為三子山其
見慕如此集慶南臺所涖郡學六齋生徒尤盛非才德
重碩莫宜為之師君在吳中有以書幣迎君君至坐上
齋從容為諸生敷繹經義申規更約以類授業未數月
六齋翕然尊信之御史郡縣長吏里巷老人寓公過客
莫不稱其善是時君之子㓜鳯先以進士貢春官出為
采石書院山長固迎養君君亦念諸孫欲歸教之遂如
采石留久之題詩壁間以示志遂歸至正七年某月也
明年七月八日年六十有九以疾卒於正寢君方疾而
召醫醫數輩投藥不効既而揮藥去不飲曰年老求活
何鄙也因正席而卧越六日日正晝或見有白氣如練
自身騰上須臾卒君倜儻夷曠遇人恒疏目簡節而篤
於大義母弟二人季弟弱冠得心疾君盡力視療躬抱扶
盥沐不懈嘗舟過饒之德興因省某氏姑適姑家疫鄰人
戒勿入君曰親親之義不可棄也即訪醫求藥以進之信
宿而返姑家疫尋愈君亦無恙從兄無子而弟有子留淮
且死屬君曰必以淮姪後我既而利其貲者强起為之後
君不聽卒迎淮姪歸以成從兄之託外家鮑府君無後君
求為立後不得嵗上其塚墓時節設位以祭之賔客至不
問家有無傾倒欵洽極歡盡禮乃罷與人處嘻嘻善談謔
無町畦或有過面責之不恕人服其平徃徃有鬬爭是非
者皆来求君自直解去無所恨其卒也雖疏逺哭之如至
親平生為詩文至多輒棄其藁裒諸朋友中得散逸若干
巻藏於家君娶同邑戴氏女有淑行先君二十六年卒子
男四人皆有才學長伯麟次仲虎次㓜鳯次無斁無斁出
為舅氏後女二人長適同邑程顗次適俞福夀孫男八人
大有少有東有天有舜有找有西有太有女三人以其年
月日卜葬于鄉之環珠里環坑源子與君先世故有連君
弟視予予嘗共君讀書許氏之見雲菴是時君之子未學
也予入京師數年歸而君魁然為儒先長者諸子有以進
士舉者矣予嘗謂君才氣磊落當見大用不恨遲暮而竟
委棄如是耶抑將大其後耶君卒之二年諸孤因里人呂
君誠舉進士来京師請述君之行将乞銘刻墓上以石且
曰諸孤寒㣲方自念何以得當代名公大賢一言以為先
君重有胡黙先生者来言一夕夢先君求筆問何筆先君
以朱書廷心北筆四字于壁覺而莫曉其故蓋先君嘗遇
今浙東僉憲余公於采石舟中辱與論詩先君未嘗忘先
君有知其啟諸孤以是乎問之胡君而信嗚呼生而學不
得用於世死而神通於人亦異矣哉乃為叙次梗槩如右
以俟立言君子擇焉
　　　洪府君(味卿/)墓誌銘　　　　程　文
歙之南有大族洪氏予所銘者味卿府君之墓府君諱
洋字味卿世居王干里其先十八代祖政自睦之遂安
徙来至今環里中數百家皆洪氏無他姓府君之父諱
雷轟以擒績溪山民之首為亂者為黄竹慈湖兩鎮廵
檢比改官卒祖諱儒當至元初王師討叛將李世達儒
以家財具牛酒迎軍昱嶺關主將嘉之辟令歙辭優㳺
以夀終稱長者曾祖諱範宋處士府君生有大志倜儻
好學為羣兒豪稍長能飭歛代父廵檢君持家凡調度酬
應官府鄉閭出内錢穀之事具有條緒廵檢君賴之隠
然為一族之望矣廵檢君卒事母吳夫人益謹嵗時節
序杯酒堂上率婦子弟姪拜舞為夀莫夜懸簾張燈
笑語欵洽吴夫人歡或至夜分不寐親黨傳相勸美黜
隂陽家言舉兩世四䘮費皆自已出還仲弟復之出為
伯父後而生産素薄者于家同食與衣約與均財撫季
弟英寡妻弱子使有所成立聘名師教子斌聞婺源胡
君黙之賢即迎至家躬率子姪師事之胡君者跌宕不
羇竒士也或夜半燃松明登山聽泉或祁寒著屐臨溪
上玩雪少不如意輒求去人指以為怪誕府君愈益禮
敬不敢以主賔故與鈞故胡君樂為之留斌學之成胡
君力也素好賔客東西行過其廬者一以禮意傾之人
人自以為得所欲常養廐馬數匹以給迎送客至如歸
初避宋末兵亂移居覆船山下逮府君始奉親還宅故
址鄰大道云年四十又於宅東數百歩規園一區決泉
開涇手蒔名花美竹槐柳果蔬雜樹其中休則誦詩讀
書以詠歌聖賢之道曰用世非吾事也吾將老是焉已
天厯元年四月十有五日以疾卒年四十有六府君平
居辭氣嚴毅少許可人有是非曲直一處以公鄉閭訟
爭者多詣府君求直其有私為不善者輙相語曰洪公
聞之寧無媿乎自府君之没里中訟爭紛然强暴相陵
弱寡不能伸一喙人始嘆曰安得復見洪公以白吾心
也府君没事有所欲為與為而未竟者子斌皆能成其
志卒為之娶同邑鄭氏女生男一人斌也女二人長適
績溪髙若泉次適鄭夫人兄弟之子元秀孫男四人莘
生善師萱慶慈夀生以至元二十年正月十六日葬以
後至元元年閏卞二月十九日墓在里東之慈溪烏山
後十有三年斌以鄭先生玉所為狀来請銘予固辭斌
固請拜且曰久願有待也予悲其志讀鄭先生狀謂曰
子之先君子才足以用世局于山林之下無能知而起
之者得鄭先生而益彰鄭先生狀約而文質而信予不
能易鄭先生一辭乃綴之以銘銘曰
一石之美逺或致之一木之良小或噐之士懐竒抱異
而世有不及用人有不及知赤兎在野駑鞭而馳蕭敷
艾葉委彼蘭芝天者斷可識而人者誠可悲嗚呼百世
之下慈溪之上有式車下馬而過者非府君墓猗我銘
其碑
　　　處士黄公(孝則/)行狀　　　　趙若惺
公黄氏諱孝則字誠夫號德菴歙之衮繡鄉人十六世
祖璋自祁門左田徙歙西九里號黄屯曾孫芮唐孝子
名見史傳後黄巢之亂舉族避兵渡溪北墓側居焉至
公髙祖邦俊曾祖慶長祖淵世有隠德父大受母程氏
公自㓜聰敏噐業過人初就塾師大竒之長觀書悉能
通大㫖十有七嵗父卒兄孝善亦蚤世獨奉母撫其姪
金聲不幸又䘮撫其姪孫泰俾成立俊聲日起由是鄉
之事無巨細咸推公主維有訟者必先質之公正其曲
直或相責而退或望廬而返里有父言子不孝者公告
戒警諭父子感泣慈孝終身宋末李銓為徽州招討使
公素與善欲辟從仕不起丙子天朝兵至城附銓急遁
女㓜不能負以託公諾之撫訓成嫁之與已女同至元
庚寅歙潛口松源等處盜賊並起居民駭散公撫諭一
鄉獨安避冦者多依焉監郡瑪蘇庫公總兵来討公釃
酒勞軍力言玉石不可俱焚遂留軍中擒其渠魁淩六
乙而返餘黨復肆猖獗議進兵屠之公復諫曰殘冦未
悛當諭之恩信示之禍福使其来降不降誅之未晚監
郡感其言遂給招安旗幟命公單車入其營賊見之以
為官軍至擂鼓進兵欲刃之公下車正色自道姓名曰
汝元惡伏誅更復何為吾念汝良民不得已而從逆今
領将軍命至招汝来歸汝若改過當全汝父母妻子安
業如故汝若不悛官軍復至無噍類矣賊知公名德皆
羅拜曰更生之賜敢不聽命遂投戈感泣率其黨三千
二百人各携妻子来降拘其噐械數千納之官各鄉之
避冦而他者皆復田里賴以安全監郡公議以功授廵
檢使撫降民公笑曰吾豈屑屑為此者辭不受時江淮
行省委前徽州路總管許楫寧國𣙜茶使司茂巴爾提
舉到郡招諭歙境已平上功都省除命未下而公卒元
貞乙未閏四月二十三日也年六十一男天麟有才德
後公十五年卒孫儒夀觀夀長者署烏程縣校官次從
師曾孫塾亦㓜慧類能世其家者公嘗營莬裘于所居
之西北曰葉干以大德丁未二月奉匶藏焉其右以公
之室陳孺人祔孺人進士夢松女儒家也既歸公事舅
姑惟謹撫男女有恩待物寛和持身慎約後公十八年
以皇慶癸丑正月二十一日即世女名友弟適許鵬南
亦儒家子儒夀兄弟将乞銘于世之大手筆以若惺知
公為詳俾狀其行自惟涼薄語言不足動人文辭不足
孚衆屢謝不置叙其梗槩以慰稱揚光美之盛心而實
不足以盡之立言君子更詢里中耆舊則庶㡬矣延祐
五年十月吉日里生趙若惺狀
　　　　鮑仲安(元康/)墓表　　　　　鄭　玉
仲安諱元康予友鮑景曾之子也予與景曾交時仲安
方讀書家塾未嘗與人接予又以負薪之役奔走四方
不遑家居故仲安未予識也仲安勤於讀書自經籍外
諸子諸史以及山經地志岐黄醫書孫吳兵法與夫佛
氏經典神仙家延年長生之説無不研究而尤以修飭
行義為先及予終飬優遊林壑以故人子弟來從問學
一見即曰前所學者皆誤也吾今而後得聞聖賢之正學
矣於是月從事於五經四書而尤盡心於易日讀
一卦周而復始玩索有得輙筆記之且曰上下繫辭夫
子所以翼易程朱之説嚴謹簡畧盖引而不發學者宜
盡心玩索使與六十四卦三百八十四爻相出入字字
有所歸宿方為有得嘗語人曰自吾從先生游於體認
道理識所謂活潑潑者於應事處變得經權之説焉景
曾晚年仲安尚在㓜冲已能出其智謀佐其家政及景
曾大故仲安既除䘮即曰先人勤苦起家盖欲積有餘
以及人况聚而能散禮經之善教也元康敢不力廼以
其嵗所入十分為率三分以膳老㓜與凡家用三分以供
公上貢賦及官府百費二分積蓄以待水旱一分賑恤
族黨姻戚鄉隣自親及疏各有等差又一分貯之别所
以待親友之有患難者隨其輕重量力周之遣嫁孤女
収養孤子義之所在知無不為休寧有務官以虧課鬻
二女䧟倡家百計求贖之使復為良設立社倉時其出
内以濟里社之貧乏弛其息不取又嘗欲置坊局儲善
藥以救疾病為不樂善者所沮朱文公舊有祭田百畝
為族人之無藉者所盜賣朝廷既立文公之廟于婺源
訟之有司數年不得決官民交相詬病景曾嘗語仲安
曰他日稍有贏餘當以其價予民而歸其田于廟至是
仲安追思景曾之語鬻其材木之山得錢為中統鈔者
一萬五千餘貫而文公之祭田始復其他濟人利物之
事累數之不能終事母程夫人尤孝謹求新鮮于山澤
取珍異于蘇杭時其食飲體其温清無不得其志焉至
正十有二年二月紅巾賊至饒州仲安與鄉人集丁壯
結保甲捐財出粟以供費用及賊至婺源知官軍皆敗
走度民力不可支乃籍鄉里之貧者計口給粟使携老
㓜入山逃避四月郡城䧟賊購予甚急予将死之仲安
謀於諸生曰家破可以再營先生死世豈可復得吾將
傾家以解是難乃使其從子深與吾弟璉以計行賕諸
賊予始得免九月大軍克復仲安與深璉首起義兵應
之出入山谷勞苦成疾病且革譫語惟云殺賊十一月
十日卒年四十有四吾邑之人逺者奔赴近者巷哭皆
如䘮其親戚骨肉焉予使深主䘮事是月廿日出仲安
之柩于外以待卜𦵏越三日賊復至家遂燬焉柩獨無
恙人以為積善之報仲安天資髙卓識見過人自其㓜
時為學已與流俗不類及從予逰講貫益精踐履益篤
乃率同門為予築師山書院聚學者而肄習焉予方将
以講授之事屬之仲安仲安亦将有不得辭者而遽死
也豈天䘮予乎天䘮予乎乃叙其梗槩立表墓上以識
予之所深痛云
　　　鄭府君(以文/)墓銘　　　　　王　褘
歙有隠君子曰鄭府君既歿之十有八年其子德裕始
奉執友唐君桂芳所為狀以銘来請德裕之言曰先君
子德有以成已而夀不及艾也才足以用世而名不及
顯也惟是葬且久而墓上之石猶無文以刻先猷遺範
將無以暴於後世不肖孤之罪何以辭今幸獲交於執
事不朽之託竊願有請也予惟自昔君子負其所有生
不克表著於世死因泯泯而無傳者衆矣今德裕獨能
圖其親於不朽其可謂孝矣廼閲狀迹其所列與德裕
言合且唐君其鄉先生也為言尤可徴則為按狀序而
繫之銘府君諱以文字彦章鄭姓世為徽之歙縣人曾
祖南鳯宋廸功郎江東提刑司幹辦公事祖申道宣教
郎父昭祖元奉訓大夫江淮等處財賦都總管府副總
管奉訓公先娶許氏生二子長曰淵承事郎平江等處
財賦提舉次曰深再娶羅氏宋朝列大夫龍圖閣直學
士吏部尚書汝楫之六世孫奉直大夫新安通守鼐之
女生子二人長即府君也府君生而凝重狀貎偉然甫
七嵗氣象如老成人讀書過目即通大義為詩歌語出
人意表奉訓公愛之甚延名師訓教之常曰此真吾子
矣不幸奉訓公遽捐館承事君方逰京師縱萬金以結
客久留備宿衛而深又蚤世於是府君獨奉羅夫人理
家政内外井井有條遇事應物隨其鉅細緩急處之若
絲理櫛比不少紊年饑減穀價三之一以賑貧乏鄉黨
宗族稱其厚德無間言而産業視舊日益加承事君之
家食也治園池搆亭榭日與賔客壺觴絲竹以為娛府
君左右承順得其驩心而羅夫人春秋髙且寢疾久府
君奉湯藥惟謹夜則稽顙北辰願減已年以益母夀及
居䘮哀毁骨立人有所不堪撫承事君之子咸有成立
女各得所歸其孝友純篤有如此府君識度明朗氣和
而行夷雅不嗜仕進而樂從賢士大夫㳺與之游者咸
服其德噐自謂弗及也至正癸未郡府列其行義上於
行中書南行臺楊公衍飭曹公復亨皆名御史也復剡
薦之當得官不報壬辰之冬盜及其境以物色求之將
强之出府君憂憤疽發於背而卒十二月某日也享年
四十有九元配程氏浙東宣慰副使相之女繼室吳氏
子男二人長即德裕次德堅女三人適汪誠程輻戴琥
葬以甲辰十二月某日葬在寧泰鄉小千山之原銘曰
有豐以殖之孰奪而嗇之有振而擇之孰閼而抑之吁
嗟乎惟命實職之施之獲之子孫其食之我銘以勒之
過者式之
　　　南雄路儒學正白雲先生唐公(桂芳/)行狀
　　　　　　　　　　　　　　　鍾　亮
先生姓唐氏諱桂芳字仲寔學者稱白雲先生其先始
祖諱承昈京兆人從宋髙宗南渡為新安太守子孫因
家焉曾祖諱廷雋宋登仕郎祖諱虞治周禮以待補出
身由婺源嚴田李氏繼登仕後配程氏無子側室有子
二人長諱元字長孺號筠軒即先生考也博學工古文
名重于時徽州路學教授致仕妣徐氏端重柔淑為閨
門楷範先生生於戊申正月三十日甫十嵗授業於鄉
先達杏庭洪公潛夫之門日記經史頴悟絶人每篝燈
夜讀吾伊之聲達旦雖隆寒盛暑疾疢不為之輟教授
公愛之甚每夜分以杖叩閣戸曰汝休矣勿過於勞也
年十五侍教授公㳺吳庠受毛氏詩於錢公水村龔公
子敬卒業而歸期待之甚至弱冠貢于有司不利客金
陵聘明道書院司訓再聘司訓于昇庠一時名公碩儒
若李公青山其二子伯羽仲羽楊公志行丁公仲容李
公晉仲陶公主敬接識之頃莫不噐重之而商確詩文
咸加推讓後主句容杜叔良家塾監察御史楊公𢎞正
以文行薦閩南教職御史曹德昭復催舉遂擢建寧路
崇安縣教諭始至生徒星散學宇傾圯於是重修孔子
廟庭建齋舍秘書彭公炳元亮為紀其績築杏壇自為
文以記之時右丞烏克遜公良貞幹卿僑寓崇安深加
噐重開東閣以延之而右丞子煜平章吳公可堂姪琰
御史王公德美子通御史朝用子巴延不逺千里從游
講下師道嚴肅諸生雲集翰林待制杜公清碧擅知人
鑑嘗曰内附以来崇安教官當以唐公清才懿德為第
一人以滿代去御史安公止善再舉入廣選銓南雄路
儒學正未赴丁内艱先生居二䘮哀戚號泣毁瘠若不
能為生嘗以報親未足買田附祀於西山庵又買田搆
祠於藤源以奉祀事未㡬壬辰淆亂蘄黄盜起挈家奔
竄老㓜匍匐僅全性命而已丁酉秋我朝龍興平定海
宇天兵東下而歙之版圖先入職方氏戊戌太祖髙皇
帝駐蹕於歙訪問耆儒而僉院鄧公愈以朱升唐仲實
名聞召對稱㫖有尊酒束帛之賜事載實録鄧公嘗以
禮羅之俾掌儒學秋丁祀事牲醴蠲潔禮儀嚴整值三
獻未終知府魏公均祥飲福受胙而悍卒遽攫其肉以
出先生惡其瀆法盭禮立殿階上朗讀紏劾之文左右
莫不震懾為先生危而鄧公尤加敬焉退居槐塘上為
宋故相程公元鳯之鄉授徒家塾買田築室廬以為終
老計所居之園前列三峯乃扁其居曰三峯精舍提刑
按察司僉事三洲陳浩記之舊友僉事喜山公行部下
車延見相與叙話疇昔酒酣先生大噱起舞太守李公
訥命繪為圖嘗私謚晉陶淵明為酒聖陶先生唐王無
功為酒賢王先生自稱酒狂唐先生凡嵗時令節先生
以圖像祭享設酒漿陳爼豆舉觴浮之不至沉酣不止
或披衣哭泣歌笑以自放識者以先生有託而逃蓋佯
狂云門人呂旭特著以傳于時居無何駙馬都尉王公
克恭太守魏公均祥俾攝紫陽書院山長先是書院在
南門外燬于兵燹先生謀度地移建于東關縣學旁凡
士林中勸相木植瓦石搆正祠三楹兩廡十楹門屋三
楹中肖文公傍肖西山勉齋以配享焉宋理宗朝賜紫
陽書院四大字其二穹碑龜趺墮城濠中雖經兵革甃城
垣而二碑巋然不毁衆以為復興之兆也至是先生興
剏果驗戊申太守胡公善暨同知何公翔卿禮延於紫
陽書舍開講壬子千戸唐震朱興卜築於登瀛坊尊以
師席訓其諸子甲寅夏復築室於烏聊山麓故居舊址
扁曰文夀堂日以訓子授徒為念雖蒼顔白髪而㳺心
經史以自娛樂是年秋七月忽嬰卜子夏左丘明之疾
然而雄篇巨帙論議英發氣不少衰志不少挫毅然以
道自任而不以盲疾廢當時士大夫學者翕然宗之
辛亥夏五月患腹疽之症伏枕幾七十日疾已小愈七
月廿又一日申時子孫環侍作賛曰兩袖清風千里白
雲蕭然而逝享年七十有三配江氏先卒三十年有男
一人曰文虎以明經舉任四川瀘州江安縣丞秩滿調
廣西鬱林州北流縣丞以疾卒于官女二人長順德適
鮑添寧次愛德適張仲啓繼室全氏有男四人曰文鳯
歙庠司訓以文學舉除江西興國縣知縣改任趙府紀
善曰文麟曰文奎以能書徴纂修文淵閣送吏部曰文
楷孫男十有二人家慶江安家煜家興俊民永安保添
民夀民信民祺民樞保牧民女孫十有一人長慶適汪
慶師夀慶適潘某月德適程遇懿德適汪宗德淑德適
汪討得靜德適程繼祖添貴適吳益閨秀適鮑某閨賢
適吳綿逺曾孫男十有四人桐孫官孫賔孫蕙孫芷孫
佛䕃茂支希孫佛希茂端茂萱茂美榮孫茂英曾孫女
十有二人以癸酉十二月廿又六日窆于孝悌鄉呂家
林癸山丁向以全氏袝先生身長六尺二寸美髭髯雙
瞳如㸃漆面如紅玉氣豪邁老而彌壯雖遭困躓浩如
也毎當貴客廣㑹酒未酣清談娓娓議論風生座客傾
聽不敢忤視人人畏服而尊敬之其為文一以氣為主
辭嚴而理正及其成也神驚鬼愕意態横出勃勃如春
濤起湧令人歎賞其為詩清新流麗出語驚人而聲調
格律鏗鏘瀏亮讀之琅然愜聽有武夷藁白雲集畧四
十巻藏于家先生生平澹於利慾輕財尚義與人交洞
見肺腑不事邊幅而性孝友最隆於教授公敬愛盡禮
先生留金陵崇安凡遇生辰嘉㑹必刻期而歸致逺方
珍果異味以為親獻於諸兄弟怡怡愉愉克勤友恭於
朋友危苦則賙䘏之患難則扶掖之以協於義此先生
履歴行事之大槩也予忝與先生之次子藩府交十有
七年矣凡於議論之際文字之間得聞先生為詳而文
鳯嘗以先生之行述未有能紀之者潜然以請予以僚
友之誼不敢固辭文辭蕪陋固不足以發揚盛德之萬
一而當世宗公鉅儒顯而述之則有待也遂銓次其言
為事狀一通以俟執筆者采擇焉永樂十二年嵗在甲
午春正月望日狀(按戊戌年十二月庚辰上自宣至/徽召故老耆儒訪以民事有儒士)
(唐仲實姚璉者来見上問之曰䘮亂以来民多失業/其心望治甚于饑渴吾深知之仲實對曰自大軍去)
(後民獲所歸矣又問曰鄧愈築城百姓怨乎仲實對曰/頗怨上曰築城以衛民何怨之有必愈所為廹促以)
(失人心即命罷之又問爾能博通今古必諳成敗之/迹若漢髙祖光武唐太宗宋太祖元世祖此數君者)
(平一天下其道何如仲實對曰此數君者皆以不嗜/殺人故定天下於一主公聖明神武兼數君之長驅)
(除禍亂未嘗妄殺出民膏火措之於祍席之上開創/之功超於前代然以今日觀之民雖得所歸而未遂)
(生息上曰此言是也我積少而費多所給于民甚非/得已然皆為軍需所用未嘗以一毫奉已民之勞苦)
(恒思所以休息之曷嘗忘也仲實等曰誠如是民之生/息可待矣上曰有不便者盍盡言之仲實等拜謝乃賜)
(諸父老布帛/撫慰之而去)
　　　程先生(平/)傳　　　　　　　汪　叡
先生名平字德正徽之績溪人也徽古新安郡程為著
姓皆祖梁忠壯公靈洗簪纓不墜至平三十有六世矣
先生㓜夫怙恃然禀性温厚恭恕言貎恂恂與物無競
鄉里稱之素與里人張徳良友善洪武初德良坐鹽價
事罹法罟凡百餘人而波及先生御史廉得其情喻之
曰灑於衆則汝免矣先生起謝曰家世業儒非義不敢
為平不幸為人所誣而又誣人欺天者也天可欺乎寧
以身待罪御史深歎異之尋謫延安與郡人朱仲杰偕
行仲杰悍戾不以道相遇盛暑同休憇道旁樹下仲杰
曰德正守行李我前問店乃趨酒家久不至俄暴雨水
漂其行囊先生自救不暇仲杰還盛怒責償於先生先
生如數償之不與校迨至延安仍與同處仲杰以醫自
託于梅百戸明年仲杰卧疾知不可療以其所有盡寄
之梅曰必吾子至乃可付之既卒梅調守他郡仲杰死
先生又備棺椁衣衾而舉之或曰其人待子如是獨無
憾於中耶先生曰彼自虧其德耳且與同郡而生同患
難而来死無所歸於我乎殯聞者莫不歎服朱氏子德
生以母命来省覲行至汴聞其久已死而囊篋又為梅
百戸挈之他徃中道還家紿其母曰吾買地葬父于城
東矣又出其所携衣曰此父遺物也越三年庚申先生
子寔徃延安省侍遂命負其遺骨歸績溪信報朱氏子
令迎柩還葬德生怡然不復顧丙寅秋先生自延安歸
知朱氏柩尚留殯後園不悦曰延安數千里尚為負之
歸由績溪距休寧僅百里豈可九仭之山而虧一簣之
功乎且其子既紿其母必慚懼不来即命孫通為送至
其家其接人待物存心忠厚每如此子寔字以誠亦剛
直尚義有族弟以忠由河南永寧令轉知潮州程鄉縣
洪武乙丑以忠之子泰乙年稍弱屈實與偕中途聞以
忠因事繫獄偕侣求回寔變色責曰汝父官所坐事正
當捐生赴救舍之而歸獨何心乎偕侶曰将如瘴癘何
復叱曰但當力以赴援瘴癘非所恤也至潮陽月餘乃
還過文江果以冒瘴而殞年五十有一丁卯冬其子通
冒風雪徃奉柩歸葬通年二十三由邑庠升禮部試入
監學
論曰先生忠信人也古人有言忠信之人可以學禮孔
子亦曰必有忠信如丘者焉夫忠信質之美者也由
之以學焉斯可以為聖賢矣嗚呼急功利尚姦詐亦
云極矣焉得有如平父子者之死不違信義者乎之死
不違信義是宜作傳以傳不朽故為程先生傳
　　　程氏(國英/)墓誌　　　　　　朱　升
士之立於世也莫大於報本善其親以及其族里達則
施於一世斯可謂報本矣夫天地生我者也秀氣毓於
山川慶源於宗祏而禮託於父母斯四者有身之本也
父母劬勞不忍言也已我之生也而立也族之人由親
而踈邇而逺其愜我謂何妣祖之願於我者猶我之願
於孫曾也存恤所以為不忘也顯揚所以為不辱也
曾是不顧念雖爵位壓朝著勛名滿天下可以不靦於
族里可見翁媪於地下哉果無媿於天地生我哉吾是
以於里人程國英而有感也國英㓜不好弄長而知向
學既冠慕古人為壯遊逰商迤至滕薛城有任中丞某
者致政里居國英事之數年道德之懿文獻之粹日有
所得至正四年年踰三十南歸徃役于縣縣宰唐子華
名士也苦縣事煩弊不理歎曰安得一明快吏集吾事
乎一日覩國英於庭而異之與之語有契執其手以上
曰吾事濟矣且使佐治詰捕事國英感激道不隠賢凡
其學之所及而力可為者勉勉焉官若民咸賴之凡胥
吏恒態官民所病者人不得以幾㣲疵議之也十二年
蘄黄兵蹂郡邑自是四五年間勝復者不一殺傷餘燼
東奔西避所謂出百死得一生者而能間關委曲於勝
負之間家之人無失所者里之人卒以保完無罹横禍
者風波既定縣之竟内視平時不耗斁如此鄉者百不
一二焉故居臨驛道既燬矣乃作新居於水東重屋面
山正為屏樹名之方山樓居之右圃中有亭曰時止日
灌蔬種花竹可憇也亂後有此可謂樂矣弟祐早亡孤
遺三人長者亦不滿十嵗既成立之皆有家矣兵亂時
縣之官有身罹禍而遺無依者二人亦既成立之矣新
居且完祀有祠堂客有館矣里人之相處有禮俗供公
上有程下至為舟以濟渉皆有常恵矣於是郡縣舉為
賢良以病不能行數月竟得終於牖下明年其子宗奉
治命以葬以客陳鑒狀請叙以表其墓焉叙曰徽州休
寧縣黎陽鄉懐仁里國英所居也仁其名靜翁其號也
東晉新安太守元譚陳開府儀同三司忠壯公靈洗其
上世也號南溪翁者其先祖也考諱端而妣之氏沈也
夀童者子宗之子和嘉善者弟祐之子也張悦吳寧女
子子之夫也趙庶者孫女夫也延祐甲寅九月二日其
生之時吳元年六月一日歿之時也其配徐氏先年七
十卒葬于時止亭右側國英所自營而今合𦵏焉者也
嗚呼國英有田劣一頃家餘貲不一金僅效小用於邑
之事而能知以報本為大而力行之立其身善其親及
其族里所就如此使其稍進於是效一官以展其才用
得田禄以周不足必大有可觀者而止於是常情慊之
矣昔鄉先生鄂守羅公作忠壯公廟記首叙夫功名之
士不可以歸見鄉黨族人者讀之感泣羞愧者十人而
七八嗚呼若國英持其所就可以見忠壯公於廟廷矣
而又何慊焉故樂為叙之而復頌之以詩也詩曰
若稽田是薦蓘貴者身身有本身之本道之存葛與藟
庇本根程君無官寡貲力鄉閭䘮之踰親戚江濵之積
碣數尺泊舟觀者勸爾德
　　　故城縣丞汪先生(德懋/)行狀　趙　鎖
先生諱天應字德懋以字行姓汪氏世居新安唐初越
國公華保鎮六州賜廟食其長子朗州法曹建二十二
傳至良佐族益蕃衍自歙下堠遷休寧羅墩距萬安不
一里許先生七世祖也先生曾祖庚宋太學生元初不
受徴而死妣朱氏祖鼎元浙東茶鹽都轉運司副使妣
金氏考通饒州路税司提領妣吳氏先生六嵗失怙母
鞠育之比入小學發憤勵志雖隆冬盛暑未嘗釋巻久
漸成疾乃闢家塾萬川之上延環谷汪先生而受業焉
既又從學東山趙先生遍謁諸前輩若待制師山鄭公
學士風林朱公春坊貞一汪公東阜陳實卿隆阜戴尚
文俱相師友同里任夲初則相視若兄弟然講貫尤宻
於是學問大進經史悉通環谷先生嘉其篤志以清苦
名其齋業益以精其究麟經尤深達其㫖嘗以疑問請
質東山先生凡三十餘條究極性理之説逺近爭聘為
師先生隨材施教不厭不倦子弟各有成就至正六年
縣尹唐棣徴各郡名儒扃試延前貢省元李廉為主文
外郡来就試者五百人僅取二十五人先生與焉值疾
作不果行元末兵興避地松蘿山中至正丙申院判汪
公同兼保領鎮休寧起義學于商山延先生為訓導居
數嵗聖朝混一洪武辛未春以秀才被召擢故城縣丞
抑强扶弱涖政廉平不苛以察私謁無敢闖其門居嵗
餘為逋租事所累謫居鳳陽遺書戒子云古人處困而
亨儉德可以避難最是日用飲食要節儉我清苦自名
故難中易過毋以我言為迂所藏經史子集宜珍藏之
又寄詩以勉其從師講學雖居顛沛未嘗頃刻忘讀書
之志三載而終夀五十四訃音之来聞者莫不哀悼生
元至治二年壬戌正月十三日殁洪武乙卯九月十三
日葬鳯陽府鍾離縣西南十五里曰西屯娶石嶺吳氏
有賢德事姑孝能口誦孝經諸詩性𢎞雅人未嘗見其
出傲言善理家不以勤先生無子立兄恭之次男正宗
為嗣二女長適邑南程公善次適同里邵彦實孫男二
長諫次回囘以俊秀選為邑庠弟子員惟先生家世儒
業孝友天至性資嚴毅衣冠整肅平居交接儀容儼然
親族長㓜莫不敬畏㓜孤親訓之學厎於成而先生事
親雖流離之時養志不違安人歿於艱危之秋而先生
䘮葬盡禮清修苦節甘於淡泊客至終日危坐談論道
義無倦色雖習舉業而古風近體尤典雅可追古人而
不茍作環谷先生編春秋纂疏及輯通鑑綱目考異先
生時與折衷及東山先生之没尤篤氣誼蒐其平日所
作詩文編次成帙以傳鎖以先叔東山之故叨陪先生
几席甚久勉勵訓誘受知惟深兹忘其固陋述先生履
厯大槩俾来者有考而立言焉時洪武二十二年四月
望日門生趙鎖狀
　　　徴士程君(吉輔/)墓碣銘　　　薛　逺
太常卿兼翰林侍講學士程君以書告逺曰惟先髙大
父徴士君之葬未有銘先襄毅公欲請於執事未果也
敏政不佞嘗摭拾遺行為阡表一通然違世既逺事多
漏書近考諸公牘家乗而諗夫失爵之故謫戍之由尚
未之白失今不圖則使先德遂將冺焉敢以為請逺與
襄毅公同榜進士平生之託豈可孤也乃序而銘之序
曰君諱吉輔字昌祐晉新安太守元譚之後也太守十
二傳至梁將軍忠壯公靈洗又十四傳至唐御史中丞
都使公澐子孫極盛其居休寧陪郭則自中丞次子南
節公始南節五世生宋開州團練使全死節于金子先
孫永竒並受學朱子永竒五世生榮秀君曾祖也元江
浙儒學提舉妣劉氏彭城縣君祖文貴饒州路德興縣
銅冶場提領妣鄭氏考社用薦為承奉班都知不赴妣
吳氏生二子長即君次國勝事太祖髙皇帝為帳前管
軍上萬戸死節偽漢追封安定伯加贈開國輔運推誠
宣力武臣榮禄大夫柱國安定侯謚忠愍廟食康郎山
君生而端慤氣宇不凡美鬚髯長及半體見者以為異
人從學陳實卿趙子常二先生渉獵諸經史尤好兵律
星筮之學要必為有用至正末紅巾盗起婺源人汪同
起義保州里忠愍侯發兵應之君悉力持家以佐軍需
㑹天兵下徽州衛國公鄧愈得君兄弟竒之送京師入
見君固辭乃留忠愍侯置帳下而釋君還洪武庚戌詔
江南諸郡縣大家一人赴闕君與行上親御奉天門賜
宣諭將留官之君復辭歸丁巳求諸功臣後而忠愍侯
無子有司以君應詔時汪公廣洋為丞相汪公之先居
休寧旌城忠愍侯夫人其從妹也君因客其家汪公為
言于上將俾嗣爵而難作君亦被繫獲免凡汪公建白
一切報罷君既歸益韜晦郡邑累徴辟皆不就壬子黄
公希范出守徽郡與休寧令有舊好令數遣君遺書黄
公黄公雅重君每事咨訪或屏人與語至夜分乃罷是
嵗太宗文皇帝入靖内難黄公被罪休寧人有憾于令
者奏其事詔俱逮之君之子杜夀亦上言某嘗以書算
在官與黄公致書者某也老父實不知由是令坐重辟
而杜夀發從戎河間君居家嚴而有法尤篤於行義周
貧䘏匱至傾囊弗恡晚嵗家益落去隠邑之葆真山不
復問世事日與道流者居怡然自適初伊川先生子孫
從南渡居池州一還居休寧與陪郭程氏互相擇繼君
雖出南節實伊川之裔也永樂戊子十一月十二日終
于家享年七十有九距生元至順庚午十二月十五日
配吳氏同里人克相君子婣䣊稱之卒年八十有五合
葬縣東北三里水橋干子男三人長即杜夀累贈兵部
尚書兼大理寺卿次元泰福建尤溪典史次道宗孫男
五人長晟初贈吏科左給事中累贈官如其父次斌次
昱次宣次旭曾孫男八人長信正統壬戌進士厯官中
外為時名臣贈太子少保謚襄毅次佲瀋陽中屯衛指
揮僉事次倫次儉次偉次俊次傑次佾𤣥孫男十九人
長敏政成化丙戌進士及第厯今官正學髙文時論攸
屬次敏德詹事府主簿改判蘄州卒次敏行敏功敏文
敏通敏事敏聰敏時敏恕敏膺敏芳敏亨敏哲敏庸敏
宏敏才敏堅敏導五世孫男八人長垣早世次壎錦衣
衛百戸次圻次塏次㙱次墰次堂次埏銘曰
嗚呼蒼天報施善人不在其身必在子孫卓彼程君趾
美韜真勲猷未建而發祥于曾𤣥者甚偉爵秩未加而
延慶于武衛者方殷惟前之屈惟後之伸是宜執筆大
書為來者勸而永其聞乎
　　　　孝則居士程君(可紹/)墓表　趙　汸
君姓程氏諱可紹字致和徽之婺源人也其先世居邑
之鳯嶺至君之髙祖宋待補上舍子敬遷髙安鎮西居
焉曾大父仲賢大父震昌父子英皆鄉義士而君承先
世詩書之澤㓜從伯父林隠公復心與雲峯胡先生學
修身謹行克自樹立鄉有不給者周之有急難赴救之
里有税塲官毎事咨君得無敗事他如葺橋舫以濟渉
施湯茗以恵暍者一鄉徳之中年由髙安鎮西徙居中
市溪北築亭水濵曰觀瀾為延師教子之所危學士太
樸為書二大字揭之楣間至正戊子汪尚書叔志胡山
長世佐朱進士公遷皆詠識之居之左起屋立龕奉先
世神主取大雅詩語題曰孝則堂丹陽尹黄公子厚為
之記刻朱子孝經刋誤以勵後學鄉先生仲魯汪公伯
武王公為之序而林隠公與之編輯世譜勘訂經傳惟
日不足嵗壬辰紅巾盜起時下令民有擒賊首從者予
爵有差趨令要爵者比比然君曰人生富貴各有命以
人命而易功名亦奚安哉鄉之蜂屯蟻集者君以正道
化之多屏息癸巳冬母孺人以夀終君居䘮盡禮一門
四世雍睦如初是嵗旱遍野憂惶君齋禱于禾嘉潭龍
湫而雨甲午又旱君發所積以賑不足則散所儲帑帛
問糴他郡人以是益賢之丙申挈家避亂衢饒之境邑
之豪士首辟君辭不赴語使者曰人生百年遭此厄偷
生為幸何意功名乎再避難德興之文港蘆坑臨終語
諸子曰風塵澒洞至此極矣謹身保族若等勉之言畢
而逝君生元貞丙申三月二十一日没至正丙申十一
月十一日享年六十有一娶同邑中山隠者祝公夀朋
女諱隆性慈恵篤孝敬閨門肅然一宗慕之生大德丁
酉四月十二日没至正乙未十月二十五日子男二禮
用達道女四柔德適潘潤德適呂意誠適張意德適李
君墓在里之南岸之原噫君昔與予逰師山鄭先生之
門情好深厚其婿貴武呂公西岷李公復以武備咸集
雄峯翼繼又以文事㑹徽府而禮用達道明敏博達信
君之德為有後也一日達道過予東山精舍奉君行狀
再拜曰先人捐世今已五年生不能致孝養歿不能發
幽光為罪大矣先生於先人知之為深願賜以文予既
悲君之未遇而又重其子之請也敬叙其梗槩如此庚
子嵗七月既望書
　
　
　
　
　
　
　
　
　
　
　
　新安文獻志巻八十九
欽定四庫全書
　新安文獻志巻九十　　　明　程敏政　撰
　　行實(遺逸/)
　　　髙安處士程公(達道/)行狀　　祝彦暉
公姓程氏諱達道字彦達中易敬之世居徽之婺源由
鳯嶺遷髙安曾祖震昌祖子英父致和人稱孝則居士
公性資謹厚尤篤孝義識趣髙邁議論不凡伯祖復心
先生愛之教以四書大㫖嘗侍外祖舅顯夫説春秋從
貢士胡先生仲彜學於松蘿又侍其族叔均度於髙安
溪上之觀瀾亭為學不倦所造益深事親行已待人接
物一循於禮而有權度人敬憚之州縣儒學累興科舉
即占名前列秋闈貢舉累試不利值世變侍親避亂山
中父兄俱䘮㷀然獨立時天戈始至訪求髙士公乃出
奉命下德興招徠其邑之大家如李西岷王必先祝汝
明葉貴明後皆顯宦於朝是時巨室多以豐財殞身惟
公獨以恬退謹畏自守保其孤弱人莫能欺皆為學之
效也有識者稱為獨醒翁先是軍籍多不役民以田糧
私入軍籍官中徴歛毛起民役愈煩徃徃顛躓衆不便
將言之莫敢為首公身任之有司以聞獲免役遂均民
方蘇息洪武八年秋郡縣以朱子廟宅傾頽檄公徃佐
之役公夙夜躬勤出已帑以給羣工不日告成程氏始遷
婺源祖自唐檢校尚書湘公而下墓若干所公每春暮
率族屬汛掃鑿石以示永乆又與從子邦寧徃歙拜始
遷新安祖晉太守元譚公墓時民以太守之墓地為園
公率歙宗人仲寧仕徴贖復之求立石於墓前以志中
嵗築室南村有水石林壑之美號南村老人時樵墅韓
公貞一汪公孝友葉公孏菴王公東山趙公皆一時老
師宿儒公皆與之相逰處久之復還故址之南溪湖上
更號已矣軒遵父命於居左剏孝則堂以奉先世神主
神主之隂公各為之賛臨溪起樓三間曰亦政刋朱子
所書敬齋箴宋司馬公所書家人卦于壁積圖書先賢
墨蹟於其上暇日編歴年紀實及程氏孝則堂家教輯
録一巻曰養子須教讀書曰嫁女先要擇婿曰娶婦必
論家世曰田園貴能守成曰持家務得其人曰生財務
得其道曰丘墓必以時省曰祭祀必以時修曰待宗親
要當以禮而不失其親處鄉黨要當以和而不失其正
責已必嚴謹責人放寛恕曰好師友必須親尚庶有講
明見財利不可貪嗜防其䧟已列為十目各為一章論
之年五十即自營塚壙而誌其墓又自賛其像與神主
之隂其言皆述全歸之理達死生之義類古之有道者
公生元泰定三年丙寅八月九日終大明洪武十有四年
辛酉九月九日夀五十有六配同鄉環珠里中山祝氏文
學徳夫之長女諱賢生至順元年庚午六月八日終洪
武六年癸丑八月十五日夀四十有四孝和恭惠先君
與吾母遇之最厚兵燹後與伯姆孫皆以不及事公姑
為大恨春秋克相祭祀事夫盡婦道鄉黨間競以取法
其德性行實有不能備述者繼室湖南白氏側室同里
黄氏子男邦直女深適德興文港李子同汪適中平江
永春汶適文港李文岳祝氏出也沂洛黄氏出也洛適
中山祝有常源白氏出也公葬里之南岸朱紫塢亥山
巽向公之行實多見諸儒文辭宜不可贅第以邦直乃
彦暉姊氏之子而彦暉又與公為内外兄弟敢述其大
槩以慰其子之請俾乞銘于當世之大手筆而誌其履
行焉洪武丙寅八月望日中山祝彦暉謹狀
　　　汪氏孝友二士(耆英漢英/)傳　陳　鎜
汪耆英漢英者休寧安樂鄉人也當元至正壬辰紅巾
兵起蘄黄亂江東剽掠村落耆英與弟謀曰吾兄弟不
幸生遭世變而年壯力强盍相與倡義保障一里以安
吾親漢英然其言於是率勇敢士以拒敵者數矣一日
倉卒冦至耆英與角力不勝墜于䧟穽大呼弟曰吾弗
濟矣汝亟脱身以奉親漢英聞之奮勇死戰賊方散去
遂援兄起俱全於難耆英謂弟曰今居當衝要兵燹無
寧日萬一䧟白刃誰奉親終乎不若隠遯以濟艱難遂
相與奉親挈家累寓親故間關數年迨我高皇帝一天
下再遷今之和睦鄉兖山居焉爰棄武事耕讀為業養
親以安或勸之曰以子之能當為國家用乃自屈為鄉
人乎君曰遭亂世而能保其身以全其親得為太平之
民足矣又安敢求榮哉知者以為遺安計也優㳺晚景
夀考而終鄉人號曰孝友二士其子觀勝恐久而事冺
求傳於予予惟百行莫先孝友書云孝乎惟孝友于兄
弟自世亂道䘮骨肉相殘求如二君者幾何人哉噫當
墜身之際微漢英不能脱虎狼之厄微耆英之謀豈能
全父子兄弟之恩恩義兼至可與古人孝友嫓美矣抑
予聞君之逺祖越國公當隋之亂保障六州廟食百世
大有功德於民君之立心行事不媿越公後世必有顯
融故書之以勵夫世之德鉏耰紾臂者贊曰
元季亂離人民奔馳君獨倡義欲濟艱危力不能支墜
于坑塹弟感兄言奮死一戰冦兵潰散我身得全相與
謀議奉親東遷于孝于友死而不朽不顯其身必昌厥
後
　　　孝廉程公(孟思/)墓誌銘　　　俞韶美
程公孟思歿而葬且㡬年嗣子敬夫自為狀來告曰先
君子智足立事不輕於有猷才足適用不屑於有為修
身慎行獲保首領以歿三子惟仲方長懼無以昭先德
敢請誌諸墓以示方来按狀公諱賔賜字孟思姓程氏
徽之休寧人先世自休父為周宣王司馬雲仍駢蕃隠
顯不一至東晉有元譚者為新安守卒官因家于兹十
二世曰忠壯公靈洗梁陳間以拒侯景保障黟歙黄墩
至十一世孫廸宋休寧簿有善政子照卜居山斗照九
世孫安節宋季為京西招撫司義士軍副將兼統領生
掌書峒即公五世祖也髙祖華仕元為帥判曾祖仁祖
相卿生三子叔賢叔志叔祥叔志即公父也配陳氏公
生嚴毅有志畧元季盜起舉家避地劒潭洪武甲寅還
故居公甫十三即能率丁夫於池州斫海船木起赴郡
咸譽其立事之早未幾朝議以戊戌自實田或未實改
造洪簽公言於衆曰朝廷慮豪戸詭寄靠損貧弱吾輩
豈可復踵前弊以蹈不測哉一秉至公毫髪不少假至
今賴之石灰山之役公與兄子初偕徃灰折多謫浦子
口種苜蓿繼奉恩㫖凡後工役者許西河納米五十石
贖罪公蠲已帑以倡諸父昆弟不期月初亦獲釋嘗自
婺源伐巨木五千餘由饒湖抵京至安慶和賣之令下
亟以狀聞請輸官太祖髙皇帝嘉之命光禄賜膳又命
内府給價酬其直公神清聲長面方耳聳事父母以孝
聞叔志素嗜閒弗任家事一姊與弟孟達既長獨力為
之聘娶邑令周德成舉公孝廉弗果行鄉人遂稱之曰
程孝廉云公於天文地理隂陽卜筮詩書六藝無不渉
獵尤長於醫然剛直太過易與物忤每遇貧弱有横罹
强暴者身當之見雅德君子則和氣盎然如陽春然晚
建觀稼歩雲二樓督子孫耕讀又擇山斗佳勝處為八景
播之聲詩以自適公生元至正丁亥歿永樂甲申享年
五十有八配古林黄氏先公十五年卒葬本里金家山
男三人長仲方即敬夫次季方禮方繼室西鄉畢氏後
公數月亦卒孫男八人曰維崧維岳維崙維岷維嶔維
嶷維巒維蓉孫女三人先是公族兄伯叙嘗謀葬於泰
塘穴未啟也公歿敬夫請焉伯叙慨然曰昔二竪交攻
䝉而父更生之德久未獲報今乃若爾即同穴而葬庸
何傷命工鑿石為一穴而葬其左銘曰
程氏著姓肇自休父總統六師克播皇武迨至元譚官
于新安繼以忠壯功業桓桓盛德之後必有餘慶公之
生也㓜而脱頴噐宇軒豁志氣超羣才邁於用德潤其
身外隆師友内睦親族孜孜於善惟日不足技藝畢給
尤長於醫𢎞濟夭閼躋諸耆頥泰塘之原佳城鬱鬱宜
爾後來子孫蟄蟄(山斗八景圖記新安大好山水而休/寧視諸邑為滕由邑而南羣山如龍)
(清溪如練翮者以翔鱗者以泳睛嵐翠靄曉夕百變而/尤勝者莫山斗若也山斗負山帶河為一關之壮東則)
(雞龍之山天井在焉南則芙蓉諸峯突出獻秀其西與/北則燕溪清溪二流滙為劍潭由浙江而東注于海此)
(其大都也然土沃而饒利民質而好學程孟思氏世居/之好事者即其所居之勝目為八景曰劍潭浸月曰玉)
(石生煙曰清溪栁色曰黄浦荷香曰方塘水活曰疊嶂/雲間曰燕谷樵歌曰龍華鐘韻又從而詠歌之盖将有)
(取于考槃之詩也壬辰後居室燬于兵者大半而存者/無㡬鋒鏑縱横畧無寧嵗其父老莫不相擕去之越五)
(年國家大兵東指羣盜駭散洪武以來號為至治其散/而歸者亦既辟除榛荒而修其垣牆易其田疇為之播)
(植懋遷有道而富庶又幾于昔矣於戲運有興廢而人/物由之而盛衰獨溪山之流峙者不相與同一變滅是)
(則所謂八景者可無重紀乎孟思與其族人之聚於斯/者讀書足以繼先志治生足以奉公上所謂居畎畝之)
(中樂堯舜之道者八景盖有助焉宜流于永久而子孫/是式也洪武乙亥冬十一月廿一日歙縣知縣李夢鵬)
(書/)
　　　吳處士(逵/)墓誌銘　　　　　曾　棨
吳處士既歿三十餘年其子同謁於予泣而請曰先
人力為善而不獲施之當時顯於天下今墓木拱矣而
石未有文恐終無見於後世孤之罪也幸為之銘予哀
其志辭不可遂撰次而銘之按狀處士諱逵字希道桂
林其自號也上世繇姑蘇來居休寧五季間有諱皓者
復徙邑之璜源詩書相承代有顯者髙祖申宋江淛漕
試授登仕郎曽祖銖祖應紫領鄉薦補太學上舍生父
君儀元饒州路醫學教授母汪氏旌城望族處士以至
治壬戌十月二十七日生㓜頴敏好讀書不啻飢渴之
於飲食弱冠授徒於鄉屹如老成人乃侍父宦游元都
博學洽聞公卿貴人皆噐重之里俗或乗䘮嫁娶恬然
安之不為異處士遭父䘮聘而未娶宗族親戚皆强之
處士厲聲色以拒繼有来言者輙撫膺號慟欲絶强者
慙而止苫塊居廬幾至毁滅元季兵起羣盜蠭起處士
周旋其間孫言危行未嘗為不義屈盗亦無敢侮之者
鄉民胡仲德聚衆攻剽執里士黄伯宇金萬全吳善夫
吳伯原将殺之處士馳赴謂仲德曰是善人也殺之不
祥仲德即解其縳縱之後數人者望見處士輙舉手加
額曰生我者父母也再生我者吳公也處士既沒皆為
服䘮三年處士嘗與弟希榮同𨽻戎伍既而轉戍永新
而希榮留家田去籍為民處士獨任其役無一語怨懟
竟以長子代歸晚際天朝海宇寧謐而家道小替處士
布衣蔬食居常欣欣然無不足之色平生謙退周詳動
止有常度所過無後言所居無惡聲雖宴閒獨處必正
襟肅容凝然静坐見子弟必具衣冠室廬狹隘必灑掃
蠲潔鄉黨有孤婺者必竭力周之惟恐後貧不能葬者
必資助之母年八十嘗感風疾數年處士治湯藥視矢
溲雖甚勞憊終不委之家人洪武戊午五月二十八日
終得年五十有七配汪溪金氏有賢行鄉閭稱之男四
人懽諲夀同懽夀皆先卒孫男五人徳符箎驥德徴德
懋以庚申七月二十日葬里汪旨坑之原處士好為詩
舂容幽逺渾然不見雕琢所著有桂林集都是春集若
干巻藏於家同字和中永樂初以善書選入内廷有文
學克世其業銘曰
吳氏之先粤繇仲雍世家姑蘇克振厥宗分居休寧爰
自五季皓遷璜源有衍無替暨于處士炳蔚其文蓄而
不施厥聲以聞孰畀其材而嗇其夀畀将疇司嗇又奚
咎所得則少其存孔多天實為之人其謂何蒼山峩峩
墓道有石後有考者請視斯刻
　　　金處士(祖夀/)墓表　　　　　江秉心
休寧南街之金公孟起卒卒之夕閭巷之人奔走而告
哀者相屬於道邑為之罷市鄉之耆老宗親姻黨莫不
咨嗟涕洟以為德人亡矣逺近是非孰與之辨顛連孰
與之恤强梗孰與之厭服其心吾黨将何所倚賴乎殯
之日相率聚祭者五百餘人縣大夫泮庠與搢紳諸生
與夫黄冠緇流肩摩踵接莫不追送於南門外百里之
内三農士庶奔馳執紼而效虞殯之歌者又千餘人嗚
呼孟起何修而能使人悲歌思慕於既沒之日若是是
宜伐石而書之以告其後之人焉按公諱祖夀孟起其
字也姓金氏其先出漢秺侯弟侍中倫家世相傳逺有
端緒曾大父道父大父伯髙考仲善皆隠德不仕孟起
為人胷次明白不設機穽倜儻好義與其弟孟賔同心
克家嵗時節朔拜奠其先世丘墓極孝敬見饑者與之
粟寒者與之衣顛連困苦與錢久則焚其劵鄉閭有
訟紐結而不能解者縣大夫則命孟起孟起當稠人聚
訟間曰某也直某也枉某也詐衆莫不怗怗畏服陸梁
遇諸途亦加歛戢而加敬焉縉紳與冠蓋之士至其家
則倒屣迎之無日不椎羊釃酒自逺而至者為經月留
賔忘歸而主無厭也邑之寺觀庵宇有廢弛者孟起亦
倡而修葺之永樂間邑令陳綬守已廉慎因他事負累
發山東驛遞孟起遣人賫白金徃助其困宣德初舉行
鈔法監察御史何公文淵至下令通于一邑孟起跽而
進曰褚幣澁不行自古有之休寧之民商少農衆願出
已鈔十萬貫以蘇一邑之人公納之衆莫不歌舞其徳
孟起風神灑落善談論貴義輕財皆此類娶程氏生宗
道先卒繼呂氏同邑建昌令公大之女生宗敬孫男六
人温潤岩俊岩相岩英岩秀孫女五人孟起生前甲辰
二月三日終於宣德戊申其卒之月日同其始生之辰
享年六十有五葬於邑西五里葛川之原予嘗聞其邑
之人曰仲善當國初歸附時𨽻王駙馬幕下掾元季徽
之民占籍為兵者千餘家駙馬公得其籍欲沒入為軍
仲善委曲勸諫乃将其籍而焚之終身不以告人及生
孟起名聞朝著説者謂仲善隂德之報蘇文忠公有云
善惡之報至其子孫而後定豈不信然嗚呼孟起沒矣
邑士吳君以聲為著其狀翰林侍講學士曾公鶴齡為
銘諸幽正統庚申秋予寓錢塘日又得其遺事於其鄉
之父老其子宗敬復拜泣求予文表諸墓春秋之義發
幽闡微予故竊取其義列其生平行事之實於石揭之
墓道且以慰其鄉黨宗族之思云
　　　徴士程公(杜夀/)墓誌銘　　　王　直
公諱杜夀字子齡姓程氏世為徽之休寧巨族其先世
詳見朱學士所書公叔祖安定忠愍侯國勝之碑公之
髙祖榮秀仕元為奉直大夫江浙等處儒學提舉妣劉
氏封彭城縣君曾祖文貴宣義郎饒州路德興縣銅冶
場提領妣鄭氏祖社至正末用薦為承奉班都知不赴
妣吳氏考吉輔國初耆宿也妣吳氏初耆宿君禱于唐
宰相杜黄裳之廟而生公故因以名公生秀穎異常耆
宿鍾愛之遣從鄉先生游博習經史下及醫卜地理法
律之學又從故詹中書希原學書洪武中有司薦上京
師公懇以疾辭歸専以耕讀為事每曰古無不耕之儒
亦無不學之農縣大夫將聘為塾師而民與縣大夫交
惡者上言及公詔俱逮至京謫役臨濠又北戍沁州轉
徙衛輝所至登臨懐古畧不以夷險介意識者壯之未
幾南戍桂林未行改瀋陽中屯時河北亂後蕩無居人
衛使率所部闢草萊剏官府畫屯戍而主者武人一藉
公賛之公考驗地志酬答公移上下逺邇犁然有緒中
屯寓治河間自永樂宣德以来歴姜濤許侃廖謨三守
皆賢而慎許可每獨造公竟日所語皆先賢格言故事
未嘗及私也公既植家河間而親闈祖域逺在江南嵗
時南望再拜揮涕已而父母相繼卒公匍匐走數千里
奉襄事挈其㓜弟原泰與俱北敎養之原泰遂以布衣
從尚書黄公下交阯授縣官公見諸孫信有逺大噐資
遣為學生躬督勵之曰先世多名德而中戹於吾所望
以復振者在汝汝可不自力乎信果舉進士通朝籍公
晚嵗益端居自適方見其孫受禄養而長子沒公哭之
哀遂以正統丙寅六月五日病卒享年七十有五時信
方以父憂家居含遂賵歛悉依治命如禮配汪氏同邑
名族女有賢行子男二長晟次昱俱先公卒孫男五長
信今吏科給事中次佲次倫次儉次偉孫女五長適儒
學生白瓚次適儒學生王哲餘在室曽孫男一曰敏政
予聞之廖太守云公平居敦孝友教子弟嚴而有法與
人必以善道不媕婀手所筆録動成巻帙細書楷畫雖
老猶謹殆類乎古之篤行者其言蓋不誣也信将奉公
葬河間城東金沙嶺之原以廖所為狀請予銘銘曰
有歙程宗世德允隆猗嗟徴士孰閼其逢不耀自躬有
孫奮庸我作銘詩式昭其終
　　　朱處士(復得/)墓碣銘　　　　楊　寧
永樂九年辛卯夏五月六日歙處士朱希生以疾卒于
金陵寓所弟希同奉柩歸以是年十二月二日葬虎兒
丘之原今四十有二年矣其孤惠奉書并郡人吳以聲
所述事狀遣其子長宗走京師詣予書畧曰先人墓未
有銘恐遂沉泯敢請刻辭用光泉壤而名永長存予先
尚書教授徽庠時與希生文字友惠又予所知者今遣
子數千里来予雖蕪陋銘惡可辭耶按狀處士諱復得
希生字也上世居休寧之月潭後徙歙南之杏城因家
焉曾大父景太大父元凱父貞佑俱隠德弗仕母洪氏
處士頴敏明達博渉羣書有大志尤篤於孝友年十四
遭父䘮時伯兄希潛先卒仲兄希仁客閩中而希同尚
在髫齕獨處士以㓜年當大事衣衾棺槨盡禮衰麻哭
踊中度雖老成人不之過也以未有𦵏所日徒跣從術
人董得章者求之卒得吉地沙丘之陽葬焉復作堂墓
南以時省祭其間又明年仲兄死閩中處士時年十六
匍匐數千里歸其䘮人以為難母孺人在堂奉養無不
至務得其懽心事二嫂恭謹未嘗少違其志母沒䘮葬
一循禮制因作二嫂夀藏母側後二嫂皆守節以終亦
處士事之以道也撫希同厎成立友愛純至處鄉里盡
恩意濟人之急恤人之患為之惟恐後里有程仲芳程
勝三者舉家疫人莫敢近處士獨日至其家藥之飲食
之二家賴以全活他事多類此嘗慮宗族日就踈逺子
孫易忽忘乃更考定家譜支分泒别有條不紊先尚書
為之序後處士以子姓日滋改作所居雖朴不為華而
規模宏廣居旁搆一小亭俯瞰溪流樹之花竹日與高
人文士吟觴其間名曰止足取諸知足知止意也處士
為人慷慨好義輕財利尤樂交文儒談古道人有善稱
之不絶口有不善雖貴要直言不避盖磊磊落落士也
生於洪武甲寅十一月十四日享年三十八配同邑張
氏有賢德子男五長即惠讀書操行有士君子風次懋
嘏良貴皆克家女二人長適方公海次適汪孟洪孫男
十三人長宗慎宗裕宗儼宗敏宗和宗富宗開宗暠宗
留宗𤣥䕶道宗偉宗惟處士年不配德而子蕃昌足以
見積善之報為之銘曰
錫爾賢宜永爾年嗚呼處士而胡不然積善在躬餘慶
自天視此後人瓜瓞綿綿
　　　簡直汪先生(文亮/)墓表　　　　胡　謐
婺源汪簡直先生既卒且葬餘八十年于今其曾孫福
建按察副使進懼其潛德久而就湮也躬具事狀徴予
文以表墓予曩與副使聨官山西嘗預聞副使詢得治
民言國初廷遣茂才官汪某者以給賫讞獄涖焉有聲
焯未泯蓋識其為曾祖覆詰弗已屬予修山西通志将
摭列宦蹟副使尋遭艱去罔獲履歴顛末未果載今徴
狀不誣他行業尤夥是宜汲汲圖暴諸而以屬予其容
以不斐辭按狀先生諱文亮字用晦一字士晦姓汪氏
初號困學以自勵晚更號簡直志平生也人因稱簡直
先生其先系出唐越國公諱華十三傳至兵馬使諱道
安鎮婺源兵馬子團練討撃使諱濆分戍婺之三吳鎮
皆有保障捍禦功團練子諱中元卜居鎮之上流鱅溪大
畈自是世為婺源人又七世宋行省左司郎中諱廷植
其配李郎中生竹友諱琮其配俞竹友生見山諱德慶
其配江是為先生曾大父母大父母父母也始見山翁
祈嗣於下田源夜夢神人指盎盛水族具鱗甲者三顧
謂曰斯若嗣也後果生三子伯曰士傑仲則先生季曰
士展並有學行先生尤頴出元季兵擾舉族避地浙西
先生甫髫䟦歴艱險所至之處皆識之不忘國朝始寧
復故里見山以仲兄海樵諱仲恭乏嗣以先生後之其
於二天事之舉無違禮海樵歿其配俞挈其貲裝媵從
依居外氏先生數迎養弗允虞外氏必因利厥有也書
籍數讓與之力請俞歸養愛敬兼至終其身不衰先生
善幹蠱故居撤而新之拓生業倍蓰舊遺遂以貲雄于鄉
豪猾倡賦闔縣無科山動以數十萬緡計先生集衆議
不便亟論諸官得已故歛市民搆營舍材多腐縣官欲
令鄉民代易之亦力勸止焉洪武嵗丙子有司以茂才
舉先生應詔朝廷試中官之未授秩銜是年命監造旗
手衛工役明年命録應天府獄寃抑多所平反老穉株
連者悉具以聞㑹大赦獲免凡數百人既又命徃山西
賚將卒一視所立邊功為差録所部獄如在應天不寃
一人故其民稱之至今有以哉尋命四川清鹺課征蠲
惟當還朝俄自引年遂得謝永樂改元乙酉有司復舉
先生應徴賢之詔詣朝屢與一二大臣論時政皆合大
臣有薦先生為同列先生力辭復請老歸時鄉有虎害
先生為禱於神以息凡遇旱潦疫疹無不禱禱則應平
居樂施與藥病槥死食饑衣寒無少靳貸者未嘗取息
負則不責其償尤嚴回正之辨汲引善類殊惓惓焉里
人有爭求折片言各怗服去毎疾堪輿家壊祖墓風水
因悉究朱蔡諸家言相得吉壤葬其大父母及考妣凡
三墓復中元及髙祖七萬二祖墓若地之見侵於人者
嵗時戒族人各封樹其先塋惟謹有無藉子夙銜先生
乗釁反噬逮繫金陵其子潯濡力訴之事幾白先生以
疾不起永樂辛卯正月二日也距所生元至正甲申閏
二月一日享年六十有八初娶于江生二子潼澧繼娶
于胡生四子潯濡沚溱側室潘生一子澦女一適江祐
年孫男二十一人曰棻者封刑部山西司主事曾孫六
十人曰進者即副使也𤣥孫一百十五人曰儼者德興
教諭曰璽者武昌知縣曰嵩者睢州同知葬以宣德辛
亥十二月二日墓在武口鎮背兵馬使兆次先生所預
營也嗟夫有隂德者後必昌先生筮仕未顯其所庇休
于民乃克紹先世垂裕後昆且乗復始之機汪氏將來
盛大其可量也邪故為最先生凡行文諸石以詔其後
人俾知所自云
　　　處士蘇公(丑/)行狀　　　　　蘇　大
公諱丑字叔武先世居開封宋參知政事易簡之後易
簡長子夀知歙州遂居休寧十二世生聖公之曽祖也
聖生恪恪生泰公之考也皆有隠德母孺人吳氏以元
至正辛丑六月二十九日生公因以嵗名焉公生六閲
月而孺人卒泰贅于陳村陳伯仁氏伯仁者邑老儒自
新先生之兄也未幾泰亦辛陳孺人辛勤撫育一如已
子公端重謹審自小如成人自新先生因收教之長益
克自樹立因經䘮亂有亢宗之志乃自陳村還居邑中
依其從叔伯逺翁翁噐愛之教以貨殖家日豐裕再遷
北街藕池之西作大第鼎新而居識者稱嘆不意㷀㷀
者中興若此公事陳孺人至孝如實生已痛二親早逝
不逮養凡有作為必謹必慎恐貽父母之辱自新先生
嘉之為扁其堂曰務本名公多為賦詠公以族大而蕃
譜久未續乃重修之時從父守正為兩浙都轉運副使
公奉以求正且請曰此終為一家私書願得都司印記
庶可傳逺運副公然之印而序之以歸性愛古法書名
畫不惜百金購之曰此亦足養心性非他玩好可比與
人交率以誠慤人有善極口稱之有不善委曲開導貧
不能存者假之財穀不計其能償與否見族子姪必奨
勉誘掖俾進于善待僮僕未嘗疾聲厲色有慶弔必躬
往不使兒輩鄉黨有急難盡力扶持有紛爭必為解釋
晚嵗氣益壯髪不白八十有四卒以正統甲子正月二
日初配陳氏先公四十二年卒繼配東門汪氏先公六
年卒子六人男二長瑜庶出次瑺汪出先公五年卒女
四長贅朱章其三嫁汪武祥汪愷陳英仁孫男八昭旭
皥昌明昉曉晉以卒之明年十二月七日葬里仁東鄉
周村先塋之次又明年其孫昭昌及公之甥汪英以元
為公族姪請述其平生為狀將以乞銘于當世大人先
生噫人生兩間有道德于躬足以顯揚有功烈于時足
以惠利載之史冊傳諸不朽宜也然考之古史人有一
行一善在所不遺豈非亦有繫于懲勸哉公以孤童子
起家而能孝親睦族勤生務本周貧息爭慕善謹禮斯
數者於今之士大夫亦或歉焉而公有之是可書也已
立言君子尚表章之
　　　順天府照磨汪君(有祥/)墓誌銘
　　　　　　　　　　　　　　　張　益
汪君有祥以順天府照磨疾卒于京其子璡琛侍官所
得以躬湯藥含殮将扶柩歸葬衰絰奉兵部郎中吳君
永清狀泣拜請銘墓石君數從予徃来有斯文好銘可
辭乎君諱有祥字永華越國公之裔世居徽之休寧父
士輝母夏氏自父而上比世皆隠德弗仕然能承守禮
法為望于鄉君㓜頴敏早䘮母事父與繼母黄克盡孝
道友悌于兄武祥甫十嵗讀書即通大義未冠屹如成
人御史何公廵部見而竒之欲補邑庠生其父難之乃
止君曰學豈為利禄哉貴在知義而適道耳學愈自力
嘗遨遊江湖所主輙與賢士大夫交聞善言必服膺之
觀善行則思欲與齊故其材噐日就歸結書屋于東崖
之傍將卒所業適有詔俾郡邑舉才德兼備之士知縣
石首周君亟薦之君固辭不得則來京而鎮逺侯顧公
得以乞君于朝而教家塾君於訓誨有方師道尊嚴與
公論議主賔意相洽公受命總神機營兵擇人賛畫戎
務曰宜莫如吾家塾師也即以名聞君於是得官照磨
從賛公事君效其勤能而又守之以廉日從營中回輙
閉户靜坐取經史以觀或吟詩或揮毫為草書情自適
也衆方期其顯用而遽沒世莫不致深惜焉春秋四十
有五君疾革時呼二子告之曰吾不求仕其俛而從仕
者將在親逮禄養之為榮也今禄方得親幸康寧而吾
氣息奄奄若此分不起矣為謝吾親不得終盡子職天
也奈何泣數行下遂瞑目而逝實正統乙丑六月二十
有二日配葉氏有婦道子男二即璡琛也女二孫男一
君氣清體癯而自腴于文藝秩雖未崇而欿焉弗勝者
使假之年則其所至抑何止於斯哉是宜致所深惜於
人也耶為之銘曰
車也可以任重何始軛而即止舟也可以利渉何始楫
而遽已天實為之物胡能與吁嗟乎君兮尚德音之永
著
　　　百嵗程君(實/)墓表　　　　　家　乗
貴三公富萬石文章功業名一時者人皆可致之惟夀
則有不可强焉者况夀而至于百有餘嵗者哉非上有
建極錫福之君而斯人之得於天者獨厚且完烏足致
此若吾宗以道君之夀豈直一家之盛哉固海内之所
鮮也君與予同出梁将軍程忠壯公之後所居汊川其
族以宋端明殿學士洺水先生益顯曾祖煥祖連父安
皆力善不仕安娶于吳生君諱實字以道一諱詩其為
人淳樸渉獵書史少客江湖間嘗以木易粟至姑蘇貸
人值嵗祲悉棄不取而歸歸更事畎畝不復出力勤孔
時所入恒倍家居率晨起呼子弟督佃傭各職其職無
侈以肆夜即課諸孫鳴琴讀書抵夜分乃寝客至張燕
雄談雖老不倦既老取貲産立劵不與子而與孫曰如
此庶㡬可均也君處已待人若易直然皆不失矩度一
門百口馴馴怡怡號詩禮者或不能及君狀貎頎然兩
目如漆耳㡬垂肩中有毫長二寸許齒髪變矣而白者
黒脱者生年九十五嵗以恩例授冠帯毎鄉飲必禮為
大賔君多辭不至年百有一嵗乃終終時盛服呼諸孫
語之曰我将與汝等永訣言訖而蜕君生無疾疢未嘗
延醫請禱歩履如飛終其身不杖殆異人也君生洪武
乙亥閏九月十七日終於𢎞治乙卯三月十九日前後
三娶初姚次黄次吳舉和順不盭族黨稱之子男三人
德龍德思德良皆先君卒女三人皆有歸孫男九人孫
女三人曾孫男九人曽孫女六人𤣥孫男一人予又聞
君壯嵗在吳下遇雨渡而溺自念非除衣鞾無以獲生
即伏水中褫衣去鞾一躍而起江行遇盜衆潛伏莫敢
動君曰如此示弱舉将不免矣奮出直前搏之盜披靡
散去然則君所禀之厚且完而加以伉健若此宜其夀
之過人也因并書之貽其孫俾刻諸墓上之石嗚呼我
列聖休養涵煦之澤被海内久矣而有人瑞焉乃出于
新安之程氏得不謹著之以昭其盛於無窮也哉
　　　處士李君(有政/)墓表　　　　錢　溥
處士諱有政字士忠姓李氏其先唐宗室曰德鴻者徳
宗七世孫也居鄱之睦親院唐季避地新安居祁門夫
溪之新田至昭三者又徙溪東五里許鄉人以其族鉅
號李源昭三生全於處士為髙祖曽祖武祖昌伯父宗
厚永樂初為刑部主事父宗榮處士生即秀偉不凡喜
問學以婺源朱子闕里多名師儒得㳺彦祥先生者授
業焉彦祥語人曰此子雖㓜言行正大他日必有過人
者處士學成不樂仕歸蒞家務以身先之正色法言内
外斬斬且立規約俾男女各職其職率有賞悖有罸未
幾産拓戸殷甲于一鄉然足跡不一至城市宣德末豐
城孫曰讓主教祁門其弟太史曰恭以事過縣聞處士
名力致之来與語連日夜恨相見之晚曰孔子謂施於
有政是亦為政子真可謂顧名思義者矣處士性至孝
宗榮君及生母方氏前後下世䘮祭一以禮祖居險僻
而髙曾祖壠皆在梓木山乃卜地山麓搆新第偕其兄
士智弟士成居焉久之兄不自安處士泣相諭且作劵
貽子孫共之無異議族黨間有不相能而譁者聞處士
謦欬即止訟爭累年不決得處士一言無不退聽曰官
府不及也景泰中嵗祲有勸分之令處士曰噫朝廷以
義倡民出粟賑饑而因之徼冠帯之榮是利之也何名
為義哉於是大發廪助官而辭冠帯不受太守福山孫
公甚重之里有虎石嶺林深谷幽多猛虎時出傷人處
士募人捕之幾盡又懸人於絶崖鑿其巖為砥道行者
無恐處士尤有識鑒内姪葉琦方童稚即異之曰此子
不凡助其學費而朂之成琦十八中南畿秋試第一人
舉天順甲申進士休寧孫順早孤而戹處士偶見之曰
此福胚也不在其身必在其子贅于家順果有立而其
子怡舉成化辛丑進士為刑部主事皆如其言縣令每
舉鄉飲必禮為大賔晚自號務本鄉人皆以務本翁稱
之年七十有七以成化七年辛卯十月丁亥卒其生洪
武二十八年正月庚申娶葉有賢行琦之姑也子一曰
璨女一順之妻怡之母也孫三曰濟汛溥處士墓在里
長洲花郭園𦵏十年矣予觀漢世有鄉舉里選之法而
唐宋以來亦置科以求懐抱材德之士非若近世之専
務詞章法律而已考李處士之平生持家孝友居鄉信
厚與夫識慮之明達設施之經逺使之稍見于世治一
官效一事雖古所謂一鄉之善士豈多讓哉予故因怡
之請為表其墓以為其鄉之勸
　　　岐隠孫處士(春殷/)傳　　　　家　乗
處士諱春殷字士和姓孫氏世居休寧雷溪盖唐金吾
上將軍萬登之裔也曾祖良祖興父忠原皆以行義重
其鄉忠原尤雋爽負材藝汊川程伯竒氏愛賢之館于
貳室因家焉汊川之程則宋端明殿學士珌之族也處
士為忠原第二子忠原既定居汊川餘子似續多寡弱
獨處士有子八人有孫十有九人頎然壯齡角立參聳
課耕貿易争先亢宗而汊川之孫遂大以蕃忠原不偶
于仕構一軒以泉石自名業未就緒也處士竭心力作
大第收腴田以奉親處兄弟燕賔友列庾貯粟闢塾訓
子百用所需咸備無闕汊川之人咸嘖嘖嘆異曰克家
之子如士和者非耶處士以其先在宋元有霽窓及艮
山爽山芝田諸先生皆碩儒注意子弟俾嗣其業而弟
春陽士輝質美嗜學一不以家務敓之士輝果以文學
名一時盖處士之所立如此處士初甚馴謹持已伈伈
不自為表襮遇客謙巽而内淵慤如閨閣處子既壯稍
出其長以自見里有急為之解紛或弗率則喻之道義
皆服無退言雖大殖有家而憂人之憂扶孱拯困恒患不
及又類古之賢豪者里東有岐山極幽勝處士晚築室山
下號岐隠日坐其中讀易自適而以家事付諸子則又若
幽人逸士與世相忘者處士以永樂丁亥二月八日生夀
七十八而終八子者存仁存禮存智存信存英存心存讓
存澤皆遵遺訓共㸑不私蓄婚喪之費公衆給之男婦百
口庭無間言
史官曰棠樾鮑先生言古之人有借隠以為髙有終隠以
為潔若孫處士其知所隠而隠者耶昔者成周之盛鳳鳴
於西岐今聖人在上至治邁古安知無鳳鳴於南岐耶吾
見處士之子若孫必有文被五采出而大鳴於清朝者豈
終隠而已耶鮑先生不妄人也其言固有徴於異日哉
　　　清隠汪處士(寧/)墓誌銘　　　　魏　驥
新安清隠汪處士既卒後十六年成化丙戌嵗其子䕶
等持其親程昇所為狀来予門泣且拜求銘以著壙中義
不得辭因誌之處士諱寧字以清號清隠故新安舊族
系出唐越國公華越國有功於唐士人祠之其中葉頗
以儒振世有聞人多顯仕者至宋竹山尹諱體仁七傳
而至諱仲衡者嚴毅有才幹别號静一鄉儒鮑謐齋為
作記稱其能樂天命處士之父也有諱順德者處士之
大父也諱彦暉者自邑西門移家紫雲溪居焉讀書明
理學若風林朱學士趙東山先生皆與之徃来風林題
其齋曰養晦處士之曾大父也母吳氏生處士自㓜頴
敏異衆屹如成人既長益聰斷董持門户賦歛得宜勤
先一邑綜理家務克盡其道比壯遊江湖薦紳多見噐
許家益饒裕勤儉如一既而告其父以所居讓伯父别
剏室以居後用父命復以新居讓諸弟再營室以處親
在堂則備甘㫖竭誠敬親有疾則不寢櫛躬湯藥親沒
則極哀毁厚殯殮親逺則嵗時潔粢盛豐祀事鄉閭式
之里中有忿爭者必以理喻豪横歛容怨者氷釋復能
出其贏餘以周困乏母沒事繼母劉益恭謹又嘗集先
世遺翰以貽子孫名傳芳録鄉儒蘇公為之序書成而
處士不禄矣時景泰庚午九月十七日也處士生洪武己
卯正月二十六日享年五十有二配謝氏子男四長即
䕶次仁存端女四長適程慶祥次適程彦詵次適吳泰
初季適程惟本孫男九䕶子三曰長宗巖宗賜宗仁子
三曰德宗厚宗寳宗存子二曰衍宗勝宗端子一曰亢
宗孫女八將以明年辛未十二月丙申厝岐山之陽遵
治命也嗚呼人孰無死死而無聞者多矣處士仁聞一
鄉富甲井里為善之力而子孫蕃衍且賢可謂無忝先
儒之𦙍者又能推讓其居以篤天倫孝友之愛使後人
視效克念天顯之美又豈不由處士儀法始耶因為之
銘銘曰
惟先世之德臧俾爾子孫之昌矧躬行之德良宜爾名
聞之章生而有益儀法於鄉沒而吾寧允矣揚其芳勒
銘堅璞百世幽光
　
　新安文獻志卷九十
欽定四庫全書
　新安文獻志巻九十一　　明　程敏政　撰
　　行實(世德/)
　　　宋隴城令贈太常博士呂公(士元/)墓誌銘
　　　　　　　　　　　　　　　歐陽修
君諱士元字佐堯江寧人也(按宋史稱文仲歙州人羅/卾州志稱溱為文仲兄孫)
(今此誌乃以為江寧人蓋呂氏世仕南唐必有籍在/江寧而歐公削去轉徙之由止書江寧以從簡也)咸
平二年舉明經為潭州醴陵尉廬州司理參軍寧州彭
原廣州四㑹縣令又為湖州司理泗州録事參軍吉州
泰和秦州隴城縣令以疾卒於官享年六十有五娶閻
氏生子四人曰淵曰溱曰淙曰淇閻氏年七十三後君
十五年以卒子淙後其母三月卒以慶歴八年十二月
二十日以閻氏之䘮合葬於揚州江都縣東興鄉馬坊
村先塋之次君為人剛介有節長於為政醴陵泰和皆
大邑民喜鬬訟徃徃因事中吏以法吏多不免而君日
與長吏爭曲直下為邑民伺候終無毫髪過失可得而
民卒愛思之四㑹近海俗雜蠻夷君尤知其人之利害
事經決後有欲輙更改者民必自言於廷曰此呂君所
決豈可動耶後人亦莫能改也君仕三十餘年以一縣
令之禄衣食其族四十餘口雖薄而必均夫人閻氏尤
能為勤儉子淵溱皆舉進士溱有賢材以文學選中第
一今淵為秘書丞溱著作郎直集賢院以溱官得封贈
贈君太常博士母夫人封天長縣太君嗚呼呂君官雖
卑恵於其民足以為政禄雖薄周於其族足以為仁身
雖不顯而有子以大其門足以彰為善之效君之皇祖
諱裕贈兵部尚書皇考諱文膺官至太子左賛善大夫
自宋興百年間呂姓之族五顯於世君之叔父刑部侍
郎集賢院學士文仲實為先朝名臣而今君有賢子又
將顯呂氏之族於後於其葬也是宜銘以誌其銘曰
善無不報報不必同或在其後或及其躬積久發遲逾
逺彌昌如其不信考此銘章
　　　純孝篤行程君(立信/)墓誌銘　蘇舜欽
有以純孝篤行著于吳里中者聞程君焉親疾齋戒蔬
食以禱後因而不茹葷二十餘年㓜喜酒病酲而母戒
之自是終身不復飲既老得風痺之疾藥劑有以酒薦
通行其力者家人白之君歎曰吾雖晚耄敢忘親言乎
嗚呼食飲人欲之大君能因親而絶可謂純孝也歟里
有駱生嘗以二寳帶密寄於君駱之死君即歸之其子
不敢取又願分一以為遺君曰欺死受貨非吾所能為
也族人離其貲産君悉不受惟收諸女之孤者鞠養之
長歸士人吳人好鮮食君獨戒殺又樂賑人艱急不問
疏密凡鄉閭冠昏䘮祭之法多取中焉君必隨其豐約
而條處其事窶者或為資給之每觀書史必擇仁厚之
言書於門牆以誦服焉卒之日鄉老皆為之泣下斯可
謂之篤行也已君諱立信於慶歴七年月日終於家夀
六十八曾祖新安人仕錢氏為營田使祖徙籍于蘇與
父皆髙遯不仕夫人劉氏淵静有法則奉承尊嫜接姻
舊莊順之色夙夜不絶于顔内族人稱美之君之懿行
聞於人夫人有助焉爾慶歴四年郊祀推恩以君為大理評
事夫人為彭城縣君用子封也夫人享年六十有五先於君
百日而終三子長師愈次師旦次師孟太常博士知南康軍
才敏有聞所歴著治狀一女嫁桐廬令樂某孫男女十七人
以明年某月某日將合葬於蘇之某鄉太常君與予同年登
科授狀丐文以識其窆銘曰
士大夫可罔以名鄉人不可欺以行誠久乃著宜享其盛不
在其躬豈不有命夀弗夭閼嗣則淑令族尊理榮乃終有
慶刻文於窆後世所證
　　　　貴溪縣丞程君(天民/)墓表　　陸　佃
尚書都官郎中程公諱廸有子曰天民字行可未冠舉
進士中甲科後二年始應銓格進所撰詩書論以洪州司
法參軍充相州州學教授遷瀛州防禦推官知衢州西安
縣事充饒州州學教授丁外艱服除調信州貴溪縣丞以
疾卒於智亭實元豐九年正月十三日也享年三十二
葬以八月二十四日墓在其鄉三衢雲臺大澳之原君㓜
則聰敏不好兒弄日誦數千言成童屬文操紙立就及出
仕宦恂恂一年少爾然為學官有師法為縣有吏治熙寧
中予暨行可嘗試開封進士是時神考相王文公作成治
法初以經術進士其被命考校者至數十人極一時之選
予於其間愛行可受才俊邁而造行粹良竊謂異時當
為國噐即今雖未備成蓋詩所謂金玉其相者也傳曰金錫
鍊而精琮璧性有質此衛武公得數九十有五更事閲理
既老而益精故詩人歌之道盛德至善民之不能忘也嗟
乎行可雖受道之質可謂美矣然閲世未久不幸短命以
死誠使黄髪兒齒台背如古之人其所至豈易量哉有文
集若干巻亦可以觀其志矣夫人尚書左丞鄧公諱潤甫
之女生男曰俱今為假承務郎女二人適太廟齋郎樓彦
升婺州東陽縣主簿朱耜俱能自樹立甚似吾行可其續
大前人之光将在於此故樂為之道使歸而揭石焉
　　　右朝散郎致仕王君(公權/)墓誌銘
　　　　　　　　　　　　　　　　汪　藻
建炎元年朝請大夫秘閣修撰王愈以書走廣陵屬其
邑人汪某曰愈不天不能事親先人棄諸孤將以明年
某月某甲子葬德興縣靈湖之天塘惟先人束髪讀書
立訓故為後學宗抱能不施以不大振耀惟不肖孤材
下不能嗣事使其名聲顯聞今既返九原若不别藏懼
日逺日忘終冺冺無詔惟夫子賜之銘以寵綏其歿假
王氏無窮之休敢請某曰噫是吾邑老成望其貌如東
郭順子聽其言如仲長公理叩其學如皇甫士安者也
銘其可辭君諱某字公權其先瑯琊王氏晉渡江居江
南訖唐有人廣明之亂有徙名數于婺源者於君為九
世祖以力田遺子孫至君大父始釋耒為儒家君兒時
頴甚得書敏視若流遊太學藉藉諸生間以父老丐歸
從鄉舉州再上其名再不中父䘮既除即慨然有髙世
意或勉之仕泣曰吾所為汲汲者以親在也今親逝矣
奚仕為廼杜門息交著書數萬言言覈而理申要必自
已出不借他人一詞愈用君學擢紹聖元年進士丙科
調建昌令時江南洊饑縣無儲獨經廩厚藏吏守文不
敢發君亟以書抵愈曰令活民而黜職也愈禀行之由
是建昌之邑居數千里流殍間不知其無嵗已而愈守
信㑹賊方臘寇城危甚君索槖中得白金數千兩間道
資愈餉軍且戒之死聞者無不感奮以故兵焚殘十餘
州惟信屹然無秋毫之失蓋君明於事機以成其子者
類如此建中靖國初以進士久次得官不赴用愈恩累
官朝散郎賜五品服以某年某月某甲子卒於家春秋
八十有三曽祖某祖某父某妻余氏封安人先公卒二
男子其一愈也次曰慎孫六人德昭廸功郎餘尚㓜而
德昭前卒君居鄉博施兼容嵗折劵以為常而與人未
嘗校於治心養性皆得其要蓋不讀釋老之書而闇與
之合古所謂耄期稱道者如君非邪銘曰
晉之王姓兩族蕃至唐獨有瑯琊孫公家江南乃其昆
以學自表為清門著書上與千古論材雖不施聞則尊
遣子出仕乗朱轓葉膏既沃還流根莫年章紱榮詔恩
奄蜕夀骨歸丘原靈湖有阜如鵠鶱君手自竁非承言
我書其實要不煩刻著𤣥石期長存
　　　　朝散郎致仕胡君(咸/)墓誌銘　汪　藻
大江之東以郡名者十而士之慕學新安為最新安之
屬以縣名者六而邑小士多績溪為最績溪之民以族
名者無慮百餘而學傳子孫胡氏為最胡氏有隠君子
曰誠甫其書滿家仰承俯授皆有師法又其族之尤者
也君諱咸字誠甫曽祖嶠祖筠皆樂里居不求仕至父
策始起家為鉛山尉誨其子必千里求師長宏登進士
科仕至處州司法參軍君其次也君少刻意於學自六
經司馬遷班固范曄陳夀史書皆手鈔成誦㑹熙寧元豐
間朝廷以經術新天下人材學者宗王氏君於諸經自得
其指歸而尤邃於易游太學十餘年率杖策往還其精如
此方是時士集京師嵗以千計君頴然出其間為之領
袖一旦如有不樂者謝病歸召諸子出其書授之不數
年其子舜陟舜舉踵相躡取髙第而舜陟遂登法從典
大州隠然為天子名臣君饗其禄幾二十年自承事郎
累官至朝散郎舜陟又以所當得之服授君賜緋衣銀
魚績溪固多士如君父子得名稱章紱而歸者無㡬而
公又慈祥豈弟有以宜之長老稱焉方舜陟之為御史
也屢擊大臣欲寘之死而君不以為憂及守合肥盗環
其疆禽制有功州人懐之為肖像以祠而君不以為喜
蓋君之得於中者又如此建炎四年八月辛亥以疾終
於家春秋八十有一娶閔氏封安人前君卒四男子曰
舜陟朝請大夫充徽猷閣待制曰舜俞曰舜申皆嶷然
有立曰舜舉廸功郎二女子適士人葉文仲鄭邦彦五
孫曰偁仔傅俊其一尚㓜而仔亦廸功郎諸孤將以紹
興元年五月丁未奉公葬於湖州安吉縣管城原來求
銘納之壙中某與君世姻知君非一日者宜銘以詔後
銘曰
君之德純明諒直懿鄉而隆戚修身以亟動而有則為
國人之式君之學得之先覺聞尊而見卓不琱其璞遺
其子琢有連城之瑴君之榮世以儒名道傳而志行有
子在廷吾亦彯纓饗耄期之齡卞山之陽維水泱泱雖
非其鄉與其相望子孫家傍為萬世之藏
　　　先公觀察奉議(穀/)行狀　　　　汪　藻
公諱榖字次元姓汪氏汪氏軒轅皆古國名春秋時童
子踦以功顯魯孔子韙之中間譜系不傳至五季有自
歙之黄墩徙婺源還珠者於公為九世祖子孫因家焉
用髙貲為江左著姓至公之父子始以進士繼踵起家
知名一時如文正范公韓康公王文公雅相知友年位
皆不滿其徳搢紳悼歎公皇祐五年及第初任撫州宜黄
縣尉少年明鋭遇事莫為持難盗殺里中民胥憚於捕
鞫則為虎傷以聞公一見輙窮其偽曰凡獸食人不容
偏齧今則如此謂之虎傷何哉胥不意情得即叩頭吐
實一邑以為神移泰州泰興縣令㑹中遣御史按水災
他邑長以裁減民賦不均訴者紛然及被詰莫知所為
獨泰興有經式公私交便御史以公為能喜甚召與語
大竒之坐公堂上庭折諸邑長指泰興為法當是時汪
泰興名聞淮東公進曰此未足為御史言也縣瀕江民
依沙為田出租賦嵗久沙潰民抱虗責閲數十吏無告
害莫大此願益得為民除去於是奏可蠲復者亡算訖
今泰人誦之丁外内艱以長孫承祖母萬年君憂改建康
軍節度推官知漢陽軍漢陽潤州金壇縣泉州晉江縣
丞元豐初縣官立法期㑹旁午晉江雅多權右前為丞
者熟視彊梗莫敢治以故結納常殿公至則繫執政家
吏一人曰咎當歸我不諉他人也調太平州軍事推官
廬州觀察推官部使者怒旁郡守謀以危法中傷鞫者
莫敢直直者輙以罪去最後諷公公曰禍人自免豈吾
心耶攷正于理不為屈使者大怒亟劾公益不能奪則
以獄上刑部至刑部則以公言為當乃已聞者壯之有
新貴人如京師厚徴從兵之食者衆多附之公曰國家
之著功令也曰結糧如所結之秩否則有刑費則有償
今日汝何令之有惟吾之所從欲他日刑吏而償之無
乃不可乎且何必剥賤而媚貴不聽後果及于敗皆以
公為知言初公為泰興以材敏稱至薦者一日倍當遷
之數人謂公且顯矣亡何憂患十年僅得一幕吏漢陽
以縣省去官金壇以避仇稱病免官當公之免也法以
朞叙而遽踵新令告滿二年其為幕吏法當減舉將之
半而又以坐免沮格居晉江日有哀公者驟薦於朝皆
為公慶㑹盗起閩中按察者多得罪復報聞罷嗚呼可
謂窮矣公亦自以直道孤立知者不為無人然動輙䟦
㚄若隂有柅之者廼益退縮不為表襮欲為地者皆推
而不受一旦棄官老於故居龍溪之上治田桑保墳墓
客至即釃酒擊鮮劇談計日為温厚長者無纎介隠衷
然於親䟽曲有禮意各得其歡心雖面刺人過而受者
更以為喜與人説理道成敗反覆曰後當如是初若闊
䟽事驗皆信服間則繙詩書鉛槧不釋手凡經抄録者
無不精審嵗時書問無貴賤必親治惟謹未嘗敕子弟
占答故辭翰可師人皆藏之以為珍有詩百篇意深語
典因事立誡要不虚發而不以示人其隠德如此家居
十有二年以致仕恩轉通直郎以覃恩轉奉議郎賜五
品服蓋晚而子孫取科第仍祖孫五世基緒不絶人方
以鮮儷為榮而公卒矣享年八十實崇寧乙酉六月某
甲子也曽祖某故不仕祖某任司封員外郎贈光禄少
卿父某任都官員外郎以公故贈中散大夫妻開封陳
氏永嘉縣君繼室以其娣夀光縣君男六人槃棐槩楶
藻彚楶先公卒藻從事郎宣州州學教授公清慎剛介
出於天資終始完節不以勢利豪髪汙撓質之神明無
愧也乞身彊徤時優游自得常曰吾先世以才短年今
竒拙而夀足矣其退居龍溪家日益貧或以賄怵公者
曰吾寧貧忍為此耶官閩日僧居嵗熟荔支自守貳而
下皆餽焉無慮萬計公曰是豢吏也夫獨斥還之後有
坐是而黜者人方服公之廉王文公於公為父執方用
事汲汲於人物諸附離者多貴有勸公以異時所得尺
牘為獻者公笑而不答雖緣吏事一再造請諄諄道舊
故而卒無一語及私建昌李公常治湖公以故人子往
依焉常屢以美官勉公公不屑也渤海張公擇賔南劍
陳公偁一見公於稠人即嗟重論薦公曰不緣介紹而
能然真知我者也録其諱日嵗蔬食以報之公尤善攝
生至老精神容貌不少衰時與壯者角膂力起歩為笑
樂徃徃多不及常誦佛書願脱疾苦方與親串命酒如
平時神識不謬俄側身而逝衆以為獲報諸孤期以某
月某日奉公𦵏於龍溪源冕木塢永嘉夫人祔焉從公
卜也謹録公行事如此以待立言者圖不朽焉謹狀
　　　記外大父祝公(確/)遺事　　　朱　熹
外家新安祝氏世以貲力順善聞於鄉州其邸肆生業
㡬有郡城之半因號半州祝家有諱景先者號二翁尤
長者元祐黄太史嘗賛其畫像廣幅全身大書百許字
詞甚瑰瑋經亂而逸熹少時見外大父猶能頗誦其語
至諸舅則皆已不復記憶矣二翁諸子皆讀書外大父
其第二子也諱確字永叔特淳厚孝謹少時聞父母將
為謀婚逃避累日家人驚索得之猶涕泣不能已問其
故則曰審爾則將不得與父母昆弟早夜相親矣親䘮
廬墓下手植名木以千數率誦佛書若干過乃植一本
日有常課比終制而歸則所植鬱然成䕃矣一兄一弟
先後死熙河皆親徃致其䘮徃返徒歩不啻萬里所舍
輙悲號上食如禮夜寢柩旁不忍跬歩離去路人皆為
嘆息諸弟求析其産公為涕泣曉譬不能奪時四妹猶
未行而諸弟得財皆散去不復顧公獨罄已貲以遣之
其一歸同郡汪公勃汪公後登二府終身德公不能忘
人兩賢之嵗大疫親舊有盡室病卧者人莫敢闖其門
公毎清旦輙携粥藥遍造飲食之而後反日以為常其
他濟人利物之事不勝計雖傾貲竭力無吝色鄉人髙
其行學試又多占上列郡博士請録其學事時三舍法
行士子無不由庠序以進公從容其間若無所為而後
生得所矜式咸敬服焉熹先君子於時亦為諸生年甚
少未為人所知公獨噐重以女歸之後卒以文章致大
名世乃以公為知人方臘之亂郡城為墟鄉人有媚事
權貴者挾墨勅徙州治北門外以便其私而所徙窊下
潦漲輙平地數尺衆皆不以為便将列其事以訴諸朝
者餘二千人而莫敢為之首公奮然以身任之其人忿
疾復取特㫖坐公以違御筆之罪公為變姓名﨑嶇逃
遁猶下諸路迹捕不置如是累年時事變更羣小破散
然後得免而州治亦還故處鄉人至今頼之而公之家
貲事力不能復如徃時矣然終不以為悔也比其晚嵗
生理益落而好施不少衰年八十三以終娶同郡喻氏
亦有賢行生二男一女伯舅萃娶張氏其先以治獄有
隂功王宣徽拱辰所傳張佛子者也次即先夫人德性
特似公其行事自見於家傳叔舅嶠少敏悟有文長從
先君子遊聞伊洛之風而悦之然求舉輙不利喻夫人
及伯舅既先卒叔舅後公十餘年亦即世今惟伯舅之
子康國居建之崇安叔舅之孫回居劒之尤溪而康國
二子已總髪能誦書矣熹惟外大父之淳德髙行先人
後已其誠心所格固宜有後而康國母家所積之逺又
如是天之報施其將在於此乎竊感陶公作孟府君傳
及近世眉山蘇公亦記程公遺事不勝凱風寒泉之思
因書此以遺康國使藏於家時出而訓習之厲其子孫
又記嘗聞先夫人説第四外叔祖豪俠不羈蚤從黄太
史遊黄公謫黔中因以客從黄公賢之為更名林宗而
字之曰有道與之諷詠書札甚多今皆不存獨所為書
栁如京皇考志世或傳其墨本姓字尚可見耳先夫人
及叔舅少時猶及見其道説黄公言行甚詳酒酣悲歌
感慨悽切絶不類世俗音調問其所以則曰黄公之遺
聲也此事外家兄弟亦少聞者因附記於此云(熹既序/此事将)
(書以遺濟之弟未果而濟之復以疾不起其二子丙癸/相從于建陽因書畀之俯仰今昔為之流涕不能已慶)
(元戊午臘月既望書○呂左史午䟦祝氏世居江陵自/承俊遷于歙曰仁質號半州其子也孫象噐改名用之)
(登儒科為太學博士六世有名筠預鄉薦學富而文贍/至和甫七世矣和甫名穆即丙也其諸父皆依朱文公)
(遂為建人和甫㓜孤文公教育於家塾年甫志學命文/肅黄公幹為行冠禮蓋及親炙當時講論之益故其氣)
(象粹温刻意問學於書無所不讀下筆頃刻數千百言/将以儒業昌其家所謂光逺而自他有耀者也祝氏復)
(興其在建乎始太傅有弟景先即黄太史賛其畫像者/生男若女十有四人其第四女實為黟邑樞密汪公勃)
(之夫人又其第三子硂之女復歸樞密子提刑公作礪/而侍御公義和寺丞公義榮給事公義端皆其所生也)
(第二子確之女適婺邑吏部朱公松是為文公之母故/鄉人相傳祝氏女位最髙有名堯臣為郡學諭者景先)
(第八子磐之子也男女四人嘗竒第三女不肯與凡子/未及嫁而學諭公卒親族咸以屬同邑呂午兩窮相值)
(遂成姻對越七年而午偶忝末科由是祝氏女位最髙/之語復喧傳于鄉閭貳卿汪公綱之兄弟與貳卿朱公)
(在尤為祝氏喜所以篤叙甚至嘗聞外舅徃来朱汪之/門文公與侍御諸公皆重渭陽之念深加敬愛此意流)
(傳歴世不泯而且施及於午焉乃知前輩髙情曲崇親/誼遺風凛凛可尚矣一日和甫示午以文公所記外大)
(父遺事三復感歎謹百拜書其/後時紹定六年五月旦日也)
　　　滕君希尹(洙/)墓誌銘　　　　朱　熹
君姓滕氏諱洙字希尹世家徽之婺源蓋莫詳其始所
自来中間有見故翰林學士達道者扣之乃知與東陽
之族同源而亦不能言其遷徙合散之所由也君曾祖
谷祖為父恂皆不仕而叔父愷蚤以文學論議有聞於
時起進士官信之戸掾以卒士友惜之君㓜聞家學緒
餘長從鄉先生俞君宋祐及一二知名士遊益務記覽
其蓄甚富為舉子文亦精緻有程度而數以不偶即棄
去不復為獨教諸子為學而不專為場屋計平居厲以
篤志力行之訓甚悉及二子登科從仕則又時時為道
平日閭里間所聞見情偽失得之變以開曉風切之以
故二子皆以能自樹立有聲州縣間晚得末疾猶手抄
孔孟言仁梗槩一編日夕玩誦而又大書躬自厚而薄
責於人之語於壁以自警其好學檢身雖老不倦如此
病革却醫藥手書死生有命富貴在天兩言以示諸子
而卒紹熙四年七月二十七日也年六十有五夫人胡氏
有賢行前君一年卒五男子璘從政郎鄂州州學教授
珙廸功郎寧國府旌德縣主簿瓘珵皆業進士琇前卒
二女嫁進士程萬頃程槱之孫男七女四君為人恭儉
質實遇人無少長俛首接語如見大賔凡世所謂少年
豪習饒樂放縱事未嘗一接於身自奉甚薄終身如一
日不以豐約易其度居家事親誠心孝愛委巷之禮薄
俗之態雖欲强之不忍為也兩逢慶夀恩或勸増年以
應格君不可或問之則曰欺君而受爵亦何榮之有哉
有士族女未齔落倡家君謀贖之倡儈知君貧立偽劵
髙其直以難之君未有以為策也㑹璘預薦書郡致金
錢若干為勸駕禮盡以予倡得女嫁之不復詰其偽縣
宰張安中賢之為書牒以表焉君之為人大抵如此嗚
呼是亦可謂善人君子矣然其志與材既不得少自見
於當世其夀命又不得究於髙年獨諸子既能順承其
志而又將有以顯揚之則人或以是為天之報施果不
繆也璘等將以明年五月二十四日合葬君夫人於萬
安鄉龍陂四牡之原使珙奉吉州録事參軍程君洵之
狀以來請銘予以疾病久衰謝不能而珙請益堅予竊
哀之乃為次其事而銘之銘曰
行之躬學之力積之豐施之嗇謂天夢夢請視斯刻
　　　　程君公才(汝能/)墓表　　　朱　熹
紹熙二年冬畨昜程君正思病且革以書抵予告訣且
書其先大父府君之行事而求識其墓予既哀正思之
力學任道而不幸蚤死又知其大父之賢如此而無所
聞於後世矧其將死深悲之屬不在他人是固不可以
無言也按正思言府君諱汝能字公才天資純篤不由
學問而孝弟忠信自有以絶人者父性嚴府君事之順
焉於其行事有未安者必以正諫諫而不入則退而謹
伺之意觧復諌卒聽從乃已母得末疾三年衣不觧帯
居不入室時其起居飲食之節而躬致養焉雖矢溲之
役不以累他人也事兄謹甚兄好飲佚遊府君懼顯兄
過以貽親憂委曲其間彌縫甚至卒以無間言親沒析
其産兄欲善田宅恣所取無難色平生口無惡言妄語
足跡不渉官府之門居鄉接物恂恂謹飭不怒而人敬
畏之周人之急必盡其力雖或負之不計也鄉人有死
而無子者治其䘮甚飭或欲沒入其貲産為告官立後
至今不絶處家慈愛而能嚴子弟不敢為纎芥非理事
今沒三十年鄉人行旅言之猶有思慕出涕者嗚呼兹
非夫子所謂十室之邑忠信如已者乎是乃三代之遺
民而非今世之士所能及也使其得聞聖賢之教而講
學以明之其所至可量哉正思病亟作書其詳如此而
字畫謹細如常時且謂他行之懿猶有不及書者今問
其家得其世系則番昜之程皆祖梁忠壯公靈洗乾符
間有名維者以金紫光禄大夫海州鹽鐵使將兵討巢
賊不利始居饒州樂平之銀城後徙新建而地析為德
興縣故今為德興人自鹽鐵十二世而生府君之父諱
宏亦有鄉行娶齊氏生府君府君娶某氏生二子曰晟
曰易晟先卒易今以修職郎致其事而又有正思為之
子意者程氏其將興乎今正思雖不幸而二弟亦知為
學是固未可知也乃書此刻石墓左以竢墓在某鄉某
里某處晟之子曰端友曰伯雲易之子曰端誠曰端䝉
曰端臨曰端夲正思即端䝉也予亦已别識其墓云
紹熙三年秋九月丙子朱熹書
　　　右朝散大夫汪君(叔敖/)墓表　曾　幾
有宋建炎四年庚戌右朝散大夫汪君寢疾沒于私第
紹興二十七年丁丑子將作監丞暨秘書丞上書闕下
言臣父棄養時諸孤尚㓜且賤葬故有闕而宅兆未吉
乞歸改葬詞甚懇切天子憐其志賜告歸因命歙之佳
山聼自擇襄事已而公予之直恩至渥也秘監以書投
予曰先君之行胡待制嘗誌之矣未有表其墓者願干
大手筆某與秘監辱好同朝因執其咎大夫君諱叔敖
字子游歙之唐模人自越國忠顯錫命之後世為歙著
姓曽祖承吉祖士明父霓皆隠徳弗仕伯兄叔詹以文
行官奉常遷司農少卿故霓公得以子貴大夫君公第
六子也最晚出父母鍾愛之朝夕不離其側然未嘗恣
其口腹之欲仁義忠信之訓諄諄也大夫君天性頴敏
親言輙記不忘甫髫丱見事確如老成雖賦於天者特
異而義方之益居多年少長知好古樂道慷慨有大節
諸兄自謂弗及也尤克盡弟道所獲皆推讓之大得諸
兄心既冠娶洪氏同邑承允君女仁而能賢以婦道自
力閨門宜之霓公春秋甚髙大夫君喜不勝懼無何父
母相繼而終哀毁骨立既除䘮諸兄議析居家之所有
悉置不問田廬獨取瘠者及收詩書而已後方臘冦歙
避地濡須大夫君以筆耕而夫人傾筐以濟之頗給衣
食然澹泊是甘貧窶未嘗動心也比返室廬蕩然諸兄
欲分給固拒不受曰非其道義伊尹一介不以取予矧
兄所有而取之與紾臂而奪之食者殆有甚焉兄輩莫
能强宣和五年徙居潛川之東不一里許時監丞纔十
齡受誨大夫君篤學如成人鄉達或忘年而與之交既
冠授徒四方來者甚衆司農公目曰吾家文舉始大夫
君自二親之歿每春雨秋露哀傷靡任久之成疾累藥
弗瘳建炎二年冬遂伏枕以俟命四年捐館時監丞甫
冠餘尚㓜不任事家且窘僅能薄葬已而諸子相繼登
第顯榮於朝則其力請而歸舍舊而新是圖從厚道得
吉地焉禮也大夫君有子四人長若容將作監丞大夫
追贈以之次若泉官承務郎次若虚不仕次若思今秘
書丞嗚呼若大夫君者可謂為善於生前食報於身後
者矣其事親也孝隆焉其處諸兄也弟至焉其教諸子
也愛周焉宜其有蚌珠之貴章命之榮墓地之錫此福
善之明驗也余特表大夫君之事非直以彰厥美亦欲
勸後來者之為善云(歙黄羅峯之北麓曰金紫院山水秀/環竹松蔚勝為歙諸刹之冠有吾汪)
(大夫祠其間蓋宋紹興二十七年将作監丞公若容秘/書丞公若思伯仲營度也二公聨仕髙宗朝歴官奎府)
(凡政術奏疏動愜旨意上甚寵遇之因其父叔敖公先/逝贈至奉直大夫母夫人洪氏亦屢被恩顯浚考終二)
(公奏乞歸葬上勅歙名山宜從安厝遂葬大夫公於杏/城夫人於黄羅追封至金紫官秩榮錫之至也秘監公)
(暨其仲氏若虗輩欲本先廟制立祠以奉常祀使世著/朝廷寵洽之恩廼買地於夫人墟墓東拓基度材中建)
(梵宇宗㑹樓其左像大夫祠其右重門修廡以及燕享/栖釋之處靡不秩然其壮觀焉既事奏之朝賜被今額)
(召僧焚典置田以畀之俾供泛賣餘以給其食復乞省劄/為加䕶鐫石以永其傳嗚呼二公其善揚先德者哉由宋)
(歴今百五十餘載樓宇浸復圯壊而祭田又多為隣院神/氏有之事殊乖昔院僧某欲募某氏立鐘樓有奉二姓)
(主使給其處之意秘監公裔孫縣尹夀甫輩僉謂祠堂/祖宗開業傳世之本况金紫院惟先君子有功德于朝)
(廷寵賜恩典茍胥為人有是蔑先朝而棄宗祖之地矣/其何以嗣世而立于戴履間哉遂率同宗輩經之營之)
(曽不踰三月而昔之圯且壊者以次修舉光明瑰麗一/復舊觀使其先世之烈赫然復振而釋氏相紿之意於)
(是乎息矣報本反始之義夀甫盖少慰焉延祐己未冬/予官岳州道歙而徃㑹夀甫託文詳其事於石按家譜)
(予先世亦自歙遷婺歴八世而家宣城則於秘監公蓋/族子也故述其興修之由以為記俾後觀者知夀甫克)
(繼克嗣有補於後先爾若宗㑹之設祭饗之宜有宋樞/宻劉公珙記在予復何喙云禮部尚書宣城宗人澤民)
(記/)
　　　程宣義(放/)墓誌銘　　　　　呂　午
宣義諱放字季嘉姓程氏自號拙菴程氏系出伯休父
魏有昱吳有普皆以勲勞聞晉元譚守新安有功德於
民詔賜田宅於歙因家焉至陳靈洗以平侯景功侑食
武帝子孫散居海寧黟歙間世有顯人曽祖遷祖大圭
皆潛德不耀考正横經鄉校輩行推服子六人長宣義
也自㓜如成人率諸弟力學執親䘮哀毁特甚時祀務
極嚴潔諸弟淪謝撫䘏其孤備至與人交和而有禮生
産素薄不妄取侈費而喜周人之急鄉評歸重配安人
吳氏同邑溪南望族温淑勤儉事舅姑以孝佐君子以
順睦婣族恵臧獲無不得其心子男二人元定元鳯皆
安人所出也始宣義博學强記工詞賦結字有法度雜
諸于湖張氏無辨也一時意氣視功名可指日取再詣
賢關輙不利以命義自安惟篤一經之教嵗在戊子元
定魁次榜元鳯亞鄉書明年又亞禮闈已而元定一疾
弗起宣義能以理自寛明年元鳯迎侍赴江陵教官處
官舍如家居晨興盥櫛課諸孫學業甲午還里中丙申
元鳳迎侍赴江西漕幕在豫章如在江陵既夀且康人
皆健羡己亥言歸安人病舟至景德鎮竟不救享年八
十有三方其未病也嘗夢徃遊于禮莊之原及歸卜地
於斯果吉遂以庚子十二月十七日奉匶窆焉辛丑元
鳯服闋授禮部架閣壬寅歸省欲就迎侍居無何元鳯
除國子録改京秩抵京至有喜色賔朋奉賀將迎不倦
忽一夕寢疾翼日而逝享年七十有八嗚呼夫婦俱以
夀終而其後且將昌熾未艾天之福善豈不信耶女三
人長適劉元佐次適吳潛次適汪應耕皆業進士孫男
四人彰祖榮祖宏祖象祖孫女二人長許嫁朱氏次未
笄初為安人營兆域宣義命虗其左俟合𦵏至是元鳯
從治命将以癸卯六月二十八日祗奉襄事前期屬其
堂兄太學進士元廸叙次宣義安人平生行實來乞銘
午與宣義居相近又與國録以詩經相先後取科第契
分益厚當宣義過豫章時午適奉老母扶䕶先大夫歸
葬獲迎拜於巖溪沉厚寡言典型前輩深切敬慕且念
其于飛徃就榮養不勝我心陟岵之悲飄忽七年間午
猶幸将母竊禄而安人與宣義相繼下世矣限以職守
無由躬致生芻之敬則其於銘何可辭銘曰
夫夫婦婦教隆義方禮闈擢桂一枝獨芳安車雕軒迎
養其慶干將莫邪佳城同藏勒銘于石昭示無疆
　　　友仁先生許公(大寧/)壙記　　許月卿
許氏姜姓也先君諱大寧字寧之徽州婺源許昌人故
簽書樞宻院事鶴山先生魏文靖公嘗友其仁曰天下
仁人也以小篆匾其堂曰友仁對客稱為友仁先生曽
祖考諱良故尚書工部侍郎秀岩先生李公題墓道云
有宋善士祖考諱安國參知政事鳳山先生李公署以
淡軒居士墓道考諱琳故左丞相克齋先生游靖獻公
以長者書墓道之顔先君生而秀頴孝友異常兒左右
就養四親異之十年哭淡軒誠哀如成人厥九年䘮長
者於是大母張母胡兩世隻影癯於雙鶴先君哀䀌然
有以得兩母心生其死二昆曰吾有弟矣張夫人沒十
有五年而胡夫人即世先君哭之若䘮長者而哀曰予
為童子時筆墨洗空畦徑諸老先生摩其頂曰希有希
有朝廷方以進士科取人予傲兀其間歸而讀有司所
可者皆予始所為後改之者也念吾母欲進士予為之
又三年矣今吾終不復有母又奚暇進士哉盖自是不
應舉先君和平温厚視人猶已過人不欲人譽已濟人
不欲人德已性於天世於家其用力於求仁深矣有遏
糴者先君為之誦西銘曰謁糴者豈獲已哉挾金不多
人徃徃厭其煩餓者由是衆必多金然後得糴得糴者
滋寡殍死者山積安乎先君手權衡背汗滂若無秋毫
厭射意糴未徧家人云食終不食曰一人糴其家待而
食者且十人饑吾一人以食之胡不可人私其私以隣
為壑先君不間逺近一之以西銘嵗覈户若干口人予
之粟曰糴者西銘理一予者西銘分殊也藥其病棺衾
其死泉幣其窮無告者不必族姻然不幸麗桁楊即衣
纊之達徑闢之石之川不梁造舟而梁之衣冠佩玉不
動聲容而悍者神伏狡者心化有不善萌焉畏先君知
不敢為者甚多訟不即有司而之先君之廬得片言皆
失其所以爭而去常曰松栢之下其草不殖為富不仁
者未嘗學問爾故先君之鄉貧富皆得所安急人之急
雖犯大寒暑當大患難得疾疢致空乏為世非笑了不
顧二昆既逝䘏孤扶危有人所甚難者平生祭必敬祭
已必哀事尊者必盡禮遇少賤必降屈犯之不校淆之
不濁性有常度終身如一日家傳紫陽夫子之學學者
問疑刄解輻輳見其進則喜如已子異時病中讀韓退
之文杜子美蘇子瞻詩終身不遺忘曰吾病未嘗無所
得晚讀黄魯直詩而説之故暮年詩體一變月卿初能
言抱而教之曰段秀實笏擊朱泚顔杲卿面折禄山簡
册有光精爽如在惟爾英烈追配古人此髙宗皇帝追
賁李公若水訓詞也小子識之淳祐四年月卿幸賜對
因憂勤逸樂之問極陳時宰以逸樂二字為竊權之本
考官懼第為五甲有旨陞第四先君喜曰真吾子也月
卿兩仕危邊人笑其左先君曰吾教之爾好賔客無日
不投轄築羣書樓愛蓮閣一觴一詠至者忘歸客方貴
盛禮不為加其落䧟穽悉力拯之不倦盤錯游刄而沈
靜如愚使用于世才德之傑也生於紹熙四年十一月
二十日癸未沒于淳祐九年七月七日丙子得年僅五
十有七神明不亂笑語而終知與不知皆為流涕更相
唁曰世復有仁人如是乎有雙桂堂藳若干巻先君為
善不蘄人知其誦言曰隂德如耳鳴人知之者豈隂徳
耶娶李氏子男月卿承直郎前差充淮南西路安撫司
准備差遣協卿後仲氏日卿時卿業進士女適俞有大
張沂季未行嫁孫男允茂允薫允莊允英允芳允葵女
五人十有二年冬十有一月甲辰葬北珠潭之上孤月
卿泣血記門生國學上舍正奏名李夢科填諱
　新安文獻志巻九十一
欽定四庫全書
　新安文獻志巻九十二上　明　程敏政　撰
　　行實(世徳/)
　　　場圃處士吳公(豫/)墓誌銘　　方　回
孔門曾氏自晳鏗瑟言志與三子異説參生元元生西
猶羞比管仲吾鄉友堂先生吳氏從朱文公游世傳其
學髙風似之元祐中大梁王立之以詩鳴其父才元舍
人髙貲園野甲一時能致蘇黄及晁張諸文人陳無已
晚為賦頃有亭者立之遂為江西宗泒之一友堂之孫
曰處士場圃公公之子曰古梅郡博士見與名勝又似
之回生後公獲與博士為詩友日幸解郡休官将從是
家賢父子搜玉色舊香之句以想像雩沂之詠音而前
進士紫陽山長曹君涇馳介以狀来則公已厭世而僊
矣顧晚後何敢銘長者然平生讀文公書見集中稱友
堂為吳叔夏如滕德粹德章程允夫必求其後納交而
癖習耽吟與博士好亦不啻如無已之於立之是銘也
其庸辭按狀公諱豫字正甫宋嘉定二年己巳二月二
十有二日雷乃發聲而生祖友堂喜以坤下震上之卦
名之公先居姑蘇十世祖徙歙於今為徽州其季徙宣
城者為履齋丞相潛家六世祖曰用清以財雄五世祖
曰福産益殖門益大曰元禮為公髙祖曰作德為公曾
祖業儒有聲是生友堂友堂之從兄曰映登淳熙二年
進士第皆福之子元珍元珪孫也友堂之從子曰佐王
曰德成曰景仁接踵儒科凡五人學施有政而友堂諱
昶獨終身守其師文公之説意薄進取文公歸婺源率
先執經至禁偽學徒走寒泉精舍不懾與存齋鄂州狷
庵郢州二羅公願頵内翰野處洪公邁尚書文簡程公
大昌文字友文簡著雍録禹貢圗演繁露等十餘書多
賴折衷晚以所輯書説史評等授其子諱儀即公之考
也公曾祖妣黄氏祖妣胡氏而先太夫人亦胡氏如曹
大家通貫經史甫冠失怙嘔血彌年世父學行先生錡
入上庠為前序文行髙古奉母命就正焉及母䘮號慕
骨立嵗時薦饗家廟神主祭噐制度如古禮壹守學行
規訓逺逮白首言及二親猶泣下當壯嵗别業失泉數
鉅萬久乃知為里中子􁃂亡移舟左右欲執以詣有司
公恐敗其名竟絶口不復道東阡西陌故人出服休采
傳經訂律治賦行軍疑丞岳牧往往而有以世路之未
夷也形役其心尻髙其首危刑辟之䧟穽汹讒謗之風
濤亦豈少哉公曰如以古鄉三物賔興者我亦徃矣我
讀書不求甚解訓詁章句聲病帖括非我所謂學也小
得者鉅䘮先笑者後號有一人有衆人非心悦不誠服
有今世有來世非事久不論定倡義役也敗名利已者
側目惡淫覡也鬼道誣民者折角是是非非於直枉而
面折人過也間有經瀆詆瀾椎埋悍酗者初亦不便綿
時歴嵗以觀諸天從降命逆降威然後翕然胥化中年
諸子英妙秀發而博士大篇短章儒林丈人行見之驚
屈吏部秋崖方公岳眇視四海端明後村劉公克莊六
十年専詩鉞其賞㧞如坡於唐子西谷於髙子勉也公
謂肯友堂之堂其在子矣取豳七月之詩於禾稼間築
場圃以自老倣陶𢎞景為層樓以娛賔客丞相訥齋程
公元鳯為書其扁曰與汗漫期為堂曰延芳儲書餘萬
巻圖畫稱是許比閭俊彦觀摩麗習於兹博士又為堂
曰躋夀以為將徹與問之地然處常易處非常難商之
孫子其麗不億侯服于周祼將于京彼山頭望廷尉之
徒乗隙束緼以焚巨室何廷尉望山頭人徼賄詭禦暴
公弗聽衆指目主名實負恩反噬者請治公弗忍挈燼
餘之南山之南幸場圃猶巋然則葺籬落葺牆壁益穿
池種樹作米家書畫船雖向之籖軸不具而官寓叩門
無虗日惟飲少輙醉好客不衰博士起布衣典鄉校踰
四年以文公之道友堂之學復長臨容公聞而歌曰養
頥之龜芸人則那我有場圃嵗晚如之何博士勇徹臯
比日侍膝下嵗辛巳季夏日己巳曽孫生生之日公之
年家人以白大喜名之曰桐老蓋取鄭小同之義而以
其支干所屬嫓以木焉博士亦喜弄孫方治具延湯餅
客為公夀而明日疾作踰月以至元十八年七月八日
卒年七十三公娶胡氏張氏汪氏皆先公卒張之大父
曰贇太學内舍水南望族男三人皆張出長龍翰即博
士鉅公老師字之曰吳式賢後生晚進尊之曰吳古梅
次龍光丞相訥齋以其甥劉氏妻之先公二十二年
卒年僅二十五次龍翼以後從弟先公二十一年卒
年僅二十孫男三人霞舉有易學丞相訥齋以其兄之
孫妻之次霞蔚尚㓜龍翼之嗣曰霞尚女一人許適汪
祖尹曽孫男一人即桐老於戲原人之行可以愚鄉曲
而不可與遇一朝之變舉子之文可以覇場屋而不可
與論百世之逺盗賊兵革數也室廬貲用物也物不能
逃乎數之外而公之帝臨天隲者不與物囿於數之内
攸好德考終命全而生之全而歸之其無愧於行已如
此博士初應里選深孝弟之根窺性命之奥非以賈青
紫也噓天葩吸月卉爍先秦肩盛唐後子雲必好無疑
尚書直院王公應麟大卿檢正宇文公十朋武魁南雄
守程公鳴鳳亟稱之蓋淵源有自也其無愧於教子又如此
博士將以十月二十八日庚申奉重窆於郡城之南七
里實公所自卜姑識其大者以銘銘曰
季氏八佾昭公乾侯雖孔之憂非孔之羞友堂速肖竹
林滄洲韓史之世孰由就求泰山之陽大盗曰虎未聞
善人為其所脯刼火不灰存我場圃心焉為苗德也為
宇載謀載裕曰典曰墳不詭以獲燕及後昆維友堂有
孫率舞于韶人而無耳鏘其文聲柷合敔止維場圃有
子此之所有彼無之禮後言詩西河之師此之所無彼
有之不才窮竒史撻厥辭梅也實也桐也支也不蝕不
糜傳不在兹
　　　　存耕處士汪公(庭桂/)墓誌銘　王　球
大江之南吳楚之區歙西有州婺源婺源有世家汪氏
觀夫世數之近逺事業之崇卑則前人積累之功有可
得而徴者矣傳所謂德厚者其流光德薄者其流卑詎
不信哉至正十二年春汪氏有德麟者以其大父安南
等處行中書省左司郎中庭桂碑石未建介州人王元
奉前進士余深狀致辭於宗老尚書汪侯侯覽狀曰真
豪傑之士圖不朽實予之責屬老病命宜興州判官用
敬以余公状俾門生寧國路總管王球為之辭敢不諾
且請福建廉使貢師泰書其文中書平章政事張蔡公
珪篆其額俾德麟刻焉汪之先出於姬至魯成公支子
汪受封食采潁州至孫都司馬誦始以王父名為氏為
六十八代祖至今世系皆可考詳見世譜録中其始居
烏聊者則越國公華奉籍歸唐君傳在太史氏總戎來
鎮婺源者兵馬司道安徙婺源者御史大夫墳捍禦保
民占籍鱅溪者則中元也於君為十三世祖曾祖潁州
學諭頥生倬則府君之大父也考通母程氏祖父皆以
善及人垂休委祉逮於郎中公起而承之公諱庭桂字
秋芳别號存耕㓜有大人志廣顙豐下目光如電神采
毅然性資睿十三明蔡氏書十八舉進士第授紫陽書
院山長積階至廸功郎廣德軍司户參軍善騎射熟孫
吳兵法以䇿干南康知軍葉公閶公竒之未㡬謝太后
詔天下立壁壘以自衛愚民幸變公為文諭之聞者敬
畏既而宋社屋矣遂絶意仕進元圭兄弟以周勝納降
卒成者公力也㑹劉國公平安南版授公本省左司郎
中辭曰能終養父母足矣不願乎外也士大夫益以是
髙其風公之才之美過絶人逺甚監郡瑪蘓庫良二千
石也公一見侯輒加噐重恨識之晚公言五事凡誅黠
吏者十餘人平反死獄者二家出偽楮株連者百人侯
服明允凡政事有所未達輙咨訪由是留置館舍顧遇
日隆府判摩和巴徃賑公預出所儲以濟流莩其不能
自食者倅笑曰諸大家積庾廪乗歉為己利公對曰公
私匱乏道饉相望吾能獨享所有耶其處心蓋如此與
倅坐堂上諸孫以次進拜説書倅舉觴告公曰能遺子
孫以詩禮實中朝希有族子文冐犯先墓出之終身不
得與宗族齒有婦早年嫠居自誓靡他舅姑欲奪其志
公戒之以全節婦其啟廸人多此類能使人化服若是
年在髫齔時諸父常等疾之再謂公考曰宜擇賢立後
羣從諸父兄弟病於征徭公不修宿怨反出私財以佐
集事婦舅氏程妻弟李終養其生死葬焉其篤於倫理
又如此其於賑鄉善族䘏姻字貧又有推仁之才暑粟
之周禦寒之纊免利之黍死無治䘮者給棺衾修川梁
徑路以濟徃來免官驛之病民建法輪以超絶𦙍為恵
尤大事親孝親歿殚力市壤親卜佳兆振門戸樹家聲
百廢具舉制節家事嚴而有恩妻子聞其謦欬皆歛手
正容毋敢肆也晚搆樓西山麓以自娛公生宋淳祐戊
申二月八日歿于今天子至治元年辛酉六月四日夀
七十四徃弔者戸外屨常滿如䘮所親為當時歸重如
此夫人李氏與公同年先八年甲寅卒子琰等奉治命
葬休寧楓木嶺其次子琮以狀介處士黄清夫詣京師
乞銘於澹翁張公有故得篆額而歸焉子男三人長琰
次琮次琪孫男九人德馨德禮德聚德麟德和德本德
均德美德慶德美夭曾孫男鎮祖毅祖煥祖應新繼祖
光祖英祖康祖文斌棣祖昭祖宣新文偉文亮文啟惟
公之里居世緒列於家傳趨操行事施予恵利播於余
公所為狀庸敢掇取其大者以為植德之符而表顯之
竊觀自昔草昧之初出其經綸之藴以翊扶興運者固
已策雋功而建榮名其懐才不試以節行自保而甘老
於丘園積久必發亦莫不有以庇頼其子孫表見于後
世蓋木必其本水必其源本深則末荗源長則流逺豈
偶然哉有若郎中公親享其報年登八袠及見其三子
九孫為時俊傑此則世之希有者也且曾𤣥蕃衍又能
顯融以亢其宗豈非積善之報自有不可揜者歟銘曰
顯允汪公展也全人惟忠惟孝萃于厥身其忠伊何不
仕二君其孝伊何歸養雙親動人者義澤深者仁詠歌
道德為時貞民用能光大厥家而儲休委祉于後昆蟬
聨五葉彌久益振推述潛德表諸蒼珉揭于墓門曰忠
孝之子孫
　　元贈光禄大夫大司徒柱國追封楚國公諡孝肅
　　　程公(翔卿/)行録　　　　　　程伯洺
公諱翔卿字羽道初名應龍生于郢州之京山自曽祖
至公居郢三世矣家富而遵禮義宗婣之指數百戸外
之屨常滿邦邑稱為望族時號長者之家公謹厚明敏
讀書通大義未冠侍親奉大父避兵乗舟東下南入彭
蠡擇吳城山濵湖之地以居公兄弟三人而公居長其
父師曰居家理故治可移於官長子克家者也盍自治
乎於是一門之政悉咨於公持身御衆斬然有法内而
奉甘㫖教子弟外而接賔客館遊從雙親夀考仲季宦
成公之力也既而季曰飛卿受命守建昌公侍父母就
養郡城南隅有故侍郎曾頴茂兄弟居址公捐金以贖
其地築室奉親居之孝友之道雍如也先是飛卿以進
士佐洪閫即吳城建壕栅集義兵禦外冦公散家財鼓
士氣制馭其中隠然重鎮至是宋鼎告遷公審機識變
决策全城撫安境内日惟以止殺戮安凋殘為勸戒由
是存活益衆洪旴之民沒世頼之而公不以為德也至
元丙子中軍元帥呂公師䕫將命來旴江見公而噐重
焉大將李公恒表聞於朝特頒璽書授公朝列大夫管
軍總管佩符綰綬兄弟分任兵民建節一邦金紫輝映
時人羡之而公不以為榮也又明年公子入宿衛旋貴
干朝公即謝軍營别墅城南之繞堆距城可三十里象
郢之石城搆屋為逰息之所自號石城居士将終老焉
或挽其入燕京公曰吾家積德累世嗣子行顯用矣獨
不聞王氏植槐之事乎吾尚何為哉夀七十五考終于
家生宋嘉定辛巳四月七日沒元貞乙未十二月四日
與夫人李氏俱葬繞堆大盤山之陽子孟一早卒女適
建寧路判官曹某趙某同知某路事江某我大父文憲
公自㓜以從弟來後從宋制也公没時文憲公持憲節
閩海奔訃歸葬藩憲之僚守貳将帥弔祭盡禮所謂生
榮死哀者耶至大戊申文憲公以翰學議中書事制特
贈公正奉大夫參知政事追封郢國公諡孝肅延祐丙
辰加贈光禄大夫大司徒柱國進封楚國公夫人李氏
由郢封楚制詞畧曰活千人者必封事將有待作三軍
而謀帥賞未足酬故具官程某𢎞毅而孝恭髙明而肅
括因心則友早竭力以事親順天者存克沈機而先物
千里之風塵不聳一方之塗炭獲蘇並疇昆弟之榮分
任兵民之寄顧乃功成不處抗志自髙又曰早躬孝弟
之行晚甘恬退之風賞不酬勞遺愛未忘於千里教之
能仕移忠遂立於四朝又曰身居公鼎雖不逮於生平
手植庭槐尚遹觀於世濟嗚呼盡之矣公沒垂六十年
而陵谷變遷故老淪謝遺事不傳謹採摭行實書於家
乗以示子孫無忘可也
　　　孝善胡先生(斗元/)墓誌銘　　戴表元
元貞乙未嵗冬十月十有七日徽州婺源鄉先生胡公
卒聞卒之日自公州里宗黨知識若逺外學士大夫皆
嗟歎失聲以悲其門人子弟俞洪等一百十五人相與
攷次公平生言德用古隠君子私諡例尊稱之為孝善
先生公之世本出大唐李氏五季之亂逃來寄姓於考
水之胡因籍焉字昌翼以明經中科八世至國子司業
伸與同郡汪内翰藻齊名元符太學所謂江右二寳者
也弟侃所著書有胡氏家寳棣華集存於家自是又三
世有徙考川居婺源郭東集賢里者以學行推擇為鄉
校正諱允濟於公為王父四世有通五經尤精易撰易
傳史纂號易簡居士諱師夔於公為父一門十餘葉緗
素相傳故徽之地胡雖多聞家而獨考水之宗號明經
胡氏公諱斗元字聲逺少孤師朱文公從孫小翁受書
説年十四始從小翁聞居士所授易學刻意探述日玩
一爻至七日則通六爻循環習之白首以為常亦以此
教其徒當貢舉法行徽士槖楮筆起山林出與四方英
俊爭進趨徃徃髙㨗鄉國每三嵗上公成均有司不足
以知公至輙聞罷乃徑歸闔門養志以樂然慕從之遊
者遐邇如歸餐華茹實人可為良儒嘗曰乾專言善坤
兼言善不善乾之善世吾無及已坤之積善吾庶㡬勉
之早夜修飭懼辱其先尤以不逮養為終身憾春秋朔
望拜祀像涕泣不能已塋壠時躬灑掃老不避勞人謂
年彌髙而慕彌深者於公見之噫嘻公誠可為孝善也
已年六十時忽語諸子曰吾筋力覺衰逰人間世當可
餘十稔顧考水吾念之不能一飯忘吾死汝輩必葬我
考水至是論訣復屬諸子我家明經胡氏子孫汝輩力
學積善無辱我享年七十有二諸子以丙申秋九月十
有七日葬公考水之髙倉太守涿鹿翟侯大書曰孝善
先生之墓娶魚氏子男三炳文煥文燦文女一孫男四
念祖振祖光祖德祖孫女四於是炳文以其鄉先生方
使君回前進士江雷胡次焱程龍之議與狀来丐銘銘
曰
燕其獨潛其伏既安既穆是為孝善之卜
　　　　中山處士汪君(應新/)墓銘　　虞　集
君諱應新字元美姓汪氏新安之祁門人新安領州邑
六民生衆而多秀汪氏居十八九又溢出旁郡而處處代
有顯人君之先自歙之黄墩徙祁門之石山釗自石山
徙邑南之韓溪其五傳有兄弟七人並以才賢稱據縣
志其弟五人世容之子深分居桃墅之别業四傳曰僑
於君為曽大父曄其大父燦其父也燦字明夫世治進
士業鄉里謂桃墅曰儒林矣燦早卒而從弟文華字榮
夫有五子明夫之配王夫人請以君為之子初榮夫之
夫人程嘗以果餌賜諸兒㣲示予奪以觀其志而君弗
變也其親賢之榮夫與羣從昆弟學於鄉先生趙永如
氏與故中書右丞燕公公柟為同門至元初燕公既貴
招汪氏兄弟為禄仕峩冠褒衣以居弗從也而榮夫又
嘗從雙峯饒伯輿氏學而有聞焉者也君之為明夫後
年十三嵗事母有孝道時方多故補葺家業以為養處
鄉里姻戚嵗時無闕禮母不知其艱孤姊妹未嫁者三
人竭力營資装嫁之各得所歸娶康氏同邑貢士且實
之女善事于姑勤儉以相成其家君有賔客延待無勌
孤姪未嫁脱簮珥以嫁之一門稱其賢君與同産兄弟
雖異居而周恤扶持人無間言其教子有過則責之甚
嚴知改則説之如初其子曰義隆義彰克仁克寛克端
皆業儒義隆早卒克仁為伯氏後女適同里余友仁友
仁卒而守節誓終其身孫男七齊益希景偕均老女四
曾孫男三鍔鏞鉒信乎其為儒林之盛也夫君資幹聳
特偉然丈夫平居無惰容媟語剛正自任議論忼慨博
洽稱其家學嘗著便民二十條皆民間要務将上之臺
省而不果是以人信其才之可用也乃不見用其命也
夫生宋開慶己未十有二月廿又九日晚逰江淮間雅
好山水識其性情之妙而樂之年且八十髪不變白耳
聰目明居鄉里間舍輿而徒亦弗杖也常如五十許人
桃墅之居特起之峯曰中山君搆書堂以處鄉里號之
曰中山處士云溶口先塋之所在也君少年時或易君
而侵其封君力陳有司四年而後得直其人敬服君且
老屬其子曰吾殁則祔於先塋仍改至元戊寅六月癸
酉居室火君夜半率長㓜出避之家人請還救噐物君
曰外物也無傷人足矣怡然遷處别室以居既而得疾
諸子治醫藥甚謹君曰吾生於憂患瀕死者屢矣年已
八十復何求哉遂以是年九月二日卒康夫人生少於
君四年卒後於君一年己夘十月七日也其孤將以至
正二年十有二月乙巳奉葬諸溶口克寛以其同郡同
姓承直郎南康路總管府判官巽元所著行狀徒歩千
里来求銘予識巽元於京師克寛方赴南宫在焉今十
有五年矣克寛論春秋於胡氏傳最習能通其類例以
為書泰定丙寅以其經薦於浙省有文聲于東南以君
夫人之養嘗居家今年天子復以進士取士而克寛齊
衰未除也企其為學行将有光於儒林也夫故為之銘
曰
新安之汪族徧其邦其貴有加其厚有封鬰鬱儒林居
十餘世含英茹實子孫孫子中峯之隆可出雨雲盤礴
弗施蓄而彌文溶有先塋冲氣所始逺而思復培本之
理是用表之别異其宗後人彬彬以承顯融(右中山處/士汪公墓)
(銘一通其文則虞文靖公集所造其作𨽻古書則南雄/守楊君益也處士之子鄉貢進士克寛既已勒石墓門)
(今年克寛與濓皆以纂修史事被召来京克寛復出以/相示請作小篆書之装潢成軸以傳示子孫嗚呼處士)
(之歿已三十有二年其藏體魄于墓亦且二十八春秋/矣克寛能惓惓弗忘如此非厚之至者乎非欲昭先德)
(於無窮者乎人聞克寛之風可以知勸矣洪武二/年六月二十四日前起居注金華後學宋濓謹記)
　　　元江西湖東道肅政廉訪司經歴贈嘉議大夫
　　中書禮部尚書上輕車都尉追封滎陽郡侯鄭公
　　　(紹/)墓誌銘　　　　　　　　危　素
公諱紹字仲賢姓鄭氏世居徽州歙縣之長齡里四世
祖顯文宋廸功郎諸王宮教授曾祖世卿祖天麟武節
郎積善尚義至元十三年大饑發廩粟活數千人鄉黨
稱為長者生二子長太學生孟孫贈從事郎信豐縣尹
次貴孫贈亞中大夫同僉太常院禮儀院事輕車都尉
追封熒陽郡侯配汪氏初封宜人繼贈滎陽郡夫人次
可孫公之父也母鮑氏生二子公其仲也為伯父後資
質頴異師前進士曹先生涇既長俶儻尚氣誼喜周人
之急不計有無推食解衣無吝色兄弟雍睦既分財産
公一以讓曰吾所知者天倫之重爾家聲由此益振從
外舅汪公巽元遊宦吳楚内翰趙文敏公歸老吳興與語
竒之薦為鄮山書院山長書院棟宇傾圯教養久廢修
治惟謹借注保昌縣文黄砦廵檢廉介自将境内清肅
雒陽楊公益守南雄待以賔禮未幾蘭河平田上翔等
寨缺官郡檄公總攝治效尤著久之民有急難者赴之
病者藥之俊秀者誘教之未三年頑獷之風遂革廣東
宣帥用楊薦辟為史漳州民李叛公從軍潮州運籌招
捕未嘗横戮無辜者至正二年調將仕佐郎南安總管
府提控案牘兼照磨承發架閣大黄五寨之民聞公始
至不逺數百里具雞黍壺漿羅拜庭下曰明府德化素
孚於我我等何敢忘故来為南安賀僚屬郡人莫不驚
嘆公馭吏有方文書清簡郡為要衝過客旁午送迎無
虚日舟車之資慶餞之禮多竭私帑以供之或家兒從
事貨殖者公聞輙曰若此雖廉吾所不取貧而能守有
餘能施乃吾志也至正七年升從事郎贑州路雩都縣
尹吏或曰公止邑民之訟必以法繩之公曰吾與之相
安無事民何能生訟居嵗餘部使者以獄空訟息大喜
語郡長令公曰雩都治蹟甚髙可善遇之時令公下車
未久即遣使宴勞仍命詢訪旁縣民瘼興國縣民之寃
公為伸之未幾冦犯江西贑之屬邑皆䧟獨雩都賴公
所作新城示以守禦之方縣卒以安尉馮深招諭葛㘭
平頭印山青塘等寨卒無成説郡府申命公行民聞公
至皆涕泣縛其首惡五十餘人送郡亂由是息近臣祭
南海還以公名聞於朝十三年御史臺選為江西湖東
道肅政廉訪司經厯進徴事郎未及赴九月庚申以疾
卒於雩都官舍享年六十有六贈奉訓大夫大宗正府
左右司郎中飛騎尉追封休寧縣男加贈嘉議大夫中
書禮部尚書上輕車都尉追封滎陽郡侯娶汪氏封宜
人贈縣君追封滎陽郡夫人子男三人潛泉州路總管􁥋
灨女三人長適吳鶴次適羅相次未嫁而卒孫男四人
權桓梴檵女三人曽孫男三人女二人初潛聞訃奔䘮
至於關道梗不能進廼卜邵武某鄉芙蓉坡之源将葬
公於此乞予銘之予嘗識公於京師以事過歙聞公與
夫人賢行汪公方致政家居期待殊厚銘得遽辭哉銘
曰
治世之吏鄙夷遐荒羊狠狼貪久罹其殃公用儒術警
邏保攘總攝五寨民物用康宰邑雩都化服有方涕泗
歸欵免于斧斨邈彼下土政教靡詳孰扶爾弱孰擊其
强稽公之蹟惟德之將惟德之将惟後之昌尚被封爵
家世用光招魂瘞此閩粤之疆于贑于徽千里相望勒
銘芙蓉何必故鄉
　　　歙士吳寧之(以寧/)墓誌銘　　虞　集
徽吾朱子父母之邦而所封之國也是以多君子不可
一二名歙士吳以寧字寧之中郡城以居能處其家而
有善人長者之目於一時可謂難能者矣其生以前至
元甲申之二月初娶蔣氏生女一人而没再娶於鄒生
子曰國英廣德路建平縣儒學教諭曰朝英習進士業
女適胡執中次在室寧之年六十作夀藏於郡城北鳯
凰山之麓以待其終暇日則擕酒饌賔客而徃樂焉兼
有曠達之譽矣年六十三而没則至正丙戌之正月明
年八月奉之以葬國英之受業郡庠也里人汪克寛訓
之有師道焉是以國英等請述其事而来求銘克寛曰
寧之居近闤闠而世俗公私之務雖無所不聞而未嘗
有所干謁闢齋居於門内藏書數千巻勗其子以學非
名師良友弗致焉郡縣守令有終更不得見其面者而
賢人之車轍屨迹多在其門户故翰林待制楊公志行
大儒也方嚴少許可其官於是鄉特書汝舟兩大字以
表其齋居蓋知其可用於當時而又有望於後來也徃
役于官凡鄉鄰之民差徭兩税力不逮者悉自任之郡
邑四交羣嶺峻阻任荷負擔不絶少壯罷病每共周䘏
以惠之貧且賤者感其恵之有常也天歴戊辰蠻獠叛
于廣南郡將盡發其屬卒以征兵狃素安弗堪也其悍
者鍾乙等十餘人持挺入大家刼取私藏相捍拒莫之
能制寧之之家獨隨所有予之不競也事聞有司當卒
以强盜之罪獄成九年後至元丙子朝廷命五大府遣
官慮囚天下其至徽也坐獄者皆在而被害訟于官者
已前死召寧之問狀及所以獨不告官之故曰兵興卒
求賄耳無殺人意非强盜也官用寧之言破械出久囚
者則長者之名所由得焉至正辛巳郡災火至寧之家
而止其室獨完以為隂德明年官寺稍完復而又災鄉
人待寧之而食者百餘人鉤㦸繩鋸及致水之具以衛
其家寧之謂之曰吾聞有災患當先公後私即率其衆
詣府撤其西廡火路絶而官舍免明日郡長吏大為酒
食以謝寧之弗受也又出楮幣索捄者名而勞之寧之
又曰親其上而死其長民之義也勞之則不見義矣郡
人甚韙之晚為别室於居左尚恬淡以怡精神不以家
務自累名之曰一齋而人亦以是名之盖逸樂以終其
身焉克寛又曰歙之故乗在李唐時有監察御史少
㣲而吳之宗皆出焉嵗逺譜逸宋末自鄉而徙居郡城
者曰彦珍鄉人猶識其為御史之族云生子松無子而
郡有汪氏大族聞於四方生其門者多材藝有名實松
求諸其宗得道榮焉尤俊偉祝以為子而國初逺郡未
有以自試稍推擇郡史已而去之優游養生之學著醫
書曰去病簡要者二十七巻并近體詩若干巻藏于家
生二子曰安嘗征商於縣之松原其次寧也安長無子
道榮命安子寧寧所以事其兄如父事嫂如母任子職
而弗辭也他日安有子曰以潤九嵗曰以德甫一嵗而
安没寧鞠育撫養尤盡其慈愛卒之日又語以潤以不
能盡䘮母之禮也初寧母金生寧而去適於他有同母
弟妹矣寧求歸養之不可終身以不得申其情事為慊
也其亦善處人事之難也矣銘曰
長者好恵常善救人奮梃為强猶完其身反風滅災報
以安宅赫赫郡庭仰以無慝隂德之門善繼其存惻怛
逸休以遺子孫山鳯揚彩樂丘斯在神氣旋通餘慶垂
代
　新安文獻志巻九十二上
欽定四庫全書
　新安文獻志巻九十二下　明　程敏政　撰
　　行實(世徳/)
　　　呉處士(伯岡/)墓誌銘　　　　解　縉
新安齊國文公闕里也遺風餘韻奕世猶存自宋亡元
興時則有若程勿齋呉義夫汪古逸趙子常鄭彦昭汪
悳輔倪士毅朱允升鄭師山唐三峯傳至國初以性命
義理之學講淑諸人皆不失為文公之徒也予甞聞而
為之羡慕焉今戸科給事中兼司經局校書呉君彦守
新安之世家也同官多暇因考論其師友淵源而君為
予泫以泣奉唐君子儀所為其父呉處士伯岡行狀求
銘勒於其墓按狀伯岡從學於子常彦昭而講於悳輔
以下諸君子儀三峯之子也文公之澤豈不長哉考呉
氏系出漢長沙王芮四男分居新安休寧歙縣其後有
諱少微者仕唐為御史曾孫瑶自休寧徙居歙之富饒
瑶生叔臻叔臻生明明生超興元甲子遷居海寧超生
春春生天推天推生琇為令休寧因勸農歴諸鄉愛金
竹山之勝復徙家焉第四子依舒通守閬州者分居呉
田依舒生子志子志生泉湧泉湧生士雋士雋生積積
生道傳道傳生琬琬生逄辰逄辰生梓榮宋廸功郎吉
州泰和縣主簿梓榮生彦松彦松生邦吕歴官成忠郎
年九十餘乃卒邦吕生柔遇柔遇生賁龍元承直郎太
平路繁昌縣尹號屏山先生生之泰之泰生淵字萬頃
號白雲先生是為伯岡之父其配某氏伯岡之母也伯
岡諱玉林甫六歳日記數千百言皆通大義成童有詩
名習舉子業齊軰推服試有司不利未甞恨父子師友
之間講明學問甚自樂也天兵下歙辟為㕘軍未幾棄
去竟以隱終方元季兵興時伯岡緫其家政内外整肅
事親極孝飬尤克友其弟祖瑶遭横一身當之而弟與
親不知也妻之先宋丞相元鳯諸孫盗乗亂欲刼其家
其家逃匿盜縱跡之欲加害伯岡盡出其私財與盜以
免之其里人有疾衆謂不治求良醫竟活之其收飬孤
遺賑恤窮乏如將不及里中土宜稼而常以旱為憂出
其私本鑿山引水為渠既成而旱不為之災民咸利之
建義莊積粟以備祀先上冡聚族人宴會分給之里人
咸服其義有爭競求直者或得一言而止嗚呼仲尼云
施於有政是亦為政非伯岡之謂歟伯岡平生所寓意
多見於詩有松蘿吟藳二十巻藏于家生於元延祐丙
辰五月十有七日殁於洪武庚戌十有一月四日享年
五十五後十五年𦵏于某山之原配程氏宜于家族後
二年卒年五十一子男二人長樵早世牧即彦守初為
縣學生以勞積擢紀善至今官女一人適江仕翔孫男
果善功逺孫女適江彦華銘曰
顯允呉君篤實之學良貴既榮豈慕人爵拂衣轅門白
駒空谷義倡于鄉仁恒其族鄙夫吝財剖身藏珠矧曰
衆旱私資築渠矧曰冦至求金求璧我竭我藏庇其親
戚其生也榮其没攸寧其後宜昌不爽于銘
　　　贈嘉議大夫都察院右副都御史程公(順道/)神
　　　道碑　　　　　　　　　　楊　溥
公殁之四十八年朝廷以其孫貴推恩褒贈制得立碑
孫富奉刑部侍郎楊寧所述狀請予文予與富有斯文
之誼許之公諱徳字順道以字行其先出重黎之後自
伯符封廣平累傳至元譚仕東晉為新安守有善政賜
田宅於歙因家焉傳十三世有諱靈洗者以武功顯於
蕭梁卒諡忠壯立廟歙之黄墩歴代崇祀其他以詩書
顯宦者後先相望公承緒惟謹夫孝友百行之魁公事
二親得懽心親殁哀毁踰禮兄弟六人自㓜至長友愛
無間言此其孝友也道之所進必始于家公以禮義為
教每旦坐堂上諸子偕婦序立堂下聼訓告不命之退
不敢退一門之内長㓜肅然少有過輙詰責之此其刑
于家者也三物之教貴能䘏人公見饑寒困苦不啻在
已濟之惟恐不及隣里喪𦵏嫁娶有不能成禮者樂為
之助假其貲者久不能償則焚其劵近居河水泛溢為
渉者病乃捐金為橋恤人之心惓惓如也起家之道莫
先教子教子莫先詩書公甞曰家之貴顯増光先世者
皆由子孫讀書知為善以富器宇超偉乃遣充郡庠弟
子員命諸子歳資衣食之用使專心問學復益以一㕓
為後日飬廉之資其教子孫之意至矣富永樂甲申以
鄉貢進士起家卒業成均授監察御史廵按江西以平
賊功陞大理少卿累陞至副都御史歴官三十餘年荷
國家推恩先世贈公嘉議大夫都察院右副都御史龍
章鳯誥光賁泉壤人咸謂公積徳為善天固報之非倖
也壽六十九洪武己卯七月二十四日以疾卒是年十
一月𦵏邑之仙人巖祖三益考雷甫世有善聞俱隱終
母殷氏族里稱賢娶呉氏繼室汪氏皆名家女俱贈淑
人子男八人長仲仁副都公之父呉出次仲義仲禮仲
智仲信仲友仲文仲武汪出女三人長適項以忠次適
畢宗頥季適巴以文孫男二十四人長曰喜次即富也
曰彦通曰彦珉曰學可曰學進曰彦器曰彦傑曰彦舉
曰彦鵬曰學初曰學賢曰學能曰志學由鄉貢進士令
弋陽以廉勤見稱曰彦清曰彦榮曰彦昇曰彦祥曰彦
昭曰允㳟曰允儉曰允讓曰文彬曰文耀俱知力學承
家孫女一十六人曾孫養中養誠養耕等五十三人後
嗣之盛皆積徳所致也嗚呼以公存心制行使其出用
於時必大有為以廣利澤而乃歛器弗施終於家食人
孰不為公惜邪及其孫洊膺顯任國家推恩於既殁之
餘人孰不謂天之福善不于其身必於其子孫也况富
為時名臣能聲偉績振耀當世駸駸未已易曰積善之
家必有餘慶詩曰孝子不匱永錫爾類後之人尚體念
之哉銘曰
孰約其躬孰顯其終約以俟命顯以善功紫陽奕奕黟
水融融山環水遶君子之封惟後之振惟前之光宜爾
子孫篤念無忘
　　　贈承徳郎行在兵部主事呉公(發/)行狀
　　　　　　　　　　　　　　　方　勉
贈承徳郎行在兵部武庫司主事呉公仕仁𦵏十有九
年子寧始䝉恩以已官贈公謂勉同里俾狀行實將求
文以表諸墓按譜呉之先出延陵季子至漢則長沙王
呉芮唐則御史呉少微公之族蓋少微後也世居歙之
澄潭幾六百禩曾大父諱祖大父諱關父諱森秀咸隱
居弗耀母汪氏有淑徳公之父兄皆蚤世而族伯父明
善自澄潭出主莘墟宗叔雷應祀雷應者文英子也明
善家雖饒裕乏嗣人擇公繼之宗祊僉允公既後明善
曲盡孝養事母許孺人與庶母楊氏一如所生撫季弟
士安俾克成立其篤於孝友蓋本天性公諱發仕仁其
字頎然其躬美乎其髯風度凝重雅尚儉樸不事侈靡
暇則披覽羣書沉潛性理至於陰陽醫卜堪輿諸家之
學亦旁搜逺攷各極厥㫖公生質美學術富鄉鄰有争
必質公門斷以片言悦服而退匱者求濟患者請恤公
咸應之莫有吝色宜宗族於公而和好戚里於公而敦
睦人徒知其存心濟物如是而不知其治身理家有道
也明善當元季産税甲里中役䌓賦重乆而困約皇明
撫運始獲休息所存者屋百間田百畝歲用或不給公
竭力以持門户不憚勤苦塋域第宇咸修葺之資産寖
豐遄復其舊配許氏贈安人有内助之力子男三伯曰
安仲曰壽季即主事寧也英秀卓傑未童丱公遣入郡
庠中永樂庚子鄉舉第庚戌進士筮仕兵部褒贈二親
人皆謂公善教女四適岩鎮方永誠琶塘胡士亨朱坊
徐汝庭許村許藴孫男七曰紹曰綸曰繼曰綱曰經曰
縉曰紳孫女六公生元至正甲辰冬十二月二十七日
卒永樂丁酉春正月三日享年五十有四越辛丑十一
月朔三子𦵏公於歙北通德鄉龍溪之陽然未有誌者
蓋有待也於戲吾歙吳氏著姓莫過澄潭觀公之孝友
利物如是宜其大濬慶源以承休祉而隱處終身弗躋
上壽非囿於命與數邪是知公之獲褒贈非幸也宜也
寧之仕實發軔之始其躋陟顯顒蓋未艾勉故備録公
之潛徳併述其族系爲狀庶㡬作表誌者有所采焉
　　　贈亞中大夫太僕寺卿程公(晟/)墓碑銘
　　　　　　　　　　　　　　　李　賢
刑部右侍郎程君以天順甲申五月七日合𦵏其父亞
中公母太淑人於河間城東金沙嶺之原乃奉其世譜
事狀請予銘其墓上之碑予受而讀之嘆曰於戲天下
著姓若程氏者無㡬蓋程系出重黎在周休父封程伯
子孫遂以為氏其後嬰立趙孤望著廣平至東晉新安
太守元譚始家於徽傳十三世曰靈洗仕陳至開府儀
同三司謚忠壯土人廟祀之宋元累封忠烈王王十四
世孫澐唐御史中丞歙州都知兵馬使子南節居休寧
陪郭公之所自出也初忠烈五世孫大辨北徙中山博
野再遷河南九世曰琳宋太師中書令謚文簡曰珦太
中大夫生子是為明道伊川二先生靖康末子孫從渡
江居池州曰祉仕終休寧尉遂與陪郭同居故休寧之
程於二先生為近族南節十二世孫曰榮秀仕元為奉
直大夫江浙等處儒學提舉公之五世祖也髙祖文貴
宣義郎徳興縣銅冶場提領曾祖社至正末用薦為承
奉班都知不赴祖吉輔叔祖國勝事髙廟為統軍萬户
死節南昌追封安定侯謚忠愍考杜壽嘗應聘不受官
贈亞中大夫太僕寺卿妣汪氏贈淑人公字士明諱晟
天性孝友洪武中聘君坐累謫戍北方公在髫齔侍行
即慨然有亢宗志比徙於沁再徙衛輝三徙河間雖徧
經險阻家業不墜父母安公之養如平時汪夫人有恒
疾湯藥必親調齊每夜露禱求以身代者二十年未嘗
以風雨急廹一日廢焉疾良愈弟昱公友于甚至弟愛
城中里舍日估之利即舉以卑之乃自督家人農未㡬
土沃田腴所得反勝城市弟又欲之公復以相付無吝
色既而昱喪撫其子女如已出侍郎生有偉質公每撫
其首曰吾家本世族不幸播遷於兹窮戹乆矣振吾宗
者其在汝乎因遣入學親課其業底於成公襟宇闊略
美鬚髯撝謙雅飭郡中名士多願内交雖家不甚裕逢
人急難寧自損以濟之性尤子諒見者知為善人嘗如
京師有二盜尾其後數日將抵都城二人者忽相去之
曰某等盜也見公長者不忍刼以相懼其言動感人如
此既疾革猶強起拜於祠堂惟以親老不克終養為恨
公生洪武庚午十二月十一日卒正統丙寅二月六日
享年五十有七以侍郎貴景泰中贈徴仕郎吏科左給
事中天順初贈亞中大夫太僕寺卿配張氏鳯陽五河
人父政洪武中為元城縣簿亦以詿誤謫戍河間母蔚
氏時聘君與元城同患難而相好聞淑人有懿行因求
為子婦蓋凡公孝親友弟教子處家之善淑人相成之
力居多舅喜賔客淑人躬任烹飪之勞能先事承順其
所欲酒殽有或匱者即脱簮珥市以繼汪夫人晚歲失
明淑人亦年六十矣起居服食之奉皆身親之已而舅
姑相繼没亞中公早已下世二子皆仕在外淑人竭力
營二喪無違禮歲時相祀必務恭潔如事生者尤有識
鑒毎侍郎有委擢之榮親黨入賀淑人不色喜曰是重
其負荷者敢以為榮邪晚就養京師禄入雖饒而自奉
儉素尤不喜僧尼巫覡毎曰此輩能隳人家範闖諸門
者必令家僮麾去之壽登七袠𤣥髪不改初淑人生五
年縣簿公得罪逺配凡所厯如宛城青塚李陵臺岢嵐
城之類淑人率能道其時與事毎對家人語及之輒泫
然曰吾懼汝曹不知起家之難有自肆以取敗者淑人
生洪武癸酉十月八日卒天順甲申正月二十九日享
年七十有二初封太孺人再封太淑人子男二長信即
侍郎也起進士敡厯中外清譽著聞次佲以武功至瀋
陽中屯衞千户女四長適教諭白瓉次適王哲次贅田
寛次適百户江春孫男五長敏政以童子舉召入翰林
讀書中京闈鄉試經魁次敏徳敏行敏功敏中孫女三
許適指揮子錢鐸千户子趙瑛指揮子凌雲漢先是公
没藁𦵏河間城西淑人之喪今上遣官賜祭復命有司
營𦵏事子孫顯名存没有耀人謂公夫婦積善之報蓋
不爽云銘曰
程氏之澤逺且長前有貞君後循良陰功孕此忠烈王
奕世金紫傳其芳朅從江南居北方温温亞中徳允臧
上承下啓流聲光淑人系出清河張婦功母道儀閨房
一文一武侍兩旁文尤顯赫居巖廊嗚呼二老真不亡
存没之寵逈尋常錫有制命奠有章瀛城之東金沙岡
守臣奉詔營此藏喬木宰樹紛蒼蒼太史刻銘表𤣥堂
後千百年殊未央(學士永新劉公定之程氏義田記兵/部尚書兼大理寺卿程公彦實𦵏其)
(考亞中府君妣太淑人於河間郡城東金沙嶺之原環/其塋牆田五百畝皆公所有者公以已禄賜既足贍其)
(私無頼乎是田矣於是仰告祖禰旁㑹宗戚俯召佃傭/而言曰是田吾不復私之也畫塍壟溝澮三分之其所)
(収一以供吾祖禰之祭薦祠墓一以供吾宗戚之婚婣/喪𦵏一以給爾佃傭之事畜饔飱償其勤俾勿怠庶收)
(入有常焉既言之復著簿厯開條目示儀則堅約束俾/主祀事者司之擇幹用者析理之公屢與予道其事乃)
(命長嗣翰林編修克勤来謁記垂乆逺夫事之創端由/已志然非與時遇合弗成也成而非有賢繼之其乆逺)
(詎可必乎昔范希文義田其志蓋謂吾先世積徳百餘/年而始發於吾若獨享富貴何顔入家廟向使希文不)
(出將入輔此志固無由遂抑非有主器善繼若純仁雖/遂矣慮或隳馬搜庫絹以惠鄰黨捐舟麥以賻故舊純)
(仁之心與父同符故希文中秋先夕詩有來日如登霽/清風不負期之句若䜟其子之將光大也而果然焉噫)
(豈茍然哉徳厚而𦙍昌也國之功業且箕裘是似家之/義田其菑畬是永奚難哉公欲乆逺義田尚益厚厥徳)
(且期克勤圖之予記不克若錢公輔然事闗義文宜無/靳矧克勤予較藝丙戌春闈所得士又簉屬在院亦宜)
(為公期焉公之先家徽郡忠壯公靈洗蔓延厥系於海/内明道伊川實祖之其自徽來河間則近在皇朝初載)
(云/)
　　　竇山處士程公(景華/)墓誌銘　丘　濬
程以國氏出周大司馬程休父漢魏以前盛於廣平至
東晉始盛江南而新安尤其著者其來也自元譚為新
安太守始數傳至忠壯公靈洗居歙之黄墩又數傳至
户部尚書仲繁居饒之浮梁其子令洭徙祁門之善和
里又數傳至竇山翁翁諱新春字景華以字行上遡忠
壯公三十一世所居地有五山里人以翁家世積善比
燕山竇氏因以竇姓山翁遂以自號人亦以是稱之環
所居十數里之人無少長惟翁言是聽出入興作惟翁
行是視事有疑難者輒相語曰盍質之翁乎翁必有處
此者矣行有悖理者輙相戒曰翁得無知之乎知之必
不吾容矣欲赴訴於有司者輒相謂曰何事勞有司乎
得翁一言則是非曲直有所歸矣惰於治生者輙相訾
曰翁之法不如是盍質之翁乎或不幸而遇患難有死
喪及困乏者輒喁喁望且呼曰無有以我事語翁者乎
翁庶㡬一來來則吾事濟矣用是一鄉人惰者以勤匱
者以足不善者以良風俗翕然以和及翁卒咸哭之慟
且走相報曰吾翁棄吾去矣天乎奈何家祭而羣臨之
者無虛日發引之日空一里之人畢㑹焉時景泰壬申
閏九月也距其生洪武己未得年七十有四以癸酉歲
𦵏於本里百花園曾祖仕榮祖德堅父汝楫母蔣氏翁
生九歲即孤事母及祖父母克盡孝道居喪不御酒肉
𦵏祭一本古禮以行念兄庭春戍遼陽終身不預燕樂
聞音律輒走避甞率族人搆堂祀先以合其同修譜明
系以收其異其孝友睦婣之行蓋天性然也翁初配汪
氏繼劉氏子男五人盛顯達懋譲女二人長適謝景春
次適鄭克已孫男十六人泰貫通容宻復憲宿宣文雲
迪騰循慄度女九人曽孫男八人嗚呼鄉有善人一鄉
之福使凡天下郡邑每鄉中皆得如翁者一二人以為
斯民率先三代之治不可復吾不之信也翁之次子顯
仕為韓王府長史得請致仕命其子户部主事泰以其
鄉親工部郎中李君友聞狀來乞銘予與主事君同年
進士也義不容辭謹次序而銘之銘曰
周大司馬曰程休父程之有氏蓋此焉祖始望廣平後
盛新安惟忠壯公雲仍實蕃縣曰祁門里曰善和比族
環居竇山峩峩竇山何有有賢一翁鄉邦是望族属攸
宗惡者以善醨者以醇翁匪今人三代之民三代之民
絶無而有銘發其潛永昭不朽
　　　明威將軍神䇿衛指揮僉事致仕黄公(琮/)墓誌
　　　銘　　　　　　　　　　　家　乗
公諱琮字進賢世居徽之休寧其先多隱徳至考彦斌
甫妻徐氏女生丈夫子七人家始殷里之識者䇿黄氏
必大貴既而仁宗昭皇帝臨御冊公女弟為貴妃特遣
二中貴人驛召彦斌甫至京授神䇿衛指揮僉事賜第
一區賚予恩數甚渥七人者公最長實侍北行上召見
喜其重厚亦授錦衣衛百户未㡬彦斌甫捐館嗣為神
䇿衛指揮僉事公雅不以貴戚自盈年六十即以官授
諸孫惟日端居自適而已成化初今上皇帝復册公長
孫女為秀懐王妃公之女適王氏者有甥曰增亦選尚
嘉善長公主為駙馬都尉公夫婦尚無恙惟時以手加
額曰吾家藉先世之靈迭被寵光飛香椒畹恨無德以
將之聞者嘉歎成化癸巳九月十二日忽一疾不起享
壽八十距生洪武甲戌二月七日上聞訃遣使者賜祭
蓋特恩云公配桂氏南京錦衣衛百户福之女以慈賢
重戚里封恭人子男三長昱以親藩恩授中兵馬指揮
次晟嗣錦衣衛百户次杲為義官女二長適錦衣衛百
户韓俊次適錦衣衛指揮僉事王珩孫男九長欽後公
數日卒次鑑次鍾嗣神䇿衛指揮僉事次銘次鐸次鉞
次鏞次鋼次鋭女五長即秀懐王妃亦先公卒次適伏
羌伯毛鋭餘未行曾孫男一曰彭年女四俱幼公平生
孝友事二親存養終慕如一日諸弟處江南歲時問遺
不絶貴妃從𦵏景陵毎時祀北望揮涕不已與人交不
蓄中對賔客恂恂執謙如弟子雖貴富而服食儉素惟
好善樂施予不厭子孫滿前佳辰令節奉觴稱壽恒諄
諄以盛腆為戒敏政嘗與鄉人造公公欵之竟日其貎
温醇其言簡而不誇有類乎古之仁人長者竊意其享
福有自也昱等將以是歲十一月十五日奉𦵏順天府
懐柔縣銀洞里賜地之原以敏政與公同鄉來請銘敏
政聞徽之鎮曰黄山山之下在唐有黄芮者嘗刲股以
愈母疾又廬父之墓以致連理木芝之祥見於史而爵
位不聞豈天欲錫報於數百載之後而得公乎銘曰
黄山崇崇毓彼黄氏懿其前芳有唐孝子爰錫爾類繄
天孔仁不食其報以啓後人猗神䇿公崛然中起嬪我
仁廟維公之娣豈惟皇嬪慶迭斯臻妃我懐園維公之
孫亦有公甥玉立在旁帝姬娟娟釐降於堂羌孰如公
維齒禄位越顯孫子維徳不匱奕奕几筵宸章奠之肅
肅冠裳賜地窆之史臣刻銘置此窀穸中有耿光百世
無斁(公没後一孫女復選為徽王妃孫男鏞亦選尚嘉/祥公主為駙馬都尉貴戚之盛蓋近世所未有也)
　　　贈文林郎浙江道監察御史汪公(宗煴/)墓表
　　　　　　　　　　　　　　　周洪謨
公諱宗煴字叔泰姓汪氏汪氏徽郡鉅姓皆祖唐忠武
將軍越國公華華當隋末保有六州厯代奉以王爵而
祀之華十二傳至唐兵馬使道安以兵鎮婺源家焉道
安生濆唐季為三梧鎮將銀青光禄大夫檢校太子賔
客兼殿中侍御史上柱國死於巢賊廟食三梧三梧之
地曰大畈子孫又遷居之濆曾孫延貴延之延貴九傳
至宋端明殿學士江淮制置使贈太傅立信以忠顯延
之曾孫紹與其子四友先生存竝以行義文學名其鄉
存曾孫坻又自大畈遷浯溪公蓋浯溪之汪也坻五傳
至南山先生徳潤生二子曰叡同同當元季起義保州
里厯官淮南行省左丞死於偽吳贈推誠效節輔國功
臣榮禄大夫江浙行省平章政事追封平陽郡公叡仕
國朝洪武中為承務郎左春坊左司直郎學者號貞一
先生公曾祖也祖淵父櫨皆隱居不仕伯父梁舉永樂
甲申進士知虞城縣事簮紱蟬聫奕世不絶公生有至
性六歲喪母九歲喪父即哀慕如成人繼母江氏來歸
甫一年即孀居以保節撫孤自誓而公亦能以亢宗為
志然幼孱弱羣從父兄數侵之公曲志奉承不與之角
恒自道其煢煢孑立之苦言與涕下聞者感動羣從父
兄卒善視之貞一先生於六經諸史皆有著述公朝夕
諷誦務究其㫖義将以嗣其宦業而獨任家政不能出
也公祖父兩世居鴻村鴻村者先壠在焉公以其地非
便乃節縮浮費返於浯村舊址闢基考室視昔有加歲
時供祀必極豐腆哀感悽惻終身以不逮養為恨奉繼
母如生已凡事務得其歡心見其子奎幼負才器方六
歲即遣入縣庠奎果登名用成父志公為人剛介而襟
度坦夷無綺言媚色汪氏自國朝來充萬石長公獨以
取足官賦為事未嘗有所朘削里人頼之享年七十有
二以成化戊戌十月十七日終於正寢配江氏邑湔源
人處士庸禮女也賢明慈惠克相夫子卒年六十有七
奎以内臺考績獲賜勅贈公文林郎浙江道監察御史
江氏贈孺人公子男四長奎也成化丙戌進士除秀水
知縣擢監察御史以抗疏論事出為䕫州通判𢎞治初
進叙州同知再進成都知府屢受旌異次坦次圻次坤
女二長適江時英次適詹希昌孫男十二長銘次鐸次
釗次欽次鏜次錫次鑌次鎧次鋂次鍍次鐶次鏡女九
長適儒學生孫格次適滕梅次適江溥次適江杞皆邑
之故家次適錦衣衛百户休寧程壎故大司馬襄毅公
之孫今學士克勤子也餘多未行公墓在大容梨樹坑
之原乆未有表奎以克勤所序事行致書屬洪謨洪謨
叙人也昔在春官見奎之納忠敢言嘗偉其人既歸里
居又目擊其為郡惠民有古循良之風而無忝崇階峻
秩不占可知則所以恢其顯揚之地發其幽潜之徳將
有進於此者是用述其家世履行之槩俾鑱諸石以俟
他日之大書焉
　
　新安文獻志巻九十二下
欽定四庫全書
　新安文獻志巻九十三　　明　程敏政　撰
　　行實(寓公/)
　　　孔右司(端木/)傳　　　　　　李以申
孔右司端木字子與舊名端朝先聖四十八世孫昭陵
朝為中執法名道輔其曾祖也未冠能屬文賔興賢關
藉藉有聲宣和四年徽廟幸學訪先聖後以行藝俱優
特賜上舍出身觧褐除太學正建炎南渡走行朝註黟
令因卜築焉分教宣城除正字遷小著慨然以殺青為
己任建言唐以韓愈為史官當時各致所聞乞召中外
如唐故事厯都官司封郎雖在省曹猶兼著作建炎初
移禮部貢院於諸路命漕臣領其事姦弊百出公請復
祖宗舊制從之擢右司郎知袁州累奉祠起知臨江軍
一新校舍撥黄冠私田益學糧既去諸生祠之道感疾
卒公自幼以文知名至老益髙古有南渡集二十巻孔
氏子孫聚居闕里㡬二千年自中㪚傳及公五位随駕
而南散居衢徽湖撫四州今四世矣子四􁘼徳興簿璅
監左藏庫瓅江都令􁀙石埭簿國朝尊禮先聖具有彛
章令監司保舉孔氏有行義人教諭本家子弟依學正
例供給此元祐元年也詔免孔氏税租此太平興國三
年也端平乙未三月教授李以申到學之初首訪右司
之後謂先聖以六經四書師表萬世而子孫欲肄業庠
序者乃拘以春秋二補之法甚非尊師之意江都令之
子悊徳齒俱尊鄉評推重所居乃學之舊址而歲輸養
士錢遂援祖宗故事申言於郡以禮崇請處之學正俾
其子弟來游併與地錢除之劉侯炳悉從其請(宣聖子/孫若谷)
(授官録黄尚書吏部前相州司户叅軍孔若谷年三十/六本貫兖州仙源縣長府鄉闕里至聖文宣王為户曾)
(祖自牧祖道輔父舜亮前任得用曾經試中後有合該/收使舉主二人以上免叅選入判司簿尉准令指入一)
(得路分㨿本人乞入近地及乞注澶州清豐縣尉係重/法縣分選闕准條依名次路分逺近不注曾犯贓罪私)
(罪情重人又條先注曾捕盜被賞不注年五十已上勘/㑹别無捕盜被賞人願就合該差注前任紹聖二年九)
(月内授申頭王協無出身前任三考合一任三考右壹/又擬澶州清豐縣尉兼管勾黄河埽岸填見闕令闕左)
(僕射臣惇右僕射闕左丞臣卞右丞臣履尚書臣祖治/侍郎臣鐸等言謹件鍾祖猷等十二人擬官如右謹以)
(申聞謹奏元符二年七月二十七日郎中臣胡宗炎上/給事中臣趙挺之讀尚書左僕射兼門下侍郎臣惇省)
(審侍中闕聞閏九月十一日午時都事張真卿受右司/郎中徐彦孚付吏部吏部尚書祖洽侍郎鐸告澶州清)
(豐縣尉兼管勾黄河埽岸孔若谷計奏被如右符到奉/行主事楊仲通郎中宗炎元符二年閏九月十一日下)
(奉南宋録用孔端朝敕牒尚書吏部迪功郎孔端朝右/  聖㫖宣差徽州黟縣令替萬直夫到任成資闕劄付)
(孔端朝准此建炎三年八月四日祀敕右迪功郎孔端/朝昔在漢祖以干戈之際過魯而  孔子崇儒之意後)
(世稱焉朕覽史書而太息頋瞻曲阜之廟越在境外於/兹累年矣惟時裔孫文學行義名在冕笏召而訪對克)
(告我猷俾更官秩以示予意嗚呼爾益勉之可特授左/丞事郎奉敕如右牒到奉行紹興二年十月二十七日)
(侍中闕令闕尚書左僕射同中書門下平章事頥浩尚/書右僕射同中書門下平章事勝非叅知政事庾簽知)
(摳宻院兼權叅知政事邦彦給事中安宅中書舍人與/義十月二十七日戌時都事胡洞受權右司員外郎周)
(聳付吏部令闕尚書左僕射同中書門下平章事頥浩/尚書右僕射同中書門下平章事勝非叅知政事庾簽)
(書樞宻院權叅知政事邦彦吏部尚書與求侍郎益告/左承事郎孔端朝奉敕如右符到奉行主事王渭員外)
(郎兼權異紹興二年十一月一日下軍尚書省牒右宣/教郎孔端朝奉敕宣差權發遣袁州  州兼管内勸農)
(營田事替樊賔到任成資闕仍借緋候逥日却依舊服/色牒至准敕故服紹興七年十月日牒叅知政事陳張)
(左僕射同中書門下平章事文錄用孔􁀙敕牒敕文宣/王四十九代孫孔􁀙傳曰子  無後何以勸善而况先)
(世之後乎故本朝自崇寧間取族長一人官之世世勿/絶所以褒崇先聖至矣今汝於次當官爰卑初秩尚克)
(好修以毋忝於爾祖可特授迪功郎奉敕如右牒到奉/行慶元二年七月十八日右丞相鏜叅知政事深甫澹)
(給事中義端中書舍人七月二十一日午時任老申受/左司郎中鄭顯付吏部右丞相闕叅知政事深甫澹權)
(吏部尚書及之侍郎闕告迪功郎孔􁀙奉勅如右符到/奉行主事孫思明權員外郎議之  元給孔氏子孫逰)
(學文憑皇帝聖㫖裏嘉議大夫襲封衍聖公㨿族人孔/克煥狀呈係宣聖五十五代孫同弟孔克煒等欲行前)
(往迤南等處逰學尋師問道以廣見聞収買書藉誠恐/各處學院不行依例應付養膳錢糧告乞施行得此照)
(得元奉集賢院咨承奉中書省札付送㨿禮部呈照得/欽奉聖㫖節該孔子之道垂憲萬世有國家者所當崇)
(奉欽此除欽遵外孔氏子孫逰學去處理合優恤所在/學院毎名支給白米二石中統鈔二十兩及行供宿頓)
(應付脚力庶不負聖朝崇重宣聖優異後人之美意具/呈照詳得此咨請依例施行奉此又照得近奉江南諸)
(道行御史臺札付今後除孔顔孟三氏子孫遊學去處/仰所在學院依例應付施行承此今㨿見呈仰經過路)
(府州縣廟學書院騐此文憑毎名依例支給錢糧應付/施行所有文憑須議出給者一行四名克煥克煒克新)
(克文右付孔克煥等収執准此至正某年月日安國初/優免孔氏子孫差役帖皇帝聖㫖吳王令㫖興  府歙)
(縣承奉興安府指揮為孔舜夫等差役事仰更為從實/照勘别無詐冐依上優免施行奉此照得先准本府儒)
(學關該㨿儒人孔舜夫明夫和夫連名狀呈係先聖五/十五代嫡孫寓居歙縣西南隅南門内建立先聖孔子)
(家廟住籍為因兵戈廢毁前項基地見蒙築砌城牆起/蓋城樓及墳山税産毎歲依例輸納税糧外㨿雜泛差)
(役有本隅里甲不行優免將各户一㮣排充小甲等項/呈乞施行得此關請優免施行准此照得孔舜夫等委)
(係先聖後裔貧窶孤寒家道消乏除各户毎歲依例輸/納官賦外雜泛差役理宜優免已經行下本隅依上優)
(免及申覆興安府照驗施行去後今奉前因合下仰照/驗依奉興安府指揮内事理依上優免施行須至指揮)
(右下西南隅/里甲准此)
　　　趙刑部(善璙/)傳(從曾孫必賛/從𤣥孫良金)　朱　同
趙刑部善璙字德純祖士禬從南渡居歙叔父不俄登
乾道丙戌進士第積官正議大夫知郴州靖州終淮西
安撫司叅議涖官臨民有惠愛善璙以父武節澤授承
信郎少有大志刻苦問學魁南官登嘉定元年進士第
換修職郎主湖州德清簿嘗謂士大夫涖官臨民不明
九官無以斷疑於是精熟中法科除大理評事改宣教
郎知隆興府武寧縣置貢莊造浮梁士民徳之通判廣
徳軍值大饑借倉司米解錢數千緡為糴本民頼以活
知興國軍有能名改知江州時水澇米價騰踴轉於諸
路糴米三萬餘斛分撥諸邑米價減半闔郡得更生上
嘉其績增秩因任控辭弗獲乞以中大夫澤囬贈父母
召為刑部郎上意嚮用尋以疾畀祠數月卒官至中奉
大夫有自警編行世　必贊髙祖不劌從南渡居休寧
必贊應右科累階忠訓郎登端平二年進士第換文授
承奉郎調南陵丞丁母艱孝慕盡哀服滿除餘干丞兼
憲幕遷吉水令邑近蠻獠民頑悍難治令多不終任必
贊清明剛毅不畏强禦得士民心五年方滿授福建路
轉運司機宜漕使頼之畫諾而已縉紳交薦就任除通
判建寧府卒姪良倧良陋同年登進士第良倧終司户
良陋性孝友居官以廉平稱先尉石門兼憲司準遣遷
淮東路總分司改京官出宰浦城不願仕隱居墓側以
終　良金祖崇忠官提舉崇福宫載父喪從南渡至婺
源太子橋卜𦵏北亭山下因居焉良金登寳祐四年進
士授無錫知縣文天祥陸秀夫皆稱其人嘗移書責賈
似道誤國不報遂隱居不出所著詩文號随隱集(按世/系表)
(太宗長子漢恭憲王元佐生漢懿恭王允升允升第九/子平陽王宗彦生饒陽侯仲均仲均生朝奉郎士禬士)
(禬生不佊不俄不佊生善璙不俄生善瑁為石埭令海/允升第四子漢束侯宗楷生髙宻侯仲侔仲侔生北)
(侯士鱣士鱣次子武訓即不劌寧太宗第四子商/恭靖王元份生信安僖簡王允  崇忠七世孫也)
　　　趙司法(希衢/)傳(子與㤩孫孟櫄/從孫孟燧)朱　同
趙司法希衢祖伯固從南渡居婺源父師臤累遷至忠
翊郎希衢以䕃補將仕郎銓試補迪功郎授福州侯官
主簿臨政多平憲司郡守交薦不就從常調轉真州司
法及𤓰而終自號可山有可山集子與㤩年十八暨弟
與懲同登嘉定十七年武舉授承信郎本郡酒官仕岳
鄂見知運使憲使監饒之浮梁景徳攝邑事有寃獄乆
未明與㤩受委不六日而決丞相嘉之超遷不就從常
調至秉義郎後五領文解遇覃恩廷對轉京官都護新
班承事郎而終子孟櫄咸淳元年暨從弟孟括孟頮同
登進士第孟櫄授修職郎吉州安福主簿升承信郎致
仕自號古春有古春集(按世系表太祖長子燕懿王徳/昭徳昭第二子舒國公惟忠生)
(二子長束萊侯從恪次博陵侯從質從恪四世孫伯總/從南渡居黟四世生孟燧舉進士從質生房國公世疆)
(伯固其/曾孫也)
　　　趙提幹(時埅/)傳　　　　　　洪焱祖
趙提幹時埅字徳範祖彦翮從南渡居歙父煃夫䕃右
職入官兩請國子監解為襄陽尉入京湖制幕時埅早
孤母吳氏守志朂之學年十七請浙漕解繼請國子監
解補宗學丁大全董宋臣用事與同舍生伏闕上書斥
言其姦景定三年由魁舍試免省登第授興國軍教授
秩滿辟浙東提刑司幹官改浙西卒其教興國修富川
志人稱其精博赴浙西道抗柄國者令所親來言當相
處以掌故力辭以是卒淹常調浙之獄訟猥劇時埅酌
情引法以平恕稱(按世系表魏悼王廷美生髙宻/慈惠王徳恭彦翮六世孫也)
　　　呂待制(廣問/)傳　　　　　　李以申
呂待制名廣問字仁甫丞相文穆公之裔尚書刑部員
外郎行簡之曾孫也世家開封随髙宗南渡初居寧國
再寓新安公自幼雋㧞能文詞事親孝年二十貢太學
登宣和七年乙科調徽州婺源簿召試館職辭教授宣
學江西羣盜蠭起李侍郎㤗發帥豫章辟入幕多所禆
賛泰發入參大政上命從臣各薦二人公在薦中言者
指為黨罷知江州徳化縣招輯流亡建學舍息獄訟既
去邑人祠於學除禮部員外郎言者又詆為周葵黨罷
除江東提舉移浙西路入對上嘉納遷提刑兼權湖州
除直秘閣兩浙運副因奏事上嘉其通曉除右司員外
郎充接伴金國賀生辰使得體拜起居郎一日上喜其
練達不沽激親擢御史以宰相陳康伯有連不就權禮
部侍郎凡内外典禮多所訂正且密定建儲之議孝宗
即位首疏二事以獻其言深切請外除集英殿修撰知
池州以病移徽州歲饑損常平米價以賑民而自任所
損之數時州郡多獻羡餘公不肯曰無以使上知民之
貧也歲餘召對内殿極論方今舉事當守一定之論以
治内為先以收人心為急上屢稱善除敷文閣待制兼
侍講疆事甫定金再通好上問議成否因上章備論思
患豫防之意朝論偉之未㡬病五上祠請上對宰相問
病狀曰是老成有學問者進龍圖閣待制提舉江州太
平興國宫卒官至太中大夫年七十三子得中自中(按/朱)
(子跋呂仁甫帖云靖康之亂汴京不守衣冠人物萃於/東南呂公廣問仁甫來主婺源簿而奉其兄和問節父)
(以俱觀此則文穆公子孫亦有居婺源者舊志廣問嘗/逰和静尹公之門婺源大畈汪存師之獲聞河洛之學)
(所謂四友/先生者也)
　　　宋尚書(貺/)傳　　　　　　　李以申
宋尚書貺字益謙其祖自開封徙當塗建炎中父少師
奉使金國殁於王事補公將仕郎尉新安樂山水明秀
因家焉知上元縣監左藏庫除軍器監簿奏言慈寧既
還闕誠千載慶事願令有司舉行天申節上壽之禮錫
燕自此始遷司農丞金部郎進右司言陛下親灑宸翰
刋正孝經訓迪元元可謂至矣乞詔守令因勸農延見
父老告以聖孝之誠庶㡬人知愛親上嘉納之兼權給
事中厯户部侍郎兼樞密院都承㫖後以權吏部尚書
知臨安府時有母訟子不孝者欲坐以徒母祈免甚哀
即與寛假或言其臨事無斷乃爾非京尹才公曰治一
不孝子何難所以優容之者欲全其母子之恩爾上聞
之以公言為是提舉台州崇道觀起鎮金陵兼總餉以
言者謫居梅州孝廟登極召赴行在因奏制敵便民理
財三事㡬萬言上頌可者數四除集英殿修撰知京口
未㡬奉祠復官職致仕轉光禄大夫卒贈開府儀同三
司年七十九子宗説終霅川倅(竹洲吳儆撰宋氏山居/三十詠序新安郡治南)
(其所屬邑皆憑山瞰江映帶林壑山皆秀抜竒偉多佳/木葱蒨蕃蔚貫四時而不變江流激烈紆餘澄清與山)
(相稱士大夫生於其間而立於朝者多自諫坡御史府/以進於卿相立功名著風節視通都大邑無媿或過之)
(然率多貧難或寓於他郡不能植生業飭逰觀為歸老勝/故鄉之計尚書宋公當塗人世宦於新安樂其山川之)
(而家焉郡治之北有山磐􁁉而南與西北山川相賔主/竒峯逺岫蒼顔秀色羅列於几席之上平沙漫流風檣)
(烟艇出没於履舄之下逺近隠見朝暮晦㝠雖巧繪妙/言語者莫能窮其狀盡其變也山之麓有石有泉有昻)
(霄聳壑千章之木萬竿之竹名花雜果綜錯其間公夷/荒斸險結屋於西崇堂傑閣呑吐風月紅軒碧甃照映)
(闤闠者足以稱江山之麗又倚石之竒壮而層出為巖/疏泉之餘委為池因茂林之可芘修竹之可徑華實纎)
(妍之可玩髙下夷險之異趣者為堂為池為臺為榭為/齋房為射圃布置施設曲折窈窕雖窮足力不能遍也)
(某嘗從公舉太白於雲端歌金縷於木末公出其所賦/山居三十詠命某属和某不能為詩而為之序公自紹)
(興中入朝為省府其所建置規畫後之能者不能易退/居三十餘年今年七十餘康强如五十許人步上下山)
(如飛尊酒笑談窮畫夜不倦日從賔客按絲竹以與景/物相周旋雖承平盛時仕通顯享安樂者不能過南渡)
(士夫所/罕及也)
　　　休寧知縣周(徳成/)墓誌銘　　劉如孫
洪武二十有七年徽之休寧邑丞甘以聲以其邑教官
所狀故令周徳成在官治績有係去後之思者勒諸石
與議宜得翰林製文因請于予予以在官毋樹徳政碑
已著禁令辭不肯為乆之以聲謂非頌其徳也為其誌
銘爾學士宜毋辭按狀徳成姓周世廣東雷州宦族父
諱政前元欽州路判官德成隨侍家法嶄然不敢為子
弟豪放事日惟杜門讀書洪武庚申春用鄉邑薦授閩
之邵武㤗寧邑税務大使規畫有才月課增羡滿除山
東萊州逓運官恪勤所職供億無乏往來便之十有七
年有官未入流品者得以明經舉之令用知濰州張友
直薦學通經術以年未及五十授前職下車值時艱袪
除民害邑乏員孤身喧囂倥偬之間裁剸如流晨興秉
燭視事嚴立信牌之禁發遣銷繳必於其前來者不得
一跡六房蹊關罅節吏無所容其弊薫良蕕奸題帖無
貸邑四履東歙西黟南遂安北太平籍民三萬餘户里
長二百四十有七每里一圖户口賦税悉疏其間徭役
三等九甲週而復始吏不敢欺民從其令無田者驗之
以丁丁一歲庸止五日在所樂業先是里甲勾軍無問
虚實為費不訾則庭審之有無與決而請托不行和買
病民籍其時直對物支付人得實惠恒曰官無侈用則
民無妄費故一切儉以律下無藉游食鄉井曰野牢子
者得其渠魁二十七人痛䋲之餘屏跡各衛勾軍補役
餘丁更名異籍轉相為奸審得其實立發遣之十有九
年始設糧長察有害民者立除之餘悉震懾府毎帖下
勾稽無問事完與不惟貨黷否則毛舉細事為罪事至
立決有所拘閡詣府與辨竟柅不行千户所有卒丁蠻
兒者强獷無頼人畏之若狼虎格殺小旗屢問不屈移
委㑹問至則俛首伏罪曰周相公來我尚何詞十七都
民有牛在山被割其舌者踪跡勿得則語之以曾有人
來買否曰有之酬價不及而去曰即其人矣第殺此牛
必有來買肉告私宰者已而果然推問得實其舌尚在
未食人神其事可方包孝肅云鄰邑歙民有訴殺人者
初檢誣勘平民當其覆檢察得其人一訊即伏而平之
寃衊獲伸邑民吳姓者任廣東知事贓盈巨萬徴之属
邑不足濫及本縣所仇不巳宻緘上聞抵罪本府而誣
指之患遂息邑在萬山間不通舟楫往來使客必以轎
民病之思革其弊謂同寅官置一轎在㕔待彼不應索
而索者吾屬當自舁之聞者為之不敢啓齒五城黄瑾
妻吳氏在邑朱原輕妻李氏皆嫠居四十餘年撫子若
孫特表其志節得㫖旌其門閭俾闔邑之婦知所勸其
為政務崇大體敦尚風俗嘗於㕔事後堂扁曰正巳以
重端本在任七年屢以旁累赴逮法曹而耆民范續卿
朱巽齋等不難重趼願以家産保其無他迄得賜宥還
署耆民受賞而歸二十二年秩滿之京例當調用邑之
耆民老稚遮道扳留耆民方徳茂等還舉再任後因本
府􁀬其亷能誣以他事令亦上其奸弊事府獲罪已仍
還職二十四年春以軍事錯迕再取至兵曹耆民朱良
弼等復詣闕舉留悉允所請不幸嬰病卒於客邸是年
三月二十日也邑民聞訃無不慟哭曰是父母乎我者
今已矣天故不壽若人使得終惠我民也邪街衖至為
之罷市則相與擇地𦵏邑之城南邑民朱崐之所獻也
既𦵏更相率買田置宅為之代耕輸税終養其妻子嫓
蘓氏子一人益清女一人奴奴享年五十有一嗚呼何
地不生賢何賢不世用何郡邑無良民以雷陽海濵之
地而傑出徳成其人出宰休寧為時麟鳯以亷能結主
之知慈祥愷弟得民之心在邑㡬二考而秉心一致臨
事不惑字民如子是故民懐其徳一有所事赴逮即奮
力往捄如子弟之衛父兄至願没入田産以贖其罪蓋
惟其心切乎民民亦心切乎官官民以心相感朝廷以
心相應且其在任未去猶諉曰有所覬望而為之者今
也身没奚以而尤惓惓其妻子必使生者得遂其生死
者得安其所而其民報徳之誠舉無所憾矣抑民心之
公不容泯固也恒情於其民之徳乎吾同官惼心狭量
者不能忘乎媢忌之私今以聲視徳成為同寅不惟聽
其民之為買田廬抑且代為請文銘之金石足以見其
能不拂民心之公而永為後來官此邑者之勸是皆可
書也已為之銘曰
在官不求名去官而民懐思其休寧之何武也邪視民
如子没身而民益親愛其休寧之召杜也邪是豆是爼
既香火之妥靈有田有序復妻子之得所我銘其阡有
目咸睹其于激昻詎曰小補
　　　中允趙先生(文/)傳　　　　　家　乘
先生諱文字煥然世為山東齊河舊族宋元時有官峽
州夷陵及淮東運司者代逺譜逸莫得而詳父處士欽
母王氏生二子先生其仲也性極聰慧九歲充邑庠生
年十三食廩二十二以貢入太學季考率占上列洪武
癸亥詔選堪為人師者吏部得先生若干人太祖皇帝
面諭諸生若不恥下問三年來朝皆為老儒矣遂注四
川重慶府巴縣學教諭授符一勅一奉二親遵陸由漢
中以往抵任正身示教而於課試訓飭之條亦備且嚴
諸生化服三載考績復任仍奉二親泝荆江而上間關
萬里孝養愈篤厯九年所教士取科第甚衆乙亥陞徽
州府學教授㑹處士君卒哀毁踰禮不用浮屠法賃地
安厝於歙東關服闋赴京上書自陳母老乞一資於鄰
郡以便養遂授江西饒州府鄱陽縣學教諭食教授禄
永樂元年以例赴京復除徽州府學教授母卒日夕悲
泣以親喪在淺土乃竭力定卜於星洲馬尾山祈雨􁁗
奉二親𦵏焉服闋還齊河祭掃祖墓至京師厯事刑科
叅駁一年授湖廣岳州府學教授先生凡厯三學恪守
教法蜀楚之士多所造就其在新安若都憲程公富輩
皆弟子也辛夘詔吏部選老學之士能講説者尚書蹇
公義以先生名上太宗皇帝召至御前面諭授左春坊
左中允賜宴俾輔仁宗皇帝於東宫先生被知遇夙夜
惓惓惟懼弗稱進講經史敷繹明盡應制有作悉寓箴
規睿㫖嘉奨癸巳正月二十日卒於南京年五十有四
子孫奉喪還𦵏新安乆之遂占籍於歙先生娶馬氏四
子玉璧瑛琮玉六子仁義禮智信倫智為郴州興寧縣
學訓導智四子曰昶易冕昺昶中應天府鄉試先生在
永樂間實與庶子黄公淮諭德楊公士竒金公幼孜賛
善王公汝玉同官宫僚其後諸公從龍悉登顯要皆膺
贈典而先生早世又乏裏言遂至淪落無復知者爰撮
其大畧如右以俟考摭云
　　　明故徽州府儒學教授贈嘉議大夫刑部右侍
　　　郎楊君(昇/)墓碑銘　　　　　楊士竒
杭有君子曰楊孟潜没三十年其子刑部右侍郎寧以
前翰林侍講匡南余鼎所誌墓文告予曰先君子受追
贈恩至三品法得立碑於墓敢請刻辭予聞孟潜之行
於士君子矣又與寧同朝厚善為之序曰楊本沈氏世
家杭之錢塘業儒元杭州路儒學教授世隆生壽之壽
之生徳文生而父卒鞠於舅氏遂䝉舅姓孟潜之曾祖
祖考也母傅孟潜諱昇自幼凝重不凡天性孝友髫齔
已立志學問而旦暮侍養不去親側得親之歡一弟篤
愛之終身洪武丙子以春秋中鄉試明年㑹試中副榜
授教諭星子縣年甫二十餘惇持師道端威儀明講説
自旦達夕躬勤弗懈舉動雖㣲不茍屹然類老成人學
者翕然服從前庶子廬陵鄒緝方正不茍許可時佐教
星子獨加禮孟潜道譽之不置口星子學賢科累歲不
薦士郡邑及學官惑於地理家言學地不利謀徙置孟
潛適至毅然曰學業至未有不薦者竟不徙其於學者
誘掖奨勸忠愛懇到乆而彌篤三年學薦二人又四年
薦四人皆登第自是科不乏升九載考績陞邵武府學
教授無㡬調徽州府學施教一如星子所至諸生皆從
授春秋大比而升者比比善教之效有聞於時其為人
純實和易服用儉素非道之言未嘗出口與人交悃欵
言出而信其去也皆思之乆不忘平生以事親為切要
得禄必迎就養有欲以理民薦之者力謝却曰今幸在
散地旦夕獲侍親側而奈何欲奪之乃止永樂甲午留
北京以疾卒卒時老親及妻子皆在徽甚貧惟以不獲
終養為憾徽人聞之為築室學宫之側以處其家非積
行之誠有以致之乎卒於是年十一月晦享年四十有
三𦵏錢塘之花家原以寧貴累贈至嘉議大夫刑部右
侍郎嗜為文章詩雅淡近古所著有拙齋藁春秋正義
藏於家配袁氏封太淑人子男二長即寧舉進士擢官
刑部主事陞郎中用佐武功陞刑部右侍郎次宜鄉貢
進士女二長嫁監察御史劉安定次嫁徽州府學訓導
張昊孫男四其昌其順其逢其祥銘曰
行莫先孝顓顓厥誠道貴善教羣才以成忠厚之存平
直之行天有報施身後洊榮有赫嗣興峩冠在廷振華
履亨既崇以閎錢塘之原歸展先塋貽後樹碑太史之
銘(尚書㤗和王公直撰楊先生祠堂記景㤗二年三月/徽州府新修前教授楊先生祠堂成其徒右副都御)
(史程君富等所為也先生諱昇字孟潛錢塘人其學於/書無不讀而尤邃於春秋其所以教必本於聖賢而不)
(惑於異説洪武丙子領鄉薦得星子教諭星子之士前/此無與薦書者衆皆言學地不利謀徙馬先生適來力)
(止之曰為士者不得與薦書此學未至耳非地之過也/乃與諸生日夜講學求所以治已治人者俾身體力行)
(之以其餘日肆力於文章諸生感先生之教己益自淬/礪既三年薦二人又四年薦四人皆登上第自是相繼)
(有顯者先生秩滿陞邵武教授無㡬調徽州徽州人士/聞先生善教皆樂從先生亦樂以聖經賢傳為之講説)
(三綱五典日用事物常行之道剖析精㣲於義利之間/曰如是而王如是而伯諸生曉然知天理人欲之辨而)
(奮志於學十餘年門人弟子領薦而升者亦十數人時先/生有親在堂居貧守約而篤於孝養當路者知先生有)
(治理才将薦起之先生力辭曰奈何奪人父母之養而/茍欲榮貴其身乎諸公乃止歲辛夘先生以内艱去諸)
(生援范文正故事於學宫之傍别作一齋留先生居之/而受學焉永樂甲午先生捐館而老親妻子皆在徽遺)
(言痛不得終養徽之士思先生不忘充廣舊宅以居之/所以待之者亦如先生時先生之子寧宜亦以家學相)
(繼登第徽人愛厚之如累世親戚之家今復廣舊齋故/址作堂以奉先生像凡諸弟子與先生子孫得以歲時)
(修祀焉非先生之徳及於人者深惡能若是哉人之大/倫有五君臣父子夫婦長幼朋友而師不與焉然道之)
(所以明且行者師之教也不然則君臣之義父子之親/夫婦之别長幼之序朋友之信有不悖焉者鮮矣是故)
(師者道之所系也任道之重以厚人倫美教化奚可忘/報哉古所謂鄉先生没而可祭於社者蓋此之謂矣新)
(安子朱子之闕里也子朱子之道天下後世之所仰頼/而師法者先生之教亦率是而已而居於斯㳺於斯門)
(人在是子孫亦在是聲音笑貌志意樂嗜皆可以想見/精神血氣之感通昭明焄蒿之發見當必有慨乎心者)
(循先生之教以上泝子朱子而篤不忘修己治人之道/皆馴至其極則可謂善學者矣此固先生之志而後人)
(之所當務也寧累官至南京刑部尚書先生亦累贈至/禮部尚書君子謂先生之生雖力辭顯榮而卒享褒贈)
(以為有徳之應祠堂之作貲力多出程君其次則侍郎/吳寧郎中金宗善按察司副使荘觀僉事程志學叅議)
(方勉御史張昊許上達知府江浩訓導康懐今徽州府/學教授羅倫訓導鍾振皆仰慕先生亦相與助成之既)
(完刑部君告予曰先君子之教授徽州一時英才皆願/學因得以奨勵成就之今其心惓惓如此誠可謂厚矣)
(不可以不書故敢以記為請且将示寧之子孫俾知祠/堂之所以作而思洒掃於無窮予嘉其意乃為書之而)
(使鑱/諸石)
　　　武畧于公(聦/)傳　　　　　　夏時正
公諱聦字公達姓于氏其先徐州豐縣人曾大父而上
率有隱德大父海當髙廟龍興仗劍從戎入補羽林出
戍新安卒以戰没父興代之以功為什伍長文廟初從
下交趾授新安衛百户再往征交趾叛者没柳州公時
方九歲聞訃即哀慟不自勝觀者感嘆少長知自立讀
書史務通其大義而識度宏逺奉母吳氏孝養備至人
預䇿其不凡永樂壬寅以父没王事進襲副千户洪熈
初領屯田百廢并舉啓築涇縣潘村賽公諸陂壩畜水
灌田萬頃人利之至今宣徳中督運京儲立法剗弊糧
不耗而軍無私逋上官取為漕規正統癸亥賜誥授武
畧将軍管軍千户公年益荗事益核尚書周文襄公及
諸巡撫者雅知公能有軍事必見委公亦悉心經畫舉
錯得宜時屯田雜民耕有不便者下公覈之公辨正疆
畎彼此適均衆大感説官僚間有孤弱者必扶持之沈
鬱被搆䧟者力拯之得自申乃已聲稱燁然而公不自
為足居常語曰治家與治官一也家之不淑其如官何
乃節縮浮費以治生為事男女各職其職而責之成所
積遂以萬計置荘二十有二跨徽池寧國三郡斥其贏
以振貧窶貸而不能償者焚其劵遂作祠堂置祭田教
其子明入郡學遍遣從明師朂之成歙縣學聖賢像乆
敝紫陽朱子祠亦就圯公樂助而新之徽孔道新嶺箬
嶺號極險而三溪橋口當水之衝行者告病公或募工
甃之或協力為橋雖重費不惜道宫佛舍有以敝告者
亦捐金助之部卒壮無室者為之娶凡數百人又買負
郭地為義阡瘞死而暴露者下至施槥以濟急製藥以
拯病者活凍餒之嬰而訪還其家蓋有願役其門而從
其姓者延接寓公過客無虛日於名士尤注意刑部李
主事泰左遷衛經厯客死公具棺殮還其家山東歙學
生江左與明友死而貧公許以孫女妻其子經紀周至
其篤於義類如此公年六十即言於朝以職授明端居
自適不復問家事然官司有疑難必咨决動中事㡬鄉
人乆訟者必求質曉以利害或代出金償使兩罷去成
化甲辰九月十八日卒卒之前一日衣冠危坐悉召子
女前語以大事且諭明曰謹守法度積德以振家風吾
無憾矣復召親友與訣無疾而逝年八十有二逺近聞
訃弔送者㡬三千人
論曰此程内翰所誌公墓云爾予不及識公識公之子
明於吾少保于肅愍公家耳其言亮哉其有爼豆之習
而非純於櫜鞬者也豈公之教然邪肅愍公社稷臣顧
其子京尹君乏嗣乃擇明之子元忠來繼士夫驩然以
為忠勲之有後宜也然則公之所積将復因肅愍公而
益顯於後世哉
　
　
　
　新安文獻志巻九十三
欽定四庫全書
　新安文獻志巻九十四上　明　程敏政　撰
　　行實(文苑/)
　　　唐吳御史(少㣲/)傳　　　　　羅　願
吳御史少㣲新安人第進士長安中累官晉陽尉與武
功富嘉謨同官友善先是天下文章以徐庾為宗氣調
益弱獨少㣲嘉謨屬詞本經學雄邁髙雅時人慕之文
體一變稱為吳富體少㣲撰崇福寺鐘銘嘉謨作雙龍
泉及千燭谷頌尤為作者推重并州長史張仁亶待以
殊禮坐必同榻時魏郡谷倚為太原主簿亦以文詞著
名時號北京三傑中興初吏部侍郎韋嗣立薦少㣲嘉
謨同時為左右臺監察御史少㣲卧病聞嘉謨死慟哭
賦詩尋亦卒有文集各五巻谷倚後客死文章遺失少
㣲子鞏開元中為中書舍人(新舊唐書皆稱少㣲新安/人祥符圖經亦載於歙惟)
(唐御史臺記稱/渤海志其望也)
　　　王校正(希羽/)傳(孫明/)　　　　羅　願
王校正希羽歙縣人詞藝優博天復元年登第時年七
十餘先是昭宗新平内難聞放新進士詔知貢杜徳祥
有孤貧屈人宜以名聞特敕授官故徳祥以希羽曹松
劉象柯崇鄭希顔應詔各授校正其制云念爾登科之
際當予反正之年宜降異恩各膺寵命松舒州人學賈
司倉為詩此外無他長時號松啓事為送羊脚狀年亦
逾七十象京兆人崇希顔閩人皆以詩巻及第年六十
餘號五老牓(希羽孫明宋建隆初為郢陵令以亷律身/百姓㳂五代故例行賕賂皆不受曰但為)
(我買薪芻積某處乆之如山因築堤備水患太祖聞之/擢知廣州歸日僅以衣囊自随鄉人號其里曰榮歸)
　　　宋舒館直(雅/)傳　　　　　　宋　綬
舒館直雅字子正歙縣人南唐時以貢入金陵吏部侍
郎韓熈載好接誘後進雅以文贄一見為忘年交在門
者凡數十人推雅為首㑹熈載知貢雅以狀元登第内
外無異辭歸朝厯将作監丞太宗於禁中造閣取四庫
書數萬巻藏之時秘書監李至薦雅及杜鎬等入充校
理自太平興國中編纂文苑英華淳化中校史記前後
漢書至道中修續通典校定周禮公羊穀梁傳疏及别
纂孝經論語正義咸平中校七經疏義雅必預焉雅好
學善屬文與起居舍人丹陽吳敬齊名累遷職方員外
郎咸平末求出得知舒州仍賜金紫守職勤恪而恬於
榮宦樂其風土有終焉之志舒潛山靈仙觀有勝跡秩
滿即請掌觀事東封就加主客郎中改直昭文館轉刑
部在觀累年優㳺山水吟詠自樂時人美之卒年七十
餘弟雄端拱二年進士官至尚書郎
　　　呂侍郎(文仲/)傳　　　　　　宋　綬
呂侍郎文仲字子臧歙州新安人父裕南唐歙州録事
文仲在江左舉進士調補臨川尉再遷大理評事掌宗
室書奏入朝授太常寺太祝累遷少府監丞預修太平
御覽廣記文苑英華轉著作佐郎太宗聽政之暇日閲
經史患顧問闕人太平興國八年始以文仲為侍讀尋
又為翰林侍讀賜緋魚寓直御書院立本官班多以日
晚召見出經史令讀或就訪外事時侍書王著書學葛
湍亦直禁中文仲以書史著以筆法湍以字學深承顧
接副王著使髙麗復命改左正言巡撫福建未㡬賜金
紫加左諌議大夫淳化中與陳堯叟並為關西巡撫使
時内品方保言専幹榷酤威制郡縣民疲吏擾變易舊
法訟其掊克者甚衆文仲等具奏其實太宗怒甚亟召
保言将覈之反為保言所訟下御史驗問文仲所坐皆
細事而素巽懦且恥與保言辨對因自誣伏遂罷職既
而太宗知其由復令直秘閣踰月再為侍讀至道初上
嘗草經史故事三十紙召文仲讀畢因刻石令内侍齎
數百本藏江東名山福地及分賜髙逸不仕敦樸有行
為州里所稱者遷起居舍人兵部員外郎同判吏部銓
知銀臺通進封駁司審官院真宗咸平二年拜翰林侍
讀學士邢昺為侍講學士先是侍讀名秩未崇及置此
職班秩次翰林學士禄賜如之設直廬於秘閣侍講更
直侍讀長上日給尚食珍膳夜則迭宿日具當直官名
於内東門進入召對訪問或至中夕中謝日賜與如翰
林學士受詔集太宗歌詩為三十巻詔書加奨又知審
刑院六年授御史中丞景德中鞫曹州姦民趙諌獄諫
多與士大夫交逰内出姓名七十餘人令悉窮治文仲
請對言逮捕者衆或在外郡茍悉索之慮動人聽上曰
卿執憲當嫉惡如讐豈公行黨比邪文仲頓首曰中司
之職非徒䋲紏愆違亦當顧國家大體今縱七十餘人
悉得姦狀以陛下之慈仁必不盡戮不過廢棄爾但籍
其名更察其為人置於冗散或舉選對敡之日擯斥之
未為晚也上從其言三年遷工部侍郎復為翰林侍讀
學士文仲乆居禁近周宻兢慎一日早朝暴得風疾請
告踰百日詔續其奉明年改刑部侍郎充集賢院學士
未㡬卒文仲富詞學器韻淹雅其使髙麗也善於應對
清潔無所求逺人悦之毎使至必詢其出處時呂端呂
祐之亦嘗為使三人皆寛厚文雅國主王治嘗對使者
劉式語及中國用人必應以族望如唐之崔盧李鄭者
式言惟賢是用不拘族姓治曰何姓呂者多君子也後
朝廷録其子士永為奉禮郎姪孫從政同學究出身兄
孫溱
　　　張宻學(秉/)傳　　　　　　　宋　綬
張宻學秉字孟節歙州新安人父諤字昌言南唐秘書
丞通判鄂州宋師南伐與州将許昌裔叶議歸欵太祖
召見勞賜良厚授右賛善大夫蜀平選知閬州太平興
國中即除西川轉運副使先是士人罕習舟楫取峽江
中競渡者給漕運役覆溺常十四五諤建議置威櫂軍
分𨽻管勾自是無覆舟之患厯官荆湖江浙等道制置
茶鹽副使卒累贈太子太傅秉舉進士儀狀豐麗屬詞
敏速善書翰太宗喜之擢置甲科第二解褐将作監丞
通判宣州遷監察御史深為趙普所器以弟之子妻之
㑹有薦其才者得知鄭州召還直昭文館遷右司諫㑹
以趙昌言為制置茶鹽使秉與薛映副之入為右計司
河南西道判官俄換鹽鐵判官度支員外郎知制誥判
吏部銓知審官院唐朝故事南省首曹罕兼掌誥多退
為行内諸曹郎至是用此制其後進改多優遷首曹矣
遷吏郎郎中依前知制誥真宗嗣位進秩兵部郎中判
昭文館時草叙用官制有頃因㣲累謫於遐荒之語上
覽之曰若是則先朝失刑矣遂除秉左諫議大夫連知
潁襄二州徙鳯翔府訴以母老貧寠詔給装錢未行改
江陵丁母憂起復知河南府景徳初徙河陽換澶州車
駕将幸河上又徙知滑州道出韋城秉迎謁境上俾預
從官侍食遣與齊州馬應昌濮州張晟往來河上部丁
夫鑿凌以防契丹南渡召歸闕復判吏部銓拜工部侍
郎同知審官院通進銀臺司紏察在京刑獄東封詔與
知制誥王曾訪問所過耆老送閣門引見并具州縣繫
囚所犯聞奏復與周起同試東封路服勤詞學經明行
修舉人出知永興軍府㑹祀汾隂為東京留守判官時
向敏中以尚書為留守秉出入與之聫騎少所撝抑時
議過之轉禮部侍郎加樞宻直學士復知并州将行上
作五言詩餞之徙相州九年復紏察在京刑獄卒年五
十六録其二子遹逖並為大理評事
　　　洪比部(湛/)傳　　　　　　　王　珪
洪比部湛字惟清昇州上元人(羅鄂州志云新安自國/初貢士之數葢少至嘉)
(祐祫享詔增歙饒州共四人故逰學在外者即貫其籍/以試如休寧洪湛以江寧歙呂溱以揚州之類是也)
曾祖勲南唐崇文館直學士祖壽桐城令父慶元獻書
李煜授奉禮部補新喻令歸宋至寃句令湛幼好學五
歲能為詩未冠錄所著十巻為齠年集舉進士有聲雍
熈二年廷試見黜真宗既賜進士梁灝以下百七十九
人第翌日詔殿前不合格及南省不奏名進士内文采
可取者令再試帝復御崇政殿内出庭燎賦淡交如水
詩得湛以下七十六人並賜及第以姓名附本等湛以
文采遒麗特升第三人解褐歸徳軍節度推官召還授
右拾遺直史館端拱初通判壽許二州歸與左正言尹
黄裳馮拯右正言王世則宋沆伏閤請立許王元僖為
儲貳太宗怒時沆坐呂䝉正親黨已出為宜州團練副
使上因語近臣曰儲副邦國之本朕豈不知但近世澆
薄若立太子即東宫僚屬皆須稱臣官職聫次與上臺
無異人情深所不安此事朕自有時爾湛坐削職出知
容州黄裳知邕州極知端州沆知靖州世則知䝉州容
之戍卒謀竊發者湛偵知亟斬之再遷比部員外郎知
栁舒二州咸平二年召還命試舍人院復直史館是秋
命與閤門祗候韓紹輝使荆湖按視民事條奏利病甚
衆還判三司都磨勘知制誥又與王欽若同知貢舉未
㡬同修起居注時議城綏州邉臣互言利害遣湛與閤
門祗候程順竒同往按視湛言城之利有七而害有二
遂召營葺終以勞人罷之湛美風儀俊辨有材幹凡五
使西北議邉要真宗有意擢任顧遇甚厚曲宴苑中賦
賞花詩不移晷以獻被褒賞初任懿以銀二百五十兩
賂王欽若登第後被告上方顧欽若厚懿更云湛湛使
陜西還而獄已具坐流儋州官收湛贓家無所有湛素
與梁灝善假灝白金器以輸官六年㑹赦移惠州至化
州卒年四十一湛時一子偕行甚幼州以聞特召賜錢
二萬官為護喪還揚州因召命官配流嶺外而没者悉
給緡錢聽其歸𦵏如親屬幼穉者所在遣牙校部送之
湛有集十五巻子鼎大中祥符四年進士至度支員外
郎直史館鹽鐵判官從子中孚(我洪氏之先曰經綸者/徳宗朝為河北黜陟使)
(議罷方鎮兵左遷宣歙觀察使始自下邳來居新安觀/察十一世孫中孚宋龍圖閣待制以諫伐遼忤譚稹落)
(職卒贈少師今學士程公為作譜序云唐之亡成於方/鎮宋之分裂始於伐遼而觀察少師兩公獨於其時慨)
(然以天下為念不恤强臣巨閹之害己而言之君父雖/其言不行而謀國之忠萬世一日也寛毎誦其言而壮)
(之近又得覩先比部傳云真宗初與王欽若同知貢舉/欽若受賂事敗移之於比部時方奉使陜西未歸而獄)
(具坐謫以死蓋隂中於欽若之謀也嗚呼直道之難容/正人之難立如此然名垂史册徳流子孫數百年來積)
(乆彌盛視彼強臣巨閹與夫讒邪之徒得計一時者人/方唾惡不暇豈非人定勝天之不可誣者哉寛因書於)
(傳末告我後人當以道事君以正律己而不以利害為/趨舍庶可以奉忠賢之後為無愧云觀察三十一世孫)
(寛謹/識)
　　　聶内翰(冠卿/)傳　　　　　　王　珪
聶内翰冠卿字長孺歙縣人(冠卿傳云師道𦵏歙州遂/為州人按問政先生傳師)
(道家世在歙但没於/揚州自揚州歸𦵏耳)七世祖師道楊行宻版奏號問政
先生鴻臚卿父致堯登咸平三年第贈禮部尚書冠卿
登第為連州軍事推官秩滿以文謁翰林學士楊億大
器賞之於是大臣交薦召試學士院校勘館閣書籍遷
大理寺丞為集賢校理通判蘄州再遷太常博士言天
下旬奏獄雖笞杖並覆而徒流不繫獄者乃不以聞非
所以矜慎刑罰之意請自今罷覆杖笞罪自徒以上雖
不繫獄亦奏覆從之判登聞鼓院厯開封府判官三司鹽
鐵度支判官同修起居注累遷尚書工部郎中景祐中
李照改定大樂引冠卿為檢討雅樂制度故實官别詔
與馮元宋祁修撰樂書為景祐廣樂記又以警嚴一奏
曲不應再用乃製奉禋歌以備三疊詔冠卿及照造詞
以配聲下本局歌之是年郊祀遂用焉冠卿特遷刑部
郎中直集賢院以兵部郎中知制誥判太常禮院紏察
刑獄奉使契丹其主謂曰君家先世奉道子孫固有昌
者嘗觀所著蘄春集詞極清麗因自擊毬縱飲命冠卿
賦詩禮遇甚厚還同知通進銀臺司審刑院康定二年
入翰林為學士毋憂起復判昭文館未㡬兼侍讀學士
冠卿毎進讀左氏春秋必引尊王黜霸之義以諷一日
墜笏上前帝憫冠卿喪毁羸瘠既退賜禁中湯劑未㡬
告歸𦵏親至揚州卒詔以其弟太常博士世卿通判宣
州宋卿為秘書郎初世卿監延豐倉掘地得古甎有𨽻
書字半浸滅其可辨者云公先世餌霞棲雲髙尚不仕
累石於江濵又云昭王大丞相聶又云水龍夜號夕雞
駭飛其年九月十二日卒年五十有五冠卿始見而惡
之至是校所卒歲月及其享年無少異者冠卿嗜學好
古手未嘗釋巻尤工詩有蘄春集十巻河東集三十巻
子友仲平仲儀仲文仲公仲慶厯二年友仲以正字升
親民任使平仲文仲並以太廟室長升正字儀仲熈寕
中虞部員外郎通判衛州四年十二月判大名府韓琦
言王拱城危急儀仲抱疾馳赴總徒條築因此病亡特
賜絹百匹文仲子循矩登元豐中第世卿天聖中進士
皇祐中職方員外郎知萊州信陽軍終太常少卿子武
仲南仲㣲仲恭仲武仲登皇祐第
　　　呂密學(溱/)傳　　　　　　　洪　邁
呂宻學溱字濟叔掦州人(按溱世居歙貫掦州/入試説見洪比部傳)景祐五
年進士第一授将作監丞通判亳州康定中獻其所業
召試學士院賦及詩三入上等除著作郎直集賢院同
修起居注坐預進奏院宴飲出知蘄楚舒三州復修起
居注儂智髙冦嶺南詔奏邸毋得輙報溱言一方有警
使諸道聞之共得為備今欲人不知此何意也進知制
誥又出知杭州入為翰林學士疏論宰相陳執中姦邪
仁宗還其疏溱曰以口舌論人是隂中大臣也願出以
示執中使得自辨未㡬執中去溱亦以侍讀學士知徐
州賜宴資善堂遣使諭曰此特為卿設宜盡醉也詔自
今由經筵出者視為例時蔡襄韓絳皆相繼出守而歐
陽修賈黯亦求郡知制誥劉敞疏論邪正進退之分正
臣常難進而易退邪臣反是呂溱蔡襄歐陽修賈黯韓
絳皆有真質無流心議論不阿有益當世誠不宜許其
外補使四方有以窺朝廷啓姦幸之心而殿中侍御史
趙抃亦上言近日正人賢士紛紛引去憂國之士為之
寒心上悟頗留脩等溱徙成徳軍時方開六塔河宰相
主其議會地震溱請罷之以答天戒還判流内銓知和
州坐言者分司南京知池州江寧府復集賢院學士加
龍圖閣直學士知開封府時為京尹者比不稱秩溱精
識過人辨訟立斷豪惡斂跡嘗以職事對神宗察其有
疾色勉以近醫藥已而果病改樞宻直學士提舉醴泉
觀遂卒年五十五贈禮部侍郎帝悼念之召中書曰溱
立朝最孤知事君之節絶跡權貴故中廢十餘年人無
言者方擢領要劇而奄忽淪亡家貧子幼遭此大禍必
至狼狽宜優給賻禮官庀其𦵏以厲臣節敕其婦兄護
喪歸溱開敏善議論一時名輩皆推許之(歐陽文忠公/舉自代知制)
(誥狀臣伏見著作郎直集賢院知蘓州呂溱首登詞科/素有文學不屑碌碌以希例進請補外郡躬勤政事今)
(蘓州治狀為兩浙第一臣嘗與溱同在館閣聞其議論/服其度量材美甚衆非臣所如擢以代臣庶允公議謹)
(具状奏/舉以聞)
　　　宋顯謨閣學士左太中大夫新安郡開國侯食
　　　邑一千五百户食實封一百户贈端明殿學士
　　　汪公(藻/)墓誌銘　　　　　　　孫　覿
建炎紹興間劉豫㨿中原羣惡嘯亡命相聚為㓂於是
環四海為盜區矣天子慨然仗一劒出入兵間禁暴除
殘拯溺弔凶於戎馬喋血之餘以建中興之烈當是時
顯謨閣學士左太中大夫新安汪公為中書舍人翰林
學士一時詔令往往多出公手凡上所以指授諸将感
厲戰士訓飭在位哀閔元元之意具載誥命之文開示
赤心明白洞達不出户窺牖而天威咫尺坐照萬里學
士大夫傳誦以比陸宣公居無㡬何權臣樹黨除不附
已公亦抵罪斥居永州積十二年更四赦不得還間遇
勝日幅巾葛屨登西山循鈷鉧潭入愚溪並湘流沉文
以弔古人而自肆於山水年益髙文益竒詩益工華妙
精深與栁儀曹相望於數百載後文章格力與之相上
下何其盛也公既没諸孤護歸𦵏且致公治命屬予銘
予與公游四十年知公為審乃序而誌之系以銘公諱藻
字彦章姓汪氏饒州徳興縣人曾祖震太常丞贈光禄
卿祖宗顔尚書都官員外郎贈少傅妣越國夫人陳國
夫人皆陳氏公自童幼已卓越有大志學舉子業既成
得春秋左傳西漢書讀而好之鋭意欲與之並年甫冠
徒步游太學有司第其文屢出諸生上中崇寧二年進
士乙科瓊林賜宴酒半上方賜冰狀元霍公端友屬公
表謝授紙筆立就如素習之一坐驚嘆調婺州觀察推
官就除宣州州學教授丁少傅公憂憂除授從事郎荆
南府掌書記不赴改江南西路提舉學事司幹當公事
代遷至京師㑹徽宗親製君臣慶㑹閣詩羣臣和進喜
事者集録為一大巻公適見之擬和一章屬詞用韻句
法清新出衆作之右即日傳布諸公喜而稱之除九域
圖志所編修官改宣教郎遭陳國夫人之喪免喪除秘
書省校書郎遷著作佐郎符寳郎是歲政和四年也故
相王黼頃與公為太學同舍不相中比當國黜公通判
宣州州将俗吏公益不樂上書請宫祠得提㸃江州太
平觀寓家晉陵凡八年終黼之世不用累轉朝奉郎公
博學彊記自六經百家太史之籍先儒箋疏傳注之書
兵家族譜方言地志星經厯法佛老之衆説與夫萬里
海外蠻夷異域荒怪之序録靡不記覽山隂賀鑄方囬
知名士也亦寓晉陵聚書萬餘巻公日從之逰多得所
未見者凡伏臘衣食所須盡以供筆札而録藏之其辭
章明於道徳達於世務指事析理引物託喻馳騁古今
貫穿經傳該備衆體蓋數十萬言自成一家公在江西
徐俯師川洪炎洪芻有能詩聲自負無所屈一日俯見
公詩於僧壁嚄唶曰此我輩人也率二洪詣舍上謁既
去公曰騷人墨客撚鬚琢句以自鳴其不平爾烏足尚
也至是數年卒以大手筆稱天下金華勸講石室紬
書典册施之朝廷樂歌薦之郊廟鴻文碩學暴耀一世
人知其名家有其書而詩律髙妙興寄深逺亦非近世
詩人之所能及淵聖登極召為尚書屯田員外郎旋改
禮部進太常少卿起居舍人今上踐祚轉朝請郎召
為中書舍人賜三品服大駕狩維揚詔中書後省試潭
州進士何烈烈對稱臣臺疏論列非所宜言罷公為集
英殿修撰提舉江州太平觀明年復召為中書舍人擢
給事中兵部侍郎兼侍講直學士院公草髙麗答詔上
顧輔臣稱公得代言之體乆之髙麗人謝表至上復稱
公真拜翰林學士以所御白團扇親書紫誥仍兼綰黄
麻似六經十字以賜搢紳榮之累轉朝議大夫公自豋
侍從屬時多故感懷恩遇凡所建請皆當世要務嘗論
諸大將擁重兵髙位崇秩子女玉帛已極富貴之欲而
根據盤互浸成外重之勢陳所以待諸将者三事後十
年卒如公䇿又言宣和諸臣交通貴倖一時誤恩官有
至銀青光禄大夫者臺諫極論方就鐫禠詔墨未乾而
建炎恩宥又當甄復盍依祖宗法至中大夫而止論繳
數人國論以為允又言太上皇元符以來至上建炎之
元並無日歴可謂闕典古者有國必有史史必有官漢法
太史公位在丞相上天下計書先上太史公副上丞相
自唐至本朝亦以宰相監總國之重事願留聖心上欣
納翌日輔臣請擇所付上曰無以易藻矣尋除龍圖閣
直學士知湖州領日歴如故蒐攬闕文叅稽衆論逺至
閩蜀數千里外近在寓公寄客之家或具公移或通私
書旁搜博采逺近畢至分設科條以類詮次纔十二三
移知撫州歲餘罷為提舉江州太平觀㑹翰林侍讀學
士范冲疏言日歴者國之大典比詔汪某纂集更涉歲
月稍見功緒書未成而中止積乆散逸後人益難措手
矣今方就閒可降詔令依舊纂集俾三朝文物著在方
册非小補也於是有㫖復命公許辟官屬二員賜史館
修撰餐錢辭不受書成凡八百册上之上遣使賜茶藥
進官二等加中大夫除顯謨閣學士知徽州公前後典
六州先惠愛重名教有古循吏之跡唐顔魯公嘗為湖
州刺史公建言昔章聖皇帝幸亳次睢陽親屈帝尊臨
見雙廟旌巡逺異代之忠以風厲天下顔真卿叱叛臣
李希烈而死廟食吳興距行殿不能百里宜䝉褒典以
増忠臣義士之氣詔從之賜號忠烈詔下公大治祠屋
書榜掲之郡有籍録朱勔窻户數十種丹漆之光可鑑
寮吏請為州治樓觀之飾公曰吾葺魯公祠可用也輪
奐一新州人大悦徽州學舍敝小方議改築公嘗為文
記鎮江府學之成州將程邁以白金致餽謝公報曰比
葺郡學費無所從出而餉金適至已付諸生令拜賜矣
又斥公帑之贏續之落成為一方壯觀轉左太中大夫
十二年知泉州殿前司大校蒐選禁軍之伉健者移州
具資糧遣送公曰州並海宿兵數百所以備非常留不
遣馳奏驛聞大校怒以語侵公免符下乃移知宣州閲
月改鎮江府鎮江自經建炎之亂歲輸上供米率不如
數轉運使按視計倉粟之在官者尚負數萬盡扄鑰而
去軍食不繼官吏憂窘不知所出而公適至命破鐍給
之貽書使者曰官軍張頥待哺米在廩中而不予之食
羣黥饑餓無聊雖錮南山猶有隙也輙以便宜開發老
守重得罪不敢辭㑹言者讒公而罷論奏不已落職永
州居住更七八年感風痺乞致仕不許竟卒於永州寓
舍實二十四年六月癸未也享年七十六積官左太中
大夫爵新安郡開國侯食邑一千五百户實封一百户
没後二年詔復顯謨閣學士官其二子又二年徽宗實
録成書宰輔奏言用公所著為多詔贈端明殿學士公
性樂易不事藩飾以峙聲名至居官任職則矯矯然不
輕為然諾者也不喜殖財利榮貴三十年無屋廬以居
有田陽羡亦不足以卒歲而嗜書學古老且病猶不去
手大璫梁師成用事小人朋附目為隱相武人吳可者
師成許以能詩至出入卧内公罷符寳可過公致師成
意曰聞名乆矣幸不鄙過我禁從可拱而俟也公謝不
往客曰吾曹望隱相之門如在天上召而不往何故公
曰若我使與可輩為伍邪守湖日朝廷和糴米六萬斛
公視六縣民力所堪鐫三之一而上書自劾詔勿問居
歲餘户部被㫖降本錢復糴數萬斛歲適大稔物估相
當如數而辦例進一官公曰吾嘗以減糴待罪幸䝉恩
貸今豈可復受賞邪三辭卒不拜海舶次泉闍婆國主
附送龍腦數百兩為公壽公卻之或曰異國之王因舶
商致方物修故事不可郤也公飭送公帑一銖不取公
於辭受類如此亦以故多齟齬於世始公在太學與王
黼有纎芥後黼入相嫌恨不除竟坐廢斥而言者指公
為黼黨黜居永州累赦不宥卒厄於窮裔以死雖然朝
愠暮喜乍賢乍佞初若一閧然曾未轉盻如潦水之歸
壑而髙文大册垂世傳後與古作者並列於圖書之府
聖主親攬追録故侯復還舊物得喪相除孰與公多公
之文有浮溪集六十巻行於世裔夷謀夏録二巻青唐
録三巻古今雅俗字四十四篇公尤工大小篆得李斯
陽冰用筆意元配淑人趙氏今配淑人莊氏亦前卒𦵏
於常州宜興縣蔡後塢二十五年十二月乙酉諸孤奉
公之喪合𦵏於二淑人之墓子七人男曰恬右從事郎
曰悟右宣教郎新婺州金華縣丞主管學事曰恪右承
事郎曰憺曰懔曰憘並右承務郎曰愇未仕女適右迪
功郎莊珪孫男女十三人男曰文舉巖舉臯舉賢舉女
適左奉議郎嚴康朝進士孫廷實莊霆莊霈餘尚幼新
安汪氏之徙鄱陽蓋已乆矣自曾祖至公四世皆以儒
學中進士第而公以文章大顯於時徳興田園悉推與
其兄以郊祀之恩任兄之子悦命未下而公貶元豐已
未少傳公為泉之晉江丞而公生後六十年公刺泉入
境恍然悲喜太息曰城郭是矣昔陳秀公生於鎮江後
建鎮江節築大第居焉實秀公始生之處山川之靈鍾
為人英古今所傳不可誣也銘曰
赫赫我宋崇雅右文藩飭萬物如歲之春治具炳然監
於二代儒先酋酋光明碩大偉歟汪公徳配先民學窺
聖域文嫓皇墳芸省儲書螭坳珥筆論經石渠坐五十
席代言西掖視草北扉渙發大號雷動風馳持槖剖符
出使入侍今之名臣古之循吏風流儒雅慈惠之師六
州之氓途詠而思誰私黨讎乃讒乃逐投畀荒裔一斥
不復斗野之南光氣燭天埋藏不没至寳在焉擾擾萬
生趨死一軌百鍊之英有化無死巍巍昻昻命世之儒流傳
海内公有遺書銘公於石石磨可磷公名不磨為萬世準
　　　　宋左中奉大夫徽猷閣待制新安縣開國伯食
　　　　邑九百户致仕贈左通奉大夫程公(俱/)行狀
　　　　　　　　　　　　　　　　程　瑀
　　　　　曽祖伯照故贈光禄卿祖母扶風郡太君魯
　　　　　　　氏彭城郡太君錢氏
　　　　　　祖迪故任尚書都官郎中致仕祖母仁和
　　　　　　　縣君江氏仙居縣君慎氏
　　　　　　父天民故瀛州防禦推官信州貴溪縣丞
　　　　　　　贈左宣奉大夫母太碩人鄧氏
公諱俱字致道衢州開化人程氏實髙陽之裔周成王
時伯符封國於程休父為宣王司馬後因以國為姓春
秋時嬰以立趙孤顯六國時邈為秦獄吏易大小篆為
𨽻書漢有不識魏有昱號名將晉元帝即位命元譚為
新安太守百姓悦之代還遮道請留不得去詔從其請
比卒賜其子孫田宅於新安之歙縣遂居黄墩遷開化
北原者公十世祖也公之曽祖光禄君樂愷平易重然
諾喜施與鄉里稱為長者祖父都官君始以儒奮擢進
士第治劇邑有徳於民唐質肅公介為江東轉運副使
日特加賞遇以為不任威刑而人不犯雖古循吏無以
加也父宣奉君為兒時日誦數千言成童作文握筆立
就未冠舉進士試南宫為第一廷試中甲科益博觀典
籍研繹奥義常進所撰詩書論得相州饒州州學教授
遷瀛州防禦推官貴溪縣丞攝令事闔邑欣頼召試太
學博士而卒公時方年九歲哭泣哀毁見者咨嘆終喪
從母氏寓外家母性嚴公左右承意得其歡心外祖尚
書鄧公左丞潤甫深竒之後其家人縁左丞意奏補公
假承務郎紹聖四年授蘇州吳江縣主簿時徽宗即位
肆赦放免秋苗本縣復行催理吏持文書通簽公即申
縣請准赦蠲放而轉運司牒准省符講求遺利公申狀
謂財用之在天下譬之衆川之水瀦之萬頃之陂決漏
既多乾涸可待乃欲﨑嶇囬逺引綫脉之流以益之不
如塞其陂之決漏而已今諸路之賦入則衆川是也萬
頃之陂則總計是也決漏如江河則無藝之費是也﨑
嶇囬逺引綫脉之流以益之則講求遺利是也凡無藝
之費一切罷之則息民裕國之政具在守而勿失可以
有餘見者驚嘆亦或指以為狂任滿辟差舒州太湖茶
場以上書論時政罷歸時執政者方力持紹述之説以
售其私凡持正論者斥以為邪雖被擯廢人更以為榮
焉大觀初監常州市易務八寳恩遷通仕郎政和元年
改宣徳郎差知泗州臨淮縣事三年召赴審察以前上
書報罷尋主管兖州岱嶽觀七年差通判延安府以侍
親非便辭改通判鎮江府俄除編修國朝㑹要所檢閲
文字八年兼道史檢討宣和二年轉承議郎賜五品服
明年除將作監丞時論謂公以儒術世其家今藝學績
文士鮮出其右近臣亦推公長於譔著於是以聞徽宗
即遷秘書省著作佐郎賜上舍出身三年除禮部員外
郎駕幸秘書省特㫖召觀書閣下因賜御筆書畫遷朝
奉郎五年丁母憂七年復除禮部員外郎以病告老不
俟報而歸坐謫歲餘今上登極轉朝請郎建炎三年復
為著作佐郎再遷禮部員外郎除太常少卿卧家力辭
章四上遂以直秘閣知秀州㑹車駕臨幸有㫖賜對公
奏事訖即啓陳濟大業致中興之説言極剴切有曰陛
下盛徳日新政事日舉賞罰施置仰有以當天意俯有
以合人心則趙氏安而社稷固茍惟不然則天之所以
眷佑者將恐替人之所以欣戴者將恐離如是則社稷
危而天下亂其間蓋不容髪上欣然納之及金師南渡
既據臨安遣兵破崇徳海鹽公厲兵守禦方力已降省
劄令公遷避復被㫖管押錢帛由海道趨行在始出華
亭宣撫使留公有㫖趣使津發因航海至永嘉既朝見
以病乞歸鄉聽命時建炎四年三月也冬復召赴行在
紹興改元始置秘書省即以公為秘書少監九月除中
書舍人仍兼侍講二年罷職提舉江州太平觀四年差
知漳州以病辭改提舉台州崇道觀五年復集英殿修
撰先是公得風痺之疾朝廷知公歩趨拜跪良難特縁
兵火之後簡册散逸謂公雅精史學持心平實欲使免
朝叅坐局充職其意甚厚而公以疾力辭乃差提舉亳
州明道宫累官至朝議大夫三遇明堂郊祀恩封新安
縣開國伯食邑九百户十四年六月疾稍侵乞致仕轉
左中奉大夫壬辰卒於寢享年六十有七遺表聞贈左
通奉大夫公初娶新昌石氏贈令人再娶同郡江氏封
令人男一人曰行敏右承務郎監潭州南嶽廟女三人
孟以病在室仲嫁右承務郎提㸃坑治鑄錢司檢踏官
趙伯暘季嫁右迪功郎監潭州南嶽廟江振卿公天資
端方誠直言動不妄思慮精切志趣髙逺加以該洽深
邃之學典雅閎奥之文自其幼年未仕人推為有父風
稍任州縣即能遇事引義慷慨論列利害及縁上書坐
譴湮阨連年饑寒轉迫氣益堅剛而自信愈篤學業大
成偉然有公輔之望然不能以辭色假人頗亦寡徒少
侶訿笑随之而與之深交者率名卿才大夫或其丈人
行乆之名實益孚其再佐著作三為郎儀曹朝廷蓋欲
用之矣晚登掖垣侍經席凡命令之下竭思畢慮有不
安於心者率明白反覆言之其進講若故事必考古驗
今曲致規鍳未嘗有所觀望畏避大抵務合人情當事
機守祖宗之法度遵先聖之訓誥非持甚髙難行之論
以茍邀名取譽也毎憂外難未夷寢食不置章奏數上
如所謂國家之患在於論事者不敢盡情當事者不敢
任責言有用否事有成敗理固不齊今言不合則見排
於當時事不諧則追咎於始議故雖有智如陳平不敢
請金以行間勇如相如不敢全璧以抗秦通財如劉晏
不敢言理財以贍軍食祖宗之制謂近年禁庭宫邸與
夫宗室貴戚之家其享富貴之奉極驕奢侈麗之欲皆
自古所無有然其卒也流離狼狽亦自古所無有而懷
利封已之人習熟聞見至今猶以侈大為當然以儉嗇
為削弱此不可以不變又論武臣轉官皆自武功大夫
轉入横行得者既衆則官益以輕使人人皆懷欲得之
心無有紀極在於厲士勸功之時其為弊害為尤大祖
宗之法文臣自將作監主簿至尚書左僕射武臣自三
班奉職至節度使即是以次遷轉之官而武臣自閣門
副使至内客省使為横行不係磨勘遷轉之列既不係
磨勘即非皇城使所得轉入之官其除授皆頒特㫖故
元豐肇新官制之時以承務郎至特進為寄禄官以易
監主簿至僕射之名而武臣獨依舊不以寄禄官易之
蓋有深意也政和間改武官稱為郎大夫遂并横行易
之而為轉官之等級此皆當時有司不習典故不思祖
宗之深㫖率意改更以開僥倖之門故流弊日深且文
臣之所謂庶官者轉不得過中大夫而武臣乃得過皇
城使此何理也自改使為大夫以來常調之官下至皁
𨽻為横行者不可勝數其敝極矣夫官職之輕重在朝
廷所以用之而已朝廷愛重官職不妄與人則官職重
若輕以與人得者冗濫則官職輕官職輕則得者不以
為恩未得者常懷觖望他人莫能言也顧任職未㡬而
病病卒不可復起此有識之士所以深為天下惜也公
平生著述不可勝紀已抱病猶不輟然憂深慮危時時
芟削焚棄今所存者北山小集四十巻麟臺故事五巻
黙説三巻餘無傳焉其孤卜以九月辛酉𦵏於開化縣
北山之原屬瑀状公行實将求銘於鉅儒碩學以圖不
朽謹考核叙如右紹興十四年九月吉日龍圖閣學士
左中奉大夫提舉江州太平觀鄱陽縣開國子食邑五
百户賜紫金魚袋程瑀狀
　
　
　
　
　
　
　新安文獻志巻九十四上
欽定四庫全書
　新安文獻志巻九十四下　明　程敏政　撰
　　行實(文苑/)
　　　宋資政殿學士中奉大夫提舉臨安府洞霄宫
　　　鄱陽郡開國侯食邑一千七百户贈資政殿大
　　　學士銀青光禄大夫謚章靖程公(克俊/)家傳
　　　　　　　　　　　　　　　家　乗
公諱克俊字元籲姓程氏其先本梁將軍忠壯公靈洗
之後自歙之黄墩徙浮梁之景徳鎮曾祖諱居吉贈少
保祖諱世顯贈少傅父諱逵贈太師母朱氏封和國夫
人太師登政和二年進士不樂仕授徒里中逺近來者
至不能容乃建鄉校立宣聖祠朔望春秋奠謁習為禮
容相師成俗有易解十巻論孟解十巻五經解題二十
巻學者號九龍先生公生而碩偉儀容俊彦太師賢而
器之授以易學博極羣書綴文警㧞徽宗新舍法以經
術取士公應詔入太學月餘試有司屢中殊選聲譽藹
然出諸士右宣和六年䇿進士于庭擢居甲科批巻末
云實學該博士林傳以為寵初調湖州理曹除興慶院
敎授遷太學博士權太學正授紹慶軍節度判官改勅
令所刪定官除國子監丞尋授尚書駕部貟外郎歴工
兵吏部司勲貟外郎丁外艱哀毁盡禮服闋大參沈公
薦之召對極口論天下事宸聽嘉納之擢起居舍人兼
左右司稱職拜起居郎中書舍人兼侍講權直學士院
唐末五代之際淮有堰曰瓦梁百餘年來廢壊不存公
奉㫖往視沿徐河而上物色之里老得遺址於真州東
北㑹于滁又北至於濠入于和綿亘四州内可固圍外
可禦隣敵金湯之勢屹然凡堰之利病條奏甚悉上覽
之尤知公為有用也公侍經筵陳説古今要務退而未
嘗與人言謹慎周宻類如此擢給事中直學士院時鄱
學宫在城東中更兵燹或請於朝為墓地有㫖可其奏
公封遷制書學得不徙南渡以來大將怙恩僣賞旁午
公不畏強禦每每裁抑至於論舉減民租輕税歛朝奏
夕下凡國家之事利害纎悉知無不言專以柅僥倖詆
權貴為先中外憚之㑹金師與劉錡戰於順昌稍有懲
艾遣蕭殷瞻求和公草裁制書誓約明審金主讀其文
以為信不可渝是時朝廷大典詔冊號令皆出公手知
紹興十二年貢舉考博學宏詞科得洪遵沈介洪适以
所試制詞進讀上曰是洪皓子邪父在逺能自立此忠
義報也遂以遵為秘書省正字介适並為敕令所刪定
官自中興以來詞科登選即入館自是科始上初在潜
邸留心載籍問安視膳之暇手不釋巻公兼資善堂翊
善一以道徳文章輔承凡有詢問隨所剖析至如今古
治亂之跡必反覆言之以相磨礱浸灌故學之功茂焉
入翰林為學士十三年冬拜端明殿學士簽書樞宻院
事權參知政事同提舉編修玉牒所漢州布衣陳靖獻
中興統論于朝公率同列五人薦靖請官之以來讜言
詔補靖右迪功郎言者屢請復太學以養人才上以戎
事未暇公曰東晉設學於鼎沸之中今兵漸息興學正
其時也乃詔太學養士權於臨安府措置增展時母和
國夫人七十有六矣紺髮明眸就養二府公自政事退
事奉承顔愉悦縉紳榮之欲置公相位前席曰朕得卿
數人可致太平矣公以疾力辭機政章三上得㫖提舉
臨安府洞霄宫踰年丁内艱執䘮盡禮詔賜嚴報院為
香火太上更化賔延故老屢詔起知建康數月改知湖
州未幾召赴行在奏事辭不獲既至國門中貴傳宣延
勞賜茶藥衣帶鞍馬登時引對内殿太上勞問乆之公
丐去上曰朕欲卿以身助朕翊日拜參知政事夙夜憂
勤振舉朝綱中外翕然稱之數月以疾不能朝乃上章
曰臣䝉厚恩待罪政事重有負薪之憂常恐負先朝無
以報塞願乞骸骨上手劄報曰卿暫以微恙遽露封章
力祈祠館勉為朕留保養至和竚期勿藥屢遣大官致
餐御醫眕疾馹使臨問相踵公請辭不己乃拜資政殿
學士仍提舉臨安府洞霄宫以歸公曰人生如吳蠶老
當作繭乃自為夀藏於和國夫人塋之溪陽踰年薨享
年六十有九訃聞上震悼不己奉御禮𦵏下寳石公抱
經綸之才受知真主勵相國家稱為中興碩輔故其薨
也士大夫聞之莫不嗟嘆公平居下士推轂後進剏立
義莊以贍宗姻之貧乏者自顯位施恩裏外凡得入仕
者二十二人公入仕不歴州縣凡二十九遷官至參知
政事又凡八遷至中奉大夫贈官至銀青光禄大夫職
名至資政殿學士爵至鄱陽郡開國侯食邑至一千七百
戸淳熈九年謚章靖有文集五十巻内外制集二十巻
易通觧十巻公娶朱氏累封普寧郡夫人卒年六十有
五𦵏和國夫人墓右子男六人湜承事郎浙西安撫使
司幹辦公事早卒洸右朝奉郎通判潭州軍事濤右朝
奉郎湖北路提舉司幹辦公事洧右宣敎郎秀州青龍
監税淑沇俱承事郎未銓
　　　　左朝奉郎將作監丞汪公(若容/)墓誌銘
　　　　　　　　　　　　　　　　汪(闕/)
公諱若容字正夫姓汪氏自越國忠顯錫命之後世為
徽歙著姓曾祖士明祖霓潜徳弗肯仕父叔敖累贈右
朝散大夫公髫齡受訓篤學如成人伯父司農公目之
為吾家文舉登紹興五年進士第主興國軍永興簿臨
事風生不擇劇易地産茶巨商榷磨妨民田莫敢誰何
公繩其魁大均水利百姓歡從里胥余恃髙貲毆平民
匿其尸有鬼物赴訴獲伸於公人以為神明攝令大冶
孔道荒殘之餘勞來供億公私裕如調鄱陽學官以身
表正師道燁然改秩知嚴之淳安丞豪俠魯氏子殺人
委壑吏受賂欲遷罪無辜公破其奸通縣讋伏考滿分
敎西外宗邸轉朝奉郎知洪州事璽書召赴行省陛對
見上極論士風委靡氣節不立守備崇虚文無以禦外
侮幾事不宻益長窺伺宅牧乏材根本藩籬俱可憂反
覆數千言皆切中時病除將作監丞是冬金人侵淮甸
憑瞰江滸京邑豪右洶洶為避賊計公慨時危主憂未
有守節自效之臣私獨為念當輕一死以風厲顔行使
人人致果讐敵如古義烈之士則恢復計日可待矣遂
卒臨終書詞滿幅乃心國家事凛凛猶不死者得年五
十有五實紹興三十一年辛巳十月二十五日也朝士
痛愕公少艱苦撫諸弟事親純孝於書無所不讀手抄
踰數千巻強記博識諸老師所不能知叩之則口誦如
流為文澹洽典雅字字必闗名敎有集三十巻蔵于家
公風神灑落望之如神與人交表裏真誠無纎毫偽當
官清嚴如氷霜其惠愛在人所至得其慕悦性峻潔義
所必為雖萬夫不可奪總角時因寤寐記宿生事甚異
未卒前一日齋宿祠庭復感異夢及其歿也殆若所謂
形觧尸脱而超然出世者異哉配安人胡氏桂帥待制
舜陟之女後公七月卒三子璜將仕郎珙玘方志學二
女長適進士程叔愚次適承奉郎監新城税羅□弟若
虚若思與璜等以乾道元年七月二十五日奉𦵏仁舜
鄉留村栢山東原龜筮曰吉卜五年而後得擇之至也
嗚呼隠痛尚忍言哉予㓜學於兄究觀遺跡盖特立獨
行較然不欺者而世不足以知之當從立言君子丐碣
墓道備史氏稽采必有能發明求仁得仁之意者故銘
其出處大槩告諸幽示無愧詞云銘曰
徳之全兮學之夥顧何輕兮去何果憤激憂時心磊砢
立節堂堂惟我可夜夣雲遊交旖􁀙肅肅靈宫班右左
乞以飛霞鳴佩儺溘埃風兮還故我松栢檀欒山紫邏
骨閟于兹名䮂騀福其嗣人安以妥弟之銘兮肺肝墮
(按宋紹興辛巳海陵王大舉入㓂國勢岌然當是時趙/鼎貶竄張浚胡銓逺謫万俟卨湯思退之黨猶衆公亦)
(嘗有言矣身逺位下莫由自効忠憤所激扼腕以卒殆/不忍見兵之衂國之亡而以身為殉者邪嗚呼魯連之)
(志屈原之忠公盖慕之而史失書故人鮮知者可嘅也/予讀此誌因表出之俾觀者知公之所立不獨文學而)
(己𢎞治丁巳秋九月下/澣後學程敏政謹識)
　　　鄂州太守存齋羅公(願/)傳　　曹　涇
故鄂州太守存齋先生羅公卒之百三十五年為至大
戊申嵗其曾孫壻黄仲宣山長以公之曾姪孫前容州
文學洪所具生年官歴卒𦵏之畧來視使潤飾成篇待
附家傳涇生晚不及識公然從鄉先生四方名鉅游槩
知之矣宋南渡後文字有先秦西漢風惟公一人乾淳
間朱文公周益公視為畏友淳安縣社壇記文公自謂
不如謂公文有經緯又謂公文止此可惜邇嵗湯東澗
公漢寳藏公小集每為文必讀數十百過方下筆客猝
至扄篋惟謹馬碧梧公廷鸞乆在翰苑身至宰輔里居
之日訪問公小集願見不可得至從某轉求之然則存
齋之所以不亡者有在矣羅氏之先在春秋為小國𨽻
㐮之宜城徙荆之枝江因以為氏公之先五季時自豫
章避地來歙遂為徽州歙縣人七傳至尚書公為大家
尚書公公父也年十六上辟雍宋政和二年進士由大
諌中丞遷吏部尚書贈少師六男子公為第五人諱願
字端良存齋其自號也㓜凝重寡言資特頴異甫七嵗
能為青草賦以夀父少長落筆萬言既冠乃數月不妄
下一語紹興二十五年䕃補承務郎授臨安府新城縣
監税連丁内外艱服闋監饒州景徳鎮税有能名乾道
元年監南嶽廟遂踵世科才望斗著授饒州鄱陽知縣
不樂往主台州崇道觀八年通判贑州遄攝州事冦攘
甫定壹以政清訟簡化美風俗為務敎官劉清之子和
官事之暇時至學宫不為倦煩縫掖生淑艾之功居多
詳刑使者剡聞于朝謂公宜在清要之選秩滿差知南
劔州陛對第一劄主於富民不為浮文切中積弊孝廟
大賞異曰卿磊落議論可采必副朕委任從臣亦交口
薦之改畀鄂州至郡上五事其一謂鄂為古來用武之
地城壁未立下流陽羅正係險要舊嘗築城僅存堆阜
宜併議築不可憚費其二謂民饑以田質穀後日乃為
准折非法至於奪田還主宜立中制其三謂所收諸州
配𨽻強盜貸命之人乆不問落頂冒實多滋長姦宄乞
下有司戒敕諸郡少駐遣發且候問落申數其四謂重
湖曠土舊佃每行包占官行新佃又欠存恤宜令標立
界至官鈔明與指定庻得兩便其五謂民間所雇奴婢
只憑客人販到半是誘畧宜令遭誘畧者自言于官官
為立賞追捕凡皆論病識源切證用劑一本儒術如古
循良他所罷行可類推已貳車劉公清之子澄學行端
飭相與勸學劭農甚力所謂令修庭户之間而民自得
於湖山千里之外報政纔朞而公不少延矣淳熙十一
年甲辰七月十三日也公生于紹興丙辰之三月得年
僅四十九新安續志謂值旱立日中精禱致疾志公之
猶子任臣毅臣所共訂也鄂人繪像靈竹寺孟宗泣竹
處劉貳車為刋小集于郡䘮還夫人吳氏卒明年公兄
端規自鎮江請檄歸視窀穸隂陽家以西峯先壟之次
為擬族黨一辭謂公生而孝奉祖考其安樂之遂葬于
是吳夫人祔四月六日也所著書有新安志爾雅翼鄂
州小集行世其與小集同類己抄而未刋者尚十之八
九年逺事殊併為亡是太息而止雖然豹斑鼎臠不必
求盡姑從爾雅翼漫閲一則社壇記讀之百遍公胷次
所貯何可量數筆底之文又可以人力企勉也哉公曾
祖諱承吉贈承事郎祖諱舉贈朝議大夫父諱汝楫通
奉大夫龍圖閣學士吏部尚書贈少師妣吕氏魏國夫
人王氏楚國夫人余氏魯國夫人兄顥朝散郎籲承議
郎俱通判福州頡奉議郎通判䕫州頌即端規朝奉大
夫知郢州有狷菴集刊布郢鄂二公齊名嘗聞家居講
學時東西異窻鑚研各趣飯餘酒隙已晚未燈説書交
鋒讙如辨訟既定怡怡如初兹未可與上車不落之軰
同日語也弟頎朝散大夫通判蘄州贈中散大夫子男
四人縉臣孝臣欽臣皆早卒睦臣承直郎南康軍録事
參軍女三人其一適吳文肅公之子坰文肅竹洲先生
也孫一人樸已上據文學公所具外從人旁搜足之來
示於公官階所歴所止吳夫人封秩為何孫曾實計若干俱
欠登載不敢臆度念昔昌黎伯為樊宗師誌銘即能似
其語陳師錫序五代史王荆公顯譏之某何人敢操此
筆無韓之似涉陳之庸血指汗顔衆知之矣仲宣幸是
正之仲宣名宣子自號中山能詩為虗谷方公所稱屢
攝紫陽山長事二丈夫子世其家羅氏甥也某既自詭
為傳亦併效顰為之賛曰
彼貴一品或夀期頥負乗幸免夸不償嗤官止分符五
十猶嗇公有不亡衆人不識逺而彌芬大也無垠存齋
之存其惟斯文(方虗谷䟦羅鄂州爾雅翼宋興二百一/十五年淳熙甲午新安存齋羅公願字)
(端良次爾雅翼成又九十六年咸淳庚午浚儀王侯應/麟為守始刋布之回聞之先生君子南渡後文章有先)
(秦西漢風惟羅鄂州一人甫七嵗能為青草賦以夀其/先尚書少長落筆萬言既冠乃數月不妄下一語其精)
(思如此以南劔州守陛辭孝廟大賞異俾易鄂州明年/淳熙己巳卒今新安志行於世與馬班等小集僅文之)
(十一劉公清之子澄所刋晦翁謂文有經緯嘗欲附名/集後又謂羅端良止此可惜盖年四十餘使老夀進未)
(艾也爾雅翼者序見小集世未見其書回訪求得公之/從孫裳手鈔副本三十二巻侯躬自校讐雖廋聞隠説)
(其能知所自來可謂後世子雲矣回切謂後世學者於/天下書鑚研少而剽襲多靡勞餘力意義曉然古人有)
(終身不能通者或開巻頃刻而得之道徳性命之類有/三禮圖而陳祥道禮書為尤博考論經傳草木鳥獸蟲)
(魚則許瑾陸機張楫曹憲邢昺陸佃不如此翼之為尤/悉是書皆前代所無挾是以求為儒易易哉雖然學陋)
(俗壞承弊踵訛以無言道以氣言性以知覺言仁以詐/謀言智以反經言權以姑悉言恕以輪迴言生死以祠)
(廟言鬼神詖淫邪遁先儒闢之極其至而士之陥溺者/猶不自知也以誤本草為世之害而不以誤注易為世)
(之大害識者患焉賢侯父子有徳吾州嘗以石螭直北/門是將推所學陶天下俾本末精粗將無不一歸於是)
(云/)
　　　宋端明殿學士宣奉大夫致仕新安郡開國侯
　　　食邑一千五百戸贈特進程公(珌/)行狀
　　　　　　　　　　　　　　　吕　午
公諱珌字懐古世籍徽之休寧胄出重黎休父與嬰卓
見經傳至晉元譚持節渡江守新安有功於民詔賜田
宅於歙遂家焉有靈洗忠義自奮侑食武帝繼是蟬聨
代有顯人為新安著姓曾祖諱自誠里中稱長者妣吳
氏祖諱㑹亨強記博識書法偪長蘇公妣姚氏考諱文
夷故承務郎致仕累贈宣奉大夫妣黄氏繼黄氏俱贈
淑人宣奉公少以文學稱蜚聲庠序公兒齒頴悟稍長
卓犖有大志十嵗賦冰有莫言此物渾無用曾向滹沱
渡漢兵之句識者謂必有立於世讀書日數千言弱冠
與諸老㳺議論超卓每曰張公栻吕公祖謙人正學醇
不夀不大天也紹熈四年登進士第時丞相趙公汝愚
典舉春官一見公文曰天下竒才也擢魁多士有以道
學疑者置夲經第二公論稱抑授迪功郎主臨安府昌
化簿邑介萬山士風弗振公至篤意經理不啻父兄之
於子弟由是捧鄉書預廷對者相望邑酤額重榷禁嚴
有種秫者官必履畆而籍民以為病公言於御史奏蠲
其額百里徳之凡訟乆不決者投牒臺郡乞以委公能
聲藉甚公以明經擢第素工音律復試兼科秩垂滿丁
外艱居䘮哀毁備至服除再欲試詞科丞相謝公深甫
曰君廊廟材也何必是嘉泰紀元十一月除建康府敎
授樞宻丘公崇留守陪都於僚屬中重許可一見公遇
以國士開禧二年六月丘公宣撫江淮辟公充準備差
遣公處幙中凡所賛畫皆一時急先之務郭倪守維揚
調民兵萬餘城守皆占民廬盛暑不釋疫癘大作公言
兵未至何以苦居民如是遂白丘公即釋之歸去者歡
聲雷動居者炷香于門伺公出舉手加額曰此宣幹賜
也八月陞充幹辦公事丘公尋開督府公有募兵之命
循江而上所選皆精悍時金師南下傳言恟恟淮民多
渡江公建四䇿以處之有故土者官給以糧令還本里
勇敢願為軍者籍之無土著者給糧令散居各謀生計
有馬牛出鬻者官出鏹為市烙以火印俟兵退明春給
復之毋令射利者容其姦凡區畫合宜者公之䇿居多
嘉定二年二月以薦及格改宣敎郎知臨安府富陽縣
四年十月公始至代者以邑之豪猾姓字授公公緘而
束之髙閣曰不願知其名也使聞而改過足矣秩滿啟
視則靡有一造庭者公先敎後政感人動物率若是六
年歴二考餘治狀彰著當路名公交薦幾三十疏七年
二月除主管官誥院八年三月除宗正寺簿時旱甚公
上言曰比年以來災異不一向也旱今也防侵軼春既
告旱夏必傷潦不惟此爾乃去嵗之秋月食望日食朔
而又金星見晝鎮星失行太隂躔髙木星度下者非細
變也其可不震惕如禍在朝夕哉臣願陛下剛健輝光
日新其徳蠲苛賦以培國本去繁刑以夀國脉顯忠消
佞以厲臣節言聽諫行以作士氣一政令之設施必曰
其事果合於天否乎一人才之黜陟必曰某人果當於
天否乎天心何自知之當人心則當天心矣盖轉移其
象消弭其災非大有以飭厲之未見其可也尋輪當陛
對上言曰臣聞覘人之國者不以其兵之強國之富土
地之廣而惟以風俗觀之西漢之末士大夫崇議論之
美而乏經理之用儒者不畔六經之説而流為虗文州
縣有惠養之名而未有經乆之政邉方無目前之警而
有不可測之虞譬之蒲楫維舟容與安流一旦風濤未
知所届古之人君知天下之將有事也必隂求傑特之
才儲之以為他日之用盖平居無犯顔敢諌之士則臨
難無仗節死義之人漢之王陵周勃汲黯皆有三代之遺
直至若公孫𢎞軰則如發䝉耳緩急何賴焉人才之生
無間今昔上有所好中才激昻惟陛下重圖之寧宗温
顔開納六月除樞宻院編修官九月差校上舍試明禋
公充讀冊官禮畢寧宗忽問宰臣曰頃讀冊文語音清
徹者為誰宰臣以公對寧宗深器重之九年四月兼權
右司郎官輪當陛對公上言臣聞天之道日運而無積
聖人之治日新而不窮陛下更化之初甞登正士以革
姦庸伸讜言以破䛕佞以祖宗之法而塞儌倖之門嚴
責實之政而變欺誕之習風行雷動固巳月異而嵗不
同矣然物以乆而故人以乆而玩誠能因已定之規模
而加作新之功則黜陟所形而天下竦其好惡賞罰所
及而天下震其威明搜遺㧞異以收徯屬之心聽言行
諫以昭容受之實闢功名之塗而使人人有欣欣不自
已之意示信必之權而使天下不敢萌茍且之風則治
日隆徳日新雖至萬世無弊可也夫茍一切安於逸豫
則強者必弱智者必晦敢言者必緘黙有志者必退縮
天下之治盖未知其所終矣又曰臣聞自天地肇分以
來有中國則有外邦由劉石迄元魏而後奄地之廣傳
世之多未有若金國者肆我祖宗請和於金主復有蒙
古連嵗搆兵岌岌之勢千鈞一髮矣然一敵亡一敵生
而又中原姦豪與夫乗時姦夫變出須㬰患生盤糾風
塵翕忽平定難期盖中原腹心也吳蜀荆㐮四肢也腹
心受病未有四肢獨安者其可不重勤聖慮哉甲子之
夏辛棄疾甞謂臣言中國之兵不戰自潰者盖自李顯
忠符離之役始百年以來父以詔子子以授孫雖盡僇
之不為衰止惟當以禁旅列屯江上以壯國威至若渡
淮迎敵左右應援則非沿邉土丁斷不可用盖沿邉之
人幼則走馬臂弓長則騎河為盜其眎敵人素所狎易
若夫通泰真揚舒蘄濡湏之人則手便犂鋤膽驚鉦鼓
與吳人一耳招之得其地又當各分其屯無雜官軍盖
一與之雜則日漸月染盡成棄甲之人不幸有警則彼
此相持莫肯先進一有微功則彼此交奪反戈自戕豈
暇向敵哉既知屯之不可不分又當知軍勢之不可不
壯淮之東西分為二屯每屯必得二萬人乃能成軍淮
東則於山陽淮西則於安豐擇依山或阻水之地而為
之屯令其老㓜悉歸其中使無反顧之慮然後新其將
帥嚴其敎閲使勢合而氣震固將有不戰而自屈者又
為臣言諜者師之耳目也兵之勝負與夫國之安危悉
繫焉而比年有司以銀數兩布數匹給之而欲使之捐
軀深入探鄰國之動息豈理也哉於是出方尺之錦以
示臣其上皆敵國兵騎之數屯戍之地與夫將帥之姓
名旦指其錦而言曰此巳費四千緡矣又曰金之士馬
尚若是其可易乎明年乙丑棄疾免歸又明年丙寅始
出師百年教養之兵一日而潰百年葺治之器一日而
散百年公私之盖藏一日而空百年中原之人心一日
而失鄧友龍敗朝廷以丘崇代之臣從丘崇至于淮甸
目繫横潰為之推尋其由無一而非棄疾預言於二年
之先者所集民兵皆鋤犂之人拘留維揚物故幾半臣
言之崇一日而縱去者不啻萬人此盖犯招兵不擇之
忌也禁旅民兵混而不分爭泗攻壽相戕殆盡此葢犯
兵屯不分之忌也兵數单寡分布不敷人心既寒望風
争竄此盖犯軍勢不張之忌也十月晦夜金人以筏濟
兵巳滿南岸而劉世顯等熟臥不知倉皇授甲一鼓大
潰又犯諜候不明之忌也丘崇經理曾未三月而鐵騎
己渡淮矣夫徃者之轍來者之鍳也覆而不鍳則又前
轍耳今日之事固與前日大異向也一於謀人今焉專
於自治九重之所宵旰廟堂之所經理無一日或忘也
而臣區區之意竊謂邉方事宜誠難遥度伏願陛下詔
諸將使之相度山川形勢覽觀丙寅覆轍上而川蜀中
而㐮漢下而兩淮凡彼之所必攻而我之所當備酌其
輕重量其緩急大綱細目俾各以所見條具來上朝廷
為斟酌而行之如其所欲為而責其成功不及今無事
之時使之得以盡所欲言一旦有故彼將曰某城朝廷
所築也某兵朝廷所屯也某寨朝廷所修也某池朝廷
所浚也力盡於不當為之所而功遺於所當用之地非
吾所與知也於是得以有辭矣昔之英主駕馭將帥或
面詰或疏問使之空臆盡言因得以第其才能而占其
成否皆若是也至若闗宗社之大計圗不世之偉功則
固有李徳裕處回鶻之事而可以弭後患种世衡自任
邉方之責而不以累朝廷此則未敢遽言也禮樂征伐
自天子出惟至神獨斷之十二月除秘書丞依舊兼權
右司郎官公連嵗班朝屢求外補十年四月除江東運
判畀節鄉部時以為榮陛辭寧宗謂宰臣曰程珌豈可
容其補外遂復以舊職留公之處都曹也凡郡國獄讞
之來上者必審克之每夜分不寐多所平反一時公論
獨歸重焉六月丁内艱十二年九月服除或援舊比勉
公以姓字通當軸公曰吾生平所守直道耳况今憂患
之餘寧復干進哉十月除浙西提舉謝表有云平生踈
樸既懶趨驃騎之門咫尺寒温亦罕至長安之第於此
可以見公之心矣部民投牒旁午公隨至剖決靡有遁
情逮建臺以激濁揚清為已任一道聳然公帑浮費節
以制度以餘積下屬郡增常平廩預備荒札治最上聞
十三年十月瑞慶節公以畿内使者隨班稱夀寧宗惜
其去復除秘書丞兼權右司郎官十四年正月除秘書
省著作郎兼職如故六月除軍器少監兼職如故尋兼
權侍立修注官八月除國子司業兼國史院編修官實
録院檢討官兼權直舍人院公以宿望掌敎成均命下
之日六館之士咸以獲遂執經為幸九月除起居舍人
兼職如故十五年九月除權尚書吏部侍郎兼同修國
史實録院同修撰兼權中書舍人公持銓衡惟公惟平
人不可干以私雖軋以權勢亦不為動但應之曰此銓
法也十六年正月差知貢舉禮闈得人為盛撤棘入見
奏謝寧宗玉音再三褒奬十七年七月除守禮部侍郎
兼直學士院薇垣史館兼職如故閏八月初三夜理宗
即位十月除兼侍讀講筵肇開公上言曰臣聞人主之
學與儒生異與儲君亦異儒生之學在於釋訓詁儲君
之學在於通大義至於人主之學則不然貴乎力行而
己傅説之告髙宗曰非知之艱行之惟艱又曰王人求
多聞時惟建事夫知而必見於行聞而必見於事是豈
徒知徒聞哉三代而來英君誼辟知以講學為務者其
功業必見於天下至若叔季之世豈無聰明之君惟其
不務人君之大徳而好文章之小技至與臣下較工拙
於一觴一詠之間而紀綱陵遲政刑敗壊生民塗炭則
未甞一過而問焉夫如是又何取於學哉我宋龍興聖
聖相繼觀堯舜之用刑而深懲近代之宻網我藝祖豈
徒學乎觀周公之無逸而重戒人主之自豫我仁皇豈
徒學乎觀大禹之勤儉而力非人主之貪心我孝宗豈
徒學乎先皇嗣統仰法明謨推其所學而見之躬行用
能三十一年之間方内乂安舊疆浸復是皆學形於治
而治本於學也恭惟陛下飛龍在天萬物咸覩既能以
講學為先必能以躬行為急凡經訓之垂史䇿之載事
之渉於事親者必反覆講明而躬行於寧神養志之間
事之渉於進賢斥佞者必反覆講明而見於觀人察士
之際事之渉於嚴監司牧守將帥之選者必反覆講明
而見於博採公言之時凡事之闗於治體渉於敎條必
明辨審思而力行之若夫多聞以為博多見以為富無
益也夫如是則智慮堅定聰明益開措之政事功業日
隆上天眷休與宋無極玉音稱善者乆之是月除權刑
部尚書兼職並如故經筵進讀因吕䝉正論唐末命令
出於輔臣公奏曰唐自天寳以後𤣥宗時天下之富盛
不復留意於治故舉天下事悉付李林甫徳宗付之盧
杞穆宗付之李逢吉敬宗以後尤不足道狎近小人舉
國以聽此唐祚所以衰也然唐虞三代何甞不任其臣
但問其所任者得人與否爾上曰所陳極是又問太宗
寳訓云治世少而亂世多君子少而小人多何也公奏
曰先正有言自五帝立綱陳紀以來至于本朝凡四千
餘年其間治平僅三四百年爾其餘非昏闇之時即削
弱之時非削弱之時即危亡之時然治世所以少而亂
世所以多者正縁君子少而小人多也然天未嘗一日
不欲天下之平治也聖君出則君子多庸君出則小人
多爾天顔大喜以為極是極是又因進讀祖宗文章筆
札巻畢公奏翰墨詞章固帝王之能事然堯舜之文具
存二典寂寥數語無非治要至論書法則太宗之留意
詞翰實在僣國削平之後真宗之鋭情文墨亦在澶淵
却敵之餘今日所甚急者民力未裕更當擇監司兵力
未振更當選將帥士習未美更當明政刑區區翰墨詞
章豈足為陛下進上曰朕每聽卿所言最為詳明寳慶
改元十月除試禮部尚書以身兼二制力辭西掖得請
仍兼直學士院兼侍讀陞兼修國史實録院修撰又因
進讀太宗謂近臣曰方今四方所入財賦兩倍唐室公
奏臣竊考淳化間乃天下極盛之時財賦之入一嵗止
一千六百餘萬元豐增至五千萬然是時三百餘州也
南渡以後二百州一嵗之賦乃六千餘萬比國初增五
倍比元豐又增一倍矣然邉未撤警國用未裕取之以
此百姓固知朝廷之不得巳也最是州縣之吏又從而
取贏焉民困愈重矣要須時取其甚者而警飭之庻幾
百姓其少瘳乎上深以為然時因霪雨公奏雨與水皆
隂類也外而敵國内而冦盜皆所當慮則所謂應天以
實不以文陛下恐懼警省側身修行尤所當盡如玩乾
而自強玩咸而虗受玩頥而節飲玩損而窒欲以至法
堯之求賢而吁於用鯀法舜之逹聰而深於惡讒法文
王之憂勤而日昃不食法商宗之無逸而享國乆長其
見於政事者尤當加意今民貧極矣而州縣不恤兵貧
亦極矣而將帥不恤要當謹簡監司以恤民嚴飭將帥
以恤兵然後建重鎮以新觀聽擇老將以專節制益戰
士以壯軍容厚犒賞以作士氣使吾之根本益壯精神
益強則守可也和可也攻亦可也無往而不可焉易歉
而豐化災為祥特反掌耳而又何敵國冦盜之足慮邪
且昏墊之災未有甚於堯之九年者而堯廷之上大綱
小目日事整飭焦烈之害未有過於湯之七年者而有
商君臣修其政刑儳然若不能以終日古人之畏天一
日為一日之功一嵗計一嵗之效君則斷斷行之天則
斷斷應之天人相與之際㨗於影響上曰踰月住講不
勝渴想今聞卿講論頓覺豁然二年正月上御經筵命
公再知貢舉八月兼權吏部尚書十月除翰林學士知
制誥兼修玉牒官仍兼侍讀時翰苑自參政樓公鑰而
後虗其選者二十有一年逮公拜命中外莫不榮之三
年十一月因經筵進讀公偶為風寒所侵上眷優隆賜
湯液賜鬵火賜薑粥天使絡繹拊問人皆知上有柄用
意而公知有忌者㑹有長子戚遂決意告歸力伸祠請
上答詔不允挽留甚力公請至于四五紹定紀元三月
上不獲已從之除煥章閣學士知建寧府公以祈閒得
郡殊非夲心遂再力辭上仍答詔不允公遂黽勉于行
七月至郡奉行寛大崇化厚俗期相安於無事聽訟燭
見隠微豪猾無得逞屬邑官賦不事苛迫時參政真公
徳秀家居以書逹公曰人稱三四十年來無此賢太守
二年汀邵盜作諸臺以言論異同由是賊勢猖獗汀之寧
化南劍之沙邑邵武之建寧光澤皆莽為丘墟駸駸迫
汀邵城治七閩繹騷十一月除公招捕使節制軍馬時
建寧承平日乆禁卒額雖千餘而罕知兵革調遣他郡
則皆以城守為辭公遂就本郡禁卒中選精悍者仍剏
翼虎飛熊二軍招刺強勇三千人擇土人知兵者訓練
統率而前以紓二郡之急且用間諜離其徒黨使之自
相屠戮捷奏日聞大酋二十納欵投降平定有期而閩
漕懐舊恨忌公成功乃以坑降疑羣盜盜素服公威信
不以為然公念間從中起何以厎績於是屢上祠請且
薦陳公韡以自代三年三月以煥章閣學士提舉隆興
府玉隆萬夀宫公歸途經浦城真公徳秀迓于逺郊謂
公曰玉堂既去一路失此賢師帥其將疇依乎公還故
山日徜徉於泉石手不釋巻每以未老得閒為樂四年
二月時李知孝在諌坡以公守建日甞有私謁公弗從
遂妄讒毁去職與祠公處之泰然端平紀元上親攬權
綱厲精庻政知孝貶斥除公敷文閣學士提舉隆興府
玉隆萬夀宫公上免牘答詔不允詔詞有曰屬躬攬於
政權尤匪輕於名器卿夙儀禁近備罄忱恂兹注想於
典刑肆亟攽於綸綍告詞又曰乆不見生諒未究設施
之藴何以告我尚有資啟沃之忠盖用公之意未艾也
嘉熙紀元四月除知寧國府二年六月除知贑州公懇
辭甚力上皆從之仍奉舊祠三年正月除寳文閣學士
祠廪如故六月除知福州兼本路安撫公上免牘尋拜
不允之詔然公倦於出再力伸祠請遂復以舊職奉祠
淳祐紀元四月除龍圗閣學士奉祠仍舊公歸自建以
寵榮為懼故頻嵗以來納禄之數不知凡幾上每答詔
不允詔詞有曰卿昨告老朕不欲強卿一來姑畀祠廩
兹又抗牘祈遂謝事甚非所以體朕也矧卿甞為朕甘
盤矣何至遽起挂冠神武之想乎其勿出此二年四月
洊騰告老之章懇請愈切上方俞其請除端明殿學士
依所乞致仕公累載告休一朝得遂喜形于色第以端
殿殊恩詎容遽拜又上免牘上復詔答不允公遂拜命
日以登臨自娛六月八日偶覺伏暑越宿已康復屏藥
却醫起居飲食對客笑言無異常時十有三日忽呼子
暨孫列于前語之曰吾奮由儒素受知兩朝年幾八袠
一無可憾所望者爾曹力學自修則吾雖亡猶生耳無
一語及家事言己薨于正寢公生於隆興甲申八月二
十日享年七十有九遺奏聞上恩贈特進與致仕遺表
恩澤訃音之傳士大夫識與不識皆有斯文之嘆有洺
水先生集六十巻内制類藁十巻外制類藁二十巻藏
於家公生平以造就人才為已任預薦進者登揆席㕘政
機班法從居䑓諫皆為當世名臣性冲澹無聲色奉每
戒家人用無過侈服無過華至姻族閭里貧不克振周
之惟恐或後義方訓嚴諸子刻志問學平居暇日常謂
其子曰吾他時終于牖下當歛以時服衣裳之外他無
所事也厚𦵏古人所戒非徒無益適為累耳爾曹識之
淑人之歛黄白緇銖不内諸匶公娶金華王氏封淑人
丞相文定公淮之長孫女生于相門不以富貴自驕簡
静端莊動由禮法先公一年卒實元年二月十一日也
享年六十八子三人若水承事郎監鎮江府寄樁庫若
曾承奉郎監兩浙轉運司造船場計置物料官俱先殁若
愚宣義郎前饒州徳興縣丞孫男四人其載蚤亡其垕
承奉郎監臨安府糧料院其深其仁並承務郎未銓曾
孫二人通孫振孫曾孫女一人公之孤將以三年十一
月三十日壬申窆公于休寧縣和睦鄉萬松山之原遵
治命也盖甞論賢哲之生氣禀必異故見諸躬行發諸
詞章措諸事業亦決非世俗所企及惟公天禀清髙離
倫絶類已見於齠齓賦冰時其持身介然有守挺然特
立名流莫不欽敬競欲締交而後學有志之士則皆尊
之仰之以為範模於書無所不讀發而為文自成機杼
神韻絶出故落筆妙天下援引今昔博學之士不能究
知其詞雅健精深追逮古作根本誼理扶植名敎有補
於當世學者誇傳而爭誦之論奏皆剴切當上意雖經
綸抱負不獲盡展于世而兩朝眷渥始終弗替凡此皆
近世所罕見者午州里晚生夙䝉公異知試邑餘杭時
公為禮部尚書以㢘相舉故又於公為門下士嵗在乙
未孟冬午扶䕶先大夫歸𦵏方抵里中未及伸致哀挽
之請公首賜長篇以為存殁之榮是豈可忘哉今公㐮
事有日前期若愚書來曰先公生平出處相知深相予
厚莫若子敢以行實一編丐定次將告諸太史氏以信
今傳後午何敢以不韙辭謹具如右謹狀淳祐三年十
月日門生朝議大夫行監察御史吕午狀
　
　
　
　
　
　
　
　
　
　
　
　
　
　
　新安文獻志巻九十四下
欽定四庫全書
　新安文獻志巻九十五上　明　程敏政　撰
　　行實(文苑/)
　　　江東撫幹通直郎致仕汪公(儀鳳/)墓誌銘
　　　　　　　　　　　　　　　方　回
歙汪氏自越國公以六州歸唐其後始大入宋雖仕隠
相半而厚與薄取以徳自植者乆愈益大公諱儀鳳字
翔甫其先自績溪徙今為徽州歙縣人徙之十二世為
公曾祖崇實鄉稱為長者夫婦俱年八十五祖擇善父
鵬舉承務郎資沉毅誠恪以儉勤審取與愈益大其家
者也年八十二母鮑氏封孺人年八十五厯世植徳並
詳見公所為壙記盖公祖禰三世而四人皆年近九十
公之卒亦八十四公六嵗工文師静菴吳公自牧治易
公趨嚮既正而承務公察公兄弟三人皆偉器又為延
師得丞相訥齋程公元鳯改治詩訥齋居塾九年為南
省第二人躋顯仕公與二弟治鳯鳴鳯不更他師盖深
得其學云吾州詩大比舊不與選回先君師四明舒公
璘禮部符許㧞觧自先君慶元乙夘始先君入上庠登
第而左史竹坡吕公午與訥齋相後先然鄉額僅拘於
一端平改元甲午公俯就鬻爵以詩中江東漕薦嘉熙
丁酉又為漕試第一時四明安公劉有聲上庠以同經
先内交永嘉陳公淳祖二曹公元發良朋同社結課誓
將同登而戊戌榜公獨退舍竹坡時為監察御史因客
留公於科舉外講義理學盖訥齋發其先而竹坡成其
終公於是所聞粹矣所居旁近靈山之下有寺焉歸而
為李公擇山房讀書之計意將終老郡守貳魏公克愚
龔公應之章公公權訪公山中佐築樓蔵書費山房成
訥齋為題其扁又為亭泉上曰山泉而世因稱公為山
泉先生公雖身遯巖谷名震京師江東漕使趙公與弼
合諸臺以遺逸剡聞謂當處以孫明復陳無巳魏元履
官而僅與免觧公雅不欲逐舉子迫於二親出山又二
年淮閫申前奏㫖賜文學出身免銓㕘注訥齋適當國
喜且疑以為嫌參政丁大全欲擠訥齋去而攘其位則
偽力贊決而隂嗾張鎮繳論其意實不在公也公寳祐
戊午景定辛酉又連與浙漕薦凡五上春官㑹有奏辨
大全鎮誣衊者玉音賜可授廸功郎隆興府司户㕘軍
改辟夀春府下蔡縣主簿權淮西制司準備差遣秩滿
差充淮東安撫司幹辦公事滁城上功以儒林郎循承
直郎陞淮東制置司幹辦公事連丁内外艱服闋添差
江東安撫司護視訥齋𦵏事候任滿與陞擢差遣公終
不自陳丞相信菴趙公葵而下舉改官狀五及格咸淳
甲戌詣部班引廟堂議處以史館公謝不願改通直郎
致其事緋衣銀魚居里終身嘗自稱老山居士若老於
山不出云者丙子五月兵變盜起屠戮慘甚公之族斃
於冦者十一人公言有司罪人皆得庚寅三月盜又起
濳口焚四都巨室數十家羣黠於公前後獨不敢犯如
黄巾迎拜鄭康成者則可知公之為人矣回少公二十
嵗洎休官甞同友人曹涇清父以癸未訪公里第登西
爽之樓對靈山吟嘯竟日不鄙辱賜和篇時公年七十
有七又七年乃哭公其生開禧三年丁夘正月十六日
卒以至元二十七年庚寅八月十日狀公行者吾清父
也言皆可信回聞朱子曰三代以上氣數醇醲聖賢皆
夀以下反是由是推之周室東遷以入春秋夀者鮮矣
然其間有能審於取與之際薄取而厚與者亦必天之
所甚佑而有不容不夀者焉其不夀非必皆疾癘短折
之氣為之也劉子政紀弑亡之禍有數而經書殺其大
夫者至不可勝數盈與謙之異也魯季孫行父季友子
也僖十六年季友卒文六年行父用事始見於經文宣
成皆十八年至㐮五年行父卒去季友七十六年行父
當近百嵗其所以夀妾不帛馬不粟也鄭子産七穆之
一子國子也㐮八年鄭侵蔡始見於傳昭二十年卒行
事可考者四十四年歴事簡公定公聲公獻公亡慮八
九十嵗其所以夀孔子稱之曰古之遺愛行已恭養民
惠也齊晏平仲之父桓子㐮十七年卒平仲以知禮見
於傳史記魯定公十年平仲卒言議可見者五十餘年
亦當八九十歲其所以壽一狐裘三十年又納邑辭
富也呉季札呉王壽夢少子兄諸樊欲立之季札讓
國年可十五六哀十一年楚子期伐陳季札救陳退
兵以為子期名杜氏注襄十二年至今七十七年季札
盖九十餘其所以壽葢以國與人大矣又能以名與人
至於以劍挂人之墓則又無一物能累其心也嗚呼此
四名卿者於春秋衰世諸人不得其壽之時獨能以壽
永終則豈非薄取厚與之德有以勝之歟惟今山泉之
德亦然科第可取也不可必取則巳之官爵可取也或
畀之或奪之游幕府通閨籍筋力未也可懸車則去之
貨財可取也同氣柝居田園瘠羸室廬弊卑器物圯欹
我願受之入相出藩我資我師代匱翰墨言不及私乃
若名髙當世尤士所願鈎取者也公識淵學詣幽討古
汲旁行敷落急就凡將鼓籀鼎刻奇字廋辭聱牙格磔
探𤣥入㣲儷語宗真西山韻語尚劉潜夫散語慕江子
逺妙年初務崛竒至晚節泯圭角削險就夷視後生奮
觜距躐聲價恂恂退黙若罔聞知混迹於社叟里老泥
飲巷歌之間能以名譲人不取則尤近世人物所希有
也其於族黨鄉鄰昇平而變故歡娛而患難孤姪與師
授㓜女與姻對出粟與下價市物與髙估澗吾與梁塗
吾與甃疾與藥殣與槥寒與絮飢與飫索游與資裝家
世素必厚所與而公於時之既異愈加厚無求不與也
嗇於勢利而豐於慈惠輕於物欲而重於友弟不足於
榮耀侈靡而有餘於恬澹潔清行可以交神明則功足
以奪造化也公素不飲酒善飯寡疾將卒之前一月稍
力弱食減家人異之公自謂無所苦却藥餌與醫者語
必正冠焚香漸不粒食者旬餘忽一日令具湯沐盛服
索紙書數十字乃口授孫濬紀載千二百四十三言而
於末自書曰全而歸之原始反終乙夜熱氣上出如炊
掖坐間小咳咽而逝其不怛化如此平生著述充屋僅
存山泉類槀四十二巻程文六巻傳世娶宋氏先公三
十年卒子男女各一人秉陽郡庠生早卒前太學内舍
發觧進士方(闕/)飛其壻也孫男一人即濬業儒好修曾
孫男二人源清源深承務公存日祖墓生雙竹識者謂
文字之祥題詠盈庋公治命屢進二曾孫親為説書雙
竹之應其在斯乎山房書兵後失亡公重貲贖求復如
故親校讎遺後人濬將以明年辛卯十一月四日奉公
柩𦵏于永豐鄉後村之原回先君鄉舉舍選遺文賴公
襲蔵至今且早相賞㧞銘敢辭銘曰
約以納博以施夀斯宜善則祥謙則福理若兹歙之原
全厥歸觀刻辭
　　　廬州梁縣尉事天先生江公(潤身/)墓誌銘
　　　　　　　　　　　　　　　曹　涇
故廬州梁縣尉事天先生江公既𦵏之明年其子心宇
以前進士山屋許公月卿乙酉嵗所為行狀視曹涇使
為誌銘涇望輕筆力弱慊弗敢任然知敬愛公舊矣憶
春水鱗鬛之後先悼人世萍蓬之閃倐死生亦大胡得
無言矧嘗渉筆存耕公之𦵏其可辭乎存耕公諱師䕫
公考也自存耕公上遡蕭公十三世居徙官歴名諱已
見存耕公銘内公諱潤身字明徳徽婺源人生而俊頴
異常兒髫齓時嵗旦上元族里歌呼羣飲長少畢出獨
凝坐一室晝夜讀存耕公大竒之於書一覧即觧暗誦
不誤缺一字於文操筆立成据經引傳切中肯綮而繩
墨具焉景定甲子以流寓領浙漕舉登乙丑第授廬州
梁縣尉明年攝本職兼簿事自兵興淮為次邉郡曹邑
僚半出鶡弁或起卒伍豪民賈竪至以賄權公涖以公
㢘不為怯愞首黜掌户胥數人無譁者上司若郡委送
駢來迎刄輙觧訟者至乞從公求直居數月平反大獄
者三衆以為神於是方議迎母携家忽報制司辟某人
直替即以詩辭制置應山李公庭芝應山舊知公愕焉
留攝寳應主簿旋奏充瓜洲鎮官曰吾知子貧又㢘姑
用資以筦庫毋見薄也朝㫖猶以及期而辟非格却之
再奏命下而公卒矣嗚呼俗吏文法淹天下士如此公
貌古而岸峭直軒豁幅巾縫掖辭辨風生少或為矯世
之行喜靣折人當山屋公初第時甞戲取其緑袍服之
己又曰是何足云孔明景略吾事耳晚乃不然恂恂怡
怡如也居母夫人洪氏䘮哀毁過制䘮父一遵遺令以
文公家禮從事事繼母龍氏盡禮遇二季巖囦愛而敎
之不有私財嘗大書於屋壁曰天下無不是厎父母家
人離必起於婦人於姻族不肯隨俗炎凉好奬後進謀
人必忠未第前嘗伏闕上書諌三事其治兵條極言三
衙諸閫廂禁營寨諸項利病欲以兩淮曠土内地荒田
給游民貸其資糧籍為民兵然後以諸寨移之松江諸
屯移之極邉以㐮閫經理京㐮以湖閫進守利路皆指
切精的詩文少慕靚麗竒辭逸語衝齒頰出不休晚羞
其為一主以理壯嵗師陸子静門人不嗛已而師北山
何公基實勉齋黄文肅公髙弟而勉齋晦菴嫡傳也造
詣益粹戊辰春自廬書示心宇曰吾十嵗見朱子祭張
敬夫文心慕之癸巳得近思録丙申得周程諸書旁求
於張吕陸氏近始自信蔡氏程氏自太極圗而下之勉
齋自四書而上之蔡謂四書梯階六經近思録梯階四
書勉齋不謂然吾今專守勉齋學又云佛氏勸人為善
本不大畔於儒至謂燃香誦經飯僧一㑹即滌隂慝實
無此理秖足長惡如胥吏軰為欺為虐何所不至每奉
佛以自觧既恃有此稔惡益甚屠兒劊卒操刀欲割必
誦佛號亦此類也吾州佛寺半是黄巢時所建吾邑四
月八日飯僧大㑹其重施者多出於椎埋之徒兹豈非
佛氏實長其惡乎公之學問精博議論勁正大略如此
既第鋭志及物改號民齋然事天云者自少及壯學者
習知如誦王彦方司馬君實然既卒門人三山林茂春
應山祝櫸相與言曰必存養事天先生志也用之不究
則亦曰天是所謂事天以終身者乎因以為私謚公以
己巳十月十六日卒于寳應心宇號跣奉柩浮淮絶江
藁𦵏于無錫之湖埭實依從子一新寓居則庚午之五
月二十一日也其返于鄉以甲午九月六日其合𦵏于
夫人馬氏之兆以乙未十二月二十一日𨽻丹陽鄉瑞
亭里吳村之官牌塢抱亥挹丙卜者曰祥夫人之葬在
丁亥二月二十八日其卒庚午十二月八日也心宇於
是大事終而形神亦瘁矣公生以嘉定丁丑十月得年
五十三公惟一子心宇孫男二人賔王佐王女秉禮曾
孫遵善狀謂心宇能世其學所著深衣説有據以予觀
於心宇君博洽不減前人而深濳密栗以為性行紆餘
峻潔以為文詞則豈惟鄉之同軰少比而已賔王兄弟
皆秀文不凡又將酷類其父江氏世世有人如此亦何
必公慙卿卿慙長以倘来之物易無窮之譏哉况所謂
劬躬燾後而委祉者又有在也銘曰
以為不遇邪則既第也以為已仕邪則屢千百儲之而
試者才一二也夫孰匪中枵而外肆此獨来之遲失之
遽也將天所以命我所以事貴其不貳而流與坎姑置
也抑饑而豐天亦至公既嗇其躬後當顯融嵬嵬官牌
噫玉斯埋庭則有槐其大而家
　　　方總管(回/)傳　　　　　　　洪焱祖
方總管回字萬里歙縣人父琢以太學上舍登第仕至
承直郎廣西經幹權融州通判坐廣西提刑錢𢎞祖挾
私憾誣劾謫死封州回幼孤從叔父琭學頴悟過人讀
書一目數行下少長倜儻不羈賦詩為文天才傑出鄉
先達呂左史方吏部咸亟稱之郡守魏公克愚一見其
詩即延置郡齋移知永嘉亦拉以自隨制帥呂公文徳
尤相厚善景定三年以别院省元登第調隨州教授呂
公師夔提舉江東辟克幹辦公事歴江淮都大司幹官
沿江制幹所至皆得幕府譽獨與賈似道不偶嘗一再
除國子正太學博士輙遭誣劾登第後踰紀始改官通
判安吉州都堂禀議時則徳祐元年矣似道魯港喪師
之後猶在揚州衆皆懼其復入莫敢論列回獨首上書
數其罪有十可斬中外快之俄除太常寺簿又上言賈
似道與其客廖瑩中皆當即誅王爚不可為平章陳合
不可為同僉當去福王入輔之議當寢出知建徳府方
用兵之際興建學宫以雅量鎮浮俗煦弱鋤强賞罰必
信鄰郡草㓂乗間竊發獨境内肅然至元丙子春奉宋
太后及嗣君詔書舉城内附改授嘉議大夫建徳路總
管兼府尹己卯入覲遷通議大夫依舊任在郡七年無
絲髪為利意至賣寓屋猶不足以償逋代歸不復仕徜
徉錢塘湖山間二十餘年豁達輕財喜接引後進嗜學
至老不厭經史百氏靡不研究而議論平實一宗朱文
公有璧流集桐江集若干巻行於世又有讀易釋疑易
中正考皇極經世考古今考厯象攷衣裳攷玉攷先覺
年譜瀛奎律髓名僧詩話合若干巻藏於家卒年八十
一子存心䕃授義烏尹(先君遺體惟回一影自先嫡妣/卒戊子己丑二年書家事後事)
(以託諸弟者盈四冊惟恐回之不能歸也又慮其歸而/不能長也又慮其長而不能成也然則先君之意哀矣)
(痛矣逮回四歳得歸賴先七叔父養回以至于長先八/叔父教回以至于成回不專為科舉之學學性理自真)
(西山讀書記入學典故自吕東萊大事記入學五七言自/張宛丘入學四六自周益公入而時文之進自州教授天)
(台諸葛公泰始年二十二見知於左史呂公午年二十/四見知於丞相程公元鳳年二十五見知於端明洪公)
(勲叅政饒公虎臣詩人亦山鄭公㑹年二十六見知於/郡守卿魏公克愚郡倅應公彌正郡糾常博張公汝諧)
(年二十九見知於秋崖方公岳踰三十觀文趙公與憲/提舉金公文剛江閫馬公光祖制使吕公文徳尚書吕)
(公師䕫禮侍劉公震孫相次見知年三十五中兩浙漕/舉登仕郎誥吕公師䕫所與而魏公克愚解送年三十)
(六僥倖别院省試第一人丞相馬公廷鸞賞其義丞相/章公鑑賞其䇿廷試丞相文公天祥制帥趙公日起叅)
(政常公挺為考官置回首選不遂猶與第一甲歴官隨/州教授江東提司凖遣國子監書庫官江東提舉司幹)
(辦公事國子正江淮都大司幹辦公事再國子正太學/博士再沿江制幹改官通判平江府改通判常州改淮)
(西帥機監華州西岳廟通判安吉州都堂禀議太常寺/簿除監察御史丞相王瀹格之兼莊文府教授知建徳)
(府節制往来駐戍軍馬除秘書郎加直秘閣依舊任都/督府叅議官於是年四十有九矣小狀舉主三人運使)
(聶公棠提刑鮮于公應文制帥呂公文徳京狀舉主五/人呂公師夔馬公光祖制帥朱公穓孫禮侍翁公合制)
(帥黄公萬石特薦舉主一人工侍程公元岳為回買宅/特相知深者郡守府卿宇文公十朋餘詩友文人及直)
(諒多聞之交滿天下不勝書雖然回何以得此於一時/哉皆先君之餘澤為之也二三叔父之教養為之也回)
(早遊江湖不及娶納杭人姚氏併它婢生七男四女七女/男存心正心髙心明心餘三人庾孫鶴孫雷孫早夭四)
(禾娘潮娘餘二人孿生不舉存心娶林氏史館檢閲添/差通判建徳府士愷之女生女桐娘禾娘嫁貴池縣丞)
(程桂嗚呼回之所以名實先君名之自初生即名曰回/哥以寓他日還鄉之義長而不敢更他名左史呂公午)
(先君之友一見謂回貌肖先君字之曰萬里以其歸自/逺嶠而又將期之以逺到云者然自收科立朝内獨與)
(賈似道不遇四取以彈譽之者不勝毁之者多將求無/負竹坡先生之所  望以永慰先君於地下亦曰强為)
(善而已矣回泣血謹書回先是徳祐乙亥治郡退用陳/后山先君事狀體著為  先君事狀刋冩已定明年丙)
(子春二月六日奉太皇嗣君詔書以郡歸附是為至元/十三年始行在所宰執大臣以嗣君名具表納土送壐)
(于臯亭山在正月十八日軍馬入臨安府易守在二十/日回猶堅守孤城半月餘王郎中世英蕭郎中郁提兵)
(五千賫詔至郡官吏軍民一口同辭恐有如常州之難/者回按蜀志景耀六年蜀并于魏霍弋時以安南將軍)
(統南郡事聞成都不守大臨三日諸將咸勸速降弋曰/今道路隔塞未詳主之安危大故去就不可必也得後)
(主東遷之問始辛六郡將上表歸魏羅憲時以已東領/軍守永安城聞成都敗城中擾動江邊長吏皆棄城走)
(憲斬稱成都亂者一人百姓乃定得後主委質問至乃/帥所統臨于都亭三日吳聞蜀敗圍攻六日晉王遣荆)
(州刺史朝烈救憲憲歸魏史臣謂霍弋羅憲保全一方/雖非人臣之正義然國亡主遷土地人民無所歸為小)
(郡者力不能全國矣全其部民可也建徳府大邑户十彼/二萬有竒口四十萬許全十二萬户四十萬户亦可也)
(列閫連城先下臨安未下之先者可罪也而譁士或以/不死責回籌帷鉅公分鉞虓帥不責之死於未亡國之)
(先而以責一内郡太守於國已亡之後乎殷有三仁亦/異乎孔子之論人矣今謹附書于先君事狀之後伺稍)
(定諸子名數藏之家屈伸出處易有時義付諸後世之/公論足矣要之回假守七年無絲髪為利意徽州李世)
(達之變家藏書數萬巻一空他物稱是在郡倒囊竭廪/至賣寓屋猶不足償逋而一子在燕旅食不繼此豈有)
(所貪而然哉持是以見先君於地下/亦當有辭矣壬午正月回泣血再書)
　　　元中順大夫同知徽州路總管府事致仕贈中
　　　憲大夫上騎都尉追封新安郡伯程公(龍/)家傳
　　　　　　　　　　　　　　　程　樞
公諱龍字舜俞初名淵性明好學初從伯祖就學漢東
滕氏滕故曽祖母家也其先淡齋先生文公畏友弱冠
館于徳興程村道西坑口董氏又故祖母家也其先叔
重先生亦文公門人故公所學最有源委館東程國諭
家嘗夢門右石鼔有龍蟠其上夢覺令家人開門視之
公方造門以門尚閉因假寐石鼓上國諭大驚出迎知
公不凡館遇加厚而不言居二年秋闈將近國諭始畧
言之且請改名龍遂登咸淳七年進士第公先議昏胡
氏報榜後胡氏忽戒媒者来辭曰君已榮貴顧家世甚
寒願聽别議公不許卒娶之識者知其逺大矣授黄州
黄陂縣主簿就任除安慶府教授值有遷城版築之勞
調池陽可户㕘軍随除嚴州推官與虚谷先生方回同
官二年北軍下臨安太后手詔諭州軍降方遂以嚴郡
入附公不肯署被擒巴延丞相以文學士釋之辟差同
知江西贛州路總管府事勒令之任中道走歸隠居養
毋匿影藏形者十餘年㑹拘刷宋故官不奉詔者族其
家威令峻切時太夫人尚無恙逮者及門公垂涕曰安
有為人子而愛身棄毋者哉因出受命授温州永嘉縣
尹奉母之官九年除松江府判官又以承事郎除興化
路總管府判官隨以奉訓大夫宣授奉化知州三年以
奉直大夫除潭州路同知湘隂州事五年来歸歸舟所
載惟所著三分易圖板數十擔而已年逾七十告老于
朝以中順大夫徽州路同知總管府事致仕給半俸終
身贈考君京六府君中順大夫信州路同知總管府事
妣汪氏贈新安郡君夫人胡氏封新安郡君孫燧䕃授
將仕佐郎杭州新城縣主簿時延祐五年戊午冬也公
居官五十餘年善政甚多惜不得熟聞而詳述之其為
學以尚書義成名後所著述有尚書毛詩二傳釋疑禮
記春秋辨證及弄環餘説三分易圖在湖南時省院以
圖鋟梓板留鶴嵩莊經壬辰刧火莊池有亭曰得寓學
士大夫多為記序歌詠名得寓亭集公所作詩文名歸
田録又㑹宗譜逺而河南江西湖湘近而休歙饒信開
化金華博采文籍考索備至名龍陂程氏世譜譜與歸
田錄樞執事編寫今經世變片紙無復存者可勝嘆哉
公號茍軒又號不不翁讀書之室曰不不堂所居之屋
曰致政堂生於宋淳祐壬寅五月二十七日卒於至治
壬戌閏五月六日壽八十有一贈中憲大夫上騎都尉
追封新安郡伯先是河南有談禄命者謂公壽有九九
加五之數至是果驗加五閏五月也郡君胡氏壽九十
卒於至元四年戊寅正月無子有女二人側室陳氏一
子曰楠早卒無子以從兄林次子燧入繼仕止太平路
推官公貌髙古而長身其性情温和寛厚言不輕發居
官愛民在鄉睦族與湖南憲使程雪樓友善後雖相去
遼逺書札往來相問勞不絶書所言亦多保民睦族之
道歸田後退居鶴嵩莊以樞可教因留侍焉晝則代應
賔客暮則授受講貫凡三年時樞年十六七學未有成
公貽書鄉丈人雪矼先生江公曰吾家續一脉之文者
惟此子而已今戒其請見敢求開發或尋一小館俾為
童子師庶得收斂其心雖欲不學不可得矣延祐庚申
始假館中平葉氏得執經問道於先生前今能稍知詩
書及文字者皆先生之賜也然則我伯父愛奨之徳其
又可忘邪天蒼蒼而地茫茫伯父之儀型不可復見矣
嗚呼悲哉誠懼後人不知先徳始末故述其大畧以詔
之如右延祐五年歲在戊午秋八月望日從子樞百拜
謹書
　　　曹主簿(涇/)傳　　　　　　　洪焱祖
曹主簿涇字清甫屯田郎中矩之裔曾祖然始居歙南
葉村涇幼頴悟八歲能通誦五經不專攻舉子業研窮
經學尤精詣於朱氏之書故為文率皆典古有法寳祐
丁巳年二十五歲江東漕解第二咸淳戊辰殿試丙科
授迪功郎昌化縣主簿曹氏自屯田至涇正奏凡六人
辛未丞相馬廷鸞以書幣聘主教席廷鸞諸子端臨最
博學知名撰文獻通考其學實出自涇壬申奉勅充廣
西廊階祠官禮成父鎬以高年得封承務郎癸酉充信
州考試官甲戌赴昌化簿任尋轉修職郎乙亥權知縣
事不乆奉親還里元至元丁丑建徳路請教儒學戊寅
江東按察請充紫陽書院山長招致生徒創闢學宫壬
午辭歸養自是不復出州里循理篤行士林宗之與方
囬齊名延祐乙夘卒年八十二號𢎞齋所著有講義四
巻書文韻儷藁各五巻餘如服膺録讀書記雜作管見
泣血録曹氏家録甚多次子仲埜能文著書先涇二年
卒有詩文講義二巻通鑑日纂二十四巻長孫次炎曽
孫宗垕皆能承其學(馬碧梧送曹清甫序休寧曹清甫/壯年擢髙科遲逺次抱邁往不屑)
(之韻予心敬焉於是館粲於我再寒暑矣予輔政中朝/清甫不肯為薛宣之吏予謝病幽谷清甫不肯為翟公)
(之賔予觀世之塗附者不然其趨也翕然為蠅蚋其去/也倐焉為風雨獨予備位中書心門俱水特無二者之)
(患焉清甫助我多矣清甫筆底殊有陽秋前此衡文秋/浦士之嶄然露頭角者率歸鑑裁今兹又詔求士方將)
(治任東州清甫往來予無以贈惟有得進士為将相以/應今世之需予之願也倘得斯人則予之贈言無踰此)
(矣癸酉閏秋碧/梧病叟敬書)
　　　定齋先生汪公(一龍/)墓銘　　方　回
自孔子以來厯周二程張始有紫陽朱子昔金人入中
原知孔子為聖人猶護視孔林莫敢毁徳祐乙亥吾州
戍将李銓懐貳作威撤傍城屋為城守斧紫陽書院薪
之以辱多士不旋踵天報之罰身殞家滅然書院由是
夷為蓁棘者四年蓋新安以書院奉朱子祠如魯之事
孔子孔子廟徧天下皆原廟也魯為重朱子祠徧天下
新安為重興之者郡守上饒恩軒韓公也復之者郡人
定齋汪公也彼廢之者一無知之小武弁何足齒復之
者與興之者關於名教甚大今汪公亡矣足與韓公同
不朽是宜銘之於墓以詔永乆而況公學雖博知所宗
仕雖淺知所從知己雖衆不輕於容皆宜銘按狀公諱
一龍字逺翔徽州休寧人曽祖體仁知房州竹山縣祖
汝鑑父茹迪功郎母吳氏封孺人公妙年英發文藪理
窟窮研深鈎當魁鉅淪喪之後士所為隨時汗下浙學
屏息而江西之學猶稍鼔行末既卑而本尤舛朝廷乏
儒相場屋循偏私濓洛正論㡬壅公固守紫陽之傳不
少屈淳祐壬子寳祐乙夘年二十三二十六連以經甲
鄉薦景定辛酉又領浙漕貢值春官有尚陸而疑朱者
壬戌由京庠升上庠咸淳乙丑入禮部丁父憂戊辰廷
對賜進士出身所以發譽早而登名遲者文衡不純一
也初授瑞安縣尉改句容當權臣擅國之際達官不憚
吻舌糞痔惟公官卑志行嘗攝縣癸酉五月歲大饑倣
朱子南康遺規為便民十條民無瘠殍秩滿陞從仕郎
部注婺州教授乙亥淮閫李公庭芝辟泗州判官留幕
時京口瓜州失守公奉母航海南歸鄉守王公積翁辟
判官鼎命革丙子休寧士民推公為宰不就遜朱頴達
為之完鄉井平㓂盜皆頼籌畫方事之殷陳公宜中留
公夢炎為相有朝為選人改秩暮為州郡監司臺諫者
予在朝嘗獨薦公都督府叅議俱退郤不前李銓乃子
漢英之變有以白衣領守貳者屢强公宰鄉邑終不就
皆以母老辭至元戊寅江東道按察鄂通公以紫陽書
院山長提學事起公顧書院瓦礎盡矣並命者曹公涇
叶心疚力得南門外江東道院故郡學基别為新書院
焉公知己滿世書其大者丞相馬公廷鸞求塾客予言
公可公已第需次訓丞相諸公子矩度嚴整講授精切
尉缺至不戀相府可速化竟棄去至如予太常應詔特
舉公一人公若無所聞公於學於事於知己可不謂内
之養也粹而外之省也密乎公事親尤盡孝母夫人年
開九袠侍藥廢食寐前後居喪皆骨立家築樓曰經畬
貯書萬巻弦誦之室曰定齋使究老壽浩涉淵詣於道
涯聖閾未見其止也生以紹定庚寅四月十八日以至
元壬午正月十九日卒年五十三夫人曹氏歸公四十
年婦道全母道備生以寳慶乙酉五月二十五日以至
元丙戌五月初三日卒年六十二子男三人䝉進義校
尉建寧路建陽縣主簿艮徳慶路儒學教授巽元漳州
路儒學教授男孫八人伯塤孟堅仲篪益社美孫希善
孫葆孫女三人曾孫鐔諸子以母夫人卒之年十二月
庚申合𦵏於松蘿山豊林之源㨿兊揖夘公詩文多散
落句容䇿三巻四六講義各二巻僅存予長公三年擢
科偶先六年早同出郡守靜齋魏公克愚之門中年漫
仕俱不逢晩節休官窮居里中無可與語輙思公而公
僊去十餘年矣銘誼不得辭銘曰
學失所宗業精易荒仕迷所從名羶弗芳知己常至於
誤已集不如翔公能察於此三者雖死兮猶有耿光昔
嶽麓書院廢乾道中忠肅劉公復之于湘白鹿書院亦
嘗廢矣淳熈中朱子復之于南康彼以十連二千石之
力曾何難鼓動於一方繄是紫陽起仆植僵孰愛我而
助我突儒宫於戰場松蘿之岡斯銘不忘亦何異刻鼎
彛而書旂常
　　　艮軒先生俞公(君選/)墓誌銘　江　靁
鄉先生艮軒俞公卒二十年其孤若思譜公宦歴出處
大槩緯以賦永之歲月屬為墓銘父之執不得以不詳
公行為解公諱君選字憲可世家徽之婺源有繇六館
前序典教鄉邦者掇正科終淮郡倅者在公皆為伯仲
公曾祖雱祖天瑞父元弼從江閫奏辟幕屬㓜授公易
家學也少長為文跬步規矩景定壬戌第進士三甲選
主隆興府武寧簿自陳母髙年乞便迎養改尉饒州餘
干垂滿以憂去服除授揚州司理為應山李公客入淮
東制幕已而沿檄徑歸徽守三聘不就遂終老焉公襟
度粹夷其接人和氣溢於顔面詩多似太白而自律之
嚴臨事剛果直有峻立千仭者初攝宰安仁議新邑學
或以公儲空乏沮之公首輟俸稍捐家帑人乃欣佐其
役不日而成維揚將校婁忠者殺人事覺制閫憐其才
欲置末減公争曰人才可復得國法不可暫偏卒正典
刑他日閫帥謂機幕程應常曰吾未見剛者今於俞掾
見之癸酉維揚真泰俱歉公建議發府廩賑饑真泰皆
襁負而至或議格之公曰率土皆王民奈何以隣州為
限白使者均給活三州人凡數十萬他如立江都漁湖
之租民遂免陷於罪撥安仁衣糧就邑給贍宗室弓兵
皆實受賜其猷為卓然可紀者類如此而急義篤交有
古道蕭閒醖藉不受俗塵用是丞相文忠公丞相番昜
公以暨東澗蛟峯諸大老稱許如出一口歸隱艮軒常
曰時止時行艮之義也在我法當止耳吾何為不樂哉
所為詩文若干巻曰艮軒小藁藏於家至元丙戌九月
日卒生於嘉定八年八月至是七十二矣娶江氏繼戴
氏皆貴族子男二若愚先公卒若思優於學行有職府
庠孫男五人越翁惠翁鶴翁同翁慶翁女孫一元貞乙
未始得地永川之南曰西館大徳癸夘筮築壙之日吉
時則有戴君某哀而資之厚𦵏明年十二月日江氏戴
氏之柩實祔銘曰
寛而栗行有徳時行止辨乎易猗歟先生後世則宜爾
子孫慶無斁
　
　
　
　
　新安文獻志巻九十五上
欽定四庫全書
　新安文獻志巻九十五下　明　程敏政　撰
　　行實(文苑/)
　　　徽州路儒學教授唐公(元/)墓誌銘
　　　　　　　　　　　　　　　杜　本
龍集丁夘予逰吳庠識唐長孺時長孺司紏錄英譽籍
甚恨未知其細後十有七年乙酉辭召江浙歸武夷山
中長孺子仲設教崇安不特識其父抑知其子之賢遠
於人噫單居塊處悠悠爾思安得與而父子接哉仲寓
書幣偕善状一通而告曰先君不幸於己丑夏四月卒
于正寝臨永訣把筆作淡墨字命孤不肖葬而不得杜
先生銘如不葬也零丁羸疾不果離苫次足跣以請惟
先生諾而銘之按公諱元字長孺新安歙縣人總幹廷
瑞之從孫其上世俱以文章起家譜系中絶考君諱虞
又以婺源李氏出後于唐故德宗遺𦙍至今池曰飛龍
橋曰太子以爲左驗云公状貌魁梧徳量軒豁與人無
疑咳其於天叙孝友最隆者也初貧屢阨于衣食既長
方奮迅劘切以詩自鳴中值朝廷以巍科收多士浸灌
經術探賾史籍挾其所有四戰輒北遂屢以明經試有
司又不第乃棄舉子業以古文鳴於世此學業之可表
者也筮仕吳庠髪已紛白五十八省授平江路儒學録
再調分水縣儒學教諭陞南軒書院山長以徽州路儒
學教授致仕廩稍率削弱不克自振遇春秋祭祀蘋藻
潔䖍待學徒侃侃講説無怠此又履厯次第之可攷也
嗚呼凡今之士學業履厯未必加公科舉即標甲乙為
學官掇青紫迂回沈鬱固宜憫悼然天之隂厚於公者
人未易曉也康强矍鑠以盡交四海王公大人博覽渟
蓄以成其學以教其子以及其學徒猶公之貴且顯也
遭時承平杖於郷坐上座謁其門者車轍無虚刻聖天
子仁化天下崇尚耋耄賜以織文一端再賜以織金龍
一端以華其躬以䘏其家其榮何如哉較今士徳不足
以稱其位才不足以符其名往往取敗姍笑於時者孰
得孰失蓋易知也嗚呼公之詩文霶霈敷腴不事險澁
詩慕陶杜黄陳文入歐曾而卒於臨卭有得也詩文五
十巻藏于家其平生相知如建徳路總管方公回徽州
路總管孟公淳中書大㕘王公士熈南臺侍御史張公
起巖翰林待制楊公剛中題品具載序跋其死也中書
㕘議烏古孫公良貞禮部尚書汪公澤民監察御史張
公止秘書監丞彭公炳賻贈千里以致其哀春秋八十
有一唐氏之曾祖諱大有曽祖妣朱氏用長子廷瑞恩
封孺人祖諱廷雋宋登仕郎弟兄四人曰廷瑞免恩主
遂安簿轉銅陵丞曰廷堅曰廷秀明禮記請郷舉李氏
之髙祖諱冠之曽祖諱尚禮迪功郎祖諱玘以書魁與
丞相程元鳳聮榜考諱虞也周禮試得待補妣程氏弟
二人煇廣東道肅政廉訪司書吏成早卒配徐氏慈祥
端重為九族師受恩帛得年八十有二於是年八月廿
又一日合葬於歙之藤源男六人長徐卿詩益工次琪
次堅次存真次即仲銓南雄路儒學正次芹芳女二人
長適吳岩夀次適張琭孫男十人孫女三人曽孫男一
人愧予老邁文思刋落繁其辭讀其状不必存焉可也
約其㫖讀其序不必状焉可也敢不諾而銘諸銘曰
粤稽古氏陶唐善善繼闇弗彰百代下道益光具在我
用必張時不偶吁可傷年八袠須眉蒼帝賜老恩澤霶
出雲錦雙龍翔維父子擅文章名鴻鴻􁑳四方曷告哀
銘斯藏
　　　序洪杏庭(焱祖/)集　　　　　危　素
杏庭居士集故徽州路休寧縣尹致仕洪先生所著詩
文也先生諱焱祖字潛夫年二十有六為平江路儒學
錄浮梁州長薌書院山長紹興路儒學正調衢州路儒
學教授擢處州路遂昌縣主簿天厯元年年六十有二
致其事去明年卒于家此先生之履厯也其為學官興
修學舎其佐邑富民不敢蹐門土豪强買民田不收税
一為正之甲或敺乙瀕死反自剺其面以誣乙冀脱其
罪先生卒坐甲訟由是息囹圄為空浦城偽鈔誣遂昌
富者十有六家尉卒持公櫝至先生立遣之南有大溪
遇霖雨不可涉乃捐廩祿為之倡作長橋夏旱禱於龍
湫輒雨此先生之為政也初先生謁宋尚書方公逢辰
于建徳方公大奇之其後客杭師事建徳守方公回建
徳與先生同郡先生之生父程公建徳同舎生也客信
從故教授四明戴公表元游至若髙郵龔君璛吳興姚
君式南城李君淦皆東南名士則又與之同僚此先生
之師友也由是觀之先生終始可得而知矣先生既殁
其子在述其行以先生踐履純篤為政清慎邅回半生
位不充其才為痛予則解之曰前史所載丞相御史大
夫大将軍名姓相望其穹官峻爵焜耀一世論其所可
傳則篾如也先生之文根極理要而憂深思逺超然游
意於語言文字之表彼丞相御史大夫大将軍雖尊顯
寧有是哉然則為在者可以無憾矣先生所著别有續
新安志十巻爾雅翼音注三十二巻已刻于徽學其所
居有銀杏大百圍故以為號因名其集云在以門廕為
征官今調浦江尉将去京師屬予序其篇端迺為之書
至正九年七月己亥應奉翰林文字文林郎同知制誥
兼國史院編修官危素序
　　　松江府知事俞公(師魯/)行状　程　文
公諱師魯字唯道姓俞氏其先河間人有諱縱者從晉
元帝渡江為征西大将軍遂居于歙至梁安州刺史藥
六世孫昌始家婺源子孫或仕或隠世族甚盛宋漣水
知軍倫之後有諱猷仲號西鄰老人者最為朱文公所
推敬公卓悟秀挺三嵗能識奇字知讀書日誦數百千
言年十二哭母哀絶人不忍聞比壮講學邑庠深自刻
勵不讓先輩太學博士遯齋吳公某一見異之時公兄
有女未字公曰向見諸生莫賢俞某者遂以歸之三十
逰江淮間名聲籍籍户部尚書某郡張公彬奉詔整治
東南鹽法之不便者以書召公公即為條上方略請立
倉以貯鹽設官以運鹽聴商賈詣倉以次交易便張上
之朝即日奏可行之由是大為張公所器重大徳十年
江浙行省薦公行能應茂材異等江東使者涿郡盧公
摯亦察公材學可任館閣薦之召試禮部翰林集賢交
章辟署史館編修㑹權貴臣欲鉤致公出已門下公謝
不徃銜之章寝公亦以親老求外遂授龍興路儒學教
授至則籍錢糧選直學之廉謹者掌之斥逐姦蠧鑿泮
池新齋舎禮師儒増弟子員士風翕然過者嘆曰此教
官朱子郷人也二年江西行省議舉為掾丁外艱服闋
家居十年至治中除廣徳路儒學教授舉職如龍興召
人墾廢地嵗増學糧五十餘石教雅樂置祭器以崇祀
典諸儒鑱之石秩滿赴選有貴人識公姓名即除兩浙
鹽運司知事猶以公前張尚書時議鹽法便故其子力
請父且老不勝繁劇改松江府知事松江涖華亭上海
二縣事夥如大郡嵗賦米以百萬計軍儲海運所須華
亭地下水田米多白上海地髙米多赤省檄欲一切徵
白米府尹山東李公某下令如檄上海民大戚公適至
歎曰物産異宜李侯誤矣然事急不可以請且令即下
乃以便宜擊羊置酒召三軍帥飲告曰将軍生長平世
無一日汗馬之勞而軍士坐受國家贍養恩至厚矣然
所贍養皆仰諸民今上海之民奉省檄欲一切徵白米
罪且及身而白米卒不可得假今得嵗籍為常民将奈
何将軍幸而聴某請以上海之入給軍士華亭之入輸
海運為百官之祿則将軍有奉公之忠小民無倒懸之
苦所謂惠而不費者也幸将軍圖之三帥皆跽曰某等
武人先生幸見教敢不聴從明日以文書来收米如他
日民間食鹽以口計吏並縁漁獵逮及鰥寡公廉問拘
其籍焚之初富民失火移其貲里中少年林闗保率其
徒夜竊取之坐以縱火刼掠當死四人瘐死七人械繫
獄中公閱其牘疑之一日列七人庭下屛吏好問曰汝
等得無寃乎皆俛首泫然流涕曰無寃公益疑反覆詰
難具得情實公喟然曰我職在案牘前人以死罪遺我
我不能生之是我殺之也抱其牘白部使者尚公某使
者立喚七人詳之驗即為破械出此七人曰活汝者知
事也七人號泣羅拜當是時當塗之人無不稱俞知事
政績者府中為之歌曰俞公未来案牘紛披吏饞而欺
俞公既来官僚怡怡吏飽而嬉惟其黑幘使我心惻公
聞笑曰吏尚飽邪吾今使汝飢矣府中事無大小須公
一言而決他郡獄不決上省憲者亦交委于公椎强踣
姦上下斬斬嘗以事怒責屬吏吏急求解公諸子諸子
從容從旁切諫公良乆引起曰汝胡不坐此諸子懼莫
敢復言其矯抗不私如此又明年以疾卒官公風骨清
秀善談笑好賔客家故饒財先世好施無餘貲聚幼師
事郷先生王公太古齊公節初雙湖胡公於書無不讀
至於隂陽醫卜亦所通究晩從方總管回學詩文盡得
其説方公将死悉取所著書授之故人謂公之學髙如
王正如齊實如胡博如方卓詭乃其天性有易春秋註
説未脱藁藏于家平居臞然儒者及當官治文書又刻
深老姦吏縮手自謂莫及初公之生也父夢皁衣數人
擁吳江知縣上謁方延坐語婢子走告曰夫人生男矣
遂覺及病迎醫公追占其夢曰吳江即松江知縣即知
事也吾必不起比吾死其在生之日乎即以八字戒諸
子其六言家事其二言喪𦵏公生宋咸淳己巳十一月
二十一日卒皇元至順癸酉十一月二十日享年六十
有五曽祖宋禮部進士祖某以隠徳稱郷里父某弱冠
郷貢進士㑹宋亡築雲隠山房終身不入城府娶延陵
吳氏女出宦族有賢徳後公若干年卒子六人倚相逢
年昌言宜生拜都然明皆能世其家次子逢年尤為中
朝公卿所賔接天厯初因大臣入見文宗皇帝親被顧
問将命之官㑹上崩今為江西榷茶都轉運司照磨孫
男十人女十人諸子以至正四年正月某日奉公夫人
之柩合𦵏于里之洞靈源将乞銘當代大賢君子刻諸
墓以存不朽請為状其梗槩以俟執筆者擇焉
　　　潘節齋(榮/)傳　　　　　　　家　乘
潘節齋榮字伯誠婺源桃溪人隠居博學通諸經尤長
于史嘗著通鑑總論大要以為治天下有道親賢逺奸
明而巳矣治天下有法信賞必罰㫁而已矣治天下有
本禮義教化順而已矣明則君子進而小人退㫁則有
功勸而有罪懲順則萬事理人心悦而天下和三者之
要在身身端心誠不令而行矣其説反覆數千言又嘗
集蘇句一百篇危承㫖太樸為之賛學者號節齋先生
其殁也桃溪人祀之于社至今不絶
　　　序鄭彦昭(潛/)集(子居貞/)　　　程　文
鄭潛字彥昭歙縣人　同郡程文序曰彦昭詩森然而
武庫之兵渾然而崑山之璞沛然而春江之濤金石奏
而罍洗陳何其能言而文歟蓋駸駸乎格髙律熟而入
於精者矣雖然彦昭博學長才由廣東帥府從事上計
京師遂辟監修國史掾厯臺及省擢端本堂正字侍皇
太子東宫一年拜監察御史方将昌其志氣以施諸政
事之大豈特詩之工而已　宣城貢師泰序曰閩海僉
憲鄭君彦昭長身疎髯負氣髙義讀書芙蓉五嶺之下
足跡未嘗一入城府也及出則度浙江上㑹稽涉彭蠡
泛洞庭望匡廬九疑之雲登祝融踰嶺嶠以客于南海
然後北走曹衛齊魯燕趙之墟以官于京師凡其髙深
遐遠怪奇壮麗之觀既有以資夫超見絶識而又出入
禁近校書儲宫峩冠珥筆以清百辟綱紀天下乗風雲
依日月凡其卓犖奇偉剛方峻特之行又足以徵諸事
業故彦昭之為詩於行役於攬轡隨其所得莫不各極
夫趣之遠體之正聲之和焉然則彦昭豈茍作者哉觀
其詩可以得其心之所存矣今彦昭方佩使者印按行
八郡廉車所至奇衺屛息識見宜日益超事業宜日益
廣他時播之聲詩以鳴國家之治者又不止是而已(方/希)
(古送河南㕘政鄭公序古之所謂賢公卿者方其居乎/閭里羣乎庸衆人之中其身巳隠然負公卿之器庸衆)
(之人亦皆以公卿望之惟恐其得位之晚也是以一旦/起而處乎位任天下之才理天下之事若行乎家人子)
(弟之間而成於笑談指顧之頃未嘗疑於心而滯於用/故士有不出出則必為當世利而當世亦以出處為休)
(戚聞其居位則相賀以為得人自夫古道之降士之負/名實過乎人者固寡世被士之利者尤寡於是上有不)
(勝任之憂而下有不稱其位之譏夫以賢者而居乎大/位宜也以不賢人而居賢人之位夫豈宜哉以予觀乎)
(今之世若新安鄭公之為河南㕘政蓋宜乎其位者也/公之先祖父皆嘗為顯官聞譽甚著公自少尤好學有)
(美才所師友皆當時名人問學操守見稱諸公間人望/其為貴富器也乆矣及國朝興賢圖治由禮部郎中出)
(㕘河南之政舉措弛張不大聲色而數千里之間吏民/稱頌其美如出一口及其終三年而去咸以弗能留公)
(為憾予由是知士之不可無學而賢者之利為甚大也/國家之用公與公之為治何其近古也哉抑吾聞古者)
(宣徳澤之臣為吏民所宜者有増秩賜金之令而不忍/奪之於他職使此法也復見于今河南吏民其尚可賀)
(也夫洪武二十三年三月某日序居楊學士守陳續搆/讀書巢記古者未有宫室民皆巢  而穴處後世宫室)
(既備而妖僧怪民猶有巢于松巢于海棠者至有髙人/韻士乃有命其室廬為巢若林景思之雪巢陸放翁之)
(書巢是矣福之𤓰山鄭氏其先居歙之長齡里代生俊/髦在元有諱潛字彦昭者廉訪經厯紹之子閣門宣賛)
(天麟之孫宋王宫教授顯文之五世孫也嘗築樓以為/讀書之所其郷先生鄭師山玉命之曰讀書巢而為文)
(以記揭文安公傒斯為大書其扁後官閩海道廉訪副/使嘗於𤓰山建義學為義渡皆置田以給其費民戴之)
(故其子河南㕘政居貞遂即𤓰山而家焉今㕘政之孫/培叔攻文砥行又昌其貲乃於正寝之側築樓三楹左)
(實以五經四書與凡性理之書曰師心齋右實以羣史/百子與諸名人之集曰樂此軒而虚其中以㳺息合而)
(名之曰讀書巢取文安之扁與師山之記揭之其子弼/以郷舉髙第至京師偕吾友進士杜宗岳謁予文識之)
(惟𤓰山之距長齡培叔之距彦昭地與世皆逺矣而向/之一文辭一字畫皆能視若夏璜周鼎世守而不失今)
(築新樓冠以舊號蓋以見先世之流芳而迪後人之趾/美也厥子若孫尚無忘祖考之志日厲月策彪炳其文)
(章崇大其徳業以丕宣憲副之光則是巢之所出者皆/為威鳳為祥鸞揚名聲於髙岡而振羽儀於霄漢将見)
(天光下臨巢燁/乎其有耀矣)
　　　詹中書(希原/)傳　　　　　　家　乘
詹希原字孟舉婺源龍川人承㫖同之從子也以字學
名世仕元為供奉監照磨厯善用庫大使洪武初授吏
部奏差鑄印局副使升中書舎人陶九成云希原正書
師虞永興富有繩墨其字愈大愈好楊文貞公云國朝
大字希原為第一蓋兼歐虞顔栁之法而有冠冕佩玉
之風者弟希愷仕元為台州學正山東元帥府譯史調
易州同知厯大都兵馬指揮從順帝北去不知所終
　　　前翰林修撰承直郎同知制誥兼國史院編修
　　　官同知耀州事鮑公(熲/)行狀　唐文鳳
公姓鮑氏諱熲字尚褧歙西之棠樾里人也其上世自
青齊来歙凡再遷至棠樾世以儒宦顯曽祖諱周以子
貴贈從仕郎徽州路黟縣尹周之父夀孫當至元丙子
之變里中盜起賊執其父欲兵之夀孫出願代父死父
願代子死賊哀憐之不忍殺父子俱得釋人稱為慈孝
鮑家事載宋史孝義傳祖諱同仁以右語出身五轉至
㑹昌州同知致其事考諱深講學鄭子美待制之門為
構師山書院以延郷里學徒遂領府檄攝山長事公幼
聰敏不凡甫成童讀書知大義能詩文精字法遒勁方
整旁攻篆𨽻及長從遊於張子經胡孟成鄭彦昭諸先
輩山長公築耕讀堂以延賢士大夫而風林朱允升白
雲唐仲實石泉周彦明日夕過從相與講求誦習由是
見益明識益髙值壬辰淆亂世家大族俱被剽掠刼奪
而公之故居悉遭焚燬無遺丁酉我天兵東下克復徽
城而主将鄧愈索鄭待制待制以嘗受元官遁去公遂
代係于獄索之愈急度不獲免待制乃挺身而出見主
将抗辭不屈主将禮之釋公待制語于衆曰吾得死所
矣山長公與弟以仁受業師山最乆不忍其死公奮然
進曰先生既受前朝待制之名雖不食其祿而受其爵
豈可屈辱臣異代乎待制曰熲之言是矣吾計巳決明
日衣冠北面再拜自縊死異時待制得登名於元史忠
義傳雖其平生學力所至公亦可謂賢弟子矣已而世
運平定詔求民間有才徳賢良者太守王公以公名聞
公以親老辭不允逼迫就道賦啼烏行以見志至京吏
部引見上于西苑詔公與晉王傳桂公彦良十人同舎
尚賓館編史傳進呈畢賜白金五十兩帽履衣各一襲
授博士㕔典籖明年春監築太社太稷壇成時初立翰
林國史院改除編修官洪武改元學士陶公主敬稱公
質實有文陞翰林脩撰承直郎同知制誥兼國史院編
修官上嘗御謹身殿親策問廷臣曰北平建都可以控
制儌外比南京何如公對曰元承遼金之舊立國在燕
盖地氣天運各有所宜不可因也今南京興王之地宫
殿巳完不必改圖傳曰在徳不在險也上又嘗策問乆
任之法公以借冦故事對皆稱善一日上登鍾山命詞
臣扈從上御擁翠亭給筆札即景賦詩公與翰林朱升
張以寧秦裕伯起居單友中李某鉄冠道人俱應制上
親倡和逰崇福寺錫宴而還時尚書張復初以吏疾儒
適陜西内附遂出公為耀州同知州兵戈之後飢饉屢
年流民未復迺披荆棘以臨政嵗大飢朝廷發粟以賑
公親領縣民赴孟津給粟宣上徳意至秋方稔一新官
廨民爭趨事不待程督旬月落成博士金華王公子充
記而刻之張氏偽官許玉者結黨害民有王寅罹其害
公不避危險率弓手盡擒之以送行省右丞耿公大加
稱賞境内獲安淳化縣與州鄰縣有奸逼民虚増田土
頃畆以媚上父老訴于㑹府委公覈實迺履畆而徵去
虚増糧萬五十石同宮縣民偽左丞趙某掠平陸縣民
張氏女年十三訴於縣不能直公執諸廷歸其女洪武
四年秋奉表上京欲順道省親九月十四日光禄錫宴
越翌日赴禮部辭俄被拘送刑部轉送羽林衛乃知西
安府經厯常達坐事誣指凡陜西一道官吏無虚實小
大皆不免至十月十五日獄中上表陳情不報時從叔
任留京不忍去為製衣饋饍及死買棺載骸骨歸其郷
公臨終親寫遺文付其子宅相丁寧戒諭文辭明暢字
畫嚴整不異平日公先娶程氏宋状元程某之曽孫女
性柔順盡婦道年十九歸公臨蓐而沒繼娶宋氏甫一
月而公有薦舉之行在耀州嘗相謂曰設若不幸汝肯
守志乎宋泣曰婦人從一而終豈可事二姓公笑曰吾
無憾矣聞公之訃哀慟號泣抱一嵗幼子匍匐走數千
里見者莫不感動既抵家公姑康健在堂具甘㫖輸孝
敬經紀其家政公姑安之視前室之子不異所生子亦
奉之如親母時户役煩多支費不給宋之父母憫其蚤
寡欲奪其志終不聴公姑俱以天年歿宋營喪事盡禮
宗族姻戚咸稱之里耆老以貞節聞得旌表其門程氏
生子一人即宅相女一人適某宋氏生子一人曰長安
七嵗而卒宅相有子三人長𤣥英次𤣥寧三𤣥復曽孫
男若干人公得年四十以永樂某年葬績溪縣之株木
嶺嗚呼天道難諶善惡之報禍福之降何其不以類應
邪豈囿於氣數而值於命歟将詰諸司造物者其然乎
其不然乎申包胥曰天定能勝人人定亦能勝天其果
然乎公之罹非辜亦可悲矣三孫念公嘗蹐門而請曰
先祖行實未有紀述當時儕輩俱巳澌盡無一在者惟
先生獨存若有待焉敢請予諾之老涙危迸哀思填胸
每一執筆悲不自已侵尋嵗月弗克成文迺忍慟而書
之尚干當代名公矜憫而銘之謹狀
　　　余縣丞(鏞/)傳　　　　　　　吳　斌
余鏞字子韶鳳湖人其先世自唐至元為休之大族父
同知公亮豪縱不羈宦游南北家産蕩盡以死鏞自幼
力學年十三則寓館於郷以贍其家事母以至孝聞嫁
妹三人撫三弟長而為娶室閭里敬慕之稱為善人縣
令唐公子華楊公文舉皆造其門致餼廩焉然為人養
髙自守不為世屈見富貴者則倔彊愈奮是以不能伸
其志皇明洪武四年以賢良徵為開封府滎澤縣丞到
官即有政蹟聞於京師郡慕其清民感其徳後提刑按
察至其邑亦以不屑遂枉以法至不屈而死朝廷為雪
其枉欲官其子卒以無嗣而止號尚友齋有詩文行於
世其詩壮麗頓挫為時之所尚云
　　　金仁本(徳玹/)傳　　　　　　蘇　大
金徳玹字仁本休寧汪坑橋人家世業儒至徳玹而貧
好學手自抄録箱帙滿家雖飢寒困苦手不釋巻六經
三傳諸史百氏山經地志醫卜神僊道佛之書靡不研
究世家士族爭為西席子弟經其訓誨悉有禮度嘗以
先儒遺書精神心術所寓湮沒不傳為已任遍訪藏書
家得陳氏四書口義批㸃百篇古文倪氏重訂四書輯
釋朱氏九經旁注趙氏春秋集傳上虞劉氏選詩補註
胡氏感興詩通三十餘般抄校既畢遣子輝送入書坊
刋行天下劉用章先生深嘉其志平生著述有新安文
集十巻道綂源流程朱氏錄小四書音釋卒年七十二
賛曰文風既變俗尚商賈視著述若敝屣徳玹奮不顧
流俗肆志聖賢之學求書之心急於衆人之求利家愈
貧操愈礪先儒遺書得不湮沒後生小子知所趨向皆
其力也
　　　亞中大夫湖廣布政司右㕘議方公(勉/)行實
　　　　　　　　　　　　　　　家　乗
先君諱勉字懋徳世居歙西潛里四世祖諱開先元明
經中試江浙省提領揚州髙祖諱應午號梅山曾大父
諱嘉甫大父諱宏逺父諱永進隠徳弗仕先君自少穎
敏嗜學年十二三作為詩文如老成人語永樂六年補
郡庠生後三年捷郷書十三年乙未登北京首科進士
第選入翰林為庶吉士與一時登瀛之士同食大官待
用禁垣尋奏回畢姻陛辭命兵部給脚力又錫寳鈔為
婚禮費十四年赴南京復任十五年扈從北京尋丁外
艱二十一年服闋洪熈元年至京除行在太常博士念
母在堂乞所食祿原籍闗支以代養宣徳三年授勅命
贈父文林郎太常博士封母謝氏太孺人贈前配汪氏
封繼配汪氏為孺人屢進應制辭賦䝉恩賚甚厚五年
乞歸焚黄省視次年丁内艱起復之任正綂二年授行
在四川道監察御史劾都御史李儀巡皇城四門審獲
權奸王振家人即日上聞巡五軍教場覈奏鎮逺侯顧
興祖并彈少保兼工部尚書吳中薦舉非人正綂三年
春出按江浙值郷試考官互爭首選先君遍閱各經魁
試巻惟春秋獨優取居第一及開彌封乃桐廬姚䕫即
今吏部尚書事完回朝力言浙江急務莫急於防倭而
防海都指揮張翥年老且貪不堪備禦翥乃誣先君嘗
需海濵之物致生謗言俄而倭冦登岸肆行殺虜報至
京始信先君之言明年陞湖廣按察司僉事徃巡湖北
等郡詣五開整飭邊務問奸吏數十追徵侵盜屯糧二
萬石正綂九年永順宣慰使彭世雄與桑植安撫使向
晟有隙誣奏世雄僣竊朝廷累勅徃治先君至辰陽密
遣人微行觀其虚實世雄聞之驚疑欲變先君不避艱
險躬詣其境召其屬南渭等州并各長官司官吏審訊
之果無僣竊之實遂上聞錄晟之罪十二年奉勅督襄
藩二郡王府十四年獨掌按察司事時值浙江福建賊
情𦂳急京師多事憂形於色食不下咽兼以苗蠻猖獗
攻破城堡劾都指揮畢通等失機事上命取各官招伏
戴罪殺賊是年夏復巡湖南等郡添選軍餘民壯操守
城池設法獲偽賊朱貫等差人馳奏處死邊民自是知
懼不敢為惡九載秩滿赴京景泰元年秋授誥命階勲
奉政大夫修政庶尹加贈父為湖廣按察司僉事母妻
俱加贈為宜人十一月陞湖廣布政司右㕘議食正四
品祿二年四月莅任遇連年用兵攘捕蠻夷督運糧儲
以濟大軍六年進聖節表赴京陳言二十事曰養民固
本曰推舉孝弟力田曰審賢擢用文臣曰論功陞用武
臣曰優待守邊将臣曰推選老成化民弭訟曰崇禮南
岳神祠奠安南土曰建議行都司鎮壓苗蠻曰租賦額
重量折輕齎等事時英廟在南宫先君所陳言有曰堯
舜之道孝弟而已其諷諫之意溢于言表天順元年兩
考赴京以年衰乞致仕未行二年回任又因旱傷條陳
豫備邊儲三年授誥命進階朝議大夫四年䝉允致仕
之請先君自歸家園與世利不相闗拳拳以仁義忠孝
訓教子孫雖當桑榆晩景猶手不釋巻八年朝廷優老
奉詔進階亞中大夫六年二月二十五日客有至者先
君與之談論當世務亹亹不倦因呼諸子曰我平生為
人惟一忍汝當謹記勿忘是夜疾作甚亟然猶動不違
禮至黎明起盥就床而卒生於洪武二十六年癸酉二
月五日卒於成化六年庚寅二月二十六日享年七十
八平生所為詩文有怡菴集十五巻行世葬郡城西龍
王山子四人旭暕早曇暕景泰甲戌進士早成化乙酉
郷貢進士浙江臨安知縣
　　　中憲大夫陜西按察司副使莊公(觀/)行狀
　　　　　　　　　　　　　　　張　楷
明理屬詞謂之學成已成物謂之道篤行孝弟謂之行
三者一理而巳能盡此者吾於友兄莊公見之公諱觀
字居正歙之莊村人年十四執父喪有禮弱冠游郡庠
才識穎敏讀書過目成誦同輩皆推讓之永樂辛夘以
春秋應郷貢明年㑹試中乙榜分教浙之義烏公素明
理善屬詞造就弟子有法歴三科得秀士八人皆為世
用滿考優等陞辰溪教諭一以教義烏者教其弟子文
風翕然未幾丁内艱起復赴京擢國子學正弟子居座
下者皆知明理屬詞出而從宦悉能推公所教以措諸
用正綂改元新制每省以憲臣董儒學治大臣各舉所
知大司馬王公驥以公薦擢陜右按察僉事董八郡秀
士以督其成公首立教條次嚴紀律務期成徳達才之
效陜西疆里散闊山川險阻公不憚勞苦嵗一躬莅必
得其實以故八郡士子爭先奮勵以學成名為期若咸
寧楊鼎之中㑹元與蘭縣黄諫鳳翔劉俊相繼賜進士
及第皆入翰林有名其他第進士者屢科不缺咸著英
譽若都御史王竑任寧之類予嘗與公同出行部曰學
校以明倫為先文章末事耳郡縣遵其化雖孺子村夫
皆尚廉恥公徳所致也諸生有聰慧出衆進益學業者
則喜形于色愛養如至寶語予曰西人得此實翹萃者
也吾奬之以礪諸子俾各觀感以盡力其造就人才類
如此九載秩滿例得陞秩今少保吏部尚書東閣大學
士王公時以都憲出鎮闗中恐公之去而士子失望特
為之具奏陞擢本司副使仍董學校之政又三載是為
景泰改元奉表赴京遂上書乞骸骨既得請則挈其男
女還郷公自筮仕即迎其母宜人赴義烏恪盡孝道又
陞辰溪母殁哀毁踰禮復以其餘葬無力者十餘喪今
引年歸老益篤孝義念兄璿同祖同弟興同相繼淪殁
諸孤幼穉公斥餘俸分給之教育無異已子有餘則濟
里中貧乏及修橋梁道路以利衆人而於家廟之制則
拳拳焉務勝他族嵗時祭祀必備禮物極誠敬亦為他
族所稱公之曾大父天錫祖廷璧皆隠徳弗耀父永寧
以公貴贈奉政大夫陜西按察司僉事母張氏配余氏
應天府丞同邑士敏之女淑慎貞潔表儀閨門先於正
統庚申二月三日卒享年五十有二與母張氏皆贈宜
人子男六徽専理家務歙以麟經中辛未進士授河南
道監察御史宸為商治子母以足用度楚附名縣學屢
試郷闈未第吉秦俱長務學女義貞適士族余永夀孫
男八道謙道傳道彰道暹道英道充道濟道桓孫女三
泰貞福貞琬貞公無恙時嘗見里族中生子迨長昆季
皆析食爭競其禍起於異姓相聚乃訓飭諸子絶私蓄
杜爭端共立誓言有弗遵者致罰及訓諸子不許輕至
公門而巳亦杜門謝絶世事凡三年矣忽今嵗春三月
以来遍歴郷閭探候親友及歸以疾告俄頃遂卒實景
泰甲戌四月十六日也公生於洪武丙寅十月二十三
日享年六十又九嗚呼公之學明理屬詞足以潤身而
華國公之道成已成物足以輔世而長民公之行篤行
孝弟足以化囂暴惇彛倫而推其緒餘又能惠鮮艱窘
利濟道途以教子之義方致郷人之慕效是皆可書者
也恨予索處千里生不能共引觴之樂死不聞屬纊之
言殮不慿棺葬不臨穴平日道誼之孚心氣之合有若
異姓而骨肉者今也邈不相顧如秦越之遐視然是宜
痛悼而深恨者猶幸歙以御史出巡不忘故舊訪于林
下歴叙舊情恍然接公之顔範聴公之言論庶得少伸
憤鬱也别經一月歙以公訃告不覺老懐作惡血淚交
下状言之請豈可以他詞拒哉遂抆淚書此以為立言
君子取信時景泰甲戌五月既望前都察院右僉都御
史慈溪張楷狀
　　　可筠吳先生(以恭/)墓誌銘　　鮑　寜
宣徳正綂間新安郡城中以文學老成稱者四人曰養
正江先生夢草曹先生西清張先生可筠吳先生皆秉
志髙尚不茍於同俗者也然皆與予為忘年友而有文
㑹之益無何養正被薦赴京師辭不獲授都察院檢校
西清構别業在宣城晩年遷居之夢草亦先卒獨可筠
先生巋然如魯靈光曩年登八十適刑部尚書楊公致
政歸倡士林賦詩為夀斯文之慶甚可樂也迨今甫二
載而先生遽卒邪先生以天順己夘十二月十二日卒
享年八十二遺命喪祭依朱子禮又命其子鈍告予别
以銘文屬卒之三日訃至予徃哭弔畢乃叙而銘之先
生諱遜字以恭可筠其號也方年少時好問學有能詩
聲出語清奇不與時俗類尤工樂府歌曲比壮挾貲貨
遊武林姑蘇及金陵所至名士請交聲譽藉甚迨年三
十餘即家居益用心温舊學東嘉史伯璿有四書管窺
資中黄楚望有六經補註先生喜其擴先儒所未發皆
手録而精究之晩年學問老成為文章有理致士大夫
家於禮文稽古事有疑者多以咨之郡行郷飲酒禮先
生正賔席肅儀度言辭清灑髙下中則文武官僚咸敬
愛之僉謂先生於斯文可以無愧矣曾祖諱通祖諱惠
考諱添皆有隠徳先生娶北闗羅氏先卒子男二長即
鈍次銘先卒女四金孟春程文度胡福希汪永真其壻
也孫男一淮孫女四以某年月日葬某處孺人羅氏祔
銘曰
志髙兮無事乎翺翔藴竒兮發見乎詞章孜孜好古道
允臧是為斯文之光
　　　謐齋先生鮑公(寧/)行状　　　家　乘
先君諱寧字廷謐號謐齋世家歙西棠越居棠越傳九
世諱夀孫當宋末偕父爭死於難因得免事載宋史旌
為慈孝鮑氏我太宗文皇帝表入孝順事實賜詩褒寵
十世諱周元掌教歙庠以子貴封黟縣尹十一世諱同
仁厯官至㑹昌同知十二世諱深文學為當代所宗授
師山書院山長值元季之變羣小騷攘能以信義服衆
庇及郷里立社倉以濟貧乏既没人思仰之以郷先生
附祀于社十三世諱熲洪武初擢翰林修撰同知制誥
兼國史院編修官十四世諱相有隠徳士之稱家風者
歸焉配安人汪氏内行刑于九族先君考妣也先君昆
弟三人少失怙遭時多艱惟伯考當室而先君篤扵學
以相感勵必思昭先徳正浮俗銖錢尺帛不入私房暨
季父立能恊志任經營之責先君生以洪武辛未幼穎
悟嗜學甫七嵗能賦詩人咸異之然為學未有師授而
心地開明於義理獨有所得首誦小學四書輒能領其
要於是通習經傳旁及子史諸書日開月進年十九受
徒講學凡四載乃挾古今書為司馬子長逰兩經古汴
厯覽齊魯吳蜀楚之勝歸隠以求志明天人之理根事
物之源而踐其實郡邑文武大夫士之賢者咸相禮焉
正統初御史天台李公郡守南昌崔公相與薦之力辭
不就永嘉孫公来為郡以清節自髙獨屈已遇先君每
見必談經史論古今及政務之要出所寫墨梅題贈勸
之仕終不應退益以道自勵自是郡邑舉行郷飲酒禮
必致請先君亦多謝絶不赴景泰甲戌朝廷下命纂修
郡志太守福山孫公禮請而從事焉天順庚辰年七十
辨正天原發微其書凡二十五篇於太極河圖二章各
著總論其他則隨文見義于其下通數萬言於為文則
不事藻飾辭達理明旁通曲暢而義無不周至論順天
應人尤能發明孔氏之㫖以詔後學扵理學之餘至隂
陽地理醫藥諸家之説無不究竟著正縫鍼論以明葬
術之槩因少感心氣疾而留意扵醫探軒岐之奥得衛
生之理復推以濟人逺近之疾危而賴之以痊者甚衆
或有嚚訟於官不能決者質之先君必兩得其情人咸
感服於族黨推尊祖敬宗之義其為譜也不遺微以疎
親不附顯以借重澄其源清其流誌其實且立為定式
使子孫有所取法於祀先之禮謂家禮所載固為明備
猶以西為上嘗酌古制更其式而行于家以為尚右之
説由漢明帝始朱子言漢之為禮畧矣又家禮註謂朱
子嘗欲定議復昭穆之制而未獲夫先王之制作有非
淺學所能窺測顧此不以中正為尊而以西為上者禮
未之有聞且以髙祖為尊置其位於堂上偏西之角則
無可尊之義而有乖夫事生事存之理嘗欲書其槩以
俟夫討論者嵗壬午七月擬著筆而疾作竟至大故是
月十七日也享年七十有二孺人江村士能君女本槐
塘程氏克相先徳所撫子曰泰女三長可適黄禮次章
適汪亨三素適程俊泰之子二佑佐嗚呼先君無一命
之祿而惠澤每加於人朋友交之而過失有規子弟從
之而孝弟益勉甘處乎林壑而有道存焉故其殁也逺
近之士莫不嗟悼聞者爭相赴哭罔極之恨其何能已
塾賔朱士俊覽其辭填其諱以學者之稱題曰謐齋先
生而復贅之曰先生之學成矣先生之行尊矣觀民風
者必有採焉
　　　槐瀕先生程公(孟/)碑銘　　　家　乗
昔杞宋以王者之後而孔子猶歎其文獻不足徵况其
餘乎程本周之侯國休父則始封者也其後國亡而子
孫散處于晉曰嬰者死趙事號忠誠君世望河北至東
晉有元譚者守新安以循吏賜居郡中由是江南始有
程姓者凡數傳至梁将軍忠壮公靈洗有禦盜全郡之
功食其郷州廟號世忠程以是益顯至唐定氏族而程
遂居十大姓之一𦙍系之蕃幾有一郡之半又蔓衍于
四方由宋至今其居歙之槐塘者曰元鳳起進士相理
度兩宗號吉國文清公公六世孫曰槐瀕先生諱孟以
諸程自唐以來譜牒山委莫能相通乃逺者走書近者
親㑹盡發我宗人之藏手自披校窮二十餘年為程氏
諸譜㑹通五十巻外譜二巻忠誠太守忠壮三祖遺跡
及褒典經元季之亂蕩無存焉先生又搜輯而類次之
為世忠事實源流錄十巻文清公手澤及理宗御書多
淪于異姓先生不惜重購之以歸為明良慶㑹録三巻
於是新安之程凡數百年文獻之傳賴以勿墜而先生
亦不可作矣嗚呼若先生豈非孔氏之所見予者哉先
生字文貴槐瀕其别號也性誠樸而孝友動必以義終
其身為郷黨師郷人化之郡邑大夫嵗時禮於其廬力
學好古愈老不倦其纂述别有黄山小錄諸書而新安
總志尚未脱藁所自著有槐瀕集其卒成化乙酉四月
二十五日享年六十有七墓在本里荷塘山之原配汪
氏共守儒素人稱其賢子男三人景岑景山景微孫五
人琬珷琥琮珤亦皆能守先生之遺書而讀之敏政於
先生為族子宦居北方不及敬拜牀下而數辱手教惠
顧諱複蓋寤寐之不忘也謹撰銘文一通寄其諸孫刻
諸墓上之石以昭先生於無窮銘曰
猗乎先生其弗死兮維古程國之肖子兮篤我宗誼而
弗之圯兮闡我先猷而實是紀兮相爾公孫之復其始
兮胡寧在彼而不在此兮爰卜斯藏于槐之里兮羌山
之崔而水之瀰兮猗先生之名兮曷其已兮
　　　韞齋處士程公(玩/)墓銘　　　張(闕/)
公諱玩字叔潤號韞齋姓程氏休寧人先世居黄墩流
派演迤至唐御史中丞都使公澐始遷汊川族益大公
六世祖曰洙登淳祐進士厯貴池上元二縣簿以節死
子徹任國諭生二子曰茂曰齊粹然儒者曾王父􁀙
齊之子也王父闡父相三世皆淳謹世其學配楊湖
孫氏制行貞靜孀居三十年如一日公自幼敏鋭肆
力于學旁通地理星厯卜筮之術暨長郡邑守令繼請
為師由是名益振縉紳多内交宣徳癸丑編統宗譜以
書㑹建昌族太常卿南雲得其梓本為全譜六十巻閲
九載始成功亦勞矣晩年杜門謝事日究先天之理又
號悟易老人公剛毅不阿事親孝教子嚴處友信善書
法生洪武戊寅三月十三日卒景泰丙子八月十九日
春秋五十有九戊寅正月十一日葬里之湖頭磡坐子
癸面午丁遵治命也配璜源吳梅軒孫女三十一嵗卒
子世隆繼歙西鄭氏後公三年卒夀六十五子二世美
世充嗚呼公以勤苦自勵卓然有立於世才徳兩優未
至於用而以隠終惜哉雖然諸子駸駸克肖可無憾矣
公殁十有四年無銘其墓者一日三子持狀請銘以詔
後予忝眷好知公徳詳不辭乃序而銘曰
岐阜崇崇雲溪溶溶猗歟程公徳澤攸同卜藏幽宫流
慶無窮
　
　
　
　
　
　
　新安文獻志巻九十五下
欽定四庫全書
　新安文獻志巻九十六上　明　程敏政　撰
　　行實(材武/)
　　　漢故梅烈侯(鋗/)廟記　　　　汪克寛
豪傑之士生於其郷厯千百世而郷之人思之不忘像
而祠之是必有其故矣叔孫穆子有言曰太上有立徳
其次有立功其次有立言魯鄒之祠孔孟以其徳也錢
塘之祠錢鏐以其功也濟南之祠伏生以其言也梅侯
名鋗世居新安之祁門漢初鄱君吳芮以侯為將軍俾
率百粤之兵從髙祖伐秦入函谷闗暨天下既定以功
封列侯食邑十萬戸侯故城在邑西十里所居在邑城
之東今為洞元觀墓在城南二里今為萬安寺舊有梅
祠在寺之左至正壬辰夏燬于兵明年大梁趙君某来
宰是邑亟命重建民讙趨之為屋四楹貌侯其中丹青
黝堊照耀炳煥邑氓仰瞻迺礱石而徵予記其槩予謂
吾郡有古丘墓三唐初汪忠烈墓在歙北之雲嵐山距
今七百年陳初程忠壮墓在歙西之黄墩距今七百餘
年俱立廟墓道尸而祝之唯侯之墓自漢初迨今千五
百餘年而郷之人思之乆而愈篤稽諸漢史吳芮始為
鄱陽令甚得江湖間民心侯為鄱君所信任其得民心
諒矣然則民之思之不惟其功而亦以其徳乎其繼自
今治是邑者亦如侯之得民心則安知他日不以思侯
者而祠之哉至正癸巳冬十月望日邑南郷貢進士汪
克寛記
　　　歙浦口重建藺将軍(亮/)廟碑　唐桂芳
時至亡隋此何時邪蓋天下極亂之時也大則連州跨
境竊取名號小則千百為伍以效鯨鯢為人上者方事
盤逰睽睽莫之制然春秋書天王出居于鄭甚言乎分
之不可一日紊也則夫守土謹節于一時若藺将軍者
豈非難哉将軍諱亮歙人隋開皇九年併黟歙入海寧
以𨽻婺州遂廢歙置新安鎮文帝愛将軍之勇命将兵
守之經煬帝淫虐致大業之亂僻處一隅屹如保障撫
輯和洽恍不識干戈之苦其植徳於人甚厚距城十五
里曰浦口嵌巖峭峙歙海寧兩港合流奔駛郷人尚識
之曰将軍屯兵于此舊有祠宇蕪穢弗治洪武己酉彌
月不雨主歙縣簿維揚繆君仲禮沿省檄營漕浦口重
念民生多艱微粒食何以給賦税支力役練日齋祓稽
首曰茍甘澤隨霔以兆有秋願復神位六月辛巳乃雨
丙戌丁亥又雨七月丙申又雨溝澮㶁㶁良苗奮興迅
雷閃電白晝晦㝠雨必自南来咸曰将軍炳靈用答於
我簿考工有日紫陽方士黄特敬以記為諉仲為兒時
未遭逆燹城西門有藺将軍廟金㡌錦袍挽弓以射河
西五鬼山五鬼山者隂陽家言不利于郡人宜為射像
以厭勝則拔山蓋世之氣亦可概見嗚呼新安汪王故
國香火最盛将軍禦大業之亂與王特後先耳餒而不
祠豈人情也哉聲敲鐵騎月明溪上意英雄不死必徃
来乎其間也為作迎享送神辭三章使髫白嵗時歌之
有将軍兮貌魁奇金花㡌兮紅錦衣彎弓弦兮月半規
神其右兮鬱祈祈曽伏兵兮敵岩扉水粼粼兮山巍巍
朝而上兮𤣥猿啼暮而下兮白鶴與飛神彷彿兮来歸
路漫漫兮疇依
有将軍兮藺氏當亡隋兮季世凜英武兮捍郷里神之
靈兮洒甘雨電搖幟兮擊雷鼓水洋洋兮悉沮洳易荒
沴兮為豐稔奠桂醑兮薦禾黍神之醉飽兮我心喜
浦之口兮兩水間石礌礌兮山巉巉樹枝樛兮不可攀
虎伏坐兮鬼撼櫰儵而来兮忽而還煙暝暝兮雨斑斑
走旗􁀙兮馬嘶寒誓慕藺兮心溥溥
　　　唐故長史吳公(任歡/)廟碑　　　張　式
有功於國者則裂地而封之有福於民者則立祠而祀
之于以篤勸賢之道于以彰旌善之規也其或運廟算
而清天步仗神氣而翦羣兇道暢列城徳符百里存乎
信史炳然可觀若身出流俗力平險難禦冦活民見義
懐勇者則有唐故吳長史焉公諱任歡世居新安郡閶
門人也其實則泰伯之華裔邑有溪曰閶門對峙巨石
夾以峻流或状如門因其名也永泰初草冦集黨攻池
州破石埭縣以閶門之地為控扼之方恃險作固偽置
縣而據之復曰閶門縣民之患也其如倒懸者有矣朝
廷殱伐未聞長幼無安居吉凶無常禮公乃黙然智殊
人神識超天地不假韜鈐克全籌略因率邑人數千輩
決刺其黨或聞語者則應之如響從之如雲公於是奮
鷹揚挺虎視鄙卞荘之勇笑慶忌之捷青萍一揮赤眉
萬衆少頃悉斃長呼大震川搖谷驚不假魯陽之戈以
獻長狄之首所謂上天輔其勇隂徳昭其義者也聚黨
之所俄為坦途則履春冰而無險臨深淵而不危葢以
救沸鼎之魚滅燎原之火豈惜死於身者哉故得民獲
胥樂地絶瘡痍男耕女織樵歌漁唱一方之俗賴公之
力受賜多矣尋屬郡國奏稱請以褒美度其地可置縣
焉地即黟之西郷浮梁之東郷因而建縣𨽻于新安邑
有祁山襲山為名改曰祁門縣時代宗愈深嘉嘆召而
見之曰諒乎十室之邑却萬人之敵者有矣旌義勇之
士行激勸之風特勅授朝散大夫石州刺史仍賜金紫
示賞賢之道優異者也天下之士莫不欣然歸之長史
復攝兹邑旋改正命為令終乃故郷葬於縣西二十里
地名烏頭門民之號慕如喪考妣扶老攜幼疊足架肩
為之棺椁樹以祠貌若去獸之政與馴雉之風未足侔
也民荷其徳靡日不思仲尼謂仁者必有勇公其然哉
然則有衛社稷之臣而無效命之志者彼何人哉嗚呼
子孫所繼門風益微官誥戸部牒近猶在焉時或多故
人罔知之銘誌湮滅埏隴隳摧祭祀之禮缺而不修棟
宇之規質而且陋予之為邑也嘗極覽圖籍或詢之耆
年而得之實緬彼英風依然若存因遷其祠於閶門溪
之南由是易茅茨為華屋闢􁀙隘為崇址教民報本達
此之義又何必易水蕭蕭方悲烈士則祁山黯黯惜哉
斯人刻石紀之非為佞也銘曰閶門之秀祁山之英中
有義士維時而生視死如歸赤眉一平民受其賜藹然
令名古有志勇公其出羣以寡擊衆排難解紛兇醜既
殱達于帝聞嘉彼英姿賜乃官勲覿祠貌之荒涼痛英
姿之寂寞仰義勇之芬香何昆雲之牢落蹈水火以無
疑俾長幼之有託顧累百之衆禽諒弗如乎一鶚始禦
冦以活民終旌賢而作宰既荷徳以思之豈間絶乎年
載任谷變而陵遷緬遺烈之長在復刻銘以紀功激天
下之慷慨將仕郎守大理評事徽州府知祁門縣張式
撰郷貢進士曹汝弼書篆額時端拱元年二月十五日
建(戸部牒先鋒兵馬使攝左羽林軍大将軍同正賞紫/金魚袋權知歙州祁門縣令吳仁歡右可試太子洗)
(馬賞如故歙州營十将試太子洗馬擬歙州祁門縣令/賞紫金魚袋吳仁歡右可試鄭王府司馬職賞如故朝)
(散大夫前行石州長史上柱國賞紫金魚袋吳仁歡右/可朝請大夫行歸州長史勲賞如故牒得牒具前銜後)
(擬厯任前件須緣草竊出生入死躬當戰敵賊平後詣/闕論功特奉恩命除朝散大夫石州長史恩命見今州)
(無甄奨差遣賦役有同白屋比未蒙省符下州蠲免者/㓨吏部檢得報官甲名同又得刑部檢報賦役令文武)
(職事官五品已上父祖子孫勲官二品並免課役又云/䕃親屬免課役者散官亦依職事例者吳仁歡檢勘同)
(合牒下所由准式仍牒知者故牒貞元三年三月十二/日令史王溢牒主事趙琦貟外郎裴按吳氏又有唐貞)
(元九年宋紹定二年兩牒與此大同小異故不盡載又/按唐制入銜謂之賜紫金魚袋此謂之賞者考唐通典)
(魚袋本施之朝官後四方軍興降出各道/充賞凡在朝者謂之賜在軍者謂之賞也)
　　　汪司空(武/)傳　　　　　　　羅　願
汪司空武者唐乾符中仕州為游奕使先是州遣羅芟
為弦髙鎮将追冦於銅步以溺死四年遣武繼之武乃
於武口創鎮至中和二年又於㴗灘為營自武口徙判
婺源都鎮事戰守數有功至龍紀初楊行密録其功有
云昨者趙乾芝殘黨經過遽能出軍戰敵擒節級六十
餘輩殺凶徒二百餘人獲樊津之素書收熊泰之朱記
時行密為寧國節度留後遂補為節度押衙光化三年
遥領汀滁二州刺史始武以私財買民地置縣城邑以
其税入已戸左右戰守凡數嵗遷縣入焉因以制置二
十餘年使其人不為外冦侵擾陶雅為歙州刺史暴増
民賦武不為屈以故迄武之世縣人賴之天祐三年二
月武死雅使衙内指揮朱瓌代之因制置巡轄四縣後
劉津為都制置使而縣人至今祠武號汪司空子袞天
復三年楊氏承制補左押衙長劍都副指揮使檢校工
部尚書
　　　程都使(澐/)世錄　　　　　　程　淘
淘生不幸逢時多故出入兵甲之間不知義方永懐先
人遺澤及淘之身泯泯如此每每念及未嘗不枕戈涕
泣思見四海乂安何太平之不易得死亡冉冉之相迫
也已矣行年七十位不過巖将兵不能制鄰封控於縱
横之諸侯因以攘剽之殘冦長安何在指日下以掉心
劒嶺未通望棧閣而飲血有志不遂撫楮何言重念先
世舊塋鞠為荆棘故相東閣反成營場平時鄰里郷黨
之人半是梟狐魍魎之物死者郊原暴骨生者巖穴藏
身屋漏田蕪見鹿巳遊於町疃軍輸兵餉驅民未免於
租庸無日不兵無時不火顧奔迫之不暇豈簡編之或
收由是譜諜舊書幾於灰燼既無路以報國復何意以
辱先聊因戰守之餘漫緝世次之序自淘而上止忠壮
公凡十三世世居黄墩乾符五年嵗在戊戌端午日黄
巢别部入黄墩淘之族人逃難解散賊衆遂營本宅攻
刼川谷蕩滌殆盡至仲秋初黄巢收部犯闕于時清蹕
無聲鸞旗失色行幸萬里自同天寶之游負乗九重更
甚貞元之僣淘與兄澐思世故之殷共謀存活之計其
後大盜移國方鎮勤王甫及一年李克用朱温收復長
安所在州縣戸口減耗其曽經巢賊所過則又甚焉自
從賊後山落老稺稍歸郷社兄澐遂謀於衆曰黄巢雖
没盭氣未除天未悔禍饑饉荐臻以澐度之不及息肩
矣一旦如有雞犬之警吾屬彫瘵之餘豈有噍類衆皆
泣曰其将若之何澐曰盍相與依山阻險以自安無事
則耕織以供伏臘倉卒則修戰具以相庇衛今郷里雖
殘破然諸君多少年一心可圖也衆皆許諾于是共推
澐為巖将依東密山為寨衆不過四百餘人未幾草冦
畢鷂楊僊童李重霸孫端查臯陳儒范珠相繼而至衆
或一二千多或四五萬光啓元年閏月三日陳儒自黎
陽引兵薄東密自午及酉接戰再四不克而去時鄰近
巖寨悉皆破亡獨澐率勵郷里撫之盡道故能得人之
情雖甚疲敝戰皆倍力澐既擁衆以謂所在皆為賊守
俱非王人獨立以待無所欵附他部賊兵皆相畏憚景
福二年楊太尉行密遣将田頵畧地列郡皆下惟澐堅
壁東密頵遣人諭之曰太尉巳受朝命都督東南行營
今日頵来非賊也澐再拜對曰所以自保者不欲以三
百年太平民坐為賊虜爾審如公言吾復何求田司空
可得見乎頵因單騎入巖澐具軍容甚肅頵曰卿真将
種邪澐曰司空見淮南太尉幸為澐言但得太尉府中
一親信人至相與共事錢氏在吳不足慮也㑹楊太尉
有孫儒之孽未果從澐所請即表陶僕射雅知歙州奏
澐為歙州副兵馬統帥檢校御史中丞依前東密巖将
兼領馬金嶺防拓等事以衙内都押衙程陣為副由是
兵聲大振降下富昨黟山容山丁山等巖寨戈甲旗物
於是始備乆之澐以老乞解兵權仍請以巖兵付程陣
俄而本府以衙内副指揮使程言来領後事澐歸府病
卒月餘程言果與程陣相凌巖兵不輯陶僕射大懼蓋
歙州連接浙境最倚東密以為藩障故也府咨議陶映
言於僕射曰程澐乆帥東密人情所歸今其弟淘亦足
謀畧可更以東密授之於是表淘為東密巖将淘既至
衆皆相悦淘無他長所守者先兄規畧而巳每閲兵帳
及戸口版籍見流亡者無算所存不滿二百戸每嵗又
納租税及峙糗糧芻草之積軍需調發科率百出因竊
嘆曰後人逢時無虞體胖心佚豈識向上辛苦如是邪
更有不懐厭滿非上念亂者誠何人哉故因輯家譜之
次聊書以示子孫歙州都知兵馬使東密巖将銀青光
祿大夫檢校國子祭酒兼侍御史上柱國淘序(海寧舊/志程富)
(忠壮公靈洗之後以勇力聞隋未之亂起郷兵據古城/巖推郡人汪華為帥華定有歙宣杭婺饒睦六州稱吳)
(王以弟鐵佛為左相天珤為右相富為太尉任貴為總/管唐髙祖既立富等勸華奉六州歸唐郷人免於兵燹)
(唐封華為越國公以鐵佛天珤為長史鐵佛封宣城郡/公天珤封淮安郡公富與貴為司馬富封休寧縣侯貴)
(封歙縣侯俱降勅褒諭郷人追感華全郡之徳立廟祀/之以四人配食富居其一宋追封輔烈侯  唐髙祖褒)
(諭璽書皇帝敬問新除宣歙杭睦婺饒六州總管府司/馬休寧縣開國侯程富卿昔經離亂備嘗艱險戮力協)
(心輯寧士庶中達幾變遙布欵誠念此誠為嘉嘆朕君/臨四海撫有萬方事資英傑期安兆庶彼藩襟帶統攝)
(不輕元僚之重故以相授宜善加綏御務立功績使鍾/鼎傳業竹帛流名首冬霜寒比無恙否家門大小想各)
(平安故遣使往宣㫖意仍寄信物以示朕懐武徳四年/十一月十一日  程氏譜黄巢之亂富十世孫澐起兵)
(休寧守東密巖以拒巢副陶雅為歙州兵馬統帥兼捍/開化弟湘以工部尚書守婺源子仲繁以戸部尚書守)
(祁門浮梁仲節以兵馬先鋒守歙南節以領軍大将軍/守休寧澐傳其弟淘淘傳其繼子旭旭廟食開化龍山)
(賜額顯祐傳其從孫淮沅凡五世守東密巖湘傳其子/全禮全禮以御史中丞兼領婺源都鎮傳其弟全臯全)
(臯傳其子遁凡四世守婺/源至宋下江南巖兵始解)
　　　汪端公(濆/)祠堂記　　　　　王　炎
婺源東九十里曰鱅溪居人惟汪氏一族其始祖曰端
公以官稱也唐大中間汪氏自歙徙而来此至今十餘
傳矣李氏時盜賊蠭起端公以勇畧選為三梧鎮将捍
禦郷閭拒賊死之衆慕其義遂立廟鎮傍而鱅溪咸恩
僧舎亦有祠像在焉郷人奉事甚嚴春秋祭祀以時嵗
乆廟壊碑仆十世孫叔達謀曰廟祠不存則無以揭䖍
妥靈然立廟重事祠宇敝合新之於是富者出財壮者
効力既訖工来請記炎竊惟汪氏得姓自魯潁川侯始
童子汪錡能執干戈以衛社稷夫子正色稱之汪氏之
名遂著于經史及隋末越國公奄據歙宣杭睦婺饒六
州之地庇護其民值唐興運納欵歸朝位至金吾爵上
公既殁六州之民廟事之荐以隂功進爵為王而汪氏
由是滋大惟端公之賢其忠義似童子其智略似越公
惜其地偏位下不克大焜燿于時然而生則有勞殁則
有靈廟食不絶亦可謂豪傑之士矣故提刑王公汝舟
通判胡公侃俱記其靈異之跡傳信不誣則端公位雖
不登典祀奉以祠廟宜也公諱濆春秋三十二嵗階至
銀青光祿大夫勲至上柱國官至檢校太子賓客兼御
史大夫一子四孫舉族二千餘指餘慶所鍾葢有所自
云淳熈九年孟冬望日雙溪王炎記(趙東山知本堂記/畧曰宗法之廢久)
(矣近代盛時雖號為世家大族者其子孫往往散越與/凡民等而况衰亂之世乎同郡汪侯早嘗有志於斯中)
(遭多難雖軍務填委未嘗一日而忘乃即星源大畈里/中創重屋上奉始得姓之祖神主中居初渡江者及始)
(来居大畈者又為廟屋南像其祖之有封爵在祀典者/配以其子孫之有功徳者四人重屋之下延師其中聚)
(族人子弟而教之時享月薦買田以給費合而名曰知/本堂以族人之屬尊而年長者主祀事焉别為専祠於)
(浯村故居曰永思堂祀高祖以下四世其田與祭則繼/髙祖者主之蓋知本者以明大宗之事而永思則小宗)
(之遺意也自禍亂以来所在大家不能相保大畈之族/以侯力獨完又作斯堂以尊祖敬宗教示将来其所以)
(遺夫族人子孫者可謂逺矣侯名同始得姓者魯成公/子諱汪父名嘗食采潁川初渡江者漢龍驤将軍諱文)
(和始居大畈者諱中元有封爵而在祀典者唐越國公/諱華配食者曰團練使積官御史大夫諱濆中元其子)
(也曰順義軍使檢校司空諱武皆以靖冦捍患有功曰/宋西京文學四友先生諱存有經學行義曰端明殿學)
(士招討制置使立信以/忠節顯皆其譜實云)
　　　胡僕射(曈/)傳　　　　　　　縣　志
胡僕射曈者婺源清華人少負才勇為郷人所畏服廣
明初黄巢犯宣歙曈起義集壮士禦之境上屢與巢兵
鏖戰賊衆敗走井里獲全都統鄭畋王鐸前後上其功
授宣歙節度討擊使銀青光祿大夫檢校國子祭酒兼
殿中侍御史上柱國光啓三年升兼御史中丞制詞有
誓驅戈甲必掃欃槍之褒楊行密觀察宣歙復表其勞
效加左散騎常侍又進檢校尚書右僕射兼御史大夫
卒葬邑之洋莪子孫世居清華分處黟祁門甚盛祁門
義成都福州及歸仁都營壘尚存土人號胡僕射屯軍
之所又石壁及長洲有江衙将徐先鋒屯軍之所葢其
将佐也郷人慕曈忠義立祠歸仁都古城上宋淳熈十
一年遷廟許村水旱疾疫有禱必應大著靈異焉(此據/星源)
(舊志如此金仁本新安文輯外編所載唐誥亦云胡曈/惟清華胡氏譜以其事及誥文盡歸曈之子學又追補)
(學傳於遷轉之際皆用宋大觀以後新定官名有可疑/者豈曈學父子官行畧同而逸其事遂誤書之邪  御)
(史中丞誥宣歙節度討擊使銀青光禄大夫檢校國子/祭酒兼殿中侍御史胡曈右可兼御史中丞餘如故勅)
(爾等風雲禀氣鐵石存心奮驍鋭於軍前立功名于馬/上誓驅戈甲必掃攙搶迭升霜憲之榮用振轅門之勇)
(可依前件光啓三年八月日司/勲員外郎知制誥臣崔  行)
　　　唐尚書王公(璧/)傳　　　　　續圖經
公諱璧字大獻姓王氏其先自江左徙新安晉丞相始
興文獻公導之後也導十三傳至唐丞相瑯琊簡懐公
璵生二子長及次乂及為中書舎人生諫議大夫鐬鐬
生丞相魯國公摶乂生鏚公所自出也公生而英毅好
奇節讀書任俠於魯公為兄弟以世亂不仕乾符中巢
賊入江東詔天下郷村各置弓刀鼓板備羣盜公以壻
鄭傳負材畧相與倡義集衆保州里每賊至即率傳等
扞禦盜戢民安四境賴之時楊行密為宣歙觀察使命
陶雅守歙雅屢奏公之功厯補軍職乾寧初以弟摶入
相請進奏京師㑹董昌叛浙東詔鎮海節度錢鏐討之
加摶右僕射宣撫浙東西摶令公以書遺鏐僇力王事
摶未行而鏐誅昌請以公㕘其軍事授鎮東節度判官
光化三年摶為崔𦙍所譛遇害公得報西向慟哭説鏐
以兵問罪值宣州将田頵攻杭州甚急鏐遣顧全武求
救于行密命公傅其子傳瓘為質于頵頵還宣州隂叛行
密行密遣将擊斬頵以公宣歙舊人留為牙将而令公
少子思謙奉傳瓘歸杭州公從李神福西討杜洪又從
王茂章南擊安全義皆預有功時行密得承制封拜累
授公銀青光祿大夫檢校兵部尚書加金紫光祿大夫
行密卒子渥嗣淫虐不道出公行祁門令公遂請老卜
邑西百餘里之苦竹港家焉以夀終于正寝公子九人
曰思聰朝散大夫曰思聮諫議大夫曰思仲中散大夫
曰思茂行軍司馬戰没贈越州防禦使曰思㑹宣州統
帥曰思悰洪州教授曰思經直秘省曰思諒通議大夫
諸子多顯于南唐曰思謙仕吳越為客省舎人梁嘗賜
吳越名馬一日斃王欲誅廏卒舎人令卒母嫗泣告曰
馬命兒償兒命孰償王叱曰誰教汝嫗曰王舎人王怒
思謙覺而去之為追兵所襲而死邦人義其事於所居
之側立廟祀焉號祁山祠公墓在僊桂下郷安定都文
溪社之彎坦夫人及子通議墓祔焉(按洪武九年經進/徽州府志保障郷)
(閭類四人公居第一散公墓地九畆二角三十步令僕/陳迪守焉世逺子姓  處漸為迪後毁墾宋寳祐間裔)
(孫元義告官復地四畆三角二十步山一畆元季僅存/一丘正綂中思聰長子敬璋派居髙塘曰宏逺彦紹積)
(慶等力復/其舊云)
　　　唐司徒鄭公(傳/)家傳　　　　鄭延光
公諱傳字國寶生㑹昌三年癸亥嵗隆準方面美髭髯
身長六尺餘幼而剛勇獨力不羣自乾符二年盜發中
原跨州連郡轉相剽掠搔動郷邦獨公兄弟義居當里
衆皆推服乾符四年黄巢㓂江浙領三十萬人從寧國
入涇縣卷甲来冦公以吾境山多令人設鹿角棧道以
禦之當里之民幸不被害未幾胡曹犯婺源五福鎮嘯
聚尋冦本縣居民悉逃竄山谷宗族隨之中和元年王
仲隠復自秋浦之赤嶺入當縣公慨然作色誓舉義旗
招集義兵保護郡邑不旬日募數千人嚴加訓練與衆
同勞苦仲隠知而不備襲之大敗未幾趙言集五千餘
人屯西郷恣刼掠燒廬舎公昆弟發軍士夜令人以吾
幟插賊營飛火箭於中於是鳴鼓賊衆自相吞滅由是
逺邇畏慕中和四年劉迺率八百餘人從建徳涉櫸根
嶺因假我里公籲衆攻之賊欲乆駐不得光啓元年李
仲霸亦率千餘人冦本邑入吾里觀公之建營曰此智
将也吾不敢擾矣即去之大順元年四月陳孺起㑹稽
從東屯㓂當縣公屢戰屢勝卒平㓂難是嵗西郷汪章
南郷熊宿各鳩土俗亦僅盈千恃勢倚强多行不義每
因賊軍經過之後便為刼掠民間寃訴無門公因憤二
惡之不悛也義旗一舉首戮章次殄宿當具状申州乞
申朝省郡守中丞憲公差人執牒慰諭公兄弟五人各
受職事上復褒嘉我公即署為保義指揮益壮公用兵
保民之志景福元年孫端自鄱陽来冦本邑公遣先鋒
百餘人押衙方脩部領義寨數千人與賊戰於水亭設
兵擊之殺賊甚衆賊軍既敗犇溶口而猶子元範方守
是寨率軍鏖戰端遂潰走浮梁十二月汪淑将兵先入
黟後至當縣詐稱奉上命權轄兩縣事公密使人索其
勅淑倉皇失對公知其詐遣猶子先鋒延夀帶精卒一
千餘人禦淑淑軍敗民獲安堵乾寧四年夏章聚五千
餘人至櫸根嶺先遣人来當營假道公發二兄藝謂巡
檢延光領百餘人至彼以觀事勢章潛懐異心攻剽城
邑既見兵少便請索戰藝等覺兵寡難禦堅請歸營章
舉兵相逐對壘數日先鋒延暉等以秘計衝破賊圍因
縱兵擊之擒五百餘人得其輜重牛馬以賞軍士三月
陳旭從浮梁来冦高塘公於險阨處峽山雷湖等置寨
先設伏兵賊果来攻巡檢延光發伏兵夾擊之矢發如
雨須臾賊軍大潰賊遁出池州界夏五月城門朱庠吳
庠等剽竊南郷入吾疆里延暉等統軍至溶口鎮黄沙
灘與賊交鋒賊黨瓦解獲其所虜衣物牛羊稍衆分給
軍士公無私儲故人樂為用十二月池州趙僕射差蘇
綂制領軍至浮梁查敖峒經過當縣見吾邑之民熈熈
自若謂我公保護生靈賢於長城逺矣是嵗李尚書赴
歙州任公招集所管兵士申州奏請乞休退巖谷不復
視事尚書以公之言奏上復丁寧曰公以忠義奮身立
節柔能恤衆猛可除兇慰諭而奨借之俄爾吳王行密
勅下補寧國軍節度押衙保義軍使檢校刑部尚書右
金吾将軍同正光化二年公以查敖峒賊復起為冦乃
於日新里步屯軍先鋒延暉屯日新巡檢延光屯溶口
忽報查賊入安徳里刼掠溶口軍先至日新軍後至公
進兩軍合戰殺賊殆盡九月義成寨總管方摽馴翬寨
總管胡滿結釁上司頻降指揮二人不肯相和公乃遣
卒四千逼兩寨先遣人諭之曰和同則不進軍更自矛
盾即當撲滅於是二人各立降旗公仗大義讓之曰當
此之時愛護衆庶如護元氣守望相助疾病相扶兩虎
安得私鬬哉二人請罪公釋之光化三年公遷日新里
屯軍是役也公躬親臨視郭内百姓欣迎於道歡聲鼎
沸自是四境之内兇徒屛跡衆庶咸安堵矣天復元年
田相公收錢塘圍守三載當營差鄭寶率千餘人共收
之時寶入見田公因問曰唯爾軍獨整何也寶曰受尚
書嚴令不敢有違乾符四年事田公嗟嘆乆之謂曰不
有君子其能國乎於是申請於朝制下受池州制置公
辭以年高不赴任天祐三年浮梁金安者尚據孤壘遂
發軍士圍守三月公夢一女戴蓋頭拜於寝前于時公
營有異僧號曰大聖釋之曰女戴蓋頭安字也拜於寝
前者金安投拜於寝前也勿加兵姑以待之明日安獻
地而降大聖曰此瓜藤形也子孫居之綿綿不絶名曰
新安焉尋奉恩制受饒州副使兼知州事公退遜恩命
辭以年高願駐家山時平樂汪思海口諸巖寨猶有擾
民者遂從司空陶相入衢郛破大浪塢口一十寨擒王
廷顯顧全武等再破婺女獲夏候以為獻吳王於是增
秩淮南節度左押衙保義都指揮使金紫光祿大夫檢
校司徒兼御史大夫上柱國詔曰三秦蟻聚九廟神遷
貢章罔達於嗣君行賞慮孤於勲将先帝以朱題御札
鈿巻綸言倚獻替於誠臣俾匡持於大業事無細大澤
在滂施前件官媚奪珠靈髙分嶽秀力學而九流相贍
游心而六藝兼長聲響如鐘盧子翰輝光於簡牘人材
比玉嵇叔夜未足以稱揚洎乎巢盜亂常鄰偷伺隙築
髙壘以横遮一面屯義旅而旁振三州故得播以恩威
歌其富庶耕奴織婢自有區分烏馬鯉魚各無差謬今
則方思尊奨益仗忠勞領前鋒必勝之師副掌武旌賢
之舉雅符輿論顯叶前功爰升論道之班兼表統兵之
柄可充歙州左右先鋒都指揮使兼西南防遏使迨至
開平元年民苦瘡痍之後漸獲息肩之所公以本營事
重請命于上自甘野處尋屬制下不許辭免加兼右驍
衛大将軍同正公自廣明迄天祐創置巖寨垂三十年
握兵三萬目覩軍興務加存恤民不失所獄訟不興時
天下未定獨我一方之民安生樂業當縣自古産茶尋
遭亂離競采雜草公止絶弊源更以佳名謂之翦草商
賈輻輳人賴其利至於官人榷貨亦及百餘萬上下兼
足則公之保䕶郷閭有功於世豈小也哉開平五年十
二月二十日薨享年六十有九次年歸窆于田源公凡
四娶正室王氏封瑯琊郡夫人繼室陳氏孫氏江氏子
十三人延暉充左押衙右先鋒第一部都知兵馬使檢
校工部尚書天祐三年戰越州諸暨縣亡于陣延辛充
歙州團練押衙銀青光祿大夫檢校國子祭酒兼御史
中丞延匡充左右先鋒指揮軍都頭順義七年往撫州
投臨川充右軍散押衙水軍都知兵馬使檢校工部尚
書延光充節度押衙左先鋒第三部都知兵馬使銀青
光祿大夫檢校工部尚書兼御史大夫延紹充節度押
衙前兵馬副使延芳授将仕郎檢校饒州館驛巡官延
璵延琚延珦延􁀙延闕延英延昇夫洪荒之世部裂封
疆創立國邑更名易號何代無之若當州始則新安汪
王世華之起建也增以歙州之額當縣本亦郷土因吳
公仁歡之起立也加以祁門之名非獨以創置為功重
其當危難之時立庇業之大也天分秀氣嶽降靈衷公
義相先剛柔兼濟奉上以忠牧民以仁則自先公始公
長弟諱魯朝議郎宣州司馬檢校工部郎中知祁門縣
二十餘年政聲大治次弟諱玫左右先鋒都指揮使歙
州中軍使檢校尚書右僕射兼益王府長史總握軍權
上下輯睦兄弟三人舉無過事自吳王改保義軍為先
鋒指揮悉封親屬為都頭公東收婺睦衢杭南破洪饒
撫信臨陣三十有八戰勝三十四處繼受綸言數十誥
勅二十八道莫不四逺欽風羣雄懾服爰自先公薨没
予乃退迹戎旃固守丘園秉持祖業徽饒兩郡税錢九
千餘貫見有兄弟三十一房骨肉五百餘口念先勲将
門之後特免戸門差役供輸兩邑苗税火客三百四十
餘所屢放驅使許為部助匪先公司徒功勲庇廕安得
後嗣優閑謹録初終用垂于后銘曰
有焯其行有煜其名其亡如存實乃徳馨瞻彼田源為
公佳城歸於其間既安且寧保大十三年嵗乙夘正月
日男延光述
　　　彭王(畬/)廟碑　　　　　　　胡炳文
婺源郡西七十里霍口大溪自張公山来旁一派自三
靈山来兩溪合處一山雄聳彭王廟在焉王諱畬霍口
人唐末黄巢亂率兄弟扞蔽郷邑死之桂巖思溪髙沙
諸處立廟此其降神處也凡禱水旱疾疫如響郷民屢
以非道呪咀者神即殛之死宋開慶己未重慶受圍兵
交空中見大旗曰婺源彭王圍遂解帥李遇龍上其功
於朝加封夫以王之英烈生而為邑人排賊患死而為
國家靖兵兇且自江至蜀凡萬里光靈逺揚惠愛旁孚
其勲徳固宜與祀典為無窮也廟未有記郷之父老陳
惠陳穰礱石求予記其事遂為作迎享送神詩俾祀而
歌之詩曰
雙溪合兮溶溶廟孤峙兮東峯水秀兮山雄據異氣兮
神所鍾丑口微兮賊刃紅張義膽兮戕其躬飛精英兮
蠶叢搴大旗兮雲中月暈折兮息羣兇日光懸兮照孤
忠役濳蛟兮年無凶驅厲鬼兮翺祥風神之福兮龎以
鴻神之祀兮宜無窮
　　　戴虞候(護/)傳　　　　　　　家　乘
戴虞候護者其先自袁州宜春徙新安至護始居婺源
鳳亭里性剛果有武力值巢賊亂後草竊蠭起護倡義
與郷人團結自守㑹楊行密都督東南行營以陶雅鎮
歙州汪武鎮婺源雅聞護名薦補先鋒突将都押衙兵
馬使時土賊余公美作亂雅遣指揮使張洪等自衢州
白沙鎮進討命護佐之公美就擒進補廂虞候巳而汪
彖余知禮等以次嘯聚武檄護率所部掩擊之護戮其
渠魁釋其脅從一郷晏然時天祐三年也護尋卒雅表
其子夀代領其衆吳順義申官至婺源左建威指揮第
二将卒徐知訓復表其子安為右軍衙前總管充饒州
左豹捷指揮第一都虞候安守饒甚有威惠南唐保大
中官至銀青光祿大夫檢校國子祭酒監察御史上柱
國卒于饒州詔葬樂平榔㯽山土人感德立祠祀之子
孫居婺源桂巖及休寧隆阜甚盛(戴護差牒勅都團練/觀察處置使牒先鋒)
(突将都押衙第十将戴護牒奉處分前件官早推忠赤/乆著勤勞實深奨用之情特舉陞遷之典俾居重職更)
(俟立功始終不渝甄醻豈後事須收捕散押衙充先鋒/突将都散員兵馬使牒知者故牒天祐元年八月五日)
(牒使檢校太尉陶夀戴夀差牒勅鎮海寧國等軍節度/使諸道都統牒戴  牒奉處分前件人素稱壮勇乆著)
(忠貞咸藴義以思伸盡飭躬而待用今則特於行伍補/署職名事須補散将差充婺源左建威指揮第五第二)
(将十将牒知者故牒吳順義六年四月日牒使守太師/中書令東海王  戴安勅牒勅右軍衙前總管充饒州)
(左豹捷指揮第一都都虞候申報本都公事戴安早由/武幹俾列私門累換嵗華頗聞勞積宜伸朝奨式爾旌)
(醻可銀青光祿大夫檢校國子祭酒兼監察御史上柱/國餘如故保大五年三月日駕部員外郎權知制誥陳)
(喬/行)
　　　周都巡(繼忠/)傳　　　　　　汪子相
周繼忠祁門人宋乾徳間郡盜蠭起繼忠奮身討㓂保
安郷民邑父老上其事授邑令厯九年人民按堵盜賊
屛息建洞元觀為祝釐之地開寶九年解篆入京授西
頭供奉官閣門祇候舎人累遷至銀青光禄大夫檢校
太子賓客兼監察御史飛騎尉持節潼川府路巡檢使
卒年七十八朝廷賜金帛葬邑西髙塘長樂源民懐其
徳祠於眉山左祀之凡有疾患禱之必應
　　　英烈錢氏二侯(嶨觷/)傳　　　吳朝陽
英烈錢氏二侯曰嶨曰觷本兄弟讀書尚氣槩自曽祖
大理丞隠之家于歙别墅在淳安之蜀溪宣靖中臘冦
甫平餘黨尚熾二侯起郷兵勦平之浙賊倪從慶冦淳
安一戰敗去建炎三年秋金烏珠入㓂将遡浙而西二
侯率方庚等引兵逆戰桐廬據牛山之險敵人敗走功
聞補承信郎衢冦張花項犯歙且逼嚴又敗之郡賴以
安卒紹定三年歙人上其功郡詣實申省詔立祠歙之
乳溪賜額英烈嶨諡惠顯侯觷諡惠濟侯誥曰昔仲尼
有言綱紀天下曰神方建炎辛亥敵馬飲江蕩搖我二
浙爾兄弟無尺寸兵在手乃能仗義率郷兵戰烏珠于
桐江下擊舟礌石敵幾不能支遂遁去推校功烈當與
劉韓並驅而史失其事朕甚悼焉既列廟祠又班侯爵
尚其子孫世篤忠貞以承休于前功於戲偉矣
　　　蒋進義(果/)傳　　　　　　　李以申
蒋進義果字明道居黄山其先世天台人因宦遊于歙
家焉果性剛明仗義不撓不屈建炎四年金人入㓂分
其将馬吉以兵自宣城犯歙境果奮不顧身率郷兵於
烏泥嶺結寨鑿壕發矢礌石敵敗而退郡上功奉㫖補
進義副尉且賜弓劍旗馬以重之紹興二年賊魁張琪
自饒突入歙焚刼甚慘果奉憲臺命復自備糧餉親部
保甲隨寓戰鬬屢報擒捷郷井獲全及賊黨壓城果又
調遣郷兵千餘於城西防拓枕戈待旦曽無休暇未幾
兵寝衆皆欲其進為自榮計果曰吾昔厪勞捍冦忠義
所激也今偷安田野足矣干禄豈吾志邪終隠弗耀紹
定戊子郡人追念不忘咸乞建祠以報遺徳范侯鍾成
之既祠凡里有雨暘水旱必禱禱必應其三世孫應南
以儒學傳所寶建炎紹興公牒具存
　　　汪觀察(介然/)傳　　　　　　汪師泰
汪觀察介然字彥確幼失怙恃鞠於祖母倜儻不羈年
十八如京師從伯父四友先生學用開封祥符籍領郷
薦補文學免解不第從岳飛軍補宣撫司幹官後從韓
世清軍殺獲劉忠等賊補進義校尉收復襄陽等六縣
以功遷承節郎紹興間與侍郎沈昭逺使金充上指節
使轉忠靖郎就添差充本軍指使先是洪忠宣公皓陷
金髙宗用其子适為相屢書求皓金以不知所在為辭
及公使金逰城上皓聞笑語曰南音也密附蠟丸書公
剖股納之歸聞于朝帝召見公以實奏命于御前取書
以進上覽之涕泣乃命适拜公為之厚賂和議乃成明
年洪公皓朱公弁張公邵皆南還洪公令諸子孫羅拜
之曰微夫人之力不及此适出知徽郡為公建府第朱
文公誌朱弁墓得邑人汪介然密附洪公皓蠟丸之功
也事見洪公家錄及輶軒集是年公罷任以進義校尉
授承信郎添差監臨江軍轉承節郎二十年差充戸部
瞻軍酒庫二十一年轉保義郎二十五年差監泰州丁
溪鹽場催轄亭戸煎鹽兼本地分巡檢巡捉私茶鹽礬
轉成忠郎三十二年轉忠翊郎隆興元年轉忠訓郎差
充邕州提舉右江兵馬盜賊公事兼沿溪巡檢使提舉
訓練三十六洞丁横山寨駐劄乾道五年轉修武郎九
年轉武翊郎轉武經大夫淳熈元年宣差東南第六副
将贛州駐札七年移吉州駐札領軍三千五百人九年
朝廷令大使檢閲兵馬先是戚公不肯為公保官臣僚
奏公不諳戰事訓練不精朝廷試公武藝能挽一石二
斗弓及走馬以鎗提米一石仍其官以觀察使主管台
州崇道觀致仕卒年七十七(李一初澤存祠記徽之屬/州曰婺源婺源多故家世)
(族而汪氏其一也汪氏之上世祖武經大夫介然當宋/紹興初從侍郎沈昭逺使金時洪忠宣公為金人所留)
(音問遼絶大夫以計得竊與公語且得其蠟丸書剖股/肉納丸其中歸以遺公之子比公南還命諸子執子弟)
(禮環拜大夫大夫由是顯聞于時其後岳武穆王宣撫/江淮辟大夫幹辦公事提舉贛州洞丁横山寨宣勞翼)
(駐劄為第六副将以夀終于家其居宅則公之子适倅/徽時所為築也凡大夫所受宣勅詔誥并厯仕批書三)
(洪往復書帖至于今具存其七世孫周将搆祠於大夫/之墓以䖍祭掃且以藏大夫之手澤故名之以澤存而)
(請記於予予聞諸禮經人子之所以敬其親之手澤者/若書冊琴瑟之類是也大夫之手澤豈特書策琴瑟之)
(類哉是宜汪氏之孫子世守而不敢墜也大夫為國盡/瘁不避危險以忠義奮身以功名垂世後之士君子凡)
(聞其風聲而得其手澤者孰不願一快覩以想見其為/人而况乎大夫之孫子哉是又宜汪氏之孫子世守之)
(而不敢墜也然自宋南渡至于今數百年中間凡幾變/故簮纓圭組之家鮮克自守至有不能保其身者而况)
(乎先世之手澤哉一世二世之手澤且不能保而况六/世七世哉世代有遷革而大夫之手澤具完人事有廢)
(興而大夫之手澤無恙謂非汪氏有賢子孫不可也或/有疑君子之澤五世而斬者則将應之曰五世而斬者)
(君子之遺風餘澤至五世則泯矣若其手澤之存雖數/十世可保也顧其子孫賢不肖何如爾周才學兼著不)
(屑用于時而獨拳拳於大夫之手澤若此可謂無忝爾/祖者不賢能如是乎後之來者益加謹焉庶乎其不替)
(也/)
　　　武翼郎差監泉州市舶務朱公(由義/)墓誌銘
　　　　　　　　　　　　　　　章　琰
公諱由義字宜之姓朱氏世居歙之黄墩十世祖制置
公古寮唐天祐中以陶雅命戍婺源因家焉而長子拱
衛上将軍歙州團練使雲遂居休陽即晦庵先生七世
伯祖也公曽祖瑺潛徳不耀祖逢時中大夫父晞孟武
略郎母童氏岳之官裔封安人公生而岐嶷長而敏練
伯父侍郎晞顔心甚愛之每游宦必與俱丞相周益公
一見加重特奏補公右階調平江崑山醴曹天台港頭
鎮官三山興化都巡使上饒銀銅場與夫福清戎官泉
南市舶公之仕其次第可攷也方公之仕也市駿瘴郷
備嘗艱阻公一以恩遇部下皆為之謹牧養時水芻馬
數無耗朝廷屢加賞迨巡使瓜期至母安人疾迓吏感
公平夷惟恐失公至焚臂以祈安者及任銅場中明利
害或壓傷部役畀湯藥棺具此其惻隠一念發於性真
人莫不感慨其他善政未易枚舉官泉南僅嵗餘以疾
卒時番商聞者皆流涕嗟惜此公之忠信篤敬足以行
蠻貊抑於是可覘矣初侍郎公尹京兆公之考武畧在
焉武畧殁於府治朝紳弔者冠蓋充斥公護柩歸葬長
弟蘄州判官由道次弟将仕郎由信極力襄事慈親在
堂定省奉養内外無間言此其孝以事親立身之大節
也公嗜書史每潛玩有所得輒書黏壁間乆而滿室詩
得唐體有集以秀軒名公嘗訓其子惟賢曰棄文即戎
非我素志學以志道汝其勉旃惟賢書紳不忘千里從
師皆當世聞人厯游庠序文聲頗振侍公泉南嘗以文
贄倉部劉侯煒叔侯深器之謂公曰真千里駒公有後
矣丁酉捧郷書癸夘預亞選尋任安東州漣水縣丞知
縣事孫燾早以文學著綽有祖父風積善有素所以流
芳錫慶未艾也公生於乾道癸已四月卒於嘉熈已亥
三月積階至武翼郎娶曹繼劉並封孺人惟賢以淳祐
已酉十二月辛酉奉葬於古塘之原其山丁離其向子
癸元配曹氏葬前山密邇公墓今惟賢状公之實逺来
乞銘謹第其本末為之銘曰
惟公徳人文武弛張厥施未竟必有餘光埋玉於兹長
發其祥施于孫子千古流芳(泉州市舶誥修武郎朱由/義右奉聖㫖宜差監泉州)
(市舶務替伊宗尹将来到任成資闕劄付朱由義准此/紹定六年十月日  漣水縣丞省劄淮東安撫制置大)
(使尚書省劄子兩淮安撫制置使司状照對縣吏之長/曰丞所以佐理一同也况在邊徼尤當擇人竊見從事)
(郎安東州漣水縣丞趙希橋行将書滿下次未曽辟官/今踏逐到廸功郎新宜差蘄州蘄春縣丞朱惟賢老於)
(儒學綽有吏能再轉為丞尚需逺次欲辟充前件差遣/庶稱官使邑人是宜除已将本官脚色家状送委特改)
(差充夀春府下蔡縣主簿權揚州司法王迪功立中㸃/對即無違礙今遵依近降指揮取索本府所授真本付)
(身文字見至欲望公朝特賜敷奏将朱惟賢差充安東/漣水縣丞填趙希橋将来書滿闕仍乞給降付身發下)
(本司給付施行状候指揮閠六月六日奉聖㫖特依付/本司須至指揮右劄付新特差充安東州漣水縣丞朱)
(迪功仰恭依前項省劄内備奉聖㫖指揮施行准此咸/淳九年十二月日  右宋訓武郎朱公由義及其子漣)
(水縣丞惟賢勅劄二通公八世孫處士彦榮之所藏也/考朱氏譜其先與文公先生實同所出蓋其上世在唐)
(有諱古寮者號制置茶院府君生三子長雲為歙州團/練使居休寧北街次令滔居休寧首村季廷雋居婺源)
(雲傳八世為晞顔宋隆興二年進士工部侍郎封休寧/縣開國男由義之從父也廷雋傳七世為文公宋紹興)
(十八年進士華文閣待制封婺源縣開國男由義之從/祖也兩派皆開國故郷而文公道徳之學實被乎天下)
(後世可謂盛矣縣丞孫永錫嘗編録侍郎公諸房勅牒/共九十三通為一帙以傳而此二通則出于彦榮者間)
(出相示求識之而前帙有先髙祖春坊公之跋不待贅/也郷先達尚書襄毅程公長孫壎為予之壻次孫塏為)
(處士孫壻故獲相還往而得考見故家文獻之詳為題/其後詩曰孝子不匱永錫爾類傳曰公侯子孫必復其)
(始朱氏後人尚勗之哉𢎞治壬子/秋九月望日浯溪後學汪奎書)
　　　統領程公(安節/)傳　　　　　家　乘
公諱安節字元亨姓程氏梁将軍忠壮公之後也忠壮
十二世都使公澐以禦巢賊有功居休寧澐四世廸為
本縣簿子孫定居邑之山斗公則縣簿十世孫也少喜
讀武經好馳馬習射以功名自許嘉定四年有詔募雄
邊義士公出應募屢隨主将禦金人有功帳前總轄王
徳和上言程某忠勤宜加奨擢詔授京西招撫司遊擊
義士軍副将兼統領時江淮京湖制置使李珏趙方以
與金人絶好傳檄招諭進討公每在行恩賞有加卒于
軍歸葬山斗排嶺泰塘原子四人長崇補太學上舎次
岑早卒次峒為司省掌書次崧從父軍中以功補進武
校尉進授承信郎諸孫曰寔湖南潭州路分曰傳新淦
知縣曰華郴州判官曰真行院都事曰榮曰英俱太學
上舎曰雲曰漢俱宣教郎(補進武校尉牒行在尚書吏/部三日奉聖㫖第一等功特)
(補轉四官資第二等功特轉補三官資第三等功特轉/補兩官資今劄付吏兵部施行準在數内立到第一等)
(功特轉四官資并普例三官資通共七官資白身効用/淮西義士左軍程崧從前項指揮共特轉亡官資合補)
(進武校尉年四十六本貫徽州休寧縣千秋郷和化里/父名安節準勅補充進武校尉右程崧準勅補充進武)
(校尉故牒寶祐四年九月日給膺授承信郎勅進武校/尉程崧右可特授承信郎朕嗣  大厯聿新文命之敷)
(施及小臣亦俾武階之陟既逮事於先帝復欽承於眇/躬宜渙異恩各増一秩嚴惟邦慶既均海宇之歡若序)
(嵗勤則有銓曹之格可依前件奉勅如/右牒到奉行咸淳三年十一月十三日)
　　　程武魁(鳴鳳/)傳　　　　　　汪子相
程鳴鳳字朝陽號梧岡祁門善禾人少穎異博學洽聞
宋淳祐丙午應武舉寶祐癸丑射策居第一乙夘戊午
以經學兩請漕舉初授殿前司同正将除閤門宣賛舎
人改知徳慶府陛辭指陳時事剴切無所囘避上嘉納
之将官適部内山猺猖獗或止其行乃正色曰方天下
多事之秋正臣子奮忠之日仗馬木鴈吾不忍為也毅
然前進未及境奉檄促令赴郡至則條事宜上于帥出
奇掩擊磔大憝而尸之餘黨悉平士民咸詠之及代主
管建昌軍僊都觀以歸治亭榭于山谷間扁曰盤隠若
将終身焉未幾起知南雄州朝辭進無逸説上奨諭再
三比至州常賦外有折銀錢嵗輸六千緡亟請復之三
年解組而歸終于盤隠焉公精草書工墨戲有讀史發
微三十卷詩文二集子美授進武校尉姪克柔任本縣
主簿(封父母妻勅尚書吏部景定四年九月十四日明/堂大禮赦書節文應文武陞朝官父母妻並與封)
(贈訓武郎程鳴鳳故父贈從義郎夢衡右擬/贈訓武郎准以申聞准奏景定五年四月日)
　　　帥幹程公(驤/)傳　　　　　　程　恕
公諱驤字師孟一字季龍梁将軍忠壮公後十七傳至
諱炳者始居休寧富溪又七傳至學正公以明經起家
公髙祖也曽祖卓祖汝礪父思禮皆克世其學公生而
器局宏逺偉姿容望之若神人性極聰悟凡諸經子史
律厯之書一覽輒盡其義時元冦日迫公慨然思為國
致力遂與諸義士日出習武事兼治七書端平三年勅
充武學生尋陞上舎開慶元年登周震炎榜進士赴御
射勅賜武舉出身賜玉軸綾誥錦囊授承節郎分𨽻鄂
州駐劄御前諸軍統制司同準備差遣以親老乞就近
改差建康府侍衛馬軍行司同準備差遣未幾丁内艱
服闋補舊任考滿轉保義郎除權中書舍人時賈似道
崇姦誤國知事不可為遂乞祠主管建昌軍仙都觀乆
之得請致仕於所居傍鑿池引泉搆亭為游息之所榜
曰林泉風月日與名勝吟嘯其間不復染指世味也嘗
書座右曰無毁之謂譽無憂之謂樂無求於人之謂富
無屈於人之謂貴人以為名言宋亡元訪求舊臣甚急
公益屛絶自號松軒以見志年七十三而卒娶西路倪
氏側室羅氏子男三曰文豹文虎文陞葬里之和睦干
所著有松軒集若干巻(補武學生勅牒行在國子監學/生程驤本貫徽州休寧縣和睦)
(郷輕財里祖學正為戸曽祖卓故不仕祖汝礪故不仕/父思禮未仕習七書紹定五年補中當年年二十一嵗)
(牒程驤文武二道有國之常經不可偏廢尚矣國家自/中興以來宏建太學以育羣材濟濟相率既底于成復)
(設武學丕承祖宗舊制士之來游日益滋衆爾其孜孜/汲汲無忘教養之意尚勉之哉准勅牒補武學生故牒)
(端平三年十二月日牒在右宋帥幹程公驤所授武學/生勅牒一通大抵宋患  兵弱故南渡後名士多喜談)
(兵然當開景之際似道柄國所謂名士者亦多無以自/試蓋不乆而宋社屋矣若公其一也然公之曾孫伯順)
(能葺其池亭以還舊觀六世孫尚質能續其譜系及編/流芳集以昭先烈八世孫太珍能建保訓樓藏其遺書)
(而又作祠于墓以奉時祀則公之英抱義槩雖不獲少/見于時登名史冊顧其詩禮之業慈孝之規所以施諸)
(家而裕後人者亦不可及矣𢎞治乙夘/夏六月既望休寧陪郭宗後學敏政書)
　
　
　
　
　
　新安文獻志巻九十六上
欽定四庫全書
　新安文獻志巻九十六下　　明　程敏政　撰
　　行實(材武/)
　　　元鞏昌總帥隴右汪義武王(世顯/)傳(子徳臣孫/良臣)
　　　(惟正/)　　　　　　　　　　宋　濂
汪世顯字仲明鞏昌鹽川人系出旺古族(按汪氏譜越/國公第三子)
(達襲封上柱國越國公征賀魯龜兹髙昌有功世守鞏/昌唐季没于李氏號曰汪古族猶曰汪氏舊家云爾西)
(人方言或誤稱汪為旺或誤稱古為骨故元史以為旺/古碑文以為汪骨云  婺源大坂譜元至正中禮部尚)
(書澤民嘗㑹王之孫襲總/帥者于燕京相與通譜)仕金屢立戰功官至鎮逺軍
節度使鞏昌便宜總帥金平郡縣望風欵附世顯獨城
守及皇子庫騰駐兵城下始率衆降皇子曰吾征四方
所至皆下汝獨固守何也對曰臣不敢背主失節耳又
問曰金亡巳久汝不降果誰為邪對曰大軍迭至莫知
適從惟殿下仁武不殺竊意必能保全闔城軍民是以
降也皇子大悦承制錫世顯章服官從其舊即從南征
斷嘉陵𢷬大安田楊諸蠻結陣迎敵世顯以輕騎馳撓
之宋曹将軍潜兵相為掎角世顯單騎突之殺數十人
黎明大軍四合殺其主将入武信遂進逼資普軍葭萌
宋将依山為柵世顯以數騎往奪之乗勝定資州略嘉
定蛾眉進次開州時方霖潦由間道攀縁以達宋軍屯
萬州南岸世顯即水次造船以疑之夜從上游鼓革舟
襲破之宋師大擾追奔至䕫峽過巫山與宋援軍遇斬
首三千餘級明年師還攻重慶㑹大暑乃罷歸覲太宗
錫金符易其名曰中山且厯數其功世顯拜謝曰此皆
聖明福徳所致臣何預焉辛丑蜀帥陳隆之貽書請戰
聲言有衆百萬皇子集諸将議之咸謂隆之可生擒也
世顯曰顧臨敵何如無庸誇辭為軍薄成都隆之戰屢
却堅壁不出其部曲田顯約夜降隆之覺之世顯曰事
急矣亟梯城入救顯得與從者七十餘人出獲隆之斬
之世顯復簡精銳五百人𢷬漢州州兵三千出戰城閉
盡没三日大軍薄其城又三日克之癸夘春皇子第功
承制拜便宜總帥秦鞏等二十餘州事皆聴裁決賜虎
符錦衣玉帶世顯先已遘疾至是加劇皇子遣醫絡繹
往療竟不起年四十九中統三年論功追封隴西公諡
義武延祐七年加封隴右王子七人忠臣鞏昌便宜副
總帥次徳臣次直臣鞏昌中路都總領殁於王事次良
臣次翰臣鄂勒兵馬都元帥佐臣鞏昌左翼都總領殁
於王事清臣四川行樞密院副使
徳臣賜名田哥字舜輔年十四侍太子游獵矢無虚發
襲爵鞏昌等二十四路便宜都總帥從征四川軍出忠
涪所向克獲進攻運山率麾下先所乗馬中飛石死步
戰拔外城宋将余玠攻漢中徳臣馳赴之玠聞遁去憲
宗素聞其名及入覲所陳悉嘉納賜印符命城沔州沔
據嘉陵要路徳臣繕治室廬部署官屬數日而集進攻
嘉定敵潜軍夜出徳臣迎戰殺百人還至左綿雲頂宋
軍乗夜斫營覺之殺千人生擒百人進次隆慶宋軍仍
夜出與力戰盡殺之及馬漕溝遇伏兵與戰獲其統制
羅廷鶚又詔徳臣城益昌諸戍皆聴節制世祖以皇弟
有事西南徳臣入見乞免益昌賦税及徭役漕糧屯田
為長久計並從之即命置行部于鞏立漕司于沔通販
鬻給餽餉奏乞以兄忠臣攝府事使已得専事益昌益
昌為蜀喉襟蜀人憚其威名諸郡環視莫敢出鬭甲寅
春旱嘉陵漕舟水澁議者欲棄去徳臣曰國家以蜀事
託我有死而已奈何棄之盡殺所乗馬饗士襲嘉川得
糧二千餘石雲頂吕逺将兵五千邀戰即陣擒之復得
糧五千石既而魚闗金牛水陸運偕至屯田麥亦登食
用遂給夏獲宋提轄崔忠鄭再立縱令持檄諭苦竹守
将南清以城降所俘城中民悉歸之東南戍卒數百有
去志徳臣揣知之給劵縱去皆泣謝未幾山寨相繼輸
欵宋将余晦遣都統甘閏以兵數萬城紫金山徳臣即
選精卒銜枚夜進大破之閏僅以身免南清北覲其下
殺清妻子以叛蜀将焦逺領兵餉之徳臣擊敗逺盡獲
所餉資糧冬蜀兵二萬復至又敗之獲糧百餘艘魚關
至沔水迂回為渡百有八至是悉為橋梁戊午嵗帝親
征次漢中徳臣朝行在所初諸路軍成都猝為宋兵所
圍徳臣遣将赴之約曰先破敵者奏領此城圍遂解詔
候江南事定如約以城與之帝幸益昌駐北山謂徳臣
曰来者言汝立利州之功今見汝身甚小而膽甚大不
知敵曾薄汝城否徳臣對曰賴陛下洪福未嘗一来帝
曰彼憚卿威名耳賜金帶且俾立石紀功嘉陵白水交
㑹勢洶急帝問船幾何可濟徳臣曰大軍百萬非可淹
延當别為方略即命繫舟為梁一夕而成如履坦途帝
顧諸王曰汪徳臣言不虚發賜白金三十斤仍命刻石
紀功苦竹既逆命至是攻之巖壁峭絶或請建天橋帝
以問徳臣曰臣知先登陷陣而已建橋非所知也既而
橋果無功乃率将士魚貫而進帝望見歎曰人言其膽
勇豈虚譽邪宋将趙仲武納欵而楊禮猶拒戰奮擊盡
殺之徳臣微疾帝勞之曰汝疾皆為我家飲以葡萄酒
解玉帶賜之曰飲我酒服我帶疾其有瘳乎徳臣泣謝
宋龍州守将王徳新遣所親願効順以郡民為祈奏如
其請進攻長寧拔之斬守将王佐帝東下徳臣為先鋒
扺大獲山奪水門宋将楊大淵遣子乞活數萬人命引
至帝前為請旦日大淵率衆降已而運山青居大梁皆
降攻釣魚山守臣王堅負險五月不下徳臣單騎至城
下大呼曰王堅我来活汝一城軍民宜早降語未既幾
為飛石所中遂感疾帝遣使問勞俾還益昌奏曰陛下
尊為天子猶冒寒暑服勞于外臣待罪行伍死其分也
又遣丞相烏珍賜湯劑卒不起年三十有六中統三年
追封隴西公諡忠烈子六人長惟正次惟賢大司徒惟
和昭文館大學士惟明以質子為元帥惟能征西都元
帥惟純權便宜都總帥
良臣年十六七即從兄徳臣出征每戰輒當前鋒以功
權禆帥兼便宜都府㕘議癸丑嵗以徳臣薦為鞏昌帥
領所部兵屯田白水蜀邊寨不敢復出鈔略憲宗親征
軍至六盤良臣還鞏昌供億所須事集而民不擾詔權
便宜總帥府事良臣奏願與兄徳臣効力攻四川帝曰
行軍餽餉所係不輕汝任其責自可立功良臣既奉命
治橋梁平道路營舟車水陸無壅儲積充軔有㫖賜黄
金弓矢旌其能世祖即位阿勒達爾琿塔罕逆命刼六
盤府庫西垂騷動詔良臣討之馳至山丹置營按兵不
戰者凡二月俄大舉至耀碑山兩軍相當良臣慷慨誓
諸将曰今日之事係國安危勝則富貴可保敗則身戮
家亡茍能用命縱死行陣不失忠孝之名衆聞踴躍而
前㑹大風揚沙晝晦良臣手刃數十人賊勢沮衆軍乘
勝𢷬之賊大潰獲阿勒達爾琿塔罕殺之西鄙輯寧捷
聞賜金虎符權便宜都總帥中統二年和哩叛復討平
之入覲賜燕屢稱其功良臣拜謝曰臣奉諸王成算何
功之有世祖嘉其能讓復賜金鞍甲胄弓矢轉同簽鞏
昌路便宜都總帥宋将昝萬夀帥戰船二百泝江而上
欲掩青居良臣伏甲數十艘其後身先逆戰萬夀敗走
伏發幾獲之三年授閬蓬廣安順慶等路征南都元帥
良臣以釣魚山險絶不可攻奏請就近地築城曰武勝
以扼其往来四年春良臣攻重慶命元帥康圖多先驅
與宋将朱禩孫兵交良臣塞其歸路引兵横擊之㫁敵
兵為二敵敗走趨城不得入盡殺之至元六年授東川
副統軍八年兄子惟正請于朝謂良臣久勞戎行乞身
代之九年復授良臣昭勇大将軍鞏昌等二十四處便
宜都總帥兼本路諸軍鄂勒總管明年召入帝曰成都
被兵乆須卿安集之授鎮國上将軍樞密副使西川行
樞密院事蜀人安之十一年進攻嘉定昝萬夀堅守不
出良臣度有伏兵大搜山谷果得而殺之進壘薄城萬
夀悉軍出戰大破之伏尸蔽江萬夀乞降良臣奏免其
死居民安堵良臣統兵順流而下紫雲瀘叙相繼欵附
還圍重慶十三年宋涪州安撫楊立帥兵救重慶者再
良臣皆敗走之宋安撫張珏遣将乗虚襲據瀘州良臣
還軍平之復攻重慶十五年春張珏悉衆鏖戰良臣奮
擊大破之身中四矢明日督戰益急珏所部趙安開門
納降珏潛遯良臣禁俘掠發粟賑饑民大悦四川悉平
捷聞世祖喜甚召良臣入覲授資善大夫中書左丞行
四川中書省事賜白貂裘良臣陳治蜀十五事世祖喜
納良臣至成都以蜀瘡痍之餘極意循撫行省罷改授
安西王相不赴十八年夏疾卒年五十一贈儀同三司
諡忠惠加贈推誠保徳宣力功臣儀同三司陜西等處
行中書省平章政事柱國追封梁國公子七人惟勤雲
南諸路行省平章政事惟簡保寧萬户惟某同知屯田
總管府事惟永征西都元帥惟恭階州同知惟仁人匠
總管達嚕噶齊惟新漢軍千户
惟正字公理幼穎悟藏書二萬巻喜從文士論議古今
治亂尤喜談兵時出游獵則勒從騎為攻守状父卒於
軍皇姪夀王俾權襲父爵守青居山世祖即位遂真授
焉初憲宗遣琿塔罕以騎兵二萬守六盤又遣竒塔特布
哈守青居至是琿塔罕叛竒塔特布哈發兵為應惟正即
命力士縛竒塔特布哈殺之世祖嘉其功詔東川軍事悉
聴處分中統二年入朝賜甲胄寶鞍三年詔還鞏昌部
長呼都克叛民大擾惟正謂將吏曰呼都克今若猘犬方肆
狂齧茍一戰不利則城邑為墟當勝以不戰乃發兵踵
之賊欲戰不得休則撓之若是者兩月知其糧盡勢蹙
曰可矣與戰屢捷呼都克遣三十人来約降即遣其十人
還俾呼都克自来因潛兵攝其後出其不意擒殺之至元
七年宋人修合州詔立武勝軍以拒之惟正臨嘉陵江
作栅扼其水道夜懸燈栅間編竹為籠中置火炬順地
勢轉走照百步外以防不虞宋人知有備不敢近九年
帥兵掠忠涪獲令簿各一破寨七擒守将六降戸千六
百有奇捕虜五百㑹丞相巴延克襄陽議取宋惟正奏
曰蜀未下者數城耳宜併力攻餘杭本根既拔此将焉
往願以本兵由嘉陵下䕫峽與巴延㑹錢塘帝優詔答
曰四川事重舍卿誰託異日蜀平功豈巴延下邪未幾
兩川樞密院合兵圍重慶命益兵助之惟正奪其洪崖
門獲宋将何統制皇子安西王出鎮秦蜀召惟正還十
四年冬皇子北伐而藩王圖嚕叛于六盤王相府命布
色台領兵進討惟正為副布色台不習兵師行無紀惟
正為正部曲肅行陳嚴斥候凡軍政一倚重焉進次平
涼簡鞏兵鋭者八十人與俱至六盤圖嚕據西山惟正
分安西兵為左右翼鞏兵獨居中去圖嚕一里許皆下
馬手弓圖嚕遣百騎突陳惟正令引滿毋發将及又命
曰視必中而發於是矢下如雨突騎中者三之一餘盡
馳還圖嚕軍遂走惟正麾兵逐之三踰山至蕭河擒叛
将揚珠格爾復進兵圖嚕亦就擒安西王至惟正迎謁王
厯稱其功明日大燕賞以金尊杯貂裘王妃賜其母珠
絡帽衣且曰吾皇家兒婦也為汝母製衣汝母真福人
也詔惟正入朝世祖推玉食食之賜白金五千兩錦衣
一襲授金吾上将軍開城路宣慰使十七年遷龍虎衛
上将軍中書左丞行秦蜀中書省事賜玉帶以省治在
長安去蜀逺乃命惟正分省于蜀蜀土荐罹兵革民無
完居一聞馬嘶輒奔竄避匿惟正留意撫循人便安之
二十年進階資徳大夫二十二年改授陜西行中書省
左丞入覲上都得腹疾還至華州卒年四十四諡貞肅
二子嗣昌武略将軍成都管軍副萬戸夀昌資徳大夫
江南行御史臺中丞(學士雍郡虞文靖公汪氏世家勲/徳録序國家龍興朔漠威行萬方)
(金源日蹙吏士守者或降或死且盡不能成軍山東西/之間豪傑並起據保城壁大扺非金署置之舊隴右鞏)
(昌汪氏據髙制逺統郡縣數十勝兵數萬號曰便宜都/總帥栅石門為金守者二世及我兵攻鞏昌則金亡巳)
(三世矣汪氏猶不忍降其士大夫皆曰君死國亡民将/安歸乃縞素為金發喪登陴哭三日因皇子庫騰以自)
(歸太宗皇帝察其誠仍以為便宜都總帥鎮故地取蜀/之役資粮甲兵之賦終始畢給功多之紀他将鮮儷焉)
(此諱世顯者所以封隴右王也王有子八人孫十九人/多居将相官封公者巳八人傳五世兄弟子孫百八十)
(餘人總軍鞏昌者既世其職餘多大官尤顯者今御史/中丞夀昌也其兄成都萬戸嗣昌曰世荷國恩功業在)
(盟府褒䘏有制詔世次具譜牒行事嵗月則先塋家廟/之碑文在請輯録刻模以傳于世諗諸太史太史虞某)
(曰予觀于功臣之家以世業顯榮固多得統其軍世守/其地者惟汪氏或曰道家忌三世為将汪氏之徳必有)
(大過人者其言信歟予固以為汪氏先人事/故主無憾見信國家非他人所得而及也歟)
　　　便宜副總帥汪忠讓公(忠臣/)神道碑
　　　　　　　　　　　　　　　姚　燧
便宜副都總帥忠讓公諱忠臣字漢輔便宜都總帥隴
西義武公之冢嗣便宜都總帥忠烈公徳臣中書左丞
忠惠公良臣四川行樞密副使清臣之兄故副都總帥
惟益之考中書左丞貞肅公惟正今平章政事惟賢中
書右丞惟孝㕘知政事惟勤宣慰使便宜都總帥惟和
同知宣慰權總帥惟純屯田萬户上萬户惟簡惟允上
千戸惟弼知階西和州惟敬惟恭之伯考今懐逺大将
軍便宜都總帥安昌為質永昌王必昌之祖宣慰使元
昌副萬戸朝昌便宜都總帥夀昌之伯祖也卒以至元
丙寅四月五日受諡于元貞二年丙申推至義武卒年
癸夘實五十四年祖孫一門三世五公又許連姻王室
自餘将相使牧為質猶十八人此吾元有國而来所無
者嗚呼不曰世臣之家謂之何哉公王姓由大父彦忠
世汪骨族故汪姓金主以甲午正月死蔡義武時即險
移鞏治石門山猶行天興正朔明年乙未始下太宗義
為其主後来仍金官官以便宜都總帥俾從皇子庫騰
征蜀公留質帝所忠烈質皇子所制後令公從征蜀以
管軍總領從破文階州大安軍從攻成都入其郛義武
陷伏中急公疾戰殺傷數十人竟衛翼而出壬寅以破
土番疊州功賜銀符明年義武卒有子七人皇子擇宜
世帥者意在忠烈謂公曰汝宜世吾欲帥汝弟而得無
後其心乎公曰王未有言臣欲推授為之與兄有異邪
王髙其行授公鞏昌元帥知府事丙午以前茅忠南功
授金符故事祖宗賓天取符節悉收還之故公金符亦
歸之官憲宗二年壬子償賜之俾權都總帥事明年癸
丑世祖以大弟總天下兵既移忠烈一軍戍利州㑹将
軍南詔禡牙臨洮公来趨覲俾督漕嘉陵繼利州餽公
造舟棧塗水陸兼行足缺兵籍而恤乏民力始益昌不
以饑告戊午憲宗自将討蜀忠烈集諸将問計樓上曰
吾州凋傷之餘玉帛無所於得一旦乗輿至左右近貴
之臣需求何以為資公則曰吾曹拔身健兒惟有能奨
率士衆効死前驅何至為是媚人定死前驅公惟恤吾
妻子其責忠烈泫然灌酒地曰兄與諸将薰心誓是徳
臣何言所孤兄諸将託者有如此酒大駕至利巡所治
樓壁橋隍嘆曰使吾非戍此敵先之則四川領喉之地
可必能嵗月平哉遂移師西南攻劔闗之西隘曰苦竹
隆慶府治其上西北東三面嶄絶深可千尺猿猱不能
縁以上下者也其南一塗一人側足可登不可並行敵
盡鋭禦者惟此而帝勅諸軍攻未至某地無張汝幟自
伐鼓督之公前登帝望幟張倡為歌呼六軍和之聲動
天地隘之兵民飛崖如蝶前是獲敵張都統仗為蜀導
反紿帝曰吾能誘此栅令降遣入行則反為敵用且泄
吾軍何地强弱何倉豐餒教使勿下帝為書繫筒箭三
射入栅令必生致獲之磔以徇賚銀為兩四百五十潼
川府治長寧山攻復先登賚銀如苦竹數加以金幣為
匹二十七復移軍東即嘉陵為舟行計輿礟竿巨絙以
從公奏無所事此此前塗所不乏者不若載粟數千石
蓋此去多稻而求粟無有宜豫以廩病者時蓬州壁運
山閬州壁大獲順慶壁青居廣安壁大梁平破竹皆下
東南扺合壁釣魚山渠江水㑹其下石邑入雲其帥王
堅據不即下礮矢不可及也梯衝不可接也帝欲乗拉
槁勢不棄去而必拔之故乆蹕此時暑我師疫矣忠烈
卒於軍公泣集将佐議曰吾季卒軍馬革裹屍與國責
塞子惟正雖未弱冠宜世衆曰公言是公言是願奉以
代為帥其秋帝崩中統之元制以公為副都總帥從所
志貳貞肅同戍青居去順慶平土二十里西北東三面
環江北江殊回逺不可為池南依山而壁平可馬上無
大艱崎其南即合敵出入吾界無時於兵法為交地公
又子身受之開屯田練軍實遥候斥詷强鄰入必摧壊
其軍木令棄去後詔貞肅還鞏昌公獨保戍三年璽書
褒大之又換金符三年秋抄䕫府獲其團練使鮮恭知
府張甲及路分二人斬刈千馘獲遣甲仗寶幣不可貲
計入覲賚以虎符銀章銀幣如長寧之數而加金為兩
五十副以鞍勒弓矢衰其從者且以乆勞于邊代以忠
惠還之鞏昌俾副都總帥由行省受命還得疾秦亭歸
至古漳故第而卒年止四十八其年六月從葬古漳先
域為性安恬出言質直如其心事隴西郡夫人母包以
孝聞友諸季終其身竭力與才羽翼之人無可間總帥
府屬郡二十四事至殷也身自為與從父副弟副猶子
三世時得専殺未嘗妄笞殺一吏一人然至臨敵決戰
上馬挺槍離陳先次巧捷若神當者紛披莫有我禦其
弓矢奇中可方古人憲廟出畋遇虎命射之一發㫁其
吭帝喜至解所御金鞍為賜夫人故金蘭定西㑹徳順
五州帥張雲之女惟益纔世副都總帥二年而卒一女
適鎮撫帥府張文煥老将之從公者每曰公為人信厚
安昌必昌復信厚可曰善世其家者由安昌求銘公碑
燧思於公與貞肅所戍之地無不至焉青居之不可恃
為固者前所以言楊氏張氏蒲氏皆行帥府大獲運山
大梁平故地與便宜其時目曰四帥府青居南迫合獨
受敵鋒為三帥扞蔽他日專劉帥戍移貞肅南九十里
夾嘉陵東西築武勝軍武徳軍兩城距合為里亦然晝
則出邏設伏嘗待進戰夜則畫地分守傳警鼓柝篝火
照城達曙以防竊入一話一言敵盡知之況敢抽兵邀
利他求為哉惟是軍當其堅重故三帥反得嵗以拔敵
栅壘掠敵府庫劉其人民逞志於忠涪䕫黔萬施雲安
之間上功朝廷用事之臣苐知三帥立勞之多而是府
獨寥寥也終未有能明其然者又貞肅云青居敵夜大
至火民居縛劉帥去鑒夫人之失如此則兩公戍而克
完者功不大哉凡此或者貞肅碑所逸故發之此銘曰
椒聊逺條求今之世方漢金張纔有汪氏隴西開國義
武肇之義武之為不怍倫彞忠讓忠烈忠惠貞肅逓芟
川涼力恊謀一繼繼其来将相之多不符垂躬必斧手
柯歸覲私廟庭笏駢羅公以其序太宗義武於弟以子
宜不降俯乃推儁功潛不自張等翊吾家聞命即行安
流洋洋如水就防所由不年其盡瘁致子而夭閼歸以
何戾彼蒼者穹監下而公惟我皇上心靡不同疇徳未
報未隆何功三紀後公一朝哀崇公有令孫人曰公似
雖華其年巳踐公位古者大宗合族恃之祭求其膰尊
祖之思胥是冢旁可萬家邑表阡有碑車過者式(大學/士建)
(安楊文敏公隴西汪氏世譜序世之所謂世臣舊家多/矣其能使勲業之盛愈逺而有耀子孫之傳愈隆而不)
(替繼繼繩繩厯數百年如一日者又豈多見哉予觀隴/西汪氏之譜而深有羨焉蓋其作於前者既克有功徳)
(於民承於後者又莫不勵忠孝建勲業有光厥祖宜其/垂聲振華厯金元而逮於今日也然則論世臣舊家之)
(盛者孰有越於汪氏哉汪之先連世為隴右古族都總/管傳三世曰世顯元拜便宜總帥専制秦鞏等二十餘)
(州事世顯子七人長忠臣鞏昌便宜副總帥次徳臣直/臣良臣翰臣佐臣清臣俱有功至大官而徳臣良臣尤)
(顯孫十有九人多居将相而惟正尤著自其身以及孫/曽終元之世百八十餘人追封王者三封公者七尚主)
(者二其他列朝著典藩方分符建節聮珪疊組為時顯/人者不可勝紀於戲何其勝哉忠臣之後曰庸者别諱)
(靈真保元季襲都總帥資善大夫陜西行中書省左丞/洪武初以其所守故地版圖来歸太祖皇帝嘉之授昭)
(勇大将軍鞏昌等處都總府都總帥後罷總帥府改授/安逺将軍鞏昌衛世襲指揮同知迨今又四世矣庸傳)
(義義二子長福字伯昇調守滁州衛嘗修輯其宗譜次/夀字永年今任陜西都指揮僉事掌鞏昌衛事俱克紹)
(先緒者也永年間以伯昇所輯宗譜来請予序予重其/意不獲有辭夫譜非但以推本原之逺聮族屬之衆而)
(誇閥閱之華也蓋将以昭先徳示後人思所景仰而紹/續之也始舉其顯著者為汪氏子孫言之世顯當元太)
(宗時金亡郡縣望風納欵獨世顯為金城守者三年已/而度勢不可支欲全活一道之民乃為金發喪登陴哭)
(三日始率衆歸附元帥平蜀功居諸将右卒贈推忠恊/力佐運功臣太師隴西公謚義武追封隴右王此其作)
(於前者至若徳臣之事憲宗良臣惟正之事世祖或膽/畧威名敵不敢近或所過禁俘掠發粟賑饑或治蜀留)
(意撫循人民便安其卒諡贈封爵俱不減其祖父是皆/資兼文武世篤忠貞豐功盛烈烺烺炳炳播諸史傳而)
(家乗所載者又不可殫録入我國朝則庸之保境恤民/勲蹟尤偉此其承於後者也嗟夫莫為於前雖美弗彰)
(莫繼於後雖盛弗傳汪氏子孫數世以勲業相承愈逺/有耀愈隆不替如此為其後人者烏可不思景仰而紹)
(續之邪若然則為斯譜之榮為世臣舊家之光雖累數/十百世詎有涯哉此伯昇永年惓惓修譜之意而予之)
(所樂告者/也是為序)
　
　
　
　
　
　
　
　
　
　
　新安文獻志巻九十六下
欽定四庫全書
　新安文獻志巻九十七　　明　程敏政　撰
　　行實(材武/)
　　　新安節士俞君(士英/)墓誌銘　李　祁
俞氏為新安世族其初由黄墩徙婺源之長田原凡三
徙不出婺源其後自婺源徙休寧之宏衝坦凡再徙乃
居溪西是為溪西俞氏俞氏之先自唐三府君而下世
有令人有擢進士科登顯仕者有以武舉得寵秩者又
有以聮姻貴戚領三鎮節度使者其他或以世賞膺爵
或以異等入官或豐貲厚産或肥遯髙蹈累累具載家
乗至節士蓋二十有四世矣節士名士英字服膺以大
徳癸夘正月六日生幼知讀書稍長能為詩賦性謹厚
事父母以孝聞處郷黨宗族稱為善良平居終日言不
及生産勢利惟務教子習學業事耕稼遇姻戚友朋至
則欵曲談笑吟咏至夜不倦家事悉付閫内一不以介
于懐至正壬辰四方兵事競起羣盜合黨攻陷城邑婺
源諸縣郷井遭蹂躪蕩覆無遺獨溪西處深阻得不相
及者四年男耕女織晏然如承平時至乙未冬十有二
月二十有六日蘄黄冦再陷婺源勢且旦暮相及節士
攘袂奮臂而起曰事急矣吾可以坐受斃乎于時徽州
路府判兼僉浙東帥府事汪同領義兵駐開化節士遂
裹糧詣其軍陳賊形勢請亟遣兵来殺賊救郷里且謀
復婺源於是汪帥兵以丙申正月十一日度白濟嶺抵
婺源之中平遇賊乗勝肆暴横戾不可支遂巻甲還開
化民大失望節士迺率子姪結郷曲募義勇屯于馬金
嶺期以杜賊障郷里十六日賊至馬嶺與賊交戰大捷
明日賊復大至凡四戰力不敵衆遂潰節士仍力戰以
死時年五十有四以辛丑秋八月𦵏婺源考川青蓮寺
之後葬後又五年其仲子榮来鎮永新乃請予為銘其
墓予觀節士當太平盛時逸居而僻處無所營於世恂
恂以善良稱此固他人所可能者及其攘袂奮臂而起
志在殺賊竟蹈白刃以死忠憤激烈見義勇為夫豈小
丈夫所能哉况當時之為守為令以莅民者為軍帥以
司備禦者為方伯連率以身任藩閫之重者皆受國厚
恩宜有以為報而率不能死戰以捍賊至有望風奔潰
不能與賊交一鋒者視節士何如哉節士起布衣無一
民一社之責特以忠義憤發欲殺賊以保障其郷里且
欲因是以復婺源事雖不就而志則可稱吾故謂使節
士得守一城専一職則必能捍禦無有貳志一有不幸
猶當罵賊而死必不肯含糊淟涊以茍其生而巳也節
士娶同縣山斗程知縣傳之女孫生三男長天保仲曰
榮季曰華天保華皆謹重能世其業榮尤慷慨達事變
以材識見用于時嘗别建青蓮寺於節士之墓左而買
田以供祠祀為之銘曰
惟皇降衷若有恒性見義忘軀見危授命嗟嗟節士遭
時孔艱邑里震蕩煙塵浩漫其来蜂喧其聚蟻集如狼
斯貪如虺斯螫騰山踔空孰窺其蹤侃侃節士挺戈與
從扼其要衝據我巇阻率我子弟郷曲鄰伍戰既大捷
賊疲困休旦復来集亘彌陵丘以我孤羸敵彼羣醜雖
有智能莫措其手嗟嗟節士竟捐其軀功雖不足義則
有餘古之君子所徇者義成功在天死亦何愧匪爵曷
諡匪徳曷銘我作銘詩用昭徳馨(新安志俞榮字子茂/更名茂元末領父衆)
(從院判汪同輯寧郡邑後附國朝累從征伐授永新千/戸洪武初賜誥曰朕用武以定四方建衛以司戎政必)
(選智勇之士以領千兵俞茂早以文名深通武畧新安/来附從取婺源即戍其地既收敵寨復𢷬嚴陵嘗録其)
(功授之以職及靖三衢定徳興克樂平其績遂著繼而/江右列郡以次廓清還守南昌力却外侮擊鄱陽平章)
(貢連營俱拔安福亦寧十年之間功効為多朕甚嘉焉/維此永新重地爾嘗宣戰守之勞是用晉陞俾之往鎮)
(爾其均勞佚以撫衆士嚴戍守以賛列營益展勤能/以期来效可武徳将軍守禦永新千户所正千户)
　　　程義民(兼善/)錄　　　　　　陳　儼
程兼善字士達徽之休寧人篠堂道人其自號也兼善
少有大志去家二里許篠堂山上有蘭若幽門可為藏
修地率同志十人讀書于此有疑難則質問老儒朱升
至正十二年壬辰四月蘄黄紅巾攻陷郡縣是年六月
有孫普哲者其父事元為縣尹嫉憤為冦所擄策無所
出兼善乃相與起義得里中敢死者數百人直抵徽城
擊賊不勝死焉兼善幼穎悟事親孝交友信凡遇宗親
郷里有疾病患難者援之惟恐後善談論古人成敗聴
者忘倦詩詞清新膾炙人口遇害時年二十六有一子
仁發方四嵗母徐氏撫育之國朝洪武四年邑令禮羅
充邑庠訓導每得父之遺墨隻字則慟哭不能正視尤
痛父遭時不造莫遂卒業于篠堂抱恨終天請友人吳
和作篠堂圖復懼嵗乆泯没無聞屬老友陳新述其顛
末以貽後裔按程氏自晉元帝時元譚守新安有功徳
於民代還百姓請留遂賜田宅于歙居黄墩十三世孫
靈洗諡忠壮廟食兹土忠壮公十四世孫澐當黄巢亂
郷里推為岩将依東密為岩恊力戰守吳王楊行密表
澐為副兵馬綂帥檢校御史中丞兼領馬金嶺防拓等
事號都使澐八世孫珌登紹興四年進士第累官端明
殿學士致仕兼善内翰五世孫歙之師山處士鄭玉元
季以節死嘗欲為兼善輩撰義民録未及脱藁惜哉賛
曰程為著姓子孫蕃衍作郡立祠源深流逺桓桓岩将
保障州里内翰利民世濟其美偉哉士達奮義而死其
名孔彰實由賢子繪畫為圖志同刻木崇祀篠堂有光
宗族
　　　吳萬戸(訥/)傳　　　　　　朱　同
吳萬戸訥字克敏休寧忠孝郷人父禮至正末為廉州
推官瀕海隣郡兵起禮獨署事團練義卒保障一州以
功陞欽州總管海南海北道元帥守欽州十年卒訥不
便於言而負才略倜儻不肯下人從父收五溪洞蠻學
兵法習騎射至正末蘄黄盜破徽州待制鄭玉前進士
楊維楨薦其才於浙省授建徳路判官兼義兵萬户與
元帥李克魯㑹諸軍于昱嶺闗復徽州維楨以文送之
勉以張睢陽事嵗丁酉天兵臨郡元帥鄧愈胡大海等
自績溪進兵徽州守將巴爾斯布哈及訥拒戰為大海
所敗訥與元帥阿勒呼木退屯遂安札溪源巡邏至界首
白際嶺復與大海遇戰敗不屈自刎死時年二十七訥
詩豪邁不羈與維楨相出入有集五卷(送萬户吳克敏/綂兵復徽城序)
(予讀唐張巡傳未嘗不奇巡之才勇忠義得於天性非/一時流輩所能及也當安史之亂天下承平日久士之)
(習文墨議論者不知有名節風尚哥舒翰以潼闗降房/琯以陳濤敗巡以一書生不勝其憤率罷散之卒保丈)
(尺之城屹然砥柱中流以截滔天之勢非其才勇忠義/得於天性者能爾乎至今英風盛烈萬古猶一日也方)
(今紅巾起淮泗蔓延江淛不啻安史之亂也所過郡縣/城邑無不披靡任閫外之寄者往往囬撓顛頓知翰如)
(琯者不少也忠義勇烈如巡者果獨無其人哉新安吳/克敏氏去年冬謁予七者寮出其所為書詩凡若干首)
(知其有志當世者予奇其人猶未識其善武事適垣府/相臣招致名士講及三闗之事克敏聞之慨然有擊楫)
(中流之志無幾當路者以名薦相臣素聞其人遂命綂/士若干㑹諸軍于昱闗予聞而益奇之其才勇忠義實)
(有得于天性如巡者則知嚮所為詩皆筆牘之餘耳以/克敏之文武才勇而又遇知已如相臣者克敏當以古)
(人自期以古人自期舎巡奚屬哉於其别予而去予以/巡事告之至正十四年三月十有一日李黼榜老進士)
(會稽楊維楨在錢/唐之抱遺閣寫)
　　　元忠翊校尉十字路萬户府鎮撫金公(震祖/)行
　　　狀　　　　　　　　　　金符午
嗚呼先公之行人無所不知而知之深者莫翰林朱公
允升若也嘗以公之行實自任顧當􁕻洞之秋東西奔
竄𨼆顯殊途莫之遂耳今朋傳凋落已盡無可復諉謹
以耳目之所睹記者摭拾一二以幸不泯焉吾金氏自
亡府君而至顯祖總管公四百餘年潛徳幽光則有前
進士𢎞齋曹先生東阜陳先生師山鄭先生所為先世
誌銘行實在公總管長子諱震祖字賓賜晚號柴扉幼
穎悟母夫人汪氏江南諸道行臺監察御史良臣女家
法嚴肅教公必循規矩甫七嵗從東阜先生受小學即
成誦十三治尚書十五習舉業又受易於雲峰胡先生
繼晷焚膏弗得弗措公以講學居宿於外忽見妖祟逼
近牀幃公叱而拒之因失聲喪志良醫莫治乃移寝朝
陽樓調治數載一夕夢羽衣道士謂曰子疾非世七劑
可療吾以還丹相遺可拜服之又長吟三十六年如夢
覺百千萬里得官歸之句而去既覺舉身流汗聲巳清
而神巳爽矣至元二年乃思夢中之句幡然走上都朝
之賢士一見器薦之太史院從丞相太師秦王達爾罕
深入朔漠屢奏奇勲宣授忠翊校尉平江十字路萬戸
府鎮撫既領戎樞勤于職事正身率物不雷同不阿比
於是廉者敬之貪者忌矣是時元運将隳紀綱漸紊嵗
入蘆柴三萬議隠三之一焉公俛首不言退而歎曰竊
位茍禄欺君辱身吾不為也委疾東歸後同僚皆以是
獲譴朝廷以大慶覃恩加贈父武略将軍江浙等處行
中書省副都鎮撫飛騎尉休寧縣男母汪氏休寧縣君
于時季父太保府㕘軍亦以疾留家朱紫滿門黄夫人
年巳八十尚康强武略公曰山居無以為養杭有第宅
亦猶家也乃與㕘軍奉太夫人遊武林居小清河坊又
營别墅於西山一日宴湖舫與浙西廉副九聖努酒後
有言公告武略曰視彼辭色必有後憂未幾果被中傷
憤鬱成疾而卒公不遑寧處欲即往直而以襄事未終
乃走書故友聞于上隨加竄殛而下制褒揚武略之誣
公遂無禄仕心以柴扉自號禮聘婺源貢士王伯宣州
判朱克正下帷以教子孫汪伯㑹朱風林鄭師山趙東
山諸老儒則相與譚禮樂説詩書以師表後進無何兵
起蘄黄蔓延郡縣故家大族不能自存公曰太平日乆
民不知兵若望風逃竄適為賊資甚非保全身家之道
乃率郷人教以捍禦之法賊至二十八次皆賴公謀畫
以濟又有賊帥項奴兒勢尤猖獗所過殘滅脅降公子
申糾率義旅為官軍耳目生擒項奴兒及渠魁數十人
獻轅門公避兵石門山中後往嚴陵晦跡安處者五年
及平章薩木丹巴勒統大軍克復聘公守本郡治中總管鄭
傳翼等保章有云器識宏逺智略淵深如准所言相與
咨詢講究其於治政之方撫綏之道必有所禆又云練
達時宜深諳韜略若令復親戎務必能展其雄才公雖
奉命固辭不就及論申前獲賊功授七品秩公曰兒年
少暴得大名不祥辭之再三平章嘉之達于朝奉詔命
江西行省宣使巴爾斯巴哈旌表金氏忠義之門尋䝉優
恤云金鎮撫父子捐生報國殄賊安民既施忠義於一
時安忍流移于旁郡如将本官常加優恤庶幾激勸於
将来其見重於時若此後入汪源虎跑之谷引泉為池
依岩為屋扁曰樵隠因以為號若将終身焉壬寅二月
十一日忽整衣冠僕御以出厯故居由石田抵陽干凡
在親族乍見公至驚喜相迎至暮乃歸猶弄孫嬉戲端
坐寝榻奄然而逝嗚呼公初娶考水胡同知槃溪女資
賄甚盛而未有出贈休寧縣君葬與姑汪氏同穴再張
氏杜氏徐氏三男長符午張氏生襲公爵授千户次符
申杜氏生以討賊功授寧國等處榷茶副提舉三符丑
徐氏生以賢良孝悌舉授山西大同府同知五女長適
元貢士句容縣教諭戴尚文次適縣南朱州判孫彦修
三適婺源元財賦總管汪某孫士占四適黟蕭縣知縣
汪成徳季子思傑五適市南汪文達孫三人賞延楚府
典儀慶延可延公生大徳已亥九月十五日没至正壬
寅二月十一日夀六十四以洪武七年甲寅𦵏倪干松
林下山惟公雄才大略豐功盛徳孤不能形容萬一但
次第其所見者于右以求大手筆而發揚之耳孤子符
午泣血拜書(趙東山贈金彦直授官序至正十二年江/浙行省平章榮禄公總大兵𠞰羣盜於常)
(湖進復廣徳轉定徽州而吾邑人前鎮守平江路萬户/府鎮撫金侯賓暘之子申彦直以生得渠帥功授官寧)
(國等處榷茶副提舉人皆曰彦直少年不出郷里取七/品官一時莫及可謂榮矣而不知懸於天者有自非深)
(究夫本末惡可一言蔽哉國家乆承平吏民不識兵革/徽治萬山間一聞盜至長幼相視不知死所侯方家居)
(發郷丁從縣令守亭障又募間逺行覘賊虚實而上下/巳無固志矣不可為也乃遣其二子托于逺山而獨與)
(中子申微服懐入官符牒與推恩宣命宵逝惟留誡家/人子弟善亡匿無為盜所汙而已俄而盜熸郡縣刼持)
(戮辱之變不可勝言獨不得侯所在其最後擁衆来所/過不掠民財惟索丁壮為軍即盜中呼項明威既對吏)
(自言名奴兒殘郡邑四十餘所者也奴兒至休寧遣其/徒求金鎮撫甚急侯不為動潛以告予曰吾義不辱有)
(如萬一不可脱當以計覆之禍福非所慮余時亦信其/有可為者奴兒知侯終不為屈且懼動衆心乃舎之而)
(侯之慮患愈深矣從奴兒来有孫哲者收兵邑南里中/為里人吳相言家實殘於盜所以不死者欲得其當為)
(父兄報讐爾相入其言以告所善同邑諸故名家子弟/及歙一大姓得壮士可二千人期以夜掩盜不備獲項)
(奴兒以迎官軍既而事不效諸弟子壮士殱焉相哲皆/死之始相有謀告人曰金鎮撫許我千夫矣故從之者)
(衆時事起倉卒侯初不知也於是項奴兒者遂以其衆/長驅犯㑹府轉陷廣徳掠常湖而東俄為官軍所敗棄)
(其衆逃来彦直方以義士領丁壮從軍因率其郷人起/而執之夫以彦直奉親避冦間闗萬状忠義之訓久著)
(于心其乗時一奮以攄家庭積憤固宜而余迺以為有/天意者誠念此賊不授首於浙西不亡軀于廣徳而率)
(隕命於吾休寧小邑又生獲于彦直之手豈非天欲以/此昭金侯父子始終志節之固而謝邑人死義者俾釋)
(恨於九原乎盜始蠭起不相服屬惟奴兒稍傑黠為烏/合所推使不見獲於斯則為諸郡之害未有巳也既送)
(官大吏奪其功以畀所私不旬日盜復攻陷郡邑遂即/侯郷里而甘心焉侯挈家逃難建徳城中而平章公之)
(兵亦至矣平章公按墮功失策之由盡得軍簿悖謬蹤/跡復以功歸金氏而彦直始有榷茶之命蓋首尾一嵗)
(而事始白夫幕府書勞勢賄交黷此後世用武通患也/茍非平章公明㫁不惑則彦直之事将闇抑不著而並)
(時宣力者寧不解心於效命之日乎是果非人力之所/能為矣惡可謂非天也哉彦直思其先所積甚逺不以)
(一時功多賢於人人自足當益樹勲猷以報國家而繼/親志異時名譽日起爵秩愈崇則清朝賚功之典大著)
(於天下而世之為忠義者将不/惑於天人之際有所觀而勸矣)
　　　蕭縣令汪公(致道/)墓誌銘　　汪　叡
嗚呼時哉出處之難也惟蕭縣令汪公當兵革擾攘之
際從容周旋克保其家安全郷里之民以歸于天朝終
又不失祿仕歸老于家是蓋人所甚難而能優為之豈
非操心制行之有素造物者亦隂有以相之與故人陳
自新状其行来為請墓道之銘故不辭而誌之曰公名
致道字成徳吾徽之黟人也曾祖諱一龍祖諱元號傳
岩居士考諱太初俱有厚徳隠不仕誌其祖墓者休寧
陳定宇先生櫟誌其考墓者前進士祁門汪克寛也母
吳氏文獻故家公自幼倜儻不羣厥考延倪仲𢎞先生
毅篤義方之訓與弟存心成性亦知勸勉元綂甲戌公
年十六弟年十二即喪其考率先将事哀毁盡禮治喪
葬祭禀承倪先生一遵文公家禮事母盡孝道總理家
務植立户門郷閭稱善越十年甲辰喪其母一循故典
壬辰兵變所在剽掠乃捐家貲以保郷里繼募義兵從
官軍復郡邑主帥李克魯上其功署黟縣簿嵗丁酉天
兵南下寧河王時僉樞密院事總兵克定吾徽公即以
所部義兵散歸田里而籍其名數于有司邑令賢公之
為人具書幣禮請至仍牒委以縣簿率吏民往築郡城
晝夜盡瘁民忘其勞嵗癸夘郡守李納薦于朝授滁州
全椒縣簿之官未踰年改監安慶湖池規畫有方錫報
優異中書省以才幹委覈鎮江之丹徒丹陽金壇民兵
單騎而往躬循村落召集隣戚㕘詢互考實情無隠休
役而家居者諭令還戌逃亡而户絶者官録其産鰥寡
廢疾者削籍為民既復命洪武戊申陞知徐州蕭縣地
當南北之衝累年兵燹人民散逃下車之初竭力招懐
禮下賢俊恤孤抑强既踰時民襁負歸耕庶務咸理治
為諸縣最俄有黠吏以飛語中公部使者廉公治行懲
吏奸欺而公略不自辨唯求解印南歸使者嘆曰汪知
縣忠厚長者乃從其請既歸田里日以詩酒自娱散步
丘園遇田夫野老笑談忘倦自號髙閒野叟公之出處
進退大略如此至於友愛其弟至老不異待宗族郷里
恩義無爽接朋友久而能敬初倪先生𦵏未得地即與
其弟謀捐重貲購地于余思塢力為遷𦵏詳見東山趙
汸先生改葬誌大抵公之接人待物忠信端慤終始不
渝故人無貴賤皆聴信之郷里稱之曰成徳之排難解
紛如魯仲連望廬自訟如王彦方是蓋操心制行之有
素者與公生於元之延祐已未七月十有五日殁于洪
武乙夘之十月十有二日享年五十有七𦵏邑南五都
西村之原負壬亥面已丙是嵗之十有二月十日也配
李氏生延祐辛酉六月後公五年卒已未之二月二十
有九日也子男三人敦禮敦義敦仁敦禮早卒敦義以
故家子弟强之吏于邑坐謫夀春敦仁守先業崇拓基
緒克承先志女一人適賓州同知金瑜休寧望族也既
誌之復為之銘銘曰
奚仕之艱自古乃然涇渭混合汨潏曷宣巖巖城闉播
播流泉土膏石泐獸潛鱗淵休哉惟公終始克全元之
季世兵革冦攘既完厥家以寧其郷天兵赫臨民安厥
常聞譽已著那避譽揚出覈民兵于彼丹陽義聲昭矣
文華亦韡陞令于蕭政化敷美曽未半載民歸如市志
不終遂遄歸故里邑氓號呼如失怙恃昔率義師保聚
為宜既樂昇平民恬以熈祿仕贓罟波潰于時行義卓
卓如公者希夀終于庭生榮死哀桃溪溶溶西村兆宅
山峙川流允昭厥徳令徳允昭緜祖豐澤膏沃光融後
𦙍繁碩勒之貞珉永徵無斁
　　　處士誠齋許公(溥化/)墓誌銘　汪　叡
徽郡婺源縣懐金郷三溪里誠齋許公諱溥化字次誠
生至元丁丑十月二十九日自幼穎悟奉親孝及壮值
元綱解紐疆宇瓜分遂率義師保障郷閭續奉省檄命
領屯兵戊戌冬太祖皇帝遣院判鄧愈取徽抵邑公乃
率衆歸附授院判汪同下管軍鎮撫董築星源翼城從
攻樂平至太陽埠軍潰庚子嵗隣冦作族人被害兄商
野亦遭冦執公以財力援脱兄厄㑹駙馬王公克恭来
鎮仍命總戎隨征昌化宣城開設德興縣治越五年沙
汰官員定隊伍公願不仕辭歸故里銀溪築室侍兄如
嚴父駙馬公聞其操略大書以扁其堂曰庸敬先輩韓
仲濂為繪圖記其事厥後復歸舊址創小樓二間扁曰
小舫自為之記公蓄書好哦詩仲子貴安嘗編類成帙
學者稱焉尤樂善好義以資貧乏助𦵏娶整輯里中橋
道割私田為資建義祠以祭族之無祀者番易朱公遷
嘗重其舉而為記原其胄出睢陽太守逺之後遂於住
近地東偏設龕立像以奉之每春首率子姪羅拜祭奠
集飲而退洪武壬申以老人應詔面聴宣諭回奉督挑
堰塘官民咸悦戊寅夏復之京回至當塗之鷀湖感疾
於五月二十八日甲戌卒於旅舎其子奉柩歸𦵏里之
上塢是年十二月十八庚申也享年六十二公曾祖諱
允蘭為清華務副使祖諱文福潁州屯田總管考諱元
祐故不仕公娶康山鍾氏生男三人長新安不夀次貴
安鈞安女一人適福臨里程文貞孫男四人瑜瑛瓌瑛
琬瑛球瑛孫女七人其子貴安屬友生李公獻為状其
實来請銘弗容辭謝然觀其立心操行若此亦宜表而
出之以昭示不朽遂銘之曰
本源深固嵗乆茂芳嵗乆茂芳其流則長觀諸許氏而
知奕世之茂昌也哉(著存祠記著存祠者鎮撫許公祠/也公世家婺源懐金郷三溪里之)
(許昌生至元丁丑十月二十九日年甫冠卓犖負豪氣/值元季搶攘羣雄角逐公帥義伍保郷閭㑹天兵撫安)
(歙郡因率衆内附遂授雄鋒奕管軍鎮撫嘗築星源城/開徳興縣克復昌化宣城諸處事平謝職退休以洪武)
(戊寅五月二十八日卒𦵏里之上塢原左春坊司直郎/汪公仲魯誌其墓永樂癸未春忽神降于郷言輒應凡)
(水旱疫癘禱必驗郷之故老交謂其子推和曰爾先府/君生能保兹土没能庇其民宜立祠以便子孫嵗時薦)
(享抑使郷人知所景仰焉推和爰咨于衆卜地於墓之/旁搆祠肖像祠甫成禮部祠祭主事余吉祥扁曰著存)
(蓋取諸禮經云致愛則存致慤則著著存不忘乎心之/義中書舎人程南雲大書其額且徵言記之按周禮祠)
(春享也説者曰品物少文詞多之謂祠又求福曰禱得/求曰祠古者諸侯有國大夫有家皆得立廟致尊祖敬)
(宗之誠降及後世将相大臣得立家廟而因陋就簡之/日乆類多得為而不為至于庶人勢有不得為者先正)
(文公有惕於此創祠堂之制使上下皆可行之其意嘉/矣今其書雖存而知尊其制者亦鮮推和詩書之裔斟)
(酌古禮立祠墓側嵗時率子姓而下登降灌薦幽迥寥/闊精神之所孚念慮之所及凡先公平日居處笑語嗜)
(樂薰蒿悽愴洋洋如在莫不僾然而有見乎其位肅然/而有聞乎其容聲斯著存在是矣而況先公生能澤其)
(民死能驚動禍福之以食兹土可謂靈也已作迎送神/詩遺許氏子孫及其郷人俾歌以祀公於無窮公諱溥)
(化字次誠號誠齋其文章事業載墓誌兹不復述其詩/曰許山崔嵬兮許水洑洄孰儲其精兮毓士孔才奮興)
(義旅兮澤彼一垓功成兮不居明哲兮保軀令始終兮/裕後靈不昧兮呵嘘屢神降兮莫測禦旱乾兮疾疫嚴)
(廟貌兮翼翼斯肸蠁兮無斁子姓兮詵詵士庶兮林林/仰遺風兮如在嘅千載兮式欽永樂二十一年癸夘孟)
(秋中澣翰林/檢討陳夀記)
　　　奉天靖難推誠宣力武臣特進榮祿大夫柱國
　　　中軍都督府左都督武安侯追封漳國公諡忠
　　　毅鄭公神道碑銘　　　　　楊　榮
宣徳甲寅二月乙丑奉天靖難推誠宣力武臣特進榮
祿大夫柱國中軍都督府左都督武安侯鄭公薨于大
同訃聞上嗟悼輟視朝二日遣官致祭賜棺及賻命有
司營𦵏追封漳國公諡忠毅某年某月某日歸𦵏北京
之西山婺里其子能既襲侯爵遂具公平生之㮣来求
神道碑銘予嘗叨總史職不獲有辭乃為序次之曰公
諱亨世家廬州合肥(按鄭氏譜世居歙之跳石元末徙/居合肥今忠毅公祖墓俱在跳石)
(嵗時遣人/上塚不絶)曾祖父五乙祖父大凡父用以公貴俱追封
武安侯曾祖母劉氏祖母張氏母英氏俱追封夫人昔
我太祖高皇帝龍興淮甸公之先君子自和州率先應
募積軍功授平陽右衛百戸陞大興衛副千戸嵗癸亥
公始襲父職公天資剛毅純篤壬申出使漠北至鄂諾
河撫輯韃靼還以勞陞密雲衛指揮僉事乙夘秋太宗
文皇帝舉兵靖難命公攻薊州時都指揮馬宣城守不
下公百計破克之遂生擒宣歸旋攻雄縣討直定俱大
克捷陞指揮使及遼東軍圍永平上親率諸将援之公
賈勇奮進敵遂披靡旋師收大寧陞北平都指揮僉事
未幾戰鄭村埧克紫荆關復廣昌所向無前明年庚辰
取蔚州大同大戰白溝河乗勝遂北直抵濟南陞都指
揮同知滄州之役公軍北門北門芻糧所聚兩軍必爭
之地公力戰破之又明年辛巳敗順徳軍於深州夾河
決戰𠞰戮尤盛藁城西水寨連戰俱捷遂耀兵廣平略
地彰徳所至皆下是冬陞中軍都督僉事嵗壬午從上
南嚮厯取諸縣及東平汶上等堡對敵小河鏖鋒靈壁
𢷬泗州取鎮淮渡江克金川門内難既平上正大統策
勲頒爵封公武安侯階勲如前白金文綺襲衣前後賜
賚不可勝計永樂癸巳夏奉命出關巡視山川險易撫
輯軍士時關外軍衛統攝無紀遇有邊警猝難制敵公
因奏調大同前衛帶管東勝等衛措置得宜自是各衛
皆從所𨽻以聴調用尋奉勅領士卒築長安嶺城規畫
有方人不知勞未逾月而城成嵗庚寅以来上屢親征
北敵公扈從每著勞績仁宗皇帝嗣位念公舊徳特命
佩征西前将軍印充總兵官鎮守大同嚴斥堠固屯守
敵人逺遁不敢窺邊居常以清介自将服食之奉泊如
也用是下人毋擾邊境輯寧宣宗皇帝倚任尤重屢降
璽書褒異之公生元至正丙申至是享年七十有九配
夫人張氏子男三人長即能次熈次嘉女二人長適王
友賢次尚幼孫男一人孫女一人於戯自古帝王之興
必有才雄智勇之臣為之左右以戡靖大難垂不刋之
功故其子孫世世有爵邑與國咸休永無窮之聞焉若
公遭遇太宗竭誠効力奮不顧身崎嶇戰陣以佐助翊
戴奠安宗社迨扈從北征鎮安邊陲其奇能偉績輝映
後先者何其盛哉是宜勒銘豐碑昭示後世焉銘曰
於皇太宗有臣忠毅克殫心膂助順舉義崎嶇戰陣奮
不顧身祇奉神謀用成大勲皇帝曰吁有臣如是惟天
所生皇考所遺從征漠北屢効驅馳出鎮邊陲敵不敢
窺長安之嶺其城萬堵營之築之士不知苦盛福遐齡
逮事四朝功成不有位髙不驕天不憗遺殞傷元老時
論興嗟聖情悲悼聖情悲悼慨念元功式昭褒典賜諡
追封婺里之原西山之麓鬱鬱松楸佳城是卜紀行有
史銘功有詞後百千祀視此豐碑
　　　奉天翊衛推誠宣力武臣特進榮禄大夫柱國
　　　定西侯追封涇國公諡武勇蒋公(貴/)神道碑
　　　　　　　　　　　　　　　錢　溥
蒋周公之𦙍以國氏漢末有諱子文者淮南人仕為秣
陵尉逐盜至鍾山下而亡大著靈異隆于祀典子孫散
處于淮代有聞人而公其裔也然未有如公之顯者公
諱貴字大富揚之江都人父從龍當元之季以義勇附
太祖起淮甸洪武十一年𨽻燕山中護衛侍親王之國
即太宗也公生有大志恒念父功屈人下甫冠即代役
三十一年舉義克雄縣攻大寧戰鄭村埧取廣昌蔚州
白溝河戰勝圍濟南回取滄州戰夾河藁城克西水寨
敗敵将平安軍于肥河戰靈壁收泗州遂渡江入京師
功成論次自十夫長陞至昌國衛指揮同知後征交阯
四征沙漠敗阿嚕台于九龍口洪熈元年復至大松嶺
擒殺賊衆陞都指揮僉事調掌彭城衛事宣徳二年四
川松潘夷叛以公充右㕘将率軍捕之首募郷道從東
路險絶處攀縁而進賊驚曰兵從天上来邪一日戰十
數合以全勝聞賜勅有奪橋斬闗如古良将之譽明年
陞都指揮同知鎮守密雲諸闗番夷復叛仍充㕘将討
之尋陞左軍都督僉事充副總兵公謂夷性變詐非長
驅撲滅患未可弭乃大閱士連破黒虎等四十餘寨斬
首千五百級生擒稱是投崖箐死者無算夷遂寧謐賜
勅奨諭陞都督同知充總兵官佩平蠻将軍印鎮守其
地凡事有利害悉奏罷行之就威州千戸所建州治興
儒學使知所教列屯而耕易木柵以石逺近堡壘相望
使知所守廩庾既足人心大安正統改元召還陞右都
督時西戎偽王阿爾台等冦甘涼邊将屢失利命公佩將
軍印信督率京營五千騎征𠞰凡陜西及甘肅涼州等
處官軍悉聴節制兵至鎮番出魚兒海子哨還時部長
巴圖博囉率衆犯荘浪公命将禦之生縳博囉等百人
又諜報阿爾台屯伏河西遂躡蹤倍道至亂山奮勇衝入
且追且殺至石城泉斬首二百餘盡獲其馬駝衣械忽
有逃奴来言阿爾台所在公議即往副将李安沮之公拔
劒厲聲曰汝任邊寄肉食且數年坐視其縱橫不制尚
掉三寸舌以撓我師敢復諌者死乃策馬前馳見賊遂
整陣而前生擒男婦數十人送營諜復知其不逺令軍
士疾走至烏嚕猝見敵牧馬遂約衝馬羣以鞭擊箭櫜
聲驚之馬盡佚敵既失馬皆挽弓步戰不決即令衆躍
馬揮刀齊入以旗牌手督之遂大捷内擒一卒譯審自
石城泉敗衂止餘八百精勇者公得其情乃分為掎角
勢列五百騎為左右翼縱百騎登高峻疑之既遇賊夾
擊轉戰逾九十里阿爾台亦窘死西土遂寧捷聞遣中官
齎綵段白金宴勞封奉天翊衛推誠宣力武臣特進榮
祿大夫柱國定西伯食祿千二百石給世襲誥劵追封
其曽祖三公祖八公父從龍皆定西伯曽祖妣楊祖妣
杜妣程皆伯夫人留鎮甘涼四年召還以雲南麓川宣
慰思任發屢冦邊六年命公充總兵官佩平蠻将軍印
賜蟒袍銀盔甲以行公與總督兵部尚書王驥至雲南
衆謂瘴發不宜進公謂尚書曰賊毒吾民甚可坐視邪
遂遣兵𠞰之賊勢稍却師集金齒分三路進而公與尚
書從中路合上江兵夾攻㑹南風大作縱火四焚矢石
俱下如雨公乃擐甲鼔勇而前賊大潰斬首十萬餘級
江流盡赤移屯騰衝賊據木籠山為連環七寨又驅象
為陣合數十萬人于馬鞍山公悉破之勢如拉朽直𢷬
巢穴蕩無遺氛賊父子僅以身遁凱旋詔户部侍郎王
質持羊酒迎犒臨清至則上親慰勞遣中官賜金幣羊
酒于家擇日御奉天門設教坊樂部勞平夷功陞定西
侯三代考妣復封如其爵賊父子既遁聞被繫于緬甸
八年命公與尚書下緬取賊仍寵賜以行時緬人數報
送至而潛以金樓船載賊離五十里而不至尚書謂公
曰此紿我也過江則絶我歸路且瘴癘将發不乗此而
翦之可乎於是誘緬人聴賞公則往焚其舟大戰一晝
夜其賊首已先去賊子思機發之在孟牙者亦遁去盡
俘其妻孥象馬以還破其寨二百餘處僰夷遂平九年
還上復親宴勞加祿五百石賜白金百兩綵段十表裏
楮幣一萬貫金酒器二副鞍馬一疋以寵異之公之子
雄見賊去亟率漢達官軍三十人追殺不及而賊已扼
其後衆寡不敵遂自刎沈于江時年二十四其三十人
亦從之死上嘉其忠勇贈懐逺将軍彭城衛指揮使十
二年衛拉特遣使来朝諜者知托克托布哈及額森俟使回
即分兵入冦上命公總兵禦之公至境嚴耀威武賊引
去召還嘉勞甚至十四年正月二十一日忽感風疾薨
於家距其生洪武庚申十一月二十九日享年七十訃
聞上震悼罷朝遣禮部尚書胡濙等諭祭前後十四壇
及賜齋糧孝布明器等物追封涇國公諡武勇命工部
營兆域于榆河郷泥井里先塋之次而以其年亡月六
日葬焉既葬越月而瓦剌復冦遂有土木之變使公在
豈遽至是哉其冬以公之孫琬襲爵掌左軍都督府事
成化初佩平羌将軍印充總兵官節制甘涼諸軍既而
守備南京營中軍都督府事忠毅簡亮克繩祖武而雅
好文學達古今事變為時所倚重公𦵏後二十五年而
隧道之碑未立琬状公勲績来請予雖不獲接公然慕
公威望乆矣而與嗣侯交且乆聞公性淳厚體貌豐偉
平居謙退如不能臨敵則奮勇敢前以一當百故起自
徒步建立殊勲追封三代列爵五等與國咸休也可不
載諸聲詩勒諸金石而使之顯示永乆哉公初娶李繼
李皆贈封侯夫人子男五長義患足疾以琬封定西侯
後公七年卒次即雄次謙次讓次諫女五長適杭州前
衛指揮使李剛次適密雲衛指揮使劉容次適後府左
都督長子馮泰次適羽林前衛指揮使李秀次適富峪
衛指揮使張勇孫男五長璟蚤卒次琬曰琰曰瑾曰瑜
女五武强伯楊能㑹昌侯長子孫璉永庸侯長子徐昌
遵化衛指揮使張璵其壻也銘曰
皇明開天六合重輝繄維蒋公世際龍飛起自淮甸繼
奮燕山義旗所指克濟于艱天位既正屢進其職從定
交南復征迤北蠢彼元孽擾我邦坰公往禦之西涼以
寧蕞爾麓邦負固連釁公復𠞰焉南荒以順爰自左樞
超登五爵貂蟬峩峩為時李郭龍章鳳誥三代同封鐵
劵金書世永彌崇公之忠勇所向無敵三邊之靖式昭
帝極茂績方殷公忽長逝天子興嗟有贈有謚有祭有
葬有爵有嗣詒孫有謀以燕翼子生榮死哀時孰儷焉
公雖云殁遺風凛然榆河之郷泥井之里琢石刻詞
以彰来裔(公孫琬字重器年十六嗣爵定西侯表謝凡/五日命掌左軍都督府事英廟復辟命總府)
(軍官兵之𨽻大營者天順壬午入典宿衛今上嗣位初/立十二營命統其一尋詔佩平羌将軍印總兵鎮甘肅)
(至鎮堅堡壁嚴斥堠請和糴積邊儲佐戰守西人賴之/壬辰詔還副守南京兼總操江上六事曰足舟師利器)
(械詰姦慝備戰船嚴禁令恤病軍凡千餘言大畧謂南/京國家根本長江為南京藩籬控制之道宜重諸鎮甲)
(午召還仍掌左府兼督十二營時災異屢見復上六事/曰預防邉釁曰保障京師曰避任禳災曰暫息操軍曰)
(屯田富國曰修飭戎器丙申命兼總神機營戊戌進太/子太保甲辰秋敵人入邊邊将失利詔佩征北将軍印)
(總京營兵往禦之至大同自野口門出考按形勢授方/任能且四遣諜覘敵敵徙帳北走乃檄諸路嚴警遣兵)
(援威逺平敵偏頭闗遮斬十餘并獲其戰馬以聞復出/臨大邊耀兵而還上言敵益逺邊輸益困請班師許之)
(乙巳詔修靈濟宫命監䕶未成而得疾有詔加恩文武/大臣即卧内進太保兼太子太傅越明年七月十四日)
(卒追封涼國公諡敏毅葬都城西泥井里先塋得年五/十有五蒋氏先世雖居揚之江都逺祖實居歙之蒋家)
(塢嘗言于朝請下有司還其先墓田所在詔從之自號/筠清公暇即臨帖賦詩以自適賓客過從觴酌竟日所)
(著筠清軒集十巻奏/議二巻雜文一巻)
　　　霑益守陳公(濟/)傳　　　　　家　乘
公諱濟字伯舟休寧陳村人定宇先生櫟之從孫也少
負材畧元季從郷兵保捍郷里丁酉天兵下徽州𨽻衛
國公鄧愈從下江西授百戸調守永新𠞰平羣盜招納
降附公功居多洪武十年請老以子餘慶代職十四年
新平雲南朝廷記其功詔起為雲南霑益州知州優畀
禄秩撫安諸夷州境大治餘慶征南殁于陣詔遣行人
成名諭祭命次子彛襲陞天䇿衛副千戸二十九年以
屢戰有功陞清浪衛指揮僉事永樂初從征交阯卒子
忠襲正統八年征麓川殁于陣子節襲陞指揮使屢以
征苗功陞湖廣都司都指揮同知卒子景襲武昌左衛
指揮使公累世以忠勇聞墓在陳村月形原嵗久為里
人侵𦵏族曾孫彦威聞官復之
　　　明威将軍瀋陽中屯衛指揮僉事程公(佲/)墓誌
　　　銘　　　　　　　　　　　家　乘
公諱佲字彦彰故贈兵部尚書兼大理卿諱晟府君之
中子太子少保襄毅公之弟敏政之叔父程氏世居徽
之休寧出梁将軍忠壮公之後族大以蕃具程氏統宗
譜及先塋之碑其居陪郭者在國初有安定忠愍侯以
勲烈聞事載實録其兄之子徵君諱杜夀尚書之考也
以詿誤𨽻尺籍于河間再世矣至襄毅公與公始奮跡
文武以為其先人之光今不幸皆下世公則無憾而為
其子姓者何所恃以為歸乎於是敏政聞訃為位以哭
又序而刻其墓中曰公少為父母所鍾愛襄毅公親督
教之然公志武讀書之暇輒復私出與少年習騎射及
諸戎事業巳精而襄毅公始知之曰是亦足以顯矣正
統己巳之變守臣以将才舉于朝少保錢唐于公方督
諸軍事立公閱武場親試之能奏予官未上㑹敵入大
同公上書乞自効從大将往遇賊于雷公山先登陷陣
軍中以為勇分援代州與賊戰城下連日夜解其圍又
以選兵刼其營于西峩口奪還其所掠授瀋陽中屯衛
百戸天順戊寅襄毅公視師遼東公從至金復海蓋諸
州而還敵入陜西公復從尚書白恭敏公出固原時大
雪不知敵所在公率探騎自間道覘之于紅崖川還報
幕府乃發兵𢷬其營于達喇齊公亦生致部長一人入
奏捷賜宴賚陞武略将軍副千户四川貴州山都掌之
蠻屢叛殺邊吏襄城侯李公奉詔往討而以公從時襄
毅公督諸軍事公不以自驕願分𨽻偏禆下其豹尾箐
及海納諸寨而五村峒號天險公復與敢死士連破之
俘賊甚衆并獲銅鼓數十成化初凱旋陞明威将軍指
揮僉事加賜賚初公率練所部士于京營十年至是乃
用薦還治衛事又十餘年而疾作矣公性易直有懐即
吐不喜齷齪士人有不可面折之不恕喜飲樂遊遇文
人韻士雅歌投壺必傾倒乃已然事兩尚書府君及祖
母汪夫人母張夫人極孝謹受責不敢措一詞居喪泣
血比于孺子襄毅公以剛聞天下公事之如父不命之
坐不敢坐其待内外親婣雖甚所不足者桮杓間隨釋
無宿怨其居官未嘗以朘削為事故不以田宅服用不
及人為慙此皆敏政之所親侍而知者不敢溢美以重
不敬之罪也公生宣徳己酉五月十二日得夀六十以
𢎞治戊申二月十八日卒配劉氏封恭人子男五長敏
聰當世公官次敏芳次敏哲次敏宏次敏堅女五長適
大同中屯衛指揮錢鐸次適滄州守禦千戸趙瑛次適
瀋陽中屯衛指揮曹澄次適千戸舎人何𤣥次尚幼憶
丁未之冬敏政奉詔考士于南京還取道河間候起居
時公巳屬疾執手歔欷哽不能語乆之崛然起呼酒相
慰勞令盡觴曰後恐不復見汝矣嗚呼言猶在耳孰謂
此别而真成永訣也哉公墓在祖塋西南葬以卒之嵗
四月二十七日銘曰
程顯江南孰閼其逢明威奮揚為北之宗北伐南征克
世其武孰浚其祥忠壮維祖紆金曳紫亦孔之榮胡命
之淑而不永齡奕奕崇丘瀛東之里公安于斯我悼曷
已
　新安文獻志巻九十七
欽定四庫全書
　新安文獻志巻九十八　　明　程敏政　撰
　　行實(列女/)
　　　歙章孝女雙廟碑　　　　　鄭　玉
按新安志歙縣人章頂二女與母程登山採桑母為虎
所攫二女呼號搏虎虎遂棄去母由是得免刺史劉賛
改二女所居合陽郷為孝女郷且復其家觀察使韓滉
奏賛治狀朝廷特賜褒遷事載唐史今郡城之南二十
里若橋若村若里皆以孝女得名即孝女之故居也村
南五里許有山曰二姑嶺亦曰義姑嶺者孝女之廟在
焉嵗乆廟廢嶺仍存故名予嘗過其所訪問父老猶能
厯厯談孝女事為之徘徊太息不能去者乆之南里洪
節夫氏聞風而起慨然以為己任即村傍青山庵之前
軒四楹為孝女之祠肖像其中且為買田以供香燈之
費而命章氏之孫住庵曰覺旺者掌之予又得請於有
司命長吏嵗時致祭如我國家故事於是書其本末使
刻廟中夫以二女子之微而能制猛虎之暴豈其力之
所勝哉蓋其衷誠之所感化耳方其母氏為虎所攫二
女愛親之心勃然而興發為忿勇震動林谷有不期同
而同者當是之時二女惟知母難之當救豈知己身為
可惜故寧陷虎口而不自顧虎亦為其所化而不自知
且天下之㝠頑不靈者獸也獸之至暴不仁者虎也虎
且化之而况於他物乎况於人乎觀於二女之事則凡
人有所未信物有所未化者皆在我之衷誠有所未至
也豈人與物之罪哉千載之下想而像之二女之英烈
猶凜凜生氣况於當時乎况於親見之者乎其見褒於
朝廷得祀於郷里不徒然也祠廟湮廢若此豈人情也
哉然則二女祠廟之復有不可巳者矣自今像設方嚴
祭祀時舉過其祠下者孝愛之心油然而生婦人女子
亦將觀感而化矣其闗於教化繫於人心豈細故乎因
為詩三章使歌以祀孝女并以勵風俗云詩曰
嗟弱質兮誾誾發至勇兮至仁鬼神兮威動猛獸兮服
馴山髙髙兮崔嵬水深深兮洑且洄山髙水深兮天宇
開雙鶴交飛兮孝女來生人兮林林習俗兮日已沈仰
遺風兮如在慨千載兮良心
　　　聶夫人墓銘　　　　　　　李　覯
夫人姓王氏歙州歙縣人曽祖某祖某父某蓋富家歸
于郷人聶君世卿今為南城主簿聶君之曾王父某王
父某不仕考某贈禮部尚書兄冠卿終翰林學士凡仕
者數人族大以蕃而夫人宜之為婦孝為妻順為母愛
而不弛事姑三十年未嘗蔕芥既自治其家舉有法度
於鄰里郷黨慶吉弔凶以喜以憂若在已然見人乏絶
志於賙救力不足不能自已教厥子必以禮義榮辱故
克有成長男武仲進士及第其次南仲微仲恭仲皆好
學女壻程某閔某汪某亦為士季女未許嫁夫人每敕
諸子曰亟自立汝後顯榮吾不見矣皇祐三年來南城
未及安宅夢人告曰爾在此二年而已五年疾病時武
仲與禮部籍奏尚克聞之已釋褐有書至不能言矣夏
四月十一日卒年若干明年某月某日載其柩還郷以
某月某日葬于某銘曰
死生命邪聖人罕言之雖其有命其可自知邪夫人教
子謂不見其仕及其登科而母死矣豈知而言邪抑偶
然邪二年之意形于夢寐彼何神靈而告之丁寧邪武
仲有文采諸子頗聰警姑務於徳以求揚名則親之魂
魄其不榮且幸邪草露溥兮松風凄兮生者能幾時死
者無窮期萬物皆如斯又何足悲邪
　　　記程叔清女死節事　　　　羅　頌
始方臘來冦時歙縣人程叔清家避地於城南有女年
十七父母計曰我等處此不幸則死獨此女年色方盛
萬一辱於賊何以見族黨乃呼謂曰吾州之俗尤以淫
為諱爾良家女也足未嘗出閨閫賊倘以兵脅爾當奈
何女曰兒豈從賊者必不可當以死拒之親族又從旁
審其語女因取所攜衣囊負以趨且為見執罵賊状父
母喜曰果如是真吾女也吾聞死于兵者用道家説醮
九幽則能升濟魂魄爾勿慮女笑曰諾明日散處東塘
山中女適為賊所遇賊好謂曰吾以爾歸聖公毋憂不
富貴女曰爾輩欺天害人狗彘之不若何聖公也賊脅
以刃曰不從吾言必殺若女曰我知有官府不知有賊
賊先斷其髻益以好語誘之女且唾且罵賊知不可屈
刀亂下潰其尸乃去有二兒隠旁大石下備窺見本末
為其家言之皆悲喜因葬東塘山中
　　　汪居士夫人朱氏墓誌銘　　胡　伸
夫人朱氏歙之婺源人其父曰郢大父曰維甫曽大父
曰昭元皆以積善稱於郷閭夫人未生前一月芝産于
其母寝室及生遂以命之年二十三歸同邑鱅溪汪居
士紹子傳有子二人長曰存公澤次曰仔公㢸夫人年
六十七而終後六年始卜葬吳村嶺其終也以大觀二
年八月二十七日其葬則政和癸巳九月十九日也夫
人為女對父母不敢嚏咳唾咦父母衣服中帬厠牏皆
自潄浣取羊若豚刲刳菹醢而進之父母食之未嘗不
既也夫人為婦事舅姑彌孝箴管之餘時其寒燠甘脆
滫瀡以待食之嘗否居士有弟七人有襁褓髫齔者夫
人即助其姑抱哺冬裳夏葛費取其奩勞出其手春秋
享祀取大鑊小鼎刀匕樽俎必宿滌濯夜半輒興肅肅
踖踖身作享具汪氏中表時節嫁娶祭葬往復厚薄悉
如姑意居士喜儒客有過居士者夫人必議酒食或鬻
質家具而居士固莫知也夫人為母日夜勉其子以學
歸必問所與游者賢所閲書多即喜或少懈輒怒為不
食於是存游學四方貢禮部入太學周禮毛詩尚書皆
通其義因詩鳥獸草木遂推尋中國動植各物以至四
夷海外瓌形詭状飛走榮枯之由因尚書日星山川遂
究風雨電雷霞虹霹靂怪雲變氣名山大澤瀛海天河
消息往來之理自清濁剖判之後推之至於天地未分
之前太虚天地之外存既盡得其説乃欣然曰先王制
禮一形一器精粗表裏存知其端矣又因孟子放闢邪
説則悉購百家所著之書楊齊生死何愛一毛墨守清
廟何以非樂龍囦之劍黄何以堅白何以利箠取何以
不竭影飛何以不動釣何以有須海何以有禆譬如發
兵捕賊先探其穴故必一一索其言之所從起又自五
季唐隋考之至於炎黄以長歴甲子聚年月並世盛衰
品人賢愚迹其治亂興亡所以然有不喻則思思不得
則問數從予質問所疑仔少存十三嵗見其兄精通益
奮勵陳書篋六經在前子史在後讀之聲琅琅然夫人
教其子如彼而二子皆能力學如此夫人之疾也自度
不能起呼子孫環立與訣神色不昏将斂發笥無綺繡
靡麗之衣女兩人適里中王服之俞美成存舊與長姪
偕學相友善孫男四人曰仝企弇令仝習周易孫女五
人予年十四與公澤鼓篋鄱陽今餘二十年矣愈益知
其為人公澤者孝友修潔人也託其友及上舎弟楚衛
彦忠狀來為其母請銘於予冀以傳其後世予為之銘
曰
女孝如何怡聲降氣婦順伊何日用甘旨妻順其夫母
誨其子無曰未貴有禮有義無曰逾貧有子有孫即髙
大之于公之門
　　　尚書吏部員外郎朱君孺人祝氏壙誌
　　　　　　　　　　　　　　　朱　熹
先妣孺人祝氏徽州歙縣人其先為州大姓父諱確始
業儒有髙行娶同郡喻氏以元符三年七月庚午生孺
人性仁厚端淑年十有八歸于我先君諱松字喬年姓
朱氏逮事舅姑孝謹篤至有人所難能者以先君校中
祕書賜今號及先君卒熹年才十有四孺人辛勤撫教
俾知所向不幸既長而愚不適世用貧病困蹙人所不
堪而孺人處之怡然乾道五年九月戊午卒年七十生
三男伯仲皆夭熹其季也嘗為左迪功郎差充樞密院
編修官一女適右迪功郎長汀縣主簿劉子翔孫男塾
埜在女巽兊皆幼越明年正月癸酉葬于建寧府建陽
縣後山天湖之陽東北距先君白水之兆百里而逺不
孝子熹號慕隕絶敢竊記壙中如此昊天罔極嗚呼痛
哉
　　　汪母夫人呂氏墓表　　　　汪　珙
夫人姓呂氏(闕/)　　　　　　　文仲之後故某府某
郡馬長女先皇帝簡王之外(闕/)　　　　　　　性貞
靜不樂華靡父母鍾愛之邑中汪氏亦令族(闕/)
　　　　譽謹於擇配夫人歸之即故将作監丞若容
季氏秘書丞若思仲兄也時舅先逝獨太恭人洪氏在
堂夫人晨夕侍養不少懈補紉澣濯皆身為之尤善候
顔色順適其懽心而太恭人於夫人篤愛亦至夫人以
不逮奉舅氏每春秋相祭祀灌奠盡禮或饋之蔬果時
饌亦先薦然後食太恭人春秋髙而秘監公又各羈宦
寓門内男女夫人嫁娶如一不覺有纎毫厚薄御僮媵
百餘輩使治居第生産皆秩然有序夫人於汪氏親族
婚喪弔慶禮行甚謹然未嘗輒自往族有貧乏不給者
遇隂雨風雪輒蹙額不樂遣蒼頭致繒絮束薪負米往
遺之太恭人沒夫人哀毁踰節喪葬有禮而若虚伯仲
及除喪又即仕夫人教諸子姪甚嚴雖隆暑不冠帶不
許見聘名師程課之蚤莫不少替巳而諸從子居信行
者曰珙登進士璜授司法㕘軍澄授太湖尉夫人不為
無助夫人生于貴族長于富室而歸于宦門無毫髪驕
吝雍雍如也至於組絍織繡之事則率羣婢或夜分不
巳夫人生政和五年乙未歿淳熈三年丙申享年六十
有二子三人長沆次淙次淮福州福清縣尉孫鎰錫鑄
等十一人以歿之三年季冬月日奉夫人柩葬邑西中
鵠郷叢睦坊後山之陽嗚呼夫人以孝敬事二親以聖
善訓諸子以仁厚成一門是婦徳母儀具美而無愧者
矣引而伸之闗雎鵲巢之化豈甚相逺哉予不肖辱夫
人從子念葬巳久冢上之石未有刻文謹按叔愚程君
狀撫其節使揭而表諸墓
　　　程給事中母宜人胡氏墓誌銘　周必大
宜人胡氏故朝散大夫致仕程公晉之之室今給事中
叔達母也徽州黟縣人其先有名育者仕晉為新安太
守因以占籍其後名星為蕭梁太常卿既沒而廟食族
系日以蕃宜人曽祖徳懃祖義璇俱隠跡弗耀父獻卿
好賢樂善一郷稱長者生五女尤憐愛宜人謂必為名
婦聞大夫早有賢譽故以歸焉程氏衣冠蟬聨與胡氏
世通婚姻大夫祖母太碩人世母咸寧郡夫人母太孺
人皆宜人近屬也始嫁翁姑髙嚴娣姒如雲宜人恪共
盥饋勤劬賔祭承上接下動有法度中經亂離褚篋一
空約身縮用助大夫經理家事秋毫無妄費至資其子
宦學四方則略無所靳給事以是少年登進士第解褐
歸拜重親里閭咨美翺翔仕路風節議論日益有聞入
佐天府大夫宜人年皆七十餘休沐必娱侍西湖上間
登天竺諸山諸孫先後扶攜二老人輒却之曰吾方健
汝母憂居亡何長子叔向季子叔豹相繼死宜人始忽
忽不樂頗苦微恙給事亟求守通州以便養未行擢登
御史府進左司諫數請外上固留之宜人亦曰吾念二
子耳汝之去留我何擇焉悉心報主所以慰我心也給
事乃不敢言明年宜人竟不起實乾道元年八月二十
九日夀七十有五後十四年而大夫卒宜人生三子給
事其仲也二女嫁汪允迪黄珏孫男九人璹鎔鎬早世
鉉從政郎荆湖北路安撫司幹辦公事錫從事郎婺州
蘭溪縣主簿銛鉞錤未仕孫女十一人曾孫男五人鎮
孫子八未名寧孫子六重一早夭宜人初葬縣之長遥
山大夫以其地下濕别卜地於北山亭古城培之原淳
熈六年八月二十九日甲寅葬焉給事之為少尹也某
備官于朝一見如故知每聞宜人慈惠肅敬四徳兼楙
知古今通釋氏書常敬仰其賢又聞翁媪偕老子孫方
昌怡怡愉愉百順具備未嘗不自恨不天不復有此樂
也踰一星終復與給事直禁林侍經幃僚承華情義欵
密舉朝莫擬給事每云吾父滋老欲改葬吾母而未敢
它日尚屬子銘予敬諾巳而給事以直龍圖閣奉祀歸
而大夫沒書求踐言其何可食銘曰
婉娩肅荘以承尊章儉勤静方以從其良擇隣儲祉又
燾厥子展如夫人不曰賢矣匪劬其躬孰報之豐謂或
不信盍觀初終相彼新阡有原膴膴利其嗣人以奠終
古
　　　孺人陳氏墓誌銘　　　　　洪　邁
休寧於新安為縣於縣有滕溪於溪之人有陳氏男盡
為名人女盡嫁策策知名士故同里程承事君諱畎娶
于陳得今夫人夫人處士與之女也自其幼時實能起
孝敬事父母嫁移諸舅姑舅没姑亦老夫人季於衆婦
獨身忠養之調停節適委曲至到二姒良以為弗如姑
亦曰季宜我程氏春多祠正月率朔迨晦夫人與雞俱
興湘濯亨孰必躬親乃薦賔延師資整訓諸子拊卑承
尊禮法周備東西家時節相往還人人意滿去無一退
言有負已者異時用緩急叩門稱力為之盡不以前故
芥蔕於是閨門之稱震逺近如一辭承事君申申安安
内得奇助見其子大昌名進士厎聞成家承事君即世
夫人教餘子愈益力中女擇對未決大昌官太學得婺
士楊大法於諸生中歸以女曰壻如是何必嫁官人未
幾楊優入舎選将對策大廷即除官聞者證夫人賢有
識大昌由學省入佐著作祕書至駕部郎直皇子慶王
講夫人享恩封安輿就養母汪在郷里年考髙輒再嵗
一歸寧他日歸駕部拜乞留留少須臾而汪以病告載
星徂南胗絮湯餌浹日而永訣爵踴鷖彌如孺兒之初
去乳保曰吾不蚤侍母今舎我吾生復何憀時春秋六
十有二矣法不致毁竟以病病且篤子婦蘄食肉輔病
牢不可氣息惙然逮於不能病遂以卒隆興之元年十
一月二十有六日也凡六男子駕部君最長次淑昌全
昌世昌道昌其最少曰文昌亦以材為博士弟子大女
適朱庸季適吳輝夫人氏之喪駕部謁急府王釐尚方
珍錫以賻為觀瞻者榮駕部籲哀痛中卜宅兆未得去
年之秋異人感于宵夢褐衣長髯自云皇父氏來告曰
有竁直艮在朱之原山川翬翔後其熾蕃而庀而役冬
當獲旃覺而誶于墓師物其地地與夢恊将以祥之明
日大葬駕部君哀未盡能自割以禮使來請銘曰吾母
亡矣而有不亡者夀能夀吾母者子也予與君知聞十
五年乆同僚於三館為甚厚銘何説以辭其詞曰
孝敬其身之本諸賾也郷閭我儀之善斯則也有子實
昌之天報格也耄齡不崇之夀胡嗇也卜宅誰朕之神
告嘖也矢詩以颺之詔于㗲也
　　　夫人金氏墓誌銘　　　　　汪知言
夫人諱妙湛姓金氏徽之休寧人故吏部尚書徽猷閣
學士忠肅公之女淑人張氏所出也尚書以儒學起家
事髙宗為殿中侍御史事孝宗為給事中以勁直名世
平日謹許可夫人端荘純静肖之宜重於求配故以夫
人妻同郡歙人朝散大夫通判常州汪公擇善嫁時通
判之祖朝請大夫司農少卿總領湖廣財賦諱叔詹父
朝請大夫直秘閣知江州諱若海俱無恙總卿春秋髙
多子舎日食家百口外内屬皆尊行夫人奉事唯謹不
見微有虧缺秘閣負逺略長策號有志當世者方從官
逺遊而通判兄弟終鮮得夫人當家事専致學問於書
無所不讀通判字從之新安士類于今稱數博雅放肆
下筆妙言語者必曰從之繫夫人與相其善也秘閣蚤
世姑太碩人趙氏實循王子性嚴重不可忤夫人能順
適其意事多有所濟閫政緩急之宜族黨指以為家法
太碩人晚多疾通判自輅院告歸憂不能暫去其側兩
得邑不赴上暨廟堂起公為餘杭辭不獲命夫人留侍
太碩人于家晝則忘食夜不解衣藥餌非親調不以進
以故通判紆其憂以政聲聞畿邑而太碩人亦忘其疾
之屬已也計夫人無娣姒之助獨養姑者二十餘年始
終猶一日又門大族衍處人之所甚難者每燕閒自如
臨事倉卒整暇區處不茍無失色於喜怒不撓志於悲
樂趣向荘雅服御素約與為等夷者有禮以孚其情逮
下無一毫嫉忌殘忍之意卒之日疏戚貴賤哭泣之哀
皆曰如夫人不可復見也子男五人長時中承直郎知
鄂州嘉魚縣次時敏迪功郎寧國府涇縣主簿次時發
時尹時亮皆進士通判先夫人捐館五年而誨誘愈力
駸駸成立惜夫人不及見矣女四人長適奉議郎知處
州龍泉縣李允升次適進士程有華次適修職郎新常
徳府司理㕘軍朱扶次適文林郎江州瑞昌縣尉吕伯
誾夫人享年六十有四續封安人紹熈甲寅十月二十
八日寝疾于古城里第一日而逝諸孤卜慶元乙夘九
月二十五日葬于古城北塔干之源以銘來請知言敬
觀夫人行事是不可不銘銘曰
名家之娃名門之婦士賢以妻子才成母吁嗟夫人無
憾于兹新宫其閟尚永有辭(時中於墓下立祠祀公與/夫人割田創庵曰崇福元)
(末僧易庵為寺撤其祠七世孫/俊德聞官復之具周原誠記)
　　　孺人葉氏節義傳　　　　　章如愚
予頃謫南安過賢女祠閱壁記乃南康縣吳村劉氏女
及笄父母許以適蔡氏已而悔之更適吳氏吳氏卒又
欲復以歸蔡女曰先使我棄蔡從吳又欲從蔡是重負
吾乃自沈於江而死郷人義而祠之又觀隋李徳武妻
裴淑英讀烈女傳見稱述不改嫁者乃謂所親曰不踐
二庭婦人常理何為以此載傳記乎吁人能悟此理為
常則人倫正而天下治豈非世道深幸今吾郷葉氏女
許適程氏未及婚而程氏卒葉氏請於父往哭而為之
衰覔其親從之子為其後中外欽服州縣上其事於朝
特賜綸命曰女子生而願為之有家此人之至情也爾
生於儒門有淑其行方以身許人未諧醮禮而竟以栢
舟自誓往撫其孤嵗月既深氷霜益厲真有古烈女風
朝廷雖嘗旌賞之而所以示節婦之勸者禮猶未備是
用封之初品表之坊額仍下史館編摩以傳不朽貽我
彤管庶以弗墜可特封孺人雖然三月而廟見稱来歸
也擇日而祭於禰成婦之義也曽子問曰娶女有吉日
而女死如之何孔子曰壻齊衰而弔既葬而除之夫死
亦如之鄭氏曰未有期三年之恩也今葉氏雖著纓之
有繫而結褵之未嘗纔諾婚於程程物故往服其衰撫
其孤以終其身於禮未之前聞吁世道衰漓夫婦敵讐
者往往有之一死一生交情頓背於前日望葉氏之髙
風得無愧乎朝廷不吝於爵賞誠有補於風化云迪功
郎史館編校文字山堂章如愚撰
　　　曹季女述　　　　　　　　曹　涇
𢎞齋夙與程郷貢一震澤民善咸淳丁夘處其館以長
女許其姪英子飛其秋予再貢明年第十二月十五日
辰時季女生命名曰昌以予待次昌化簿也癸酉冬長
女嫁甲戌二月之官季女最幼昌也纔六嵗其貌厚而
資性純明老少皆愛焉國事急乙亥正月歸丙子正月
遂革運車馬驚怵澤民挈内眷来寓予家與昌女稔喜
之既去澤民次子子魯希曽戊辰生年相次以是媒親
甲申正月澤民遷居長塘之北漘七月二十四日忽報
澤民病革是時昌子年纔十六未笄也二十七日遂行
至逾日而澤民卒矣然姑氏賢希曽賢其生母與嫂俱
賢無不安者丙戌十一月初三日戌時生男名之曹夀
己丑閏十月十一日午時女愛娘生吾女嫁早可憐得
男早可喜然去六年餘希曾病矣辛夘嵗十一月十七
日希顔警報至予疾走視之母妻相泣不能言予亦泣
明日死矣為之膽落心碎死者固不復生一寡二孤其
何以為生也賴姑氏以下俱賢吾女性資明達能識三
綱之道而又堅忍故知其必能持節撫孤也去之四年
為乙未嵗六月十七日伯母俞氏死十一月八日姑氏
死将家門之多故抑吾女命薄之遭邪吾女持守愈堅
送死恤孤孝慈純篤至大徳八年甲辰正月二十有四
日男夀翁即曹夀一十九嵗娶矣至大元年戊申三月
二十二日申時孫男曰申一生矣女愛娘許藏溪汪節
推之曽孫言將結褵而吾女亦四十矣然吾女自甲申
出門後十二年之間三年之喪三焉麄衰多於鮮華悲
哀溢于懽娱何以堪處夫婦之聚首尾七年而第七年
間始之救病繼之哭死前之怵迫憂虞後之痛楚悲結
何以為懐若此者在丈夫處之尚有不能無變者吾女
以一女子鐵心石肝而始終一節内外無間言不亦難
矣乎天之覆物生物信矣而日月不照覆盆雨露不入
頑石則夫自求多福者豈不自斯人之身而培之哉稽
之前聞婦人早寡有子而能守者其後昌大歐陽公四
嵗而孤其母蓋三十嵗聞魏公亦四嵗而孤母年二十
有五夫當母寡子孤時安知其後之必昌大至於如此
然而卒至此者一則祖功宗徳所積者厚次亦以厥母
之執義字子出於至誠造物葢深憫焉而以是報之也
吾女以二十三嵗而寡履艱茹苦有二氏之所無者則
天之福其後也宜何如書此付外孫夀翁謹收之世傳
之以無忘乃母之義而又戰兢自持孝敬弗懈庶幾獲
顯揚之實以竊附先賢之後然軒冕倘來者外物也人
之所以為人求其在我者而巳戊申五月十日𢎞齋老
人述𢎞齋謂誰曹涇清父也今年七十五嵗
　　　程夫人齊氏墓誌銘　　　　程文海
新安處士程鳴鳳之夫人齊氏年五十有八以至元二
十有六年五月八日卒又明年十月某日葬里之長原
又二十有三年處士命其子復心請銘于鉅夫同宗也
夫人諱靜真世為鄱陽大姓祖某父某母某氏幼孤無
兄弟鞠於從父從父憐而愛之析其産半以嫁半以立
其父後為父後者弗承厥家家破并奪夫人産以自益
夫人既歸程氏或勸處士言之邑夫人止之曰從父所
以立先人後者顧以承宗祧也不幸而至於此復以我
故而罪之将如宗祧何處士曰吾意正爾乃止事後姑
盡其孝相夫子盡其順治喪祭婚嫁給賦役延名師以
教子常易奩具以濟其乏慈儉雍穆儀于内外臨終猶
戒其子善事其父治喪勿用佛老嗚呼可謂賢矣子男
二若水復心皆賢而文復心上四書圖説将與秩以父
老引年以本郡儒學教授致仕時年六十孫男二暹遜
女二長適顧某曾孫男若干人女若干人銘曰
為孝女為賢婦為慈母而早死使存也始與夫子偕八
十有四而死也二十有六年吁其天乎
　　　程孺人汪氏節孝傳　阿爾斯蘭哈雅
孺人姓汪氏諱淑正休寧西門人建寧路教授薌之女
也是為休寧縣尉陪郭程君隆之冢婦永盈倉副使忠
甫之繼室孺人生而秀穎喜讀書言動必以禮及笄父
母為擇所宜嫁無可意者教授夫人即縣尉女弟而忠
甫妻徐氏早世因其請遂以歸焉縣尉當國初嘗傾家
貲冒白刃説止屠城之師坐是中圯孺人以勤儉佐其
姑何夫人竭力經理家以復振縣尉之卒也朝廷錄其
功授忠甫官孺人益以清慎相之未幾忠甫卧疾間語
孺人曰先子有言餓死事極小失節事極大我如不起
子将何如孺人曰此君家法我為君家婦當死守復何
言忠甫曰若是何憾忠甫卒孺人年二十九號慟幾殞
者數四時長子一週次方乳中何夫人在堂瞽而痿有
監郡者聞孺人容徳且孤苦也託媒媪探其意孺人艴
然曰我何人女何人婦敢爾相侮即前趨媒媪捽其首
撾其面爪血淋漓且大罵曰監郡風化之首而為此等
事何面目見吏民乎族黨聞之動色嘆曰烈哉雖古節
婦何以加此孺人事其姑左右扶掖隨意所適凡數年
喪盡哀祭盡禮二子稍長皆口授之詩書成誦乃遣從
塾師各為之娶婦年七十有五而終二子者長觀次峴
皆克世其業
論曰民之秉彛好是懿徳固非待講之而後明督之而
後能也彼名士大夫乃欺君賣友無所不至豈非失其
本心而自絶于天之所命哉若程孺人汪氏之節孝謂
非出其天性之美不可也而况世風閫徳之相成有素
哉宜其所立之卓有足以裕後而範俗者矣
　　　孝節黄母吳夫人墓誌銘　　虞　集
皇慶延祐間相國李公孟以舊學得君行政時莫與並
黄一清自徽之新安來相國悦之将薦以官一清曰母
老不願仕也相國賦詩贈之如平生歡天下傳誦朝之
大夫士交為之美頌是時中書禮部用其郡縣所上状
言黄母吳氏休寧儒士仲禮之女也年二十餘喪其夫
元珪舅姑皆在家素貧舂績以為食甘㫖無闕教子有
法舅没賣已衣具葬姑病常在床或中夜痛楚呼號自
始侍病至終數十年每廢寝食猶極至愛無幾微厭倦
及喪之又甚哀今四子六孫皆成立善養憲司廉察得
實法當旌表其門下縣令表之如章一清歸相國終念
之以為杭州路教授便養母曰辛苦已分也敢謂見知
於時是相國之恩不可忘子行辭謝相國矣宣徽使王
公廷獻畫一清隠居十景圖而詠之翰林學士元公明
善在諸公中最嚴許可獨至一清母子無譏詞時人以
是異焉母常病一清夢神人授方須啗蜜疾可巳山中
蜜非時不可得夜求别村道有虎為一清避去人以為
孝感母卒時年八十五子一麟一鳳一清一鶚孫曰權
聚俊晉紹勝浚為徽州路教授晉為國子伴讀母之墓
在其藍田飛鳳山銘曰
頟頟新安道義之都教存乆深人遵義途岩岩五芙藐
是弱孤艱極名成有表里閭閭表其生墓藏其終石有
文焉所職允同(徽在江左萬山中婦人言不出梱無非/無儀吳夫人孝節以其子秋江徵君之)
(賢名聞京師生有陶母之風没有韓公之銘葢不朽矣/人子以是報親不既可乎天厯乙巳十一月甲子翰林)
(待制新除藝文少監/長沙歐陽𤣥謹識)
　　　節婦汪夫人傳　　　　　　程　文
夫人名悌婺源下港里程文昌女也四嵗父死于兵事
母汪以孝聞伯父草庭先生憐之選嫁名家子汪徳裕
生一女而寡公姑懼其不能安也使問之對曰妾不幸
夫亡尚幸公姑在得備奉養何忍更適人或勸之曰夫
人年少無子不以此時從良夫後将何悔夫人曰吾聞
女不事二夫夫天也天一而巳夫死而遂去之是背天
也背天不祥或又曰夫人今嫁幸而有子不猶愈於持
孤身托冷室乎公姑固不汝望也何乃自苦夫人泣曰
雖然吾父蚤世吾母守志數十年至今吾身一為汪家
婦知死汪家而已奚恤其他里之富人因媒妁具聘幣
伺間以請者數輩夫人卒不許家貧紡績自給課童奴
樹藝嵗時奉祭祀如夫在時公姑卒喪葬盡禮今年七
十餘矣老猶執女工不倦閭里姻戚稱夫人之徳無間
言初徳裕從弟澤民幼附夫人夫人子畜之及澤民長
乃立其子梓為徳裕後以奉夫人梓事夫人益孝謹如
實生已
程文曰予從閣老著書睹春官旌表節義事甚悉率多
京畿内郡之民閭閻幽逺蓋罕焉及讀陳助教繹曽作
夏侯玉珍傳許汻郷善錄載許伯冬妻頗與汪夫人類
皆節義卓卓羽翼名教朝廷著旌表之令以風勸天下
而有司莫之省使至行鬱堙不顯白於世悲夫予弟為
平江幕官嘗言某帥妻詣官自陳願上所受封比齊民
得再嫁嗚呼以禮坊民猶有踰者若是哉予故論著汪
夫人之事以俟察民風者覽焉
　　　程夫人李氏墓誌銘　　　　貢師泰
婺源環溪程夫人生七十六年而卒卒五年而葬里之
爐源魚墩葬二十年為至正二十二年辛丑嵗其孫致
和避地建寧聞予以使留三山乗小舟而下執其郷先
生胡初翁所為状來請曰致和祖母故宋潭州通判樂
平果堂先生李公睦之季女也因歸附後先生隠不仕
嘗過吾里見吾祖旅舎中與之論學而知其造詣也許
以夫人事焉吾祖諱良金字玉淵夫人既歸事舅姑以
孝遇姻族以禮處内外以和相夫教子克勤以順年三
十餘有二子四女長則先君諱萬善年甫十三而吾祖
殁諸孤㷀然在髫稚中門戸單薄賴夫人以克樹立使
程氏子孫有田可耕有屋可廬知誦詩讀書以不流於
他業者皆夫人賜也夫人晚年尤好施與見郷里飢餓
廢疾者輒戚戚不樂必思以濟之乃巳己巳壬申二嵗
亢旱父老徧禱不應衆兩請具夫人姓名祝告之果皆
大雨今吾里不幸陷於賊而致和又流散至此不得以
時展省墳墓顧思祖母恩徳實痛于心願先生誌而銘
之候時清寧将歸刻諸墓焉致和善學而敦行予與其
從父禮部員外郎文為通家友而江東所值患難又相
同聞斯言也能不悵然為之興感乎遂銘不辭銘曰
鄱李季女于程之從於母有儀於婦有容副笄童童執
奠于宗盛年而嫠眉夀而終維爾子孫孝思無窮既垣
既封亦拱其松刻銘墓道庶永休風
　
　
　
　
　
　
　
　
　
　
　
　
　
　新安文獻志巻九十八
欽定四庫全書
　新安文獻志巻九十九　　明　程敏政　撰
　　行實(列女/)
　　　蔣貞婦傳　　　　　　　　宋　濓
蒋貞婦徳新世居歙之黄山自幼荘靜父忠甫為之擇
配鮮有當意者年二十有八始歸同郡羅宣明宣明鄂
州刺史諸孫家法素謹貞婦奉尊章處先後咸底禮度
中外稱之弗置至正壬辰蘄黄妖冦起破州郡屠劉人
如割草菅蔓延将至歙宣明散家貲募兵保障郷井巳
而兵大集歙城陷官軍復者再三宣明功為多癸巳夏
四月元帥沙布迪音治歙城以宣明慷慨仗義俾分築一
百三十尺宣明之家索於用兵其計無所從貞婦盡售
奩中物相之宣明忘其憂乙未冬十二月祁門黟縣惡
少年搆浮梁劇盜來歙宣明謂貞婦曰我素負殺賊名
賊必不貸我汝宜相從軍中如何貞婦曰婦人在軍中
兵氣恐不揚子獨不聞之乎妾有兄弟在香山砦柵頗
可守妾徃依之君努力自愛勿以妾為念也遂灑泣而
别丙申春正月歙城復陷宣明請兵江浙行中書賊聞
宣明妻孥在香山攻之益力二月大雨雪寨破賊大肆
焚掠初貞婦以宣明從征不忍茹酒肉至是炮炙行觴
命左右醉飽以二子驢兒馬兒屬蒼頭奴詹寄詹勝寶
曰事勢至此我誓不受辱一死決矣然不可使羅氏無
後汝宜護二兒還主翁也言訖勝寶負驢兒出媵人挾
馬兒繼之貞婦又繼之遇賊石崖上賊遂褫其衣貞婦
力拒賊攫貞婦髮貞婦齧其臂爪其面出血罵曰死狗
奴汝何不殺我賊怒斫其臂以刀舂之墜崖而死驢兒
見母死哭罵曰賊賊爭忍殺吾母他冦曰何等小物敢
爾邪横槊刺其背死勝寶遁寄不勝怒執木㦸擊傷數
冦與媵人皆遇害日将夕㓂退貞婦從姪蒋志道從積
屍中縁崖下見貞婦屍如生傍有衣篋類物窣窣然動
啓視之馬兒在焉亟抱以歸宣明云
太史公曰喪亂之餘女婦以節著者有矣若歙之蒋氏
何其烈哉夫以柔脆之身竟欲抗如虎之盜自非義激
于中視死如歸其氣不如是之烈也大扺故家遺俗詩
書之澤弗替宣明又能奮揚而飭導之使一門之内婦
死於夫子死於母而一蒼頭之微亦能為其主捐軀此
殆難以聲音笑貌為也然則宣明亦賢矣哉賢者宜有
後篋中之兒所以能獲全於今也
　　　程氏妯娌節義傳　　　　　周原誠
歙衮繡郷堨田里程氏妯娌曰鄭氏吕氏素柔順恊一
克相夫家至正十四年十二月二十八日官軍再復郡
治賊遁郡西二十五里巖寺樹柵圑衆力守號曰老砦
明年正月十五日官軍夜半四出襲之比曉砦垂破而
後軍總制不至官軍失援遂敗歸時居民倉黄遯逸不
能逺鄭吕匿里之王鎮橋吕姿貌白晳不類田家婦負
其兒甫三嵗敗卒至擄之吕與兒大哭伏地不前卒欲
拽去鄭匍匐救拒不輟卒怒斬之顧吕曰從我則生不
從則死吕且哭且大罵曰汝為官軍不能殺賊而擄我
又殺吾妯母我寧死不願從汝卒佯舉刃吕時猶抱其
兒復大罵曰賊汝止殺我無殺我兒卒怒捽而斬之吕
死猶舉手若抱其兒者三卒乃投刃去兒今無恙吕名
勝弟年三十六鄭名春年四十二鄭身長而癭予及識
之
論曰變亂以來王侯将帥没於賊而背其君忘其家者
有矣其有如吕持節不囘死猶知抱其兒者乎世之兄
弟同氣一體偶小嫌小忿視如塗人而致其死者有矣
其有如鄭以異姓之親而以死捍其難者乎節義之大
世臣巨族或不能行而田舎婦人能之不亦悲夫至若
主帥失律致賊貞良罪固莫贖其亦有位者之永鑑也
已然則吕鄭之死不亦悲夫
　　　蜀源鮑孝婦傳　　　　　　周原誠
孝婦姓吳氏名息歙袞繡郷蜀源里鮑琪妻也年二十
五事姑吕以孝謹聞至正十六年四月二十二日官軍
克復郡治明日琪偕里父詣轅門請號或謂賊去未逺
遊卒必下郷哨掠宜率老幼逺遯吳獨不去曰吾姑卧
疾吾将安之乎雖死可也既而村墟寂無一人姑忽思
美啜吳即懐其嬰兒至村疃依苧薄採莧為具俄游卒
至執之吳號曰吾姑方病俟吾歸作羮續命願貰我卒
欲汚之不屈復大罵以走卒怒斬其首不殊蹴其屍入
澗中吳猶抱其兒不置并浸死
周先生曰嗚呼世之亂離極矣人心天理消蝕盡矣三
綱蕩然無所底矣吳也於斯能委身至危以事其姑犯
身至險以致其養及卒不幸焉復潔其身以死死也復
懐其子如生雖古烈丈夫精神果毅者不啻也吾兹傳
焉蓋所以著人心之不死也其亦浩然於天地者哉彼
頑乎其無恥者可以奮矣嗚呼悲哉
　　　汪氏三節婦傳　　　　　　宋　濓
汪琰妻潘氏徽州婺源人年二十八而琰卒潘氏誓不
他適以其夫從兄之子元圭為後元圭時始三嵗鞠之
不啻已出潘氏卒年六十二元圭之子良垕有子燕山
燕山卒時妻李氏年二十四無子乃守志自誓父母欲
奪而嫁之不聴燕山兄子惟徳娶俞氏惟徳早死二子
甚幼俞氏守節辛勤不墜家業故人賢汪氏之門而稱
曰三節同郡歙縣吳子恭之妻蒋氏年二十八而夫亡
孀居五十年年七十八卒至正十四年旌表門閭(此婺/源回)
(嶺汪/氏也)
　　　鄭氏雙節傳　　　　　　　唐文鳳
鄭國英婦王氏以節見舉於郷人将申請間仇家誣以
不實于御史臺御史陜右韓公重其事即日帥郡守八
閩黄公教授天台江公躬詣其郷拘集郷里髙年知識
厯言其節如出一口因詣其家但見中有元史忠義傳
懸于壁末有其妻聞之君茍死吾其相從地下矣之句
愕然嘆曰節孝世家併以鄭玉婦何氏守節之情上聞
雙旌其門按王氏名禪歙人也何氏名萱浙人也王於
國英何於子美皆側室國英子美堂兄弟友愛惇睦先
後繼卒值時荒歉干戈日尋征科日倍負孤農圃計日
紡績三十餘年貞操無瑕回視其世母鄭昌齡妻孀居
六十一年夀享九十有六始終一節者大有光也君子
謂王何年相若同門同苦于始同榮其終婦道之冠姆
儀之尊因小人之誣引君子之敬不特聮美栢舟之詩
又将得乎拔茅連茹之易邪(旌表鄭昌齡妻洪氏皇帝/聖旨裏徽州歙縣申来照)
(得至順元年十二月欽奉詔書内一欵節該民年八十/以上迤逓䝉古地面居止者各賜二表裏其餘州郡之)
(人别無為非者有司旌以高年耆徳之名欽此除遵奉/外竊見本都八保已故鄭昌齡妻洪氏轉娘自二十六)
(嵗夫亡無子守制至今六十餘年始終一節栢舟自誓/今巳八十八嵗並無非違如䝉欽依旌以高年耆徳之)
(名實愜輿論申乞照詳施行得此據本都體勘相同本/縣看詳所舉鄭昌齡妻洪氏轉娘詩禮之家志節卓異)
(旌以高年耆徳之名誠可激勸為此合行下仰照驗欽/此至順二年十月二十日  鄭氏又有孝子名慶師字)
(有年讀書每夜分不寝父母或疾常有憂色日夕不離/側未嘗解衣父存仁授蘇州常熟縣丞在獄遘疾孝子)
(奉湯藥獄卒叱去之拜泣懇請先嘗獄卒為感動父得/藥而瘳謫戍普定衛發其家徃戍所染疫疾舟行至池)
(州幼弟及妹皆疫而母病益甚孝子每夕禮北辰求以/身代因刲股雜糜粥進其母母稍痊而孝子疾作矣甫)
(七日至湖廣嘉魚縣将亡告其母曰慶師且死但恨不/得復見吾父母㑹聚之日以盡孝養之心耳語未終而)
(卒時洪武癸亥十一月甲子也是日葬嘉魚縣旁之原/明年叔父訪其墓但見白兔馴狎地産靈芝之異至今)
(稱為孝/子墓)
　　　序王節婦汪氏　　　　　　趙　汸
漢世復除之令蓋本於周官郷師辨其可任與施捨者
孝悌力田者復其身則又由閭師書其敬敏任恤者而
推廣之唐之盛時乃命旌表孝子順孫義夫節婦終身
勿事則感諷之道備矣自是以来數百年間雖田里山
谷之民莫不知有綱常之重豈可不思其故歟吾邑有
汪氏者邑人王天民之妻也年二十七而喪其夫辛勤
刻勵鞠二男一女至于成立雖遭艱難涉憂患未嘗少
動其心閭里賢之逺近稱之凡三十年如一日於是有
司援著令復其家表其門誠斯時之曠典矣嗟乎吾聞
孝悌力田之科唐人以為無益而罷之刲股廬墓論者
謂非中道不取獨節婦之貞古今表顯無異義豈非以
父子天性茍能感慨矯勉於一時而無服勞敬養之實
與閨門秉志一節終天者不可同日語歟况自喪亂以
来父子兄弟不能相保民俗為之一變視秦人徳色於
耰鋤誶語於箕帚又有甚焉則天理幾乎滅矣而孤嫠
老媼獨以女婦之微係民彛之重不亦可尚也哉表其
門復其家使之享恩榮於桑榆非徒以報其終身勞瘁
亦所以厲婦節於無窮也雖然豈惟妾婦哉感明時優
異之渥竭甘㫖奉養之誠下以報慈母顧復之恩上以
答國家化民成俗之意則為人子者尤宜知所勸矣汪
氏二子長曰有則次曰得奴皆有男女子而汪氏康强
未艾天之所以報貞節者未可量也故為推本厯代復
除感諷之微意而學士君子有感於彛倫之重歌詩以
係之
　　　黄仲瑾妻吳氏貞節傳　　　汪　叡
洪武二十有一年徽屬縣休寧令周徳成以邑之五城
黄致逺母吳氏年八十四貞節聞六月郡守廣信何敏
中親臨覆實七月監察御史真定許公珪廉之輿言匪
異還奏爰樹異門表其貞節式昭徳音由是里之父老
以告于閒居病叟婺源汪仲魯徵文以傳永乆按黄與
吳皆同里名族吳氏名徳敬吳仁卿之女也生元之大
徳乙巳年二十有二歸于黄仲瑾逾二年戊辰致逺生
庚午次子士衡生又二年而季子鋭生嵗癸酉仲瑾以
疾卒僅二十有九時致逺方六嵗二弟俱在孩提吳氏
辛勤紡績上事舅姑下撫諸幼氷清玉潔以持其身以
御童奴女婢嵗奉祭奠致禮宗族親姻訓子以詩書庭
無間言致逺之曾祖宋迪功郎國監檢閱諱彌髙由科
第起家子孫義居雍睦二弟雖紹其叔父怡愉恭讓以
孝友稱于郷壬辰兵變屋燬人逃二弟相繼先殞致逺
子母相依以為生奔匿顛沛幾十餘載以底承平復於
故居吳氏始終不渝厥志已五十有五年矣兹幸際聖
皇御極萬方寧晏旌别淑慝表厥宅里以訓厲風俗而
吾邦賢守令宣上徳意躬詢里民吏卒職循雞犬不驚
郷無毫髮勤動而有感孚欣効之美嗚呼為善者由是
知所勸矣仲魯老病山居聞斯盛典喜而紀實為吳氏
貞節傳庶来者有考焉
　　　鮑節婦傳　　　　　　　　唐文鳳
節婦姓宋氏名禮玉歙北寧泰郷人也世以貲雄郷里
節婦幼在室専於女紅性樸而淳不尚華靡在父母側
愉愉無疾言厲色以孝謹聞擇配名族年十有九始歸
于鮑尚褧鮑為儒宦宗家庭肅睦凡婦入門必遵禮服
勤節婦事舅姑以孝相夫以敬撫育前室子相以慈愛
尚褧能詩文工書精歐陽體篆𨽻亦可觀洪武初郡太
守王公以賢良舉一時翰苑名流推轂授翰林院典籖
尋除編修陞修撰莅職甫三載出為耀州同知在任未
考滿俄以事株連不幸物故而節婦惸惸弔影抱其所
生子長安馳馬至京師收其夫遺骸還郷辛苦萬状道
路見者莫不哀之舅老而姑病悼其子死非辜怏怏觖
望節婦去脂澤躬儉約經紀其家政終喪舅姑相繼卒
葬祭合宜不五年子長安亦夭遇相不異已出娶婦抱
孫克底成立今年踰五十有一矣康强無恙蓋天之報
施而祐其苦節邪先是節婦歸父憫其年幼子喪欲奪
其志婦泣而告曰曩與吾夫於耀州官廨月下謂曰設
若不幸罹禍汝肯守志乎婦具以實心對夫喜曰汝若
是吾無憾矣既已許之豈可以死生而異其心乎奉老
恤幼以迓續餘休庶無負吾夫也父語塞而止其子相
事之如所生母恐其名不傳迺屬予傳其事予與尚褧
篤斯文友誼故不辭而書之以俟觀民風者采焉
唐先生曰予嘗讀宋史知鮑氏父子爭相死事而以慈
孝稱前元江婦守節自誓郡邑白于省部将旌表其門
不幸壬辰俶擾而止今宋婦亦能厲志以踵江後可謂
能繼美矣嗚呼父之慈子之孝婦之貞何獨見於鮑氏
之一門豈非觀感而然歟嗚呼賢哉
　　　金節婦傳　　　　　　　　沈夢麟
休寧金汝恭妻姓周名月歙邑名儒彦明之女幼承詩
書之訓婉娩柔順年二十歸于金氏奉姑嫜以孝睦宗
族以和尤勤儉篤於女工嵗時祭祀相夫子以備内外
之官閭里稱為賢婦越九年汝恭以事逮獄既而直白
其枉歸途受疾至家而卒月擗踊哭泣聞者哀之汝恭
卒時有女纔數月乏嗣續伯氏以已子曰翁歸者為之
後月撫之教之鍾愛如已出嘗曰汝家素業詩禮簪纓
未替宜早夜篤志為學毋忘父祖之遺訓服闋不御綺
紈不施粉黛平居之奉澹如也或以年盛􁌚容未衰微
諷之曰貧苦若此㷀㷀孑立将何恃焉月頩然怒曰我
聞婦有三從之道况夫者天也今失所天唯當輔吾子
以綿金氏之嗣禽獸之行我不為也言者慙而退月美
志行及今三百一十甲子矣始終無二焉
九十翁沈夢麟曰賢婦隆家人之道貞女勵栢舟之詩
月居孀守志堅如金石其子又能述母之志使書之彤
管以永其令名金氏之後可謂節孝兩全矣嗚呼賢哉
洪武丙子春三月朔日吳興郡花溪九十翁沈夢麟識
(金節婦休寧金汝恭妻也金休陽詩禮族節婦姓周名/月歙邑儒者彦明之女年二十擇壻歸汝恭居九年不)
(幸而汝恭卒無子其兄彦文以子後之月竟以持身撫/子奉祭祀為志無一毫再醮之心其所守之堅金石蓋)
(有不如也吳興儒者沈夢麟因為立傳且目曰金節婦/云嗟夫婦人之賢雖曰本於父母其適人以後賢不賢)
(不以夫之存亡改節者亦有在其夫之身修者以節婦/之事觀之豈特節婦可稱尤見彦明有儒者之實汝恭)
(能修身齊家伯氏之子懼其母之賢操泯而無傳求文/以彰之且以為人激勸是皆可書遂書是于巻末洪武)
(二十九年十二月初吉将仕/郎國子監學録同邑陳嵩書)
　　　許孝女刲股傳　　　　　　唐文鳳
孝女姓許氏名淑𤣥城東故家許伯玉女也自幼警悟
縫紉烹飪無不精絶稍長能書算名數論語孝經列女
傳母孺人李氏口授輒成誦年十七伯玉病羸弱食飲
不進百藥弗効孝女依依侍側憂戚若不能生者或言
刲股可療孝女聞之乃齋沐祝天持刀入私室刲左股
肉和糜以進伯玉聞香氣盡啜之疾頓愈舉家嗟異閭
里姻戚咸稱為孝女後二載伯玉疾復作孝女更欲為
之未及而伯玉卒孝女悲號終喪不輟年二十一始為
上路張以信妻詩禮家也孝女入門事上撫下不少違
禮法不幸舅姑先没祖翁介玉翁在堂孝女奉事尤謹
脯饈酒漿及老人所宜用者靡不備具咸稱為賢婦郷
先生江文興為述其事甚詳既没其孫惟達持以示予
請為傳
論曰三代以前未聞刲股之説後世翳書載人肉能愈
痼疾孝子爭趨之至有剖脇取肝以為孝者豈欲矜其
名而為之哉父子天性也親病在牀巫藥無功危在旦
夕為人子者迫切至情不惜肌膚剚于刀刃以期萬一
之幸非孝誠之至能如是乎蓋於斯時知有其親不知
有其身故也若淑𤣥真可謂孝女矣孝誠根於心孰勸
之然哉彼進食怒罵臨死不顧者聞孝女之風可以少
愧矣
　　　節婦葉氏墓誌銘　　　　　胡　儼
歙有節婦姓葉氏諱徳夀百嵗而終既葬十有四年其
曾孫曰順孫来北京介其郷人胡思名録其事詣吾廬
拜而乞銘將刻石墓上以昭懿徳示子孫辭慤而意誠
乃序次其始終而銘諸節婦之父曰遷輔世為歙人生
節婦甚鍾愛年十六擇壻得同邑江萊甫而歸之初歸
江舅已殁朝夕事姑惟謹罔有闕遺相其夫辛勤以立
家克盡婦道既十年萊甫卒節婦時年二十有六無嗣
以其兄呈甫之次子榮為後以紹宗祀榮在乳哺撫育
盡其心及長教訓之以義􁉑然閨門之内精白一心以
率其下春秋祭祀之典長幼衣食之需親賔徃来之禮
皆營於節婦不以煩其姑而人稱之元末兵亂奉其姑
避亂山谷中服勞奉養未嘗面憂戚之色而姑安之國
朝王師平禍亂乃奉姑還督僮孥營舊業土田日廣物
産日滋而家益富姑卒喪祭如禮人尤賢之洪武辛未
年八十有五嵗郡邑以其事聞詔旌表之署其門曰江
萊甫妻葉氏貞節之門仍復其家於是閭里有光子孫
蒙休風俗用勸又十有五年而卒實永樂丙戌十月二
十五日距其生之年故元大徳丁未厯甲子五百九十
餘世鮮矣以卒之年十一月甲申葬歙北新州之清平
里祔其夫之墓子一人榮也孫二人長仁次祥女二人
長適孫善古田知縣次適吕士賢曾孫三人長即順孫
次義次禮女四人𤣥孫十一人曰積曰輝曰恩曰忠曰
從曰希曰政曰濟曰智曰信曰達女六人嗚呼洪範五
福克全者難五福以夀為先夀登百齡尤難也世之人
自身及子孫者有之及曽孫者為難至於見𤣥孫不尤
難乎况婦人之行修於閨門人莫得而知至其終身則
可知矣若節婦者自少喪其夫守志以終身始終如一
日其享期頥蕃子孫揚休聲而垂世範者宜哉天之與
善信不誣矣銘曰
金石之堅有時而折氷玉之潔有時而涅嗚呼節婦之
志不可奪行皦皦兮女士之傑身五福兮名不滅
　　　方氏雙節婦傳　　　　　　林　誌
婺源方氏之婦胡氏鄭氏以節稱于郷胡氏名壬夀雲
峯先生之族孫也長歸方氏曰順存者洪武中為贑州
寧都司税生剛寧娶同邑鄭氏名晉剛寧之孤齊同鄭
氏其母胡氏其大母也始司税官寧都一廉自将不以
家從胡氏經紀其家教子甚有禮度鄭氏之歸也喜有
姑愛樂有夫賢庭幃之間既肅而雍剛寧省寧都鄭氏
事姑盡禮族稱其孝司税卒于官剛寧匍伏護喪歸葬
尋亦卒胡氏晝哭其夫夜哭其子郷人以為知禮時齊
同方生三月而鄭氏日抱其孤與胡氏哭于庭姑婦嬛
然形影相弔號慟殆絶者幾親戚交慰喻之既而曰嗟
乎方氏二世不絶如縷惟此孤爾天乎閔予庶儌惠于
其先人與其徒哀以死孰若保遺𦙍圖報乎於是姑婦
飲泣而誓既終喪屏粉飾惡衣服杜門紡績以養其姑
胡氏今年七十餘而鄭氏亦五十餘矣齊同長而賢孝
已娶有二子方氏竟有後者雙節婦之力嗚呼三十年
來寖昌寖替雖奇男子視其先之積遺委如弁髦者徃
徃而然孰謂二婦人者於襁褓孤遺乃能自荷其責如
是而卒若執左契合右劵焉兹非人歟豈必皆天哉予
嘉其有以植名教厲薄俗故為之傳云(考川胡貞華來/求其嫂氏死節)
(詩序云兄名亨華早喪父性敏能文年二十娶方氏名/細珍少兄一嵗性孝敬未半載夫患疾頗殆方氏百計)
(以療或禱天願減已算以益夫亨華度不能起謂方氏/曰恨吾不夀誤子之歸也方氏泣答曰勿慮有姑在堂)
(夫若不幸妾豈有他意哉生死之事有未完者俟妾為/之即當相從也亨華死方氏頓絶而蘇者數四卜葬里)
(之齊源囑工虚其右壙以待明年清明命工鑿石砌墳/祝曰妾事畢矣又託附音於兄弟曰吾茍有事實以義)
(從慎勿見異夫家以負吾志家人防之方氏紿曰無他/也一日升堂㸃茶奉姑及諸長幼從容入房欲自經適)
(鄰嫗來呼門而覺頃間令婢於窻外混以紡聲入房溘/爾而殂聞者驚嘆以為真節義之婦方氏兄弟欲舉其)
(柩歸墓鄰田婦忽見亨華如生呼謂之曰吾夫婦生死/相同不宜異葬汝為我報之言訖不見田婦至言状舉)
(室又大驚異舉以葬前所虚之壙於乎感慨殺身易從/容就義難若節婦者非其天性之美其能從容處死若)
(是哉口聖賢之書身縉紳之流竊祿偷安曽靡廉恥者/視節婦何如哉節婦出吾邑方村其先有以雙節旌其)
(門者寧都司税其曾祖曾祖母與祖母其旌表者也前/海陽令汪早節婦外祖胡氏則皆祖明經書院山長雲)
(峯先生是三家者儒宦世胄予深嘉節婦而詳及之亦/稱人之善必本其父兄師友之意也承徳郎戸部主事)
(同邑汪/敬書)
　　　太淑人袁氏墓誌銘　　　　楊　溥
刑部右侍郎楊寧母太淑人夀七十正統八年三月乙
丑以疾卒于家訃聞遣官諭祭詔有司營葬寧奔喪奉
行狀踵予泣請墓銘予哀寧之喪重太淑人令徳乃誌
而銘之誌曰淑人姓袁氏錢塘儒家女歸同郡楊君昇
昇以經術起家為星子教諭陞邵武教授再調徽郡持
身清謹在官理教事至於餽答親識存䘏下人一切家
務皆付之淑人昇所至有賢聞淑人相成之有其道也
昇厯教官三任俱迎二親就養淑人事舅姑先意承志
惟恐不及姑老多疾淑人侍湯藥候起居益乆益䖍未
嘗有倦色昇先父而卒舅獨在堂淑人率諸子謹奉之
舅安於所養及卒盡出裝奩命寧奉葬錢塘之先塋昇
殁時寧甫成童餘子女皆幼淑人躬事絲枲以助家用
課寧昆弟讀書夜績書案傍時具湯飲以資勞苦每至
夜深或念寧昆弟孤苦輒淚下及寧領郷薦賔客過從
者淑人竭所有欵之至易簮珥不厭寧登進士第任刑
部主事陞郎中淑人訓戒之辭咸切於理道寧以考稱
得推恩封太安人寧從征麓川有功陞今官安人加封
太淑人子男二長寧也次宜郷貢進士女二人長順安
適光州學正劉安定俱先卒次定安適徽州府學訓導
張昊孫男四其昌其順其逢其祥孫女一人嗚呼寧以
高官厚禄方圖榮養而淑人卒宜其重有哀也而淑人
不殁者則存焉是宜銘銘曰
備婦之徳宏母之教家用相成子躋顯要霞佩珠冠龍
章鳳誥恩典荐隆閫儀有耀天福其全用臻夀考慶源
之開實於斯肇鬱鬱髙阡黟水之表尚宜子孫永綏厥
兆
　　　程徵士妻汪孺人墓誌銘　　呂　原
徽之巨族惟程汪二姓最著程祖陳鎮西将軍開府儀
同三司忠壯公靈洗汪祖唐持節歙宣杭睦饒婺六州
諸軍事越國公華二公自宋以来皆封王爵廟食其土
子孫世為婚姻事具譜牒若徵士程君杜夀及其配汪
孺人俱出徽之休寧亦二王之裔也徵士及孺人之先
簮紱相承奕世不乏至徵士之考吉輔孺人之考亦仲
始隠不仕兩君子比屋而友善故復締姻好焉孺人性
荘毅不茍言笑既嫁事舅姑相夫子承祭燕一循禮法
兩族之人皆嚴憚之徵士當洪武初嘗應薦當授官孺
人力贊之以親老辭去未幾徵士坐累謫戍北行自沁
徙衛輝孺人與同甘苦敬事不怠既定居河間益加勤
儉業以復興子女僮僕各有所職内外截然平居無敢
謦欬者見孫信有美質復力賛徵士遣入學為生徒親
䣊或以給費為難孺人曰吾兩族固未始以貧廢學親
督家人力女紅以資之信受教惟謹遂登甲科躋顯融
晚嵗徵士與二子相繼物故孺人哀毁過甚因失明然
諸婦相率晨昏奉姑如平時凡百不敢少肆葢其家規
素定故也景泰癸酉二月十七日卒享年八十有四距
生洪武庚戌二月二十日子男二人長晟贈吏科左給
事中次昱孫男五人長信今山東布政司右㕘政次佲
用武功為瀋陽中屯衛百戸次倫次儉次偉女五人長
二適儒學生白瓉王哲次贅田寛餘在室曽孫男三人
長敏政次敏徳次敏行女一人尚幼孺人之喪㕘政方
督餉于遼東以承重解官而歸將奉其柩與徵士合葬
河間城東金沙嶺之原過京師請予銘㕘政予同年進
士也才敏直諒有聞于時葢不日當顯受褒典上及二
代以華其族而裕其子孫孺人夫婦可以無憾矣通家
之誼不可以不銘銘曰
猗嗟孺人徳性厲温由處而歸式對高門起家儉勤振
其初屯夀踰八袠顯有二孫兩河之間矗矗塋垣尚有
貤恩昭此慶源
　　　孫母程氏孺人墓誌銘　　　方　勉
天命我太祖髙皇帝繼天立極植立人紀自洪武建元
迄今仁義禮樂之化深浹人心故忠臣孝子義夫節婦
旌門閭書史冊者比比矧新安子朱子過化之邦世家
右族徳澤之長乎此孫母程氏孺人之貞節所以不待
教而然不煩褒其門而知於世也孺人諱添先世居休
寧桃梅系出梁将軍忠壮公靈洗曽大父某大父某父
子善俱抱才弗仕而家政秩然母某氏以賢淑稱孺人
生而孝敬慈惠年十六適溪東孫氏子希賢孫於程家
範相侔系出唐将軍萬登父安卿兄希佺俱世積仁厚
而希賢年甫二十有二疾卒嚴陵孺人少希賢一嵗服
喪哀毁勵志守節撫育孤子徳規誓不二夫初安卿老
而殁希賢尚垂髫遺命希佺子之希佺篤友于之義甚
至而孺人躬炊爨事紡績奉希佺夫婦如事舅姑徳規
稍長教以義方出其餘貲俾之經畫帑積既充薄於自
奉孫曾侍前嚴於誡飭人皆謂孺人善為婦為母而天
之報之必以其福也有司嘗欲敷奏以貞節表其門孺
人聞而拒曰不幸不天居孀守志亦吾為婦當然也何
以旌為亟命徳規力辭徳規不敢違命遂寝其事此非
徳之尤賢者哉孺人生洪武丁巳正月八日卒正統戊
午夏五月二十六日夀六十有二子一人即徳規恭儉
能文克紹休緒孫男五人曰守義曰永仁曰顯慶曰勞
芳曰全斌孫女一人適程纓曽孫男一尚器曾孫女一
幼在室徳規卜正統四年正月九日奉孺人柩葬于黄
石坑口祖塋之左大懼懿徳莫聞于後因處士汪君順
以其郷丈吳君以聲状来請誌其墓予與汪有桑梓瓜
葛之好且予長兒婦亦與徳規同譜故不辭誌之於以
見我朝徳化之盛世家徳澤之長致有婦如孺人之賢
而不自彰也誌已復為銘曰
天厭元徳眷我皇明肇脩人紀四海擴清徳化乆洽被
于女婦婦曰程姬賢為孫母孫為著姓世居溪東母氏
貞節永揚休風國風休兮宜載信史勒銘詩兮庶昭千
禩
　　　恭人畢氏墓誌銘　　　　　王　英
都察院右僉都御史新安程公富鎮張掖之明年是為
正統壬戌其配恭人以疾卒于家子度遣人詣邊告哀
且請公求文以誌母墓乃以状告予請銘按状恭人諱
靜一姓畢氏宋相士安之後也曾祖某祖仲榮父志善
世家于歙多隠徳弗華母陳氏實生恭人柔順靜顓敬
恭女事既長歸公慎修閫政相助惟謹公中永樂甲午
郷試上第時嗣未立恭人親擇骨肉得公姊所出子撫
而厚之名曰度愛育保養如已子而天錫嘉應育一子
一女諄諄訓戒俾有成舅年耄患風疾三載恭人躬奉
湯藥誠孝切至事姑尤孝謹遇疾籲天請代刲股作羮
疾遂愈事聞郷黨可徵也翁姑殁喪祭禮儀營備惟謹
哀戚之情終喪不輟未幾公以才擢監察御史三載奏
績宣廟嘉之既進公階文林郎復封恭人為孺人公出
巡江右翦除大盤之㓂皇上嘉其功擢大理左少卿仍
賜誥命進階中憲大夫恭人遂拜今號恭人承褒益勵
恭謹未幾公轉今職總戎于邊恭人綜理家政治装嫁
女教子讀書勤勞弗懈遂以是致疾奄然捐世子男二
長度次鏞女惠適同里詹宗文前中書舎人孟舉曾孫
也孫男琰尚幼孫女細容聘邑人前審理曹從善孫度
值嵗歉以貲易粟賑饑民事聞賜以璽書表其門為尚
義給復其家皆恭人家教所致恭人生於洪武丁亥七
月三日終於正統壬戌正月六日享年五十六嵗以是
嵗八月十五日葬于邑之古城闗先壟之左嗚呼恭人
相夫受顯秩教子成美才理家致阜業正宜安享高年
以食其報而乃至此是宜為銘銘曰
毓芳右族嬪慶門相夫教子多令聞良人秉節多大勲
貤封兩度承殊恩煌煌命服雲錦文被命感激心益勤
春秋蘋蘩祀事敦旦暮紡績家業殷方期百年眉夀尊
奄然一夢消貞䰟有兒昂藏才出羣蘭芽玉茁兼有孫
移天方受恩命新恭人雖死如生存欲知懿徳觀斯文
　　　程襄毅公夫人林氏墓誌銘　徐　溥
𢎞治八年乙夘七月十日程襄毅公夫人林氏卒于京
師官舎其子敏政解官扶喪歸襄毅卒時先朝巳贈太
子少保賜葬于休寧南山之原故夫人之卒止賜祭命
工部啓壙而窆仍給驛歸其喪蓋特恩云行有日敏政
乃自述事状請予銘墓按状夫人姓林氏諱淑清世為
閩人唐九牧之後也派分環珠里號環珠林氏高祖謙
翁元宣授進義副尉曾祖起宗贑川録事司判官祖子
隆國朝洪武初坐累謫陜之綏徳再徙河間遂為河間
人考頎妣李氏子女各一子璵為淮之安東簿女即夫
人夫人生有慧質孝謹純至凡女事必精習讀列女傳
女戒諸書輒領其要喪父時尚未笄哀毁如禮安東治
家嚴重念夫人之賢必有以稱其選者乆而弗得程氏
之先自新安来徙河間而襄毅在小學與安東同筆硯
為儕輩所服後入儒學其家以姻請安東乃白于母曰
程某逺大器必為女弟擇對無踰此矣既歸襄毅之祖
若考贈尚書公皆在堂母張夫人有四女一子未畢婚
嫁家務叢委夫人獨奉兩世舅姑至躬操井臼治酒漿
不憚勤勩寒暖饑飽居起之節必得其宜數年襄毅舉
進士授官夫人與有禄養而儉素如故凡遣四姑娶一
姒皆手分俸金甚者撤奩具為助前後四經舅姑之喪
相襄毅無違禮襄毅厯給事中少卿都御史以至侍郎
尚書督邊儲治兵旅領巡撫之寄出入中外者四十年
茂著勲績而夫人獨任内政奉家祀施子教待新安河
間諸伯叔子必周必至擇安東諸子可教者俾就外傅
其一芳為河南長社巡檢其一英為山東青州訓導皆
底于成夫人馭臧獲有恩待親黨舊故有禮見鄰婦里
媪之貧者或解衣衣之雖數不厭其賢如此夫人凡三
荷封命景泰初以襄毅給事中貴勅封曰孺人天順中
以都御史貴誥封曰淑人成化中以兵部尚書貴進封
曰夫人後其子貴雖累封而夫人秩號巳極不復加錫
惟享有祿養後襄毅之卒十有六年其年至七十有八
而卒謂敏政曰勉報上恩以光祖宗我年巳老得從爾
父地下於願足矣言訖而逝子三長即敏政進士及第
累官太常卿兼翰林侍講學士以文學顯于時次敏徳
詹事府主簿改蘄州判官卒次敏行儒學生亦卒女一
適忠義前衛指揮同知凌雲漢封淑人孫四長壎䕃授
錦衣衛百戸次圻蚤世次塏次堂孫女四長適同邑臨
塘范祤次適婺源大畈汪𤣥錫次許適新安衛指揮子
朱儀次許適新安衛千戸子于恩銘曰
曷徵能婦夫為名臣曷徵能母子為聞人霞帔翟冠從
夫之貴堂居鼎食子養終遂康寧夀祉有錫自天人得
其一我實備焉視履考祥於理則有勒銘于幽以示永
乆(大學士洛陽劉公䘏典記夫人林氏故南京兵部尚/書兼大理寺卿贈太子少保諡襄毅程公之配今太)
(常寺卿兼翰林院侍講學士臣敏政之母也尚書公既/卒夫人隨敏政留養京師𢎞治乙夘七月初十日卒宦)
(邸禮部以聞朝廷特遣官諭祭命有司給官舟歸其喪/合葬尚書之壙仍許其孫錦衣衛百戸臣壎隨敏政扶)
(柩而南俱超一時常制葢殊恩也臣敏政期襄事畢敬/錄諭祭文及殊恩詔㫖刻之貞珉以侈上之䘏典而虚)
(其下方俾臣健記之健惟女婦之所託以終其身者夫/與予而巳夫顯而子貴女婦之榮且幸也而夫人以名)
(家賢裔配尚書公厯官中外三十餘年位登八座官階/二品克盡内助之道初封孺人再封淑人三封夫人而)
(又生子若敏政以文學才行聨芳仕途金紫輝映故朝/廷之於夫人生有褒封殁有哀䘏如此其為榮且幸固)
(非尋常女婦之可比矣况今敏政方盛年而文名時譽/溢於縉紳他日陟崇階被殊眷以顯親揚名於無窮有)
(不難致吾知夫人之為榮且幸又将有進於此者豈直/如今日而已哉臣健與敏政同官翰林同侍講幄最久)
(知其父子所履厯頗詳故謹為書之下方俾觀者知朝/廷之䘏典所以優崇程氏者極其至而程氏一門之為)
(夫婦父子所以迓承/之者亦有所自云)
　　　吳節婦傳　　　　　　　　程　信
吳節婦者名俶稳休寧吳清之妻傅築判官朱子範之
姪孫女也性荘敏行貞潔清本唐御史少微之裔居邑
治前教學于郷節婦相之嵗乆言笑不聞鄰壁孀姑葉
氏常稱之曰此婦柔順非常也清疾卒節婦年二十六
子脩三嵗姑老在堂或憂其少寡力難支吾諷早擇配
以圖慰老稚節婦毅然曰吾夙承世範之教知為婦之
道既嫁侍姑談高祖姑汪氏之節義知守節之道今忍
為不義以取辱哉幸吾姑康强嗣祀有託何憂之有遂
屏容飾翦髮誓不他適辛勤紡績養姑不缺姑曰吾失
子而無憂者以有吾婦也姑嘗感風疾四旬寝不起湯
藥食飲溲泄痛癢晝夜事之未嘗少懈疾亟焚香告天
願減已夀以延姑算姑遂愈夀七十二而終喪葬如禮
哀戚彌至嵗時祭祀必誠必潔撫脩長遣從師日課其
業脩嗜學唯謹取春暉二字名堂朝夕以養親為事節
婦喜曰吾幸獲見吳氏之有後也復遣孫琰入郡庠郷
人敬之稱為吳節婦白之於官郡守福山孫公遇覈實
以聞天順辛巳詔旌表其門今節婦年七十有八且康
健樂享恩榮子孫孝養噫天之所以報節義者如此夫
予叨侍纂修之末求貞節著聞可采如吳節婦者闔郡
僅三人耳既名登郡誌備史筆以昭聖化何待區區之
贅然居北郭相去不百步與脩詩社友故傳其目覩耳
聞者以俟名公申賛之(縣志吳脩字仲成縣前人幼失/怙賴母朱氏撫育及長事母孝)
(謹東西鄰火延百餘家抱母號泣告天火頓息家遂獲/免母卒廬墓三年羣鳥来巢服闋連旬雨雪歸之日忽)
(開晴禫祭畢雨雪如故人謂孝/感所致有司以聞覈實旌表)
　
　
　
　
　
　
　
　
　
　
　
　
　
　新安文獻志巻九十九
欽定四庫全書
　新安文獻志巻一百上　　明　程敏政　撰
　　行實(方技/)
　　　漢洛陽令方聖公(儲/)傳　　　李孝光
方聖公者漢故洛陽令儲也其先自黄帝時有食采於
方子孫以氏故方明嘗為黄帝御後方叔顯周其姓益
著至漢有曰賞曰望蓋其苗裔云望生子紘為大司馬
長史王莽僣逆紘南避之吳遂徙丹陽歙東紘生雄建
武中仕至西河守雄生儲儲字聖公博學無不知喜為
孟氏易讀圖䜟秘書察知天文五行之微殆若生知章
帝建初五年春三月庚辰日有食之詔公卿舉直言極
諫能指朕過失者遣詣公車其以岩穴為先勿取浮華
丹陽太守周歆乃舉儲儲對極言天降菑咎各以類應
其言曰君失制度下不恭承臣恣淫慢又曰百姓苦士
卒煩碎責租税失中暴師外營經厯三時内有怨女外
有曠夫王者熟惟其詳揆合於天圖之事情旱菑可除
夫旱者遇日天王無意於百姓恩徳不行萬民煩擾故
天應以無澤又曰雨不時節妄賞賜也又曰民悲怨則
隂類强河決海澹地動土涌天子後召見儲等寘棼絲
詔俱見者共治之儲曰凡亂者翦之而後理拔劒㫁棼
絲天子心偉之除郎中尋出為句章令民有書言亡其
田器耰鋤於野儲巳得盜田器者主名即使人召致盜
盜亦自告人以為神明六年遷阜陵令七年遷丹陽令
遭母喪去官負土起墳樹松栢萬其上居三嵗鳳凰下
之至元和初太尉鄭𢎞司空第五倫舉孝廉賢良方正
拜博士頃之遷議郎更為洛陽令尚書張林嫉儲教功
曹憲殺人夜寘儲寺門以誣儲林具奏收儲儲覺鉤知
殺人為功曹乃臨鞭死人徉稱死者言功曹殺我儲行
捕憲憲度不可脱叩頭曰憲真殺人矣願毋坐老母儲
許諾其母得不坐和帝永元五年六月上将郊祀詔問
儲朕且郊祀天其何祥儲對曰其應有咎願乗輿毋徃
是日上卒徃既祀天無風霾明星燦然祀巳馳詔儲曰
儲博學稽古不以忠信而以欺詐非事君之義儲受詔
曰臣受書先師推步萌兆天降有咎不敢不言今咎時
且至願乗輿疾還使者巳去儲仰嘆曰為人臣恥䝉不
忠之名顧奈何愛死遂自殺駕還從官未盡到天俄大
風雨雹大如鴈子鹵簿後乗士皆疾馳去上大驚使使
召儲来儲巳死天子為流涕而言曰嗟乎儲死矣孰與
吾共治天下者追官太常尚書令封黟侯詔䕶其喪還
葬歙既葬世皆傳言聖公飛而上天於是民廟祀之即
民有菑害神下為驅除民事聖公如事父母從他縣徙
祠旁居者凡千餘家因之為縣云兄儕南郡太守弟儼
丹陽太守其剛果皆類儲既歿亦廟食其縣始人謂儲
聖公及見聖公神靈乃追言聖公擿誅功曹殘賊及永
元郊祀對更謂儲僊云其四十二世孫璿家猶藏故唐
時遺牒言聖公前為洛陽令數乗白鶴歸而省母後坐
言郊祀事天子哀傷之詔歸其喪妻子發視之則惟遺
一履與平生所著履合蓋類神仙家所謂解蜕者後予
讀唐左臺御史張鷟文成黟侯碑與其曾孫囘廟記蓋
其言略同然弗可盡攷
論曰子不語怪力亂神惡其欺也聖公忠孝而仁事君
能盡其誠所謂君子不器者也世乃喜稱神僊謂其不
死為賢蓋近於神怪然堯舜文王孔子未嘗不死不害
為大聖而謂儲願之乎(聖公博學喜為孟氏易蓋東漢/之儒者也其言菑異知来物固)
(其學然擿誅功曹與同時周紆察廷椽死人事大相類/紆深刻非聖公比然漢世為吏徃徃皆有其方故所施)
(者同也後世俗吏非惟不本經術并此有弗講矣傳稱/聖公解蜕頗涉神恠予聞魯申公與楚元王交受詩於)
(齊人浮丘伯世亦稱浮丘伯卒為仙二子所謂列仙之/儒者歟先儒不謂無神仙第言不欲為耳二子其亦為)
(之者歟至元五年己夘正月七日史官陳旅書徒按劉/昭引儲策傳五行志儲則董子夏侯勝翼奉之  明於)
(菑異五行之説者也史臣乃不為儲作傳宜乎世祠之/而稱其為神仙焉郷非張鷟撰黟侯碑少見儲事安知)
(其為賢哉予讀李季和所著傳頗推鷟言為之足備闕/遺先師所謂語人而不語神庶幾近之時至正四年嵗)
(戊寅正月望日/白野泰不華書)
　　　唐建安寺主(智琚/)傳　　　　羅　願
智琚姓李氏其先居冀州趙郡典午世東遷遂為新安
人父禕仕梁為員外散騎侍郎琚年十九便自出塵聽
坦法師釋論未淹灰管頻聞精義坦即隋齊王暕之門
師也次聴雅公般若又聴譽公三論年二十七即就敷
講無礙辯才衆所知識説經待問亟動常倫口不言人
服無受色後三屈指逝於常州建安寺武徳二年弟子
常衍為立碑西陽王記室曹憲為文(定荘禪師新安人/牛頭自法融禪師)
(傳三世旁出十二人荘其一也無機縁語句源茂源和/尚歙州人得法於吉州性空禪師平田来參  歎起身)
(平田把住曰開口即失閉口即喪去却任麽時請師道/源以手掩耳平田放手曰一步易兩步難源曰有什麽)
(死急平田曰若非此箇阿師不免諸方㸃檢謙珠溪謙/禪師歙州人得法於雲居道膺饒州刺史為  造大藏)
(殿謙與一僧同㸔次謙喚某甲僧應喏謙曰此殿著得/多少佛曰著即不無有人不肯謙曰我不問遮箇人曰)
(若此則某甲亦未曽祇對珍重謙後住兠率山而終鶴/瀾大徳興唐寺僧名清瀾性孤高住叢林九華杜荀)
(贈詩云祇恐為僧心不了為僧心了總輸僧瀾答詩云/如何即是僧心了了得何心是了僧世多傳之與婺州)
(僧貫休相善以詩文往還今精/舍徃徃有瀾所為碑塔在寺後)
　　　城陽山人許(宣平/)傳　　　　羅　願
許宣平歙縣人唐景雲中隠於城陽山南塢絶粒不食
顔如四十許人行及奔馬時負薪入城賣之擔上挂花
瓢及曲竹杖醉歸獨吟曰負薪朝出賣沽酒日西歸借
問家何處穿雲入翠微每拯人艱危救其疾苦訪之多
不見惟壁有詩云隠居三十載築室南山巔靜夜翫明
月閒朝飲碧泉樵人歌壟上谷鳥戯巖前樂矣不知老
都忘甲子年好事者題之於洛陽同華傳舍間天寳中
李白自翰林出覽之曰此僊人詩也乃游新安涉谿登
山累訪不獲題其菴云我吟傳舎詩来訪真人居煙嶺
迷高跡雲林隔太虚窺庭但蕭索倚杖空躊躇應化遼
天鶴歸當千載餘是冬野火燎其菴不復知所在後百
餘嵗至咸通七年郡人許明奴家有嫗入樵南山有人
坐石上食桃甚大謂嫗曰我明奴祖也嫗言常聞僊翁
巳得僊多年宣平言爾歸為我語明奴我常在此山中
與嫗一桃食之而美嫗自是増食顔童體輕中和後兵
荒相繼明奴徙家避難嫗入山不歸後人時有見之者
身衣藤葉行疾如飛逐之升林木而去
　　　聶真人(師道/)傳(從孫紹元/)　　羅　願
聶師道字宗微歙縣人少入老子法中事道士于方外
後得内傳服松脂法乃與同志登績溪百丈山採之夜
半峯頂月明有天樂起東南紫雲中乆之聲益近至石
金山少止兩山相距三十里然頂上相望纔咫尺少時
􁐸小鼓復通奏笙簫金石絃匏以拍節大鼓其音清揚
不𩔖人世至鷄鳴止山下居人是夕皆聞之同行者歎
曰方採靈藥而所聞如此此亦君得道之證也後泊南
岳招僊觀聞蔡真人舊𨼆去洞靈源不逺山中時有見
之者迺辟穀七日獨往日暮有樵者坐谿上告以蔡君
所居深逺不可到東有人家可宿樵者因凌水而渡師
道目送之東行見草舎籬落主人𩔖農者年可三十許
問適見樵者否此蔡道者也因投宿啓黄甆合得茶飲
之絶佳明旦行有老父問所從来謂曰蔡君父子偕𨼆
此山昨夕所宿即其子也折草長尺餘形似薑苗師道
咀之而甘因使取水遂失所在自是益精健還觀巳月
餘日乃知彭真人亦嘗𨼆此山也後居郷里每入山虎
豹遇之皆弭馴伏拊之乃起或以所採薪藥令負還以
故歙之近山頗有猛獸而不為害後將復往南岳聞漢
梅福梁蕭子雲皆𨼆玉笥山中乃三游郁木坑見丈夫
布衣烏㡌年若五十許人相問勞巳謂曰子宿業已凈
應有名玉籍雖未即飛升當亦度世我謝修通也本居
南岳與彭蔡偕𨼆已三百餘年知子嘗逰洞靈源吾適
為東華君命主玉笥山地仙兼掌清空觀墳土祀今子
與吾宿有分故得相見然梅蕭日中為小有天王所召
恐未便還非可待也師道跪謝之同行數里忽有草舎
新潔命師道坐木馬上已坐白石鹿上俄有丱角以湯
飲師道神氣灑然修通指架上素書令抽取一卷曰習
之當得道我有弟子紫芝在九疑山徃見之傳我語必
為子盡其㫖矣儻不見者第投書於毛女溪上洞中且
題石壁致吾意言訖忽不見師道已在郁木坑外蓋七
日矣素書言西王母理化衆僊之要然不可盡解遂至
九疑訪紫芝或言毛女溪有一𨼆者莫知其名人或見
之師道累求不𫉬乃投書題石後嘗夢神人稱紫芝教
以疑義嵗餘還山房田頵圍新安師道白太守裴樞夜
縋見頵頵為斂兵又為請陶雅為守楊氏據有江淮召
至廣陵建真元宫處之使為人祈福號問政先生一旦
謂弟子曰我為僊官所召言訖而逝比斂棺有聲視之
若蟬蜕然因就葬之數日有自豫章来者言見之於道
以一小童自隨云離南岳多年今當暫徃耳所至多宿
舊逰觀宇半年後又有見之於衡陽者云歸通源矣後
二十年問政故居之上數有雲鶴盤旋衆請於楊氏發
所藏衣冠歸葬自揚至歙千餘里其上常有雲氣兼鳴
鶴翔導至山三日而散楊氏加贈銀青光祿大夫鴻臚
卿從孫紹元
紹元字伯初母程氏始孕便畏葷夢天人指其腹曰此
子當證道果長好文史尤精𤣥學嘗詣金陵受戒籙是
夜夢入一城官府嚴肅中有朱衣者凭几謂紹元曰此
司祿之所也可自閱籍籍上圖形旁題云聶紹元十八
入道二十授上清畢壇三十六徃南岳遂掩巻而寤乆
而還問政山築室號草堂事母勤瘁不交流俗自號無
名子世多以鍊師稱之忽晨起沐浴戒家人以伯祖有
訓宜世勤修鍊毋忘太上教俄有四鶴集于屋有光自
空而下逺望疑以為火至則無他而紹元已化矣先一
夕告母曰胡将軍至可備酒果至是若有就坐者詰旦
僕夫自外入云錬師與三道士衣朱緑乗馬武士冠帶
從者數輩飄然南去鍊師回首語之曰吾徃南嶽矣最
後一人云為語宅中謝貽我酒果嘗撰宗性論修真秘
㫖各一篇學士徐鉉及弟鍇稱之曰吳筠施肩吾不能
過也(黄山谷書問政先生誥後故淮浙宣歙管内道門/威儀逍遙大師問政先生新安聶師道宗微少則)
(事道士于方外發迹逰名山數見異人楊行密開府於/揚州宗微實輔佐之蓋為國師三十年楊氏之末解化)
(而去弟子葬之舉棺唯衣履存焉此贈告楊溥私號順/義七年也方外之兄徳誨為新安太守乃於郡之東山)
(築屋以居方外號為問政山房問政之名或得於此誥/中大丞相守太師中書令東海王臣温徐温也特進守)
(侍郎潯陽公臣知誥李昪也問政先/生故翰林學士冠卿之五世祖也)
　　　丘殿丞(濬/)傳　　　　　　　張　鉉
丘濬字道源黟縣人天聖中登進士第因讀易悟損益
二卦以此能通數知未来興廢早嵗游華陽洞求為句
容令秩滿以詩寄茅山道友曰鳴鳳相邀覽徳輝松蘿
從此與心違孤峯萬仞月正照古屋數間人未歸欲助
唐虞開有道深慚巢許勸忘機明朝又引輕帆去紫术
年年空自肥厯官殿中丞嘗語家人曰吾夀終九九後
在池州一日起盥沐索筆為春草詩詩畢端坐而逝年
八十一及殮衣空衆謂尸解光禄大夫滕甫元發為太
守為記其事葬于九華山後數年有黄衣人持濬書抵
滁州家人啓封持書者忽不見書中云吾本預僊籍以
推步象數謫為泰山主宰又句容志景祐中濬以衛尉
寺丞知縣事濬明天文有占星臺(宋朝事實云丘濬少/隠於華山多蓄異書)
(嘗遇異人傳太一遁甲法精於易洞吉凶之變周游天/下嘗至五羊以詩上太守云碧睛蠻婢頭纒布黑面蕃)
(兒耳帶環幾處樓臺皆枕水四周城郭半因山又云脣/上腥臊惟蜆子口中膿血吐㯽榔又云風腥蠻市合日)
(上瘴雲紅太守覽之不懌曰今四海一家玉帛萬里至/於四方之民言語不通嗜欲不同自其性也子何好惡)
(如此濬曰詩人之言當如此康定中嘗上觀風感事詩/一百篇徃徃譏刺權貴嘲宰相張士遜詩曰中書壊了)
(朝綱後方始辭榮學退居又嘲張耆詩曰西鄙用兵閒/處坐可能羞見碧油幢又嘲執政曰密院中書多出入)
(不論功績便髙遷金銀一似佛世界動便三千與大千/執政怒且以其詩多及朝廷休咎於是言於上請誅之)
(仁宗曰狂夫之言聖人擇焉古有郇模哭市其斯人之/徒歟至皇祐中以為光禄寺丞其詩今略載於後三聖)
(艱難平九有纔當陛下守宗祧太平日乆還知否官濫/民窮士卒驕太陽日日無光彩隂霧相侵甚可驚臣道)
(昬䝉君道蔽天垂警戒最分明太隂度度臨南斗南斗/當寅屬艮宫月是大臣艮是主何人貪位竊天功太祖)
(艱難恢帝業庚申起厯到庚辰庚辰自是九九數國事/邊機合鼎新太逰太一臨西北便有干戈動此中五将)
(三門如不㑹漫言邊吏盡英雄小逰丙午歸東北内外/宫中兩相来客算雖然二十五其知迫脅也成災辛巳)
(依前二十五推移入義到東南若論大将并㕘将中國/文昌苦未堪天𤣥日朗侔君道兩字諱来三十春况是)
(人間瞻仰地無天無日有何因門立正陽因火徳而今/名號異當時尋思失道由宣徳失徳須防仁義虧好是)
(四京兼九府人人盡著窄衣裳天垂大意還知否急迫/須憂萬事忙取士只慿詩與賦謀猷方略悄無聲今朝)
(正是求賢際又把科場引後生枉費民財修郡學總/言聲譽比文翁其中只聚漂浮輩教化根源恰似空)
　　　三靈山人程(惟象/)傳　　　　程　祁
居婺源石墨鎮三靈山有程惟象者以方術名於當時
惟象字則之與先祖叙世契舊矣往来江淮間亦目擊
其言事大抵十中八九如今權渭帥毛校理漸未第時
則之言二十九嵗決登科第又家君以淮南幕令泰興
則之言四十後改官升朝皆如其言以至兩丁家艱年
月日時皆中又章丞相惇在翰苑則之言後當以事出
守東南有水傍州自此不快却有還朝之命則決正鈞
席後果左遷湖州丁内艱服闋遂領大政又家君在婺
源時徐少卿總守歙游郎中通守饒則之言兩郡皆災
饒為甚游必不起徐亦止於此未幾游果卒徐罷歙竟
致政又竇學士卞以書屬家君問則之則之云數巳極
矣與前歙守王郎中同乆之王卒於京師而竇亦死於
遷謫凡此皆記其實也祁學進士時年甚少每科詔下
則之輒見勸未宜徃頃逢如鷄戌乃如公志兼姓名少
為人所道嵗在辛酉祁忝郷書明年南省奏名在第一
賜集英第進士迺壬戌也調補信溪掾待次於郷里則
之忽過訪曰子於我厚者惟象老且死恐一旦先朝露
不及相屬也因袖出朝賢記贈詩刻并故工部楊侍郎
佐左丞皇甫泌理寺丘丞濬所為傳序願子異時為我
銘墓俾我實迹有傳于後是在子也以姓家舊相還往
且其意厚不敢辭然未必其果死也後數月祁侍家君
赴建昌任忽一日則之遣僕送書赴葭函伸紙乃叙違
之語相繼其孤鑄以不起報則之之託鑄不之知也乃
以銘問於天台方佐著洵武祁悵然乆之為賦輓詩云
昔讀先生傳埋銘屬鄙文里門經嵗别人事一朝分宿
諾成虚語遺言忍重聞傷心吟楚些知我不欺君則之
平生見於皇甫右丞之文甚詳其略曰侍御史馬遵員
外郎李康為舉人時同問則之則之云馬二十四當成
名不出十年典南方大邑仍損初妻再婚必徵姓貴族
後果自臺職謫官宣城至儀真見則之則之又云不乆
復職尋将漕京東數月果還臺且云夀終於四十七鄱
陽程廉志其説於壁皆驗又云李馬必同升官至員外
亦如其言吕景仁初自殿中侍御史責倅金陵以父諱
欲請易地則之云已有遷書矣不須也數日果徙知衛
州俄還臺歙王景都官問則之則之云請過夏至言災
福前一日景又嘗以丞郎命問則之則之云今方遷謫
在南方明年當改官復職矣乃張給事存時左遷鄱陽
次年遇大禮恩貳起部遂復職知豫章又張尚書方平
鎮金陵問一丁酉人命則之云天寶星行初度不可作
内職夀止五十四乃嵇頻也是年除内相不及拜命而
終丙戌年則之游儀真是時三發運使向傳式袁抗許
元皆問動静則之云二月袁為三司副使八月向亦為
省副許亦遷發運副使又言終於兩制朝廷故事不由
科舉不預選御史遂為待制而終杜起自廣西漕移兩
浙則之語杜曰此去一日除三内制數俱盡乃陳執中
蘇紳滕宗諒也並如其説杜贈詩云有驗如有神蓋謂
此也又沈遘年十六則之云二十二嵗必登鼎科范大
㕘守杭州則之云享年六十四後皆驗泌傳聞則之生
則性樂隂陽年十六喪父在哀戚中夜夢一人云子有
道氣而喜術數予司馬季主之師也後此三年可見我
於九華山中則之念念不忘年十九遂游池陽於九華
廟中見一人如昔日者夢謂則之曰子乃有信是可教
也授以要訣十餘年自此洞達幽微知人夀夭矣泌聞
之而未及見也甲午嵗自右省出守雒陽故人王億與
則之俱来謂泌三十一嵗成名有酉生子泌念此人所
習知未之奇也又云心靈夢靈此稍異矣泌平生所為
多先有饗既去留曰此月中旬日當遷是日乃初七日
也泌頗不以為然至旬有二日邸吏報云當遷移翼日
云除書入遞矣又數日寂然無聞至十九日乃到郡顧
異其言曰但差一日及取歴視之此日乃二十日節氣
也噫言術者多矣未有如則之之準的又故丞相王荆
公安石贈詩云家山松菊半荒蕪策杖人間信所如占
見地靈非卜筮算知人貴自陶漁最諳郭璞言皆驗竊
比顔含意又疎只欲勒成方士傳借君名姓在新書其
為名士所推重如此又歐陽文忠公有書帖往還情分
甚欵又則之家藏永昭陵御書于寳墨閣朝士賦詩甚
多李龍圖師中句云心懐婺水身難到事感昭陵涙獨
傷最為警䇿云(按羅鄂州志謂惟象占驗事多逸考之/程氏都官譜中有傳甚詳今首著之而)
(附羅傳於下○程惟象婺源人以占算游京師言人貴/賤禍福若神家近三靈山故自號三靈山人英宗潛邸)
(時惟象預言其兆既貴得賜御書王荆公贈詩云占見/地靈非卜筮算知人貴自陶漁謂此也而詩人梅聖俞)
(之屬皆有詩送之耆老猶及見其家有御書樓者獨其/占驗事多逸或言惟象有子傳其術宣和中太守盧徽)
(猷嘗汎令占卦成而色不懌問何所宜曰是於占皆無/所宜矣獨可以興土木耳曰何以言之曰卦為困於文)
(有木焉其外一横一從若今匠之尺者二所以製夫木/也盧公喜曰吾欲大為譙樓為是占也是役也度山而)
(材具工徒無跌其占則/從矣而論卦乃爾何也)
　
　
　
　
　
　
　
　
　
　
　新安文獻志巻一百上
欽定四庫全書
　新安文獻志巻一百下　　明　程敏政　撰
　　行實(方技/)
　　　書歙州鄭姑事　　　　　　蘇　轍
歙州鄭仙姑其父曰鄭八郎學道者也家於歙之東嶽
廟前家有一小閣姑幼與父居閣上客至父見客閣下
姑自上捧茶湯下率以為常然人未嘗見閣上有烟火
父死斂棺中不葬姑言父非死也如是數十年未嘗出
城門人或見之百里外亦略言人災福以此歙人大敬
之予為績溪令欲一見㑹解縣到郡謁之聞其舊宅嵗
乆摧壊是嵗大風雨夜中屋毁有聲鄰居疑其壓死旦
徃視之偶有一木斜倚牀上牀得不壓而姑鼾睡未覺
人尤異之予問其年曰八十矣然處女也予詰姑年八
十而不嫁何也曰吾誦度人經故爾予曰度人經安能
使人不嫁曰此經元始天尊所説元始天尊生於天地
先立於天地外安得不爾予曰姑誤矣安有能出天地
上者曰此無他蓋亦道耳予曰道則能爾然何與姑事
曰君謂道不在我然我身何者非道予歎曰姑乃知此
邪明日略訪我當具一齋姑曰我隨有而食不擇葷素
明日即至略能飲酒食肉予問以養生曰君今如器已
破難成道予徧以術問之如導引嚥納燒煉皆曰非是
予曰竟以何者為是徐曰人但養成嬰兒何事不了予
曰嘗有人於百里之外見姑豈嬰兒徃邪微笑不答予
偶復謂曰姑家在嶽廟前廟中望水西山林極佳姑亦
嘗至廟上否曰我道家不信神佛未嘗徃也予曰道家
不信神可也如佛與道何異佛説般若心經與道家清
静經文意皆同姑誦清静經予覺其不習佛法因問之
曰經所謂五藴何物也曰五行是也予笑曰姑未嘗學
佛而遽忽之可乎五藴即所謂色受想行識是也姑黙
黙而巳
　　　雪山子(道茂/)傳　　　　　　羅　願
雪山子道茂歙縣紀氏子少時每遇盛夏輒以昏暮伏
草莽中求以身施蚋者二十年始住休寧普滿院時郭
公三益為尉間數與語郭公由是好佛法後住通州白
狼山晚歸自號覺菴未嘗為人白推或問之答曰是第
一義者可輕以假人邪有妻死求出家者茂終不納曰
被一時所激非為法求也此人再娶已又買妾竟如所
料大觀中郡守使其郷僧行月住天王院月自言雲門
下求與茂通法屬茂不答及茂去世月言彼非坐滅乃
其徒偽為之守使檢尸檢者踏其要股使伸伸巳隨結
焚之西闗渡頂骨諸根不壊烟所及雖水皆得舎利有
池陽百問行於世(寧道者婺源汪氏名道寧壯嵗以道/者游四方蔣山泉禪師許為法器還)
(家棄妻子祝髪㕘五祖演禪師誦金剛有悟演印可之/辭去游潭州天寧為第一座尋住報慈開福政和三年)
(十一月四日沐浴小㕘次日告衆曰晷運推移日南長/至天地一陽生萬物敷奥義生死與去来從来無忌諱)
(華藏門開主伴俱備師子翻身象王游戲如今不究根/源直到龍華三㑹某甲作道人四十年為僧三十五夏)
(始作道人時日誦金剛經二十卷在明州育王山燒浴/誦至於此章句能生信心以此為實不覺脚在湯桶脚)
(皴桶破當體獲解脱道證本元常無奈彼處宗師驀頭/印證自此徧㕘明州諸尊宿雪竇老良禪師過天台㕘)
(湧泉覺至開先見心印到衢州㕘紫湖誠入廬山見羅/漢英説禪祖偈至圓通㕘法鏡禪師將住一年渡江到)
(三祖見宗禪師深入㫖趣得游戲三昧到太平見靖禪/師提趙州狗子無佛性話師資方順透身便退回至白)
(蓮峯下再来菴前見一蓬頭老人提忠國師古佛净缾/話如削下千片重擔自此之後方脱去貼肉汗衫無奈)
(業縁未盡紹報慈開福道場某甲初七日與大衆相别/脱去殻漏子别有前程出家佛子徹髓徹皮三昩海中)
(游戲自在輪迴界内任意升騰所以俱尸城畔槨示雙/趺熊耳峯前新攜隻履前人不了累及後来畫様起摹)
(至于今日又道吾紫磨金身今日即有明日即無若道/吾入涅槃非吾弟子道吾不入涅槃亦非吾弟子於此)
(檢㸃得出不唯穿却黄面老子鼻孔亦知報慈落處其/或未然報慈與麽来滿世無相識水月與空華誰堅復)
(誰實住院經五年都盧如頃刻瑞雲散盡春風生失却/文殊遇彌勒咄至初七日升坐衆纔定即巳逝矣得其)
(法者月菴道果而郡僧覺文嘗㕘之文歙縣楚氏子與/兄道才皆出家游方有聲道才㕘東林總住威勝軍天)
(寧自號海上横行才道者/而文嘗住蘇州穹窿山云)
　　　張承務(擴/)傳(弟揮孫雄飛/從曾)　　羅　願
張擴字子充歙縣人少好醫從蘄水龎安時游時同學
六十人安時獨喜擴後聞蜀有王朴善脈又能以太素
知人貴賤禍福從之朞年得衣領中所藏素書盡其訣
乃辭去南陵有富人子傷寒不知人氣息僅屬擴視之
曰此嗜卧證也後三日當蘇蘇則欲飲欲飲與此藥必
熟睡覺當得汗也已而果然當塗郭祥正子患𠻳肌骨
如削醫多以為勞擴曰是不足憂就坐飲以藥忽大吐
使視涎沫中當有物視之得魚骨宿疾皆愈在建業有
婦人叩門求醫者擴不在其弟揮為診之及歸揮具言
其狀擴曰苐與藥如是且瘳矣此其脈當嫠居三年左
乳下有誌也驗之信然嘗有調官都下者擴診之謂曰
蝦游脈見不出七日當死後五日得通判齊州喜曰張
擴妄言耳我適得官何謂死哉又二日晨起進盥仆地
即死建中靖國初范忠宣公方召而疾作問曰吾此去
幾何擴曰公脈氣不出半年公曰使某得生至京師則
子之賜巳遂與偕行至京師奏補擴假承務郎未幾公
以不起聞董正封知歙州擴以太素切其脈曰承議今
嵗當奏子正封自以官不應格又非郊嵗以為疑適宛
陵有幕官至者與語及之客曰是不可信彼亦以此語
許吾州守矣㑹徽宗登極守臣子弟例以捧表得官崇
寧中黄誥待淮西提刑擴謂曰大夫食祿不在淮西行
且還朝矣然非今日宰相所謂宰相者猶未起起則有詔
命不滿嵗當三遷又曰大夫不病而細君病憂在九月
及蔡京當國誥被召還嵗中自戸部吏部遷左司郎中
而妻劉亦適以九月卒尚書蹇序辰知應天府擴謂曰
尚書無官脈旦夕當有謫俄被㫖放歸田里後見之曰
當守州果得杭州汪丞相微時祁門宰陳孺使徧視在
學諸生次至公曰君位至宰相然南人得北脈名宦當
繇北方起未幾登第調北京大名主簿不出北京積官
至中大夫中興遂為上相謂胡殿院曰君當登第然脈
未圓嵗在辛卯見之曰不出此嵗矣明年果登第擴後
以罪謫永州至洪州晨起見帥曰擴今日時加午當死
後事以累公帥曰何至是擴曰吾察之血已入心矣退
使人伺之及期卒揮字子發傳兄業為人純孝有常士
大夫多愛重之(洪杏庭續志揮字子發承務擴之弟就/學於兄盡究其術繼以醫名家羅公汝)
(楫在諫垣日揮為診視僅許以官至尚書及如所除復/叩以脩短揮答以夀滿七袠已而果然黟宰赴郡稟議)
(謁揮察脈深以家貧親老音問乆缺為憂揮屈指數日/語之曰来早必得家書親庭無恙但憂喜相半爾宰復)
(叩之揮曰維熊叶夢非喜乎所可憂者嫚藏誨盜也翼/旦悉如所言為人温靜有常尤盡孝道母葉病三載不)
(能興朝夕扶持一飲一藥必親視之未嘗少怠及終哀/慕執喪過人紹興癸酉仲子師益預郷薦後值皇太后)
(覃恩舉人父母年八十者皆賜初品官揮夫婦年並應/格郡守洪公适欲為奏請揮對以齒邁待盡窮閻分也)
(豈敢僥覬異恩堅却不就識者高之自宣和以来前後/郡守莫不曲加延遇如直閣孫公佑侍郎唐公揮待制)
(曽公開内相汪公藻皆就醫於揮喜其無梔言蠟貌樞/密何公鑄尤加敬異四方求醫者不以貴賤為輕重一)
(濟其急起疾於垂死者甚夥素讀儒釋二書易簀前一/月即不茹葷将終沐浴試衣戒家人無諽誦金剛經終)
(巻而逝年八十四季子師孟字彦醇居巖鎮日有病風/寒者垂死棺衾悉備而家人號泣矣彦醇視之笑曰此)
(熱極證也以新汲水和藥飲之夜半必退熱能曉人事/不妨敲戸来報至期果蘇及使人敲戸彦醇已整衣秉)
(燭而待遂往投以匕劑次日即復生環山方氏有病心/恙者持刃殺人醫者皆莫能療彦醇探囊取一藥投之)
(經夕而愈且留藥語之曰来嵗某日病當再作宜再投/以此藥後三嵗某日復作則不可療矣提刑汪文振未)
(第時彦醇許以登第位至從官後皆如所料揮之孫杲/字季明切脈亦精幼診伯父疾謂蝦游脈見不出七日)
(果如期而逝親黨汪氏以疾診脈年當科舉杲語之曰/青龍脈見惜未及全全則預正解今當小中爾未幾果)
(預亞選著醫説行於世擴從曽孫雄飛生雄飛幼孤執/喪過哀言及必涕張公三英子粲郷先  也大奇之歙)
(令廬山彭公方授以禮記之學得其精要郡學錄祝公/筠朱文公母夫人之姪也以女妻之嘉熈丁酉亞郷貢)
(即絶筆時文不應舉専教授郷社子弟從游常四五十/人作家訓謂立身自名節始名節自孝弟始不事生産)
(不迹訟庭不欺暗室無故不入城市是非不留胷次喜/怒不見顔色行不踐蟲蟻言不輕訾笑手不離方册燕)
(居必正衣冠道逢長者必拱手立遇婦人必以袖障面/先塋近者三五日一省逺者月一至塋傍近有鬻地者)
(族人貧而鬻祖産者必節縮脯金贖之中表子姪誓之/曰言行不相顧者吾無取焉皆訓勵成人從兄子早孤)
(心恙視如子撫之終身族里窶者必隨力賑之戸侍朱/公在表兄弟也御史吕公午表姻也方二公在朝皆未)
(嘗以書請託郡新創紫陽書院成堂長舉請月一謁祠/致餽答曰謁祠尊師也干祿非也却之殁之嵗豫撤講)
(帷逝之前一日沐浴端坐誦全生全歸之章家人驚問/書孝悌忠信四字明日晨起盥誦瞻禮就正寢而化遺)
(命早葬深藏勿用浮屠晚扁書堂曰明善門人許豫立/等私謚曰明善先生年七十七子太初六亞郷貢為郡)
(直學錄咸淳丁卯以禮記/領郷薦孫炳煥皆業儒)
　　　宗白頭(嗣宗/)傳　　　　　　羅　願
宗白頭者名嗣宗歙縣陳氏受業水西寺試經得度年
二十游方㕘徑山睿深見器重去即龍門逺道林勸江
浙廬皖荆楚湘漢之間凡菴居屛處禪林所稱者輒造
而問之聞洞下有覺首座在大洪山宗夀長七齡僧先
一夏服訓累年殆忘寝寐覺嘗問皓月當空時如何宗
云正是恁麽時節反覆酬答忽有省後從覺於泗州普
照覺去遂代之時建炎初也開堂云喝井庵畔似真似
偽㫁足巖前乃精乃粹遂為覺拈一瓣以酬法乳諸方
乃知洞下一宗復有人矣尋住常州善權及明州翠巖
雪竇嘗示人曰大衆體究此事第一不得依様畫胡蘆
第二不得去古人背後义手第三不得守株待兔第四
不得無繩自縛何謂依様畫胡蘆如今學者不肯退步
休歇一向用心强作道理見古人立箇拳也立箇拳劃
箇圓相也劃箇圓相提起座具拂袖便行及至窮究著
黑漫漫地何謂古人背後义手學者巳是不明日夜商
量古人公案這箇話又如何那箇問答又如何設或㑹
得秪是别人底被他言語攪縛得来不成腸肚豈不見
道若要提唱宗乗須是從自己胷襟流出何謂守株待
兔有種學者認得箇影響秪管泥在一處或良乆或退
後認著不忘一生無動轉長沙道百尺竿頭坐底人雖
然得入未為真百尺竿頭須進步十方世界是全身何
謂無繩自縛學者在衆中不肯親近尊宿決擇此事但
認箇自家休歇一向癡坐從朝至暮秪管瞌睡所以道
透網金鱗猶滯水迴塗石馬出沙籠若是本分坐禪人
孜孜念念未嘗暫時與此事有絲毫隔行住坐卧常在
其中不見洞山在方丈坐有賛歎者云僧家好終日無
事山云莫如此説僧有僧事俗有俗事山僧在此無翦
指爪底工夫且道洞山在方丈中作箇什麽見得僧堂
裏亦不是閒坐處若不恁麽見去盡是虚度光隂直須
念念無間㫁步步無間㫁時時無間㫁處處無間㫁有
僧問曹山如何是無間㫁底人山曰曹山今日傷盃僧
曰某甲不㑹山曰東西不辨即是到這裏作麽生體悉
乆㕘髙士相證明後學初心各自努力将終書偈全心
自照無佛無人諸縁不共時至便行其全身建塔于雪
竇而翠巖取其大衣藏于無際庵閲世六十九坐夏五
十四宗貌清癯氣韻平淡慈忍無嗔恚徑山杲少所許
可嘗賛之曰太湖三萬六千頃之渺茫即師之口也洞
庭七十二峯之峭峻即師之舌也不動口不饒舌已説
今説當説也大奇也大奇此是吾家真白眉
　　　南薫老人吳(源/)傳　　　　　洪焱祖
吳源字徳信休寧人號神醫自其上世有名諒者本嗜
學遇異人於郊授以異書忽不見視之乃金匱玉函之
秘遂造活人之妙再傳至豫號松蘿居士長於詩亦得
是秘豫子源以樞密汪公勃保奏引試醫之七經百人
中獨冠其首授入内内宿稍遷至翰林醫官療勞瘵疾
奇中邑宰黄法奭妻病劇禱于北斗以祈應夢一少年
衣紫長裾戴逍遥巾一人指曰此神醫也能起汝疾黄
遂遍召諸醫獨源衣冠與夢符一見謂飢中伏暑三日
而愈診一妊婦曰是兒左手多一指又診一妊婦曰是
當生三男已而皆驗嘗遇一人仆地診之謂為蟲證鍼
其腹曰巳中其頭矣病者果吐痰中有蟲如蜥蜴頭有
細竅其人即起謝去神效不可數紀每曰醫雖十全不
過一藝官至和安不過一醫遂棄官隠于儒號南薰老
人有南薰集詩詞千篇與竹洲二吳先生游作詩訓諸
子警句云五世活人功已積一經教子意難忘爾曹好
展摩雲翮伴我黄花晚節香嘗謂功名非必身享當在
子孫也乾道癸巳冬建康留守洪樞密抱病招中都旁
郡醫集皆束手相視時漕程公叔達以同郷之好强致
之診視即曰由驚氣入心而得洪驚問曰何其神也因
言捄焚而得疾服藥即瘳留以待春源曰吾無春脈歸
甫旬攝衣而逝(程約字孟博婺源人世工醫其先有號/種徳居士者邑宰許脅部因改其所居)
(之坊為種徳坊約精鍼法同邑馬荀仲自許齊名約不/然也太守掌爰嘗有疾馬為左脅下鍼之半入而鍼折)
(馬失色曰是非程孟博不可約至乃為左脅下一鍼須/臾而折鍼出疾亦隨愈由是優劣始定馬亦名醫為辛)
(稼軒客嘗贈之詞見集中又有程汝清字正子亦居士/之後善太素脈豫言人禍福生死神驗聞金國歸正人)
(郭統領得魏城武師岐㵼補過注法往師焉自/是疾無乆近應鍼輒愈著醫方圖説行於世云)
　　　江先生嚞傳　　　　　　　洪焱祖
江嚞字明逺婺源人以醫名家十五世嚞益通儒書務
以其術活人則大所居為施藥室抗層樓扁以登雲逺
近病者集其下一劑輒差邑嘗大疫以大器煑散巡疫
家遍飲之邑宰季君子思夢神告曰吾謹避江君病者
愈矣既而果然理宗乆不豫前郡守范鍾當國薦之召
至一再進藥上遂安自是五日一朝常從容賜坐屢欲
官之不願也禁中但呼江先生丁賈擅權嚞於上前言
之無隠罷實田及太乙宫役嚞力居多居京師十年一
旦稱疾丐歸賜宅一區無何理宗晏駕嚞蓋豫知之矣
子世良浙西帥幹孫靁字矢澤登第授蘭溪縣主簿初
娶甲路張氏甚富劵撥田若干畆張後浸微靁至婦家
謁謝其家懼不能如約靁潛使人歸取劵對婦衆焚之
曰吾豈為此者哉性沖澹嗜酒晚自號陶陶翁今年七
十九從子世臣母疾兩刲股以進輒愈嚞嘉其誠孝俾
居登雲董和劑忠厚悃幅未嘗疾言遽色病者至皆親
視之雖瘡瘍穢惡手按抑箴砭無難色世臣有子雯讀
書博學至今居登雲比城東三失火延燒民居樓獨不
燬人以為隂徳之報云
　　　金野僊(梁之/)傳　　　　　　洪焱祖
金野僊梁之字彦隆休寧人野僊其自號也兩浙提刑
受長子以䕃為奉新尉一旦若狂惑者不滿秩棄歸自
是袒跣垢汙走歙之墟落動旬月不食夜卧往往有光
樞密朱公樸以謫来一見則曰是八百僊之一也直以
金丹動盪故有此態度爾起城南道堂以處之㕘政周
公葵守東陽以書幣招焉報以青山白雲等語竟不徃
好事者莊色辭以問多為䙝語答之當塗宋惠疇始授
厯陽别駕過新安盛酒肴與相對蓋踰月野僊醉輒告
以兵来甚衆慎勿妄書準字宋後攝郡事淮壖倥偬不
輕戮一人乾道間吾州取科名者野僊多豫言其兆市
人密語野僊忽来有所云云皆驚顧以為盡得吾意晚
節多求大黄食之棲止無常處每云我當以八月死幸
毋焚我淳熈元年八月十二日夜半起坐揮扇而逝年
六十有一葬於城陽山立壇其上後有自蜀中見之為
攜家問歸即其殁之嵗或謂之尸解同郡有士人朱南
一字徳修瀟灑閒逸至老不娶喜畫山水梅蘭竹石野
僊曽有詩贈之云寄語月溪朱逸士他年同賞水仙花
野僊殁後二紀南一下世士友相率葬之城陽山正在
野僊墓後時山中水仙花正開其前知類如此南一自
號月溪真逸今郡城水西興國寺吕侍郎祠有羅公頌
淳熈間所為記南一題額
　　　游君務徳(克敬/)墓誌銘　　　曹　涇
古者學無不通而業必以世壹是以儒為命堯典厯象
禹貢水經詩相隂陽誥卜瀍澗通也岐黄醫宗后䕫樂
祖重黎羲和代為天文巫史星厯卜祝乃有司馬氏父
子世也何以通何以世儒也儒無所不知此大學所以
首致知格物而斯文與天地竝也於戲尚矣道散學絶
斯人寖稀予猶於婺源游君務徳見之而於其曽孫太
沖沖古所為家傳讀之而三嘆焉南唐李氏之將亡也
國師何令通先知之曰在甲戌嵗忤㫖怵誅遁迹来婺
源依于妹壻僉判游公潛稍行旁縣始定休寧縣治為
縣擇葬地奇驗遂盡以其學授其甥提幹公翔至十二
世為務徳君漸源逺矣游氏家故青社僉判之父愆仕
南唐為侍衛上將軍出戍荆湖至婺源道卒僉判以葬
濟口金家段廬于墓家焉是以提幹公傳舅氏之學日
詣益邃種有聞人君名克敬早慧伯父伯珍曰是不凡
子吾將以家學試之隨疑即問語皆俊警時方競科舉
崇理學君勵其業而於周程諸老之書熟復深惟必索
其至屢戰秋闈輒北移其銛鋭于青囊来山逝川賢傳
先集足目所到心思赴之於常得新以奇用正至其妙
處如解牛削鐻人不能窺而口亦不能自言也謂狐首
經為地理之祖十元之中包涵大備肆筆箋釋十年而
成海寧端明洺水程公珌銀峯侍郎韋軒王公與權歙
左史竹坡吕公午見之稱善為引為跋使刋布之同邑
梁縣尉事天江公潤身博洽重許可謂其書於厯學數
學易學皆精而神即氣之云深得紫陽之旨蓋天地間
即物皆理而莫備於文字君得於經史深於易辨此固
宜然猶恥以一藝名家課兒暨孫趨庭而聞皆性命之
奥負笈而出必先達名輩之從也君性耿介不為軟媚
孝友天至盎然春如遞而推之遇長為恭在幼而慈無
失色者財不求羨以儉而足交不附勢惟賢是與藏書
之所植桂環之扁曰生桂竹坡公所命也夀藏之所義
取退藏扁曰於密君所自名也晚惟以諸曽孫自隨吟
康節擊壤集為日課於人間事若将忘之一夕恍惚間
如樂聲自空二青衣腰鈴而至奄然化矣至元己夘十
月十五日也生以慶元乙夘三月十五日夀八十有五
配俞氏嫓徳成家先兩紀卒葬三浯嶺道子塢君曽祖
上達妣張氏祖璣妣李氏考若圭妣曹氏子男三人炳
夢龍燦炳質直好義學博詞工凡五上橋門不偶士論
鬱之夀八十二孫男五人嗣建起鳯麟嗣負才識有氣
節於地理精詣其用奇出人意表得年僅五十六曾孫
男八人太沖太和太初藻一初天俊芝椿君未卒時嘗
效傅奕自為墓誌卒之七十二日丁酉之吉襄事方泰
原其所(闕/)　二十二年當大徳庚子沖古來乞銘涇惟
近世朱晦庵先生喜談地理而楊誠齋頗譏郭景純葬
書夷攷景純傳其所註爾雅三蒼方言(闕/)　經楚辭等
皆大儒事既儒矣於葬書何譏其子仕至太守貴矣未
知其學之必傳與否若務徳君承家也逺著書也獨為
儒也的恨予筆弱言不足耳然先世四墓定于何國師
之手前嘗書遺沖古昌言之而沖古又世其學儒者也
何氏世世有彌甥務徳君之後宜益大乃銘之曰
三才一致百世一世一之以儒元命斯寄伊人嗜學緒
于髙曾韋編欲絶况狐首經平子賦京洛紙既貴白雲
青山復自為誌瞻彼泰原不朽者存儒為専門子子孫
孫
　
　
　
　
　
　
　
　
　新安文獻志巻一百下
右新安文獻志分甲乙兩集共一百巻文凡一千八十
七篇詩凡一千三十四篇今太常學士篁墩先生舊所
編也先生編意肇自齊梁而訖于我大明永樂此後則
嗣續編者宗植蓋嘗在校勘之列竊謂宜少引而伸之
否則近世名卿若亞㕘方公憲副荘公都憲程公大司
冦楊公少司馬吳公大司馬程公及郷先生鮑謐齋吳
可筠諸碩儒皆不及登載矣既而郡侯下令俾六邑先
賢之子孫助刋書之費樂從者甚衆衆乃以為是編也
既公其事于人則先生亦有不得専者宗植乃與髙明
尹張君旭上舎鄭君鵬庠生李君汎程君曽輩僣取宣
徳以来諸先達之文五十一篇詩五十九篇以類増入
用以滿願見者之心而一郡之文獻益備雖然先生有
功于新安若山海然不可尚已宗植輩乃以簣土涓流
助之誠不自量而與人為善之美則先生素心天下所
共知者不可以不白也𢎞治十年丁巳秋九月望歙南
後學王宗植謹識
初予編新安文獻志成今少宰鄆城佀公適以謫来知
郡事許為刋布既而公被徵入朝不乆復受詔巡撫南
畿遂下令于郡俾置文梓以俟而繕寫未竟也乙夘冬
予以憂還里嗣嵗春始復葺舊書而佀公所置文梓故
無恙因言于同守瀏陽彭君哲航至休寧寘南山僧舎
召工從事而工鉅役繁費無從出值太守山隂祁君司
員至乃與彭君各捐俸金為倡且用儒學生汪祚等言
求助于先賢之有後者既而侍御三山李君曄以謫来
知休寧事益用作興務厎于成繼守武城王君問通守
南海王君惟節郡推栁城王君經暨歙令豐城熊君信
祁門令江夏韓君伯清婺源令寧陵喬君恕黟令長樂
髙君伯齡績溪令鄱陽胡君漢休寧丞麗水李君文主
簿商丘侯君晟典史宣平朱君盛各以其所勸助者来
相成之工以克完蓋是書之編以字計者一百二十萬
有竒以板計者一千六百有竒非諸君子垂意斯文固
不能致此而興道善俗之功實盛於斯不可泯也謹書
以識𢎞治十年丁巳夏五月敏政書
　
　
　
　
　
　
　
　
　
　
　
　
　
　
　新安文獻志後跋
