#+TITLE: 花谿集-元-沈夢麟
#+DATE: 2018-05-12 10:19:53
#+SOURCE: github.com/kanripo/KR4d0582 master 7b531fa9                
欽定四庫全書　　　　集部五
　花溪集　　　　　　　别集類四(元/)
　　提要
　　　　(臣/)等謹案花溪集三巻元沈夢麟撰夢麟字
　　　　昭原呉興人舉後至元已邜鄉薦授婺源州
　　　　學正遷武康令至正中解官歸隠明初以賢
　　　　良徴辭不起應聘入浙閩校文者三為㑹試
　　　　同考者再太祖稱之曰老試官然知其志不
　　　　可屈亦不强以仕年埀九十而卒夢麟以前
　　　　朝遺老不能銷聲滅跡自遁于雲山烟水之
　　　　間乃出豫新朝貢舉之事此與楊維楨等之
　　　　修元史胡行簡等之修禮書其踪跡相類以
　　　　較丁鶴年諸人當降一格然身經徴辟卒不
　　　　受官較改節希榮者終加一等仍繫諸元曲
　　　　諒其本志也是集為其元孫江西按察司僉
　　　　事清所編凡詩文四百二十四篇夢麟與趙
　　　　孟頫為姻家傳其詩法七言律體最工時稱
　　　　沈八句劉基早與之逰嘗寄贈曰杜陵老去
　　　　詩千首陶令歸來酒一樽其文其人具見于
　　　　是矣乾隆四十三年五月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　臣　陸　費　墀
花谿集原序
昔人謂立言而朽君子不由也然則君子之所由其有
要乎噫難矣哉先輩之人學博而用周資深而積厚得
志於時有所叙述諷詠典則之製成和平之音著間或
酬應無故道焉不得志而隠約於下亦率如是以自表
見士林傳之後生仰之槩諸平生未嘗䂓䂓著述而埀
聲文苑則擬之立言可也謂之不朽亦可也雖然抑有
幸不幸存焉竊觀徃世唐宋之文盛矣大家顕人昭昭
可數其他刻意文章篇目浩瀚具在藝文等志孰能盡
見之哉盖并其初稿而亡者多矣譬諸斷梗漂木泛泛
煙海雲濤之間非無羙材異質然倐忽蕩散莫知所之
其有沉沒沙石乆而獲出因有居士之題假山之號豈
非幸哉文章之顕晦葢亦有然者甚乎其為難也元之
世文好贍蔚論者謂南膩理而北雄剛格致頗不同文
儒善以才自馳騁晚值改物濡化更務本實葢文之不
可泯者若呉興夣麟沈先生其人歟先生精易學舉後
至元己夘鄉薦授婺源州學正遷武康令至正多故解
官歸歸安花谿故里時誠意伯劉公遊宦閩浙與世齟
齬毎相依谿上嘗寄贈云杜陵老去詩千首陶令歸來
酒一罇其評品許與至矣國初以賢良官徴先生辭疾
不復仕退以詩文自娯三校文閩浙再同考㑹試髙廟
禮重之面稱為老試官年埀九十而沒先生博學厚積
得志之日少隠處之日多感遇酬應富盈巻軸有花谿
集藏於家尚論文事可謂老而成矣不意家罹禍子孫
謫戍北鄙集遂散逸近嵗先生之𤣥孫刑部郎官清録
囚南畿過故郡訪求士夫家録得今本什一千百耳珍
藏惟謹請言以弁其首予謝病索居乃縱觀焉馴狎仙
禽逥翔於野未見凌霄之勢然羽儀楚楚精神俊逸自
是出塵物也聞翰苑鉅儒欲選類國朝文字其能遺於
斯集哉予喜先生之有遇且彰清之能孝不辭而序之
𢎞治六年癸丑秋九月朔賜進士第資善大夫致仕刑
部尚書莆田彭韶書
欽定四庫全書
　花谿集巻一　　　　　元　沈夢麟　撰
　　賦
　　　清平山賦
夫何清平之山鬱鬱蒼蒼來神秀於天目萃佳氣於錢
塘浮紫蓋而軼雲雨吐金景而凌朝陽豈天造而地設
將俟時乎發祥爾其盤迴怫鬱坡陀衍迤襟帶乎三江
磅礴乎九地壯吳越之雄藩應斗牛之躔次翼然若鳯
凰之鶱騰奮乎若蛟龍之贔屭若乃林霏歛夕爽氣澄
空鏘百泉之琴筑涵萬谷之笙鏞散天香於琪樹探月
露於珠宫兹山之爲清所以沛甘澤而振皇風也既坦
既夷不陂不側鏟㟧岝之巖崖翦䝉茸之荆棘布黄金
以爲地展白雲以爲席兹山之爲平所以息干戈而奠
邦域也其東則天塹壁立海門中開納日月之出入通
潮汐之徃來渺靈槎于滄海接仙袂于蓬萊其南則神
禹之穴勾踐之區山千巖其競秀水萬壑而争趨帆落
西陵之渡歌回逺浦之漁西望則靈鷲之峯呼猿之洞
聳樓閣之驚飛鍧鼓鐘之迭送瀉千頃之玻璃亘六橋
之螮蝀北望則萬室鱗次百廛棋布塞車馬於康莊聚
貨財於商賈薇垣拱宸極之尊栢府肅秋霜之署蓋嘗
登高眺逺覽今撫昔感鴟夷之忠䰟弔祖龍之荒迹射
潮之鐡箭沈沙艤浙之艅艎遺石老孤山之梅梢淡蘇
隄之栁色雲昏葛嶺之青月冷岳墳之碧慨徃事之銷
沈漠然如長空之鳥沒也地蹙吳㑹天開聖朝皇風逺
播隂冷潛消閔海隅之黎庶分廊廟之䕫皋偉和寧之
忠獻宣德澤而甄陶疏河流之活活賑饑民之嗷嗷藹
甘棠之蔽芾聿新廟之岧嶤猗歟相君世濟其美帝念
南邦民亦勞止汝其徃哉繼汝先志相君是來承命弗
替起疲癃於羣生化强梁於四裔妖氛廓清文教漸被
思前王而不忘崇棾宫而蕆祀赫祠宇之再新勒貞珉
而昭示日吉辰良禮備樂彰牲牷肥腯桼稷馨香集賓
僚之濟濟沛文物之洋洋化民德而歸厚衍流祚於無
疆嗟惟此山俯仰千古表清平之嘉名與邦家而永固
故覽兹山之清者可以滌蚩尤之霧履兹山之平者足
以遵皇極之路小子何知明時欣遇奮藩籬之弱翼勉
登髙而作賦冀天風之我吹附青雲之髙步
　　　金雞竿賦
太白流英昴宿宣精妙二氣之轇轕屹一柱而崢嶸近
日月之精華宅天地之清寧此非金雞之竿所以肆赦
而得名者乎方其星沈麗水天雨櫟陽黄龍韜其瑞彩
白蔵耿其寒芒質從革而不變材遇礪而愈彰若乃牟
麩委赤𤓰子隕黄霜菊爛其有色月桂屑而無香圓鈑
肖乎馬蹄紫鏐𠻳乎禽吭闡富媪之珍秘哭(闕/)母之灝
蒼爰篚而筐爰襲而藏九牧貢於内府三品來乎維揚
于時鶉火夜伏雞星曉升遹桃都之孕秀騰搏桑而長
鳴想其金咮朱冠丹頸𤣥膺蒼距矯攫彩尾翹騰赤玉
刻彪炳之文紅綃翦斕斒之翎啄天田之稼穡飲咸池
之清泠一鳴而天門開三唱而離户明紀渻莫能刻其
巧朱公莫能祝其名於是戒冶氏謹攸司合土以倣其
像范金以鑄其儀方隂陽之磅礴發乾兊之端倪以爲
華蟲耶扣之鏗爾而有聲以爲踆烏耶望之昂然而欲
啼爾其武庫之令少府之官經營意匠摩挲羽翰差吉
日聳美觀爰出是雞擢于脩竿是竿也不蔓不枝匪撐
匪拄干雲霄於上清俯埃壒於下土儼翰音之登天灑
金莖之承露蓋所以揚巽風作解雨也皇上於是乗玉
輅駟蒼麟鳯樓啟羽纛繽大明升而六合曉一氣薰而
萬物春招鶴駕於青宫伐鼉鼓於睪門乃豎雞竿綘幡
翩翩爰有鶴仙羽衣躚躚循朱繩以來下捧紫泥以敷
宣于以端天下之本于以開人心之天周矢漢薪既從
於滌蕩鄭書晉鼎又切夫哀憐是宜齊臣羞於委轡楚
國愧於封錢也且乾爲金巽爲雞斯剛斷之有取亦申
命之莫違故金雞之有赦所以軼李唐而有光式帝命
於九圍也遐邦小臣敢再拜而獻頌曰維雞有星煌煌
厥靈于以肆赦乃平其刑維雞有竿絳幡翩翩維刑之
恤王道平平於鑠我皇臨下有赫日宣重光時萬時億
　　記
　　　西軒記
金莊盧亨字士嘉以其父彦明氏之命持前朝李雪菴
學士所書西軒二大字來徵予文爲記予問之曰子方
青年雪菴學士去今七十年于兹矣子何以得此士嘉
曰斯扁乃先世所遺者亨自幼罹兵戈家貧代食於農
罔知向學故先世名號之弗詳予曰子之先世我知其
畧子之曾大父縣尹公嘗蒞歸安政官滿以其仲子贅
吾族花谿之沈生汝父彦明氏遂家焉尹謂予曰吾從
父疎齋公嘗爲浙西廉訪使家藏有疎齋集予請讀之
當時名士之風流文采猶可想見意西軒二字必疎齋
公伯仲間齋扁也今子裝潢成巻表之以貝錦軸之以
碧玉寶之如大物且曰吾將闢一室揭斯扁於其上以
爲親朋來遊之地嗚呼若子之志可謂不忘於先世矣
予嘗讀唐史見李勣謂其弟曰吾見房杜辛勤立門户
悉爲不肖子弟敗之今以子孫付汝有不勵言行交非
其類者即榜殺之觀此可見古人嚴於家訓者實有望
於後嗣也近世富家大族銖裒黍累積貲貨至鉅萬曾
不旋踵爲不肖子孫敗之者比比皆是焉况自昔年兵
燹以來南北士大夫之子孫或入皁𨽻或没厮役其視
先世之琴瑟典籍與凡珍玩之物不毁於兵燹則必淪
於草野又豈可勝歎哉詩曰維桑與梓必恭敬止嗚呼
若士嘉父子之志其能不忘其本而賢於彼不肖者何
啻相去萬萬耶予故於此獨詳於盧氏之世系者將使
彦明之後嗣觀西軒二字則孝弟之心油然而生讀予
之文或者可以振起其故家文獻之風而自㧞於流俗
也士嘉之父子勉乎哉遂書爲記
　　　琴鶴軒記
音樂之至古者莫如琴羽族之至清者莫如鶴之二物
者形質不相似也動植不相侔也而其聲音之感常流
通上下者何哉是故虞廷搏拊而鳥獸率舞瓠巴鼓瑟
而游魚出聽伯牙鼓琴而六馬仰秣此琴所以爲聖人
之推樂也鶴所以爲神仙之騏驥信乎聲音感通之妙
有如是焉予嘗假館於錢塘城東之湯鎮彼有學者錢
以良人品清脩好讀書能臨晉人帖又喜鼓琴其父仲
仁氏扁其軒曰琴鶴嘗令其子求文爲記予嘗諾之而
老懶不能即應其請一日與以良同客城府時初秋餘
暑未退復同舟還館所行未數里雷雨大作稍焉風止
雨休隂雲解駁明月在天清風襲人灑然有秋意舟至
岸下以良邀予入室張燈啜茶取琴彈之初操宫羽曲
鍧然若奔湍之落高岡也再操商角調飄然若栁絮之
御微風也餘響未終有鶴戞然長鳴若自海南而來者
嘹嘹然若奏鈞天於帝所焉鏘鏘然若舞霓裳於桂宫
焉吾彈琴於下鶴聲應於上將翱將翔將止將起若雄
倡而雌從也母呼而子應也盤旋乎吾屋之上久之而
不去時夜將二鼓燭亦將滅鶴乎漸逺吾琴亦歇以良
請作歌以宣之歌曰大音寥寥兮聽者其誰新聲哇淫
兮我心傷悲琴兮琴兮微斯人吾誰與歸再歌曰有鶴
兮髙飛聲泠泠兮來海湄感琴聲而來下嗟吾人兮曽
不如一羽之微歌畢以良乃下榻西齋扶予入偃息予
乃陶然一覺不知東方明矣以良給筆劄請書之爲琴
鶴軒記
　　　逸齋記
距錢塘之東三十里曰湯川海門控其南嶽祠抗其北
林麓蔽如桑柘沃若地宜菽麥園多柑橘疑有隱君子
居之予因假館胡氏一日鄉之處士陳儁卿先生過予
館下見其儒冠而野服神全而氣完意其爲有道之士
也及接辭氣語道理傾蓋如平生歡與之締交自此始
處士前以逸齋顔其居將乞文於一笑居士書來示友
敬老人老人笑曰儁卿去我咫尺爾舎此而弋彼得非
輕家雞而愛野鶩乎然儁卿吾之親友也遺聲利息交
游隱于湯川老且久先生何靳一言以發之予笑曰儁
卿嘗以文爲戱矣今若此是誘我與一笑居士争衡也
是大不可友敬嘲予曰先生豈欲一字而三絹耶不然
何戞戞乎難之甚矣翌日復請之曰先生怒至形於色
不亦已甚乎故不得而辭焉然余聞逸之爲訓曰超曰
縱曰隱曰遁其義不一而足處士以是名齋將欲超逸
乎萬物之表耶抑將隱逸乎巖谷之間耶今夫羅八珍
於俎豆實五齊於尊爵吹竹彈絲歌謳舞蹈以夜繼日
沈湎濡首此流俗之縱逸於驕奢者也膏肓泉石痼疾
煙霞或釣于水或採于山賦考槃之歌享肥遯之利此
幽人之隱逸適乎性情者也不降其志不辱其身非其
君不事非其友不友此則孔子所謂逸民者下此一等
若嚴光周黨之徒皆是焉今儁卿年髙德邵其於流俗
之逸吾知其不爲也久矣若夫不降不辱處士其可序
於逸民之列與儁卿愀然曰某野人也惡乎逸民之敢
當乎既而笑曰我知之矣予嘗造儁卿之庭一室中虚
有扃弗樞匪雕匪餙君子攸居逸吾身也俯坐有席縱
吾目也通明有疏左列書史右置酒壺殆將延二仲於
竹下招六逸於睢陽肆志乎文辭放歌乎樂章鍧鍧乎
如振洪鐘以警聵也爛爛乎若炫明珠以發矇也然則
處士名齋之義真能稱情於文章家者也雖然人情莫
不欲佚矣使處士有田可以供伏臘有居可以適偃息
逸則逸矣吾恐厥後之若子若孫不知前人名齋之義
或流於放逸不檢不幾於宴安酖毒乎尚戒之曰易戒
㝠豫書謹無逸又曰毋始勤而終逸聖人諄諄垂訓寧
不凜然可畏焉處士喜而謝曰君子之愛人不以頌且
規我後於無窮也請書之以爲記
　　　草軒記
草生天壤間爲至微之物其載於書歌於詩雜出於古
今騷人之詠者君子或有取焉當堯之時有指佞草漢
鄭康成有書帶草謝靈運夢池塘生春草至周濓溪先
生謂其有自家意思今田仲儀以草名軒將取義於此
歟抑他有所取歟仲儀曰不然予先世籍於真定吾父
嘗仕於前朝遂居於燕燕社既屋復挈家而南至淮安
而占籍焉既而有司以人材舉於京授以行人之命役
滿調寶慶稅司官先人因就養而卒獨奉母而歸因讀
孟東野難將寸草心報得三春暉之句遂築軒奉母以
草名焉僕聞之而歎曰孝哉仲儀之志也夫草之初生
也雷動風散則勾萌而甲拆然非有日以晅之則柔者
不能勁弱者不能華矣子之於親也亦然其劬勞之恩
非有父母之拊我畜我顧我復我安能長養以成立耶
東野春暉之喻政以爲人子者之勸也近世富家大室
歌于斯者多以山川名物花卉雲月顔其齋室不過吟
詠壺觴以娛賓客之觀美而已豈其有意於奉養哉間
有稍知孝弟者以爲具肥甘以飲食可也從父母之好
惡可也殊不知具肥甘之奉而或失於敬從父母之好
惡而不能幾諫非孝也立身揚名而外作威福非孝也
幹蠱肥家而内殉聲色非孝也或曲學以阿世或行險
以僥倖幽而貽祖宗之辱明而貽父母之憂其爲不孝
亦甚矣哉必也敬以養其志和以温其色致肥甘以養
其氣體視寒燠以適其起居正心以閑邪修身以制慾
兢兢焉屬屬焉一舉足而不忘乎父母一出言而不忘
乎父母至於流離顛沛之頃常若吾父母之在目夫然
後如曾參之兩全樂正子之憂色庶幾矣而猶未也若
曰報親之恩詩不云乎欲報之德昊天罔極記亦曰養
可能也敬爲難敬可能也久爲難久可能也安爲難嗚
呼此孝弟所以爲天經地義聖門首揭其要示人爲仁
之本焉然吾觀仲儀之作巡於連雲也其始來也身雖
榮於禄不見其母不樂也及一歲兩迎其母而就養而
仲儀之心始樂矣於斯時也坐吾母於草軒之上少者
奉盤長者奉水兄執爵弟執壺夫進饌於前婦相夫以
備内外之官或戱綵於膝下或弦歌於軒中其喜也融
融其樂也洩洩使胥吏視之而革其非心市人觀之而
服其至行朋友聞之亦莫不起敬起孝也而稱頌焉是
則草軒之設豈世俗之吟詠壺觴以娛賓客之觀美而
已哉僕與仲儀爲文字交徵拙作已三載矣僕屢以老
病辭今其秩滿將行情不能已强贅蕪辭以致别仲儀
憮然曰先生規我之言得之矣請書以爲記
　　　水雲軒記
石溪之上有蘭若曰寂照其主僧祖上人好與士大夫
交嘗於佛宇之西偏築軒一所四圍皆溪水環抱如束
帶然窻户明潔几席脩整無藻餙之華有樸素之雅南
則東林山屏於前西則菁山諸峯羅列獻狀致爽氣於
朝夕上人屢徵予文爲記予以老嬾辭之不獲乃言曰
水之與雲在易爲坎山下出泉其始也涓涓然若一線
之微散而爲百川瀦而爲陂池汪洋渟洄其明如鑑其
淨如練浮者如雲蹙者如縠躍者如鱗鬐振者如鷺羽
而其萬折必東之勢放乎溟渤達於江湖滔滔汨汨不
舎晝夜于以驗體道之不息有如此者雲生也其始若
膚寸之微及其浮於太空英英揚揚迤者如張蓋飄者
如埀衣或儼如竒峰或矯如武士或結爲鳥獸或散爲
枝葉倐焉而變則靉靉靆靆布滿六合不崇朝而雨天
下于以驗物理之變化有如此者予嘗與上人憑軒而
坐臨流而歌波光雲影徘徊乎几席之上可濯可沿可
怡可悦可以驗道體可以觀變化不知樂之有㑹于心
也然而上人者方以清淨六塵爲明心見性之本然當
其禪觀之頃心與水一其寂也未嘗不照其照也未嘗
不寂其視是身也如孤飛之雲初無滯礙法且無有又
何軒之云乎哉吾知上人名軒之意不過通假有借無
之名而已上人於是蘧然悟躍然喜曰命之矣遂書以
爲水雲軒張本
　　　松菊軒記
洪武丙子秋歲當大比閩府二司以禮幣來吳興招予
主鄉闈撤棘之暇左參議王公出松菊軒巻徵文爲記
予曰松之與菊幽人處士之所宜有之公今受命來閩
宣化方面詎容逃名于松菊耶然松之生於山林也卓
然之質蒼然之色沐雨露而不加榮凌霜雪而不加瘁
而其棟梁之材未嘗不存乎歲寒之操也菊之生於秋
也皇皇其華揚揚其香而其風露之姿亦不爲歲晚而
改其節也之二物者公以之名軒豈無深意焉况大江
之南而閩稱大藩庶物之繁夥錢粮之浩瀚盈於几案
者文巻如山積訴於庭下者庶務如蝟毛茍以有限之
精神應無窮之事物將見神昏氣竭心愈勞而治愈
滯矣必也退食之頃休沐之時游泳乎琴書徜徉乎花
木使神清而氣明如鏡之燭物隨照而賦形庖丁解牛
遊刃有餘地其於施設之際豈不綽綽然有餘裕哉而
猶未也公方年富力强才全徳備將見他日登庸廟堂之上
黼黻皇猷經綸大業致吾君於堯舜之壽考措斯民於
堯舜之時雍斯時也身享遐齡功成晚歲方將告老於
朝歸休釣游之所入室而問曰松菊得無恙否夫然後
沐陶貞白之清風詠晉處士之佳什前不讓香山九老
之樂後無愧洛中耆英之㑹使松菊有知意必曰明哲
而歸者吾松菊之東道主人也若然則名軒之意可謂
成始成終者矣公笑曰命之矣請書之爲記
　　序
　　　送歸安縣丞趙千頃序(并詩/)
余今年老且病日甚加以暑熱如附火杜門偃蹇不入
城府者三四月昨之日姪子沈貞謁而言曰吾邑丞南
海趙公滿且代聞避席官舎僦市屋以居行且有日矣
伯父辱知於公也甚厚可無言以贈之乎予作而起曰
嗟乎才之難得久矣自吾邑之燬于兵也埀二十年于
兹錢粮之重科徭之繁户口之富貧田畝之虚實使吏
於是者非有循良之才則民告病幾何不相胥而轉乎
溝壑耶始趙公以儒者來丞吾邑鋤强梁扶孤弱宣化
於公堂讀法於閭閻雍雍然有循良之風吾甚慕也未
幾而河東羅侯以進士來作尹尹以剛正斷於上丞以
愷悌懐於下同寅協和教化流行使向之告病者如寒
得裘渴得飲民亦汔可小康矣雖然予因是復有説焉
儒者不曰窮經將以致用也然而白首窮經卒無一長
之利於物者何哉非經之罪也吾才之不足以展其用
也昔爲童子時每見鄉黨之論政指甲而言曰某也疎
吏得以作威福又指乙而言曰某也黠民無以措手足
及其自試一官吏抱案於前民訴訟於下迫以簿書之
期搤以公上之命則瞀然而昏漫不知可否向之譏評
者亦何異於木偶之笑土偶哉大抵時有古今事有難
易設心有夷險賦才有優劣鳴琴之治可行於宓不齊
之時而不可則於後世哦松之政可行於崔斯立之時
而不可責於今之日茍泥於此而不通乎彼則刻舟求
劒縁木求魚吾見其用力勞而卒無可觀者必也本之
以忠信濟之以才力亷以守之智以辯之剛以斷之柔
以懐之如此庶乎爲政乎游刃肯綮無難矣古人有言
曰讀書萬巻不讀律致君堯舜終無術嗟乎才之難得
也可與智者道難與俗人言也僕嘗以諸生謁公於休
暇之次公以僕齒稍長復與於斯文見必進之賓階啜
茶談論悉出篇什無吝纍纍乎珠璣鏗鏗乎金石可謂
聲律之道與政通矣於其行予不能忘情焉於是命僕
具舟楫崇酒於觴率子與姪追送之城東門外因叙以
别然猶慮辭之不能達其意也重系之詩曰吳興郡治
山爲城兩縣角立如股肱歸安樓欄枕鷗汀雙溪東流
匯縣庭閭閻昔年燬于兵錢粮山出科徭并瘡痍告病
鳴不平仁人過之弗忍聽重離宣光王者興布衣書客
來作丞呼我父老集松庭恂恂撫字矜其情如彼執
熱濯以冰盤根錯節空崚嶒匣中利器新發硎有時休
沐溪光亭盍簪逢掖來蒸蒸高歌風雅使我聽金舂玉
應聲彭鍧嗟哉歲月如流星束書考績將朝京甘棠橋
東水如澠荷花礙舟留爾行沙頭我有酒一罌不如秦
淮醽醁清天風鴻鵠秋㝠㝠仙人夜騎鳯凰翎帆如飛
蓬爾勿停金甌已覆先生名
　　　寧壽堂序
浙江布政司左參政武昌周侯以寧壽名其奉親之堂
縉紳大夫士咸爲之歌咏其事適余自吳興來校鄉試
屬余爲之序余乃爲之言曰天下之事足乎心而快乎
已者常不能相兼故洪範以富壽康寧攸好德而爲福
老病有孤舟者壽矣而康寧有所不足焉九十行帶索
者壽而康寧矣而奉養有所不給焉此福之所以難全
也周侯起家詩書官達天朝由小司冦出參大藩佐方
伯之榮秩三品之貴而太夫人以耆艾之年享千鍾之
養升堂朝夕緋衣金魚光照白髪而耳聰目明四體强
健子孫扶擕板輿羅列先後所謂富壽康寧於是乎備
矣然所以致此者則由積行累仁篤生賢子而其富壽
康寧皆攸好德之所致也若余犬馬之年九十有二雖
未至溘先朝露而二子相繼早世㷀然孤孫耕鑿以相
養視周侯之尊夫人則五福有備不備之殊矣焉得不
欣羨夫周氏而願執筆以叙其傳乎抑余聞之記曰養
可能也敬爲難敬可能也安爲難請爲周侯誦之是爲
序
　　贊
　　　楊原英像贊
貌厖而恭神清而充文采彬彬威儀顒顒手持鐡如意
頭戴玉芙蓉寫閒情於緑綺振髙歩於雲松或吟風於
詩篇之表或玩世於杯酒之中衆囂囂而莫我知兮將
歸休乎苕水之南東頼月評之有在兮吾與子爲鄉人
之儒宗
　　　田仲儀像贊
烏㡌峩如朱衣襜如神完而清氣完而舒動容有威儀
歩武鏘瓊琚望之者知其爲中原之名宦即之者識其
爲士林之吾徒志養乎草軒心游乎帝都吁忠臣本於
孝子其田仲儀氏之人歟
　　古樂府
　　　青荷葉
亭亭青荷葉托根水中央翠姿承雨露茄蔤散清香云
何届溽暑未擢雲錦裳我將製爲衣憐爾藕絲長絲長
終補衮心苦事君王縱使秋節至凋零亦何傷
　　　姑惡祠
姑惡兮家嚴姑嘻嘻兮家顛爾命自薄兮又何愆江鄉
春雨菰蒲緑日夜哀鳴誰爾憐
　　　蓮房謡爲韓蕭山作
清水生蓮花花落蓮結實金粉委柔鬚綠蓬含新菂郎
念蓮心苦買遺新婦喫還知游子衣難將藕絲緝君不
見世間何物最關情蓮房元自蓮根生班班桑間雉雄
雌相追隨云何美少年三十尚無妻所憂慰親老薄言
結婚好落花飛過鳯凰溪溪上誰家新婦啼
　　　楊栁花
楊栁花飄零落誰家南風顛狂郎去急妾向江邊猶浣
紗凝情洗得江波緑漢家漫說黃金屋回頭江北隔江
南妾奉姑嫜郎做官
　　　雲霄鶴簡趙季石
昂昂雲霄鶴託身喬木林一朝焚其巢痛憤不能任西
飛過餘杭哀鳴有遺音公子鳯之雛求友乃其心招我
山之陽憇我堂之隂飲啄豈不好無奈樊籠禁維北有
嘉樹牖户重重深願言借一枝逍遥散冲襟
　　　前烏夜啼
烏夜啼錢塘城頭楊栁衰東飛啞啞青海湄母兮前呼
子後隨風沙漠漠日色薄雖欲反哺將安歸烏夜啼兒
寧不悲
　　　後烏夜啼
東鄰有老烏辛苦生二子子兮毛羽乾母也忽已死衆
雛呼其羣啄土聚成墳烏飛墳上栢哀號不堪聞君不
見沈家橋西郭家住有烏養子青松樹
　　　閨門曲
骨肉恩愛切莫如弟與兄云何甫少壯離居事分爭銖
銖私貨財寸寸限溝塍遂令妻孥間誶語肆縱横昔爲
同胞親今爲齊與秦昔爲連理枝今爲蕕與薫靜言思
厥初有淚沾我膺君不見井東桃根被蟲嚙井西青李
亦不結
　　　綠水曲
郎心如水流一去不復收妾心如水緑可照不可漉倚
門日日望郎歸桑柘成隂無寸絲
　　　西湖房中爲韓蕭山作
妾家住西湖門前種宜男名花照綺羅舉步春毿毿終
然無所託飄忽二十三夫子念夙好百里遺芳緘置妾
坐中閨酣歌樂可湛河水本東流凱風吹自南豈無潔
已心敢效衆女貪誓將事夫子朝夕奉衣衫入室星在
户褰衣花滿簾
　　　鳩燕詞
雄鳩一何巧飲啄四顧常不飽燕子一何拙結巢茅簷
手可掇巧者翻身被羅綱拙者雌雄自相頡君不見世
間禍福常千變林下雄鳩堂上燕
　　　靈鳯吟
金陵嵳峩兮奠南極上有高臺兮去天咫尺鳯千年而
來征鏘和鸞於朝日有雛兮東飛華彩彩兮苕之湄瞻
鳥林兮爰止聊逍遥以相依一鳴兮噦噦黌宫輪奐兮
集我衿佩再鳴兮協和宣聖化兮佐我弦歌嗟苕之水
兮淰淰匪醴兮鳯不肯飲彼黍稷兮有萬斯億匪竹實
兮鳯不肯食曰枳棘不可以久棲兮終當和鳴球而戞
擊綵翮兮髙翔乗灝氣兮超隂陽睇上林之玉樹歘歸
飛於帝鄉顧饑雛兮埀翼風雨飄颻兮悲鳴啾唧願追
飛兮莫附仰寥廓而太息
　　　詠貧女和邵山人韻
西鄰有貧女茅屋生秋風被服雖弗完生身在深重顔
如氷雪瑩心與金石通夜深援琴歌哀怨託絲桐雖云
妾命薄君子當固窮齊門本好竽汝瑟徒爾工浩浩水
赴壑英英雲度空九疑路盤紆欲徃疇能從願憑斑斑
淚洒向葛陂筇
　　　詠貧士用前韻
東鄰有貧士竊慕夷齊風采薇式樂饑烏有異味重念
昔躭文史名忝桂籍通一朝事乖忤如棄爨下桐得非
命之然豈曰吾道窮絡緯知秋節扎扎催女工出門催
科急入室杼軸空我老弗能顧揮淚寧無從何如順大
化䇿此扶衰笻
　　　松竹軒
門前種青松屋後種脩竹雲來鶴巢青雲去鳳毛緑之
子諳吏隠卜居苕之曲掃花黄雪深解帶清風穆嘉賓
時過之足以娛棋局毋令有遐心金玉在空谷
　　　樂安草堂為錢塘孫孟博賦
人生百年内流景如過隙胡為不自悟反受衆形役優
哉孫處士明决介於石結屋俯長溪濯纓謝塵跡釀秫
益真性種樹永封殖心清百憂消慾澹衆喧寂況有二
子賢孝養能竭力尚恐逸則怠諄諄朂朝夕逍遥大化
内顓蒙藏諸密亦以居之安其樂諒有得請君歌此詩
大書具堂壁
　
　
　花谿集巻一
欽定四庫全書
　花谿集巻二　　　　　　元　沈夢麟　撰
　　五言古詩
　　　夏夜
暑雨晚初歇夜凉煩抱舒仰觀河漢髙華星耿玉除况
兹月色佳亦足據槁梧心存氣愈清慾淡物自踈子懐
不可寫天游以爲徒
　　　讀東皋集有感因次其韻
長庚不竟夜啟明不及晨抱經長歎息永懐井大春骯
髒世寡合因親情獨真東皋有遺稿哀哉泉下人
　　　又
甲衞列吳㑹湖江控藩墉當時入幕賓談兵如考鐘涉
江遽永訣幽扃閉重重人亡弦已絶揮淚吾誰從
　　　又
候蛩自鳴秋荒雞自司晨神化本無爲先民如登春如
何百世下夭折戕吾真天道實好生哀哉無令人
　　　又
探珠漫涉海射隼徒乗墉風花事已非傷心景陽鐘饑
鴻何哀號長門隔深重之死矢靡他願言佩三從
　　　再用前韻題陳敏道壁
我昔遊天台於路逢劉晨劉晨挽我畱且度桃花春别
來陵谷遷所見疑非真如何承平日有此避世人
　　　又
滄江帶吾席青山繚吾墉我來吳門市屢聽寒山鐘美
人在何處西望煙波重白鷗萬里逺去去吾誰從
　　　慈感方丈白蓮
城居厭煩抱幽討適僧宇眷兹玉芙蓉開軒俯芳渚亭
亭青霞葢皎皎白鷺羽仙掌穠露滋玉井明月吐微香
隨風發清影凌波舞根雖生淤泥花已敷净土上人學
佛者念念吾與汝可人期不來搔首空延佇日暮且歸
歟子懐在南浦
　　　訪邵篔谷於大河兠寓舎
迢迢大河兠吾地稱沃壤人煙稍稍集麻麥芃芃長美
人吳淞來於焉輟吳榜舒舒龎德公泛泛陸魯望念君
離羣久鼓枻每獨徃烹鮮荷厚意置酒飲醇釀贈我處
士冠送我蒼筤杖况兹春服成河滸微風蕩人行緑樹
中鳥泳清波上紅蕖散清馥美竹生新爽悠然見真意
宇宙一俯仰鼎鼎百年内能着屐幾緉蒼黄迷長途老
矣不可强浩歌斜川遊終當脱塵網
　　　聽松
風從中林興遺響度虚壁翏翏奏笙簧謖謖洒襟席初
疑天籟鳴聲從耳根入哇滛一以洗神光夜生白斯言
聽者稀朂爾藏諸密
　　　夢大風
大風入我夢敝廬不支吾舎弟踰垣走弱女褰吾裾驚
呼赴庭闈母已出除趨仰天致祝辭再拜神明扶我屋
雖云壊我母幸無虞喜躍乃驚寤始悲清夜徂旦起候
太卜我心且踟蹰卜人云吉占徵以周公書泚筆記茲
夢斯言豈予誣
　　　縣庠露坐偶成
赤日下西嶺解衣沐蘭湯沐餘試白苧振䇿步廻廊潄
齒井泉冽掛巾喬木凉仰觀星斗髙白頭被天光煩囂
盡消散沖襟欲飄揚心存氣愈清境空物自忘所以陶
靖節終焉老柴桑逝者諒如斯歸休豈不臧
　　　夢母
吾母逝已逺昨宵夢見之兒兮步西園母也從東來儀
容若憔悴鶴髪毿毿垂倉忙趨膝下嬉戱如平時既坐
即欲去其行亦徐徐前趨欲抱負母云且扶危吾弟從
旁來左右相夾持母體素充廣男力不覺衰意謂久離
别今見心亦疑行行近中堂既喜亦復悲明月照東樓
凄風動房幃瞿然忽驚覺號咷淚交頤
　　　贈徐玉山
余中徐道士終日啟𤣥關鶉衣日百結鶴骨秋孱顔朝
駕青牛出夜騎白鳯還彈劒咽鯨海掀髯拂狼山問事
竟不答長嘯天地間
　　　贈棲霞觀王瀛洲
江水日夜緑長淮如玉龍仙仙一羽士樓居弱流東賣
藥街市上或言是壺公步虚靈風集敕水銀河通醉挿
碧桃花笑把青芙蓉倐忽不可見日照蓬萊宫
　　　連雨閉門賦詩自遣
珠米不盈斗桂薪屢無煙一室如懸磬四壁風雨穿僕
夫饑欲去黄犬垂頭眠所需百無一妻女徒煩煎我方
讀書罷岸幘南風前仰觀雲悠悠俯瞰泉涓涓逍遥大
化中聊以全吾天
　　　狼山
狼山瞰大江北望煙一㸃登舟我將濟稍覺神情斂舟
師平明起伐鼓聲坎坎乾坤忽混合上下同㶑灔斯須
南風順揚帆疾如棪江回日脚走仍慮坎窞險測淺試
長竿迤邐次西崦齒齒龍或嚙确确鴻初逺兩崖水瀧
瀧一塔雲冉冉丹光山鬼䕶眉黛江妃染自從白狼去
比歲遭多儉公家疏漕河無乃民力慊我將作險語時
危慮褒貶回眺通州城忽忽日已晚
　　　通州
城門何重重云是南通州周回舊城郭屈曲新增修昔
爲魚鹽市中外人民稠厥今扼要衝水陸此經由商賈
聚百貨牛羊散千頭自非州佐賢何以免誅求桓桓李
樞府於焉駐貔貅寒日擊刁斗清霜拂兠鍪鳴笳敵胆
落吹角梅花愁狼山雲氣青江水日夜流天意諒有在
兵戈已宜休我願車同軌仍爲于長遊南北復故道吹
簫上揚州
　　　餘中
餘中瀕海門望望斥鹵地居民多四散共享牢盆利昔
人生厲階於此置官吏搉鹽限程期立筴事鞭箠煙飛
朱火騰海立銀濤沸漉沙鉛淚凝椎甓瓊英碎天高歲
崢嶸草白北風厲𤣥雲閑萬竈積雪照千里陸輸車軋
軋水運舟尾尾雖云國課集民力已凋瘁蹇驢歴亭塲
攬轡察地理大江繞長淮殺氣寒贔屭増科茍不息禍
亂恐未已吾將扣閶闔悃悃訴微意狂言倘欺君薄命
有如水
　　　東皋圖
天回見龍角始雷發東隅勾萌與甲拆品彚一以舒條
風從東來靈雨亦沾濡嚶嚶黄鳥鳴逐逐雄鳩呼伊人
思舉趾朝出東皋鋤且鋤且復耕種苗根欲疎苗生慎
勿揠傾榼休吾劬仰觀雲英英有鶴翔天衢俯瞰泉涓
涓有魚泳清渠物性各有適吾生豈無如所以陶靖節
舒嘯常于于既云乗化歸世利烏可拘優哉髙夫子樂
此東皋圖
　　　餘杭髙氏徵予作問月樓操琴所聽泉亭觀瀾
　　　軒四詩
華月出天表清光照髙樓迢迢樓上人酣歌延素秋上
探清虚窟下躡黄金流徘徊復徘徊閶闔風翏翏何當
駕飛鸞與子爲天遊
髙子志大雅結廬絃素琴遺音妙難測中含造化心吁
嗟韶濩逺新聲日哇淫縹緲髙鳯翔衆鳥徒繁音撫几
三歎息誰鑄鍾期金
毖彼山中泉朝夕鳴琮琤幽人息慮坐聆此水樂聲浩
浩昭文琴泠泠女媧笙谷風遞遺響鏘若鈞天鳴浩歌
幽澗泉予懐在斯亭
宣尼善稱水川上揭微言卓哉孟軻氏觀瀾泝其源道
體諒不息聖功浩無端所以軒中客游心水之湍願言
樹明德朝夕相勉旃
　　　李判簿以鹽粮至璉市相見後爲古詩奉寄
縣簿出東市老夫逺相尋再拜接名言如聆鸞鳯音徴
求匪我私撫字乃其心瀹茗留我飲賦詩令我吟道合
情話浹如蘭亦如金告别徒步歸茅屋日已沈驅馳亦
何事有酒聊自斟拆筍風䇿䇿鳴渠雨涔涔詰旦期再
候東望溪流深
　　　寗節婦
青天夜漫漫黄河日湯湯天髙與河廣妾恨何時忘藁
砧作胄子易簀妾在旁手懐黄口雛哀號赴河陽結廬
在墓門松栢忽成行吳淞連甲第維南有姑嫜夫亡妾
不歸其如倚門望駕言遂南邁登堂裂肝膓滫瀡具甘
㫖蘋蘩薦烝嘗于以訓孤兒念彼歲月荒悲風吹我帷
寒月燭我房䰟來諒有知妾身如未亡昔憂顔如花兹
欣髪已黄生爲寗家婦死爲寗家孀朝家旌吾門何以
答彼蒼願言保吾志子孫世其昌
　　　楊原英招飲和壁間韻
黄塵喧市衢利析秋毫末於焉有佳士沖抱吐華月捫
竹清風動揮杯紈扇歇感子意勤拳老我慙蹇劣
　　　又
夕陽下林杪清飈起蘋末披襟歌既醉坐待東生月翻
翻歸翮盡稍稍𤣥蟬歇因之成雅言非輕較優劣
　　　車叔明凝清軒燕集
西軒敞深靚花竹儼分列丹杏始匀脂芳梅已飄雪於
焉有佳士沖抱湛華月方欣文字交復此杯觴接氲氲
篆煙散馥馥蘭佩結氣澄塵慮遣道符情話愜起坐歌
既醉再拜賓筵澈(音/撤)緬懐韋左司遺響殊未輟偶因成
雅言贈子以爲别
　　　送烏程縣丞秦曼卿
秦丞燕趙士夙稟魁梧質憶昔來吳興典教分冷席維
時承平久城郭煥丹碧捲簾白鷗波開戸青山色朱門
日烹羊青樓夜吹笛秦也善與交宴款無虛日而我偶
相見傾蓋如夙昔扁舟花溪道從此徃來密丙申遭喪
亂鄉井兵戢戢挈家東海頭秦也來告糴飄零同苦辛
檢括盡狼籍歸來田園荒家徒四壁立明年事稍定官
府各分職詔許專封拜仕者紛紛出秦也素木强秉心
葵傾日掉頭花溪東弗肯禄其食吾廬得數過每到排
闥入朝盤索我飯夜枕據我簀有衣許更穿有酒喚同
喫宗族或序飲班坐皆弟姪非徒膠漆堅實藉手足力
通家二十年毫髪無嫌隙前朝既板蕩重瞳麗南極鶴
書搜遺士府檄到蓬蓽匍匐入城府同舟赴京國布衣
見天子綸音荷存䘏僕因老且病賜歸深感激銓曹重
身言取士用唐律秦也好人品拔擢常超格一命倅星
源未覺恩袍窄此州文明地朱子有故宅聞君善爲政
沾丐先賢澤再調來烏程喜若歸鄉邑父老争歡迎朋
友慶良覿栽花近百里讀律守三尺政無哦松迂性有
采詩癖不沽赫赫名已種㝠㝠德同列能周旋大府總
稱述兹辰及瓜代駕言赴考績長江路千里秋水天一
色秦也不可留日短風帆急春臺鳯凰鳴夜榜白鷺集
爾去書上考承恩定増秩嗟我久衰朽不可逺行役孺
塘徐穉舟東山謝公屐送君過此地髙風詎能及采蘋
表中素買蓮剝新菂何以寫别離有酒甜如蜜長途政
秋暑子去好將息今夜故鄉情明日天上客
　　　舟出碧浪湖望横山有作寄烏程令
揚舲出南郭迎風碧浪生白鷗鏡中度青山溪上横煩
抱頓消散鄙吝無由萌緬懐孫令尹結交有真情
　　　嬾雲軒
白雲何英英變化不可期朝從飛龍去暮與白鶴歸作
霖施已溥逍遥固其宜出壑弄清旭入林含夕霏聚散
有常理舒巻無定姿悠悠諒何止稍稍堪自怡所以軒
中客習嬾常似之嗟我倦行邁歸休玩天倪願持一尊
酒歌此停雲詩
　　　蕙蘭圖
有美一拳石形色何贔屭芳蘭産其陽被以寵光蕙清
風濯紫莖穠露茁瓊蕋猗猗麗緑艷揚揚散芳氣詠之
入弦歌紉之稱余佩雖云雜荆棘玉質終不毁披圖成
雅言庶以慰同志
　　　橘隱
幽人好皇樹移根河之洲朝夕灌溉之緑腴夏隂稠素
榮散清馥玉質含凉秋微霜一以降文章爛千頭剝膚
善療疾釀泉消百憂所以巴陵人以比千户侯吁嗟葉
處士逃名軋溪幽爵祿不入心吾生諒無求彩服趨庭
隅酒壺叙朋儔逍遥橘中樂豈爲衣食謀老人請作頌
歲晚同淹留
　　　題扇贈義門鄭叔致
層巒擁青螺羣木結翠葆英英白雲生滃滃玉氣繞煙
村茅屋虚蘿逕人蹤少石梁有來客巾屨何皎皎得非
浣花翁適彼求鄭老故人諒不拒歲月吾已耄丹青寫
此意豈曰便面小因之請奉揚清風散沖抱
　　　葵軒
種葵庭階下雨露滋其榮脩莖擢翠羽餘霞麗錦英煌
煌斑衣並烱烱丹心傾忠孝萃一門庶慰君子情
　　　送長興王珪章縣丞
客從長興來相見好顔色方欣樂新知遽别中心惻君
子何草草駕言赴考績金陵舊都㑹山川控南國朱樓
凌紫霞石城含玉質喈喈靈鳯鳴矯矯白鷺集子去書
上考承恩定増秩煌煌珠還浦灼灼花滿邑相期早歸
來朋酒罄良覿
　　　松雲軒
蒼松駕絶壑茅屋敞髙丘急雨打窓過白雲如水流童
奴趨石上主賓坐泉頭若道歌招隱吾當與之儔
　　　黃鶴山人竹石
愛此一拳玉上倚珊瑚枝綠鳯忽飛下墨池雲起時始
聞蟄雷動復見凉風吹相期保貞節黃鶴今何之
　　　松石軒
青松何丸丸白石亦齒齒託根山澗阿德與君子比若
人酷好之移置階前地攀枝風謖謖捫翠雲巋巋朝盤
采金粉夜鼎煑玉髓親朋毎相過斟酌尊有醴竹髙夏
簟凉氷泮寒魚美豈惟樂嘉賓至行吾仰止維時届煩
暑火氣蟲蟲熾朂子慎厥脩優哉且藏器
　　　息齋竹
薊丘李榮禄好寫珊瑚枝丹穴鳯初下墨池雲起時裂
素風瑟瑟展巻秋離離妙手不再作令人起遐思
　　　又
蟄雷起林谷石根稚子萌解籜粉香濕捫玉清風生頭
角未盡完琅玕已峥嶸願持苦節心永結君子盟
　　　温故齋
周孔去我逺法言具方策至道浩無邊君子貴多識孜
孜習舊聞稍稍有新得雖云涵泳切亦在格致力心融
理自明志一疑自釋歸來有餘師曽解韓孟惑朂哉佩
先訓終歸聖賢域
　　　存誠齋
𤣥聖賛大易存誠揭微言子思述孔業造道其天淵下
逮程朱氏析理猶精研巍巍作聖功仰之鑚彌堅先哲
示持敬後覺務開先乾乾當自强存存宜靜專執德或
二三役彼虚妄牽靈臺日以昏望道亦茫然所貴主一
功惺惺慎無愆卓哉存誠訓朝夕相勉旃
　　　望魯亭
尼丘鬱叢叢魯城奠中土我家居其陽有亭父之所亭
前花木榮亭下兒女序吾親諒康寧於焉日容與嗟予
作冑子定省違燕處前年拜君恩受命來閩府驅車戒
嚴程憑軾屢回顧親恩固難酬王事亦靡盬飄飄天風
發渺渺白雲度兒身在南閩兒夢在東魯自慙居處崇
綿力竟何補忠孝無由全予懐淚如雨
　　　義門家長鄭仲德先生號采苓子巻(有序/)
僕訪仲舒太常於江浦之義門承仲兄德翁先生日相
與文酒之樂暇日出示采苓子巻詩一編采苓乃先生
自號太史景濂宋公既爲之傳詳其事諸大夫士又著
爲詩文以歌詠之宫商交作金舂玉應使采苓子之名
逃名而我隨矣雖然詩之采苓乃甘草也甘草可和百
藥而不能延年若先生之采苓乃茯苓也本草謂松脂
入地千年化爲茯苓服之可以長生僕因相從之久密
扣先生采苓之說而盡得其秘歲暮將歸輙效橘頌一
章以謝之瞻彼青松鬱林莽兮輪囷崱屴托根固兮上
生兎絲如秬黍兮下生琥珀如絳炬兮爰有君子鄭仲
父兮篤爾孝義藐圭組兮采苓九藍(山/名)節獨苦兮有鎛
有鑱跑厥土兮調以玉杵碎鍾乳兮載采其花黄雪雨
兮載割其脂金膏澍兮或蒸為粱饑可茹兮或釀以酒
酌可取兮匪資金石媾龍虎兮豈惟延年可輕舉兮我
睇金華有仙侣兮於焉服食牧羣羜兮遐我玉音不可
覩兮既見鄭子罄中素兮我師其術百疾除兮式通其
靈如筏渡兮鶴鳴于天風乎舞兮駕言上征子出祖兮
載采其苓吾與汝兮負之而去如一羽兮太虚㝠㝠吾
不知其所兮
　　　郤饋獐
淮鄉重冬至亭民饋埜獐闗西畏四知長官何敢嘗爾
獐速持還此禮毋再將食肉我所鄙食菜士之常雪落
蔡人碎天高北風凉阿童折梅花為我把一觴
　　七言古詩
　　　代歸安縣官謝陸大本同知祈雨有感
陽鳥飛空烈秋暑高田下田欲焦土老農呼天有司懼官
曹齋沐請甘澍維皇赫赫乃弗許呉興通守前杜父去年
掉頭脱圭組黄冠束髪眉目竪掀髯長嘯隘寰宇朝騎白
鶴秋一羽自言辟榖神仙侣能為皇家作霖雨右相憂民
心獨苦願禱圓靈雨多稌我侯承命若輕舉夜朝魁罡叩
天鼓噴噀清泠勅雷部六丁呵䕶真宰訢醉鞭乖龍聽吾
語叱咤六合生烟霧電光夜掣黄金縷雷公怒揮霹靂斧
洞庭雨脚翻銀浦天花一夜生禾黍野人不識陸明府
相持牛酒謝田祖甘棠橋東水争起侯之遺愛載行路
邑司駿奔喜欲舞三軍歡呼洗兵馬作詩紀功孰敢侮
　　　祖庭索喜雨長句
吴地今年小麥熟量収十倍釡鍾足家家作磨殷春雷
雪花飛滿田間屋維時冬青花盛開如何梅雨望不来
藴隆蟲蟲氣如炙坐見溝洫生塵埃皇天一念種田苦
夜勅龍公降甘澍瀧瀧雨脚急如注斯須平地成沮洳
阿童報我農人語夜来溪漲添尺五白鷗泛泛美玉羽
老魚跳波潛蛟舞揷秧盈疇争快覩饁彼酒漿勞田父
彼蒼者天雨多稌蠢爾蟊賊誰敢侮我方作客水雲軒
囊中自笑乏酒錢請師速爲沽一斗憑軒歌此喜雨篇
　　　鄭義門三老圖
白麟溪頭鄭義門螽斯麟趾何詵詵中有三人同胞親
白頭孝友敦天倫伯兄頎然七尺身皎如野鶴超雞羣
山中宰相天所賚義門梁棟渠爲尊仲弟夙稟風神秀
手拂長髯曳長袖逍遥林下采松花釀得春醪爲兄壽
季也温恭美如玉官様文章尺度足經筵進講沐天香
詞林掌制分蓮燭萬里新從燕趙歸弟兄共着山人衣
有序堂中拜家慶棣花軒内生光輝松根奴子身曲局
燒竹煎茶汲山渌阿兄寄傲據牀坐二弟隨行足容蹜
香山九老不專美洛下耆英如在目吳興畫手稱絶倫
靜也趙家之外孫涉江奉母亦勞悴貌得孝義如其人
老夫與鄭交有道愛爾丹青寫來好吁嗟此圖關世教
如岡如陵多壽考吾亦低頭頌三老
　　　贈日者金先生
金先生八十三黄髪風飄蕭鶴骨秋嶄巖賣卜魚浦上
吉凶不虚談門開東市來屨滿簾垂落日先生酣我從
浦江回緇塵滿衣衫東家不相識先生息吾擔斟白酒
分黄柑敷我床簀脫我冠陶然一覺睡夢繞江之南雞
既鳴天欲曙金先生我别去行人報道江船開出門日
上梅花樹
　　　金人出獵圖
燕然山前沙草黄天埀四野秋風凉當時金人意氣揚
馬上爲家弓矢强中原鹿走秦之失臂鷹牽犬争先得
風毛雨血洒穹廬殺氣騰騰日無色憶昔經界分中邊
百年化爲南北天秪今輿地復故步我願開荒種禾黍
千秋萬歲供王賦吁嗟諸羌孰敢侮
　　　舟回青州聞喪内
御河水逆灘聲吼客愁拍塞船如斗舟泊青州得訃音
吾妻已入黄泉久同舟馬趙勸莫哀烹雞在船仍置酒
落花風急水禽啼腸斷江南汝知否遥憐堂上白頭親
應在中閨哭新婦
　　　壬寅歲夜坐有感
花溪臘月差丁戌妻子跑來入城府漳南咫尺哭聲連
羣盜縱横毒如虎官兵不來佐相憂質身應比睢陽許
挑燈展轉不成眼白頭坐聽梅花雨
　　　遵道枯木竹石
李侯胸中有林壑揮毫束絹驚揺落山中夜半霹靂飛
拔地蒼龍奮頭角霜皮剝盡春陽姿雲根削出珊瑚枝
峥嶸不假神明力下有緑竹相因依吁嗟李侯誰敢侮
游戯江南文藝圃如何龍伯忽相招竟跨神蛟躍波去
　　　畢卓醉眠圖
銓衡品秩俱廢弛藏身麴蘖有妙理比舎春醪繞鼻香
甕下頽然呼不起洛陽銅駝荆棘中夷吾復生馬化龍
新亭謾作楚囚泣不如一醉樂春風是非憂樂兩俱忘
眼㸔世人何短長人生不滿百十歲何用一時富貴忙
　　　三月二十二日承恩後赴部給文諸公索賦
我生東吳稟性薄有子無成有孫惡上黷天刑下覆宗
仰視皇天涙空落西望金陵十日程山川跋涉良難行
一童扶衰驢背乗陳情有書訴天庭黄綾裝池沐蘭馨
通政上奏帝乃聽玉音肆赦盈衆耳蟣虱之人死復起
侍臣抄音奉地官尚書丹心明鏡懸仙曹同列文章賢
幕中秋水生紅蓮明朝復奏天顔喜全家放我歸田園
嗟予逢時年已老朽骨無由報穹昊願給文憑早赴歸
千里春江白鷗渺
　　　楊妃吹笛圖
唐皇天寶承平久内荒聲色宫掖醜誰將玉笛進君王
紫鸞飛上真妃手詔令真妃來帝傍坐吹楊栁口脂香
玉音嫋嫋銷剛腸含宫泛羽哀思長紅桃侍兒一雙玉
近前欲按霓裳曲湖山石畔春隂隂柔情付與芭蕉緑
笛中楊栁吹未終漁陽鼙鼓聲逢逢御牀臬兀紅袖泣
六宫粉黛烟塵空﨑嶇蜀棧摩天闕青騾力盡金鞭折
回顧真妃一㸃魂馬嵬蹀躞輪蹄血三風十愆聖所哀
明皇胡爲蓄禍胎畫圖豈是金鑑録至今觀者徒傷哉
君不見虞廷兩階舞干羽簫韶九成鳯下來
　　　唐知州雙松圖
唐侯胸中有丘壑落筆長松出林薄蛟龍並作勢欲飛
鸞鳯雙棲翠交錯開巻清風謖謖吹掃花黄雪紛紛落
唐侯早歲稱竒童畫山初學趙魏公晚年縱筆入韋偃
下視衆史俱羣空吁嗟此公今已逝流傳遺墨人間世
老夫興懐爲題識陳家寶之永毋墜
　　　梅花道人山水
梅花道人盤礴臝畫山畫水無不可興來縱筆不用皴
竒峯玉立蓮花朶石根喬木青叢叢羣柯羅列如兒童
兩翁兀坐茅屋底衣冠彷彿商顔同一翁匆匆下山去
涉江擬趂漁舟過塵途當暑正炎熱何事擔簦赴焦火
嗟予頽景已九旬頻年主試沐聖恩只今無由報穹昊
歸休泉石終吾身
　　　沈思敏山水圖
㑹稽儒者韓徴君渠是魏國趙公之外孫胸蟠神秀有
源委落筆羣峭生煙雲峯蓮削翠開朶朶瀑泉噴玉流
紛紛神仙樓閣抗龍首山人茅屋棲雲根漁舟兩葉通
谷口石梁有客来前村乃知意匠奪天巧經營林壑何
嶙峋老人舊嵗閩中去道經武夷泊溪滸上有文公九
曲之棹歌亦有仙人鍊丹之洞府躋攀忽驚風雨至蒼
黄若被神靈阻歸來忽忽三四月沈郎邀我具雞黍夜
披畫圗索題識恍如坐我武夷下嗟予素有登臨癖衰
老無由追故步不如返棹浣花溪依舊歸休釣游所
　　　尚絅齋辭
文綺雖華好不如布帛之煖老八珍雖甘肥不如
蔬食之樂饑聖門設教有條理立心當自下學始
錦衣煌煌被吾體加以卑縠蔽厥美闇然而章乃
君子鍊師抱一學老氏外不表襮中則韡以絅名
齋良有以君不見五陵繡衣輕薄兒蠟言梔貌徒
夸毗繁華富貴一朝落雖欲尚絅將焉施吁嗟不
學令人嗤
　　　王母圖
未央宫中春日長千花錦繡雲霓裳武皇求仙熱中腸
少君授以却老方翌朝青鳥東來翔翩翩雲軿下青蒼
羣仙俱驂白鳯凰東隨阿母朝君王金支翠綃相焜煌
飛琚曳珮鏘琳琅鈞天廣樂張帝旁緱山子晉來笙簧
武皇迎之奉霞觴玉門仙棗請先嘗阿母含笑天回光
手提玉桃進一雙人言食之壽而康帝瞻瑶池路茫茫
人間歲月西飛忙回頭銅仙泣淚滂向來方術殊荒唐
茂陵石馬秋風凉吁嗟詞客歌劉郎
　　　春雲出谷圖
米家素有書畫癖春雲長自毫端出英英觸石膚寸微
無心每藉東風力仙家變化如有神吳綿擘碎纒春迹
有時爲我載鶴歸怡悦不減陶貞白元暉此畫有真意
佳氣時時起東壁雲兮雲兮我呼汝玉葉金枝美無度
莫向山中伴衲僧好爲商家作霖雨
　　　袁安臥雪圖
朔風觱發冰崖裂千蹊萬逕行蹤絶喬林一夜天回春
琪花玉葉紛成結汝南歲暮雲四同閭閻不識袁邵公
門前大雪深數尺先生髙臥氣如虹洛陽縣令民之特
造門掃雪春無迹先生咄咄不下牀能使頑廉懦夫立
清風凜凜髙無鄰名垂圖畫如有神嗚呼如今眼中寒
士誰甘貧有如洛陽縣令能幾人
　　　蟋蟀吟
十月蟋蟀入牀下胡爲舟中夜語語阿咸側耳不成眠
親手張燈無覓處岸上誰家燈火明沈沈機杼秋無聲
蛩兮蛩兮何不催爾織織成白絹供官徴我歌蟋蟀亦
良苦唧唧啾啾哀復訴開篷濃露白於霜織女停梭淚
如雨
　　　黄浦水
黄浦水潮來載木綿潮去催官米自從喪亂苦征徭海
上人家今有幾黄浦之水不育蠶什什伍伍種木綿木
綿花開海天白晴雲擘絮秋風顛男丁采花如采繭女
媪織花如織絹由來風土頼此物祈寒庶免妻孥怨府
帖昨夜下縣急官科木綿四萬匹富家打戸借新租貧
者沿村賖未得嗟嗟黄浦水流恨何時枯誰知木綿織
成後兒啼女泣寒無襦
　　　贈筆生陸文俊
苕霅東來水如練溪上涵山出孤巘山下人烟如井邑
家家縛兎供文苑吴興閣老松雪翁書法直與鍾王同
當時筆家争效技陸穎一出超羣工嗚呼穎也収聲久
諸孫文豹昌其後承恩玉几天回光懐寶東吳不輕售
同宗文俊藝更精論工與豹相抗衡宣毫拔萃霧雨濕
越管入手風雲生世間駑駘雜汗血孫陽不遇誰旌别
羊柔肯寫黄庭經檾重難臨青李帖金花煌煌封兩頭
紫毫價重珊瑚鈎客來寄我茅屋底貧居豈有瓊琚酬
老夫今年七十九目昏手顫書何有工耶拙耶且莫論
請過華溪酌春酒
　　　竹枝曲
𤓰皮小舟蓮葉泛湘中風浪幾時休明朝一船盪兩槳
載奴欸欸到湖州
繅絲纔罷婦猶髽兩足如霜踏水車田家自有種田候
年年只看冬青花
練溪女兒美如玉買棕結帽衣食足近來却嫌藤價髙
日暮江頭斫桃竹
楝花開時南風起送郎南征渡江水今秋若道郎不歸
樹頭誰采金鈴子
　　　戲效鮮卑敕勒以詠種田父養蠶婦
種田父何辛苦身如槖駞汗滴焦土秋風凉露為霜石
上坎坎舂黄粱
養蠶婦何辛苦首如飛蓬衣帶藍縷蠒索索姑不樂繅
絲不多妾命薄
　
　
　花谿集巻二
欽定四庫全書
　花谿集巻三　　　　　元　沈夢麟　撰
　　五言律詩
　　　鄞江漁舍
東望鄞江曲西連鑑水波登臨思徃昔歲月歎消磨潮
落紅魚出沙明白鳥過漁郎有茅屋客至把靑荷
　　　野航
一室浄無塵門通畫舫鄰若分鷗鷺席能受兩三人江
水家家緑溪花岸岸春杜陵饒逸興隨意賦詩頻
　　　雙溪漁隱
苕霅一浮家全勝奉使槎攤書篷下讀沽酒店頭賖魚
上花如雪鷗行水露沙風流有如此官課不須嗟
　　　滄浪漁笛爲趙縣丞作
鷗鳥雙溪水荷花百頃陂自公休暇日之子釣遊時烟
雨孤舟弄乾坤一笛吹曲中無限思誰和倚樓詩
　　　爲杜𤣥德題韓介玉山水小景
每愛韓生畫淸温似魏公羣峰開錦繡一樹襍靑紅佛
刹岡頭見漁舟谷口通徴君草堂裏絶似浣花翁
　　　分來字韻送劉用章郎中入越
丞相存吾道司徒得俊才論兵煩入幕作賦好登臺鑑
曲黄冠盡蘭亭白髪衰呉中花滿眼别後望重來
　　　雙鍾乃山名也刑曹掾索賦
鍾阜玉氤氲晴窓檢白雲螺鬟相對立眉黛忽平分學
記時時讀書聲夜夜聞匡廬藏息處李白最能文
　　　四薌圖
奈爾四花何王孫筆意多騷人歌結佩仙子詠凌波白
吐珠璣蕾香浮露雨柯頻煩采詩者載酒屢相過
　　　寄沈文忠
與子五年别其如契濶何停雲猶昨夢伐木每長歌老
景西飛日新愁東逝波花溪茅屋在無惜逺相過
　　　題山水小幅
虚閣俯漣漪朱樓入翠微石根羣樹合谷口一僧歸瀑
布晴猶落油雲濕不飛細看圖畫裏不覺竟斜暉
　　　送沈淵赴閩淸縣令
相見還相别能無酒一壺靑驄初息駕赤縣又飛鳬荔
子枝頭熟鶯聲葉底呼到官煩問政無惜苦勤劬
　　　雪室
林下凍雲埀天花拂髩絲定囘元不夜窓白已多時作
賦工無益安心請勿疑維摩虚席乆吾欲賦襟期
　　　寄海門計平仲縣尹
同是科名客衰年領薦書君今跨鳬舄吾獨困鹽車竈
火冬猶熾軍需日不虚艱難總如此東望一長吁
　　五言長律
　　　乙酉三月以疾假榻九曜寺喜文忠隨至因成
　　　五言十韻題壁間
瘧鬼雷驚去跫音雨送來坐深煩問粥力疾不勝杯已
借高樓卧徐看落照開厨烟頻煑筍山果欲肥梅風景
那堪說干戈亦未衰紅巾春爛熳白骨晝崔嵬賤子哀
吾道諸公議相才看雲從坐起顧影久徘徊憂國同誰
哭思家每獨哀請看忠穆傳與爾肺肝摧
　　　輓玩雲道人二十韻
苕霅稱多士鄉閭見吉人故家遺典禮喬禾抗風塵㧞
萃髯如㦸韜光目有神箕裘煩繼述經史足紛綸未展
摶風翼先騰縱壑鱗桐廬施設好樞府贊襄頻語往徒
勞悴懐歸遂隱淪種𤓰將學圃去國倍思蓴有子能勞
事趨庭善悅親未論金騕褭豈是石麒麟性嗜階前鶴
情怡席上珍玩雲詩奪錦好客酒傾銀屢約歸吾老俄
驚遘爾迍歲星秋沴子鬼物夜呼賓勲業歸黄土文章
勒翠珉傷哉清眼少已矣白頭新憶昨通家舊居常與
爾論繁華同是夢潦倒可憐春世態輕三益天常重五
倫作詩成永别嗚咽淚沾巾
　　　輓義門鄭伯陽先生二十韻
山入金華郡星分婺女墟白麟溪上出黄耉此中居天
叙先吾老家人愼厥初睦宗書百忍教子足三餘棣蕚
榮蘭橑荆花拂板輿高卑有橋梓孝義表門閭老我曽
觀禮多君不棄樗登階煩倒屣留客荷牽裾亟饋庖多
肉長歌食有魚開園摘新橘會食薦嘉蔬濫吹慚吾道
懐歸憶敝廬囊金渾散盡瓶粟已無儲指廩煩推已封
囊逺致予哀矜情已至感激我非虚跋涉山川隔凄凉
歲月除十年成契濶千里斷音書白露三秋杪黄花九
月初忽聞華表鶴已化夢中胥徃弔舟藏壑徒行石有
砠臨岐揮老淚三歎久踟蹰
　　七言律詩
　　　北京同年鄉會
郭外行厨樂且湛桞條春水緑相涵九重策士綸音近
三月看花酒氣酣天下驊騮多冀北榜中人物半江南
明年重應金門詔未必狂生不與驂
　　　紙帳
新製溪藤半様寛日光玉潔照衣冠可容公子圍春色
祗爲儒生障歲寒五夜白雲頭上起一天香雪夢中看
覺來門外霜風冽却憶蒼生卧不安
　　　王彦美載夢舟
風波滿地若爲愁醉卧浮家蝶化周一枕潮音通鼻息
片㠶月色照神遊横江曽伴臨臯鶴高枕還依海上鷗
祇恐元戎眠不著起來篷底看呉鈎
　　　貞白池上飲酒
秋風蕭蕭吹我裳上公池上同揮觴紅蕖出水晚色淨
碧梧過雨高雲凉今之時流張乃事古來達者和其光
浮雲富貴如此耳仰天一笑俱忘羊
　　　中秋夜泊黄河
黄流滚滚浪翻盆百尺颿檣上下奔月色偏於今夜白
河源不改舊時渾雷行西北通天極風送蛟龍入海門
欲酹一觴歌九叙千秋萬歲禹功存
　　　又
禹跡荒荒一岸巾星槎渺渺不知津波神豈爲蒼生恨
元氣同流萬里春㠶席高褰風色順霜華初落雁聲新
壯遊不作悲秋歎夜夜開篷望北宸
　　　過徐州
戱馬臺前戰伐収北遊燕趙偶維舟蘇仙伯仲成黄土
宋代文章見此樓桑椹釀泉紅灧灧魴魚上水白浮浮
登高弔古平生意日短風㠶不可留
　　　李白酒樓
神仙樓閣倚天開我也登臨亦快哉不有靈風生錦袖
空餘明月照金罍雲霄鴻雁㝠㝠去齊魯山川滚滚來
問訊樓東舊桃樹汶陽别後有誰栽
　　　灤河記夢
清禁迢迢夜未央夢隨法界出灤陽仙翁斫桂露香濕
宫女洗花雲氣凉天近星辰俱北拱風高鴻雁自南翔
覺來更悟人間世角角烏啼滿樹霜
　　　聞眞白兄卒哭寄孟昌姪
又聞卒哭若爲情尚憶佳城不易營舊日文尊猶有汝
新年形影已無兄杏花桃葉俱春夢寒食清明總哭聲
西望新亭淚如雨欲攜家釀忍同傾
　　　送虎大舉
使者旌旗向日懸南風打鼓發樓船蓬萊海色三千里
閶闔龍光尺五天送别况當多難日關心頻數中興年
玉堂親友如相見爲道狂夫只醉眠
　　　張别駕如杭分題得浙江亭
浙水秋風日夜哀獨憐亭子倚江開百年王氣從龍去
八月潮聲帶雁來呉越兵戈沙上語江山風景掌中杯
不知别駕登臨後載得詩筒㡬日囘
　　　答張德常
與子昔年遊帝鄉别來歲月何其長偶遭世亂苦鬱鬱
不覺老淚今浪浪呉松月明㡬家好洞庭秋風千橘香
已擬重陽過桐里先􁱷一飲醉茰囊
　　　鑑湖分得燕字送馬易之
鑑湖春晴好放船登臨不惜酒如川賀家茅屋春波繞
禹廟梅梁鐡鎖懸江左文星多聚越海東潮汐直通燕
觀風采得詩千首好趂雲㠶送上天
　　　歌風臺
孤舟入沛夜如何况復登臺感慨多龍虎已銷天子氣
山河元入大風歌九霄霜露凋黄葉五夜星辰下白波
獨有當時三尺劒至今光怪未全磨
　　　送友人赴杭分題得龍井
昔年龍井憶凴陵曽見丹光石上騰鱗甲在淵猶剰水
袈裟照影有殘僧風流二老吾無及揺落孤亭客重登
稍待西湖天雨雪闘茶同煑玉壺冰
　　　訪張德常不値其弟相邀賦草堂
扁舟訪舊過桐里令弟邀人賦草堂龎公何事入城府
馬卿多情求鳯凰滄浪濯錦百花笑落日倒影羣鷗翔
誰言門巷苦逼仄靑雲玉佩長鏘鏘
　　　元宵客城府代姚子張答友人韻
郡國開筵賞上元金吾仙仗擁羣賢天光夜照金蓮炬
花氣寒輕蠟燭烟五夜雨風淹樂事㡬家簫鼓入新年
歸來齋舍淸如水獨有花燈伴醉眠
　　　送烏延子中赴浙西廉使
閩省薇垣雨露香又持繡斧上錢塘百年禮樂渾凋落
一道綱維要主張西湖鶴送梅花酒東序烏啼栢樹霜
封章若奏澄淸策最喜鴛行有范滂
　　　京華秋興
露下金莖夜氣淸秋生畫角客心驚非關鼓瑟齊不好
自嗟學劍吾無成靑天多風鷹隼急黄河滿地魚龍鳴
此身未知歸何地憑高四顧淚縱横
　　　送余伯圭會試
棘闈前歲㧞時髦一榜人才爾獨豪六月飛鵬初擊水
千金名馬肯同槽風烟夜靜神燈下天闕秋淸雁塔高
會見瓊林霑錫宴杏花紅日照宫袍
　　　寶林八景
　　　　(萬竹軒/𤣥席塔)　(飛來峯/鰻井)　(金沙泉/鐡鉢)　(卧龍岡/袈裟)
鸚鵡咬咬紫翠重金沙泉上憶追蹤神明何代移靈鷲
城市無人識卧龍石井晝蟠金蝘蜒天燈夜照玉芙蓉
欲知衣鉢傳何事請聽黄梅夜雨鐘
　　　冬至
城郭雞聲報五更起來危坐候陽生羣隂剥盡天機見
七日朋來吾道亨南國梅花春寂寞中天雲氣曉崢嶸
閉門稍待天時定同挽銀河洗甲兵
　　　邁院判席上分韻得能字
江上長城爾獨憑折衝尊爼燕良朋千金弊帚誰當享
百罰深杯我不能桃葉春江風衮衮杏花寒食雨繩繩
參軍若説京華夢曽與官奴一匹綾
　　　蔣妓凌波圖
令姊風流秀且都翩如秋水迅芙蕖可憐有美懐珠玉
相伴凌波入畫圖巫峽雲來空想像楊花雪落半虚無
憑誰載酒雙溪畔先爲彭郎乞小姑
　　　送貢侍郎和糴還京
侍郎和糴下苕川覩此荒城亦可憐憂國固知民是本
足兵無奈食爲先青青楮幣來編戸白白楊花送米船
民力不凋王事集春袍鳴玉早朝天
　　　詠芍藥送妓
羣芳落盡雨初晴芍藥迎風拆綘英緑染宫衣雲影蕩
紅翻仙掌日華清贈行溱洧春無頼看到揚州花滿城
後夜月明歌舞罷夢囘猶憶步盈盈
　　　客樓偶題
溪上東風吹酒船羅衣别淚濕離筵誰家碧草飛𤣥鳥
一逕落花啼杜鵑客館春酲詩總廢荒洲日薄夢相牽
酒醒却憶少年事忽見靑山意惘然
　　　贈趙待制
蓮花莊北長橋東客來卜居水晶宫參差樓閣烟塵外
窈窕山川圖畫中細雨新㠶來舞袖故家喬木鎖春風
請看杜牧題詩處千古風流一笑同
　　　揚州李子威載歌者遊湖州特過華谿予因留
　　　杭不得相見因以詩寄之
碧瀾堂下載嬋娟揺蕩春風樂少年千里過門君有意
一尊留客我無縁揚州簫鼓人如玉江水琵琶月滿船
稍待秋高騎鶴去相隨李白酒家眠
　　　答張蛻庵學士韻
綵舟三月駐河濱學士登臨發興新水泛雙溪初過雨
花開韋曲不勝春烏鄉酒熟從爲客巫峽雲來若有神
别後蘭苕依舊緑定應愁殺白頭人
　　　遊普陀山
普陀勝地由來險大海中央出翠微千古仙靈秘巖穴
九天法雨灑珠璣金沙浪暖神龍舞小白花香鸚鵡飛
稍喜寸心瞻禮罷東風相送布㠶歸
　　　盤陀石上觀日
盤陀石上接崆峒俯瞰朝陽升太空萬頃紅濤浮上下
半天金景貫西東古今人物重明裏南北山河一照中
如此登臨良不惡更凭高閣洒天風
　　　侍沈子厚先生訪雪林講師
苕水東頭開佛筵野橋當戸玉聯拳池蓮夏茂多重蔕
林木春青只半邉石刻捨田由宋代山門錫額自唐年
白蘋洲上淸風逺歴世諸孫不乏賢
　　　梅竹軒
湖上峯巒列翠屏軒前梅竹靜疏櫺粉香夜集嬋娟女
蒼雪凉飄翡翠翎舊日調羹煩鼎鼐祇今問訊及淸寧
勸君更植三槐好會見繁隂滿戸庭
　　　寄宋思賢
與子不見三年多苦遭離亂奈老何孤㠶近宿舜江上
故人逺在東山阿雲氣滿樓都是雨夜凉如水欲穿羅
西州何似東州好早晚商量結薜蘿
　　　寄慈溪令陳文昭
因風問訊慈溪令每怪來鴻不寄書風俗過江多閉糴
亂離爲客歎無儲公田七月收紅稻山縣千家食大魚
見說海東時序好欲攜妻子就耕鋤
　　　寄范希孟
越鄉爲客酒難賖空採荷花過若耶性癖懶爲黄祖客
身貧欲種邵平瓜鶴鳴瀛海風如水龍起姚江雨散花
東望故人何處是夜凉吹笛岸烏紗
　　　寄危大叅
亂後歸來四壁空每瞻北斗憶羣公已聞叅决中書政
應有經綸絶代功荆楚包茅違祭貢勾呉秔稻待秋風
尺書欲寄平安信祇有雲㠶海上通
　　　答周玉雪左轄
鄉國兵戈杼軸空寸心憂國苦忡忡謾勞傳檄求毛義
深愧無才比石洪南省官儀新製作太湖兵氣雜靑紅
腐儒樗散知無補只合攜書徃瀼東
　　　松雪齋池中太湖石
魏公池上玉芙蓉元氣淋漓濕貝宫溪女梳頭雲冉冉
天丁鑿翠雨瓏瓏品題甲乙平泉逺變化風雷艮嶽通
囘首太湖三萬頃酒酣濯足洞庭空
　　　呉門老親舊藏松雪竹一幅翰林諸公題滿其
　　　上唯虞道園先生爲絶唱因附贅鄙作
學士歸來鬢已絲醉揮縹鳯緑參差湘靈鼓瑟風行水
嬴女吹簫日在眉蒼雪未消摩詰畫黄鍾還叶道園詞
可應二老風流盡令我重磨洗玉池
　　　送夏副樞兼簡錢叅軍
副樞承命山陽去眞爲皇家握重兵塞上旌旗朝北斗
淮南保障倚長城貔貅夜度河冰合閶闔雲開劒氣清
若見叅軍煩問訊老懐日夜望昇平
　　　初見棲雲觀
棲雲觀前淮水長北風凜凜梅花香神龜出地載𤣥武
白鶴上天朝玉皇朝採茯苓和玉屑夜㝷枸杞識丹光
射洪若有如泉酒從此題詩到上方
　　　客舍遣懐
天道茫茫不易談金人猶自口三緘坐清已免丹徒令
起廢聊爲斥土監靑眼阮公仍獨駕白頭杜甫自長鑱
南來若問呉門隱只有梅仙思不凡
　　　曉登狼山懐王叔明理問
日出長江烟霧開芙蓉挿漢青崔嵬仙人已跨白狼去
長史曽騎黄鶴來呉楚中分天設塹干戈四塞水如杯
令人苦憶周公瑾羽扇綸巾一俊才
　　　送俞彦明河内監縣
越羅織翠舞衣凉把酒東城野水香别意正如春草緑
閒情無奈栁花狂葡萄釀黍傾天禄藥物關心采地黄
十月到官公事少封題應寄沈東陽
　　　寄錢㕘軍
㕘軍經歲守淮夷王事羇縻恐廢詩甘㫖關心煩令弟
春秋傳業喜佳兒山陽月靜還吹笛淝水風連自奕棋
若道軍中指揮定折衝樽爼是吾師
　　　戊辰歲在杭簡曽先生
越上官軍未解圍江船連日羽書違臺城有恨忠良死
藩翰無謀將帥稀風雨滿城蛙鼓合乾坤日夜鬼燈微
腐儒憂國慙無補北望神州淚滿衣
　　　避兵錢塘寄孟彦忠
呉興文獻之子孫我與孟勲爲弟昆青春作樂猶昨夢
白髪凋零非故園明月美人千里隔秋風喬木㡬家存
西莊代食收秔稻還念先生食指繁
　　　秋懐
落木蕭蕭奈爾何洞庭日夜水揚波閭閻風俗非呉語
城郭兵戈半楚歌風雨蒼生來鬼樸烟花紫禁舞天魔
老懐幽憤無由訴忽聽天風過野鵞
　　　寄江浙左司員外郎張光弼
員外才名自不羇每聞休暇好題詩十年入幕譚兵慣
九日登臺發興奇霜落芍陂催穫稻風連淝曲未收棋
功成歸卧山陽市笑折薇花對酒巵
　　　詩巢
徴君識靣氣如虹佳句驚人未覺窮木橘秋風鴻羽振
屋梁春雨燕泥通近聞鸞閣招仙侣不信雞窠有老翁
會見鶴書催入覲詩成應奪錦袍紅
　　　寄陳公望
憶别呉門歲忽殫尺書勞爾問平安兩鄉明月誰家好
千里長江行路難震澤雪消鴻雁喜秦淮日短白鷗寒
君家早晚還丹熟願賜刀圭振羽翰
　　　芙蓉莊
花上微霜落未多紛紅駭緑奈愁何翠裳曉浥瑶池露
霞佩秋生錦水波心賞不辭千日酒歲收可但百㕓禾
何由繫䌫靈山下與子憑軒一醉歌
　　　寄陳公望弟兄
十載兵戈淚未乾士林耆舊總凋殘每於吾道求三益
豈謂衰年識二難詩禮庭闈稱伯仲梧桐第宅表衣冠
嚴君退食園池上拭目雙珠也自歡
　　　寄錢參軍
傳道參軍已趣裝劉郎口語豈荒唐幾囘見月驚殘夢
千里停雲憶報章故國梅花南日近中原戎馬北風凉
何如同去呉門市雞黍登堂赴范張
　　　答喻桂山
讀書呉下猶前日濫吹竽中愧此身傾蓋已煩靑眼顧
盍簪長怪白頭新山川北去悲牛鬼雨雪南來送鶴神
如此相逢􁱷共醉梅花愁殺未歸人
　　　寄陳長史
丞相新除陳長史鹽車猶困沈休文盍簮每忘雲泥隔
借榻誰拘上下分閶闔風傳朱鷺曲海門月靜白鷗羣
平生不作彈冠態只恐王陽有意聞
　　　鶴軒爲薛鋉師作
呉門羽士髩眉厖長載華亭鶴一雙萬里游心同泛梗
千年老氣獨横江船頭夢覺月照席篷底聲聞風滿窓
我亦金華未歸客便應從此上呉艭
　　　贈别羽士蔡霞外
上國歸來暫息機每臨溪水洗塵扉清秋一舸沙邊繫
落日雙鳬霞外飛采得桂花催釀酒折將蓮葉贈爲衣
相留信宿還相别月滿茅山借鶴歸
　　　栁洲爲陸德陽先生賦
楊栁闌干翠欲扶杜蘭洲渚緑相紆政憐兄弟三間屋
同占東南一曲湖桃葉微風來小艇藕花秋水下雙鳬
絳幃若道琴書罷莫惜鄰家對酒壺
　　　訪東山上人
上人亭子臨流開圖書四壁無塵埃已從天台見茶椀
復入匡廬銜酒杯梅花紅白池上發雪片大小空中來
前村又報鼙鼓急氣酣日落聊歸哉
　　　和周亷使韻二首
官梅照眼白於雲坐聽談詩席屢分靈響盤空祇自覺
惡聲報夜不須聞謝公折屐心應喜張旭揮毫氣正醺
深愧諸生藉陶鑄一官初試泮宫芹
龍門賓客總如雲何事黄柑獨見分陸績遺親眞有感
封人錫類豈徒聞自憐錦里頻年病誰識斜川竟日曛
世味祇今隨浪迹朝盤麄糲煑香芹
　　　萬壑松濤
蒼弁羣峰歲月深連林風葉自成吟輕雷殷殷龍驚蟄
靈籟渢渢鶴在隂身老惡聞鼙鼓振心清如聽海潮音
何由借榻山中宿月落西窓更鼓琴
　　　送石景亷赴上海二首
呉會河山接帝京石家兄弟鳯凰翎兄爲守牧如甘雨
弟作郎官應列星潮到縣門鳬漫喜琴彈署栁鶴來聽
我因舊令曽觀政君比前人更恤刑
海上扁舟繫鶴沙昔年曽過縣公家鱸魚客舍無拘束
雞犬人家少怨嗟紅箭夜舂秔稻粒白雲晴紡木綿花
到官風景能如舊爲爾須乗八月槎
　　　題松雪竹
呉興畫竹妙天機每愛臨流解帶圍翠袖凉生蒼雪下
墨池雲起紫鸞飛曽聞神女遺珠佩漫説詩人詠緑衣
囘首王孫芳草合白鷗飛去水光微
　　　舊館鄭叔文寓舍多種諸色菊花獨冬菊一枝
　　　雪中盛開僕徃來觀之不厭叔文索賦
舊溪寒菊更鮮明爲客看花倍有情晚節不因霜後變
餘香偏向雪中榮頻煩鄭老謀清酌却笑靈均賦落英
聞道移根故園去高堂三老定歡迎
　　　道原長老凝翠軒
縣公健筆題凝翠此日登臨思不羣山擁晴嵐靑衮衮
天埀秋影白紛紛金銀塔廟殘烽火雨露松杉厄斧斤
坐據胡床一盃酒黄冠頭上有靑雲
　　　又寄道原長老
溪上層軒倚佛幢憑高不覺壯心降天光下被緇衣客
山色平分玉女窓湖海故人驚隔世闌干淸淚有如江
浮生俯仰渾如此西望滄浪白鳥雙
　　　和王鶴中秋翫月
陽川同看中秋月今夜蟾光分外新風露香傳金粟樹
嫦娥愁殺白頭人名叨桂籍瞻雙闕夢到槐根又㡬塵
有酒便應招李白揚眉對影不須顰
　　　德中弟招看杏花
舍弟開園早見招舉杯花下挽長條彤霞遇雨春猶濕
絳蠟凝香雪未消老眼看花驚亂世誰家横笛又良宵
酒醒忽憶觀光日與子聞鸎海子橋
　　　杏林仙館爲王士誠作
廬阜移根向日栽東風曽爲董園開朱霞半㸃靑陽雨
絳雪微消白玉杯露裛臙脂春滿屋月明簫管客登臺
緱山更有難兄在誰道吹笙不下來
　　　藏春軒
花木庭除日載陽客來燕坐室中央不須簾幙圍歌妓
頼有闌干䕶海棠南國黄鸝長隔葉東家蝴蝶漫偷香
詩成不道機緘泄一夜條風到草堂
　　　和道原長老韻送鄭叔文
愛爾層軒上下寛我來君去不同歡月明同詠登樓賦
風色先吹適越冠南國天高鴻雁喜西陵潮落白鷗寒
還家若憶休文老靑眼何由伯仲看
　　　琴鶴軒
喬梓隂隂緑滿林每因琴鶴叙朋簪五絃誰和南風曲
萬里聲聞大雅音栁絮雲浮春淡淡仙衣露濕夜沈沈
西窓剪燭相期久一洗哇淫爲子吟
　　　梧竹軒
誰道槐隂不再榮碧梧翠竹賀新成高雲晴覆銀牀井
蒼雪凉生緑酒觥落子正堪靈鳯啄抽萌還共鯉魚烹
明年歸去成三樂汛掃庭闈宴父兄
　　　萱草圖
堂上竒峰刷翠濤石根萱草映藍袍侵凌凍雪青鸞尾
飛動薰風綵鳯毛心在庭闈思報答恩於兒女受劬勞
花間若道生荆棘擬囑園官爲爾薅
　　　題趙子介白雲窩
出壑浮雲膚寸微每看舒巻坐柴扉無心海上從龍去
隨意山中伴鶴飛宏景怡情曾有賦杜陵卧冷不勝衣
老夫亦欲歌招隱輸與先生識化機
　　　楊半樓
老夫野處無全屋楊子樓居善折中已與白雲分戸牖
從教蒼弁隔西東客來泛席無餘地月出開簾不滿宫
却憶舊遊燕趙日花房紅袖鎖春風
　　　來鶴樓二首
靑天月色白紛紛有客能招野鶴羣不向水邊鳴夜半
肯來天上警秋分神遊寥廓乗清氣影落闌干化白雲
早晚姓名除碧落騎風同禮玉宸君
　　　又
雲霄一羽忽飛下不道樓前月滿江經誦蕋珠之子聽
聲聞華表我心降笙簫夜過黄冠客風露凉凄玉女窓
擬借白雲騎一隻莫辭𤣥圃更無雙
　　　卧雪爲袁子志賦
門外雪深數尺强袁郎高枕也應狂月明蝴蝶迷何處
酒醒梅花落滿牀縣令亦知吾道病先生不管北風凉
揮毫枚乗偏能賦消得渠儂酒一觴
　　　贈醫隱山伯英
習家池上風流在千古山公今有孫長年賣藥舊館市
有時載酒烏程村秋風橘子埀丹井春雨杏花開古園
誰謂交遊輕市道老夫曽與宋清論
　　　義門鄭叔文仙人舊館
金華我欲乗風去舊館君能縮地來山近茅君句曲洞
天連蕭史鳯凰臺洞庭雨脚吹笙坐華岳蓮花濯錦開
好是水晶宫裏客尋眞何必到天台
　　　水北山居
門前流水玻璃合屋後青山雲錦堆鳴鶴在庭仙客過
白鷗衝浪酒船囘東都處士歌行李南國詩人賦有萊
更待芙蓉開幙下老夫遮莫抱琴來
　　　銀河精舍爲楚太守作
漢水通天上下澄結茅江畔並冰陵天光曳白驚珠闕
夜氣如虹貫玉繩石壁曽邀符守過星槎終待使君乗
郡齋見説無膏火夜讀應分織女燈
　　　青溪耕叟
溪北溪南啼鵓鴣村村雨足夢維魚紅梨花吐風初定
白水田翻草已除傍舍開荒先買犢老夫無力自揮鋤
朝廷若下劬農詔爭道先生夜讀書
　　　追送蔣宗道囘越
名酒百壺春始波度江不别意如何靑山家近詩人眺
春水船如織女梭禹廟衣冠空想像蘭亭文采已銷磨
平生弔古登臨興早晚相將發棹歌
　　　送義門鄭仲待福建布政使司左㕘議
㕘議新除閩海去君王憐爾義門來承恩特遣中官送
奉㫖先乗駟馬囘百越花香薰婺女三山雲氣接蓬萊
憑君傳語賢同列好展丹心答上台
　　　送黄士嶧福建布政司左㕘議
榕葉鶯啼五月凉天開政府控炎方少年㕘議承恩重
白髮鄰翁賦别忙鶉火含丹催荔子雞心切玉薦賓郎
閩中風物能如舊莫惜緘題逺寄將
　　　寄韓睿玉兄弟
十載歸來白髮新家徒四壁亦甘貧憂來每詠停雲句
别後全無褁飯人茅屋天光都是雪梅花風色可憐春
傳家頼有仙人酒東望扁舟整角巾
　　　答邵山人二首
客路休歌君馬黄風波觸處有瞿塘謀身總被儒冠誤
避地翻憂戸屨忙緑樹繫船留野客白鷗送酒淨滄浪
木桃贈我何勤切佳句驚人屬老蒼
　　　又
荆棘荒凉日色黄謝家猶剰舊池塘可堪衰病從教醉
除却科徭有底忙溪上客來雲冉冉樹頭花落雨浪浪
且謀雞黍論吾道敢爲成虧訴彼蒼
　　　簡邵山人
扁舟泖上水爲居西望烽烟百里餘客子開篷霜降後
家人搗練月生初兵連苕霅天垂象水落呉松夜泣魚
若道瓜田多蔓草老夫早晚爲君鋤
　　　和邵山人過字韻二首
呉松東去羣鴻散苕霅西來一舸過池上屢陪山簡醉
座中曾聽薛華歌中年鄉國黄塵合長夏江村緑樹多
擬與賀公同結伴黄冠野服晚婆娑
　　　又
亂後還家如旅泊愁中貰酒喜人過每吟栗里停雲句
不作南山種豆歌故宅東風歸燕靜孤村夜雨落花多
白頭却憶觀光日曽賦神明與馺娑
　　　送友人
春江千里水如梭捧檄東行奈爾何家世本非刀筆吏
才能合舉孝亷科酒酤朱雀橋邊美花落烏衣巷裏多
到得山林春未晚好隨鴛簉上鸞坡
　　　夜飲送友人
陌上飛花吹髩莖老來聊學少年行三槐有客來吾道
千里論交不世情栁拂花溪朝繫纜鶯啼韋曲夜飛觥
相親未久還相别日落前溪送櫓聲
　　　送長興王縣丞考績赴京
藉甚長興不負丞烱如萬壑出淸冰客來花縣朋簪盍
官滿松㕔治行稱苕霅船開風滿席秦淮雪落酒如澠
到京考績應書最知子承恩自此升
　　　答邵山人二首
苕溪今夜月同明幾度開門聽櫓聲寒食杏花愁裏過
故園春草夢中生可無茅屋留君住亦有良田貸爾耕
尚憶楊溪供給好令人何以答高情
　　　又
酒熟比鄰不用賖醉鄉結伴了生涯得歸栗里重栽栁
休說長安再看花蜀國杜鵑啼别樹丈人烏鳥落誰家
令人漫洒千行淚羡爾先乗八月槎
　　　答董彦誠
瓦礫空場燕不歸故園草色亂春暉梳殘白髪吾驚老
散盡黄金客過稀好辯孟軻無煖席長貧杜甫典春衣
相知只有淮南董一寸丹心死不違
　　　訪陳敏道不値
不憚風波兩日程孤舟聊繫故人情菊花與我爲賓主
醴酒從人結弟兄秋榖已銷呉甸雨寒潮不上闔閭城
白頭欲製烏啼曲付與漁郎短笛聲
　　　答王判簿
判簿作官清且亷樓居數月苦相淹雲開雉堞靑山繞
秋入鷗波夜雨添鑑曲未容狂客去杜陵終待老夫潛
衙囘若見黄堂守勿説丹崖有宋纎
　　　和韻簡烏程諸公
烟郭行舟信宿停釣竿風色拂東溟故人頼有郎官宰
野老同瞻處士星春草滿堦公事少朝盤留客爾殽馨
明朝返掉歸何處家在華溪白鳥汀
　　　再用韻簡庶道長
靑油幕下我車停文采如虹貫八溟朝對紅蓮歌緑水
夜占吉鳯候三星西園雨過挑班稚南海風來憶素馨
肯爲老懐謀一醉酒酣濯足白鷗汀
　　　又
烏鄉作客鳯鸞停曽挾鵾鵬化北溟偶過西都歌振鷺
遂令南國仰文星種花縣署陽春盎釋奠黌宫黍稷馨
報政歸來書上考不妨釃酒藕花汀
　　　送温判簿
枳棘如何棲鳯鸞名郎秩滿氣仙仙一亷如水歸公論
百里皆春豈偶然江路梅花迎上客都門栁色入新年
承恩若見同寅士相賞花燈過上元
　　　荻溪漁隱
荻花溪上水光微新築茅茨倚釣磯春雨棹歌西塞曲
朝盤飯煑北山薇開門見月能吹笛有客無殽每典衣
只恐少微明不掩徴書早晚到紫扉
　　　贈弁山朱鍊師
蒼弁神宫接紫臺鍊師行道有仙才興雲劍氣如人立
彈指雷聲送雨來龍虎夜從金鼎躍鳯凰時載玉笙囘
功成高卧烟霞裏有酒須傾三百盃
　　　代任郎中送友人還關中
秦關百二山河壯胄子三千國監榮西望白雲生我屋
東瞻金殿憶神京林間穉笋詵詵出花下安輿欵欵行
富貴不如歸省樂親朋爭賀酒壺清
　　　夜夢得魚數十占者謂有大雨越二日果雨
佳魚入夢已開先溪水俄生大有年秋盡雷聲時殷殷
冬來雨脚日懸懸禾頭生耳愁無奈菊蕋飄香濕可憐
幸有濁醪沽滿眼飲中時復望青天
　　　陸文寶筆花軒
練水春生洗玉池陸郎邀我試毛錐天葩五色江淹賦
宫錦千章李白詞仙掌露穠傾菡萏玉毫烟暖長辛夷
便應借爾軒中筆題到平生吉夢詩
　　　練溪陸文寶耕墅軒
楝花溪上即滄浪之子求田自有莊寒食開荒連夜雨
秋風穫稻滿天霜可堪北里黄金盡不似南翁白髮長
十月滌場朋酒熟相期介壽殺羔羊
　　　答趙季石
吾道艱危不可扶閉門只合著潛夫震驚二月天飛雹
野哭千家吏索租舊雨溪山曽有約故人雞黍肯交孚
請看冰雪相輝處爲是題詩我不腴
　　　送談太守朝覲
菰城五馬朝天去三月秦淮春正繁羣牧在廷同報政
九重考績每臨軒洲囘白鷺圍春水花拂金魚賜緑樽
預掃凝香聽鳴玉老夫倚杖郭東門
　　　送安吉縣丞乃父還鄉
鄣南山水由來美令子爲丞有令名就養松㕔雖可樂
思歸枌里未忘情南州花栁催車輛東海蓬萊入郡城
十月到家應釀黍親朋傾榼酒杯清
　　　張伯宗春霽軒二首
具區浩蕩春如海張子軒楹枕上逰日出湖山皆錦繡
沙明魚鳥亦風流願從賓客傾光霽豈有文章足唱酬
東望華榱三百里老夫早晚繫扁舟
　　　又
令祖論交五十年杜陵别後竟逰仙相望一水神如在
不識諸孫恨每牽黄鳥歌殘求友賦白鷗催上釣魚船
令人想像登臨處消得呉松酒一川
　　　題仙居秋晚
居士香光韞筆鋒興來能冩玉芙蓉天機爛熳𤣥黄雜
元氣淋漓紫翠重秋滿闌干圍錦樹雲開瀑布落蒼松
山居也自風流甚老我無由脱屣從
　　　九日過姚廷暉隱居二首
病起扶衰上釣槎乘流直到故人家一秋止酒樽無緑
九日開園菊未花海氣通潮生白霧天風如水洒烏紗
歸來落葉多如雨欲寄新詩日已斜
　　　又
客鄉時序苦匆匆九日愁生斥土東樽酒幾家酬令節
髩毛千丈自秋風栁州心賞隨年薄鄭老襟期與子同
囘首故園歸未得家人誰問菊花叢
　　　七夕和韻
天孫今夕意如何風浪無聲鵲渡河詞客成章誰復和
家人乞巧自相過雲開星駕秋垂象露下螢機夜織羅
從此一畨嘉會後畫屏銀燭嫩凉多
　　　示院中同考官
槐花落盡棘闈開考試文塲拔俊才多士爭先龍虎榜
春官已在鳯凰臺星分燭影簾前過風送潮聲閣上來
凖擬明朝同出院不妨今夕更銜盃
　　　院中夜坐
檄下丘園赴考文日臨高閣步青雲同襟諸老心相契
嚴約仙官思不羣木葉秋風黄落落桂花凉月白紛紛
摩挲老眼評朱巻秉燭西窓坐夜分
　　　送同考官劉子彦還江西
桂苑香傳大比年盍簮簾内聚奎躔文衡到手秋同考
藥褁關心夜不眠黄菊重陽彭澤酒白鷗萬里楚江船
班荆若向西陵道落木紛紛思黯然
　　　和同考官蔣文質韻
三年兩度赴鄉闈束帛戔戔荷賜衣南國文章方衮衮
西湖楊栁自依依雲霄鴻雁來賓早江水鱸魚入饌肥
明日城南同話别一翻風色去如飛
　　　陪同考官劉季冶遊湖山
憶昔西湖遊畫船重來風景總茫然酒家楊栁渾無主
歌館琵琶已絶絃竺國朱甍仍舊貫岳墳翠栢自流年
平生弔古登臨興搔盡雙蓬雪滿顚
　　　赴閩考試舟至常山驛乘驛至分水關甚勞困
閩閫貽書招校藝常山假道擬乗軒一肩籃筍身如播
千里靑山手可捫分水有關天設險殊鄉爲客我將孫
人生用舍終歸盡自笑驅馳不憚煩
　　　舟至懐安驛乗輿到西禪寺明日郡守侍布政
　　　按察二司官來設筵欵曲遂相迎入城
溪行千里石碐磳東望懐安喜不勝兩岸白沙如積雪
一壺秋影湛淸冰道詢故舊多官塜寺有殘僧守佛燈
多謝上官能逺迓盃盤羅列酒如澠
　　　飲别
酒熟閩城不用賖騎驢日造故人家香傳茉莉能留客
葉褁檳榔每當茶送别秋風裁白苧問津明日上靈槎
出關一笑靑天濶歸去東門且種瓜
　　　考試歸發懐安驛至崇安二首
肩輿晚出懐安驛老體凴欄得暫寧千頃魚波通海白
百年榕葉接天靑喜無供給煩津吏若問逢迎有驛亭
從此出門機事息摩挲雙眼倍増明
　　　又
水驛移文遵客程溪聲入枕旅魂驚波間劒石參差起
沙際梭船欹側行涉險異鄉因校藝思親遺體若爲情
明朝擬過鉛山道應有門生覓轎迎
　　　舟中遣懐
篷底無眠夜氣存起來危坐候朝暾灘聲轉石雷霆閙
山氣成雲日夜昏閩國文章初過眼蓬萊清淺獨開尊
歸途只藉詩消遣可惜無人共對論
　　　院中和布政王公中秋不見月(己夘科/)
薇府西風生夜凉如何明月秘秋光塵生玉鏡愁成結
香拂仙葩爛若央方伯有情煩燕享老夫多病卜龜藏
平生秖有丹心在衰朽無由答尚方
　　　懐嚴御史
秋風開遍玉芙蓉此日登堂酒興濃千里停雲山仰止
寸心求友水朝宗飛騰羡爾排空鶴偃蹇猶吾架壑松
最喜諸郎能好禮庭闈文史足三冬
　　　懐王布政公朝賀囘司
呉山雪霽跨名駒奉表正元上帝都玉帛千官朝黼座
烟花三殿賜宫壺奎光下被薇垣客江水應還合浦珠
不獨儒林蒙雨露南來郡國總沾濡
　　　奉和王布政公雲居院詩韻
　　　　(院中主僧窓前舊栽牡丹一本每歲花開甚/盛因助詩料云)
白雲長繞梵王居西竺名山總不如客至毎煩禪榻下
詩成誰問酒樽虚摩挲修竹三年别抖擻塵襟一旦舒
更待牡丹庭下發重期來此賦元輿
　　　送呂贊府
賓興胄監早成能出佐絃歌不負丞花縣朝聨金榜客
松㕔秋淨玉壺冰已聞行斾朝天去終見先生自此升
西望瓊樓千里隔月明飛夢到金陵
　　　送笪孟熈
金陵自古帝王州之子茅庄若綴旒千里過門敦古道
百壺出祖重離憂鍾山王氣盤龍虎句曲丹光貫斗牛
若見茅君煩問信老夫早晚亦東遊
　　　隱翠巢
溪上雲屏蔽葯房考槃歲月未全荒不愁牖戸漂風雨
頼有松筠宿鳯凰白日卧雲蝸室冷緑隂如水燕居凉
客來見說歌招隱便欲扶藜到草堂
　　　衡山雨意分題送童中州
衡山積翠晝多隂雲氣時常吐玉岑議擬從星縁有好
商量潤物豈無心已將膏馥沾庠序曽見文章賦上林
此去朝天當考績定應用汝作商霖
　　　題盧清源墓銘後(蘓伯衡編脩作墓銘/)
錢塘城裏武功天吾道行藏子獨賢簫管吹殘風月夜
易經讀盡亂離年東呉梅福元非卒北海盧敖竟得仙
内翰作銘垂不朽幽光千古照重泉
　　　徐大章府教九日小集
廣文招我飲重陽樽爼論交樂未央故舊㡬人蓬鬢白
風流九日菊花黄陶潛止酒非眞性杜甫登臺有故常
傾座喜逢皇甫湜醉歌伐木有文章
　　　次日皇甫彦昭復招飲且賦詩見示因和韻以
　　　謝時徐廣文鄭叔致同飲
老我每扶斑竹杖多君重約紫萸杯千頭橘子從人采
一樹芙蓉對酒開北海芳樽無俗客南州高士不凡才
同襟更有麟溪鄭千里跫音不速來
　　　簡韓留守
得歸京國賀新除日倚都門望母輿忠孝共傳楊伯起
風騷爭似馬相如雙鬟小妾能沽酒一樹來禽對讀書
記取東城相見日緑隂庭院雨踈踈
　　　古鼎
范家得鼎緑如瓜製作神奇世所嘉玉氣成雲含翡翠
螭文作篆隱丹砂周遷郟鄏何勞問漢祀汾隂亦浪誇
重器終當貢天府會看傴僂拜黄蔴
　　　苕溪漁隱
苕花白白覆漁罛門外滄浪湛玉壺西塞一簑清入畫
雙溪百頃直通湖鯨鼇罷釣吾應老鷗鷺同羣爾不孤
留取殘書歸去讀水雲鄉裏著潛夫
　　　環翠軒
城居歲月厭風塵踏錦溪頭願卜鄰緑遶堂堦萱草滿
青圍林木栁條新弟兄羅列庭前玉賓客摩挲席上珍
老我憑軒聊弄筆煩君貰酒屢傾銀
　　　和李參政檇李韻
檇李青浮雲樹東徃來不用歎途窮身留霅水雙溪上
夢繞鴛湖一舸中楊栁畫堆春寂寂杏花官舍雨瓏瓏
可憐舊日宣公地囘首繁華一旦空
　　　倪雲林竹石喬柯圖有詩題其上鄰友得之索
　　　予步武其韻
此老文章五色霞胷中丘壑載浮家酒酣弄筆如種玉
步屧到門頻索茶喬木拂雲青冉冉叢篁低地緑斜斜
别來想像風流意不覺秋霜滿鬢華
　　　雲林爲叔芳所畫竹石圖鄰友得之索予題識
　　　感舊興懐悵然有作
喬木槎牙霜滿天幽篁相倚緑娟娟筆飛翡翠秋數葉
玉琢芙蓉石一拳彷彿求羊來蔣逕分明丘壑似藍田
兩翁仙逝花溪晚令我披圖思黯然
　　　壬子冬十一月日僕過浦江訪鄭仲舒博士伯
　　　仲鄭首賦詩因和韻以謝
湖海論交伯仲知死生契濶每攅眉别來歲月如長夜
相見衣冠異昔時有酒阮公渾得醉無家杜甫不勝悲
請看棣蕚相輝處吾亦低頭拜紫芝
　　　遊惠香寺(寺有狎鷗亭/)
池上峯巒生夕隂松風吹作海潮音白鷗不下清泠水
鸚鵡仍飛紫竹林殿閣金鋪空想像山川黄落倦登臨
兹行不有同襟鄭誰買香醪爲我斟
　　　又
一鏡森羅刼火空(寺前有亭榜/曰一鏡森羅)上方遺構石橋通經殘
白象歸乾竺水落游龍蟄化宫(寺前有/雙池)烏桕千林珠顆
皎丹砂一樹石楠紅匆匆未盡登臨興凖擬重來宿賛
公
　　　哭鄭仲㡬僉憲(墓在烏傷/)
錢塘城裏亂離年膠漆情親席每連約我登堂同拜母
悲君作客竟遊仙春風燕子江南夢宿草麒麟石上眠
東望烏傷埋玉地令人中夜淚澘然
　　　答仲舒博士簡危先生韻
謝公平日愛登山歲晏歸來兩屐閒野望松筠連第宅
樓居風日隔塵寰酒盃可但拈重碧詩句吾當露一斑
從此與君成二老不妨白髮對蒼顔
　　　又
冀北離羣二十年相逢猶記客燕然太常詞翰當傳後
老客聰明不及前竹葉清酤從我醉梅花緑鳯可人憐
無端藥褁關心甚歸夢頻頻到霅川
　　　鄭叔車迎父詩巻
日落長安客未囘思親無奈肺肝摧便騎代馬追風去
不道江船載父來白髮南歸禾黍地靑山西繞鳯凰臺
還家棣蕚春無限好著萊衣舉壽杯
　　　浦江道中寄義門鄭諸公
白麟溪頭孝義家百年喬木湛清華(義門有水/木清華亭)樽開北
海長留客地接青門好種瓜雲碓曉舂秔稻粒星機夜
織木綿花先生莫問貧何事最是香醪不用賖
　　　又
驪駒賦罷出高門送逺何人把緑樽一代衣冠燕市客
(謂少/公也)三朝文獻鄭家孫溪頭黄栁愁先覔轎上靑山手
可捫數盡客程魚浦近紛紛白雪映朝暾
　　　凝清軒
户牖朝光淨客衣凝清軒上坐忘機金鳬駐火春猶淺
緑鳯棲香夜不飛賓主盍簮名教樂文章關世賞音稀
老夫亦是耽詩者曽此㝠搜竟夕暉
　　　椿萱齊壽
靈椿已種八千歲萱草叢生鸞鳯毛春在庭闈煩定省
花縁兒女受劬勞老人天禄然藜杖阿母瑤池賜玉桃
早晚登堂介眉壽未應老客擅詩豪
　　　清暉軒
苕霅山川入素秋盧郎吏隱過東州雲開紫翠來蒼弁
水泛空明下白鷗杜老草堂多美竹賀公茅宇一虚舟
只今來往風流甚日落簾鈎坐不休
　　　黄處士隱居先隴
沃州之西天姥前先公結茆今百年白雲悠悠去不返
靑山疊疊來無邊栽花相近杜陵宅載酒或上賀家船
旁人若問黄叔度少微今夜懸中天
　　　雙溪釣隱義門鄭叔文索賦
貎得雙溪釣隱圖蒹葭霜落過湘湖沙頭繫纜舟相並
篷底攤書客不孤千尺雲松龍夭矯兩邊江樹錦糢糊
平生亦有烟波興消得先生酒百壺
　　　鄭叔弓扇
金華山下草亭孤五月荷花似鑑湖風急纜侵堤上栁
渚清魚泳水中蒲扣舷二客應能賦送酒羣鷗不待呼
誰道人皆苦炎熱溪山隨處有冰壺
　　　陳教諭寒谷
烏傷縣西鳯林東中有一畝盤之宫兩崖凍合梅花雪
四壁秋生木葉風子眞烟霞豈不樂㓜輿丘壑將無同
明年棄官好歸去笑歌酌酒春融融
　　　和郇大尹韻
湖海論交益者三喜瞻冠盖聚東南雲開天闕文星爛
風動儒林士氣酣幕府一尊初識面郎官百里暫停驂
請公試飲苕溪水呉祐從來性不貪
　　　題扇
溪囘蒼弁湧蓮花林屋深重識故家肅客慣看雙鶴舞
應門頼有一童髽八窓嵐氣生雲幙六月松隂隱日車
見說山人能好禮百壺春酒屢能賖
　　　送蔣宗道還山隂
八月凉風生越羅湖家作客喜同科朝盤海錯先生饌
秋館臯比子夜歌越國羣峯靑不㫁胥江一水緑無多
戴逵若在山隂住别後煩君問白鵞
　　　寄處州張呉二公子
栁下紅橋水一涯曽煩使者繫仙槎蒲㠶風急忙何事
箬酒樽空恨莫賖囘雁峯前公子宅浣花溪上老夫家
相望千里音塵隔搔首江雲鬢已華
　　　清逺軒
苕霅天開罨畫圖薛家結搆瞰冰壺雲消一塔浮金蓋
水泛雙溪入太湖白屋無官塵不到秋風有客酒冝沽
請看珠玉揮毫處深愧題詩待老夫
　　　宴鄭義門有序堂
春日論交有序堂頻煩鄭老宴霞觴飣盤珍果分崖蜜
照席名花妬海棠松栢在山多壽考主賓有禮總文章
明朝别後應相憶豈恨春江百里長
　　　耕樂軒
石溪八月風露凉偶來田舍聊相羊槿花紅白開滿樹
秔稻青黄催築場諸孫五六爭弄影阿翁八十能和光
人間得喪我知矣不如耕鑿歲云長
　　　答林子山清明有感
白麟溪上屢經過行役頻煩奈老何寒食清明丘隴逺
東風西雨落花多客懐渺渺靑潭嶺鄉夢紛紛緑水波
愁殺春耕歸未得老妻應賦扊扅歌
　　　早發錢塘抵漁浦
户外有霜雞既鳴官船當檻喚人行五更風雨春潮上
萬里雲霄北斗横江樹離離微可辨㝠鴻肅肅不勝情
老來自笑猶行役又聽前山伐木聲
　　　張正卿索母夫人挽詩
母在清河年九十嫁來明鏡不重磨斑衣正好娯萱草
白髮其如詠蓼莪機杼月寒梭已化竹萌風拆淚偏多
老夫亦是憂親者忍聽啼烏夜倚歌
　　　題王黄鶴枯木竹石
鷗波亭下水光微黄鶴翺翔振羽衣氷壑風生蒼雪下
墨池雲起紫鸞飛枯梢有待乗槎客靈石曽支織女機
搔首風流今已矣摩挲令我重歔欷
　　　呉教諭茅屋讀書
鵝湖之山凌紫烟結茅山下儲遺編青年日誦無逸訓
綵衣時咏白華篇窓分隣燭夜達旦膝穿木榻寒無氊
一朝蜚聲桂花籍歸來拜母恩袍鮮
　　　林霏軒
雲屏繞屋翠聨拳游氣濛濛奪曉鮮紅濕花梢疑作霧
靑浮樹杪若非烟醉翁有記詞無敵呉子開軒景獨專
稍待日高林壑霽詩人相約賦賓筵
　　　爲閑石泉題松雪山景
圖畫袈裟共一船老師訪我索詩篇山川總入西風裏
鴻雁羣飛落木前中允高情空想像大年小筆漫流傳
嗟哉遺墨成今古一段風流付石泉
　　　松雪翁畫梅并賦一首題冩於上
魏公畫梅何所師丰神逺邁楊補之鐡心石膓廣平賦
疎枝冷蕋杜陵詞白雲變化墨數㸃緑鳯飛來春一枝
老夫留題且别去山城玉笛何人吹
　　　題證上人秋江巻
凉風嫋嫋泛呉淞派接曹溪衲子從地坼東南天設塹
路通巴蜀水朝宗百川灝氣來朱鷺千里流光繞玉龍
料得上人禪蛻處白毫長照玉芙蓉
　　　皇甫廷玉贈劉士端梅花道人山水圖
道人造化蟠心胷能寫湖上之羣峯氲氲佳氣吐烟壑
冉冉空翠浮雲松瓊樓高駕九苞鳯銀潢下飛雙玉龍
劉公歸去得此畫出門一笑登呉淞
　　　遵道枯木竹石
嫋嫋秋風來洞庭枯株拔地玉亭亭白雲晴拂驪龍角
蒼雪凉飄翡翠翎纎仲揮毫誰作賦道𤣥用墨久生寧
薊丘亦有前人興父子齊名照汗青
　　　福建都司姚行素經厯索賦望雲
閩關何處是桐川西望歸雲眼欲穿玉葉凌風飛冉冉
仙衣出壑舞蹮蹮思親路隔三千里爲客心懐喜懼年
太史若修忠孝傳懐英千古獨稱賢
　　　梅莊書屋簡僉憲索賦
清江先生鐡石膓閉門讀易梅花莊香飄玉雪侵經籍
風落鉛華照筆牀竹色上簾春寂寂書聲出戸夜琅琅
明朝只恐詞林召使者先歌我馬黄
　　　江山勝覽陳㕘議索賦
分水崇關勢壯哉登臨觸處有樓臺溪翻雪浪羣龍吼
山擁雲屏萬馬來鼓岫一峰當海立武夷九曲自天開
只今方伯瀛洲彦休暇何妨舉一杯
　　　廬山爲孫僉憲作
西望匡廬不可攀我家只住楚江灣歐公詩句青㝠上
李白書房紫翠間黄髮高堂臨五老繡衣令子控三山
兩鄉千里同明月歸省何時一舞斑
　　　富春書屋
富春山中一草堂秋來鈴下風露凉日臨簡冊足游泳
夜吹藜火生輝光芸香侵帙蠧魚盡草色映堦書帶長
一朝蜚聲桂花籍昭囘雲漢皆文章
　　　挽存善周處士
此老城居樂隱淪一經教子豈長貧傳家每羡張公藝
種德當如竇禹鈞華表聲聞天上鶴屋梁月色夢中人
湖山頼有牛眠地千古幽光照翠珉
　　　送施惟中河南布政使
新除布政施君子吉月驅車赴汴州日下承恩膺重寄
河南宣化闡皇猷天開艮嶽青雲繞山擁王官紫氣浮
定有丹心先報政清光應照鳯池頭
　　　送黄原英赴廣東參政任
聖主掄才及故家晟溪有客玉無瑕身參大政新承寵
帶束黄金喜拜嘉海上一洲多荔子天南五嶺總梅花
丹心報國須公等好挾剛風萬里槎
　　　送劉士祁舍人還括蒼
老夫與爾通家好前後論心六十年吾道近來好佛法
名公何事每逃禪束書夜發苕溪月行李朝催越水船
不久相親又相别梅花開日到青田
　　　因文忠寄勉文貞上含
吾宗有子玉無瑕勵業成均志可嘉交重金蘭煩下榻
禮因雞黍叙通家春城揷栁風行水寒食登樓雨散花
歲月新功須努力天河萬里有星槎
　　　挽徐止善先生
閉門讀禮了生涯往事浮雲兩髩華陶令歸來題甲子
林逋老去種梅花可堪掛劍先生墓無復聞琴處士家
囘首錢塘埋玉地令人揮淚重咨嗟
　　　息齋道人竹禽圖
學士才名冠薊都興來能寫竹禽圖吹簫秦女來靈鳯
鼓瑟湘娥怨鷓鴣風度秋聲宜獨聽月明清影不同孤
歲寒猶愛江邊水厯盡冰霜似老夫
　　　簡聚上人
誰道浮屠絶五倫阿師結屋奉慈親秖須香積供三飯
何用肴饈薦八珍井上蓮花清淨好佛前鸚鵡性情馴
因之令我成長歎始信沙門有學人
　　　和劉誠意伯韻
八景盤中事事冝劉侯怪我懶題詩自慚倚馬才情盡
無奈濡毫製作遲藥褁每因貧病日衣冠喜遇聖明時
多君肯說先公舊令我重揮墮淚碑
　　　陪薛太守遊道峰
落花滿道雪紛紛老客登臨思不羣天上三池含緑水
山頭一塔倚青雲蘓公詩句令人歎何楷書聲隔塢聞
露冕行春眞樂事詩成兩袖染爐薫
　　　烏程許大尹待東白
旌陽孫子宰烏程出署朝朝戴啟明身委公家思早作
志勤王事坐殘更雞鳴城郭天光爛花拂裳衣旦氣清
太史若脩忠孝傳定書吾道許侯名
　　　答許大尹
危樓百尺擅佳名囘望山川爽氣清令尹文章鏘佩玉
老夫家世沗簮纓孔融美酒留人飲杜甫丹心向日傾
共沐天恩長感激悠悠吾道荷生成
　　　誠意伯劉公盤谷八景
靑山積翠宛如雞昻首應同肺石棲若木風生疑振羽
扶桑日上不聞啼西來爽氣浮靑瑣東挹天光照紫泥
會見君王頒世禄先生依舊上雲梯
　　　　右雞鳴山曉
穹隆翠巘類龜形諸老題詩手不停土作岡陵無卦䇿
氣蒸雲雨有神靈天機漏洩梅先發地脈勾萌草欲青
便擬郊行問花信鳴騶先我扣林坰
　　　　右龜山春意
何事西疇起怒濤南風昨夜長新苗青浮呉甸三秋草
白湧胥江八月潮田畯有疑頻卜歲溪翁欲渡不容舠
天時合應豐年兆凖擬家家醉濁醪
　　　　右西岡稼浪
千尺靑松滿北林谷風不動自成吟春雷殷殷龍驚蟄
靈籟渢渢鶴在隂世治欲聞韶武奏心清如聽海潮音
多君洗盡笙簧耳能爲松聲一鼓琴
　　　　右北塢松濤
劉侯自有神仙宅近結衡茅俯澗阿二水合流成大壑
雙龍飛雨下天河波光雲影長相盪玉鑑冰壺不用磨
老我荒村多蠒足無由同賦考槃歌
　　　　右雙澗秋潭
三峰玉立青雲表中有幽人望影娥天上嬋娟長瑩潔
人間歲月自消磨斕斑綵服清光近照耀慈幃白髮多
好奏塤篪拜家慶不妨清夜飲金波
　　　　右三灣夜月
雲松矯矯覆漁汀石上苔痕掃復靑漫把文竿投剰水
可無赤鯉伏滄溟先公已應非熊兆北客猶容處士星
秖恐釣磯藏不久天書早晚下青㝠
　　　　右松磯釣石
新種琅玕緑可憐中林有客欲逃禪兩堦蒼雪飄衿佩
一逕清風沐簡編日色上簾朝退食書聲出戸夜無眠
案頭不用然膏火應有藜光照席前
　　　　右竹逕書齋
　　　次布政王公韻送同考官蘓鳯儀
棘闈校藝樂新知不久分攜重去思青眼肯揮離别淚
白頭同老聖明時客懐暫醉烏程酒人事空悲墨翟絲
别後莫因雲樹隔雁囘無惜寄來詩
　　　緑淨爲丘通政賦
通政幽居足隱淪新開水榭隔游塵雪消波影浮靑瑣
風泛天光泳紫鱗潄渇毎思唐杜甫濯清獨美楚靈均
老夫屢有憑闌興秖恐衰年咳唾頻
　　　梅月雙清
先公風采有如仙曽種梅花閲歲年緑鳯棲香春淡淡
素娥行影夜娟娟琴彈白雪延高酌席泛清輝足醉眠
最是孫枝能好禮往來吾道每留連
　　　浙江儲都尉射虎巻
將軍膽氣拂青雲朝閲孫呉晚好文可但竒功誇一虎
會看大節冠三軍雕弧白矢開妖霧雨血風毛灑夕曛
斬却樓蘭應有日丹心好答聖明君
　　　太白觀泉圖
清平賦罷百花開忽爾青蠅集上台投却鑾坡摛繡筆
遂歸廬阜讀書堆河傾瀑布飛龍下風散瓊英振鷺囘
仰面青山一長嘯浮生如此且銜盃
　　　遵道溪山春曉圖
李侯解組住荆溪三客論交逺過之情似謫仙來鑑曲
興猶杜陵遊渼陂孤岑削翠青冉冉清波洗玉緑瀰瀰
昔人風流有如此披圖令我空歎咨
　　　雙溪漁隠
婺女樓前月色澄題詩還憶沈吳興雪消二水鷗連席
春入孤舟魚上冰泛梗苕溪時載酒讀書茅屋夜篝燈
客星若照桐江水秪恐君王問子陵
　　　代繼祖庭和曇獨芳韻
扁舟西來尋粲可冰雪軒中枕書卧新詩何處忽西來
祖庭更有師兄大佛前薝葡香霏霏殿後琅玕青箇箇
我今説法佛子聽天開五色蓮花座
　　　代鄭善卿挽楊叅政
蘇隄楊栁萬千條一夜風霜變六橋白骨湖邊鵬舉墓
素車江上子胥潮譙樓梵角秋風咽玉帳虞姬夜月遥
莫向鄰翁問秦賈至今清淚話前朝
　　七言長律
　　　挽鄭博士
浦江春水緑沄沄苦憶平生鄭廣文燕市盍簮交有道
龍沙躍馬喜同羣觀光歎我空爲客獻賦多君早䇿勲
内省承恩天咫尺太常議禮日紛紜草麻風動飛鸞筆
進講香浮辟蠧芸紫禁朝趨朱履上靑綾夜直麝膏焚
清光屢被張公藝輿論同歸崔孝芬遷轉倦爲天上客
釣遊還憶越中枌鱸魚風起驚秋暮駿骨臺傾又夕曛
西過鎬京歌振鷺南歸栗里賦停雲􁊊鴒沙暖詩無廢
棣蕚軒高酒屢醺一飯思親留美味五倫有子浣中裙
譜逾十世終無釁服盡諸孫不忍分烱烱丹心明杲日
垂垂白髮避𤣥纁泉因孝感親朋汲田播人情子姓耘
拄杖有時歌緑竹濯纓隨意采香芹稀年已見圖三老
好客時能罄一欣華表忽聞千歲鶴山中已有百年墳
屋梁月色徒勞夢谷口跫音已不聞欲致生芻歌潦倒
白頭清淚灑江濆
　　五言絶句
　　　蒲桃燈
碧葉覆驪珠枝撐不用扶夜窓燈火閙星斗落冰壺
　　　牧牛圖
細雨濕江烟烏犍帶犢眠牧兒無一事埀釣晚風前
　　　梨花偷倉鳥
勿云斥鷃小更比鷦鷯微竊食太倉粟却繞梨花飛
　　　題扇
喬木濃隂合羣峰曉色開山人凭水榭誰掉酒船來
　　　墨梅
夢裏瑤花落烟中緑鳯翔更無明月色惟覺麝煤香
　　　墨桃白頭翁
春風能作寒野桃亦改色山禽驚變化愁得頭俱白
　　　墨梅寒雀
枝枝玉雪凝朶朶烟霧濕凍雀知春風飛上梢頭立
　　　題畫
長松蟠翠蛟羣岫走青兕沙頭駐篙人有待兩高士
　　　畫竹四首
　　　風
公子歌淇澳仙娥舞翠衣清風一披拂化作鳯鸞飛
　　　晴
赤日不到地清風長滿襟羊求如過我移席坐凉隂
　　　雨
緑潤枝枝濕青埀葉葉濃作霖如變化吾亦願從龍
　　　嫩
粉節猶含籜新梢未出牆中林逢子敬不覺淚浪浪
　　七言絶句
　　　趙待制席上
春城飛絮日顚狂簾幕風微燕子忙醉後不知羅袖薄
牡丹花下月如霜
　　　發華家步二首
華家步頭山作城山中小溪如奕行五更風雨到篷底
八十二灘春水生
　　　又
晴風漠漠吹江花灘聲泠泠走玉沙船頭香稻炊未熟
不知身已到金華
　　　趙千頃梅關歸計圖
南望鄉關紫翠微白雲飛處是庭幃到京擬上陳情表
萬里梅花一騎歸
　　　黄鍊師詩巻
枸杞纍纍白芷香鍊師採藥過黄岡道旁若見孫思邈
爲道南山有虎狼
　　　湧金門即事
湧金門外步陽春舊日軒楹盡刼塵却笑栁洲新燕子
飛來不識白頭人
　　　山水小景
溪上羣峰擁翠鱗石根緑樹隔芳塵山人豈是陶貞白
坐看浮雲聚散頻
　　　徽廟折枝木犀
瓊樓十二桂花宫談笑風沙艮嶽空可惜天香懐不去
一枝遺恨畫屏中
　　　芙蓉野鳬
芙蓉露冷粉香銷戱水仙鳬玉羽嬌只恐稻粱肥却後
空煩太史候王喬
　　　芭蕉士女二首
懶繡鴛鴦起欠伸芭蕉偏妬六宫春若爲久立湖山下
只恐無愁復化身
　　　又
花落朱闌日影移玉人睡起要扶持東風一巻芭蕉葉
欲寫春愁寄與誰
　　　芙蓉孔雀
芙蓉花發玉亭亭花下凉生孔雀翎莫遣都人頻看畫
須防有客射金屏
　　　題扇
青雲松蓋雙龍矯絳雪梅花兩樹紅欸乃若歌山水緑
荻花溪上有漁篷
　　　題趙待制馬圖
雲氣成龍産渥洼貢來天廐玉無瑕春風三月長安道
曾勒金羈看杏花
　　　題桓伊吹笛圖
王業艱危事可知新亭舉酒淚交頥桓伊豈是忘君者
翹足閒將紫玉吹
　　　題陸允申扇
龍溪二月水如天楊桞埀埀緑似烟最是蘇灣春好處
桃花不礙釣魚船
　　　題西湖景
桃花含笑栁絲牽月榭風亭似畫船回首湖山舊遊處
一湖流水半荒烟
　　　松月軒
户外青松落子初秋光飛下玉蟾蜍晚凉定有歸來鶴
相伴山人夜讀書
　　　題表姪張豫畫扇
子被衰麻居倚廬可憐憂色未全除蕭蕭喬梓秋風裏
能向篷窓讀父書
　　　遣婢五首
夜半烟銷織女燈凉生蘄簟寢還興獨憐井上梧桐月
照見紅冰第幾層
　　　又
阿蓮今夕苦辭房向我褰衣泣數行親手起來收汝淚
殷勤好去事姑嫜
　　　又
王謝堂前燕一雙烏衣涎涎拂金窓雕梁一夜西風起
腸㫁東家飛過江
　　　又
阿蓮别我嫁牛郎河上紅蕖步步香宋玉才情今已矣
老夫無復夢高唐
　　　又
手種楊枝與栁枝當時培養本無私如今老去黄金盡
粉白從渠嫁阿誰
　　　蛺蝶圖
玉質名花照眼新多情蛺蝶採香頻若爲飛過西家去
一段春愁惱殺人
　　　棣花軒
買栽池館錦香和一夜風凋可奈何遺事不須詢故老
湛家留得棣花多
　　　挾彈圖
五陵蕩子控雕鞍挾彈春風樂少年老客秖知耕鑿好
買牛歸去治山田
　　　答趙都事二首
白面郎君新進士厖眉書客老諸生酒醒同望雲霄月
依舊闌干北斗横
　　　又
白鷗波上王孫家百年喬木含清華相思昨夜倚樓望
月明照見冬青花
　　　苕溪漁隱
天末羣峰下翠鸞松根茅屋倚溪干老夫欲趂漁舟去
只恐風波也不安
　　　松雪竹禽圖
烟消淇澳緑霏霏石上琅玕紫鳯飛一段幽情誰寫得
山禽閒理翠毛衣
　　　紅梅
姑射仙人玉雪姿無端酒暈忽凝脂孤山若有歸來鶴
認作桃花也自疑
　　　題畫
金碧樓臺天上開雲林深鎖讀書堆問竒莫道無人過
有客今朝載酒來
　　　和韻西湖雜興六首
清秋爲客梵王家搔首西風洒髩華莫待天厨香積飯
有僧林下掃松花
　　　又
五馬遊山草逕斜冷泉無復湛清華道旁賣酒多嫠婦
門掩天香採桂花
　　　又
呉山絶頂舊天家一代遺宫歎玉華鳯鳥不來江水涸
冬青落盡萬年花
　　　又
老來爲客倍思家先壠荒凉歎白華節物不知愁裏過
西風開到拒霜花
　　　又
栁州昔日故人家烽火經今幾歲華莫道羣英俱落盡
秋光都在紫薇花
　　　又
雲屏繞屋竹爲家愛爾山樓樸不華記得唐人詩句裏
日斜曽詠欵冬花
　　　雪景
羣峰玉立雪瀌瀌篷底詩人興獨豪好在山中春釀熟
買魚歸去飲松醪
　　　水殿納凉圖
百頃荷花水殿開館娃日暮采香囘夫差只玩宫中樂
不道溪南報越來
　　　小兒牧羊圖二首
小兒坡下草盈墟濈濈羣羊食有餘誰道牧童長在野
截蒲曾見路温舒
　　　又
塞上荒荒古戰塲夕陽芳草幾芸黄可憐漢節歸來晚
遺下兒猶替牧羊
　　　栁巷晚步
五雲門外雨初晴栁巷風微下馬行記得誰家亭子上
杏花官酒聽彈箏
　　　晚行溪南金仲達索賦
芙蓉花開秋滿川小姬采蓮缸作船忍將素手代雙楫
衝波莫被菱根牽
　　　讀碑圖
孝女祠前江水流松間石刻尚含愁曹公欲辨碑隂字
若比楊修後一籌
　　　宋劉松年臨唐閻立本商山四皓圖
松根老客豈凡才棋局春深半雜苔羽翼已成王業定
不勞鳩杖出山來
　　　枯木鴝鵒
危梢削鐡帶叢篁曽染宣和翰墨香展畫若爲鴝鵒舞
諸公應笑老夫狂
　　　瞻雲軒
潮生潮落富春堤瞻望歸雲眼欲迷若道豐隆能化馬
騎風先到楚江西
　　　文敏公蘭亭帖
茂林脩竹已荒墟定武蘭亭歲月除囘首呉興松雪老
風流不減右軍書
　　　思逺軒
知君能誦永思篇歲久憂親自可憐老我亦興風木恨
夜深揮淚不成眠
　　　霞嶼(錢塘有徐靜者五七歲時夢遊十洲三島/故以此號)
芙蓉城裏是天家與子曽餐五色霞一枕夢囘春又晚
丹光吹上武陵花
　　　徽宗鵲
一鵲疆疆噪白楊細看描法似徽皇當時若畫隨陽雁
猶得傳書及故鄉
　　　舜舉瓜圖
緑膚引蔓玉團團曽種青門一畝寛記得草堂詩句裏
杜陵曽嚼水晶寒
　　　又
緑膚引蔓玉團團曽向呉興畫裏看若道葵丘今及代
老夫無復夢長安
　　　賣醋圖
儒者由來愛食酸崔宏三斗豈虚傳乞醯只恐鄰家笑
且賣文章當酒錢
　　　猿圖
紫茄埀玉故園東偷眼獼猴腹未充旦暮若爲三四術
衆獼應是恐狙公
　　　金人飛放圖
沙漠微霜草木凋金人騎馬氣何驕韝鷹飛上靑𠖇去
雪洒雲鵝白錦毛
　　　馬遠山水
千尺雲松倚石床飛泉潄玉洒衣裳兩翁自得棋中樂
不道人間有許忙
　　　愼齋
書滿床頭藥滿家良醫慎疾玉無瑕他年濟活成功後
談笑開園看杏花
　　　恒齋
醫道由來貴有常要須持久事岐黄此囘若遇韓康伯
請問平生不二方
　　　杜牧詩意圖
蕪城山水淨芳塵詞客閒情每惜春一㸃落紅銷不盡
風流都屬倚樓人
　　　題畫
山繞林亭紫翠浮鳴琴有客久忘憂不知疊嶂夜來雨
澗上白雲如水流
　　　竹
墨池洗玉淨無泥葉葉凉隂緑未齊記得滄江聽雨夜
湘靈鼓瑟鷓鴣啼
　　　馬圖
栁拂金隄碧草齊青驄騰驟落花泥歸來飽食閑羈靮
獨立丹墀不敢嘶
　　　題王黄鶴小幅
每向西湖載酒過小風輕雨聽漁歌王君又寫孤山意
從此令人入夢多
　　　題淵明醉歸圖
楊栁隂濃徑未荒每從鄰曲詠壺觴北窓長日風如水
扶醉歸來夢亦凉
　　　題畫
秋聲策䇿振庭柯良夜佳人鼓瑟歌試起開門望明月
芭蕉葉上受風多
　　　墨菊
未央宫殿鎖鴛鴦瓦上朝朝日色黄到底秋香銷不得
風枝一夜染𤣥霜
　　　馬圖
花落龍門春晝遲錦韉玉勒爛光儀而今喫遍燕然草
閒却絲韁不用羈
　　　楊妃秉燭圖
夜醉沉香秉燭歸丁寧婢子好扶持分明一炬驪山火
爭奈三郎總不知
　花谿集巻三
