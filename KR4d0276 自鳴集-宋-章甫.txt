#+TITLE: 自鳴集-宋-章甫
#+DATE: 2016-06-11 12:24:57
#+SOURCE: github.com/kanripo/KR4d0276 master f9408b8c                
欽定四庫全書　　　　　集部四
　提要
　　自鳴集六巻　　　　　别集類三(宋/)
　　　　臣等謹案自鳴集六巻宋章甫撰考宋有二
　　　　章甫一字端叔浦城人熈寧三年進士官至
　　　　都官郎中著有孟子解義十四巻楊時為作
　　　　墓誌其文今載龜山集中一字冠之鄱陽人
　　　　徙居真州自號易足居士即撰此集者也甫
　　　　行事不槩見惟張端義貴耳集有云張冠之
　　　　名甫有文集十巻多從于湖交游(案于湖乃/張孝祥之)
　　　　(别/號)豪放飄蕩不受拘覊淳熈間淮有三士舒
　　　　之張用晦和之張進卿真之張冠之也據其
　　　　所述可畧見其為人其以章為張葢刋本字
　　　　訛耳又陸㳺入蜀記稱乾道六年八月二十
　　　　八日同章冠之秀才登石鏡亭訪黄鶴樓故
　　　　址則甫葢嘗應舉矣其集不見于宋史藝文
　　　　志文淵閣書目雖有其名而傳本乆絶其得見
　　　　于世者惟名賢小集拾遺所載湖上吟一首
　　　　詩家鼎臠所載寄荆南故人一首而巳今撿
　　　　永樂大典所收自鳴集詩句頗多其格律雖
　　　　稍近江湖一𣲖而骨力蒼秀亦具有研鍛之
　　　　之功觀其别陸游詩有人生相知貴知心道
　　　　同何必問升沉之句謝韓元吉寄茶詩有别
　　　　公宛陵今五春渴心何啻生埃塵之句次韻
　　　　吕祖謙見寄詩有山林舊約都茫茫憶君著
　　　　書看屋梁之句是其所與酬贈者皆一時俊
　　　　傑之士故耳濡目染尚能脱化町畦自成杼
　　　　柚頗為不墜雅音謹裒次釐訂析為六巻至
　　　　雜説三篇以禪家機鋒論道徳仁義之㫖援
　　　　儒入墨是殆不得志于時者之肆志放言然
　　　　其害理巳甚今故附其説于集末而特加紏
　　　　正以著其失焉乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
欽定四庫全書
　自鳴集巻一　　　　　　　宋　章甫　撰
　　五言古
　　　送馮圎仲入蜀
我本山中人早信雲無心巻舒隨清風或作三日霖十
年江湖遊復識水之性東西因地形圓折初無定却來
閲世人惟公多古風用舎不繫懷畧與雲水同還乗明
月舟西沂弄雲水雲水逺送迎鷗鷺皆知巳我今與公
别亦若雲水然相望𣺌江湖萬里同青天
　　　送張寺丞
知己不易得相知貴知心我行遍四方公獨知我深公
如千丈松凜凜有直氣我如松下草亦有傲霜意公分
刺史符朅來淮上州而我倦逰者振衣從公逰花月醉
管絃江山隨杖履激水湔窮愁逢人賞佳句政成公入
覲酒盡客語離疊鼓催發船不顧邦人悲邦人勿深悲
宣室定前席公必念爾民還陳治安䇿吾君自神聖事
君公不欺祝公但加餐慰此邦人思
　　　送孫文輔尉新城
我來淮上居忽忽歲月過定交誰最久有唱君必和棊
枰角勝負文字工切磋雲山結伴逰風雨對床卧那知
世塗隘但喜客愁破出處方乃殊離别情無那江城失
益友山縣得良佐平生愛圗史晚歲職警邏枹皷常不
驚鷄犬亦相賀强飯君勉旃功名看老大
　　　隱靜分題得靜字
平生苦愛閑多病復便靜毎為林下逰忽若醉而醒兹
山昔嘗登當暑毛骨冷碧霄環珮聲古木旌幢影五峯
如高人一一各秀穎俗駕難久留佇立但俄頃别來三
十載往往夢清境從公得再來共此春日永憑髙愜幽
思即事發深省然燈戰枯棋臨水㵸新茗興闌下山去
妙處心已領曉雨濕籃輿衝泥度前嶺
　　　古洗
古人不可見古物亦無幾今朝雙眼明乃識漢時洗規
模簡而質彷彿古君子年深土銷蝕薄處僅如紙篆名
可意逆依稀辨雙鯉傳寳今幾代是閲人多矣我生頗
好古摩挲不能巳悠然起遐思俗物一何鄙
　　　納凉
大熱金石流日色赤可畏鄙夫先多病喘息僅存氣飲
氷不救渴膚汗那容睡秋風幾時來不問黑貂敝林梢
堕斜陽凉颸颯然至呼童汲井泉灑掃庭中地胡床得
露坐始覺有生意老妻破甘𤓰兒女膝下戲鳴蟬雖强
聒亦足代鼓吹坐久月照人金波正澄霽惜哉疲薾甚
杯酒未敢置浮生能幾何荏苒忽中歲四時更代謝寒
暑不可避幻身豈長存中有不遷義且享今夕凉百年
安用計
　　　和仲韓見簡韻
野人不愛名中歲益安命辛苦營一區婆娑只三逕那
知錢有神但喜酒能聖翩翩趙公子時時枉軒乗詩詞
既清婉筆力亦端勁傳家堅素守從仕傷直性語言生
風波道路足機穽君猶沉下僚我亦抱多病時偷半日
閒樂此一室靜賞月巳失期登髙况當令風物漸淒𦂳
江山更幽夐何時城南棲曳杖可乗興
　　　和韓丈寄崖簿大雅并見簡韻
故鄉未可歸異縣難久留海深蛟鱷怒安得乗桴逰貧
賤豈天意自不曲如鈎吾道未全窮三歲依賢侯小鷄
隨孔鸞顧影良可羞所喜臭味同㓗巳從清修邇來苦
多病頗厭淮南州援琴操土風大類南冠囚今辰天氣
佳和風吹敝裘桃李競顔色誰能分劣優空攪逰子心
浩蕩生春愁新詩忽到手盛意知難酬材生天地間
小大固不侔詞鋒未易當如以楚伐鄒玉季更多文
情義還相投他年内集時尚記野人不(他年内集應呼/我東坡與康國)
(詩/也)
　　　雷
三伏久不雨今辰忽聞雷殷殷地中出轟轟空際來
電光倐先馳掩耳恐不及陰雲勢相交銷鑠畏毒日上
天行號令君子敬天威端坐毎修省整冠仍斂衣蒼生
苦炎熱喘汗不可過寄聲謝豐隆為起神龍卧
　　　秋雨未已客懷不佳夜誦少陵遣興詩至生涯
　　　能幾何常在羈旅中三復增感毎字賦一詩
日月無停輪歲律今崢嶸夜長客無睡打牕秋雨鳴早
寒逼衾裯兒女聲吚嚶令人愧老龎團欒話平生
借屋與僧隣局促僅如蝸悲秋懷抱惡頭緒如亂麻老
來怕讀書隙風燈影斜感時思弟妹衰淚落天涯
饑寒傍人門面目自可憎為善得長貧天理疑難憑狂
談取富貴易若階而升吾實畏鬼神勿謂吾無能
愁陰錯昏曉北風振葭葦闗塞來悲鴻戰塲多哭鬼人
生真幻戲歸盡同螻螘貪夫患得失達者今無幾
逆旅故人少今秋風雨多禾頭欲生耳農夫空悲歌饑
腸望一飽嗸嗸同鴈鵝臨風不把酒奈此菊花何
門庭久沮洳蚯蚓升吾堂夜寒人閴寥蟋蟀鳴吾床屋
頭兩株樹葉落滿僧廊騷人不須悲榮悴理之常
詩吟不必工酒實性所愛少年少拘束日與尊罍對沉
酣相呼和亦有嵇阮輩㑹合不可常故人今好在
貧窮束縛人智慧無所施文籍紛滿前不救寒與飢佳
哉江上山歸隱寜無時青山若有言塵土君自羈
憶買京口船飄飄適荆楚覽古弔興亡亦有㑹心侣歲
月能幾何已作幽明阻筋骸幸無恙未害且逆旅
今辰氣候佳萬里來西風舉頭看浮雲巳歸天漢東野
人還負暄帝澤流無窮心隨鴻雁飛不離霄壤中
　　　簡王漕左司
人生天壤中孰不有所求小大雖不齊逐物常同憂士
子文字間亦各從所愛取舎未必同於道均無害我生
才甚下志與俗子殊思賢惄如飢覔句聊自娛惟公盛
徳人君今乃行古富貴等雲煙詞翰敏風雨荆湖十五
州玉節何煌煌門庭無雜賔讀書清晝長摳衣願從逰
自視亦何有未知函丈地能着野人否公誠一顧之足
以為我榮淮南有石田歸趂春雨耕
　　　分題得草果飲子
神農書本草有美生南州春華穗端垂彷彿芙蓉秋青囊
貯嘉實璀璨安石榴香味極辛烈果中第一流磊落入盤
飣和羮充肴脩温中與下氣功用亦罕儔苞苴走四海藥
籠必見收吾老苦病暍淡味空頻投作飲近得此選擇知
獨優碧井沉銀瓶斟酌得自由蔗漿巳覺俗茗粥良可羞
乃知古聖人收拾靡不周日遇七十毒縱死夫何憂但吾
赤子多疾苦庶有瘳大哉仁者心當與天地侔
　　　同張季子遊琅邪
枯藤久靠壁雙脚殊踡跼日長無往還午醉睡初熟誰
與來剥啄一馬挾兩僕翩翩張公子得得訪茅屋别來
今十年髙誼驚絶俗功名付兄弟冠裳畏覊束多君殊
不凡愛我常易足呼兒取酒斟草草具肴䔩劇談連晝
夜何止伴幽獨結為山水遊䇿蹇相追逐滁陽三日程
山路頗詰曲好風吹雨霽發軔自幽谷至樂聞金聲非
絲亦非竹沉沉栢子潭神龍所棲宿旱乾禱輙應雲雨
手翻覆路轉醉翁亭釀泉潄寒玉堂堂四公像再拜敢
不肅雖云斗大州盛徳繼來辱凜然生氣在遺澤被草
木梵宫最髙處俯視山矗矗境聖人乃凡野僧才五六
碑崖爛文字驪珠混魚目老眼眩生花徃徃難盡讀吾
能領其要正自非匆促回途遂南首夜就湯泉浴清曠
舊書房懷人今鬼錄人生貴適意百歲風中燭所恨多
别離安能似麋鹿兹逰詎難再後㑹尚可卜紀行因贈
行歸裝慰羞縮
　　　題玲瓏
江月不受塵風竹儼相倚牕間讀書人日用亦如是涇
渭豈同流天地果一指客來問何如南山有雲起
　　　鹿角
呦呦鳴鹿羣適意在林藪泉甘草豐茂多力故能走一
朝觸禍機竟死誰人手割鮮登鼎爼刺血置杯酒犄角
未易棄煮膠方術有汲江為浸漬七日去麄垢大候三
伏時煎熬必甖缶色作琥珀紅堅重如瓊玖補陽遂强
骨輕健還堪久殺身雖可憐仁實存身後功能利生人
死且垂不朽悠悠肉食輩亦媿此鹿否
　　　慈湖磯
峭壁激湍流湍流作洄洑初無一餉風飽我蒲帆腹長
笪寄怪石招呼爭挽牽艱難僅寸進何翅如登天及磯
日猶髙過磯日曛黒依約見漁村燈火照初夕舟師告
疲勞夜泊投人家驚犬吠籬落寒生蘆荻花
　　　雨中舟出潮牐
官吏急星火驅民疏漕河城中三尺泥歲晚風雨多雨
聲來未巳清滿幽人耳曲肱篷底眠船隨夜潮起
　　　卜宅
卜宅定何好廬山泉石竒夜夢五老人問我歸何時山
中有蕨薇可以療子饑束書早歸來長歌歌紫芝
　　　次髙若虗韻
時事口慵説性靈詩可陶客中三日陰江頭風浪高六
年寄此邦鷗鷺皆心交煙波逈自如應笑吾生勞世路
轉逼仄旅鬢空蕭騷既往若電夢所得真毫毛歲月
解欺人木落江之臯勿謂吾甚衰得酒猶能豪舊逰固
可戀歸盟那得逃負暄依茆簷兒輩供爬搔
　　　歸自真州道中用前韻簡諸故人
閑愁生旅懷薄酒安能陶籃輿赴歸期厯厯山路髙風
雨道傍憩倐然思故交官閑想聚首懷我登頓勞辯論
雜嘲謔詩詞兼雅騷人生幾何時容易生二毛方今天
子聖登用皆夔臯願君各努力去矣追羣豪我生苦畏
事屏處如逋逃縱復技癢存敢念麻姑搔
　　　俞廣文以詩定交次韻奉答
懶慢易招咎貧賤難相知客居二十年破屋臨江湄遣
悶豈無酒寄懷徒有詩慷慨思古人恨不生同時去秋
君始來雲霧容一披别去冐朔雪歸來迎南颸載登君
子堂爽氣生芝眉劇談兩無礙並駕行通逵省闈冠多
士泮宫聊養頥霄漢自兹始羽翮隨所之門闌謝俗子
逰戲惟毛錐髙吟起我病意欲相箴規琢句要須工一
字亦有師逢迎君忽倦追逐吾敢辭人生俱寄耳况乃
多别離
　　　曾仲恭侍郎恵酒以偶有名酒無夕不飲為韻
　　　謝之
窮居少人事落落仍寡偶晨曦入茆簷和氣生户牖擁
褐還負暄看雲更搔首閑哦陶令詩饑腸作雷吼
力耕不逢年歲暮百無有小雨肥麥根何時得餬口百
年倐已半辛勤為升斗賴古多若人千載可尚友
古來稱達人不願身後名豈其未忘世隤然聊遣情我
生本衰愞於時淡無營但得秫可釀何勞詩有聲
烹魚多素書問字誰載酒寂寞淮鄉居歲月亦巳久敢
希陋巷樂但覺貧士醜知音幸有人此事可不朽
丹陽賢使君髙誼今所無鈴齋有餘閑遥憶耕田夫滿
船送美酒盛事驚道途客來即留醉不用倩行酤
一杯復一杯今夕知何夕蔀屋發光怪尊罍盈四壁老
盆還舊觀寒燈起佳色既醉使君酒亦飽使君徳
逢人説項斯此道今則不使君如古人薦善惟恐後願
公登廊廟搜羅到巖藪使我擊壤歌投老安隴畝
使君開府來京口酒可飲公才真麴糵留滯已再稔江
山助詩興草木入題品氷霜寒正嚴為國䕶饔寢
　　　陪韓子雲弔張安國舎人墓
頃從武昌守來哭清果墓老淚濕征衫傷心不忍去焉
知五載後重到山崔嵬松栢倐已拱宿草纒餘哀公乗
使者車忠厚神所賚逺懷平生親斗酒相沃酹曩以門
下故獲登君子堂招呼連屋居此意詎可忘青春閑佳
城榮華竟消歇空餘千古名不隨世磨滅蓬萊定何處
神仙知有無徘徊重徘徊悲風生坐隅
　　　同張伯子威子季子雉子聞子陸及之時子政
　　　家弟輔小子槃過馬清叟摘櫻桃以萬顆勻圎
　　　訝許同分賦得許字
有城有隱居靜退我所與兩窮成邂逅一笑同出處翛
然五畝園耕種了寒暑朱櫻前日栽茂密巳如許今歲
風雨時髙枝墊難舉喜我領客來柴闗不吾拒倒衣出
逢迎掃地客燕醑童奴罷守衞徒馭先含咀肴核既雜
陳少長咸以序堆盤火齊紅磊落照尊爼眼明愛勻圎
酒興莫能禦吾儔既屬饜亦欲相就語西隣老禪伯攜
茗復來煮放懷誰主賔劇論忘爾汝題名汚墻壁分韻
索毫楮月出未忍還不記城闉阻懽呼重攀折璀璨滿
筐筥行歌驚路人歸遺詫兒女明年更强健載酒寜無
侣但恐坐上客相望各吳楚
　　　落葉
青青池邊樹歲久獨婆娑鳴蜩炎暑時愛此清陰多西
風一披拂顔色巳非故朝看一葉飛暮落渾無數葉落
華歸根明年發陽春人生豈長好日月如飛輪
　　　壽王真州
陽春耀桃李松栢不動心歲暮霜霰零松柏猶翠陰物
生天地間均此一氣爾小大有不齊乗除亦常理使君
盛德後清白由家傳平生功名心不作世態妍公為人
所難天念公所獨黄屋結深知青氊行可復致逺要自
近試公先一州生朝喜載臨頌聲滿江頭仁者壽固宜
富貴公自有作詩祝東風為勸尊中酒
　　　送陳彌髙
憶昨歲云徂艤舟岳陽樓獲見故人面使我明雙眸今
年風露凉君亦來荆州笑語倍疇昔舉杯相獻酬詞鋒
一當百鵰鶚横髙秋春風待變化勇往不可留看花得
意時豈獨為身謀伊予坐懶慢行矣歸林丘世故百念
冷潛魚畏吞鈎出處雖異途十載契分投肉食與藜羮
未用分劣優出門天地寛鵬鷃逍遥逰
　　　寄上曽仲恭侍郎借淨香寮詩韻
官酒味甚薄客懷愁正濃節物苦催人木葉鳴西風覔
句了無得寂寞誰與同憑髙望京口佳氣何葱葱中有
賢府主瑩然氷雪容家學傳正𣲖政聲摩秋空閑哦燕
寢詩香篆縈房櫳别來未兼旬頻夜夢見公白沙距西
津片㠶可即通㑹當滌場圃還奉杖屨從只恐趨召還
接武䕫與龍
　　　題王履方畫漁樵扇
山深多虎狼腰斧老無力豈惟身上衣渾家口中食水
濶蛟龍怒魚鱉不易求雖無租賦廹常有風波憂偶來
蒼江頭落日相勞苦斗米今㡬錢粗免寒餓否形役乃
如此人生真可憐五陵美少年寳馬珊瑚鞭
　　　贈葉伯永
憶昨辛已秋張帆過儀真别君適荆楚寤寐懷故人狂
冦初叛盟道路多紛紜思君不可見疑君堕邊塵寄書
無處所消息何時聞去年我東來泊船舊江津始遣訪
生死戎馬乃駸駸倉皇徑南渡憂畏損精神仲冬丹陽
館驚喜忽見君執手兩無語老泪欲沾巾嗟予漫奔走
萬里長酸辛念君兩鬢白依然生理貧開口論兵勢直
氣摩青雲長揖動卿相囊封登帝閽當路頗知巳擬活
西江鱗鯨波泛大海去結山東民誓將三寸舌成此百
世勲艱難得生還和議巳復伸智略無所施裋褐還逡
廵藏名酒肆中悲歌閲芳辰興闌却顧我相對南風薫
宛宛昔别地倐然今四春江山不改舊世事凡幾新是
非既未定涇渭何當分餘生各加餐此外不須云
　　　喜晴
連山春雨來徑滑不容足行人相攀援泥濘及馬腹欲
往不得前野店可投宿朝來天宇佳笑語聞童僕宣城
半程耳山路聽詰曲自别賢主人三歲如轉燭應煩倒
屣迎喜氣見眉目新堂幾日成春酒此時熟珠璣傾錦
囊塵埃拂楸局上饒千里逺䇿蹇許追逐北歸預可料
詩作牛腰束
　　　履方攜姜坦道詩巻相過為書其後
姜侯同鄉井憶昨初見時春風頭陀庵快作六字詩一
别十五年漂流各萍轉君攜此軸來如覿故人面淤泥
青蓮花本自不受塵得錢付酒保往往遭謗嗔眷言方
遐思相從問消息清狂猶曩時鬚髪幸未白我貧過
孟郊何敢以詩鳴擬辦黄篾舫去尋白鷗盟懷人暮
雲碧憂國寸心折安得癯仙來共醉望沙月
　　　代呼延信夫以笋乞猫于韓子雲
官居城一隅屋漏如野處辛勤補綠蘿僅可待風雨移
家幸亡恙所苦多碩䑕齧衣費紉縫盗肉恣含咀引子
動成羣啾啾疑爾汝汝曾無靦顔入暮誰能禦窺燈殫
膏油驚夢鬬儔侣主人非昔人為態尚如許飽食詎可
常潛蹤豈無所灌穴惡盡殺具磔難悉舉墻東吏部家
兩猫将十子往往感仁恵相乳忘彼此花墪夜不眠衞
寢如馴虎願分俊逸姿庶以鎮衡宇穿魚聘銜蟬於君
諒無取丁寜玉版師委曲致斯語妻孥仍有言乞猫宜
乞女他時遂生育隣里轉相予
　　　簡查仲明
佛法若大海我生猶蚊虻飲少腹已滿鼓翅作㣲鳴查
侯飽禪學如説且能行有如遼天鶴豈受網罟嬰有身
未免俗時時還入城籃輿過茅屋無異同條生相見非
何事説法俱縱横妙處固不二其實無所爭願君更方
便除我疑惑情要如兩圎鏡相照交光明
　　　題王朝英歇驢圖
天寒山路長年荒蹇驢瘦風松適相遭金石方互奏是
中有佳趣捨鞍聊杖藜童奴難與言得句忘吾饑懷逺
空暮雲憂時當肉食市朝塵涴人歸歟北山北
　　　送鄉人宗㫖上坐
久客不忘歸相逢喜鄉曲杖藜時過門欵語伴幽獨翩
翩别我去芒鞋踏清秋二浙富山水令人懷昔逰我今
齒髪衰聞道不加進羡君方妙齡六翮宜自振末法日
頽弊叢林魔説多願君擇師友金玉須琢磨他時重逢
迎洗耳聽髙論豈惟慰相思亦以警老鈍
　　　與常不輕奕棋輸松枝筆一篇
南山蒼髯翁閲世幾千秋終以明自煎晚為松滋侯孫
枝後來秀勁直餘風流亦學管城子來從毛穎逰故人
使江南江北停歸輈持贈比歲寒厚意豈暗投形貌若
黄槁風度猶清修輕健殊可人不作繞指柔我貧得長
閑造物因𡨕搜詩成呼使前脱㡌明牕幽旁無賞音人
賴爾能㸃頭無論及錢神政恐為爾羞
　　　繡觀音
蜀人多巧思組繡用功深生綃三尺餘成此觀世音慈
悲歡喜容如出旃檀林蓮花隨歩武纓絡縵衣襟手中
楊栁枝時布慈雲陰誓度諸有情能以音聲尋由兹
善幻力使我生恭欽仰瞻大自在本以一寸針衆生與
諸佛其實同此心願學聞思修苦海脱浮沉
　　　紫蘇
吾家大江南生長慣卑濕早衰坐辛勤寒氣得相襲毎
愁春夏交兩脚難行立貧窮醫藥少未易辦芝术人言
常食飲蔬茹不可忽紫蘇品之中功具神農述為湯益
廣庭調度宜同橘結子最甘香要待秋霜實作腐罌粟
然加㸃須薑蜜由兹頗知殊毎就畦丁乞飄流無定居
借屋少容膝何當廣種藝歲晚愈吾疾
　　　答權幹用命字韻見惠
峩峩儒衣冠所貴知義命大造若坦途狂夫蹈邪徑惟
君異流俗學古師往聖窮居飲一瓢輕視車千乗粹然
白玉温卓爾青松勁風流入蓮幕忠恕自天性愛賢易
好色避利如深穽時邀野人語亦説襌家病不辭王事
勞益知仁者静兼旬當濶别强飯遵時令邊城霜露寒
淮鄉道里夐事物多感懐篇章應寓興
　　　連屋
十年誦公詩正自識孫楚一日從公遊如入圖書府登
門跡已熟入室心相予及觀連屋處益知用意苦巖巖
中書君正色元祐年文章照今古神物䕶簡編盛徳宜
有後諸孫如彼賢韡韡常棣華相戒南陔篇
欽定四庫全書
　自鳴集巻二　　　　　　　宋　章甫　撰
　　七言古
　　　驄馬
門前驄馬無人騎北風落日長聲嘶細看毛骨獨殊衆
或言來自流沙西伏櫪忍遭奴𨽻辱立仗難貪五品粟
將軍邊塞敢横行願同生死俱馳逐
　　　次韓中父送行韻
素琴横床巾漉酒千載斯人吾尚友祇今與世巳相違
再見喜君真耐久笑我生縁良易足畬田新燒屋新築
飯牛政自不須歌失馬焉知未為福百里未容君疾驅
朝廷用才當不拘他年得意輦轂下莫忘詩篇寄田舎
　　　送王純仲
客裏因依三日語爽氣津津見眉宇自云縱酒少年場
抛擲黄金如糞土倐焉四十髮斑斑手板青衫才一官
江湖陳跡不復夢食貧月俸仍酸寒别去不勞重嘆息
富貴有時君努力青春難再却堪憐恨不相逢十年前
　　　别陸務觀
江南江北雖一水欲濟無由若千里那知奔走避邊塵
邂逅西津見君子一飯山間同野僧花前把酒看張燈
醉吟落紙筆不停留客夜闌雙眼青才氣如公端有㡬
半刺江城聊復爾新年華省用名郎(謂韓/無咎)彚征公合聨
翩起人生相知貴知心道同何必問升沈客袂此時成
暫别詩盟他日㑹重㝷
　　　采石
江行十日風打頭采石江邊還小留龍宫煌煌俯湍流
摳衣再拜祈神庥出門逕作蕭寺遊危亭縹緲臨金牛
江南江北蒼烟收日落未落雙蛾愁尚書麗句世罕儔
惜哉度曲無歌喉折梅置酒齋堂幽黄冠不飲空夷猶
野僧舉觴横青眸更得大斗償香羞興闌山下却登舟
使君愛客方綢繆夜深杖藜弔荒丘列炬照野經塍溝
居人竊視聲咿嚘好事從來無與侔促坐欵語相答酬
傷今懐古風颼飀泊渚髙吟聊冩憂然犀照怪知何求
醉狂夜披紫綺裘騎鯨入海窮㝠搜聖賢寂寞江悠悠
人在天地真蜉蝣况我此身如贅疣從公行善臭味投
有酒如川容拍浮但願早登黄鶴樓痛飲浩歌更勸酬
一弔禰衡鸚鵡洲
　　　益睡
主人頎然腰十圍一官㑹計同遊嬉開軒環坐只圖史
錦嚢富有驚人詩邇來萬事不掛口世情盡付鼻中吼
便腹無妨弟子嘲著鞭未落少陵後紛紛逐臭皆羣兒
我正黑甜曽未知雞蟲得失何足較是身且卧黄琉璃
博山生雲香斷續當午清風度脩竹門前吏立鴈鶩行
童奴揺手眠方熟夢中了了欲何鄉寧復蘧蘧栩栩忙
寒泉洗耳石礪齒主人家住廬山傍他時但取青氊舊
歸作春秋同社友北窗槃礴上羲皇秫田多種釀壺酒
奉太夫人千百年兄弟對床聽雨眠
　　　送楊徳雋赴漕司試
木食草衣吾計決三釡養親君不闕胡為亦趂槐花忙
不共中秋醉明月君言時世眩虛名才見頭銜分重輕
一第如君當俯拾卜隣他日莫寒盟
　　　寄題郭侯至喜堂
岷江西來㑹衆水峽束奔湍吁可畏長年三老更相賀
舟到夷陵若平地寧知市朝車馬塵仕路風波尤畏人
急流往往捷有神灔澦瞿塘何足云祇今四海滔滔是
未省幾人知此理君侯不與世沈浮家有新堂名至喜
武昌重鎮居上游雲屯禁旅皆貔貅君侯智畧誰與儔
天子久寛西顧憂令嚴將士無驕色玉帳晝閑人語寂
中齋一榻凈無塵自炷爐香讀周易有時領客尊酒同
雅歌投壺雙頰紅門前官栁揺春風想應目送天邊鴻
狐兔中原須盡掃功成身退天之道角巾歸路颺輕舟
童僕驩迎人未老
　　　种基祖蔡仲逸孫祖顯一時宦遊荆州官閑無
　　　事五日一宴集使僕持缽其間念既飽食不可
　　　無語
君不聞薊孝廉日飯二十家一朝拂袖去京國追之不
可空咨嗟又不聞賔頭盧應供四天下神通妙用固非
難中有巍然不動者今年有客來荆州半世生涯一敝
裘仙風道骨愧二士諸公亦許相追遊邇來傳食初無
間醉飽無勞主人勸絕勝詩人杜拾遺所歴諸家纔一
飯
　　　芍藥呈韓丈
妖氛深蔽洛陽縣我生不識姚花面揚州風物舊曽遊
佳種年深亦多變去冬淮上起邊塵不謂見花當此辰
眼明忽憶往時事世間尤物能移人公詩寄興多髙逺
早悟色空香不染飽聞嘗醉洛陽春試比姚花定褒貶
　　　韓使君分送芍藥索詩因憶舊遊
憶向西津櫂酒船維揚去結看花縁杖藜到處花輙好
夭紅艶紫相留連散盡黄金攜酒友夜深明月還京口
中流擊楫來悲風天濶參横移北斗俯仰光陰恰十春
二十四橋經戰塵眼明忽見揚州種衰病無因賈餘勇
　　　寄題極星亭
　大厯三年杜少陵先生曽下瞿唐適江陵晚泊松滋
　江亭感興賦詩其卒章有今宵南極外甘作老人星
　之語(杜詩紗㡌隨鷗鳥扁舟繋此亭江湖深更白松/竹逺還青一柱全應近髙唐莫再經今宵南極)
　(外甘作/老人星)隆興癸未歳代都王履方客食是邑以書問
　亭之名於番陽章甫請榜之曰極星並作古風寄題
　亭上
杜陵白首尚書郎三見瀼西春草長忽思蒼梧呌虞舜
翩然短棹下瞿唐晚泊江亭生暝色野服出船烏帽側
南極一星落江湖戰塵蔽天兵未息閭閻惡少印纍纍
不夢周孔嗟吾衰機心去盡魚鳥狎在處詩篇神䕶持
四百年間一彈指當時松竹今餘幾南望冰魂不可招
波翻落日愁雲起
　　　寄趙鄂州
田家禾黍方登場枯桑索索天雨霜黄花籬落尚可醉
今我不樂思武昌武昌使君半年别前日書來慰愁絶
相思為我作西亭徙倚闌干只明月大材開府何優游
政聲日隨江水流賜金增秩未為寵咫尺丹詔催歸輈
燈前春雨同揮翰南風吹船著淮岸雲間過鴈喚愁生
短褐飯牛歌夜半
　　　以王通一所畫小舟横截春江圖為韓無咎壽
江上春風花滿樹春水才平舊痕處何人笑傲一扁舟
横截千波萬波去王郎有句藏毫端冩出生綃半幅間
明窗供我時展玩髣髴羅帶縈煙鬟緘題請壽皇華使
如公福禄川方至吾君願治正思賢舟楫期公濟大川
　　　簡張安國
南北東西厭問津四海忘形今幾人惟公名譽一世重
雖不吾與吾當親氣吞雲夢並餘子深厚文章六經似
昻霄聳壑正當時發䇿決科餘事耳上方憂顧大江東
虎踞龍盤氣象雄却袖玉堂揮翰手來成方面保釐功
西風澹日邊雲碧歲晚軍情猶未得不應矯首送飛鴻
想得攅眉正憂國雅聞一諾直千金推挽尤多樂善心
坐上能容野人否試聽客裏短長吟
　　　張使君以畫屏求題
西湖景物天與竒歲晚春風常探支水邊竹外更幽絶
一夜花開南北枝何處飛來兩􁬫䳵影碎晴波蕩春碧
荷蓋凋零荇帶寒徘徊如與花相識短屏畫手豈無心
待公歸赴西湖春年年春色花照席應念揮毫老賔客
　　　臨江何氏結亭松間名曰彈秋因王通一來乞
　　　詩
萬籟從風俱發聲惟松得之尤善鳴五聲不亂無虧成
膝横三尺秋月明君家江南一茒屋直幹森森伴幽獨
人言絲竹不如肉曲肱聽度無絃曲故山偃蓋未十圍
猿驚鶴怨吾當歸聊憑東風寄君詩風鳴松鳴吾不知
　　　送李文授還越上
舊歲見君殊草草懐抱今來各傾倒新來正好數相㝷
束裝却向山陰道千巖萬壑秋更竒候門兒女望君歸
扁舟此去來何時莫待梅花開北枝故人問我憑君說
滿目窮愁生事拙秋禾未得補飢瘡萬一飛蝗作檀越
　　　簡熊帥景瞻
槐栁陰中數間屋麤飯濁醪羮杞菊過門問字久無人
只有圖書伴幽獨剝啄是誰來扣扄手持札翰趨吾庭
風采九州安撫使得得遣騎相招迎我願識公從宿昔
貴賤殊途那易得親染雲箋賁草廬驚喜盈懐仍歎息
折節下士古所稀豈意於公今見之况公位貌巳崇重
英聲凛凛威羗夷滿堂賓客皆豪傑從容何止談風月
野人自視殊缺然或可為詩紀勲業
　　　早涼
江頭雨過涼風早落葉紛紛費人掃鈎簾日暮無所為
把酒悠然送歸鳥佳人可望不可親草根唧唧秋蟲吟
家本江南客江北鬚髪新添數莖白
　　　次沈商卿見懐韻
歌喉宛轉變鳴禽載酒曽同花下吟寒潮不應宿漁浦
挑燈還憶夜深語十載故人誰似君便擬卜鄰桑柘村
青錢未辦歸期逺滿目春山空秀婉有酒何須身後名
髙軒未必如徒行朝看桃杏發紅萼晚來風雨嗟零落
尋幽選勝不應遲百歲光陰能㡬時問君何日憩奔走
忍令春色成烏有
　　　寄淮東總領許叔庸
太平寺裏留詩别江北江南㡬秋月那知未著侍臣冠
坐總軍儲持使節平生一飯不忘君蟠胷萬巻皆經綸
聞說别來頭更白憂國祇今能幾人憶昨同傾京口酒
笑我凋零已蒲栁曉驅黄犢破荒煙留眼看公印如斗
短篇自昔䝉品題老矣無復能新竒樂府流傳妙天下
小胥鈔寄定何時
　　　移家謝趙再可
病眼不禁黄土眯塵纓屢費滄浪水曉窗笑語鏡中人
但可寘之巖穴裏縣官有田容我耕收身巳是太遲生
醉眠牛背自安穏山鳥慣聽哦詩聲經營小築深幽處
借車歡喜移家去非公誰寄草堂貲知我舊諳茒屋趣
此心此地俱寛閒從渠矌野多風寒燈前兒女話團圞
廣厦期公千萬間
　　　謝張倅惠茶
病軀倦甚不舉酒便腹枵然尤愛茶淮鄉久住已成俗
客至亦復研芝麻稱重緗奩還入手知公與我詩情厚
靜無俗駕扣柴關急遣僧房借茶臼易足堂中晝倍長
一杯涼餅補飢腸世間萬事不掛口齒頰盡日留甘香
青奴可憐姑少却睡魔退舎詩魔作詩成吟罷來清風
秋意拂拂生梧桐
　　　謝韓無咎寄新茶
武夷仙翁冰雪顔建寧府中春晝閒揮毫醉冩烏絲欄
新茗續煎扶玉山應念窮愁寄空谷頭白眼眵書懶讀
殷勤題裹寄春風澆我從來藜莧腹别公宛陵今五春
渇心何啻生埃塵平生不識七閩路夢魂欲往山無數
　　　簡李牧之
落日還家聊面壁剥啄誰來破幽寂語音相似桑梓同
風骨軒然雙頰紅亹亹清談霏玉屑多說東湖與霜傑
江西故老已凋零聽君論詩猶典刑君今久占宣城籍
我是江湖未歸客客愁時事兩蒼茫一醉邀君君莫惜
　　　張君明昆仲袖唱和詩見過
村東主客羣飛鴻月明霜重聲摩空村西老人如瘦馬
伏櫪倦嘶天北風村東村西無百步杖屨相尋還有數
兒啼妻病不出門羞見梅花無好句雪晴日出天無埃
故人躡屐聨翩來明珠白璧滿懐袖使我一見雙眸開
文章雖云一小技妙處非難亦非易染絲織錦未足工
㸃鐵成金始為貴我窮半世坐吟詩詩成不救寒與飢
亦知造物厭嘲㺯有手只堪持酒巵願君少吟詩㡬首
請君多辦酒百壺但得新詩勝舊年為君醉倒春風前
　　　元用見過誦詩劇談因成古風以成戲惱兼簡
　　　若晦唐卿
有口只可飲醇酒世事令人三日嘔有耳只可對詩翁
俗語令人三日聾平生嗜酒耽佳句此外自知無用處
東風吹我墮江邊歲晩知音罕相遇誅茒蓋頭無少閑
數日不到諸君間塵土眯眼鬚鬢斑誰賦淮南大小山
怪底晴簷靈鵲噪籃輿相尋談絶倒恨君無乃酒量窄
愛君豈獨詩格老開尊喚客知何時坐上可無俞與韋
更長不怕杯行遲願見春風楊栁枝
　　　用前韻贈髙持一
全身當作冥飛鴻無心要似雲行空逢人未用青白眼
與世不妨牛馬風暇日出門聊散步雪晴愛此山無數
骨寒那得使鬼錢腸枯謾索驚人句邇來筆研欲生埃
舊兩來人今不來百歲光陰能幾許一春懐抱未曽開
古人元不貴多技大道由來常簡易隨呵之義復何憂
知我者希方足貴華陽道士亦能詩不覺餐霞坐忍飢
髙山流水琴三弄明月清風酒一巵相思不見頻搔首
幾欲招呼無斗酒從今與子遂忘年有懐欲語子來前
　　　次吕伯恭見寄韻
魯鈍不如錐處囊嗜好鑿圓投枘方鏡中鬚髪今蒼浪
多病年來疎酒觴山林舊約都茫茫局促何由心膽張
半生恍墮水中央疾呼四顧無舟航客舎雨餘梅杏黄
憶君著書看屋梁緘題到手伸讀忙亦知别後遥相望
我猶駑馬遭絆韁君若鷹鸇之老蒼見義勇往柔而剛
君不求名名自彰行須正色肅鵷行不容燕雀髙飛翔
辱詩敢忘什襲藏報章勉率聊寄將廣厦他時客幾房
種成桃李滿江鄉忍使故人趨道旁
　　　濡湏道中
今年淮西旱城市無米糶所至蕭條童僕飢手持楮幣
無人要行不擇日糧不齎恨身不生太平時還家從頭
語兒輩山中寂寞猶可耐
　　　白露行
今歲淮南雨仍缺官府祈求巳踰月城中又復閉南門
移市向北人紛紛州前結壇聚巫覡頭冠神衣競跳擲
縛草為龍置壇側童子繞壇呼蜥蜴簫鼓迎神來不來
旱風終日吹黄埃寧知白露只數日稻苖焦枯恐不及
　　　送王道士
華陽洞天昔曽遊華陽道士今相訪江頭倦客老更拙
山中故人喜亡恙晴沙喚渡何匆匆鴻飛㝠㝠天北風
他日希虛如話我憑君一一謝諸公
欽定四庫全書
　自鳴集巻三　　　　　　　宋　章甫　撰
　　七言古
　　　督祖顯和章
孫侯二尺短檠前何啻頌詩三百篇金鑾玉堂未歸去
聊結江湖山水縁官閑不復弄朱墨勝日過門無惡客
春風快馬紫遊韁花底黄鸝盡相識酒酬談辯翻波瀾
得句全勝得好官我亦從來有詩癖撚髭一字吟難安
不知辛苦竟何益聞道何妨死今夕他年儻使無知音
盈編不作一錢直日來頗怪詩筒遲恐君豫辦磨崖詩
中原窟穴尚狐兔未應便草閑居賦
　　　放歌招孫祖訓俞國寳飲
兒時望春春不來春衣隔年催剪裁平明出遊薄暮囘
惟恐雲氣興風雷豈知樂極還悲哀十年黄塵涴青鞋
管領鸎花巳無意感時念舊時傷懐去年寒食丹徒縣
家寄毗陵不相見今年寒食江陵府妻子相看淚如雨
迂儒憂國更憂家枉殺清明不見花無端栁絮攪愁思
一逕漫漫春日斜主人知我坐憔悴故遣斗酒來相慰
呼妻安穏置床頭箇是貧家一祥瑞床頭三日未開嘗
耿耿憂心自如醉朝來忽覺體中佳吻角流涎巳難制
細君平日但濡唇瓦盆對酌可無人招朋一飲舒清興
要須脫畧任天真髙郵孫夫子相逢不作鬲上語臨川
俞先生客裏傷春作詩苦二公問學該今古胷吞雲夢
輕阿堵我酒雖不多酒行詩可歌杖藜乗興速來過不
來吟醉奈春何
　　　聞鵓鴣
陰雲欲暗江頭樹屋角先聞鵓鴣語瀟瀟漸作打牕聲
誰道巢居不知雨雨晴喚婦却同飛須知此物心無機
豈比人間情義變銜寃誓死不相見
　　　題九歌圖
大夫放逐沅湘濱嘗作九歌祠鬼神鬼神幽逺不可見
肴酒芬芳猶福人飡菊佩蘭君不識從彼讒人為鬼蜮
楚江嗚咽楚雲愁坐對此圖三歎息
　　　題王無邪九華圖
雲錦仙翁人不識多生九華茹芝客少年登覽妙形容
三十七峯俱改色手提髙士談墨圖煙雲到處隨巻舒
珠璣衮衮入題詠縑素往往爭臨摹雪潭四時濺飛雪
歎我幻軀方病渇何由得共山中人脚踏寒流弄明月
　　　王夢得捕蝗二首
相逢每歎俱飄流尊酒作意同新秋蝗蟲日來復滿野
府帖夜下還呼舟江天尚黒客騎馬草露未晞人牧牛
路長遥想兀殘夢家在風煙蘭杜洲
江頭曉日方曈曈僕夫喘汗天無風茅簷汲井洗塵土
野寺煮餅燒油葱平生憂國寸心赤在處哦詩雙鬢蓬
村民喜識長官面樹陰可坐毋匆匆
　　　分蝗食
田園政爾無多子連歲旱荒飢欲死今年何幸風雨時
豈意蝗蟲乃如此麥秋飛從淮北過遺子滿野何其多
撲滅焚瘞能幾何羽翼巳長如飛蛾天公生爾為民害
爾如不食焉逃罪老夫寒饑悲惱纒分而食之天㦯憐
　　　憫農
前村後村水車聲伊伊軋軋終夜鳴皇天不雨四十日
髙田何止龜兆出田家眼穿望早禾早禾不熟奈饑何
今年神祠禱不應沽酒買牛空費多天公髙居民父母
有耳應聞下民語乞我滂沱半朝雨免遭縣吏鞭笞苦
　　　田家苦
何處行商因問路歇肩聽說田家苦今年麥熟勝去年
賤價還人如糞土五月將次盡早秧都未移雨師懶病
藏不出家家灼火鑽烏龜前朝夏至還上廟著衫奠酒
乞杯珓許我曽為五日期待得秋成敢忘報陰陽水旱
由天工憂雨憂風愁殺儂農商苦樂元不同淮南不熟
販江東
　　　送茶與人
雲氣昏昏釀秋雨歲月驚心遽如許潮生晚浦足風波
頗憶青燈夜深語贈君江南春露芽恐君誦詩眼生花
一杯靜對沈煙斜世事從渠如亂麻
　　　早雪
賤夫流落來淮海兩紀悠然忘凍餒烏薪白粲不論錢
近歲山林禁樵採去年差官打炭窰淮民畏事誰敢燒
官軍巡山得心力草木欣欣有顔色九月未霜雲漫漫
雪花爭先飛作團凍坐孤吟還自寛邊頭牽挽人夫寒
　　　雪中張仲庠惠十詩老嬾不能追逐戲答古風
　　　兼簡陳伯茂
愛君詩好韻倔竒快如天馬不容羈惜君有錢不沽酒
盡日苦吟難療飢我生真成錯料事陳子生涯畧相似
敢持短兵與君接笑我老來長退怯空山一夜雪盈階
軒牕晃耀如瑶臺尊中尚喜有餘緑紅潮兩頰心悠哉
安得萬里江變作葡萄醅笑呼姮娥共起舞夜闌更酌
北斗杯一醉三千年從教海水揚塵埃妻孥笑我言此
樂恐未諧典衣且復沽茅柴淮南有薄田與汝歸去來
願身長健眉長開好挿梅花醉幾回
　　　春日呈韓丈
陽烏陰兔爭馳騁人世光陰刹那頃玊盤生菜亂青絲
三歲公家喫春餅前年班春池陽城民物熙熙簫鼓聲
去年轉粟巡邊徼聖朝初下和戎詔祗今塞上不傳烽
野梅官栁競春風相從且作無事飲莫辭節物來匆匆
明年上國春應早棠棣隂中詩更好詩成但遣阿買書
郵筒寄我江南道
　　　劉祼卿送筍
俗子貪錢如食蜜幽人愛竹如種玊君家大隱城一隅
萬个深圍數間屋陽春不住長兒孫犢角猫頭還滿目
却恐繁陰礙風月童奴時取供肴䔩朝來想挂北牕坐
應念先生食無肉故遣此君來起予爛斑嫩籜森盈束
先生飢腸非雷吼米糝鹽醯羮杞菊急呼瀹釡然枯薪
殷勤留客晨炊熟不羡侯家五鼎烹得此一飽萬事足
客去關門聽雨眠枕上詩成翻水速
　　　清明病中遣酒問訊史授夫
一榻蕭然唯坐卧風雨欺人打窓破數片飛花何處來
寒食清明病中過疎狂閑憶少年時問栁㝷花夜不歸
春衣一任酒狼籍玊山自有人扶持日月變遷衰相現
世途迫隘令人倦耳冷那聞白雪歌眼寒不識春風面
懐君著書坐僧房呼兒與撥浮蛆香往澆萬巻文字腸
莫學病夫多感傷
　　　惜花
前朝西風不肯住紅雨毿毿落深樹昨日東風更放顛
香雪紛紛飄滿園四時催人頭髪白薄相春風亦欺客
漸覺繁枝過眼空歴歴黄花亂疎麥野店沽酒酸如虀
先生不飲春將歸屋頭向晚雨聲急自炷爐香坐盤膝
　　　旴𣅿館中題雲山圖
北風三日吹黄土長淮浪髙少人渡客愁正坐小牕間
眼明見此江南山好山連娟螺髻鬟白雲無心終日閒
野橋溪水流彎環旁有幽人晝掩關道路只今多險艱
林泉有約吾當還黄精可駐冰雪顔時時令人雙鬢斑
　　　葉子逸以惠山泉瀹日鑄新茶餉予與常鄭卿
惠山泉甘苦不冷日鑄茶香方是真廣文喚客作妙供
石銚風爐皆手親神清便欲排閶闔且了吾人淡生活
缾芽分送巳無餘杯水尚容消午渇
　　　戲簡樂長卿
長卿談兵氣飄揚半生謾趂槐花忙塵埃緑綺誰拂拭
雞羣野鶴空昂藏何必明經取青紫請君囊書獻天子
中原猶未息兵戈萬里横行丈夫事愞夫株守衡門裏
初無長鬚給薪水故舊經年絶尺書烏鵲玩人頻送喜
欲行萬里囊無錢移床且對薫風眠兒啼妻怒了不問
誦詩過午聲琅然
　　　雨涼成詩一首簡子逸
坦率每愁遭怒嗔閉門直欲全吾真美人娟娟不可見
薄俗往往難相親夢斷風扉自開闔還喜晚凉生意活
未能衝雨過蘇端且乞新詩慰飢渇
　　　戲簡李清宇
四十九年真大謬三百六旬長鮮驩人生一夢何足較
田穀薦饑良獨難酒邊志氣漫豪放鏡中骨相殊酸寒
輸與能詩李供奉水旱不憂吾有官
　　　送張安國
前日見公如桂林梅黄風雨天多陰今年見公長沙去
草緑江湖春水深借問長沙多少路盡是前年曽到處
如公正合在朝廷胷中素藴經綸具吾君一視而同仁
且欲煩公蘇逺人親朋漫作别離惡王事敢辭行役頻
嗟予潦倒百無用客食淮南兩相送青山可買坐無錢
日長只作還鄉夢九重早晚催賜環了却功名歸故山
屋頭乞我茒三間布襪青鞋相伴閒
　　　題趙純甫渭川千畝圖
君家天姥山前居未辦種竹先作圖不惟要與千户等
亦念豈可一日無勁節虛心聽霜露細香靜色宜風雨
玊版禪師得飽參翠袖佳人定何許津津喜氣見眉間
凖擬他年如此閑可無嵇阮相往還俗客儻來君掩關
　　　題張希頴筠坡圖
縁坡種竹自成趣籃輿造門今有誰張侯好事果絶俗
因人隔江來覓詩披圖識面恨不早更愛諸公妙詞藻
繁霜宻雪得天全明月清風為君好易足堂前方欲栽
摩挲短軸心眼開忽思江南讀書處碧玊如椽歸去來
　　　颺稻行
屋頭場地如鏡光未曉相呼來破場今年慚愧好天色
颺稻得風尤省力分時往往只論􁏤主客四六無偏頗
髙低十分早晚禾就中誰家收最多妻兒舂糯試新麴
隣舎茅柴相接續醉來起舞自頓足官無差科即為福
　　　題長蘆方丈
笑别靈巖日當午籃輿軋軋轉江浦眼明初入菩提場
一燈傳自西來祖老禪留客苦殷勤汲泉煮茗添爐薰
空江向晩無人渡明月滿天秋正分
　　　中秋次韻
秋浦堂前有清集久客思家淚痕濕連年客裏作中秋
今歲還家又無及山中茅屋冷如水應念征塵何日洗
邊鴻也解寄歸音旅燕亦能辭故壘滔滔四海知音誰
公家公子歲寒期殷勤為我撥新釀煖熱向我哦好詩
我生志願良自足肯向天涯長碌碌願君腰金佩鳴玊
從我羮藜飯脫粟秋風舟子兩相催側帽長吟歸去來
開帆轉柂清溪口還山要趂重陽酒
　　　諸公過易足為紅梅一醉醉後率成數語
一冬雪與寒俱少膏澤春來頗傾倒畏寒病嬾不出門
未覺心情被春惱花木今春種種遲眼明始見紅梅枝
容顔頗稱俗子意風骨獨有詩人知人生百年誰滿百
去日漸多來日窄衰顔巳減舊年紅短髪明年應更白
甕頭有酒不用沽肴䔩得隨家有無主人頹然客亦走
明朝無事重來否
　　　呈謝仲連
一葦江頭風雨寒邂逅三日同清懽諸塵不染眼自碧
萬事隨縁心巳安雨晴歸路馬蹄疾問君呼船定何日
杖藜過我城南偏遊戲世間文字禪
　　　從賈倅乞猫
渚宫茅屋住經年墻壁苦遭羣鼠穿旋乞狸奴名去惡
中宵客枕得安眠攜之俱東泛江水厭飫魚腥二千里
半途忽作楚人弓兒女憐渠今未巳昨朝聞說二車家
花墪五子俱可誇此詩雖拙勝鹽茶不問白黑灰狸花
　　　書黄叔虎傳神巻
鶴骨何清癯腹空惟貯書山林日月長掉頭賦歸歟松
竹歲寒金石友身後虛名眼前酒與世相違豈盡然江
湖猶有丹青手
　　　與北山長老
數間破屋城南街坐卧一榻心如灰現身幻化本無住
疾病問渠何自來剥啄誰歟破幽寂道人定起北山北
齒冰骨玊兩髙寒禪病詩魔俱辟易我倦欲眠君且歸
籃輿入郭知何時貧家客來無凖擬為君時供鷄蘇水
　　　法剛化士幹蔣山藏經乞語
鍾山夜半發竒怪火光熾然脱三昧法筵龍象不須驚
寳公留得眉毛在食輪才轉法輪隨樓臺金碧還相輝
大千經巻何處覓剛禪藏在僧迦葉如來言語皆真實
别有真經名第一琅函寳藏不能收若遇知音請拈出
　　　題張季子妄菴
世間種種無非妄云何以妄為菴牓君欲捨妄却求真
展轉思維増妄想即妄即真君勿疑真妄俱忘也大竒
笑我猖狂今老矣因君聊復妄言之
欽定四庫全書
　自鳴集巻四　　　　　　　宋　章甫　撰
　　五言律
　　　次韓旡咎途中寄陸務觀
風髙微退鷁雲好合從龍蕭艾長貪雨松筠却耐冬禁
途今不逺歸興未應濃莫羡朱雙轂相期禄萬鍾
戎馬驅馳日江湖邂逅間笑談無逆旅翰墨落名山畫
省春風入漁舟夜月還唱酬能見記書札忍令慳
寒梅欺雪白臘酒愛鵝黄花下觥籌亂燈前錦繡香醉
吟揮字大愁别聽更長近報蛾眉好何時奉一觴
晝永渾無事昏歸只掩門甘貧同陋巷多病似文園對
月人千里論文酒一尊逺懐霄漢路愁絶虎狼村
園笋看成竹庭榴巳著花老來猶是客歸去亦無家萬
事大槐國一身焦穀芽心閒聊黙坐紅日下天涯
　　　即日
苦憶花吹盡生嫌草長齊鸎啼春巳暮客散日還西孺
子抛書巻童奴理菜畦怒雷將急雨一夜水平堤
吟苦知音少棋低敵手多故人無恙不薄酒奈愁何未
暇兔三窟聊同鷗一波傳聞江北路人應力田科
醉裏三春了山中五載留日長知巳夏雨冷忽如秋書
貸監河粟箱存季子裘曲肱朝睡美身外付悠悠
　　　春盡
晝永花陰直風輕麥浪勻僧歸還逼夏鶯語欲留春鬚
髮垂垂老親朋往往貧地偏人事少聊以寄吾真
　　　獨登南樓兼懐嚴聖幾俞若晦
𤓰茗難逃暑蚊蠅正作秋勞生一念錯晩境萬縁休筆
老無新語囊空有敝裘閑攜瘦籐杖獨上郡南樓
城外江山好樓前市井喧登髙明逺目直北望中原濟
世原無䇿傷心不忍言唯餘憂國淚還共水潺湲
晝景微微斂陰雲稍稍低炎凉催旅燕風雨聽鳴雞獨
立江樓上相思浙水西詩情兼酒伴何日手重攜
　　　夜坐
枕簟遲遲睡軒忩一一開市收人語寂江迥水風來熠
燿明衣袂嬋娟到酒杯新凉兒女健促織巳相催
　　　喜凉
暑氣今全減人心始少蘇客愁生海燕秋意入庭梧歲
月真虛擲詩書只自娛荆山誰獻玊齊國正吹竽
老去孤黄妳愁來賴麴生客居宜落寞寒事費經營歲
稔鍜聲急夜長燈影明深懐不成寐四壁候蟲鳴
　　　宿靈巖
異縣經年客靈巖一夕留涼風吹薄暮明月照中秋閱
世身將老尋山興未休還驅羸馬去訪古大江頭
　　　不寐
不眠知夜永危坐起憂端木葉紛猶落篝燈炯未殘年
華今晼晚邊堠且平安以我衣裳冷遥憐弟妹寒
　　　聞鴉
栁暗啼春處庭空反哺時鳴聲元自樂世俗亦多疑凶
吉何須問雌雄未易知寧棲丈人屋莫借上林枝
　　　除草
惡草溷嘉蔬涼風獨荷鉏薅耘非敢後滋蔓恐難除女
大知艱食兒癡亦廢書歸來一長嘆不是厭山居
　　　春日村居
築圃未成趣栽桃纔試花年饑兒强飯春困婦煎茶為
客空遲暮逢人只歎嗟上天新號令雷雨起龍蛇
村迥客來少山寒春到遲修塘留野水挿槿補疎籬旁
舎閑相過幽人舊有期出門看逺燒拄杖立多時
冬暖惟憂麥春寒却勒花地偏宜鳥雀江逺少魚蝦驚
犬時時吠歸鴻字字斜故園芳草色遊子亦思家
浦樹微微改溪流稍稍深春來差少病歲後苦多陰隴
畝三年夢親朋萬里心感時仍念舊老淚欲霑襟
土室宜冬夏柴門玩歲時不嫌貧作祟直恐老相欺草茁
牛羊壯山空虎豹飢天晴好挑菜吾亦伴兒嬉
　　　新涼
白帝揚鑣後炎官退舎初江山驚客恨風月到吾廬黄
妳宜相就青奴稍見疎寄聲蓮社友秋興復何如
　　　同湯叔度兄弟賦秋聲
古木斜陽暮寒江澹月秋蕭騷初滿耳蟋蟀最關愁茆
屋疑鳴雨雲溪想枕流幾囘連别恨為我過西州
　　　送潘致虛之湖南
久客兒童狎窮居草木長蛙聲猶鼓吹燕子亦炎涼度
日工詩律傷時灑淚行輸君載明月先我過瀟湘
　　　即事
暑雨何時了江雲不肯開窮途惟有死薄俗動相猜怪
事供詩巻閑愁付酒杯欲從湖海去安得小舟來
俯仰憐身世飄零玩歲時道途多異說客子有新詩日
落乾坤慘風生草木悲髙樓空北望清淚不勝垂
天意誠難測人言果有不便令江海竭未厭虎狼求獨
下傷時淚誰陳活國謀君王自神武况乃富貔貅
門靜悠悠日春愁淡淡天風塵殊未巳形影自相憐有
客還詩債無人與酒錢感時歌慷慨憂國淚潺湲
風急收殘雨花輕㸃客衣江山爭秀發燕雁不同飛異
縣交遊少中原信息稀王師戰甚苦方解蔡州圍
弟妹今安在飄零各賤貧詩成難寄逺目斷更傷神風
俗殊方異交情白首新辛勤營一飽愧此百年身
探報無虛日淮東有捷音周王方北伐蠢動敢南侵四
海當多事羣公在一心祖宗功業盛徳澤結民深
兩淮仍蜀道羣冦再侵尋不戒兵猶火唯誇旅若林皇
圖終復古天意亦難諶咨爾無猖獗須思後患深
羣冦仍猖獗城邊即棄捐休兵雖上䇿講信竟虛傳人
事今如此天心恐未然忍令唇齒地當此染腥羶
初失清河口駸駸遂逼人餘生偷歲月無處避風塵精
銳看諸將謀謨仰大臣愞夫憂國淚欲忍巳沾巾
　　　江北
江北多戎馬江南有戰船艱難吾欲老輾轉夜無眠歸
去須三逕飄零又一年鄰舟聽客語愁絶晩來天
　　　山行
江行風浪惡石路僕夫勞一水幾囘渡亂山無數髙村
醪清似鏡早稻細如毛愁聽田家語令人首屢搔
　　　松滋縣作
月近中秋白雲隨落日横途窮諳客味歲晚見交情念
舊傷存没憂時尚戰爭西風催起柁鷗鷺莫寒盟
　　　十二月朔巢縣道中
瘦馬從揺兀行裝更寂寥老來寧浪出此去有佳招歲
暮風霜苦山長館舎遥兒曹應念我今日是生朝
　　　守倅元日唱酬次韻
别駕篇章敏黄堂句法新宜民多受福把筆競題春拖
玊丹墀曉鳴珂紫陌塵退朝如有作應亦念兹辰
　　　舟中簡祖顯
計拙生無益時危老可傷江山雙敝屣詩酒一空囊夜
雨茒廬破秋風菊逕荒閑隨枕流客蓑笠釣滄浪
散髮扁舟上秋江一叚清魚肥新入饌鷗狎舊同盟浦
樹參差出雲山逺近迎君詩妙圖寫不減謝宣城
　　　雨中簡孫文輔
多病愁陰晦長貧慣寂寥一江雲漠漠十日雨瀟瀟蛙
黽誇秋水魚鰕趂晩潮新來疏酒盞頗覺負清宵
馬瘦憑誰相龜靈故自焦世途何偪仄物性各逍遥君
老嗟黄綬吾衰感黑貂雨寒無病惱酒熟即招邀
寂寂諸縁省緜緜一氣存心情親藥褁口味滅盤飱龎
藴無生話維摩不二門秋聲揺萬壑落葉㑹歸根
　　　贈李君玊
奔走空塵土歸來日暝時喜迎蓮社客細說錦囊詩短
世相逢晚髙樓欲下遲坐中無賀監誰與解金龜
老大何堪客窮愁畧不醒髪因閑事白眼為好山青月
下南飛鵲風前自照螢倚君如玊樹蒲栁愧凋零
　　　登譙樓
老大心雖懶登臨眼尚明水流春後煖樓迥晚來晴翔
集鳩無數歸飛雁一鳴欄干成獨倚愁絶莫雲平
　　　次郝澤民韻
歸雁衝寒去棲烏向日啼山明初過雨沙淨不多泥江
上梅花細村中酒價低無人可同出課僕理荒畦
　　　次通一見詒韻
酒力添春意詩魔惱夜眠老來尤惜日客裏又逢年送
雁寒雲外尋梅野水邊無錢供劇飲空枉故人篇
　　　送任政道
蕭寺同時客交情子更深有時長共說無事即相尋臨
水初分袂因風數寄音青雲如得路珍重歲寒心
　　　和沈商卿次前韻
故人邊上去春到未還家奔走因王事艱難感歲華詩
壇推俊逸醉帽想歌斜莫怪書題少新年眼更花
逢人問行李幾日至東園别去將三月書來得五言淮
山分限域風土異寒暄四大知安穩根塵要反源
　　　王漕舟行邵白枯河之間一花獨秀有詩次韻
志在冥鴻上舟行白鷺羣水花明晚色詩態藹春雲獨
立興三歎孤斟為十分錦囊曽不惜還遣野人聞
　　　陪王漕右司遊東園
籍甚皇華使詩清思不羣建臺多暇日領客總能文花
好盃重勸茶香手自分禮寛情爛熳小雨夜深聞
不到東園久從公喜再遊名花移别島新竹俯長流蕩
漾扁舟穩囘還一逕幽胷中擅丘壑此地得冥搜
晝永花紅困煙輕草緑齊緩行金𤨏細爛醉玊東西棋
局觀成敗河魚入品題門闌老賓客勝處謝招攜
　　　再用前韻
公合麒麟畫吾今麋鹿羣别離頻換歲夢寐昔論文寒
盡春生後涇清渭濁分喜還親几席語妙得時聞
昔闥清華選湖山爛熳遊秋筠同節操春柳似風流鬚
鬢莖莖白園林事事幽天然詩句好初不待窮搜
紅紫今無幾寒暄尚未齊春愁人更瘦午醉日還西課
僕除新草呼兒檢舊題空庭可徐步藜杖故相攜
　　　次王勉夫見招
浪迹踰三紀知音只數公拙非今日用愚與古人同賔
客雖常滿簞瓢或屢空躬耕逢歲旱拄杖立西風
風月分公宇圖書靜客堂交情知爛熳暇日想徜徉我
老嗟筋力詩成損腎腸報章慚不敏秋至足悲傷
　　　送謝王夢得監稅借示詩巻兼簡王僉
人入江西社詩參活句禪盤珠無滯迹溪月有餘妍不
採龎公藥宜先祖逖鞭淹留茒屋底愁坐筭商船
歲月易飄忽文章空怪竒宦遊君未逹耕種我長飢事
往休三歎春來又幾時官閑宜把酒蓮幕最相知
　　　憶弟妹
新年思弟妹何處有田園見面寧無日傷心不忍言飄
零空歲晚契濶又春暄腸斷東來水滔滔共一源
　　　憂旱
貧賤甘羈旅淹留賴薄田悠悠將送老比比不逢年旱
魃工為虐雷公豈易鞭醉能忘萬事安得酒如川
　　　白露
歲旱今如此天髙豈不聞家家望秋穀日日有閑雲聖
主焦勞甚羣公獻納勤老農愁欲死祈禱漫紛紜
烈日照平野狂風吹槁苖皇天無一雨白露只明朝世
路多艱險人心恐動搖愁來惟有酒聊以永今宵
　　　薦饑
隴畆還枯旱鉏犁謾苦辛饑寒知不免盜賊恐相因憂
國書生志安民聖主仁豐凶端有數天本愛斯民
久客身長健頻年穀不登天時有差忒人事亦因仍鵬
運溟南北魚呼水斗升世途惟論報誰飯在家僧
　　　和俞若晦晚步
日落帆歸疾天寒潮應遲老蟾還照客宿鳥未安枝懐
抱難忘酒工夫不到詩徘徊江上路此意有誰知
　　　閏月二日清坐
淮海秋風日柴荆老病夫詩因窮處得愁到酒邊無俗
物妨青眼浮生喜白鬚繩床供午寢清夢落江湖
秋閏遲收穫年衰惜友朋每懐人似玊安得酒如澠鵲
語何多誕蟬聲故可憎茶香新落磨亦足洗炎蒸
　　　聞下親征詔志喜
聞下親征詔軍民喜溢顔天威方一怒國步久多艱思
古傷心處平戎反掌間書生苦衰愞空使鬢毛斑
　　　秋日
奔走傷形役艱難感物華澹煙籠逺樹小雨濕寒沙喚
客尊無酒撩人菊有華弟兄書不至過盡鴈行斜
故人多鬼録久客又驚秋為計無三窟懐歸在一丘鷄
鳴風雨晦鴈急稻粱謀憶我山中友天寒夜飯牛
　　　清宇移居
懐抱俱牢落相逢得暫開有時逃酒去排日送詩來撫
事空三歎移家又一囘秋涼安穩住莫負菊花杯
　　　九日壽之見過
老去猶耽酒歸來自撥醅絶憐黄菊好仍有故人來懐
古空三歎挼香更一杯横山無十里騎馬未須囘
　　　過清宇新居再用開字韻
市逺囂塵息聰眀老眼開句從天外得書自日邊來久
住當成趣相看不忍囘涼生初却扇月出好銜杯
書帙兒能整柴扉手自開夢殘江月上酒醒竹風來舊
集秋重校微吟日幾囘初無俗客飯當有故人杯
　　　送孟希道
異縣交游少隣牆歲月深肴蔬長共醉風雨亦相㝷去
路逾千里離筵惜寸隂功名君努力衰病我何心
　　　寄棻庵主
問訊棻庵主庵中事若何得詩堪供佛學道想無魔關
塞兵戈定江湖歲月多他年白蓮社藜杖飽經過
　　　秋興
宿昔驅蠅手今還把蠏螯家愁難止酒天氣近登高歲
月形容改鄉關夢寐勞小牕無晤對風葉暮蕭騷
　　　答仲韓醉中見和
外事添蛇足餘生嚼􁥦螯牀頭新酒熟江上逺山髙紀
詠能偷暇登臨莫憚勞獨醒誠可笑辛苦賦離騷
　　　春日山居
流轉情何恨艱難老見侵兒啼妨午睡花落攪春心得
句從誰說開尊祗自斟移家近城市湖水幾時深
客舎逢迎少村居道路迷雨晴知虎過煙暝有鴉啼輕
薄看諸子辛勤愧老妻人生真寄耳巢燕亦添泥
村陋渾成俗雲山要可人短籬雞唱午芳樹鳥啼春地
僻愁仍少身閑懶更真扁舟因送客重到大江濱
　　　登樓
空室才容膝樓髙適與隣清秋宜眺逺瘦䇿故來頻鳥
雀寧知我江山不厭人哦詩兼把酒地主未嘗嗔
　　　卜煥之求雙竹
結屋清江上憐君雅趣深自移雙竹種分得半簷陰特
立夷齊節相看管鮑心祇應風雨夜聽此兩龍吟
　　　問祖顯疾
念子何多病逢人問好音可無安樂法未用短長吟陋
巷隣南北春風酒淺深杯蛇弓落影應巳斷疑心
隱几維摩詰傷春杜拾遺觀身如聚沫憂國正攅眉藥
裹添新說腰圍減舊時朝來强飯不問訊一憑詩
　　　送野堂禪師赴蔡公寳文之招
早歲識諸公雙眸四海空叢林今日異風月往時同晚
境無茒屋秋江又釣篷毗耶大居士游戲有神通
　　　次恵老見詒
别去忽三紀餘生能幾年相看雙眼碧且喜一燈傳禪
病君無惱詩狂我欲仙劇談成絶倒還似蜜中邊
　　　次郭遐齡所攜張安國詩韻
早作諸公客過門競挽留憂時心尚壯懐舊涕難收富
貴來何晚文章老更優尊前身健在不必問封侯
欽定四庫全書
　自鳴集巻五　　　　　　　宋　章甫　撰
　　七言律
　　　和韓文雪晴
天公逞巧逐時新戲把乾坤作爛銀净壓邊塵無戰馬
寒持使節有詩人夜長霜月争催曉年近江山逼放春
歸壽髙堂先一醉稱觴漢殿及嘉辰
　　　春望
東風吹水豈容平小雨催花却易晴旅燕欲來春社近
故人何處晚山横不才媿忝諸侯客苦思難攻五字城
芳草滿庭無一事竹間幽鳥變新聲
　　　送張楊子
堂上絃歌吏早休三年官舍冷於秋諸公極力争推挽
野老何知欲借畱去矣青雲皆坦路歸歟明月只扁舟
都城故舊如相問草滿空山自牧牛
　　　憶王履方
江頭今日少風埃時有閒雲出斷崖入網河豚來近市
争巢野鵲堕空堦偶行芳草得佳句不見故人無好懐
愁送客㠶西去盡日隨潮水到秦淮
　　　送張王叔
春風端的解相期吹盡桃花作雨飛政苦無錢供劇飲
可堪臨水送將歸窮愁度日添詩巻老病憂時減帶圍
後夜思君望銀漢雙星㑹處有光輝
　　　送李清宇
行李過門復小留劇譚同此小牎幽三杯酒力客愁破
一夜雨聲春事休舊燕尋巢元未毁新鶯出谷自相求
槐牙凖擬供湯餅初夏重來定到不
　　　和韓無咎使君弔李謫仙
力士能令妃子嗔長安無復謫仙人宮袍却換江東酒
野服終為帝外臣孤塚道傍空怨結兩峯煙際自愁顰
騎鯨捉月知何在太白光芒夜夜新
　　　賢府主禱雪而應喜極有詩
湖海雙魚乆不傳幽人門巷轉蕭然寒威直與酒為地
雪片忽共梅争妍自撥小爐猶有火擬留佳客苦無錢
金篦刮眼何時得咫尺春風欲換年
　　　和朱少翁除夕
破曉東風又磔鷄人心物態兩推移建瓴歲月今將老
漂梗江湖少不覊獨坐舊諳為客味長愁新賦悼亡詩
多慙府主鶯花約歸去西疇恐後期
　　　送十八兄
故園别去踰三紀男子生來志四方千里勞君雙足趼
百窮笑我兩眉長雪深客舍衣裘冷春晚家山杖履香
歸省松楸終有日臨分老淚亦沾裳
　　　苦旱
巫歌瓦鼓自村村下鬼安能謁帝閽盡室每愁風巻屋
何時得見雨翻盆久無蚯蚓來堂上頗說飛蝗集穀根
投老躬耕營一飽客懷歲晚不堪論
　　　送張安國
萬里煙霄早致身一麾到處作陽春隨時用舍知無愠
落筆縱横信有神江國雲山愁送逺桂林風土獨宜人
笑談坐攝羣偷化便合歸來據要津
　　　和周師禹所寄
九載光隂俯仰間百年人世幾悲懽竹棲夣斷傷春晚
雲壑書來喜歲寒别久更憐詩筆健愁多須放酒杯寛
相望江北江南路桞絮隨風又作團
　　　次仲韓韻兼簡若晦
世途時事兩艱難上水船行八節灘旅鴈喚愁秋巳盡
隣鷄驚夢夜將闌醉狂終是心情懶老瘦非關骨相寒
閑憶能詩俞與趙久無妙語發毫端
　　　張王臣自湖南官滿趨朝舟過白沙和惠資福
　　　二詩末章見及次韻
别來身世轉乖違老病交攻若有期目力半昏難結字
心情全懶罷吟詩魚沉湖海無書日犬吠柴荆有客時
三逕莫嫌猶寂寞地偏花木得春遲
叢桂書齋念昔遊紅蓮幕府喜歸休秋風起柁蒹葭渚
春月停橈杜若洲未用把詩輕萬户直須呼酒散千憂
賛公亦是江湖舊更問君能少住不
　　　次張子儀韻
半身江海慣浮遊邂逅今成客此州憂國幸逢年穀熟
望鄉長恨晚山稠連天煙雨雙鴻鴈滿地風波一白鷗
獨把酒杯悲節物何時弟勸與兄酬
　　　燈夕韓使君惠谷簾泉
憶昨嬉遊不忍閒祇今但欲掩柴關短檠無恙客多病
明月有情天若慳落日哦詩方袖手故人憶我未還山
歸家且酌康廬水恍墮干嵓紫翠間
　　　和劉巖隠道士
青眼難逢阮步兵白鬚新識老彌明清談畧洗塵埃盡
妙句仍看欬唾成休說有身真是患但知得酒不須名
焦桐更倩揮毫手要聽秋崖夜鶴鳴
　　　題天開圖畫
史君新築北城隈舉酒標名綉斧來一覧江山因勝地
四時圖畫自天開坐令宋史空盤礴豈有并刀解剪裁
暇日莫辭頻領客年豐無事好銜杯
　　　多日不收家信再和呈丁合州
郵亭盤礴巳六日清坐了無塵事隨書寄弟兄猶未到
夢遊京浙不勝馳江邊短艇雨千㸃竹裏踈煙梅一枝
兒女未知為客恨但争柑橘遶庭墀
　　　呈胡徳器
相逢縱酒又連旬醉倒誰知主與賔舌在莫談當世事
眼明仍是故鄉人不愁春與花俱減但恨君如我更貧
淮上風煙隨分好他年凖擬作比鄰
　　　戲答王通一
底事重來淮上村九關難上阻司閽短衣他日欲射虎
堂印何時看倒盆花著襟裾無定力雪侵鬚鬢有愁根
天河且挽洗瘡疥若問甲兵君莫論
　　　予歸自都梁魏子深來自滁州坐間酌酒
道路長年笑此身絶憐塵土涴衣巾飛花數㸃巳愁客
歸鴈一聲如喚人州縣驅馳君欲老江湖流落我常貧
相逢却恨成匆遽不醉沙頭爛熳春
　　　寄荆南友人
餘生自拚一虛舟未害尋詩慰客愁梅欲飄零猶醖藉
栁纔依約巳風流關心弟妹無黄犬入夢江湖有白鷗
别後故人相念否東風應倚仲宣樓
　　　過家留一夕曹文復和韻再作
賢聖何曽時一中扁舟但困打頭風按田外嘆裹糧乏
還舍内嗟瓶粟空論事時遭瞋目視催科隔絶滿堂烘
匆匆結束又西邁望眼却隨黄鵠東
　　　九日
登高長是易銷魂多病新來目更昬强引兒童追節物
久拚身世任乾坤江風冷拂烏紗㡌籬菊香浮老瓦盆
回首西湖如昨日交游凋謝不堪論
　　　王夢得意久出逺歸惠詩次韻
手栽桃李巳成花久客歸心急莫鵶别後新詩圓似彈
依前瘦馬鈍如蛙路長人困煎茶店春去鶯啼賣酒家
三徑未荒還寄傲只應清夢到京華
　　　寄韓漕子雲
詔書淮上遂休兵玉帛相隨下帝京且喜王師還禁衛
獨煩使節在邊城轉輸積雪河冰合離别春風塞草生
細札催歸應不晚到家猶及趂清明
　　　上黄漕
漢初曲逆未侯日窮巷席門誰見收固是知人甚難事
懸知同類合相求客懐夜雨打破壁世事春江横釣舟
為報能文韓吏部吹噓籍湜預名流
　　　雨中簡李牧之
提壺勸飲方多病布穀催耕未有田老去情懐非宿昔
日長圖史得周旋客愁正是連山雨時事渾如上水船
問訊詩翁無恙否遥憐裋褐聳雙肩
　　　燈夕戲簡胥直夫
小雨催耕苦未勻東風吹水起魚鱗兵戈關塞今年定
燈火江城此夜新萬㸃飛花愁客子一天明月屬遊人
舊時面壁胥居士何處笙歌作好春
　　　次韓無咎盱眙道中韻
人家過午絶炊煙隴上羸牛挽不前冦退皇恩方掩骼
民饑客飯只烹鮮觀風到處春隨馬楗水歸時月滿川
王事獨賢無倦色雞鳴起坐屋三椽
　　　蘇訓直方夷吾相挽同飯招隠
登臨筋力猶如昨興廢循環自有時青石獨存超士傳
粉牌新得省郎詩雲山改色風生座野鹿無蹤水滿池
勝處只宜文字飯不須紅袖苦追隨
　　　重九前一日示弟姪
人生百歲未易滿我巳五十仍加三異縣長憐九月九
故園逺在南山南緑尊青眼舊相得黄菊白頭還好篸
明早汝輩早同出脚力躋攀吾尚堪
　　　九日憶俞若晦
出處殊途㑹面難君留湖上我江干黄花三度不同醉
白髮數莖尤寡歡鶚立寥寥天地大鴈飛漠漠水雲寒
登髙時節還相憶朝露誰憐墜木蘭
　　　愁坐
俗物滿前無好懐可堪時序苦相催飛蚊掃迹夜方静
過鴈傳聲寒巳來多病不勝杯㶑灧逺遊只恐馬虺尵
書忩愁坐令人瘦獨上江樓日幾回
　　　同楊徳駿任致道登北觀留題壁間
年來多病廢幽尋眼底風光亦倦吟歲暮情懐傷老大
雪晴筋力試登臨一江煙水分南北千里雲山自古今
杖屢頻來端不惡只愁東望起歸心
　　　春晚寺居即事
晚晴鳥雀喜窺簷客舍餘寒怕捲簾多病新來知本草
安心老去讀楞嚴髪稀㡌側頭慵櫛火冷香消手自添
百念不生惟飽飯春山蔬笋十分甜
　　　閒吟
春風略不欺貧賤美酒真堪託死生芳草又依窮巷緑
殘尊重與故人傾雨餘入饌添蔬笋晝永欹眠憶弟兄
但得一㕓供送老更將詩頌紀昇平
梅花白盡栁初黄春未平分日巳長老眼明邊湖水緑
閑愁來處楚山蒼髙吟且喜詩無病痛飲方知酒有腸
南北故人强健否誰知旅鬢欲秋霜
　　　蒜山夜歸
雙雙鷗鳥落蒼灣㸃㸃征帆返照間多病久無鐘鼎夢
忘機長伴水雲閒江心古寺入圖畫煙際好山如髻鬟
踏月歸時聞短笛津頭知有釣舟還
　　　野歩
天寛地大我何憂白首行歌得自由窮既有神安可送
富如非義豈容求四時無出三春好萬事都拚一醉休
茅屋酒旗遥喚客餘寒未許脫駝裘
　　　得蔡深源信
左右圖書一小軒閉門謝客蔡深源别來三歲喜無恙
老去百懐誰與言神魚不肯貪香餌天馬難令駕短轅
若憶當年常欵曲茆簷軟語負朝暄
　　　簡唐先生谷
藩籬落日鳥雀閙江湖西風鴻鴈髙病軀巳厭秋夜永
農事更傷終歲勞窮愁滿眼未容遣俗物敗意時相遭
隠芝庵中有髙士拄杖請來同出遨
　　　送彬禪客
越王樓畔彬禪客為法南游蚤出關曽駕鉄船衝巨浪
又攜錫杖過他山夢回故國非無侣身比孤雲只獨閑
君到諸方如問我年來多病鬢毛斑
　　　即事
平邊活國不關儂晝永新添炙背功鳩婦仳離天欲雨
鵲巢低穏歲多風一彈指頃韶光半㣲破顔時夢事空
但得餘生無病惱從渠南北與西東
　　　湖上吟
誰家短笛吹楊柳何處扁舟唱采菱湖水欲平風作惡
秋雲太薄雨無憑近人白鷺麾方去隔岸青山喚不譍
好景滿前難着語夜歸茅屋望疎燈
欽定四庫全書
　自鳴集巻六　　　　　　　宋　章甫　撰
　　五言絶句
　　　秋曉五首
忩間耿殘燈屋角照落月披衣啟柴關呼帚掃黄葉
曉色殊未分江風飄然起開忩看芭蕉露重葉如洗
不雨巳三月草木無光輝籬邊舊菊叢生意良亦微
鴻鴈何時來肅肅楚天曉悲鳴向江南江北稻梁少
擾擾世間事悠悠眼中人幽懐與誰語獨立望秋旻
　　　西湖遊上人相訪于白沙翌日如金山求詩
剥喙驚春睡蕭然湖上僧篝燈夜深語多說鑒巴陵
宗師貪寂滅祖道益衰遲只有青山色相逢似舊時
江草隨春逺沙鷗伴我閑殷勤東去水送子過金山
　　　趙再可以通一所作梅雀求題
老去詩情在逢春秪欲狂飛來枝上雀似亦愛幽香
　　　雨後十小絶以一雨洗殘暑萬家生早凉為韻
閑居何所宜把酒䇿第一石田今有秋痛飲事可必
去秋旱太甚百神無不舉今歲感天公時有容易雨
暄濁氣未收夜雨聊一洗心清不受塵眼净豈容眯
哦詩思逺人欲往無羽翰焚香閉門睡睡起香未殘
百歲巳踰半知復幾寒暑此事當究觀勿共俗子語
長安卿相家一食費幾萬有功享固宜我輩且蔬飯
新凉可穿衣出門造誰家城頭有髙樓散我兩脚麻
夢作吳淞去膾鱸擣香橙道逢湖海人歡宴如平生
却扇情未忍補衣計當早騷人愛悲秋秋色政自好
交情易翻覆世態多炎凉倦游將何之可樂唯醉鄉
　　　書壁
禽聲春後變栁色夜來深老子關門坐無人識此心
　　六言絶句
　　　浙江觀潮
萬仭銀山鐵壁三軍貔虎熊羆不怕蛟龍作横輸他解
事吳兒
　　　太湖秋晚
處處橙黄橘緑家家蓴菜鱸魚昨夜秋風又起扁舟誰
賦歸歟
　　　鄂渚春光
黄鶴樓中月白鸚鵡洲前水流更有何人吹笛空餘春
草關愁
　　　題兩盡軸
緑樹無多雨過青山一半雲遮斷岸野橋春水閉門茆
屋誰家
晞髪松風蕭爽濯纓溪水清寒着我舂容石上憑誰遊
戲毫端
　　　題惠老松竹圖
江湖上懶行脚松竹邊聊卜隣妙處即三即一畵圖非
幻非真
風細聲音互答月明體用全彰二士為君提唱老僧無
法商量
　　　送劉道士之山隂閱藏書四首
破屋頻來叩户殘尊俄惜離羣揮翰他時說我圍棋暇
日思君
世事雲烟變滅人生魚鳥飛沉古錦空多妙句朱弦誰
是知音
拄杖横肩自如醯雞無甕從渠著脚千巖萬壑專心琳
札青書
羨子孤雲野鶴笑儂枯木寒灰呵手自題詩送逢人早
寄書來
　　　題畫
一牛鳴東西寺春雨洗南北山脚力未窮蒼翠夢魂曽
聽潺湲
　　　寺居
池水平鋪碧玉靈山側布黄金未就日邊清夢夜忩風
雨驚心
　　　海門殘照圖
斜日淡籠吳楚暮煙欲閉金焦未暇乘桴浮海那船曽
趁春潮
　　七言絶句
　　　書祖顯墨梅枕屏
我曽醉卧勇菴床酒渴依然夢吸江晚角吹回燈尚在
眼花錯認月横忩
　　　郡圃殘雪
半依籬脚半依城多傍梅邊水際亭最是晚晴斜照裏
黄金日射萬銀星
南風融雪北風凝晚日城頭巳可登莫道雪融便無迹
雪融成水水成氷
城外城中雪半開逺峯依舊玉崔嵬池氷綻處纔如線
便有鴛鴦浮過來
　　　寄金山良書記
浮玉山頭屋數椽同龕彌勒憶當年秪今輸與良書記
睡起晴忩看釣船
不向金山作主人春江鷗鳥定相親憑君與問寒岩樹
今見桃花幾度新
　　　葡萄
馬乳酸甜自舊知眼寒久不見生枝中原有路人難到
北客思鄉淚欲垂
磊落堆盤亦快哉無人能寄一枝來平生不識凉州酒
漢水遥憐似潑醅
　　　睡起
日長睡足傍簾櫳庭院初收落絮風葉底櫻桃渾可摘
黄鶯不離緑隂中
　　襍說
　　　襍說一
吾兒時不喜佛老以學佛者先壊其身亡其家敗國常
而為天下螙作排佛又以從老子法流而為荘周周之
說謬悠無當作辨荘特楊墨之遺說耳比因閒居稍讀
西方書所謂首楞嚴者始知天地之所以成壊人物之
所以生死因果之根源聖凡之階級明白徑直如指諸
掌孔子之所謂性近而習逺亢倉子之所謂耳視而目
聽列子之所謂有生生者莊子之所謂真君存焉孟子
之所謂心莫知其鄉周易之所謂神寂然不動盡在是
矣特不須注解殊易解也雖然聞歇即菩提知見無見
斯即湼槃不歴僧祗獲法身之言尚有所惑又讀圓覺
經曰居一切時不起妄念於諸妄心亦不息滅住妄想
境不加了知於無了知不辯真實是即名為隨順覺性
成就一切種智現世即菩薩之說則㒺象之得𤣥珠混
沌之鑿一竅可以立契於嚬呻謦欬之頃故以證悟了
覺為賊作止住滅為病者南華之所謂禍莫大於徳有
心而心有眼宣父之所以毋意毋必毋固毋我也又讀
維摩詰經獨以黙然深入不二法門則冉求之失問夫
子之不答得於眉睫間矣猶疑其所謂非凡夫行非聖
賢行不厭生死不樂湼槃一切塵勞煩惱為如來種衆
生心行中求諸佛解脫等語近讀華嚴經云於有為界
示無為法亦不破壊有為之相於無為界示有為法亦
不分别無為之性不以世間法礙出世間法不以出世
間法壊世間法如來性即菩薩行菩薩行即如來性念
念嚴净無量世界而心無所着念念調伏無數衆生而
我無所想然則固所謂尸居而龍現淵黙而雷聲體性
抱神以遊世俗之間無思無為感而遂通天下之故者
雖顯諸仁而藏諸用然洗心退藏於宻而吉凶與民同
患盖以道之真治身其緒餘土苴可以治國家天下古
之欲明明徳於天下者必自正心誠意始夫帝王之業
皆聖人之餘事爾况其么麽者乎甞試論之實際理地
不受一塵文殊之一吹也如師子王振迅萬行門中不
舍一法普賢之一噓也如象王回旋乃至毘盧著􁁉如
蓮花在水合而言之一也但體用交參正偏回互耳是
故至别峯徳雲始遇入三昧則普眼中昏逝多林之神
變迦葉尊者定中不見彌勒閤之莊嚴善財童子斂念
即開竪說之則五十五聖位行布於彈指頃如海印頓
現横說之則五十三法門圓融於一毛頭許如帝罔相
羅杜順禪師立四法界曰理曰事曰理事不二曰事事
無礙豈非伯陽之所謂常無常有同謂之𤣥𤣥之又𤣥
衆妙之門仲尼之所謂道與噐變通與事業邪論至於
此舉足而入道場低頭而成佛道洒掃應對得君子之
傳飲食日用知中庸之味孰為佛者孰為老者又孰能
辨之哉近代李習之王介甫父子程正叔兄弟張子厚
蘇子由吕吉甫張天覺張九成張栻吕祖謙朱熹劉子
翬之徒心知此說皆有成書苐畏人嘲劇未敢顯言耳
或疑其以儒而盜佛以佛而盜儒是疑東隣之井盜西
隣之水吾兒時之童心也悲夫神人以道之真治其身
緒餘土苴可以治國家天下聖人洗心退藏於密而吉
凶與民同患盖不離於道之神可以發於兆外變化之
聖大而化之之聖可以藏於不可知之之神道家之說
與儒者之言其相合如左右劵但老莊與孔孟或出或
處耳彼楊朱者知神人之先治其身而已雖㧞一毛而
利天下不為也墨翟者知聖人之與民同患而已雖摩
頂放踵以利天下而亦為之觀其為人足以疑天下後
世天下後世亦以此疑之列禦冦之弟子逺取楊朱之
說襍寘於其書韓愈氏稱孔墨之師必相用不相用不
足為孔墨吁亦怪矣吾自讀金剛經可以徑破二家之
誤有道心者雖胎卵濕化有想無想皆滅度之肯㧞一
毛以利天下而不為乎心未入道雖初中後日以恒河
沙身命布施亦無益也而况止於摩頂放踵哉所謂聖
人神人者殆亦不可以此為之也
　　　襍說二
吾自讀書至孟子為聖人也孟子曰性善荀子曰性惡
楊子曰善惡混韓子曰有性有情蘇子曰有性有才歐
陽子曰性非學者之所急也吾從孟子不得不與諸子
辨荀子曰性惡荀子果肯為惡乎楊子曰善惡混楊子
之為善也其為惡者果安在乎韓子曰有性有情韓子
之為善者其性乎其情乎蘇子曰有性有才蘇子之才
其非性乎歐陽子曰性非學者之所急也歐陽子之學
何等事乎當孟子之時固有以食色為天性者有以為
有善有不善者有以為無善無不善者有以為可以為
善可以為不善者孟子獨以為性善又曰乃若其情則
可以為善矣又曰若夫為不善非才之罪也又讀莊子
書謂和理出於性和理生道徳道徳生仁義仁義生於
禮樂然性善之說愈明後讀佛書以真如性為如來藏
從本以來唯有過恒沙等諸净功徳一切煩惱法皆是
妄有性自本無故曰白净無垢識為無明所薰習一變
而為含藏識闇然無記楊子之所謂善惡混者再變而
為執受識我愛初生荀子之所謂惡者三變而為分别
意識好惡交作韓子之所謂情也四變而為支離五識
視聽亦具蘇子之所謂才也學道者復以真如薰習無
明轉四識而四智其一曰大圓鏡其二曰平等性其三
曰妙觀□其四曰成所作初無増减故號為如來特人
昧其性耳性何負於人哉此孔子所謂性相近而習相
逺也唯上智與下愚不移吾即佛所謂阿鞞䟦與闡提
非了義也歐陽子平生不喜佛老而罪學者言性吾儕
豈可為此翁所欺哉繫辭尚以為非聖人語彼何有於
佛老云
　　　襍說三
吾觀佛者皆談仁義竟不知何者為仁何者為義比讀
莊周書曰古之治道者以知養恬以恬養知和生於恬
理出於知徳和也道理也徳無不容仁也道無不理義
也然則道徳為仁義之體仁義為道徳之用後世人忘
其本止知有仁義而不知有道徳故老子有激而云逆
求其言盖欲合仁義於道徳而言之也豈真搥提仁義
者哉彼韓愈氏者斬然臆斷以道徳為虛位以仁義為
定名欲離仁義於道徳而言之也果誰坐井而觀天乎
孔子曰志於道據於徳道徳其虛位乎孟子曰由仁義
行非行仁義也仁義其定名乎然則韓愈氏亦不知仁
義為何物也近世二程氏之學始講明仁義之說至以
仁為覺者是知慈惠寛愛不足以盡仁之實求其意而
未得耶甞試思之盍反其本而巳莫如莊周之言為有
次序也方寸之地本静而明明而静故曰治道者以恬
養知以知養恬恬以致其静知以致其明静極則無所
於忤明極則無所於蔽無所於忤則無所不受無所於
蔽則無所不達故曰徳和也道理也徳之字曰仁道之
字曰義故曰徳無不容仁也道無不理義也其明白徑
直也如此正如學佛者以妙明之心修止觀之法以止
觀之力得定慧之稱或以慈心定為悲増菩薩或以無
礙慧為知増菩薩悲智圓修同登大覺儒者之所謂仁
義老子之所謂道徳盡在其中矣吁安得圓機之士共
談真仁義哉
