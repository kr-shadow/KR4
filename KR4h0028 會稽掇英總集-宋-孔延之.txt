#+TITLE: 會稽掇英總集-宋-孔延之
#+DATE: 2016-06-11 12:26:00
#+SOURCE: github.com/kanripo/KR4h0028 master 23b41ff6                
欽定四庫全書　　　　　集部八
　會稽掇英總集　　　　　總集類
　　提要
　　　　(臣/)等謹案會稽掇英總集二十巻宋孔延之
　　　　撰原本自序首題其官為尚書司封郎中知
　　　　越州軍州事浙東兵馬鈐轄末署熙寧壬子
　　　　五月一日越州清思堂案施宿嘉泰會稽志
　　　　延之於熙寧四年以度支郎官知越州五年
　　　　十一月召赴闕壬子正當熙寧五年其嵗月
　　　　與會稽志相合惟志稱延之為度支郎官而
　　　　此作司封郎中集中有沈立等和蓬莱閣詩
　　　　亦作孔司封集為延之手訂於官位不應有
　　　　誤未知施宿何所據也延之此書以會稽山
　　　　水人物著美前世而紀録賦詠多所散佚因
　　　　博加搜採旁及碑版石刻自漢迄宋凡得銘
　　　　志歌詩等八百五篇輯為二十巻各有類目
　　　　前十五巻為詩首曰州宅次西園次賀監次
　　　　山水分蘭亭等八子目次寺觀分雲門寺等
　　　　四子目而以祠宇附之次送别次寄贈次感
　　　　興次唱和後五巻為文首曰史辭次頌次碑
　　　　銘次記次序次雜文書中於作者皆標姓名
　　　　而獨稱王安石為史館王相葢作此書時正
　　　　安石柄政之際故有所避而不敢直書歟所
　　　　録詩文大都由搜岩剔藪而得之故多出名
　　　　人集本之外為世所罕見如大厯浙東唱和
　　　　五十餘人今録唐詩者或不能舉其姓氏實
　　　　賴此以獲傳其於唐宋太守題名壁記皆全
　　　　録原文尤為具有卓識葢逸記遺篇所来既
　　　　逺以資考證禆益良多固不徒蒐訪之勤為
　　　　可嘉尚已此書世鮮流傳藏書家多未著録
　　　　此則明山陰祁氏淡生堂抄存本也乾隆四
　　　　十四年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
㑹稽掇英搃集原序
予常恨詩書之闕亡使善惡之戒不詳見於後代者蓋
編脫簡落不能即補之故也後之為文章自非藏之名
山副在緗帙鏤之板屋室有時而變勒之石岸谷有時
而易况火于秦莽卓于漢割裂于六朝五代則木石之
能不散蕩者幾矣若元㣲之白居易之吟咏撰述汪洋
富博可謂才亢力敵矣而今完缺不同者白能自為之
集舉而置之二林之藏元則悠然不知所以為計也故
題之板不如刋之石刋之石不如墨諸紙茍欲誦前人
之清芬搜斯文之放逸而傳之乆逺者則紙本尚矣㑹
稽稱名區自周官國語史記其衣冠文物紀錄賦咏之
盛則自東晉而下風亭月榭僧藍道館一雲一鳥一草
一木覼縷而曲盡者自唐迄今名卿碩才毫起櫛比碑
銘頌志長歌短引究其所作冝以萬計而時移代變風
磨雨剥見於今者蓋亦僅有考之壁記自唐武徳至光
啓為之守者幾百人其間髙情逸思發為篇詠者豈無
四五而今所傳者元薛李孟數人而已或失於自著或
怠於所承此予之所以深惜也故自到官申命吏卒徧
走巖穴且攟之編藴詢之好事自太史所載至熈寧以
来其所謂銘志歌詠得八百五篇為二十巻命曰㑹稽
掇英摠集詩則以古次律自近而之逺文則一始於古
稍以歳月為先後無所異也噫隋珠和璞流落乎𡨕昧
乆矣一旦鉤索寳聚夸示来世神光靈氣炯然在目東
南之美盡矣闕亡之恨消矣所以然者庶幾無負作者
之用心也時熈寧壬子五月一日孔延之序
欽定四庫全書
　㑹稽掇英總集巻一
　　　　　　　　　　　　宋　孔延之　撰
　　州宅
州之城因種山之勢盤繞廻抱若卧龍形故取以為名
而州之宅又居山之陽凡所謂樓閣臺榭之勝者皆因
髙為之以極登覧圖經云上有大夫種墓今失其處(輿/地)
(志曰潮水穴山失其尸蓋子胥乘/潮水取以去之今山西缺處是也)
　　律詩
　　　州宅(元稹/)
州城縈繞拂雲堆鑑水稽山滿目來四靣無時不屏障
一家終日在樓臺星河影向簷前落鼓角聲從地底廻
我是玉皇香案吏謫居猶得小蓬萊
　　　答微之誇州宅(白居易/)
賀上人廻得報書大誇州宅似仙居厭㸔馮翊風沙久
喜見蘭亭煙景初日出旌旗生氣色月明樓閣在空虛
知君暗數江南郡除却餘杭盡不如
　　　再酬復言和誇州宅(元稹/)
㑹稽天下本無儔任取蘇杭作輩流斷髪儀刑千古學
奔濤翻動萬人憂石縁類鬼名羅刹寺為因墳號虎丘
莫著詩章逺牽引由来北郡似南州
　　　新樓(李紳/)
戎容罷引旌旗巻朱户褰開雉堞髙山聳翠㣲連郡閣
地臨滄海接靈鼇坐疑許宅驅鷄犬笑類樊妻化羽毛
惆悵桂枝零落促莫思方朔種山桃
　　　杜鵑樓(樓前植杜鵑/因以為名)
杜鵑如火千房坼丹檻低看晩景中繁豔向人啼宿露
落英飄砌怨春風早梅昔待佳人折好月誰將老子同
唯有此花隨越鳥一聲啼處滿山紅
　　　滿桂樓(架州城西南臨眺於外盡見湖山别開/水扉通杜鵑樓不啓重扄清夜可以開)
　　　　　　(宴/)
為憐湖水通宵望不學樊楊却月樓唯待素規澄滿鏡
不看纎魄挂如鈎巻簾方影侵紅燭繞竹斜輝映碧流
蕭飋曉風聞水落此時何異洞庭秋
　　　海榴亭
海榴花早開繁蘂光照晴霞破碧煙髙近紫霄凝菡蓞
逈依江月伴嬋娟懐芳不作翻風豔列蕚猶含泫露妍
摇落舊叢雲水隔不堪行坐數流年
　　　望海亭
烏盈兔缺天涯逈鶴背松梢拂檻低湖鏡坐隅看匣滿
海濤生處辨雲齊夕嵐明滅江帆少煙樹蒼茫客思迷
蕭索身心俱是夢九秋應共草萋萋
　　　橘園
江城露斂經霜早園橘千株欲變金朱實摘時天路近
素雲飄處海雲深誰同枳棘愁遷徙每抱馨香仰照臨
憐爾結根能自保不隨寒暑換貞心
　　　南亭竹
東南共美凌霜操五月凝隂入座寒煙惹翠梢含玉露
粉開春籜聳琅玕莫令戲馬児童見試引為龍道士看
知爾結根香實在鳯皇終擬下雲端
　　　使院竹
莫見凌風飄粉籜須知礙石作盤根細看枝上蟬吟處
猶是筍時蟲蝕痕月送緑隂斜上砌露含寒色濕遮門
列仙終日逍遥地鳥雀潜来不敢喧
　　　寄㑹稽范希文(滕宗諒/)
江山千里接仁封都在東南秀氣中借問玉皇香案吏
蓬莱何似水精宮
　　　州宅(并序/)　(張伯玉/)
余嘗愛越中山水然未之遊慶厯初從事蘇臺時范吏
部自丹陽徙㑹稽余贈以越州詩云何當獨把釣竿手
笑擁一艘東去遊其時但欲放曠於漁樵間耳至和中
出倅新定越守王工部新葺蓬莱閣成畫圖来乞詩余
荅之云㑹須長揖浮丘伯醉聽銀河秋浪聲又欲為蓬
莱客耳去年春乆病省中因乞此郡聖恩得請懷二千
石來遂為主人矣昔元㣲之在越有州宅詩樂天和之
余雖非其流然所居所得一也因暇日登覧輒賦一章
書于屋壁仍以寄王范二詩追次焉聊且導主人之所
適兼得以寫吾疇昔之好云
萬疊湖山煙水濵朱門畫㦸間松筠登臨不踏紅塵路
燕寝長居紫府春晝静欲驂風外駕夜寒疑是月中身
我慙白首方懷紱猶得蓬莱作主人(元詩云我是玉皇/香案吏謫居猶得)
(小蓬/莱)
　　　贈范吏部
海天東下越玉州碧城繚繞環山丘春晴紫翠堆綺屋
日暮煙雨藏朱樓禹祠花底金穴峻賀老門前銀漢秋
何當獨把釣竿手笑擁一艘東去遊
　　　荅王越州蓬莱閣
書報蓬莱髙閣成越山増翠越波明雲收海上天地静
人在月中金翠横游女弄芳珠作珮仙人度曲玉為笙
㑹須長揖浮丘伯醉聽銀河秋浪聲
　　　蓬莱閣醉歸
蓬莱閣上醉歸時猶索芳樽歩歩隨啼鳥似来留翠珮
旁人笑為整花枝腰間半嚲黄金印頭上斜欹白接䍦
拍手向他賔從道使君未老莫扶持
　　　西樓晩望
疊岫斂餘霞輕舠簇逺沙斜陽媚城郭細栁雜汀花兩
兩聮歸騎蕭蕭起暮鵶誰知故園興閒在使君家
　　　逍遥堂寓興
踈竹間花隂了無塵土侵旌麾千騎長風月一堂深海
氣生吟榻煙香披醉襟山翁方自得莫問去留心
　　　小樓獨酌
老去春来事事慵春隂獨酌小樓中一千里色江南岸
二十四般花信風秖有谿山迎醉目更無塵土倦樊籠
鷦鷯自得誠堪笑詩有餘狂酒有功
　　　清思堂晝坐
堂上蕭然晝户開澹松踈竹䕃蒼苔白雲無事不肯去
幽鳥有時還自来何處覆車迷徑路幾人緩頰走塵埃
支離得意誰知我自對庭花引一杯
　　　西樓早望
纎纎初日射西樓樓上旌簾巻繡鈎數襞斷雲秦望曉
一聲寒鴈鑑湖秋煙波憔悴西施國風月飄零范蠡舟
莫向登臨動懷古有情多為等閒愁
　　　蓬莱閣閒望寫懷
越絶開華國姚虞啟後昆(案州圖上虞餘/姚葢舜之後)昔聞勾允覇
今作帝王藩地得東南重山侔岳瀆尊(周官東南曰揚/州其山鎭曰㑹)
(稽/)平湖来萬壑翠岫列千門市井魚鹽合居人組繡繁
牙旗開物表州宅倚雲根(州宅在卧/龍山上)六郡趨麟節(㑹稽/東部)
(搃六州㣲之詩云/㑹稽旁鎭六諸侯)三峯出雉垣(中有卧龍蕺/龜三山焉)秦游前事
廢禹畫舊書存鴈鶩来還去鯨波吐復吞菱歌秋漵逺
江信暮潮渾石古寒松偃樓危晝靄昬冷光濃可截秀
色浄無痕露嫋環堤栁風飛列寺旛深林藏杞梓芳徑
雜蘭蓀巧笑花爭豔嬉遊玉鬬温畫船鵰鷁迅絳袖綺
霞翻有意皆行樂無憂可蒔萱鄉惟知爼豆士亦賁丘
樊巨舶聮艘至交衢百貨蕃敲冰呈巧手(越俗呼敲氷/紙近為巧手)
織素競交鴛(繒綺最/盛也)麗圃紅柑亞通畦紫芋蹲茶先春
入焙(卧龍茶/冠呉越)筍帶雪黏盆(經冬/食筍)異蕚隨時坼清香觸處
歕吳趨慙種蠡楚些陋湘沅徃事圖難盡前修孰可援
風流王與謝唱和白兼元顧我棲儒竇胡為屬使鞬迂
疎非吏法蹇淺是辭源謬覽先生䇿誰調伯氏塤翦裁
迷幅尺追琢昧璵璠學術何曽取名場輒屢奔(余謬擢/進士第)
(又登技/萃科)技甘同鼫䑕化敢望溟鯤將幕閒留滯(余從事/太原凡)
(八/年)烏臺誤選掄埋輪慙避俗折檻畏當軒坎壈人奚顧
羇孤舌但捫愛書疑有癖怕事欲無言薪米支離叟蹄
盂炙轂髠一為華省吏三駕使君轓(余於今三/領符竹)蹭蹬慵
成性龍鍾病愈惽因懷邸中紱来訪道山園(賀監/舊宅)稅鞅
紅塵外班條碧海垠披襟澄沆瀣緩帶滌潺湲樂歳歡
康洽髙黌禮讓敦(到郡適值/府學方盛)南宫羅俊彦東箭藹瑶琨
退食求凋弊吹毛析滯寃庖刀怯餘刃櫑劒喜平反重
禄容虚受期民肯憚煩問賢思水薤教俗飬雞豚䆉稏
西成稻逍遥北海樽史符多鶴立僚友盡鴻騫詎聴棠
隂頌聊袪缿訟諠行歌齊擊壤坐嘯比啼猨洞邃冝招
隠時清恥叫閽囁嚅揮醉筆傴僂曝晴暾躡險齎長屐
尋幽叱短轅窮通方自適語黙且休論厭把詩筒發欣
逢酒帟掀桔橰肥果茹竹馬戯兒孫以此為官業何由
報主㤙冰霜徒勵操淵谷可驚魂蕙帳羞逋客庭貆鄙
素餐行當解簪紱歸老白雲村
　　　春日登望海亭
望海亭前春色深風光澹澹海沈沈潮如世路来還去
山帶城蕪古到今坐見㣲雲生别岸吟驚幽鳥起層隂
勸君莫苦憑髙望驚動子牟千里心
　　　留題新建五雲亭(亭占/卧龍)　(章岷/)
卧龍東嶺冠雲霞亭靣谿流對若耶秋霽獨先初夜月
春隂見盡滿城花踈篁遶檻棲寒雀喬木依簷泊暮鵶
紅燭未殘賔已醉倚風歌管到人家
　　　春日獨登蓬莱閣
郡閣髙檐半納雲危欄徙倚惜芳辰澄潮疊嶂新經雨
啼鳥開花各為春按有牋毫難賦景席無歌管懶邀賔
自憐莫厭登臨數即是葵丘代戍人
　　　和孔司封題蓬莱閣(沈立/)
拂雲髙閣擬蓬莱面向稽山鑑水開文舉清尊無限樂
㣲之佳句不勝才屢嘗雪夜凭朱檻幾對花天醉緑杯
明主未容休退去㑹須重乞一麾来
　　　同前(趙諴/)
龍卧山形滴翠㣲翬飛閣勢搆空危六鼇不是湖中蟄
一島疑從海上移屏障牋毫吟詠處神仙羅綺燕遊時
自慙為吏非香案又躡雲梯從使麾
　　　同前(沈紳/)
三山對峙海中央(舊志蓬莱山/正偶㑹稽)髙閣新題紫翠房玉鉉
相君頒瑞地金貂仙子挂冠鄉雲隨歩武鼇頭穏風滿
襟裾鶴背凉吸盡流霞不知醉直須乗月據胡牀
　　　同前(吳可幾/)
皇唐舊相元才子曽作蕃宣式燕遨郛郭上當星紀分
軒甍全壓閬風髙賔僚㑹集簪裾盛衙隊周環鼓吹豪
不出公庭得仙館豈同徐福絶雲濤
　　　同前(裴士傑/)
山卧龍形閣枕山簷楹髙起太虗間風来宛訝鳴簫瑟
客至宜聞振珮環暫賞已能消濁慮乆居應不老朱顔
蒼煙渌水無窮趣絶勝塵紛走世寰
　　　同前(孫昌齡/)
突兀軒楹氣象豪使君攜客共遊遨坐来面揖湖山勝
行處身騰日月髙隠約壺中露蓬島分明海上涌金鼇
宜酬絶景頻吟醉況是東南暫擁旄
　　　同前(顧臨/)
萬壑千巖滿數楹當中秦望翠開屏朝遊簫吹聞仙樂
夜散燈光堕列星聊寄蘧廬消白日何須扁舸到滄溟
飄然賦此得真意直欲乗空御鶴翎
　　　同前(江衍/)
巍據龍蟠最勝山神仙琳館落人間差差萬井庭䦨布
矗矗羣峯屏障環入座湖光浮蕩漾俯簷雲影過斕斒
登臨自有飄然思便覺身同白日閒
　　古詩
　　　望海亭(元稹/)
海亭林木何籠葱寒光透坼秋玲瓏湖山四面爭氣色
曠望不與人間同一拳墺伏東武小(龜山/别名)兩峯鬬搆秦
望雄(兩峯謂望秦/秦望二山)嶔空古墓失文種(墓在州城山上圖/經云潮水到山望)
(棺柩入海今/所存古穴耳)骨兀怪石疑防風舟船駢比有宗侣水雲
滃泱無始終雪花布徧稻隴白日脚挿入秋波紅興餘
望劇酒四座歌聲舞豔煙霞中酒酣從事歌送我歌云
此樂難再逢良時年少猶欣羨使君況是白頭翁我聞
此曲深歎息唧唧不異秋草蟲憶年十五學構厦有意
蓋覆天下窮安知四十虚富貴朱紫束縛心至空粧梳
妓女上樓榭止欲歡樂㣲芒躬雖無趣尚慕賢聖幸有
心目知西東欲將滑甘柔藏府已被鬱噎衝喉嚨君今
勸我酒太醉醉語不復能沖融勸君莫學虚富貴不是
賢人難變通
　　　再題州宅(張伯玉/)
昔覽㣲之州宅篇待將屏障寫山川更看白傅明月句
欲上髙樓跨紫煙(元詩曰四面常時對屏障/白詩云月明樓閣在空虚)盤紆星斗
旁六郡零落風騷三百年喬木自存人自逺可憐香案
舊神仙
　　　清思堂曉雪初霽望飛来山
密雪曉初霽朝陽靄融融隠几髙堂上坐對飛来峯梵
塔倚天半樓臺出煙中岧然金銀闕瑰碧交玲瓏漸轉
皎日髙杳杳聞踈鐘天和發秀彩顥氣如騰虹况予世
慮踈乆矣渟心胷更臨物外趣愈覺萬縁空
　　　閔山詩(并序/)　(蔣堂/)
越之府山亦名卧龍為一境形勝予視事之明日見其
竹樹零悴僅有半在問吏吏曰為昔人翦伐使然問民
民對如吏因悵然乆之自謂非予守土即兹山殆將童
矣於是申約束止樵採作閔山詩云
東南亘羣山形氣或斷續兹山窮嶄絶孤峙越之腹鬱
蒼瞰城闉勝秀為民福所宜禁樵蘇主者在嚴肅不知
平昔時誰氏来班録私庖計薪爨無時伐良木官膳利
貨財彌年翦脩竹怱怱事斧斤丁丁響川谷萬葉壞密
幄千竿倒寒玉輪囷無完枝檀欒鮮遺族戕賊殊未厭
峯巒翠將秃鶴侣怨且驚雲容慘以恧非唯挫生意抑
乃傷雅俗王者有仁㤙行葦亦沾沐嗟嗟若人者忍不
思化育今予剖信符於兹憇丹轂謂山豈無靈胡為人
所黷呼吏對泉石申禁護林麓庶幾飬翹英勿使罹殘
酷来者賢使君斯言願為復
　　　奉陪蓬莱閣賞雪賦詩謹成二十四韻呈知府
　　　龍圖侍郎(姚勔/)
一氣運轉無時停隂陽消長權相仍不有栗烈謹閉固
安得生育萬化興東南之土苦妍暖大冬徃徃水不冰
有時草木自發洩百蟲不蟄飛蚊蠅侍郎下車庶事飭
威行㤙煦瞻風稜宿姦竄伏善民裕衆強不敢暴與陵
剛柔設施旣得理律呂感召還相應先春未臘已見雪
平地一色迷溝塍寒華浩蕩失舞鶴逸勢飄突回飛鷹
不唯盡掃氛祲息便使歳善倉箱登蓬莱髙閣倚巖壁
下見羣巒千萬層其間賦象不可數一一焜耀光彩凝
㑹稽山水天下勝於此更可窮誇矜無風四面巻簾幕
坐上衆客羅簪朋分題行酒各壯浪浩然萬慮何泓澄
抽毫沓簡公已賦欲敵妙句誰其能小生學力最卑弱
懦氣鬱鬱唯填膺徃時徽之訪安道剡谿扁舟夜獨乗
隠淪閒事至㣲小史筆猶為千載稱豈如公今為侍從
器業天子之股肱擁麾一方聊撫俗瑞至應節如糾繩
處之廟堂燮天下和氣自足康黎蒸良辰樂事固可紀
欲冩但愧才弗勝他年収拾入房䇿豈獨佳話口所騰
　　　和(元絳/)
晼晩年垂盡隂沈氣始凝雲霄方一色霰雪忽相仍何
處兹辰好吾州自古稱稽山呈刻畫鑑水弄鮮澄佛土
横銀界天文露玉繩綆珠壓簾翠礱璧累臺層崑露朝
垂木郇鹽夕滿塍濃梅明庾嶺亂蝶閙青陵舞緩来還
轉驚多下忽騰藏崖未見睍著霤即垂冰密處情何極
狂時力不勝奪鮮迷野鶴汙白絶樊繩孫幌方開巻焦
廬正曲肱悲鳴跧老驥怒擊下豪鷹顧我雖遲暮當歡
亦彊能醉懷思日富病眼喜晨興賀帳催休吏賔筵幸
得朋周詩誦文穆鄴酌對劉應賞為良辰樂髙宜善賦
登鸘裘欣未至(司馬相如/衣鷫鸘裘)青簡使先蒸富歳還相慶陽
春各自矜􁉦顔均玉氣泚墨出珪稜句待呼胡續舟期
訪戴乗長謡辱君贈珍感服吾膺
　　　和(許安世/)
南國收藏晩黅天凜烈興日行黄道市神御坎宫乗元
化初施種窮隂乍喪朋氣隨鈞外轉雲自澤中騰集霰
紛餘凜號風助峻稜紫霄零雜珮𤣥野碎増冰縞色坳
窊徧寒光上下凝候嚴知節應空曠覺神澄透隙還同
舞因方不待繩鴈飛朝愈急雞誤夕相應吟絮飄呉苑
禋茅秀楚塍堦庭迷鶴鶩林麓蔽薪蒸瑶水三千里崑
崙九萬層檻前闚化國波際失西陵(白傅寄元浙東詩/煙波起處雨㸃白)
(知是西陵/古驛臺)舟興懷安道鱸思鄙季鷹勝遊方罕值高㑹
喜相仍漲海雄藩屏東侯實股肱蘂珠辭密侍阿閣賁
華稱將幕開樽俎賔筵集俊能醴杯親勸酢龍坂盡隮
登郢唱人誰繼臯謨世共矜擊轅知亂雅附驥偶同蠅
綰席塵空滿嬰衣體詎勝仰瞻雲漢麗嘉惠豈虚膺
　　　因覽狀元節推和詩再和一首(元絳/)
緹籥驚年杪鈴齋戒夙興連空集霙霰撇席命賔朋􁑚
閣盤虚出箯輿選勝登山川方晻藹縞素競飛騰密著
珠簾重低沈粉水澄迷藏秦洞穴刻鏤禹溝塍蓬島三
畨抃瑶峯四徹繩(羣玉山四/徹中繩)風傳天外籟湖寫鑑中冰
銀色三千界琳臺十二層折梅思陸凱詠絮對王凝(道/韞)
(凝之/之耦)妬舞輕飄燕臨書細字蠅光凌射的鶴氣壓沃洲
鷹櫂月谿翁共歌蘭楚客能瓊輈走油壁練馬頓鈎膺
澤滲陽膏動和薰氣燭蒸冬權時已正尺瑞歳將應(叶/)
鄙也同民樂油然弗自勝平時陪法從長憶奉昭陵拂
旦開金殿鳴鞘下玉乘六花朝服滿萬歳壽觴稱就望
堯雲日賡歌舜股肱冰醪霑飫賜竹唱聼哀矜爾後孤
踨逺頻年老病仍兩朝違觀魏何日見觚稜
　　　因覽蓬莱觀雪唱和謹成二首(孫覺/)
重湖複嶺去連延氛靄消沈雪後天縹緲三山浮海上
參差羣玉露峯巔使君宴集仍侵曉遷客登臨欲判年
灑落塵懐對清絶向来身世兩翛然
　　　其二
蓬莱髙閣與天同雪過欄干萬里空湖海乍驚銀漢落
乾坤都在玉壺中扁舟漾漾思乗月病骨飄飄欲御風
遮莫畫圖傳北闕承明人更出江東
　　　蓬莱行(錢公輔/)
蓬莱謫居香案吏此語昔自㣲之始後人慷慨慕前芬
髙閣雄名由此起一從圮廢知幾年棟摧礎斷埋空山
遺蹤餘址杳何處惟有竹樹荒蕪間過者徘徊遊者惜
舉頭不見谿山色寂寞無人欲問誰神仙有景真虚擲
一興一弊固有時主人旌斾来何遲下車鋩刃得優逸
痛此舊事幾凌夷呼工萃材若河決正值西成農隙月
屹然大厦立層巔百尺崇基鬼神拔虹蜺截空崖險平
一級一級煙雲生步武凌虚眉睫濕四面四面屏障迎
時攜賔佐恣吟賞笙歌輩類文章黨廻眸眩晃相顧笑
莫辨人間與天上觀風齷齪環翠低左右羅列如嬰兒
鑑湖浩渺稽嶺秀上下延揖生光輝秋日淒清春日媚
冬冝飲雪夏冝醉四時風景各一全須言不是尋常地
乃知真境未易彰神物寳護天緘藏人謀暗與鬼工合
一日剖露如騰驤越王臺榭荒凉後唐相英靈磨滅乆
千巖萬壑幽隠處而今盡入人襟袖憑欄黯黯半斜陽
燒煙漁火凝寒光此時撇起千里恨使人悽哽生斷腸
隔簾依依漸明月酒氣浩蕩歌聲滑此時放出百杯歡
使人雍容重擊節惟公獨作蓬莱主夜擁琴書雜樽俎
胷中氣熖欲干斗座上辭鋒欣捉麈嗟余時作蓬莱客
賦詠登臨儒者職千日徒教混醉醒七言未觧鏘金石
蓬莱本在滄溟中那知平地别有宫方壺圎嶠咫尺是
願乗鵬翼長西東滿筵誰匪蓬莱賔闔境盡是蓬莱民
人人共結蓬莱約行行醉看蓬莱春
　
　
　
　
　
　
　
　
　
　
　　㑹稽掇英總集巻一
欽定四庫全書
　會稽掇英總集巻二
　　　　　　　　　　　　宋　孔延之　撰
　　西園
　　律詩
　　　題曲水閣詩(并序/)　(唐詢/)
吏部樂安公治會稽數月政清吏休庭無留事一日出
府署西里所厯金山祠顧神而嘻知非所宜為民祀者
促吏壞去因其宇乃廣乃闢署曰正俗亭繇亭之南地
曠宜美嬰城面湖東負于山顧瞻厥中若與意會間而
歎曰昔晉諸賢游蘭亭修禊事實在兹土世一異絶而
弗續今視得所嚮其疇與興乎亟命監兵李君文都伻
來以治並山鑿渠上引湖水悍波合注如怒如奔縈流
西行數步一折衆石回阻激為湍聲其哀泠泠㳙若鳴
玉降而北出乃滙于河即渠之南夾植文棟引梁横度
隠若虹起命之曰曲水閣縁山北嚮聚流為池至于正
俗亭又從而西奠渠之北考室其上曰流觴亭壓城之
隅治茀而基中可以望曰茂林亭旣已事我公帥官屬
集而落之絃匏相和曲奏未闋舉酒環視四阿無蔽灌
木回映鳴禽互變層巖在右流水相續方其樂甚愉愉
自得緬然蓋游於世俗之外而百慮不得奸焉噫川澤
之尤土壌之美厝于幽閒無營於世待人然後發嚮者
淫鬼宇之狂巫諛祝譁囂雜擾相與浼乎其間累世而
然卒焉發而新之祛囂為寧流汙為清蕩我奥渫即于
高明㣲公之來誰其經營按曲水制始永和中為盛集
厯數百祀往而幾熄今我公修之州人忭且語曰永和
事去吾逺誦舊志其傳亡髣髴吾何與焉已而復于今
固吾所睹視永和烏所謂今之侔哉公樂聞其言又嘉
其成作詩以美之監郡虞曹降及寮屬從而賦者凡二
十一篇編次如左屬吏唐詢辱命以序辭不成飾赧然
愧集景祐丁丑歳春三月日序
　　　詩(蔣堂/)
危構跨大淵淪清滌世紛飛湍逢石轉潄玉隔山聞影
亂林花落叢幽澗草薰兹為禊飲地何羨右將軍
　　　同前(唐詢/)
依山營廢壌結宇跨通溝派引平湖逺聲分幾曲流交
隂覆脩竹照影下輕鷗此日羣賢集寧疎晉世游
　　　同前(林槩/)
勝絶千巖地清涵一水濵石泉寒繞澗山木翠和春秀
入壺中望幽疑物外身賢侯足真賞王謝有芳塵
　　　同前(劉述/)
面勢俯巖隈雕軒映水開雲從棟間出人自鑑中來櫂
楫歌聲度漸裳禊事廻東山如未起好住小蓬萊
　　　同前(邵必/)
鑿石得春渠波環閣勢孤新痕漲㣲雨逺碧注平湖士
俗山隂舊風光洛曲殊回眸見危嶺慿檻有驚鳬墮蘂
浮旋瀨疎篁䕃疊櫨人閒多拾翠魚樂半依蒲河朔誰
觴友沂津昔詠儒遺芬知未泯追蓋此為娛
　　　諸官詩成因書二韻於後(蔣堂/)
一𣲖西園曲水聲水邊終日會冠纓幾多詩筆無停綴
不似當年有罰觥(昔蘭亭賦詩不成者/十六人各罰酒三觥)
　　　西園醉歸(張伯玊/)
向晩西園飲乍䦨山公酩酊上輕鞍東方千騎隨車出
南國佳人夾路看縱目漸迷山色逺廻頭猶憶水聲寒
歸來未放賔游散更賦新題刻燭觀
　　　渌波亭(向傳式/)
我愛東南郡恩容守會稽府當秦望北園枕卧龍西水
為流觴引亭因正俗題松篁清有韻桃李密成蹊一沼
開方鑑雙橋亘彩霓繞波平漾漾春草碧萋萋城上興
崇構林端露半梯(園枕郡城予因建樓/於上以望湖山也)登疑青漢近坐
與白雲齊山色回頭是湖光照眼迷笙歌隨分有樽斝
逐歡攜月夜宜飛蓋花時醉似泥蓬萊風景異此地好
長棲
　　古詩
　　　寄題望湖樓(蔣堂/)
城上危樓勢孤峙樓頭盡見湖中水水色澄明游者多
古來雅以鑑為比家家畫舫日斜歸處處菱歌烟際起
清漣蒙潤一都會碧底涵空三百里溥哉利及鎮東人
而我常嗟馬臻死今兹使君多感慨所以望湖心不已
頻登雉堞追古往盛集賔朋為宴喜樓南極目芙蓉花
萬疊紅英照千騎
　　　寄題西園(蔣堂/)
西園昔日多遊從廻流屢泛巵酒空前亭後亭草茵軟
曉景晩景烟嵐融角巾蕭灑竹林際履綦來往花隂中
時方偃蕃適四體不料游宦如孤蓬數移五馬臨大屏
幾悵二毛成老翁昨去鄰封亦甚邇(謂守餘/杭也)秪限一水
無由通錦城此舉又逺適流觴雅會何時同錢塘山色
望不見稽山況在錢塘東
　　　賀監
　　　古律詩
　　　送賀秘監歸會稽序(并詩/)　(唐明皇/)
天寳三載太子賔客賀知章鑒於止足抗歸老之疏解
組辭榮志期入道朕以其夙存㣲尚年在遲暮用修掛
冠之事俾遂赤松之遊正月五日將歸稽山遂餞東路
乃命六卿庶尹三事大夫供帳青門寵行邁也豈惟崇
徳尚齒亦將勵俗勸人無令二疏獨光漢冊乃賦詩贈
行凡預兹宴宜皆屬和
遺榮期入道辭老竟抽簪豈不惜賢達其如高尚心環
中得秘要方外散幽襟獨有青門餞羣公悵别深
　　　同前(李適之/)
聖代全高尚𤣥風闡道㣲筵開百寮餞詔許二疏歸仙
記題金籙朝章換羽衣悄然承睿藻行路滿光輝
　　　同前(李林甫/)
挂冠知止足豈獨漢疏賢入道求真侣辭榮訪列仙睿
文含日月宸翰動雲烟鶴駕吳鄉逺遥遥南斗邊
　　　同前(嗣許王瓘/)
官著朝中貴才傳海上名早年常好道晩歲更遺榮授
籙歸三洞還車謁四明東門詔送日揮涕盡羣英
　　　同前(褒信郡王璆/)
止足人高尚遺榮子獨前詣臺飛舄日辭闕挂冠年象
服歸丹扆霓裳降紫天仙舟望不及朝野共推賢
　　　同前(席豫/)
南山四皓徳東海二疏名功遂知身退心㣲覺道成霓
裳明主賜鶴駕列仙迎詔餞出中野朋歡留上京灞橋
春水溢稽嶺白雲生此去三千里那堪長别情
　　　同前(宋鼎/)
紫氣朝明主丹丘送老臣誰知探穴處更有散金人陌
上神仙日城東梅栁春遙知歸隠處烟浪隔囂塵
　　　同前(郭虚巳/)
白首輕軒冕黄冠重隠淪嚴陵垂釣日疏廣散金辰北
闕辭明主東門别故人以兹敦雅俗𤣥化盡歸真
　　　同前(李巖/)
逺節忘榮趣全真悟道㣲登朝四皓客辭老二疏歸聖
主欽𤣥徳台臣餞羽衣丹丘不可接鳬舄幾時飛
　　　同前(韋斌/)
抗情遺黻冕高步出氛埃横海鴻飛逺登仙鶴語催希
㣲餘第宅恍惚視嬰孩桃實三千歳何當獻壽來
　　　同前(李慎㣲/)
有客自言狂經書仕聖唐業尊傳帝子道妙寵君王厭
俗懷仙觀思遊憶故鄉公卿祖疏廣親戚送劉綱海上
波瀾急江干煙路長蓬萊不可見何處訪霓裳
　　　同前(韋堅/)
解印辭榮禄遊真奉徳音贈行天藻下餞席上台臨逺
馭仙山鶴常懷帝里心無因同執袂相望但霑襟
　　　同前(齊澣/)
君家在四明崇道復遺榮霓服辭丹禁天文詔玊京義
方延永錫真籙授長生舉手都門外白雲江上行
　　　同前(崔璘/)
軒冕朝恩盛霓裳祖帳榮倐然謝時客高步尚遺名魏
闕鴛行斷稽山鶴駕迎相期下鳬舄謁帝會承明
　　　同前(梁涉/)
尚道遺朝紱從天降羽衣儲安四皓去榮足二疏歸垂
耀珠隨轉馳軒鶴送飛輕舟鏡湖上宸翰作光輝
　　　同前(王濬/)
業盛王公秩名高絳老年遺榮謝珪組得志學神仙去
國風為馭還鄉海作田何當曳鳬舄萬里更朝天
　　　同前(王瑀/)
父子承恩日遺榮拜職辰掛冠辭聖主佩印奉嚴親舉
代稱賢智當朝勸孝仁退歸將適越攀餞乃傾秦
　　　同前(姚鵠/)
若非堯運及垂衣肯許巢由脫俗機太液始同黄鶴下
仙鄉已駕白雲歸還披舊褐辭金殿却捧𤣥珠向翠㣲
羈束慙無仙藥分隨車空有夢魂飛
　　　同前(王鐸/)
詔許真人歸舊隠為言海上憶孤峯宸庭暫别期千載
野服飄然出九重華表尚迷丁令鶴竹陂猶認葛仙龍
自憐弱羽塵埃重於此無由躡去蹤
　　　同前(何千里/)
錫鼎昇天㡬萬春裔孫今復出囂塵姓名當繫上清籙
齒髪不知何代人暫應客星過世主旋歸吳市作遺民
遼東駕鶴忽飛去揮手無言辭紫宸
　　　同前(嚴都/)
廣成何必挂朝衣已奉𤣥珠佐萬機還躡舊來鳬舄去
不將新賜鶴書歸(先生固辭寵/祿竟追成命)暫慿風馭遊清禁終泛
仙槎出紫㣲今(日/)漢庭因少别人間無限白雲飛(將離/洛都)
(厯别公卿十數􁩰/其處皆有白雲起)
　　　同前(嚴向/)
孤雲去住本無機却指蒼梧下紫㣲錫鼎為傳仙族在
泛槎還入海煙歸客星一夜凌光武華表千年送令威
聞道葛洪丹竈畔至今霜果有金衣
　　　同前(康􁱤/)
解綬申知足歸元道益真離章垂睿作祖帳别羣臣紫
禁辭明主青谿訪羽人賞延忠孝著榮耀故鄉春
　　　同前(韓宗/)
遺老去朝行登真返舊鄉軒車成羽駕纓綬換霓裳明
主懷江外羣公祖道傍青門有前事千載共輝光
　　　同前(郭慎㣲/)
承明常謁帝函谷坐成仙少别商山下長探禹穴前雲
迎出關馭花待過江船欲識恩華重宸章七曜懸
　　　同前(于休烈/)
飛名紫府内抗手白雲鄉道與松喬匹榮辭園綺行夫
君旣鶴駕幼子復霓裳少别留宸藻東南歸路光
　　　同前(齊先乂/)
晩歳朝真隠皇情諒不違辭家五十載今日復東歸祖
帳臨青道天章降紫㣲顧嗟軒冕者誰與比光輝
　　　同前(韋述/)
二疏方告老四皓盡歸山藹藹都門别仍看衣錦還霓
裳標逸氣丹竈理童顏一遇真仙侣羣心難可攀
　　　同前(韓倩/)
子綦南國隠周氏北山居羽客輕簪綬霓裳下里閭仙
帆歸海近雲氣度關虚今日辭明主深恩寵漢疏
　　　同前(杜昆吾/)
辰象降星精登朝隠吏并求珠謝軒冕放舄指蓬瀛擲
地文章逸匡儲羽翼成江邊丹障起雲外緑輿迎落落
神仙意悽悽離别情聖恩殊未巳何獨厭承明
　　　同前(張綽/)
北闕皇恩重東門紫氣飛為看賔客去何似買臣歸迎
綬旋江國題輿入侍闈千年舊跡在七日故人非别涕
霑霓服離筵著錦衣無因伴仙羽空此羨光輝
　　　同前(陸善經/)
至貴不忘初辭榮返舊居霓裳因寵錫鶴駕欲凌虚丹
禁傾三事青門祖二疏函關遇真隠應演道家書
　　　同前(胡嘉鄢/)
帝鄉辭寵命羽服表華年地變君臣禮門榮父子仙鳯
書開紫觀鶴駕待青田歸舸蓬萊近宸章日月懸跡光
三樂美聲重二疏賢即此過函谷應留道徳篇
　　　同前(魏盈/)
東門挂冠處西漢祖筵開乃是黄庭老言辭丹闕來方
稱四皓徳更仰二疏才今日青谿路何時謁帝回
　　　同前(李彥和/)
遺榮辭上國解印適稽山聖主留深眷羣公祖别顏綵
帆收鑑水紫氣度函關應是遼陽鶴千年始一還
　　　同前(張博望/)
紫綬朝中貴黄冠物外高孰能知止足君獨避塵勞已
曉青霞志方從碧落遨軒車儻來物從此賤吾曹
　　　同前(辛替否/)
送君青門外逺詣滄海汜鳬舄遊帝鄉羽衣飛故里術
妙焚金鼎丹成屑瓊蘂追餞會羣寮屬文降天㫖秦吳
稱異域少别猶千祀黄鶴寓遼陽應明城郭是
　　　歌(并序/)　(盧象/)
先生紫陽真人(闕/)耳河目神氣有異年八十六而道心
益固時人方之赤松子去年寢疾累日㝠然如夢長男
曾子求於神鬼長請於天竊司命之籍與鬼物相競而
角觝焉而告真人乃泠然而歸於是表請辭官乞以父
子入道俱還故鄉仍以山隂舊宅為觀焉皇帝嘉尚其
事尋而見許擇日度公與男田時公卿大夫觀者如堵
皆曰賢才也正月五日上令周公邵公洎百寮餞别青
門之内𤣥鶴摩於紫霄吹笙擊鼔盡是仙樂聞者莫不
增歎輕軒冕焉余與真人相知不以年不以位俱承太
公之後見賞王粲之詞悠悠此别不覺流涕輒贈古歌
辭一首庶為真人傳用之爾
君不見先生耳鼻有仙骨自號狂生中有物金華侍講
三十年兒戱公卿與簪笏青門抗行謝客兒健筆連羇
王獻之長安素絹書欲徧主人愛惜常保持每歎二疏
不足道復言四皓常枯槁去年寢疾彌數旬神鬼盈庭
謀一老長男泣血求司命少女嚬眉誦靈寳還如簡子
復歸來更與洪崖同壽考上書北闕言授籙稅駕東州
願修道初聞行路猶未信果達吾君謂之好山隂舊宅
作仙壇湖上閒田種芝草鏡湖之水含杳㝠會稽仙洞
多精靈須乗赤鯉遊滄海當以羣鵝寫道經皇恩贈詩
四十字明主賜金三十鎰供帳傾朝一送歸雙童駟馬
從兹出廻看紫綬若輕塵逺别青門嗟故人鴛鷺差池
攀羽蓋虹霓夭矯翊車輪田田列侍浮丘伯曾子榮過
朱買臣余高若是有先覺滅跡歸根從大朴千載悠悠
等令威十洲漫漫思方朔歸去來青牛頓足少遲廻忽
然雲霧不相見唯有飄飄香氣來
　　　回鄉偶書(賀知章/)
離别家鄉歳月多近來人事半消磨唯有門前照湖水
春風不改舊時波
　　　其二
幼小離家老大廻鄉音難改面毛腮家童相見不相識
却問客從何處來
　　　經賀祕監鏡湖道士觀(朱放/)
已得歸鄉里逍遙一外臣那隨流水去不待鏡湖春雪
裏登山屐林閒漉酒巾空餘道士觀誰是學仙人
　　　送賀賔客歸越(李白/)
鏡湖流水漾清波狂客歸舟逸興多山隂道士如相見
應寫黄庭換白鵝
　　　對酒憶賀監(李白/)
四明有狂客風流賀季真長安一相見呼我謫仙人昔
好杯中物今為松下塵金龜換酒處却憶淚沾巾
　　　其二
狂客歸四明山隂道士迎敕賜鏡湖水為君臺沼榮人
亡餘故宅空有荷花生念此杳如夢凄然傷我情
　　　重憶(李白/)
欲向江東去定將誰舉杯稽山無賀老却棹酒舩廻
　
　
　
　
　
　
　
　
　
　
　
　
　
　
　
　　會稽掇英總集巻二
欽定四庫全書
　會稽掇英總集巻三
　　　　　　　　　　　　宋　孔延之　撰
　　山水上
　　鑑湖律詩
　　　序(序之作因棹歌也欲見鑑/湖事故標於此棹歌見後)　(蔣堂/)
鑑湖三百里灌田九千頃盖東漢太守馬侯臻所興也
迄今僅二千載民獲其利前歳中或人上言廢湖為田
朝廷旣已報可郡之豪奪輩方將影援而力取之會予
出守於此有瀕湖之民麕至於庭叩頭以請曰苟廢此
湖誠斷民命因盡得利病飛章以復之自是無敢横議
者時暮春三月風恬無波居人揚舲於湖上載酒而往
驩遊忘歸率思馬侯之恵也因為作棹歌俾斯民習之
而歳享侯祠焉
　　　酬㣲之誇鏡湖(白居易/)
我嗟身老歳方徂君更官高興轉孤軍門郡閤曾閒否
禹穴耶谿得到無酒盞省陪波巻白骰盆思共彩呼盧
一泓鏡水誰能羨自有胷中萬頃湖
　　　靈汜橋(李紳/)
靈汜橋邊多感傷水分湖派繞廻塘岸花前後聞幽鳥
湖月高低怨緑楊能促歳華惟白髪巧乗風馬是春光
何年化鶴歸華表却數凋零念越鄉
　　　龜山(在鏡湖中/山形如龜)　(李紳/)
一峯凝黛當明鏡千仭喬松倚翠屏秋月滿時侵兎魄
素波搖處動龜形舊深崖谷藏仙島新結樓臺起佛扄
不學大蛟為水怪等閒雷雨害生靈
　　　東武亭(李紳/)
渌波春水湖光滿丹檻連楹碧嶂遙蘭鷁對飛漁棹急
彩虹翻影海旗搖鬬疑班虎歸三島散作遊龍上九霄
鼉鼓若雷争勝負栁堤花岸萬人招
　　　鑑湖西鳬言事(方干/)
慵拙幸便荒僻地縱聽猨鳥亦何愁偶斟藥酒欺梅雨
却著寒衣過麥秋嵗計有時添橡實生涯一半在漁舟
漁人若便無知已應向此谿成白頭
　　　陪王大夫泛湖(方干/)
去去凌晨逈見星木蘭舟穏畫橈輕白波潭上魚龍氣
紅樹林中鷄犬聲蜜炬燒殘銀漢杳羽觴飛急玊山傾
此時檢㸃諸名士却是漁翁無姓名
　　　醉題東武亭(元稹/)
役役閒人事紛紛碎簿書工夫両衙盡留滯七年餘病
痛梅天發親情海岸疎因循未歸得不是戀鱸魚
　　　秋夜宿嚴維宅(皇甫冉/)
昔聞𤣥度宅門對會稽峯君住東湖上清風繼舊踪秋
深臨水月夜半隔山鐘世故多離别良宵詎可逢
　　　鑑湖月夜行舟(林槩/)
湖光如鑑月如珪月下湖中両槳飛鶴氅四埀冰骨爽
夜深疑自廣寒歸
　　　出五雲谿口將入照湖清風微雨物象可愛
　　　(蘇舜欽/)
谿面霏霏雨㸃匀山腰疎樹半藏雲輕舟無事信風去
驚起前灘白鷺羣
　　　經照湖方干舊居(呉遵路/)
磻谿埀釣者終得展其才何事先生隠不逢明主來泉
聲秋雨歇月色夜雲開對此空惆悵吟魂早晩廽
　　　憶秦望照湖二境(吳逕/)
東南山水古馳名合與騷人養性靈秋色欲歸雲轉白
潮痕不到草常青巖房避暑堪長往桂楫浮春㡬度經
何事深思無暇日宿猨崖近狎鷗汀
　　古詩
　　　與崔二十一遊鏡湖寄包賀二公(孟浩然/)
始覽鏡湖物中流到底清不知鱸魚味但識鷗鳥情帆
得樵風送春逢榖雨晴將探夏禹穴稍背越王城府掾
有包子文章推賀生滄浪醉後唱因子寄同聲
　　　東望(此詩皇祐中親題/於湖上之譙門)　(王相/)
越山長青水長白越人長家山水國可憐客子無定宅
一夢三年今復北浮雲縹緲抱城樓東望不見空回頭
人間未有歸耕處早晩重來此地遊
　　　鑑湖晩歸(張伯玊/)
會稽太守無事時緩帶長作漁樵嬉大航平榻引濵從
談笑晩從湖上歸湖邊居人望簇簇湖岸花木情依依
環峰晻靄天四埀渌水蕩漾雙紅旗城頭疊角已平西
舩上樽酒含餘輝冷風徐引江鵠飛白雲廻首清猿啼
漁謳菱棹烟火㣲使人却厭千騎隨歸來樓閣上燈後
時覺天風清滿衣
　　　泛五雲谿遊照湖歸(呉奎/)
樵風漾歸舟飄然一葉輕曲岸忽超逸逺山回抱明幽
禽淡容與荷芰相低傾野田足收穫村叟時逢迎驩言
無物役得我游覽情日脚暮雲起湖面蓼烟生
　　　棹歌(序見前/)　(蔣堂/)
湖之水兮碧泱泱環越境兮潤吳疆蒲蠃所萃兮雁鶩
羣翔朝有行艫兮暮有歸艎茭牧狎至兮漁採相望溉
我田疇兮生我稻粮我嵗穰熟兮我民樂康馬侯之功
兮其誰敢忘蓴絲紫兮箭筍黄取其潔兮薦侯堂醆斝
具兮簫鼓張日晻晻兮山蒼蒼侯之來兮雲飛揚隔微
波兮濳幽光念山可為席兮湖不可荒惟侯之靈兮與
流比長萬斯年兮福吾鄉樂吾生兮倘佯
　　蘭亭古詩
　　　晉右將軍王羲之上巳日會蘭亭曲水詩(并序/)
　　　(王羲之/)
永和九年嵗在癸丑暮春之初會於會稽山隂之蘭亭
修褉事也羣賢畢至少長咸集此地有崇山峻嶺茂林
脩竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清恵風和暢仰觀宇宙之大俯察品類
之盛所以遊目騁懷極視聽之娛信可樂也夫人之相
與俯仰一世或取諸懷抱晤言一室之内或因寄所託
放浪形骸之外雖趣舍萬殊静躁不同當其欣於所遇
暫得於已快然自足曾不知老之將至及其所之旣倦
情隨事遷感慨係之矣向之所欣俛仰之間以為陳迹
猶不能不以之興懷况脩短隨化終期於盡古人云死
生亦大矣豈不痛哉每覽昔人興感之由若合一契未
嘗不臨文嗟悼不能喻之於懐固知一死生為虚誕齊
彭殤為妄作後之視今亦由今之視昔悲夫故列叙時
人録其所述雖世殊事異所以興懷其致一也後之覽
者亦將有感於斯文
　　　四言
代謝鱗次忽焉以周欣此暮春和氣載柔詠彼舞雩異
世同流乃攜齊契散懷一丘
　　　五言
仰視碧天際俯瞰渌水濱寥閴無涯觀寓目理自陳大
矣造化功萬殊莫不均羣籟雖參差適我無非新
　　　四言(謝安/)
伊昔先子有懷春遊契兹言執寄傲林丘森森連嶺茫
茫原疇迥霄埀霧凝泉散流
　　　五言
相與欣嘉節率爾同褰裳薄雲羅物景微風翼輕航醇
醪陶丹府兀若遊羲唐萬殊混一象安復覺彭殤
　　　四言(謝萬/)
肆聎崇阿寓目高林青蘿翳岫脩竹冠岑谷流清響條
鼔鳴音𤣥崿吐潤霏霧成隂
　　　五言
司㝠巻隂旗句芒舒陽旌靈液被九區光風扇鮮榮碧
林輝翠英紅葩擢新莖翔禽撫翰遊騰鱗躍清泠
　　　四言(孫綽/)
春詠登臺亦有臨流懷彼伐木肅此良儔脩林隂沼旋
瀨縈丘穿池激湍連泛觴舟
　　　五言
流風拂枉渚亭雲䕃九臯鸎羽吟脩竹游鱗戯瀾濤攜
筆落雲藻㣲言剖纎毫時珍豈不甘忘味在聞韶
　　　四言(徐豐之/)
俯揮素波仰掇芳蘭尚想嘉客希風永歎
　　　五言
清響擬絲竹班荆對綺疏零觴飛曲津歡然朱顔舒
　　　四言(孫統/)
茫茫大造萬化齊軌罔悟云同競異標㫖平勃運謨黄
綺隠几凡我仰希期山期水
　　　五言
地主觀山水仰尋幽人蹤廻沼激中逵疎竹間脩桐因
流轉輕觴泠風飄落松時禽吟長澗萬籟吹連峯
　　　四言(王彬之/)
丹崖竦立葩藻映林渌水揚波載浮載沈
　　　五言
鮮葩映林薄遊鱗戯清渠臨川欣投釣得意豈在魚
　　　四言(王凝之/)
莊浪濠津巢步潁湄㝠心真寄千載同歸
　　　五言
氤氲柔風扇熈怡和氣淳駕言興時遊逍遙映通津
　　　四言(王肅之/)
在昔暇日味存林嶺今我斯遊神怡心静
　　　五言
嘉會欣時遊豁爾暢心神吟詠曲水瀨渌波轉素鱗
　　　四言(王徽之/)
散懷山水蕭然忘羈秀薄粲穎疎松籠崖遊羽扇霄鱗
躍清池歸目寄嘆心㝠二竒
　　　五言
先師有㝠藏安用羈世羅未若保沖真齊契箕山阿
　　　四言(袁嶠之/)
人亦有言意得則歡嘉賔旣臻相與遊盤微音迭詠馥
焉若蘭茍齊一致遐想揭竿
　　　五言
四眺華林茂俯仰清川渙激泉流芳醪豁爾累心散遐
想逸民軌遺音良可翫古人詠舞雩今也同斯嘆
　　一十五人一篇成
　　　五言(㕁曇/)
溫風起東谷和氣振柔條端坐興逺想薄言遊近郊
　　　四言(王豐之/)
肆眄巖岫臨泉躍趾感興魚鳥安兹幽跱
　　　四言(華茂/)
林榮其欝浪激其隈泛泛輕觴載欣載懷
　　　四言(庾友/)
馳心域表寥寥逺邁理感則一㝠然斯會
　　　五言(虞説/)
神散宇宙内形浪濠梁津寄暢須臾歡尚想味古人
　　　五言(魏滂/)
三春陶和氣萬物齊一歡明后欣時豐駕言映清瀾亹
亹德音暢蕭蕭遺世難望巖愧脱屣臨川謝揭竿
　　　五言(謝繹/)
縱暢任所適廻波縈遊鱗千載同一朝沐浴陶清塵
　　　五言(庾藴/)
仰想虛舟説俯嘆世上賔朝榮雖云樂夕斃理自因
　　　五言(孫嗣/)
望巖懷逸許臨流想竒莊誰云真風絶千載挹遺芳
　　　五言(曹茂之/)
時來誰不懷寄散山林間尚想方外賔超超有餘閒
　　　五言(曹華平/)
願與達人遊解結遨濠梁狂吟任所適浪流無何鄉
　　　五言(桓偉/)
主人雖無懷應物寄有尚宣尼遨沂津蕭然心神王數
子各言志曾生發竒唱今我欣斯遊愠情亦暫暢
　　　五言(王𤣥之/)
松竹挺巖崖幽澗激清流蕭散肆情志酣觴豁滯憂
　　　五言(王藴之/)
散豁情志暢塵纓忽以捐仰詠挹遺芳怡神味重淵
　　　五言(王渙之/)
去來悠悠子披褐良足欽超迹修獨往真契齊古今
　　一十六人詩不成各罰酒三觥(名見前/)
　　　後序(孫綽/)
古人以水喻性有㫖哉非所以澄之則清淆之則濁耶
故振轡於朝市則充詘之心生閒步於林野則寥落之
意興仰瞻羲唐邈然逺矣近詠臺閣顧探增懷聊於曖
昧之中期乎瑩拂之道暮春之始褉于南澗之濵高嶺
千尋長湖萬頃乃藉芳草鑑清流覽卉物觀魚鳥具類
同榮資生咸暢於是和以醇醪齊以達觀快然兀矣焉
復覺鵬鷃之二物哉耀靈促轡急景西邁樂與時去悲
亦系之往復推移新故相換今日之迹明復陳矣原詩
人之致興諒詠謌之有由文多不載大畧如此所賦詩
亦裁而綴之如前四言五言焉
　　　題吳長文得蘭亭康相墓顔魯公斷碑(王相/)
魯公之書旣絶倫嵗乆更為時所珍荒壇壞塚朽崖屋
剥落風雨埋埃塵斷碑數尺誰所得㸃畫入紙貌如新
延陵公子好事者拓取持寄情相親六書篆籀數變改
訓詁後世多失真誰初妄鑿妍與醜坐使學士勞骸筋
堂堂魯公勇且仁出遇世難親經綸揮毫卓犖又驚俗
豈亦以此誇常民但疑技巧有天得不必强勉方通神
詩歌甘棠美召伯愛惜蔽芾猶思人時危忠義常恨少
寳此勿復令埋堙
　　　同前(王安國/)
魯公之忠曠世無吾愛斯人何必書九原寥寥不可詰
筆法髣髴精神餘况公於藝自天縱一字宜用干金摹
想當揮灑笑談際不復靳惜唯所須山砠水險勇鑱刻
照耀楚越連秦吳百年兵火變陵谷萬里玊石埋榛蕪
時平好事搜遣蹟窮極南北縁﨑嶇耳聞目見畧已盡
疑有斷裂留樵漁那知數尺翳塵土洗滌近出都城居
松煤到紙覺飛動氣象磊落超鍾虞吳卿獲此喜驚坐
朝昏把翫過明珠攜來贈客客為賦爽邁逺並前賢驅
自云感激得妙理學入勝處繇勤劬余聞書史羸蟠礴
意匠不為形骸拘能將聲利瓦礫棄㸃畫應手成璠璵
公遭亂世生死俱見危授命真丈夫俯仰兵刄猶簪裾
毫端妍醜肻睢盱試懷局縮較精粗體勢豈暇煙雲舒
區區技巧尚乃爾欲鳴道徳冝何如嗟哉荒煙幾日月
豪俊忽徙臨庭除由來始棄終見取鑒裁誰敢欺錙銖
物㣲顯晦亦有待人生通塞無巧愚寄謝紛紛馳騖徒
真偽枉以好惡誣
　
　
　
　
　
　
　會稽掇英總集巻三
欽定四庫全書
　㑹稽掇英總集巻四
　　　　　　　　　　　　宋　孔延之　撰
　　山水中
　　剡中
道經云兩火一刀可以逃言多名山可以避災也故漢
晉以來多隱逸之士沃洲天姥皆其處也
　　律詩
　　　宿沃洲山寺(魏徵/)
崆峒山叟到江東荷杖來尋支遁踪馬跡㡬經青草沒
仙壇依舊白雲封一聲清磬海邉月十里香風澗底松
何代沃洲今夜興倚欄來聽赤城鐘
　　　知袁郎中破賊後經剡中山水(皇甫冉/)
武庫分帷幄儒衣事皷􁳵兵連越徼外㓂盡海門西節
比全疏勒功當雪㑹稽旌旗迴剡嶺士馬濯耶谿受律
梅初發班師草未齊行㸔佩侯印豈得訪丹梯
　　　舟行入剡(崔顥/)
鳴棹下東陽迴舟入剡鄕青山行不盡綠水去何長地
氣秋仍濕江風晩暫涼山梅猶作雨谿橘未知霜謝客
文逾盛林公未可㤀多慙越中好流恨閲時芳
　　　别儲邕之剡中(李白/)
借問剡中道東南指越鄕舟從廣陵去水入㑹稽長竹
色谿下綠荷花鏡裏香辭君向天姥拂石卧秋霜
　　　剡中有獻(并序/)　(秦系/)
系家於剡山向盈一紀大厯五年人以文聞於鄴守薛
公無何奏系右衛率府曹叅軍意所不欲以疾辭免因
將命者輒獻斯文
由來那敢議輕肥散髮行歌自採薇逋客未能忘野興
辟書今遣脱荷衣家中匹婦空相笑池上羣鷗盡欲飛
更乞大賢容小隠益㸔愚谷有光輝
　　　路入剡中作(方干/)
戴灣衝瀨片帆通髙枕微吟到剡中掠草並花憐燕子
停橈獨飲學漁翁波濤漫撼長潭月楊栁斜牽一岸風
便擬乘槎應去得仙源直恐接星東
　　　和剡縣陳明府登縣樓(方干/)
郭裏人家如掌上簷前樹木映牕櫺煙霞若接天台地
分野應侵婺女星驛路古今通北闕仙谿日夜入東溟
綵衣才子多吟笑公退時時見畫屛
　　　雨霽剡谿(錢昭度/)
剡谿風雨霽航葦重行行到處楊栁色㡬家荷葉聲噪
蟬金鼎沸游水玊壺清最喜魚梁伴歸帆的的輕
　　　剡谿唐郎中所居(趙湘/)
古栁垂谿水當門繫雪舟開池延白鳥掃樹帶清秋閣
上㸔華頂忩中見沃洲尋常投刺少來即是詩流
　　　剡郊野思(林槩/)
宻樹芳穠碧草齊春華微度綠隂低谿連嵊水興何盡
路接仙源人自迷落絮有情風上下好花無語日東西
故園桃李經年别一望歸心遶翠蹊
　　　丁中允宰剡(陸經/)
塵土官曹㡬處閒今君得邑好開顔落帆直向剡谿口
入境先登天姥山魚鳥半和風俗處雲霞多雜簿書間
雪晴須去尋安道不作經宵興盡還
　　　自諸暨抵剡四首(呉處厚/)
莫嘆塵泥汨且圖山水遊維峯天姥翠一舸剡谿秋不
見戴安道有懷王子猷西風無限意盡屬釣魚舟
　　　其二
夷猶雙槳去莫不辨東西夕照偏依樹秋光半落谿風
髙一鴈小雲薄四天低莽蕩孤帆卸水村楊栁堤
　　　其三
秋渚横空碧秋山刷眼青排頭煙樹老撲靣水風腥上
瀨復下瀨長亭仍短亭夜船明月好客夢滿流螢
　　　其四
出得雲門路風悽日夕曛船撑鑑湖月路指沃洲雲山
色周遭見谿流屈曲分一觴還一詠誰似右將軍
　　古詩
　　　剡谿行却寄新别者(朱放/)
潺湲寒谿上自此成離别回首望歸人移舟逢暮雪頻
行識草樹漸老傷年髪唯有白雲心為向東山月
　　　剡谿舟行(六言/)　(朱放/)
月在沃洲山上人歸剡縣谿邊漠漠黄花覆水時時白
鷺驚船
　　　晩泊嶀浦寄剡縣劉貺貟外(潘閬/)
曉泛剡谿水晩見剡谿山徘徊駐行棹待月思再還漁
唱深潭上鳥棲髙樹間應當金石交念我無暫閒
　　　贈剡谿桃源宫王道士(沈遘/)
我昔剡谿逰道人一相遇重來十歳餘顔色宛如故顧
我病衰早鬢毛已蒼然乃知世上榮詎若山中閒道人
家東都問胡不歸北北方多風塵素衣化為黑斯言吾
所信吾志亦江湖瀟灑㑹稽守平生欣莫如君恩容苟
安願奉三年計幸爾數到城閒談北方事
　　　遊沃洲山真封院(并序/)　(呉處厚/)
越山惟沃洲最著樂天之記詳矣晋人喜曠達而尚清虚
故山水之遊一時特盛在九江廬阜則浮屠慧逺為之主
而宗雷輩十有八人從之在剡之沃洲則浮屠支遁為之
主而王謝輩亦十有八人從之要皆遁世避地相與為方
外之適耳余嘗厯九江浮潯陽過於柴桑之間訪其所為
東西二林者而慧逺宗雷之迹徃徃猶可辨識徬徨不能
去者久之念沃洲窟於一隅無因而至上下其心者數矣
近偶祗役於新昌初甚不慊徐而聞沃洲乃在其境遂挈
而東不憚奔走頓撼之勞欲促償其願又且幸為沃洲一
時主人也一日風甚寒天姥盛雪適㑹邑有移文乘興便
往値暝不及遂宿於梅林僧舍平明過真封院先至養馬
坡陟鵝鼻峯入門謁道猷影堂訪攴遁庵基觀錫杖泉前
眺放鶴峯徘徊而還大扺山川氣象皆荒替彫落非鄕時
所聞之沃洲也雖然環抱之意趣奔驟之態度尚皆一一
可愛迺知古人選勝皆有所謂唯嗜山之深者知之不可
為俗人言也因為古格長韻以紀之云
幼年曽讀樂天碑及壯亦覧髙僧傳聞有沃洲風景佳脚
未能到心空羨近至新昌披縣圖此山乃在吾廏圈想像時
時掛夢魂欲一逰之念無便夜來人報天姥雪今日趂晴初
出縣酸風瞥瞥吹我鬚寒氣稜稜刮人靣半膝短衫翩以輕
獨脚小􁁉快而健不知路入幽澗長但覺山隨白雲轉靠昏
投宿梅林村侵卯便過真封院新霜滑澾行李難一步一住
一迴眩養馬坡前秋草黄駿骨已埋無復見放鶴峯頭樹影
孤鶴不來歸雲漫漫入門觸物皆荒凉塵几蠧經三五巻䲭
鵶呌噪遶生臺野色毰毸集寒殿老杉千尺惟空腔猶有枮
藤半縈纒憶昔江左全盛時十有八人皆俊彦或吟或嘯或
遨嬉不覺囘頭唾纓弁林泉耽味久成癖魚鳥留連老㤀倦
前有道猷後法潛錫杖卓泉堅志願晩則道林經構之左右
前後遂完繕煙霞一窟直㡬錢買醭商量價何賤聚徒數百
日髙談供有香花齋有麪嵗時浸久山浸荒種粟燒畬耕堀
徧茂林髠􁁉無㡬存奔蕩周囘空一片惟餘谿水清汪灣百
匹秋光㵼寒綀古今興廢盡如斯欲去便人還戀戀
　　天姥律詩
　　　登天姥(李敬芳/)
天姥三重嶺危途繞峻谿水喧無晝夜雲暗失東西問
路音難辯通樵跡易迷依稀日將午何處一聲鷄
　　古詩
　　　夢遊天姥峯(李白/)
海客談瀛洲煙濤微茫信難求越人道天姥雲霓明滅
或可覩天姥連天向天横勢抜五嶽掩赤城天台四萬
八千丈對此欲倒東南傾我欲因之夢呉越一夜飛度
鏡湖月湖月照我影送我至剡谿謝公宿處今尚在淥
水蕩瀁青猿啼脚着謝公屐身登青雲梯半壁見海日
空中聞天鷄千巖萬壑路不定迷花失石忽已暝熊咆
龍吟殷(上聲/)巖泉慄深林兮驚層巔雲青青兮欲雨水
澹澹兮生煙列缺霹靂丘巒崩摧洞天石扉訇然中開
青溟浩蕩不見底日月照耀金銀臺霓為裳兮風為馬
雲之君兮飄紛紛而來下虎鼓瑟兮鸞廻車仙之人兮
列如麻忽魂悸以魄動怳驚起而長嗟惟覺時之枕席
失向來之煙霞世間行樂亦如此古來萬事東流水别
君去何時還放白鹿青崖間須行即騎訪名山安能摧
眉折腰事權貴使我不得開心顔
　　　題天姥(僧靈徹/)
天台衆峯外嵗晩當寒空有時半不見崔嵬在雲中
　　五泄山律詩
五泄瀑布也在諸暨西四十里有両山夾谿造雲壁立
高二百丈廣數十丈水㵼五節故曰五泄下有龍湫嵗
旱請雨輒應寺曰應乾山多竒峯或比之雁蕩云
　　　遊五泄山(劉述/)
翠屏千疊水潺潺一簇青鴛杳靄閒惜是晩年逢此境
(到任二年後/方遂此遊)悔將前眼看他山瀑飛蘿磴終難畫龍蟄
巖雲秪蹔閒薄宦勞人無計住可嗟歸去又塵寰
　　　同前(唐詢/)
尋徹靈潭第五源旋攀蘿蔦至山巔寒聲昔謂來天外
巨壑今知在目前峭壁無時長蔽日重巖不雨亦生煙
臨觀已覺塵心盡更欲凌雲訪列仙
　　　其二
遊徧西潭返歩遲亂雲隨履雨沾衣山形相向還相背
獨有溪流共我歸
　　　同前(刁約/)
西源窮盡到東源直注層崖五磴泉真境無繇追汗漫
勝遊聊得弄潺湲風生虎嘯層巖底月上猨啼古木顛
秖待歸休林下去來同靈黙此安禪
　　　同前(吳處厚/)
煙霞一塢兩山源石壁寒垂瀑布泉人事是非空繚繞
水聲今古自潺湲月留吟客眠寒榻風送樵翁下翠巔
檀篆未消爐火燠夜長人静好談禪
　　　招通判沈興宗遊五泄(丁寳臣/)
路縁蘿蔦䕃杉松翠壁丹崖不計重天作錦屏環十里
僧開朱屋面千峯花間越鳥鈎輈語谿外秦人髣髴逢
早晩車騶到山下籃輿多日待追從
　　　遊五泄書呈完夫節推(丁寳臣/)
莫厭幽尋路險辛細思容易是山神能收地巧藏深處
不惜天竒示俗人古有少陵吟未到今無摩詰畫難真
海邊見説天童好秖待君詩判等倫(四明惟天童景號/竒絶完夫言回日)
(當徧遊/諸山)
　　　和(胡宗愈/)
喜陪詩伯尋幽去從此風騷覺有神明代應無高遯士
竒峯盡屬苦吟人欲名地巧題難得却恨圗經説未真
回想天童山迤邐更多形勝亦非倫
　　　留題洞巖(宋禧/)
翠巖仙洞白雲深躡石捫蘿一訪尋真馭不逢山色暝
澗風吹袂冷森森
　　古詩
　　　同前(劉述/)
英英洞口雲觸石纔一縷須臾徧空山霈然作靈雨萬
物一以澤孤蹤無處所我心良所珍作詩以自矩
　　　五泄山三學院十題(并序/)　(僧咸潤/)
予從佛業智者教動息忻山水之樂嘗聞永嘉雁蕩名
甲宇内咸平中巻衣而遊果見松石之怪峯嶺之秀綽
然天造而彌年謌詠不足且謂越中山水名而不實洎
寳元二禩中秋月因報恩智仁法師率遊郡之句無五
泄山其山去縣不逺一舍平川孤起怪峯顛巒轉入轉
幽駭悦心目不覺喟然曰予之居越而不知越有兹勝
槩者何異魯人不知仲尼之聖耶方之雁蕩諒無慚焉
遂抽軋思偶成十題雖辭理無趣姑俾坐談越絶山水
為不誣矣噫謝公白氏樂稱天下林泉而兹山吟詠無
聞者盖僻而且深匪遘昔賢之留盻爾亦猶君子守道
丘園為時之所棄者良可惜哉題成於應乾蘭若序
　　　五泄
飛泉成五級一級一龍湫削出萬仭秀詎讓蓬萊丘
　　　西源
造化鑿坤維千巖鬬空碧有時雲雨開殘陽落幽石
　　　夾巖
一徑數里間巉巖鎮幽谷中夾清谿流白雲長㫁續
　　　龍井
寒井深無極人謂藏虬龍嘗聞救炎旱絲雨灑長空
　　　石鼔
巨石平如掌天然狀鼙鼔擊之還有聲分明含太古
　　　石門
雙峯起雲際髣髴五侯門煙霞鏁不開曾無車馬奔
　　　石屛
峭石狀危屏截㫁諸峯清白雲觸不飛仙掌空遺名
　　　俱胝巖(有僧持誦俱胝呪/於此因得名焉)
昔人持此呪巖坐嵗寒深梵言不復聞雅名流至今
　　　禱雨潭
嘗聞越邑民禱雨碧巖畔神龍如有期為霖通旱暵
　　　摘星巖
捫蘿梯峭石直上青雲端咫尺星斗光冷射人心寒
　　石傘峯律詩(銘附/)
　　　玊笥山書堂石傘峯放夫銘(顧況/)
亭亭石傘有物有名如盖若傾如芝一莖又如搖袂拂
著上清俯踏不平仰捫雲行石傘山東山銜日宮石傘
山西山銜月宮南巒北阜首出屹雄千里在掌五更見
日我来豫疾毛豎汗出齊侯賁趾以隠為榮徃徃洞穴
聞金奏聲橡栗褭險猨猴相争喬木千尋凡人幾生芳
樹冽泉懵夫惶愡螺旋錦沓鶴鳴山空杳兮神乎不宰
其功
　　　石傘峯書堂(齊唐/)
傘峯一片﨑危石枕在青冥絶壁間人作塩梅資世濟
跡留巖岫與雲閒露盤高出長年殿羽盖斜臨宛委山
藐矣諸孫媿前躅但開三徑掩柴關
　　　同前(祖無擇/)
伊人高歩接䕫龍舊隠荒凉石傘峯莘野躬耕聞往事
傅巖代築見遺蹤草茅豈合淹崇業竹帛終能紀茂庸
朝暮油雲膚寸合何妨霖雨徧三農
　　　同前(元綘/)
竒峯如繖見遙青玊笥山頭地有靈三徑荒凉丞相隠
一篇清絶放夫銘孤標竦處天門近直影圓時日御停
誰躡巖梯訪遺跡逺孫高謝在鴻冥
　　古詩
　　　登石傘峯(并序/)　(陳諫/)
中書侍郎平章事髙陽齊公昔遊越鄉閱翫山水者垂
三十載初棲於剡嶺後遷於玊笥自解薜此山未二紀
而登台鉉乃施舊居之西偏為昌元精舎其東偏石傘
巖付令弟秀才(推/)俄而中書即世推髙尚之致文行之
美與伯氏相侔至元和九年秋九月七日浙東亷使越
州牧兼御史中丞楊公洎中䕶軍王公率僚佐賔旅同
遊賦詩紀登覽之趣小子承命序其梗槩以冠篇竊謂
斯地也斯文也必傳於後世與蘭亭東山俱為越邦之
不朽者矣
　　　詩(齊推/)
能以郡中暇不遺塵外蹤嘯儔得鴛鷺揮策入雲松縁
徑歴空際望崖来劍峯況當會天人復此陳歌鐘賤子
固多癖偶兹安一峯歩林欣有適築室幸可容寧期樵
牧處忽與軒盖逢仰荷髙興屬俯慙危磴重攀幽破巖
靄踐滑觸苔封秋景山光動寒叢菊豔濃賞心愜觴酌
逸韻陶襟胷仍叨勒名氏永紀今所從
　　　答(楊於陵/)
夙志慕遐嶠偶時叨撫封幸兹秋成候得與心期從宛
在洲渚外稍躋林嶺重紫垣感嘉惠丹壑暢幽蹤之子
綽有裕結廬枕前峯亭臺互虧蔽物象分輕濃玊傘踐
危石苔枝棲古松登攀逐羣彦息偃慙衰容閶闔如可
接靈仙疑蹔逢海㠶去的的霜雁来噰噰赫奕䕶軍重
導迎禆將恭廻舟遲新月鼙吹引疎鐘
　　　同前(王承鄴/)
作鎮得良牧撫戎慙匪仁每觀龔黄化煦物如陽春政
簡自多暇遊從邀衆賓鳴騶鏡水畔捨棹耶谿津偶兹
逢勝境頓覺離囂塵丞相築室在季方結廬新登臨經
絶頂矚眺怡心神金章炤玊傘龍節陵松鱗笙歌入中
流鼙角聞城闉更吟瓊瑤篇願言書諸紳
　　　同前(陳諫/)
賢相昔未遇耶谿藏卧龍宛然東山居已韻西林鐘仲
氏亦遐曠爾来習髙踪楊公偶閒暇中貴同遊從曲渚
擁騶馭廻潭轉艨艟既登寅縁岸遂踐岧嶤峯徑側縈
巨石磴危攀茂松傘開自羅列笥閉誰緘封迥立霄漢
表俯看巖嶂重逺村暮杳杳秋海晴溶溶染翰紀勝絶
飛觴暢心胷仍聞待新月歸棹何從容
　　　同前(衛中行/)
威鳯昔未起兹山嘉氣深逶迤抱川阜蘿蔦方沈沈龍
節梢巖徑星軒伴幽尋嘗聞謝公事今嘉昭曠心絶頂
上巍峩秋晨好登臨蘆洲辨㣲色天籟聞虚吟支策睇
歸潮舒情凝逺岑徘徊繞靈傘登坐延芳襟谿路鏁重
扃松門交翠隂貞􁌚在空谷瑞色仍棲林晩靄覆廻汀
輕橈環碧潯探竒幸陪唱願繼咸池音
　　　同前(路黄中/)
總戎詣幽勝天使相追隨躋山玊笥號到峯石傘竒接
武白雲表放情𤣥月時恬曠薄沆瀣峻極超崦嵫平視
羲和轡俯觀朝夕池巖中復何揖坐位多所宜郁烈桂
香𦕈寅縁霞彩披孤光逗綺翼獨秀分瓊枝靈氣達心
乆華容招目移遂忘日云暮登䧏不知疲眷言丘壑士
養節松竹滋感激旌盖顧于以獻貞詞
　
　
　
　
　會稽掇英總集巻四
欽定四庫全書
　㑹稽掇英總集巻五
　　　　　　　　　　　　　宋　孔延之　撰
　　山水下
　　四明山
在餘姚縣南百餘里髙二百一十丈周囘二百一十里孫
綽天台賦云涉海則有方丈蓬萊登陸則有四明天台云
　　律詩
　　　石牕(陸龜䝉/)
石牕何處見萬仞倚晴虛積靄迷青𤨏殘霞動綺疏山
應列圓嶠宫便接方諸祇有三峯客時來教隱書
　　　過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺幾廻歸思静彷彿見蘇君
　　　雲南
雲南更有谿丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝蒫手自攜
　　　雲北
雲北是陽川人家洞壑連壇當星斗下樓拶翠㣲邊一
半遥峯雨三條古井煙金庭如有路應到左神天
　　　鹿亭
鹿亭巖下置時領白麛過草細眠應久泉香飲自多認
聲来月塢尋跡到煙蘿早晩吞金液騎將上絳河
　　　樊榭
樊榭何年築人應白日飛至今山客説時駕玉鱗歸乳
蔕懸松嫩芝臺出石㣲憑欄虚目斷不見羽華衣
　　　潺湲洞
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乗月弄應作上清吟
　　　青櫺子
山實號青櫺環岡次第生外形堅緑殻中味敵瓊英堕
石樵兒拾敲林宿鳥驚亦應仙吏守時取薦層城
　　　鞠侯
何事鞠侯名先封在四明但為連臂飲不作斷腸聲野
蔓垂纓細寒泉佩玉清滿林遊宦子誰為作君卿
　　和
　　　石牕(皮日休/)
穴開自真宰四達見蒼崕苔深渾成綺雲漫便當紗欞
中空吐月扉際不扃霞未㑹通何處應連玉女家
　　　過雲
粉洞二十里當中幽客行片時迷鹿跡寸步隔人聲以
杖探虚翠將襟惹薄明經時未過得恐是入層城
　　　雲南
雲南背一川無雁到峯前墟野生紅藥人家發白泉兒
童皆似古婚嫁盡如仙共作真官户無由稅石田
　　　雲北
雲北盡冥冥空疑背壽星犬能諳藥氣人觧冩芝形野
歇遇松葢醉書逢石屏焚香住此地應得入金庭
　　　鹿亭
鹿羣多此住因構白雲楣待侣傍花久引麛穿竹遲經
時棓玉澗盡日嗅金芝為在石牕下成仙自不知
　　　樊榭
主人成列仙故榭獨依然石洞閧人笑松聲驚鹿眠井
香為大藥鶴語是靈篇欲買重棲隐雲峯不售錢
　　　潺湲洞
隂宫何處源到此洞潺湲敲碎一輪月鎔銷半段天響
髙吹谷動勢急歕雲旋料得深秋夜臨流盡古仙
　　　青櫺子
山風熟異果應是供真仙味似雲腴美形如玉腦圓銜
来多野鶴落處半靈泉必共𤣥都㮏花開不記年
　　　鞠侯
堪羡鞠侯國碧巖千萬重煙蘿為印綬雲壑是提封泉
遣狙公䕶果教􁖧子供爾徒如不死應得躡𤣥蹤
　　浙江
越之通道有四江西接錢塘曰浙江去城西四十五里
曰錢清江州之東七十里曰曹娥江餘姚縣曰姚江
　　律詩
　　　越江秋晩(蕭頴士/)
扁舟東路逺曉月下江濆㶑灔信潮上葱䝉孤嶼分林
聲寒動葉水氣曉連雲暾日浪中見榜歌天際聞伯鸞
常去國安道昔離羣延首剡谿近詠言懐數君
　　　濟江問舟人(孟浩然/)
潮落江平未有風扁舟共濟與君同時時引領望天末
何處青山是越中
　　　西陵夜居(吳融/)
寒潮落逺汀暝色入柴扃漏永沉沈靜燈孤的的青林
風移宿鳥池雨定流螢盡已成愁絶啼蛩莫近庭
　　　泊姚江(王相/)
軋軋櫓聲急蒼蒼江日低吾行有定止潮汐自東西
　　　其二
山如碧浪翻江去水似青天照眼明喚取仙人来此住
莫教辛苦上層城
　　　江潮阻風(陳堯佐/)
按部谿山接海濤連天風雨泊輕舠滄溟未必全勝我
潮落潮生亦自勞
　　　過漁浦作(刁約/)
一水相望越與杭渡頭人物見微茫翩翩商楫来谿口
隱隱耕犂入富陽市肆凋踈隨浦盡山峯重疊傍江長
民瞻熊軾咸相謂太守經行此未嘗
　　古詩
　　　乘潮至漁浦(陶翰/)
艤棹乘早潮潮来如風雨樟亭忽已隱界峯莫及覩崩
騰心為失浩蕩目無主豗㦎浪始開漾漾入漁浦雲景
共澄霽江山相呑吐倬哉造化靈此事以終古流沫成
足誡商歌調昜苦頗因忠信全客心猶栩栩
　　　西陵口觀潮(薛據/)
浙江漫湯湯近海勢彌廣在昔胚渾凝融為百川長地
形失端倪天色潛滉瀁東南際萬里極目遠無象山影
乍浮沈潮波忽来徃孤㠶或不見棹歌猶響像日暮長
風起客心空震蕩浦口霞未収潭心月初上林嶼幾邅
廻亭臯時偃仰嵗晏訪蓬瀛真逰非外奬
　　　旦發漁浦潭(丘希範/)
漁潭霧未開赤亭風已颺櫂歌發中流鳴鞞響沓嶂村
童忽相聚野老時一望詭怪石異象嶄絶峯殊狀森森
荒樹齊析析寒沙漲藤垂島易陟崖傾嶼難傍信是永
幽棲豈徒暫清曠坐嘯昔有委卧治今可尚
　　　夢越州小江(在城西之/三十里)　(錢易/)
越布縫單衾燈青月黄淺精魂渡江水適去無近遠濕
沙平朔天宿鳥踏古篆巨潮淹積石瘦白澀無蘚㯭嚮
期西陵蒼岑屏曲展夙齡賤登臨今日生健羡汀洲逢
故妾振袂指吴苑向人呼舊官血泣慙孤蹇
　　　受代還自越中早彂赴浙江潮(王素/)
三載勤吏職去思乏甿謡還随半夜月又趂五更潮騖
棹辭枉渚揚帆信歸飇山隂多勝託小隠欲相招
　　山水雜詠
　　律詩
　　　龍井(王相/)
山腰石有千年潤石眼泉無一日乾天下蒼生待霖雨
不知龍向此中蟠
　　　其二
人傳湫水未嘗枯滿底蒼苔亂髪麤四海旱多霖雨少
此中端有卧龍無
　　　登越山(李覯/)
臘後梅花破碎香望中情地轉凄凉逰山秪道尋高處
高處何曽見故鄉
　　　題清化山(許安世/)
霜鐘清徹隔村聞南渡横塘曉色分淺淺谿流涵白石
微微山路入青雲勞生已負林泉約薄宦空増世俗紛
見説定香無受想為祛塵惑借餘薰
　　　青蓮山(楊塤/)
撥開瑟瑟青蘿帳尋淂磷磷白石梯更入雲霞最深處
忘機數日遂幽棲
　　　郎官巖
碧玉莫嘉千嶂石黄金難買一谿雲歌鐘沸地徒誇盛
争似松風竟夕聞
　　　碧澗亭
妙筆王維圖莫就多才康樂詠難窮樓臺一簇出雲杪
激雪浪生寒澗風
　　古詩
　　　題上虞蘭芎山(陳堯佐/)
巖巖一峯千萬尋㣲茫樓閣寒雲深廵州佐吏倚欄乆
泠泠天籟清塵心
　　　尋餘姚上林湖山(謝景初/)
山水有竒秀何必耳目親兹地世未知偶㳺良可珍
平湖瞰其中翠巘圍四垠青松千萬植落瀑如懸巾佛
廟聳殿塔装㸃繪畫新清谿與斷崖水石聲磷磷峯巔
見滄海日出常先晨花草時節異寧問秋夏春陵谷千
萬古豈無稱道人得㣲言不信又恐逺故堙樽酒且樂
我醉来事事均
　　　觀餘姚海氛
海上風與雨未眹先氣升澤鹵雜山雲蓊鬱相薰蒸交
語面已障安辨丘與陵衣濡帯革緩臭腥殊可憎自非
昌其陽疾癘得以乘君子却隂邪何必醫師能
　　　餘姚董役海堤有作
五行交相陵海水不潤下處處壊堤防白浪大於馬顧
予為其長恐懼敢暫捨董衆完築塞跋履率曠野使人
安於生兹不羞民社調和隂與陽自有任責者
　　　觀仙居山瀑布
落泉下峭壁斗絶千萬丈濺急雪片飛望若匹練廣曲
嶺隔青林三里已聞響其旁有巨石平潤可俯仰愚俗
所不道我軰偶来賞須期秋色清攀蘿將爾上
　　　會稽山(張伯玉/)
稽山何崔嵬奠此東南區羣山狀趨附萬壑流縈紆疇
昔大禹来簡計天下書諸侯率麏至萬玉争鳬趨防風
獨強梁後至行趦趄天威不可捨敗骨盈髙車至今憔
悴煙惨澹藏封隅(封隅山/防風邑)遂令百世後尊王無異圗乃
知聖人心賞罰盡貽謨
　
　
　
　
　
　
　
　
　㑹稽掇英總集巻五
欽定四庫全書
　會稽掇英總集巻六
　　　　　　　　　　　　宋　孔延之　撰
　　雲門寺律詩
　晉義熙三年王子昭嘗居是山有五色雲晝見庭户
　表奏安帝乃建寺曰雲門至會昌寺廢大中復興今
　朝改額曰雍熙顯聖淳化三寺
　　　宿雲門寺(羅鄴/)
寺入千巖石路長孤吟一宿逺公房卧聴半夜杉檉雨
轉覺中峯枕簟涼華界卒無悲苦念塵襟還自是非忙
他年縱若重來此息得心猨鬢已霜
　　　其二
入松穿竹路難分藉地連巖總是雲欲問老僧多少事
亂泉相聒不相聞
　　　同前(錢起/)
山寺宜静夜禪房開竹扉支公方晤語孤月復清輝一
磬響丹壑千燈明翠微平生厭浮世兹夕更忘歸
　　　同前(薛能/)
初宵門未掩獨立對霜空極目故鄉月滿池寒草風樵
聲當嶺上僧語在雲中正恨歸期晩蕭蕭聞塞鴻
　　　同前(項斯/)
松葉重重覆徑微黄昏谿上見人稀月明半寺客初到
風動閒門僧未歸山果經霜多自落水螢穿竹不停飛
行人始得中宵卧又被鐘聲催著衣
　　　同前(劉得仁/)
上方僧又起清磬出雲初吟苦曉燈暗露零寒草疎舊
山多夢到流水送愁餘寄寺欲經嵗慙無親故書
　　　同前(顧非熊/)
夜香聞偈後岑寂掩柴扉照竹燈和雪看松月到衣草
堂疎磬斷山寺故人稀翻憶湘南雨春風獨鳥歸
　　　同前顧(況/)
野人愛向山中宿况在葛洪丹井西門前有箇長松樹
半夜子規來上啼
　　　同前(宋之問/)
維舟入浄域作禮事尊經投迹慮消散為心自杳冥龕
交大禹穴樓倚少微星沓嶂圍蘭若迴谿抱竹庭覺花
塗砌白甘露洗山青鴈塔鶱金地虹橋轉翠屏人天宵
合影神鬼晝潛形理勝常宗寂縁空日感靈入禪從鴿
繞説法有龍聴劫累終期滅塵躬豈暫寧摇摇不安寐
待月詠巖扄
　　　憶雲門
樹閒煙不破谿静鷺忘飛更愛幽奇處斜陽豔翠微
　　　贈雲門靈一律詩(姚郃/)
梵書鈔律千餘紙静坐焚香獨受持童子病來煙火絶
清泉漱齒過齋時
　　　再遊雲門(方千/)
嶺頭雲向忩中起砌下泉從石上來僧老終無出山意
巖猨澗鳥莫相猜
　　　題靈一上人新泉(劉長卿/)
東林一泉出復與逺公期淺澗春流處空山夜月時夢
閒聞細響慮淡對清漪動静皆如此唯應道者知
　　　送鮑侍御宿雲門(嚴維/)
小令遺蹤在仙郎向夕過潭空觀月定門静見雲多竹
色香煙染松聲雨㸃和還聞上方磬後夜梵如何
　　　陪獨孤中丞遊雲門
絶壑開花界耶谿極上源光煇三石座登陟五雲門深
木鳴騶馭晴山耀武賁亂泉親坐卧疎磬發朝昏蒼翠
新嵐色莓苔積雨痕上方看度鳥後夜聴吟猨異迹焚
香對新詩酌茗論歸來還撫俗諸老莫攀轅
　　　題雲門一上人新泉
山下新泉出泠泠比法源落花纔有響濺石未成痕獨
映孤松色殊分衆鳥喧唯當清月夜觀此啓禪門
　　　遊雲門(趙嘏/)
五雲谿影裏萬慮淡涼天紅葉斜堦日清風滿寺蟬幾
多長道路一餉暫留連惜别疎鍾去看山坐水邊
　　　同前(姚郃/)
千重山崦裏樓閣影參差未暇尋僧院先看置寺碑竹
深行漸暗石穏坐多時古塔龍蛇善虚廊鳥雀癡雲開
上界近泉落下方遲為愛青桐葉因題滿樹詩
　　　同前(元稹/)
遥泉滴滴度更遲秋夜霜天入竹扉明月自隨山影去
清風長送白雲歸
　　　同前(崔子向/)
長松落落勝天台佛殿經忩半嶺開郭裏鐘聲山裏去
上方流水下方來
　　　同前(杜牧/)
雲門寺前逢猛雨雲黑山髙雨脚長曾向郊宫為近侍
分明摐摐羽林鎗
　　　再遊雲門宿空上人故院(馬戴/)
雲門秋却入微徑寂無人後夜中峯月空林對坐身寂
寥寒磬斷盥漱瀑泉新隠跡復誰見松枝拂石塵
　　　再遊雲門訪僧不遇(薛能/)
數歇渡深水漸非塵俗閒泉聲入秋寺月色徧寒山石
路幾迴雪禪房又閉關不知雙樹客何處與雲閒
　　　招皇甫冉遊雲門(僧靈一/)
湖南通古路來往意無涯欲識雲門寺千峰到若耶春
山子敬宅古木謝敷家自可長偕隠那言相去賒
　　　陪元相公遊雲門(趙嘏/)
松下山前一徑通燭迎千騎滿川紅春雲乍斂幽巖雨
曉氣初開大斾風小檻燕花容客醉上方看竹與僧同
歸來吹盡嚴城角路轉横塘亂水東
　　　同僚友遊雲門(張謂/)
共許尋雞足誰能惜馬蹄長空盡雲雨斜日半虹蜺簾
外千峯轉忩前萬木低看花尋徑逺聴鳥入林迷地與
喧卑隔人将物我齊不知樵客意何亊武陵谿
　　　宿雲門東客院(蕭翼/)
路入山西更向西雨和春雪旋成泥風吹疊巘雲頭散
月照平湖鴈影低拄杖負書尋逺寺倩童牽鹿渡深谿
今朝獨宿巖東院唯聴猨吟與鳥啼
　　　留題雲門
絶頂髙峰路不分煙嵐長鎖緑苔紋獼猴推落臨崖石
打破下方遮月雲
　　　宿雲門香閣院(李襃/)
香閣無塵雪後天石盆如月貯寒泉髙僧洗足南軒罷
還枕蒲團就日眠
　　　宿雲門上方(秦系/)
禪室遥看峰頂頭白雲東去水常流松間儻許幽人住
不更将錢買沃州
　　　泛若耶宿雲門(于武陵/)
谿船泛數里漸覺少炎暉映水花連影逢人鳥背飛深
猶見白石涼好換生衣未得多詩句終須隔宿歸
　　　題雲門(楊衡/)
千峯白露後石壁掛殘燈曉色海邊日經聲松下僧意
閑門不閉年去水空澄稽首如何問森羅盡一乗
　　　憶雲門舊遊送無著上人(朱放/)
誰能愁此别到越會相逢長憶雲門寺門前千萬峰石
牀埋積雪山路倒枯松莫學白道士無人知去蹤
　　　入雲門五谿上作(許渾/)
此谿何處路遥問白髭翁佛廟千巖裏人家一島中魚
傾荷葉露蟬噪栁條風急瀨鳴車軸微波漾釣筒石苔
縈棹緑山果拂舟紅更就前谿宿村橋與剡通
　　　雲門寄陳丘二侍郎(僧靈澈/)
年老心閒無外事麻衣草座亦容身相逢盡道休官去
林下何曾見一人
　
　
　
　會稽掇英總集巻六
欽定四庫全書
　會稽掇英總集巻七
　　　　　　　　　　　　宋　孔延之　撰
　　雲門寺律詩(若耶谿附/)
　若耶谿在會稽東南北流入鑑湖歐冶子鑄劍之所
　也戰國䇿曰涸若耶以取銅是也徐浩嘗云曾子不
　居勝母之閭吾豈遊若耶之谿因改為五雲谿遊雲
　門寺者必經是谿故附於此
　　　寄雲門亮師(盧象/)
𤣥度常稱支道林南山隠處白雲深一去人間長不見
千峰萬壑樹森森
　　　同孔九泛若耶入雲門(綦毋潛/)
同君此谿曲託勝在煙霞潭影竹裏動巖隂天際斜人
言上皇代犬吠武陵家借問淹留日春風滿若耶
　　　寄靈一上人初還雲門(郎士元/)
寒山白雲裏法侣自招攜竹徑通城下松門隔水西方
同沃州去不作武陵迷髣髴心知處髙峯是會稽
　　　若耶谿(西施採蓮歐/冶鑄劍所)　(李紳/)
嵐光花影繞山隂山轉花稀到碧潯傾國美人妖豔逺
鑿山良冶鑄鑪深凌波莫借臨粧面瑩鍔當期出匣心
應是蛟龍長不去若耶秋水尚沈沈
　　　若耶春興(僧皎然/)
春生若耶水雨後漫流通芳草行無盡清源去不窮野
煙迷極浦斜日起微風數處乗流望依稀似剡中
　　　上已日與鮑侍御泛舟耶谿(劉長卿/)
蘭橈漫轉傍汀沙應接雲峯到若耶舊浦滿來移渡口
垂楊深處有人家永和春色千年在曲水鄉心萬里賒
君見漁船時借問前洲幾路入烟花
　　　留題雲門山雍熙院(錢惟演/)
精舍依巖巘香林結薜蘿崇臺涵夕靄危閣架春波浄
饌供蒲塞真詮譯貝多幾時輝晝錦松下駐鳴珂
　　　同前(范仲淹/)
一路入嵐堆還驚禹鑿開林無惡獸住巖有好泉來雲
陣藏雷去山根到海回莫辭登絶頂南望即天台
　　　五雲谿醉歸(張伯玉/)
每日谿頭醉臉紅歸來庭院夕陽中依稀聴得家人語
扶取五雲谿上翁
　　　若耶谿(陳舜俞/)
十里澄谿谿上山谿光無際照山顔天嫌俗眼尋常見
地借羣峰左右關蓬島也應非海外瓊壺争合貯人間
維舟正欲踟蹰飲坐見蒼煙羃翠灣
　　　同前(錢公輔/)
若耶谿出若耶山浪影溶溶入醉顔仙客曾因一箭贈
樵風長到五雲關數峯蘸碧輕清外雙舸浮春上下間
料得當年乗興子為貪煙水宿前灣
　　　遊雲門寺(趙諴/)
竟夕雨聲寒黎明日氣暄峰巒添積潤谿澗漲新痕鐘
鼔連三寺杉松共一村不須遊賞徧麗句滿清軒
　　古詩
　　　宿雲門寺(宋之問/)
雲門耶谿裏泛舟路才通夤縁緑篠岸遂到青蓮宫天
香衆壑滿夜梵羣山空漾漾潭際月颼颼杉上風兹焉
逸嘉遁數子今莫同鳳歸慨處士鹿化聞仙翁樵徑謝
村北學井何巖東永夜豈云寐曉景忽朦朧谷鳥囀尚
澀源桃驚未紅再來期春暮當造林端窮庶以蹤謝客
開山投剡中
　　　遊越中山水留雲門(孟郊/)
日覺耳目勝我來山水州蓬瀛若髣髴四野多泛浮碧
嶂幾千繞清源萬餘流莫窮合沓步孰盡派别遊越水
浄難汚越天隂易收氣鮮無隠物目視逺更周舉俗媚
葱蒨連冬擷芳柔菱湖有餘翠茗圃無荒疇賞異忽已
還探奇始淹留永言終南山去矣銷人憂
　　　登雲門山閣懐徐補闕(孟浩然/)
我行適諸越夢寢懐所歡久負獨往願今來恣遊盤台
嶺踐苔石耶谿泛林湍捨舟入香界登閣憩栴檀晴山
秦望近春水鏡湖寛逺遊佇應接卑位徒勞安白雲無
久滯滄海時來觀故國渺天末良朋在朝端遲爾同攜
手何時方挂冠
　　　入雲門五谿上作(六言/)　(顧非熊/)
舟泊有時垂釣舟行不廢閒吟沿山寺寺花樹枕水家
家竹林鴛鴦晝飛谿静鸜鵒夜轉村深忽聞風動蓮葉
起見波間月沈
　　　宿雲門寺(白居易/)
昨夜有風雨雲奔天地合龍吟古石樓虎嘯生巖閤幽
意未盡懐更行三五帀
　　　送靈澈還雲門(韋應物/)
我歡長在夢無心解傷别千里萬里人祇是眼中月
　　　入若耶谿(崔顥/)
輕舟去何疾已到雲林境起坐魚鳥間動摇山水影巖
中響自荅谿裏言彌静事事令人幽停橈向餘景
　　　宿道一上方院(王維/)
一公棲太白髙頂出雲煙梵流諸洞徧花雨一峰偏迹
為無心隠名因立數傳鳥來還語法客去更安禪晝涉
松路盡暮投蘭若邊洞房隠深竹静夜聞遥泉向是雲
霞裏今成枕席前豈惟暫留宿眠來将窮年
　　　雲門符公蘭若最幽與薛八同往(孟郊/)
謂余獨迷方逢子亦在野結交指松柏問法尋蘭若小
谿劣容舟怪石屢驚馬所居最幽絶所往皆静者密篠
隂路傍清泉流舍下上人亦河間塵念都已捨四禪合
真如一切皆虚假願承甘雲潤喜得慧風灑依止此山
門誰能斆丘也
　　　酬綦母校書夢遊耶谿見贈(儲光羲/)
校文在仙掖每有滄洲心况以北忩下夢遊清谿隂春
看湖口漫夜入迴塘深往往纜垂葛出舟望前林山人
松下飯釣客蘆中吟小隠何足貴長年固可尋還車首
東道惠然若南金以我採薇意傳之天姥岑
　　　奉同徐侍郎五雲谿新亭重陽宴集(獨孤及/)
萬峰蒼翠色雙谿清淺流已符東山趣况值江南秋白
露天地肅黄花門館幽山公惜美景肯為芳樽留五馬
照池塘繁絃催獻酬風前孟嘉帽乗興李膺舟騁望傲
千古當歌遺四愁豈令永和人獨擅山隂遊
　　　耶谿泛舟(孟浩然/)
落景餘清輝輕棹㺯谿渚澄明愛水物臨泛何容與白
首垂釣翁新粧浣紗女相㸔未相識脉脉不得語
　　　春泛若耶留題雲門寺(綦毋潛/)
幽意無斷絶此去隨所偶晩風吹竹舟花路入谿口際
夜轉西壑隔山望南斗潭煙飛溶溶林月低向後生亊
且瀰漫願為持竿叟
　　　若耶春意(許景先/)
越水正逶迤豔陽三月時中有嬋娟子含怨望佳期鮮
膚潤玉澤微眄動蛾眉解珮遺中浦折芳懐所思彩色
豈不重瓌豔難久滋一歌江南曲再使妾心悲
　　　雲門寺(僧靈澈/)
湖邊歸鶴唳寥泬僧房半倚秦峰缺雲生幽石何逍遥
泉去疎林幾嗚咽天寒猛虎叫巖月松下無人空有雪
千年像教人不聞燒香獨為鬼神説
　　　招道一上人居雲門(僧道猷/)
連峯數千里修林帶平津雲過逺山翳風至梗荒榛茒
茨隠不見雞鳴知有人閒步踐其徑處處見遺薪始知
百代下故有上皇民開此無事跡以待疎俗賔長嘯自
林際歸此保天真
　　　題雲門無側道人房(僧皎然/)
越山千萬雲門絶髙僧貌古還名月清朝拂石行道歸
林下眠禪看松雪
　　　登雲門吳升亭(僧洪偃/)
蕭蕭物候晩肅肅天望清旅人聊杖策登髙蕩客情川
源多舊跡墟里或新名宿煙浮始旦朝日照初晴逺行
乏徒侣徐步寡逢迎信矣非吾託賞心何易并
　　　杖䇿歸若耶雲門
杖策步前嶺褰裳出外扉輕蘿轉䝉密幽徑復紆威松
髙枝影細山晝鳥聲稀石苔時滑屣蟲網乍黏衣澗傍
紫芝曄巖上白雲飛杉梓排煙去尚生寂弗歸窮谷無
還往攀桂獨依依
　　　遊雲門寺留題靈運上人房(吳奎/)
雲門入雲深樹密山轉幽谿亭修竹裏激激玉泉流仁
智所遐想古今為勝遊我來休沐至窮覽殊難周金碧
樓殿午寒香松桂秋清風動髙興飄越不可收禪師索
題詩捉筆事冥搜欲速馳思逺頃刻厯九州象外有真
物惝怳難為求徒形陳熟言羞澀為爾留
　　　雲門寺(蘇舜欽/)
翠嶂環合封白雲中有蕭寺三為鄰(雲門梁武所作今/分為三寺相連)
老松偃蹇若傲世飛泉奔薄如避人蒼猨嘯斷夜月古
丹花開逼陽崖春盤桓數日不忍去舟出耶谿猶慘神
　　　留題雲門山雍熙院(謝景温/)
耶谿欲盡山轉青中有三寺山為屏秦峰表裏植蒼翠
仰視萬木相峥嶸雪霜洗盡塵土跡龍蛇蟄處煙氛生
我攜賔友事登覽穿徑已覺毛骨輕窮幽陟險興不盡
巖房留宿神逾清寒隨隂谷一夜來酒力半酣如不勝
狂歌出門步竹逕正見谿橋雙月明幽泉亂出石竇響
松風逺送哀猿聲凌晨後嶺縱俯仰長林翠阜何縱横
獻之舊地不可辨懸崖欲斷石作坑五雲散盡遺跡滅
老僧至今傳此名憑髙覽古復太息翻嗟萬事多廢興
丈夫出處固未測我於山水心難縈區區世路雖可厭
脱身向此誠獨醒豈如乗興事兹樂賞心不繫窮與亨
昔人避世非獲已我今安學禽鳥情
　　　同前(吳處厚/)
三寺峙若鼎四山合如環偷攜野人杖黙叩禪翁關草
樹冬不老雲煙秋更閒飄飄物外興又逐歸禽還
　
　會稽掇英總集巻七
欽定四庫全書
　會稽掇英總集巻八
　　　　　　　　　　　　宋　孔延之　撰
　　天衣寺
　法華山在會稽南四十里晉義熙十三年僧曇翼棲
　此誦法華經頗有靈感(晋賢/見)乃置寺因以為名梁天
　鑒中昭明太子送金縷袈裟紅銀缾瑠璃鉢各一副
　至會昌寺廢大中復興改寺額曰天衣山有十峯雙
　澗崷崪澄澈頗快登覽古今多有紀詠云
　　律詩
　　　題法華山天衣寺(白居易/)
山為蓮宫作畫屏樓臺迤邐插青冥雲生座底鋪金地
風起松梢韻寶鈴龍噴水聲連擊磬猨啼月色閒持經
時人不信非凡境試入𤣥關一夜聴
　　　同前(元稹/)
馬踏紅塵古塞平出門誰不為功名到頭争似棲禪客
林下無言過一生
　　　遊法華寺(李邕/)
山勢轉深看更好嶺霞谿霧沒樓臺異時花向隂崖發
逺處泉從青壁來世界自知千古促賢愚悉被四時催
須知此地堪終老七竅終成一寸灰
　　　題法華寺(李紳/)
花界無生地慈宫有相天化娥騰寶象留影閟金仙殿
踴全身塔池開半月泉十峯排碧落雙澗合清漣(寺前/後有)
(十峯迴繞/雙澗合流)藥草經行徧香燈次第燃戒珠髙臘䕶心印
祖僧傳(此寺僧律嚴肅/持經皆承師教)缾識先羅漢衣存舊福田(寺有/約法)
(師水缾梁朝宫/人所刺袈裟)幻身觀火宅昬眼照青蓮住學超真境
依遊渡法船化城殊百億靈跡冠三千蕭壁将沈影梁
薪尚綴煙(寺有昭明太子畫真/人梁時薪火常在)色塵知有數劫盡豈無
年龍噴疑通海鯨吞想漏川(寺有梁朝銅龍吐泉/銅鯨飲流以注諸院)磬疎
聞啓梵鍾息見安禪指諭三車覺開迷五䕃纒教通方
便入心達是非詮貝葉千花藏檀林萬寶篇座嚴師子
迅幢飭網珠懸極樂知無礙分身應有縁還将意功徳
留偈法王前
　　　法華寺(吳融/)
寺在五峯隂穿縁一徑尋雲藏古殿暗石䕶小房深宿
鳥連僧定寒猨應客吟上方應見海月出試登臨
　　　書法華寺上方禪壁(方干/)
砌下松巔有鶴棲孤猨亦在鶴邊啼卧聞雷雨歸巖早
坐見星辰去地低一逕穿縁應就郭千花掩映似無谿
是非生死多憂惱此日䝉師為破迷
　　　秦望山僧院(羅隠/)
巉巉危岫倚滄洲聞説秦皇亦此遊霸主巻依纔二世
老僧傳錫已千秋隂崖水漱松根直蘚壁苔侵畫像愁
各是病來俱未了莫将煩惱問湯休
　　　宿法華寺(僧皎然/)
心與空林共杳冥孤燈寒竹自熒熒不知何處小乗客
一夜風前聞誦經
　　　宿天衣寺(于良史/)
春山多勝事賞翫夜忘歸掬水月在手㺯花香滿衣興
來無逺近欲去惜芳菲更望鳴鐘處樓臺深翠微
　　　題法華山天衣寺(曽會/)
十里湖光十里松松隂路到十髙峯忩看渡口隨湖月
樓聴雲門度嶺鍾梁帝鉢含山雨潤普賢臺鏁蘚花重
誰人的是忘機子香稻寒蔬養瘦容
　　　遊天衣寺(趙諴/)
世稱幽景屬金仙若是精藍豈妄傳澗湧雙泉雷出地
山圍四面管窺天唐僧手澤神毫健梁帝宸恩寶器妍
今日喜償平昔志更逢閩客此安禪
　　古詩
　　　遊天衣寺(陸亘/)
處世空旦夕探幽放情志長歌向閒雲引客遊古寺秦
山倚寥廓髙鳥下蒼翠凝隂向杉松界法齊天地疎鐘
逺僧舍深殿有猨戲警梵千谿中真禪寂無二寒泉聳
毛髮清露遣心累省慮因悟非勞神豈為貴超然静中
見覺了愚勝智願得棲煙霞書之謝名利
　　　登秦望山(薛據/)
南望秦望山極目大海空朝陽半暘谷晃朗天際紅谿
谷争噴薄江湖遞交通而多魚商叟不悟嵗月窮振緡
迎早潮弭棹候逺風予本萍泛者乗流任西東茫茫無
際帆棲泊何時同将尋會稽迹從此訪任公
　　應天寺
　即寶林寺也寺因龜山髙四十六丈周五百餘步在
　山隂之東數十步逺望若龜形故曰龜山又吳越春
　秋云越王築城已成怪山自生本瑯琊東武縣海中
　山一夕移來故名曰怪山里曰東武里起遊臺於上
　其東南為司馬門立三層樓冠山之巔曰靈臺所以
　灼龜又仰望天地怪也上有石井靈鰻時或見之乾
　符中改為應天
　　律詩
　　　寶林寺(李紳/)
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鑒真空有定泉
應是法宫傳覺路使消煩惱見青蓮
　　　再遊應天寺聖母閣(錢倧/)
越地靈蹤多少處伽藍難尚此樓臺有時風掣浪聲到
半夜月排山勢來極目煙嵐迷逺近百般花木離塵埃
可憐光景吟無盡知我登臨更幾回
　　　登應天寺塔(潘䦘/)
閒上應天寺裏塔九層突兀入幽雲下窺已覺紅塵别
低語猶疑碧落聞秦望山髙如髻簇照湖水濶若甌分
野人不管興亡事空凭危欄到日曛
　　　留題應天寺昭慶大師房(杜衍/)
中懐無絆外縁閒深掩禪扉客到難勝境可曾飛錫去
好山多祇巻簾看晝升講座天花落夜步吟軒海月殘
今日逢師堪論道歸心愁思一時寛
　　　贈應天寺昭浄法華
出俗皆言為息機性靈浄僻似師稀前山月落夜吟罷
深院菊荒秋講歸谿霧鏁忩燈焰短雪風敲竹磬聲微
會期雙闕重相見應換當年舊衲衣
　　　題應天寺(齊廓/)
寶勢聳如飛簷牙照錦翬路盤危磴出僧觸斷雲歸萬
井分塵界千巖在目圍浮生枉多事到此合忘機
　　　同前(王昌符/)
何事詩家稱翦裁跨虚相繼有樓臺水涵春碧雨初霽
山露曉青雲半開寶塔禮終僧室静粉牆題罷使車回
此時欲結香蓮社祇為陶潛醉不來(是日約會稽/太博不至)
　　　書應天寺壁(此山名飛來/云自瑯琊至)　(張伯玉/)
城郭鏁山林自無塵土侵一峯來海上髙塔起天心世
路有盈縮靈泉無淺深(塔西北楹下有石泉/一泓嵗時無増減)使君今老
矣閒處得閒吟
　　古詩
　　　題寶林寺(徐浩/)
兹山昔飛來逺自瑯琊臺孤岫龜形在深泉鰻井開越
王屢登陟何相傳詞才塔廟崇其巔規模稱壯哉禪堂
清溽潤髙閣無恢炱照耀珠吐月鏗轟鐘隠雷揆余久
纓弁末路遭邅迴一棄滄海曲六年稽嶺隈逝川惜東
駛馳景憐西頽腰帶愁疾減容顔衰悴催賴居兹寺中
法士多瓌能洗心聴經論禮足蠲凶災永願依勝侣清
江乗度杯
　　　飛來山(蒋堂/)
有山昔飛來神怪安可測萬壑鼓風雷千巖為羽翼胡
為忽移徙到此無傾側靈越得奇峯瑯琊失遺跡煙雲
隨而至杉篁古所植如何草創時偶作瞿曇宅聞之有
苾蒭嵗久苦刓刻鑿聲響深崖火燼淬層壁(詰之州人/云向有僧)
(旦暮鑿是山鐫鏨不絶又/加以火灼醋淬巖崖都盡)平為土木基蔑有蒼翠色金
粟千億身窣堵百餘尺回廊盡複疊寸地無閒隙一聚
紅塵中萬瓦青煙羃成彼有為善斯可長太息我試來
尋山山形俱變易方念此嶄絶安得如往昔不謂山之
足下落言偃室知是騫翥時於兹墮巖石屹爾畫疆畔
其誰敢侵蝕隨宜得形勝觸目見􁫺崒小桂結濃隂清
露有疎滴巾屨日可賞琴樽雅成飾多謝對幽岑亦足
開煩臆若在祇園閒豈更存餘碧
　　天章寺
　寺去山隂縣西南二十五里乃晉王右軍蘭亭曲水
　之遺趾故書堂墨池間有存者至道中因中貴人奏
　請置寺以藏太宗仁宗御書於其上賜額曰天章云
　　律詩
　　　題天章寺(孫沔/)
茂林修竹碧谿頭梵宇深沈鏁翠幬從此崇山頻企望
朝陽髙處有松楸
　　　泛照湖遊天章(吳奎/)
秦望奇峯北天章野寺東石橋跨驚瀨雲屋麗層穹片
段磨礲密髙低結構雄盤基深鑿岸飛勢聳凌空逈卻
熙蒸日虗含自逺風谿山形勝聚川陸往來通竹影摇
軒外松聲逼坐中孤煙惹樵叟輕浪濺漁翁氣象清無
比登臨杳莫窮直須圖畫看安得入神工
　　　遊天章寺道中(蘇舜欽/)
畫鷁低飛湖水平回看樓閣滿稽城人遊鑑裏山相映
魚戲空中日共明盡是荷風香不斷忽逢谿雨氣尤清
藍轝却上蘭亭路猨鳥雲蘿伴此行
　　　遊天章寺(曾鞏/)
藍轝朝出踏輕塵拂面毶毶栁色新曲水豈能留往事
南湖空解照行人最宜靈運登山屐不負淵明漉酒巾
老去飄零心未折暫須同醉海邊春
　　　同前(顧臨/)
京國久昬車馬塵舊遊重到樂如新谿山滿眼換清骨
樽俎開懐盡故人浩蕩自然閒日月疎慵便欲褫冠巾
吾儕用舍猶蟬蛻贏得湖南深訪春
　　　同前(陳舜俞/)
峻嶺崇巔千古在好風佳月逐時新簿書偶是山隂長
觴詠聊同水曲人林雀不驚笻竹杖谿雲欲傍接䍦巾
官麤合有登臨分更待巖花爛漫春
　　　同前(許安世/)
當時俯仰尚為陳千載重來感益新曲水已傷迷故迹
崇山依舊對遊人縈紆雪路聯珠騎蕭爽風亭岸角巾
祇恐瑶池歸扈宴不能修禊見深春
　　　題天章(劉誥/)
逸少蘭亭六百年别營樓閣奉金仙琅函帝賜三朝筆
猊座僧談二祖禪山怪有時渾露石地靈無處不通泉
塵心未悟真如理空爇晨鑪一篆煙
　　　入天章道中(葉㕘/)
帝俞荒址創毗耶茂嶺煙篁占一涯僧入定中觀水月
客來空際辯天花宸章飛動凌奎彩瀑溜清涼漲井華
不省永和年景趣飫聞虚座演三車
　　古詩
　　　泛照湖遊天章(吳奎/)
愁霖不肯已隂結彌二旬吾遊欲及時秉燭出城門泛
泛一畫舫密坐環親賔爽氣忽侵袂重雲稍逡巡俄頃
萬里晴鬼魅伏清晨日光涌水態照灼無涯垠輕煙緬
以沒微風飈然振菰蒲動幽響撥剌驚潛鱗浮沈戲鷗
鷺蕩漾開萍蘋榜人發櫂歌漁翁理罾緡激越自成態
蕭灑何其真清輝不可狀野思徒紛紜弭棹山之阿行
行問吾民莓苔粘側逕馬足絶纎塵青谿曲折度茅屋
經過頻川涂斗開濶夷路夾松筠右轉聳雲構廣除礱
翠珉佛殿爍金碧標榜自玉宸修廊盤磴道等級華堂
新最後敞髙閣扃藏帝室珍冥心一薰拂璨璨羅星辰
大哉三聖筆天縱妙入神名家數幾百較古誰為鄰山
頭見塔影樹杪排嶙峋直上遽登造愛奇忘艱辛秋容
媚虚曠藹藹揚奇芬羣峰出圭角萬象皆縷陳森爽翠
欲滴蒼茫寒襲人逺心窮碧海逸興凌髙旻躊躇下煙
麓盼眄行復詢僧言王右軍遺跡永和春蘭亭有曩基
墨池含漪淪書室閟靈像五亭餘圓囷次第與探厯畢
景頤厥因簡累脱紛滓遺榮終幅巾逍遥自得埸此節
固離倫憤恥以寄傲則非吾所遵凉飈拂修竹暮靄起
長津纓佩顧為忝城郭宜爾親回首已遥碧怳然塵世
分
　　禹廟
　在會稽東南十餘里稽山之下禹嘗會東南諸侯計
　功於此後沒因𦵏焉少康立祠於陵所今有禹墳窆
　石猶存或曰梁時修廟欠一梁木夕有風雨漂至一
　木乃梅梁也
　　律詩
　　　禹廟神座傾服金紫苹自到鎮申牒禮司重加
　　　衮冕今因祈雨偶成八韻(薛苹/)
玉座新規盛金章舊制非列城初執禮清廟重垂衣不
覩千箱詠翻愁五稼微祇将蘋藻潔寧在餼牢肥徙市
行應謬焚巫事亦違至誠期必感昭報意猶希海日明
朱檻谿煙濕畫旂迴瞻郡城路未欲背山歸
　　　禹廟(李紳/)
削平水土窮滄海畚鍤東南盡會稽山擁翠屏朝玉帛
穴通金闕架雲霓祕文鏤石藏青壁寶檢封雲化紫泥
清廟萬年長血食始知明徳與天齊
　　　遊禹穴(宋之問/)
禹穴今晨到耶谿此路通著書聞太史鍊藥有仙翁鶴
往的猶掛龍飛劍已空石帆浮海上天境落湖中水底
寒雲白山邊墜葉紅歸舟何慮晩日暮使樵風
　　　題禹廟(錢倧/)
千古英靈孰令論西來神宇壓乾坤塵埃共鏁梅梁在
星斗俱分劍獨存蟾殿夜寒摇翠幌麝鑪春暖酹瓊樽
會稽山下秋風裏長放松聲入廟門
　　　同前(張伯玉/)
寶穴千峯下嚴祠一水傍夜聲滄海近秋勢越山長薄
葬超前古貽謀啟後王萬靈何以報終古詠懐襄
　　　同前(蔣白/)
大禹歸天後南惟此廟存屋腥龍挂影巖黑電燒痕夜
祭雲間火春鼙浪裏門到今疏鑿水敢不向東奔
　　　泊禹祠(潘閬/)
禹廟髙髙萬木齊蟾蜍影裏月光低山中不慣聞寒漏
一夜猨驚與鳥啼
　　　癸未嵗秋七月禱禹廟
萬古稽山下森森大禹祠幽人來暗禱靈魄望潛知帝
慮河頻決民憂業旋移自慙無異策載拜淚雙垂
　　　訪禹穴至陽明洞(張伯玉/)
宛委山前艤畫船攀蘿漸入太霄邊因尋大禹藏書穴
深入陽明古洞天萬壑秋光含細籟數峯寒玉立蒼煙
寶函金篆久稀濶欲就皇人講數篇
　　　禹穴(錢公輔/)
一朶雲根壓衆嵐古傳深坎自天鏨藏書未必先王事
好怪惟聞太史探洞府間來何寂寞龍髯垂處認䰐鬖
近巖更剖知章字謾識奇蹤意亦甘
　　　題禹廟(齊唐/)
削斷龍門劍力閑遺祠終古鑑湖邊崑墟到海曾窮地
石穴藏書不記年春色門牆花滴雨曉光臺殿水浮煙
塗山萬國梯航集告禪靈壇豈偶然
　　古詩
　　　亂後經禹廟(庾肩吾/)
金簡泥新發龍門鑿始通配天不失舊為魚微此功秦
皇觀大海魏帝逐飄風去國嗟行邁頻年任轉蓬月上
關山北鄉臨天漢東申胥猶有志荀息大懐忠待見攙
搶滅歸來松柏同
　　　謁禹廟(宋之問/)
夏王乗四載兹地發金符峻命終不易報功疇敢渝先
驅總昌會後至伏靈誅玉帛空天下衣冠耀海隅旋聞
厭黄屋更道出蒼梧林表祠轉茂山阿井詎枯舟遷龍
噴壑田變鳥耘蕪舊物森如在天威肅未除𤣥夷屆瑶
席玉女侍清都奕奕閨闥邃軒軒仗衛趨氣青連曙海
雲白洗春湖猨嘯有時荅禽言長自呼靈歆異蒸糈至
樂匪笙竽茅殿今文襲梅梁古制無運遥日崇麗業盛
荅昭蘇伊昔力云盡而今功尚敷揆材非美箭精享愧
生芻郡職昧為理邦空寧自誣下車霰已積攝事露行
濡人隠冀多祐曷唯霑薄軀
　　　同前(崔詞/)
惟舜禪功始惟堯錫命初九州方奠畫萬壑遂横疏受
籙嘗開洞過門不下車諸侯會玉帛滄海薦圖書𤣥黙
将遺世崇髙亦厭居耘田自有鳥濬澤豈為魚家及三
王嗣殷因百代如靈容肅清宇衮服閉荒墟棗徑愁雲
暮松扉撤祭餘叨榮陵寢邑懐古益躊躇
　　　同前(益簡/)
九土昔淪墊八方抱殷憂哲王受洪範羣物承天休源
委有所在勤勞會東州稽山何峻極清廟居上頭律度
非外事辛壬寧少留歌謡自不去覆載将何求靈長表
逺績經啓著宏猷孰敢備佐命天吳與陽侯𤣥功餘玉
帛茂實結松楸蓋影庇風雨湖光摇冕旒質明簫鼔作
通昔禮容修騂牢設舊物洿水配庶羞深沈本建極傲
很亦思柔隂怪尚奔走靈徒如獻酬怳疑仙駕動静見
宿雲收竹樹依積潤菰蒲託清流謬兹領百越忽復厯
三秋丹懇諒可薦庶幾無年尤
　　　拜禹廟(元稹/)
恢能咨岳日悲暮羽山秋父陷功仍繼君名禮不讐洪
水襄陵後元圭菲食由已甘魚父子翻荷粒咽喉古廟
蒼煙冷寒庭翠柏稠馬泥真骨動龍畫活睛留祀典稽
千聖孫謀絶一丘道雖汙世載恩豈酌沈浮洞穴探常
近圖書即可求徳崇人不惰風在俗斯柔茭色湖光上
泉聲雨脚收歌詩呈志義簫鼔凟清猷史亦明勲最時
方怒校酋還希四載術将以拯䖍劉
　　　謁禹廟(徐浩/)
畎澮敷四海川源滌九州既膺𤣥圭錫乃建洪範疇鼎
革固天啟運興匪人謀肇開宅土業永庇昬墊憂山足
靈廟在門前清鏡流象筵陳玉帛容衛嚴戈矛探穴圖
書朽卑宫堂殿修梅梁今不壊松祏古仍留負責故鄉
近朅來申俎羞為魚知造化歎鳳仰徽猷不復聞夏樂
惟餘奏楚幽婆娑非舞羽鏜鞳異鳴球盛徳吾無間髙
功誰與儔災淫破凶慝祚聖擁神休出谷鸎初語空山
猨獨愁春暉生草樹栁色暗汀洲恩貸題輿重榮殊衣
錦遊宦情同械繫生理任桴浮地極臨滄海天遥過斗
牛精誠如可諒他日寄冥搜
　　　早謁禹廟(張伯玉/)
曉出五雲扃皎日麗初(闕/)宿霧斂(闕/)　　　　　　嚴
祠欵靈閟拂衽天風散不聴
　　曹娥廟律詩
　　　曹娥廟碑(僧貫休/)
髙碑説爾孝終難彈指端思白浪間堪歎行人不迴首
前山山是苧蘿山
　　　同前(潘閬/)
曹娥廟前秋草平曹娥廟裏秋月明扁舟一夜曾無寐
近聴潮聲似哭聲
　　　同前(姚鉉/)
簫鼓聲中浪渺瀰古楓隂砌蘚封碑行人到此自恭肅
不似巫山雲雨祠
　　　同前(錢惟岳/)
曹娥廟貌樹豐碑千古行人誦色絲苦恨當年題八字
不旌賢孝祇旌辭
　　　其二
尋屍抱柱兩俱難二子留名滿世間輕命一般同水溺
尾生泉下復何顔
　　　同前(史温/)
曹娥廟貌枕江湄南北行人合孝思有智不争三十里
千年黄絹一㕔碑
　　古詩
　　　留題曹娥廟(蕭闢/)
屈平以楚死死濁不死清伍員以吳死死暗不死明死
者人所難一死鴻毛輕壯哉二子為留得不死名曹娥
以父死年齡童未成抱屍出洪瀾非可二子并二子諫
不從齊秦韓魏征娥若不之死父𦵏鱣與鯨二子死以
介娥死以孝誠于今會稽人事之如事生娥若生堯時
舜不妻女英娥若逢孔子娥名書孝經娥父若罹辜豈
止為緹縈蔡邕不知娥但愛碑上銘我來拜祠下古木
寒雲横往往大江水猶作哀哀鳴安得娥有知為我神
隂靈鼓此大江波注入四瀆平洗濯天下心皆行娥所
行
　
　
　
　
　會稽掇英總集巻八
欽定四庫全書
　會稽掇英總集巻九
　　　　　　　　　　　　宋　孔延之　撰
　　雜寺觀律詩
　　　昌安寺(李紳/)
寺深松桂無塵事地接荒郊帶夕陽啼鳥歇時山寂寂
野花殘處月蒼蒼碧紗凝焰開金像清梵消聲閒竹房
丘壠漸平連茂草九原何處不心傷
　　　龍宫寺(并序/)
此寺摧毁積嵗正元十八年余為布衣東遊天台故人
江西觀察使崔公以殿中謫官移治剡溪崔公座中有
僧曰修真自言居龍宫寺起謂余言異日必當鎮此為
修此寺時以為狂易之言不之應僧相視久之而退至
元和三年余以前進士為故薛苹常侍招至越中此僧
已卧疾使門人相告曩日所言必當鎮此修寺之記幸
不見忘僧偶言寺有靈祇相告爾予問疾而已不能對
及後符其言而詢其存沒則僧及門人悉殂謝寺更頽
毁唯荒墟餘拱而已因召寺僧會真以俸錢為葺之累
月而畢以成其往願也
銀地溪邊遇衲師笑将花雨指潛知定觀𤣥度生前事
不道靈山别後期真相有無因色界化城興滅在蓮基
好令滄海龍宫子長䕶金人舊浴池
　　　龜山寺魚池(此池微之所修戒其僧以䕶生之/意及公垂至見其詩而笑之未幾)
　　　　(寺之僧果有罟於池中/者公垂因形於詩云)　(元稹/)
勸汝諸僧好䕶持不須垂釣引青絲雲山莫厭看經坐
便是浮生得道時
　　　同前(李紳/)
汲水添池活白蓮十千鬐鬛盡生天凡庸不識慈悲意
自𦵏江魚入九泉
　　　題寶相寺(孟浩然/)
石壁開金像香山倚鐵圍下生彌勒見迴向一心歸松
竹前庭古樓臺世界稀多嵐增氣色餘照發寒輝講席
邀譚柄泉堂施浴衣願乗功徳水從此濯塵機
　　　同前(僧南粤/)
松徑行纔盡香城絶世塵倚巖開半殿鑿石見全身鐘
鼓中天曉煙花上界春出門重稽首願值下生晨
　　　宿天柱觀(僧靈一/)
石室初投宿仙翁喜暫容花源隔水見洞府過山逢泉
涌階前地雲生户外峯中宵自入定非是欲降龍
　　龍瑞宫
　禹穴也三十六洞天之第十一曰陽明洞天大禹探
　書治水之所唐神龍中置懐仙館開元中勅方士葉
　天師設醮而龍見因改今額
　　　春分日投簡陽明洞天作(元稹/)
中分春一半今日半春徂老惜光隂甚慵牽興緒孤偶
因投秘簡聊得泛平湖郡邑移仙界山川展畫圖旌旗
遮嶼浦士女滿闉闍似木吳兒勁如花越妓姝牛儂驚
力直蠶妾笑睢盱怪我攜章甫嘲人託鷓鴣閭閻隨地
勝風俗與華殊跣足沿流婦丫頭避役奴雕題雖少有
雞卜尚多巫鄉味尤珍蛤家神愛事烏舟船通海嶠田
種繞城隅櫛比千艘合袈裟萬頃鋪茭荼闐小市漁火
隔溪蘆日脚斜穿浪雲根逺曳蒲欵風花氣度新雨草
芽蘇粉壊梅辭萼紅含杏綴珠薅餘秧漸長燒後葑猶
枯緑綟髙懸栁青錢密辮榆馴鷗眠淺瀨驚雉迸平蕪
水浄王餘見山空謝豹呼燕狂捎蛺蝶螟挂集蒲盧滅
碧鶴新卵深黄鵞嫩雛村扉開白版寺壁耀頳糊禹廟
纔離郭陳莊恰半途石帆何峭嶢龍瑞本縈紆穴為探
符坼潭因失箭刳隄形彎熨斗峰勢踴香鑪幢蓋迎三
洞煙霞貯一壺桃枝蟠復直桑樹亞還扶鼈解稱從事
松堪作大夫榮光飄殿閣虚籟合笙竽庭狎仙翁麂池
游縣令鳬冥心除健羨扣寂入虚無岡踏飜星紀章飛
動帝樞東皇提白日北斗下𤣥都騎吏裙皆紫科車幰
盡朱地侯鞭社伯海若跨天吳霧噴雷公怒煙揚竈鬼
趨投壺憐玉女噀飯笑麻姑菓實經千嵗衣裳重六銖
瓊盃傳素液金匕進雕胡掌裏承來露柈中釣得鱸茵
生悲局促柯爛覺須臾稊米休言聖醯雞益伏愚鼓鼙
催暝色簪組縳微軀遂别真徒侣還來出路衢題詩歎
城郭揮手謝妻孥幸有桃源近全家肯去無
　　　和(白居易/)
青春行已半白日坐将徂越國强仍大稽城髙且孤利
饒鹽煮海名勝鏡澄湖牛斗天垂象台明地展圖(天台/四明)
(二山/名)瓌奇闐市井佳麗溢闉闍句踐遺風霸西施舊俗
姝船頭龍夭矯橋脚獸睢盱鄉味珍彭越時鮮貴鷓鴣
語言諸夏異衣服一方殊𢷬練蛾眉婢鳴桹了角奴江
清敵伊洛山翠勝荆巫華表雙栖鶴聯牆幾㸃烏煙波
分渡口雲樹接城隅澗逺松如畫洲平葑似鋪緑鍼秧
早稻紫笋折新蘆暖蹋泥中藕香尋石上蒲雨來萌盡
達雷後蟄全蘇栁眼黄絲纇花房紅蠟珠林風新竹折
野燒老桑枯帶嚲長條蕙錢穿短貫榆喧和生野菜卑
濕長街蕪女浣紗相伴兒烹鯉一呼山魈啼雉子林狖
掛都盧産業論蠶蟻孳生計鴨雛泉巖雪飄灑苔壁錦
漫糊堰限舟航路堤通車馬途耶谿岸迴合禹廟逕盤
紆洞穴何因鑿星槎誰與刳石凹仙藥臼峯峭佛香鑪
去為投金簡來因挈玉壺貴仍招客宿健未要人扶聞
望賢丞相儀形美丈夫前驅駐旌斾偏座列笙竽刺史
旟飜隼尚書履曳鳬學禪超後有觀妙造虚無髻裏傳
僧寶環中得道樞登樓詩八詠置硯賦三都捧擁羅将
綺趨蹌紫與朱廟謀藏稷卨兵略貯孫吳令下三軍整
風髙四海趨千家得慈母六郡事嚴姑重士過三哺輕
財抵一銖(婆沙論云他化自/在天衣重一銖)送􁧠歌宛轉嘲妓笑盧胡
佐飲時炰鼈蠲醒數鱠鱸醉鄉雖咫尺樂事亦須臾若
不中賢聖何由外智愚伊余一生志俄爾百年軀江上
三千里城中十二衢出多無伴侣歸只對妻孥白首青
山約抽身去得無
　　　天華寺(吕夷簡/)
賀家湖上天華寺一一軒忩向水開不用閉門防俗客
愛閒能有幾人來
　　　留題寶相寺(章得象/)
天台四面翠如屏洞穴幽奇地最靈百尺巖中真像在
千年澗畔古松青路傍斷石留神迹(路傍斷石如刀鋸/割截之狀傳云昔)
(造佛者試鋸之今/謂之鋸解峯是也)壁上遺文缺舊銘(建寺碑文乃劉勰/所撰今壊缺不存)
(但寫之屋壁/字已訛矣)我是丹丘仙郡守暫來猶似覺魂醒
　　　同前(陳堯佐/)
白雲樓殿翠林間終日軒忩四面山却愧勞生多事客
清凉分得片時閒
　　　題翠峯院(范仲淹/)
翠峯髙與白雲閒吾祖曾居水石間千載家風應未墜
子孫還解愛青山
　　　題溪口廣慈寺
越中山水絶纎塵溪口風光步步新求取會稽藏拙去
白雲深處亦行春
　　　同前(葉清臣/)
雲中江樹冷蕭蕭溪上僧歸倚畫橈誰為秋風乗興去
松忩先聴富陽潮
　　　同前(錢彦逺/)
寺跨長溪山四回杉松微徑盡莓苔門前潮上不須看
常恐塵埃隨水來
　　　同前(元絳/)
雲外軒忩切斗牛翛然三伏亦生秋青山屈曲無重數
俱束溪光欵欵流
　　　書用師庵(李昭述/)
架泉龕石搆幽棲竹樹隂森鏁翠微珍重支郎得髙趣
一庵一榻自忘機
　　　戒珠寺上方(蘇舜欽/)
躋攀出上楹疊勢與雲平日暮蒼煙合秋來逺水明幽
軒開極望疎磬落餘清便有飛騰意俄嗟俗慮縈
　　　大禹寺
鑑湖盡處衆峰前古寺蕭疎水石間殿閣北垂連禹廟
松筠東去入稽山坐中巖鳥自上下吟久磎雲時往還
我厭區區走名宦未能來此一生閒
　　　題妙喜庵(并序/)　(蔣堂/)
閏公者越之大士也今年秋於鑑湖中得有唐妙喜寺
遺址結茅而居昔刺史李遜作記云雲霞草樹横在一
目即其地也予嘉之乃以寺之昔名名其庵復贊道行
形于鄙句云
禪公覽古意徘徊偶結雲庵向北來滿目滄洲圍野景
一枝金䇿卓秋苔沙邊水鳥銜花至月下漁人施供迴
或訪稽山舊徒侣樵風應為送浮杯
　　　九日蕺山戒珠寺戲呈僚友(張伯玉/)
秦望山前曉鴈斜蕺山雲外看黄花誰能蔕芥關心緒
且插茱萸伴物華嵗計簿書寧有盡日生公事了無涯
樽前况有兵㕑酒不待兵㕑酒亦賒
　　　書大禹寺壁
蕭寺禹祠傍人間白日長諷經聞海穴洗鉢動湖光臺
殿留風月煙雲起棟梁遊人晩回首松竹自蒼蒼
　　　遊戒珠寺(趙諴/)
欲遊城郭應難遍每訪湖山亦自勞坐致眼前無限景
僧房寄處蕺峰髙
　　　留題崇法院(丁寶臣/)
瀕湖三寺倚峥嶸梵刹相髙對縣城樓殿盡知隨處盛
山林獨愛此中清翦開水末簷牙出鑿破巖腰磴道成
悟得祖師心印法禪僧遥指塔燈明
　　　題天姥院(王琥/)
十里松篁結晝隂倚空山翠亂花鍼瓊臺瑶瑟中天過
碧洞蒼龍午夜吟石磴雨乾泉駐玉觚棱雲斷月移金
桃花流水年年事誰免浮生白髮侵
　　　遊龍瑞觀(楊侃/)
泛舟秋水一湖平入觀松風數里清丹井有泉仙跡在
玉書藏穴禹功成步虚夜月千峰静投簡春霖萬壑盈
述記賀知章手筆題詩元相國聲名結廬野客前谿住
採术幽人絶頂行杉檜影侵山殿冷星辰光逼醮壇明
降仙臺畔看雲過射的潭邊聴鶴鳴樵客多聞逢異事
洞天都不逺重城林間忩尸塵難到衣上煙嵐暮自生
不待照湖天子賜欲将長往換浮榮
　　　遊梅山寺
出郭塵路斷登舟鷲嶺通樓臺花嶼上鐘梵水天中石
磴斑春蘚松門韻晩風蓴絲惹輕檝雲錦散瑶空竹逕
連茶塢山亭對藥叢却輸湖畔叟朝夕訪支公
　　　過溪口廣慈院(刁約/)
賞徧林泉去未能却來溪口訪巖僧為觀逺景尤奇處
更陟危亭最上層雲吐前峰疑霈雨泉飛别澗旋凝氷
陋容憔悴煩躬筆待結錢唐九老朋
　　　同前(吳處厚/)
數日髙陪使騎行青山好處屢逢僧坐禪庵邃雲為屋
會景亭髙石作層(會景院/中亭名)大斾晩穿松壑霧瘦笻寒卓
瀑泉氷此遊不減白蓮社慧逺宗雷共一朋
　　　同前(僧顯忠/)
五馬重來谿口寺惟将屬吏與門僧盤雲野徑行千里
送目危臺上百層巖檜影寒猶帶雪谿流聲澀未銷氷
尋常地逺無因到空愧躬良二老朋
　　　遊梅山寺(僧仲休/)
世續香燈演聖言再新華構稱凭軒隂隂松色連僧閣
飋飋波聲入寺門飛鷺銜魚離淺瀨殘雲帶雨渡遥村
沃洲相較應相近樹杪啼煙祇欠猿
　　　南明山寶相寺十五題(古律詩/并序)　(僧顯忠/)
南明山者即齊僧䕶所隠石城也䕶始到夜聞鐘磬仙
樂之音時時現佛形象煒煜而可駭䕶繇是發私誠願
鑿百尺彌勒像凡厯三生乃就其事則實乎本傳因而
始剙精藍㳂續香火至唐季廣明初經回禄前後締構
數四及武肅偏霸樹閣三層至今在焉予今年秋受命
尸于此以十方人為叢林居率從公也惜其東南之勝
勢此亦一焉而未見好事者與鬯發然欲其名之逺非
歌詠不能伸之暇日因厯訪其可尚得境物命為一十
五題雜而賦之况前代未有作之者雖不足夸大亦庶
幾以自適爾時嘉祐五年嵗次庚子仲冬月十有八日
碧齋序
　　　三生像
勝域将垂迹先聞鐘梵聲術陁猶未降宣老已三生山
接天門嶮巖開月殿明善財何處去樓閣自峥嶸
　　　三層閣
像身髙百尺閣道聳三層欲得親瞻向還須最上登煙
霞封寶墄星斗掛觚稜已自甘香火人間去不能
　　　隠岳巖
融結自何時曾為幾陵谷不見昔賢蹤空遺此巖腹一
徑斸煙蓁千里老雲木尋常人到稀虎豹暗棲宿
　　　石城山
谿盡見石城寺在石城裏崖缺露遥村門開對寒水况
非雉堞成無以金湯比梵衆此安棲俗駕來有幾
　　　白雲莊
堪愛仙莊近翠岑杖藜時得去遊尋牛羊數㸃煙雲逺
雞犬一聲桑柘深髙下閒田如布局東西流水若鳴琴
更聴野老談農亊忘却人間萬種心
　　　夾谿塘
南谿北谿深横塘截流過清影照人寒澄耀分鑑破沙
明鷗鷺馴草密牛羊卧不見直鈎翁狂歌遣誰和
　　　柔亭
孤亭枕長谿谿光照庭檻無人弄潺湲終日對平淡猨
鳥去難呼藤蘿垂可擥薄暮衆山昬霜風起葭菼
　　　石狻猊
亭除兩狻猊一仰復一俯告天與叩地似欲訴憂苦世
傳智顗死二獸來瞻覩逡巡化為石堙沒在深土事怪
固難詰但見形可取風雨駮蒼苔萬古萬萬古
　　　齊相井
南明山足勢欲盡正是新崖東脇隈不知泉自那峰出
皆謂井因齊相開甘滑堪預酈經載淵渟疑俟桑苧來
神蛟往往此潛蟄旱嵗莫測生風雷
　　　齊相書堂(唐齊相顗/曾隠于此)
異代終難問遺名不可窮山中丞相去林下學堂空映
雪功休比冲天志莫同故基蘭蕙滿猶自起華風
　　　白蓮庵
誰将白蓮子固向峰頂栽非學逺公社兼無陶令來去
世迹何曠誅茅心已灰不知嵗月改但見此花開
　　　石縫梅
根埋山骨幾百載但怪生物偏有私春前受氣地猶冷
雪裏暗開人未知自将孤石比堅性不與衆木争芳姿
惆悵無言為真賞欄杆獨倚覺多時
　　　鋸解峯(其峯中裂/狀若鋸解)
蒼山巍不倚中裂勢難圖始鑄隂陽鋸誰開造化爐藤
摇疑落屑樹拆若分符漏出飛泉影長垂一帶孤
　　　仙髻峯
首出衆峯間盤龍勢孤聳雲映鬢光浮月生梳影動可
握謂新沐未巾疑乍攏幸免且斯理誰復慙種種
　　　白鷴塢
朝看白鷴從塢出暮看白鷴從塢歸森森緑樹兩峯下
片片白雲迎日飛因知野性戀山谷咫尺之間還見稀
　　古詩
　　　遊沈道士金庭館(沈約/)
秦皇御宇宙漢帝恢武功懽娛人事盡情性猶未充鋭
意三山上託慕九霄中既表祈年觀復立望仙宫寧為
心好道直由意無窮曰余知止足是願不須豐山嶂逺
重疊竹樹近䝉籠開襟濯寒水解帶臨清風所累非外
物為念在𤣥空朋來握石體賔至駕輕鴻都令人徑絶
唯使雲路通一舉凌倒景無事適華嵩寄言賞心客嵗
暮爾來同
　　　宿南巖寺感興(齊顗/)
南巖寺本滄海任子釣臺今尚在見説垂鈎於此中犗
牛作餌莊書載滄海竭任子歿波濤打處為巖窟不知
任子何所之唯見釣臺空㟮屼
　　　遊大禹寺迴馬上口占(張伯玉/)
永日躋雲峰向晩下秋巘却望碧城中樓臺翠煙滿前
旌擁歸騎緩轡徐馭穏曠望寫予心平波海天逺顧予
疇昔志本以鋤犂挽敢望麋鹿資遘此雲龍旦金門容
竊步玉殿叨靈睠(某為先帝御史/時登殿啓事)復此千騎來日逐紛
華戰平生知退意長畏嵗月晩行當引初服還把芰荷
翦
　　　初冬同晤賢二師登映發亭望會稽(楊蟠/)
我有二林侣相邀步寒日超然人外遊下見衆山出木
葉落已静乾坤久蕭瑟浮雲當空翻慘慘百鳥沒欲辨
越中岸青煙易為失山川何寂寥宫闕猶髣髴誰是古
來者念之難再述功名遂塵埃豈復有其骨今我二三
子永為傲時物篇章逢太平窈窕坐天末生理本無固
願言從此畢登臨望前人世事安敢忽
　
　
　
　
　
　
　
　
　
　
　
　
　
　
　
　會稽掇英總集巻九
欽定四庫全書
　會稽掇英總集巻十
　　　　　　　　　　　　宋　孔延之　撰
　　送别律詩
　　　聴盛小叢歌贈崔侍御(并序/)
李尚書夜登越城樓聞歌曰鴈門山上鴈初飛其聲激
切召至曰去籍之妓盛小叢也曰汝歌何善乎曰小叢
是棃園供奉南不嫌女甥也所唱之音乃不嫌之授也
今老且廢矣時察院崔侍御自府幕而拜李公連夕餞
崔君於鏡湖之光候亭屢命小叢歌餞在座各為賦一
絶句贈送之亞相為之首唱崔下句云獨向柏臺為老
吏皆曰侍御鳳閣中書即其程也何以老於柏臺衆請
改之崔曰某但止於此任寧望九遷乎是年秋崔君鞫
獄於譙中而終
　　　詩(李訥/)
繡衣奔命去情多南國佳人斂翠蛾曾向教坊聴國樂
為君重唱盛叢歌
　　　奉和(崔元範/)
羊公留宴峴山亭洛浦髙歌五夜情獨向柏臺為老吏
可憐林木響餘聲
　　　同前(楊知至/)
燕趙能歌有幾人落花迴雪似含嚬聲隨御史西歸去
誰伴文翁怨九春
　　　同前(封彦冲/)
蓮府纔為渌水賔忽乗驄馬入咸秦為君唱作西河調
日暮偏傷去住人
　　　同前(盧鄴/)
何郎戴豸别賢侯更吐歌珠宴庾樓莫道江南不同醉
即陪舟檝上京遊
　　　同前(髙湘/)
謝安春渚餞袁宏千里仁風一扇清歌黛慘時方酩酊
不知公子重飛觥
　　　同前(盧溵/)
烏臺上客紫髯公共捧天書静鏡中桃葉不須歌白苧
耶溪暮雨起樵風
　　　送越客(張籍/)
見説孤帆去東南别會稽春雲剡溪口殘月鏡湖西水
鶴沙邊立山鼯竹裏啼謝家曾住處煙洞入應迷
　　　送朱慶餘及第歸越
東南歸路逺幾日到鄉中有寺山皆徧無家水不通湖
聲連葉雨野氣稻花風州縣知名久争邀與客同
　　　送李評事遊越
未習風塵事初為吳越遊露沾湖草晩日照海山秋梅
市門何在蘭亭水尚留西陵待潮處知汝不勝愁
　　　送友人遊越(杜荀鶴/)
去越從吳過吳疆與越連有園多種橘無水不生蓮夜
市橋邊火春風寺外船此中偏重客君去必經年
　　　送浙東李僕射赴鎮(劉禹錫/)
建節東行是舊遊歡聲喜氣滿吳州郡人重得黄丞相
童子争迎郭細侯詔下初辭温室樹夢中先到景陽樓
自憐不識平津閤遥望旌旗汝水頭
　　　送元曉上人歸稽亭
重疊稽亭路山僧歸獨行逺峯斜日影本寺舊鐘聲徒
侣問新事煙雲含别情應誇乞食處蹋遍鳳皇城
　　　送元簡上人適越
孤雲出岫本無依勝景名山即是歸久向吳門遊好寺
還思越水洗塵機浙江濤驚獅子吼稽嶺峰疑靈鷲飛
更入天台石橋路垂珠璀璨拂三衣
　　　越中送王使君赴江華(崔峒/)
皂蓋春風自越谿獨尋芳草桂陽西逺水浮雲隨馬去
空山弱篠向雲低遥知異政荆門北舊許新詩康樂齊
萬里相思在何處九疑殘雪白猿啼
　　　送王協律遊杭越十韻(元稹/)
去去莫凄凄餘杭接會稽松門天竺寺花洞若耶溪浣
渚逢新豔蘭亭試舊題山經秦帝望壘辨越王棲江樹
春常早城樓月易低鏡呈湖面出雲疊海潮齊章甫官
人戴蓴絲姹女提長竽迎客閙小市隔煙迷紙亂紅藍
壓甌凝碧玉泥荆南無底物來日為儂攜
　　　送王十一遊淛中
越州都在淛河灣塵土消沉境象閒百里油盆鏡湖水
千峯翠朶會稽山軍城樓閣隨髙下禹廟煙霞自往還
想得閒吟乗畫舸幾迴明月墜雲間
　　　送人之江東(劉商/)
含香仍佩玉宜入鏡中行盡室隨乗興扁舟不計程渡
江霖雨霽對月夜潮生莫慮當炎暑稽山水木清
　　　送裴饒歸會稽(羅隠/)
金庭路指剡川隈珍重良朋自此來兩鬢不堪悲嵗月
一巵猶得話塵埃家通曩分心空在世逼横流眼未開
笑殺山隂雪中客等閒乗興又須迴
　　　遥知元九送王行周遊越(李紳/)
江潮隨月盈還縮沙渚依潮斷更連伍相廟中多白浪
越王臺畔少晴煙低頭緑草羞枚乗刺眼紅花哭杜鵑
莫倚西施舊苔石由來破國是神仙
　　　送友人尋越中山水(李白/)
聞道稽山去偏宜謝客才千巖泉灑落萬壑樹縈迴東
海横秦望西陵拱越臺湖清霜鏡曉濤白雪山來八月
枚乗筆三吳張翰盃此中多逸興早晩向天台
　　　送朱山人歸山隂别業(劉長卿/)
越中初罷戰江上送歸橈南度無來客西陵自落潮空
城垂故栁舊業廢春苗閭里相逢少鸎花共寂寥
　　　送張司馬罷使適越
時危身赴敵事往任浮沉末路三江去當時百戰心春
風吳苑緑古木剡山深千里滄波上孤舟不可尋
　　　送李校書適越謁杜中丞
江風處處盡旦暮水空波摇落行人去雲山向越多陳
蕃懸榻待謝客枉帆過相見耶谿路逶迤入薜蘿
　　　送荀八過山隂兼寄剡中諸官
訪舊山隂縣扁舟到海涯故林嗟滿嵗春草憶佳期晩
景千峰亂晴江一鳥遲桂香留客處楓暗泊舟時舊石
曹娥篆空山夏禹祠剡溪多隠吏君去道相思
　　　送嚴維尉諸暨
愛爾文章逺還家印綬榮退公兼色養臨下帶鄉情喬
木映官舍春山宜縣城應憐釣臺石閒却為浮名
　　　送崔士先適越
山隂好雲物此去又春風越鳥聞花裏曹娥想鏡中小
江潮易滿萬井水皆通徒羨扁舟客微官事不同
　　　送宣武從事越中按獄(陸龜䝉/)
曉看呈使範知欲敕星軺水國難驅傳山城便倚橈秉
籌先獨立持法稱髙標旌斾臨危堞金絲發麗譙别愁
當翠巘寃望隔風潮木落孤帆迥江寒疊鼔飄客鴻吳
島盡殘雪剡汀銷坐想休秦獄春應到栁條
　　　却渡西陵别越中父老(李紳/)
海潮晩上江風急津吏篙師語黙齊傾首奉觴看故老
擁流争拜見孩提慙非杜母臨襄峴自鄙朱公别會稽
漸舉雲帆煙水濶杳然鳬雁各東西
　　　南徐送丘侍御之越(皇甫冉/)
時鳥催春色離人惜嵗華逺山隨擁傳芳草引還家北
固潮當濶西陵路漸賒縱令寒食過猶有鏡中花
　　　送薛判官之越
時難自多務職小亦求賢道路無辭逺雲山併在前樟
亭待潮處已見起人煙
　　　越中送新安張少府歸秦中(孟浩然/)
試登秦望望秦川遥憶青門春可憐仲月送君從此去
他時須及邵平田
　　　送韋繇校書赴浙東幕(朱餘慶/)
丞相辟書新清關獨去人官離芸閣早名占甲科頻水
驛迎船火山城候騎塵湖邊寄家去到日倍榮親
　　　送周元範赴越(賈島/)
原下相逢便别離蟬鳴關路使迴時過淮漸有懸帆興
到越應将墜葉期城上秋山生菊早驛西寒渡落潮遲
已曾幾徧隨旌斾去謁荒郊大禹祠
　　　送朱可久歸越中
石頭城下泊北固暝鐘初汀鷺潮衝起舟忩月過虚吳
山侵越衆隋栁入唐疎自欲躬調膳辟來何府書
　　　送人適越
髙城滿夕陽何事欲霑裳遷客蓬蒿暮遊人道路長晴
湖勝鏡碧寒栁似金黄若有相思夢殷勤載八行
　　　送朱兵曹迴越
星彩練中見澄江豈有泥潮生垂釣罷楚盡去橋西磧
鳥辭沙至山鼯隔水啼會稽半侵海濤白禹祠溪
　　　送陸侍御入湖山(陳羽/)
鶴唳天邊秋水空荻花蘆葉起西風今夜渡江何處宿
會稽山在月明中
　　　送餘姚知縣張太博(王隨/)
才名登仕路芝綍奉龍光出宰神仙邑吟辭鵷鷺行煙
波迎去棹圖籍富行裝淮月蒹葭影江風橘柚香新詩
留禹穴舊里過錢塘市井魚鹽聚亭臺水石凉雲山接
秦望花木勝河陽暫布惠和政即看鵬翼翔
　　　送謝縝知餘姚(歐陽修/)
滁南幽谷抱山斜我鑿清泉子種花故事留傳遺老説
世人今作畫圖誇金閨引籍子方壯白髮盈簪我可嗟
試問絃歌為縣政何如樽俎樂無涯
　　　其二
喜聞嘉譽藹淮壖又送吳帆解畫船壠畝遺民談舊政
江山餘思入新篇憂傷白髮吾今爾仕宦青雲子勉旃
舉棹南風吹酒醒離傷莫惜更留連
　
　
　
　會稽掇英總集卷十
欽定四庫全書
　會稽掇英總集巻十一
　　　　　　　　　　　　宋　孔延之　撰
　　送别律詩
　　　送妙明規長老(王隨/)
振衣辭帝里歸路指禪林勝絶江山寺澄明水月心卸
帆煙浦近鳴磬夜船深到喜清凉境門開松桂隂
　　　送髙學士知越(薛映/)
晉朝名理漢循良胡粉官闈紫界牆得請仍辭史官筆
憶歸重換會稽章間尋嶽寺茶香細盛會江樓鱠縷長
官是秋曹俱老大異時同約棹滄浪
　　　同前(錢惟演/)
粉署為郎鬢雪侵酒酣風駛惜分襟雲迷水館春旗潤
樹繞山城暝角深下擔桂鈎傳密意渡江桃葉聴遺音
孤鸎啼罷芳心歇倦翼因君憶故林
　　　同前(楊億/)
萬壑千巖古剡中錦旌朱轂此臨戎酒㕑嵗取公田秫
樵舸朝分射的風閣吏蒸青藏史牘席賔簪玳奉談叢
海邦訟息多幽賞禹穴奇書為一空
　　　同前(張士遜/)
著撰煩鴻筆均勞利建侯僧隨天際棹郡冠浙東州山
影四明接溪聲萬壑流(顧長康云/萬壑争流)謝家風月在公外稱
冥搜
　　　同前(劉筠/)
浩蕩辭波潤鼠鬚風流談柄藹栟櫚漢臺厭卧郎官錦
禹穴思探上世書鶴蓋成隂争出餞鵾絃促調歎離居
由來方任推名輩藻思江山助起予
　　　同前(陳知微/)
會稽新命剖魚符又向蓬山鏁直廬林壑縈迴多洞府
人煙髙下半樓居知音好採柯亭竹博物應探禹穴書
公暇仙舟宜按部鑑湖晴色照鄉閭
　　　送餘姚知縣陳最寺丞(龎籍/)
需頭章薦重方底詔除榮人比鳴琴令官參夢馬卿菰
煙吳地景濤鷺浙江程美政應先報姚虞舊俗清
　　　同前(鄭戩/)
美渥卿為佐清談縣得才人從日邊别舟渡鑑中來食
案資鮭稟公田剰酒材秋餘一憑檻江海遍樓臺
　　　同前(歐陽修/)
銅墨佩腰間中流望若仙鳴蟬汴河栁畫鷁越鄉舷下
瀨逢江鴈瞻氛落海鳶山川仍客思盡入隠侯篇
　　　同前(葉清臣/)
白見恩初渥新遊刃久虚官曹鵲樹下民版象耕餘山
迥人逢麂江清客厭魚送君多悵望雲外是親居
　　　同前(謝絳/)
稍過山隂接甬東正當兩國畫屏中巖巔僧井通江水
門外商帆落海風盡日揮絃無一事平時推轂有諸公
此行絶勝人人羨莫恨猶懐五兩銅
　　　其二
愧君來欵關話别憩林間不待風銷暑聊因酒發顔滄
洲即欲往清躅暫容攀居者羨行者寄聲思越山
　　　同前(梅堯臣/)
試邑來勾越風煙復上游江潮自迎客山月亦隨舟海
貨通閭市漁歌入縣樓絃琴無外事坐見浦帆收
　　　送大理徐寺丞知諸暨(楊億/)
子山辭賦動南朝近佐名卿掌玉條治邑還持麈尾柄
攜家便泛木蘭橈謝塘春晝偏多思潘鬢秋風苦未凋
種秫公田供酩酊彈琴官舍助逍遥去程千里隨賔鴈
宿館三更聴落潮聞道臨安有仙穴莫抛印綬採芝苗
　　　送李中舍罷蕭山赴闕
吏隠江東五六年歸時猶戀好山川野僧送别攜詩句
瘦馬臨岐當酒錢吳苑醉逢梅弄雪隋堤吟見栁垂烟
自言更共秋濤約未捨西興一釣船
　　　送僧歸越
舊房稽嶺鏁春苔猿鳥歡迎振錫迴花雨六時飄講席
樵風千里送浮杯一乗了義刳心學三藏真文盥手開
跡似孤雲本無滯飄飄新到帝鄉來
　　　送張待制知越(胡宿/)
長安廏吏馭花驄竹使遥分淛水東逺勢蚤推賢相子
(太𫝊三當國柄/公常逺嫌避事)任誠真有古人風稽山一鎮君封内(四/鎮)
(之山會/稽其一)阿閣三休聳禁中長樂鐘聲偏怨别何時同謁
建章宫
　　　同前(李昭述/)
嚴近厭承明東南抗使旌箕裘漢相子屏翰越王城勝
槩須留賞仙舟莫計程湖光八百里風月有餘清
　　　同前(梅堯臣/)
滄海東邊會稽郡朱輪逺下相臣家已同雲漢星辰轉
不與鑑湖風月賒越箭抽萌供美茹秦山堆翠照髙牙
買臣嚴助前時貴破盜論功未足誇
　　　送張行之越(蘇舜欽/)
五雲寺下石橋邊六月溪風灑面寒今正炎天君獨往
松間尋我舊題看
　　　送則師歸越(石延年/)
歸里圓心復苦形生涯椶笠伴銅缾魚隨洗鉢衝遺粒
龍倚移舟識諷經佛廟春遊湖樹暗神濤晴渡越峯青
髙才不獨江山助王謝風流舊有靈
　　　送鄭十學士通理越州
宸命陪分竹仙資貴珥彤入辭中殿閟出貳左㢘雄過
楚前封近(前在池/州簽判)還吳舊業空江山復清思蓴鱠起髙
風海濶悲秦望陵荒歎禹功樓澄鑑湖北城險雪濤東
稽壑飛泉石台基下桂叢風流好吟醉王謝有餘宫
　　　送刁景純知越(梅堯臣/)
前有朱公子後經王右軍至今風俗美自昔誦歌聞秦
望臨丹㦸耶谿漱白雲只應絲管去驚動野鷗羣
　　　别耶谿諸叔(趙湘/)
又散耶谿會斜陽在古原出門逢落葉去路有啼猿短
髮不堪照新詩欲忘論如何為逺别風雪宿孤村
　　　送會稽何從事(王拱辰/)
行行歧路出塵間從事猶勝執㦸閒景象徧經江左地
封疆全得浙中山侯藩蹔列談賔位綸閣香隨墨客班
到郡莫為經嵗計詔書非久急徵還
　　　送裴司門倅越(宋敏求/)
剡中新佐郡去路觸炎威民富杼機利地含山水暉樵
風送舟綄梅雨潤朝衣政在宜謡俗當期奏課歸
　　古詩
　　　　送孔巢父謝病歸遊江東兼呈李白(杜甫/)
巢父掉頭不肯往東将入海隨煙霧詩巻長留天
地間釣竿欲拂珊瑚樹(一云三/株樹)深山大澤龍蛇逺
春寒野隂風景暮蓬萊織女迴雲車指㸃虚無是
征路自是君身有仙骨世人那得知其故惜君只
欲苦死留富貴何如草頭露(一云我欲苦留君富/貴何如草頭易晞露)
蔡侯静者意有餘清夜置酒臨前除罷琴惆悵月
照席幾嵗寄我空中書南尋禹穴見李白道甫問
訊今何如(一云深山大澤龍蛇逺華繁草青風景暮仙/人玉女迴雲車指㸃虚元引歸路若逢李白)
(騎鯨魚道甫/問訊今何如)
　　　送從弟邕落第後東遊會稽(孟浩然/)
疾風吹輕帆倏爾向空沒千里去俄頃三江坐超忽向
來共懽娛日夕成楚越落羽更紛飛誰能不驚骨
　　　適越留别譙縣張主簿申屠少府
朝乗汴河流夕次譙縣界幸因西風吹得與故人會君
學梅福隠予隨伯陽邁别後能相思浮雲去吳會
　　　别青陽上人遊越(孟郊/)
秋風吹白髮微宦日蕭索江僧何用歎谿縣饒寂寞楚
思物皆清越山勝非薄時看鏡中月獨向衣上落多謝
入冥鴻笑予在籠鶴
　　　送陸侍御還越(韋應物/)
居藩久不樂遇子聊一欣英聲頗籍甚交辟迺時珍繡
衣過舊里驄馬輝四鄰敬恭尊郡守牋簡具州民謬忝
誠所媿思懐方見申置榻宿清夜加籩醼良辰遵塗還
盛府行舫遶長津越有賢方伯得此文翰賔
　　　送紀秀才遊越(李白/)
海水不滿眼觀濤難稀心即知蓬萊石却是巨鼇簪送
爾遊華頂令余發會吟仙人居射的道士住山隂禹穴
尋溪入雲門隔嶺深緑蘿秋月夜相憶在鳴琴
　　　送友人遊越
楚臣傷江楓謝客拾海月懐沙去瀟湘挂蓆泛溟渤蹇
子訪前跡獨往造窮髮古人即可攀去若浮雲沒願言
㺯倒景從此鍊真骨華頂窺絶冥蓬壺望超忽不知青
春度但怪緑芳歇空持釣鼇心從此謝魏闕
　　　送祝八之江東賦得浣紗石
西施越谿女明豔光雲海未入吳王宫殿時浣紗古石
今猶在桃李新開映古查菖蒲猶短未平沙昔時紅粉
照流水今日青苔覆落花君去西秦適東越碧山青江
幾超忽若到天涯思故人浣紗石上窺明月
　　　送謝景初宰餘姚(范仲淹/)
世徳踐甲科(先賔客先紫微俱登/甲科廷評今又繼之)青紫信可拾故鄉特
榮耀髙門復樹立餘姚二山下東南最名邑煙水萬人
家熙熙自翔集又得賢大夫坐堂恩信敷春風為君來
緑波滿平湖乗興訪隠淪今逢賀老無文藻凌雲處定
喜江山助未能同仙舟離樽少留駐行行道不孤明月
相隨去
　　　送陳和叔越州從事(梅堯臣/)
母夫人老母兄黜夫人從爾之會稽恐傷爾心不敢泣
春岡細雨聞竹雞時亦藏淚未出臉奈何相與頭項低
誠知就禄非獲已應欲退耕無舊畦
　　　臧子文剡縣主簿
剡谿無淺深厯厯能見底潛鱗莫苦窺塵紱聊堪洗古
木潭上隂遺祠巖下啟應識道傍碑因風奠醪醴
　　　余令之會稽新昌
越舸将渡西陵時臘雪欲作隂雲垂古岸潮迴夜氷閣
氷上鯉魚紅尾鬐知君奉親聊自得窮冬涉險仍熙熙
縣民但可觀此意休羨江邊孝女碑
　　　送張尊師監龍瑞官(齊唐/)
陽明洞天三月春桃花豔豔迎笑人仙官瑶裾翠羽裙
直上非煙驂紫麟手把赤書秘玉文朝謁太素三元君
琳房窈窕出青雲衆真嘯語林際聞山精木魅知有主
斂戢鬼火摧飈輪崇巖絶壑足清放抗跡萬里無埃塵
物不疵癘年穀熟綽約曾潛姑射神祈師努力學此道
下濟澤國窮鰥民
　
　
　
　
　
　
　
　會稽掇英總集巻十一
欽定四庫全書
　會稽掇英總集巻十二
　　　　　　　　　　　　宋　孔延之　撰
　　　戲樂天復言(望市樓蘇/之勝地)　(元稹/)
樂事難逢嵗易徂白頭光景莫全孤弄潮船更曽觀否
望市樓還有會無眼力少將尋案牘心情且强擲梟盧
孫園虎寺隨冝看不必遙遙羨鏡湖
　　　寄浙東韓又評事(杜牧/)
一笑五雲谿上舟跳丸日月十經秋鬢衰酒減欲誰泥
跡辱魂慙好自尤夢寐㡬迷胡蛺蝶文章應廣畔牢愁
無窮塵土無聊事不得清言解不休
　　　寄靜虚二上人(皇甫冉/)
髙人本姓竺開士舊名林一入雪山裏千秋不可尋新
年芳草徧終日白雲深欲徇㣲官去懸知訝此心
　　　賈侍御自會稽使迴余有挂冠之期因成十韻
　　　(劉長卿/)
江上逢星使南來自會稽驚年一葉落按俗五花嘶上
國悲蕪梗中原動鼔鼙報恩看鐵劍銜命出金閨風物
催歸緒雲峯發詠題天長百越外湖上小江西鳥道通
閩嶺山光落剡溪暮帆千里思秋夜一猿啼柏署榮新
寵桃源憶故蹊若為能早去行復草萋萋
　　　晩行次苦竹館却憶于越舊遊(劉長卿/)
疋馬風塵色千峰且暮時遙看落日盡獨向逺山遲故
驛花臨道荒村竹映籬誰憐却迴首步步戀南枝
　　　泛太湖書事寄㣲之(白居易/)
煙渚雲帆處處通飄然舟似入虚空玉杯淺酌巡初帀
金管徐吹曲未終黄夾纈林寒有葉碧琉璃水淨無風
避旗飛鷺翩翻白驚鼔跳魚撥刺紅澗雪壓多松偃蹇
巖泉滴乆石玲瓏書為故事留湖上(所見勝景多記/在湖中石上)吟
作新詩寄浙東軍府威容從道盛江山氣色定知同報
君一事君應羨五宿澄波皓月中
　　　郡中閒獨寄㣲之及崔湖州(白居易/)
少年賓旅非吾輩晩歳簪纓束我身酒散更無同宿客
詩成長作獨吟人蘋洲會面知何日鏡水離心又一春
兩處也應相憶在官髙年長少情親
　　　得湖州崔十八使君書喜與杭越鄰郡因成長
　　　句代賀兼寄㣲之(白居易/)
三郡何因此結縁貞元科第忝同年故情歡喜開書後
舊事思量在眼前越國封疆吞碧海杭城樓閣入青煙
吴興卑小君應屈為是蓬萊最後仙(貞元初同登科崔/君名最在後當時)
(崔自詠云人間不會雲/間事應笑蓬萊最後仙)
　　　張十八貟外以新詩二十五首見寄郡樓月下
　　　吟翫通夕因題巻後封寄微之(白居易/)
秦城南省清秋夜江郡東樓明月時去我三千六百里
得君二十五篇詩陽春曲調髙難和淡水交情老始知
坐到天明吟未足重封轉寄與微之
　　　答㣲之詠懷見寄(白居易/)
閣中同直前春事船裏相逢昨日情分袂二年勞夢寐
並牀三宿話平生紫㣲北畔辭宫闕滄海西頭對郡城
聚散窮通何足道醉來一曲放歌行
　　　秋寄㣲之十二韻(白居易/)
娃館松江北稽城浙水東屈君為長吏伴我作衰翁旌
斾知非逺煙雲望不通忙多對酒榼興少閱詩筒(比在/杭州)
(兩浙唱和詩贈答/於筒中遞来往)淡白秋來日疎涼雨後風餘霞數片
綺新月一張弓影滿衰桐樹香凋晩蕙叢饑啼舂穀鳥
寒怨絡絲蟲覽鏡頭雖白聴歌耳未聾老愁從自遣醉
笑與誰同清旦方堆案黄昏始退公可憐朝暮景銷在
兩衙中
　　　仲夏齋居偶題八韻寄㣲之及崔湖州(白居易/)
腥血與葷蔬停來一月餘肌膚雖瘦損方寸甚清虚體
健通宵坐頭慵隔日梳眼前無俗物身外即僧居水榭
風來逺松廊雨過初褰簾放巢鷰投食施池魚久别閒
遊伴頻勞問疾書不知湖與越吏隠興何如
　　　九日寄微之(白居易/)
眼暗頭風事事妨遶籬新菊為誰黄閒遊日乆心慵倦
痛飲年深肺損傷吴郡兩迴逢九月越州四度見重陽
怕飛杯酒多分數厭聴笙歌舊曲章蟋蟀聲寒初過雨
茱茰色淺未經霜去秋共數登髙會又被今年減一塲
　　　重題小舫贈周從事兼戲㣲之(白居易/)
細蓬青篾織魚鱗小眼紅忩儭麴塵濶狹纔容從事座
髙低恰稱使君身舞筵須揀腰輕女仙棹難勝骨重人
不似鏡湖亷使出髙檣大艑閙驚春
　　　早春西湖閒遊悵然興懐憶與㣲之同賞因思
　　　在越官重事殷鏡湖之遊或恐未暇偶成十八
　　　韻寄㣲之(白居易/)
上馬復呼賓湖邉景氣新管絃三數事騎從十餘人立
換登山屐行攜漉酒巾逢花看當妓遇草坐為茵西日
籠黄栁東風蕩白蘋小橋裝鴈齒輕浪甃魚鱗畫舫牽
徐轉銀船酌慢巡野情遺世累醉態任天真彼此年將
老平生分最親髙天從所願逺地得為鄰雲樹分三驛
煙波限一津翻嗟寸步隔却厭尺書頻浙右稱雄鎮山
隂委重臣貴垂長紫綬榮駕大朱輪出動刀槍隊歸生
道路塵鴈驚弓易散鷗怕鼔難馴百吏瞻相面千夫捧
擁身自然閒興少應負鏡湖春
　　　寄别㣲之(白居易/)
憑仗江波寄一辭不須惆悵報微之猶勝往歳峽中别
灧澦堆邉招手時
　　　醻杭州白使君兼寄浙東元大夫(張籍/)
相印暫辭臨逺鎮掖垣出守復同時一行已作三年别
兩處空傳七字詩越地江山應共見秦天風月不相知
人間聚散真難料莫歎平生信所之
　　　醻浙東元尚書見寄綾素(張籍/)
越地繒紗紋樣新逺封來寄學曹人便令裁製為時服
頓覺光榮在病身應念此官同棄置獨能相賀更殷勤
三千里外無由見海上東風又一春
　　　歸桐廬舊居寄嚴長史(章八元/)
昨辭夫子棹歸舟家在桐廬憶舊丘三徑暖時花競發
兩谿分處水爭流近聞江老傳鄉語遙見家山減旅愁
或在醉中逢雪夜懷賢應向剡川遊
　　　越中贈程先生(僧法振/)
紗帽度殘春虚舟寄一身溪邉逢越女花裏問秦人古
塞連山静隂霞落海新有時城郭去暗與酒家親
　　　贈越僧(温廷筠/)
蘭亭舊都講今日意如何有樹開深院無塵到淺莎僧
居隨處好人事出門多不及新春鳥年年鏡水波
　　　贈越僧岳雲(温廷筠/)
世機銷已盡巾屨亦飄然一室故山月滿缾秋澗泉禪
庵過㣲雪鄉寺隔雲煙應共白蓮客相期松桂前
　　　贈雲門邕上人(皇甫曽/)
春山唯一室獨坐草萋萋身寂心成道花開鳥自啼細
泉松逕裏返景竹林西晩與門人别依依出虎谿
　　　贈會稽張少府(方干/)
髙節何曽似任官藥苗香潔備常餐一分酒户添猶得
五字詩名隠即難笑我無謀生鶴髪知君有意在漁竿
明年莫便還家去鏡裏雲山且共看
　　　思越中舊遊寄友(方干/)
甸外山川無越國依稀只似劍門西鏡中疉浪搖星斗
城上繁花咽鼔鼙斷臂青猿啼玉笥成行白鳥下耶溪
此中曽是同遊處迢遞尋君夢不迷
　　　春晩寄鍾尚書(羅隠/)
宰府初開奉末塵四年談笑隔通津官資肯便矜中路
酒盞還應憶故人江畔舊遊秦望月檻前公事鏡湖春
如今莫問西禪塢一炷寒香老病身
　　　寄題方干處士鏡湖别墅(鄭谷/)
山雪照湖水漾舟湖畔歸松篁調逺瀨臺榭發清輝野
岫分開徑漁家並掩扉暮年詩力老新句更幽㣲
　　　詶浙東李侍郎越州春晩即事長句(劉禹錫/)
越中藹藹繁華地秦望峰前禹穴西湖草初生邉鴈去
山花半謝杜鵑啼青油晝卷臨髙閣紅斾晴翻繞古堤
明日漢庭徵舊徳老人爭出若耶溪(後漢劉寵為會稽/大治及徵還山隂)
(縣有五六老叟自若耶山谷間出人齎百錢以送寵寵/勞之荅曰自明府下車民不見吏年老遇真聖明故奉)
(送寵為人選/一大錢受之)
　　　贈致仕滕庶子先輩時及第之中最久(劉禹錫/)
朝服歸來晝錦榮登科記上更無兄夀觴毎使曾孫獻
勝境長攜衆妓行矍鑠據鞍能騁健慇懃把酒尚多情
凌寒却向山隂去衣繡郎君雪裏迎
　　　早行寄朱放山人(戴叔倫/)
山曉旅人去天髙秋氣悲明河川上沒芳草露中衰此
别又萬里少年能㡬時心知剡溪路聊且寄前期
　　　詶皇甫冉西陵見寄(廖融/)
西陵潮已滿島嶼没中流越客依風水相看南渡頭寒
光生極浦暮雪映滄洲何事揚帆去空驚海上鷗
　　　久滯越中貽謝南池稽少府(孟浩然/)
陳平無産業尼父倦東西負郭昔云鑿問津今亦迷未
能忘魏闕空此滯秦稽兩見夏雲起再聞春鳥啼懷山
梅福市訪舊若耶溪聖主賢為寳卿何隠遁栖
　　　留題越州石氏山齋(晏殊/)
書仙十閣壯儒宫靈越山川寳勢雄岫柏亞香侵几席
巖花迴影入簾櫳千秋碧鎖東南竹一水清含旦暮風
文酒雅冝頻讌集謝家蘭玉有新叢
　　　贈會稽道士(晏殊/)
藐姑容化三隂館句漏砂封六乙泥五練夜窮青玉枕
七明晨採碧雲梯冠霞髙把浮丘袂握體深蔵鬼谷奚
知有山西駐齡藥何妨相贈一刀圭
　　　寄會稽仲休山人(潘閬/)
近攜琴鶴遊東越曽接談諧氣味深佛意已知師達了
儒書却為俗披尋稽山有雪寒凝骨鑑水無風冷徹心
别後相思向誰說祇應霜鬢暗相侵
　　　寄毛都官(張伯玉/)
寄問副車毛國鎮别來風味久如何蓬萊閣上誰同飲
宛委山前幾畨歌(畨去/聲)應向蘭亭摛彩筆曽教西子畫
清蛾若還問我今何似比著前春醉更多
　　　送花趙提刑(張伯玉/)
蓬萊閣下牡丹開盡日凭欄望外臺不敢登門謁樽酒
且教山僕送花來
　　　寄會稽刁景純學士(張伯玉/)
雨後稽山紫翠毫使君千騎壓雲鼇樓臺日暖花木麗
河漢夜涼絲竹髙瀛館久淹騏驥足越人今識鳯凰毛
江南老守思離闊夢想時過白鷺濤
　　　和國鎮晩秋齋中見寄(張伯玉/)
越國風光與衆殊貳車才調世應無晴樓對酌雲平海
夜榻分題月滿湖吟嘯江山君好手主張詩酒我非夫
行當乞挂朱輪去别作香山九老圖
　　　寄五峯諫長老(唐詢/)
禪客居山患不深五峰幽絶杳難尋門前流水朝還暮
堂下閒雲古復今月色有時依晏坐秋聲隨處伴謳吟
期師便作終焉計忍負平生物外心
　　　題會稽谿口躬師上人房(唐詢/)
谿口相傳地最靈其間風物與人清鐘聲夜到江頭盡
雲氣朝從檻外生幾幅輕綃供畫筆一林脩竹寄閒情
閉門終日無塵事卧看南忩自晦明
　　　題會稽谿口躬師上人房(施昌言/)
谿口佳山水髙人住此中生臺下沙鳥疎磬逐江風倚
檻千巖寂焚香萬法空如何憑小筆一為寫衰翁
　　　覽越僧詩集有寄(錢易/)
莫學江淹擬恵休碧雲才調已難醻懐君只有闗山夢
開巻如逢水石秋不得歸來作都講自慙名宦正悠悠
　　　寄成都蔣密學(向傳式/)
欽聞宥密綴榮班西顧分憂輟鉅賢乍領蜀都新印綬
應懷越國舊風煙流觴雅趣人多羨正俗佳名世永傳
(此一聨叙/西園之美)聖主倚毗閒未得重來遊賞是何年(聞拜命/之後欲)
(渡江一遊尋以促櫂西/行不果至越故有是句)
　　　寄雲門運禪師(顔復/)
句谿曲曲剡山重誰訪桑門物外蹤超世有言皆實際
示人無意在機鋒平生懷抱佳髙遯壯嵗衣冠鏁俗容
每想清禪心暫寂秋聲蕭瑟夜菴松
　　　還舊園作贈顔范二中書(即始寧/之園)　(謝靈運/)
辭滿豈多秩謝病不待年偶與張邴合久欲還東山聖
靈昔迴眷微尚不及宣何意衝飈激烈火縱炎煙焚玉
發崑峰餘燎遂見遷投沙理既迫如卭願亦愆長與歡
愛别永絶平生縁浮舟千仞壑揔轡萬尋巔流沬不足
險石林豈為難閩中安可處日夜念歸旋事躓兩如直
心惬三避賢託身青雲上栖巖挹飛泉盛明盪氛昏貞
休康迍邅殊方咸成貸微物豫采甄感深操不固質弱
易扳纒曾是反昔園語往實款然曩基即先築故池不
更穿果木有舊行壤石無逺延雖非休憩地聊取永日
閒衛生自有經息隂謝所牽夫子照情素探懐授往篇
　　　和(顔延年/)
弱植慕端操窘步懼先迷寡立非擇方刻意藉窮棲伊
昔遘多幸秉筆侍兩閨雖傳丹雘施未謂𤣥素睽徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聴緒風攀林結留荑跂予閒衡
嶠曷月瞻秦稽皇聖昭天徳豐澤振沈泥惜無雀雉化
何用充海淮去國還故里幽門樹蓬藜采茨葺昔宇翦
棘開舊畦物謝時既晏年往志不偕親仁敷情昵興玩
究辭悽芬馥歇蘭若清越奪琳珪盡言非報章聊用布
所懷
　　　初發疆中作與從弟恵連(謝靈運/)
杪秋尋逺山山逺行不近與子别山阿含酸赴脩畛中
流袂就判欲去情不忍顧望脰未悁汀曲舟已隠隠汀
絶望舟騖棹逐驚流欲抑一生歡并奔千里游日落當
棲薄繫纜臨江樓豈惟夕情斂憶爾共淹留淹留昔時
歡復増今日歎兹情已分慮况乃恊悲端秋泉鳴北澗
哀猨響南巒戚戚新别心悽悽久念攅攅念攻别心旦
發青谿隂暝投剡中宿明登天姥岑髙髙入雲霓還期
那可尋儻遇浮丘公長絶子徽音
　　　西陵遇風獻康樂(謝恵連/)
我行指孟春春仲尚未發趣途逺有期念離情無歇成
装候良辰漾舟陶嘉月瞻塗意少悰還顧情多闕哲兄
感仳别相送越坰林飲餞野亭館分袂澄湖隂悽悽留
子言眷眷浮客心迴塘隠艫栧逺望絶形音靡靡即長
路戚戚抱遙悲悲遙但自弭路長當問誰行行道轉逺
去去情彌遲昨發浦陽汭今宿浙江湄屯雲蔽層嶺驚
風涌飛流零雨潤墳澤落雪灑林丘浮氛晦崖巘積素
惑原疇曲汜薄停旅通川絶行舟臨津不得濟佇楫阻
風波蕭條洲渚際氣色少諧和西矚興游歎東睇起淒
歌積憤成疢痗無萱將如何
　　　酬從弟恵連(謝靈運/)
寢瘵謝人徒滅迹入雲峰巖壑寓耳目歡愛隔音容永
絶賞心望長懐莫與同未路值令弟開顔披心胸心胷
既云披意得咸在斯陵澗尋我室散帙問所知夕慮曉
月流朝忌曛日馳悟對無厭歇聚散成分離分離别西
川迴景歸東山别時悲已甚别後情更延傾想遲嘉音
果枉濟江篇辛勤風波事款曲洲渚言洲渚既淹時風
波子行遲務協華京想詎存空谷期猶復恵来章秪足
攪余思儻若果歸言共陶暮春時暮春雖未交仲春善
遊遨山桃發紅萼野蕨漸紫苞嚶鳴已恱豫幽居猶鬱
陶夢寐佇歸舟釋我吝與勞
　　　酬集賢劉郎中對月見寄兼懐元浙東(白居易/)
月在洛陽天天髙浄如水下有白頭人擥衣中夜起思
逺鏡亭上光深書殿裏渺然三處心相去各千里
　　　越中逢天台太一子(孟浩然/)
仙穴逢羽人停艫向前拜問余涉風水何事(一作/處)逺行
邁登陸尋天台順流下呉會兹山夙所尚安得聞靈怪
上逼(一作/通)青天髙俯臨滄海大鷄鳴見日出每與神仙
會來去赤城中逍遙白雲外莓苔異人間瀑布作空界
福庭長不死華頂舊稱最永懷從此遊何當濟所屇
　　　發越州赴潤州使院留别鮑侍御六言(劉長卿/)
對水看山别離孤舟日暮行遲江南江北春草獨向金
陵去時
　　　曹娥寄丁元珍(史館王相/)
谿水渾渾來自北千山抱水清相射山深水急無艇子
欲從故人安可得故人昔日此水上樽酒扁舟慰行役
津亭把酒坐一笑我喜滿顔君動色論新講舊惜未足
落日低回已催客離心自醉不復飲秋果寒花空滿席
今年却坐相逢處惆悵難逢别時迹可憐谿水自南流
安得谿舟問消息
　　　贈杜醇(越中/處士)　(史館王相/)
杜生四五十孝友稱鄉里隠約不外求耕桑有妻子杖
藜牧鷄豚筠筒釣魴鯉嵗時沽酒歸亦不乏甘㫖天涯
一桮飯宿昔相逢喜談辭足詩書篇詠又清泚都城聞
越客安居常在耳日月未渠央如何棄予死古風久彫
零好學少為己悲哉四明山此士今已矣
　　　寄題上虞蘇簿凝虚館(石延年/)
越基擅巖壑虚館宅其尤丹甍煜孤飛靈景邈四周山
髙晴若隂洞寒夏如秋錦幄檻花發玉環渠水流閒卧
真吏隠乍登迺仙遊居之冝民思無為兹宇羞
　　　再寄雲門運禪師(顔復/)
雲門山巔椶葉青雲門山脚隂谿鳴山翁毁服悖世榮
大心圎靜無能名松間一飰養槁形石壁㡬見秋苔生
愛山不免搜其情綴拾短闋成長行施子傳來竒可驚
爽濶空谷天外聲髙風擺蕩疑莖英
　
　
　
　
　
　會稽掇英總集巻十二
欽定四庫全書
　會稽掇英總集巻十三
　　　　　　　　　　　　宋　孔延之　撰
　　　傷越(陸龜䝉/)
越谿自古好風煙盜束兵纒已半年訪戴客愁隨水逺
浣紗人泣共埃捐臨焦賴灑王師雨欲墮重登刺史天
早晩山川盡如故清吟閒上鄂君船
　　　自洛之越(孟浩然/)
遑遑三十載書劍兩無成山水尋吴越風塵散洛京扁
舟泛湖海長揖謝公卿且樂杯中酒誰論世上名
　　　會二同年(白居易/)
一樽聊接故人歡百嵗堪嗟鬢漸殘莫見白雲容易愛
照湖澄碧四明寒
　　　春日思歸(王翰/)
楊栁青青杏發花年光誤客轉思家不知湖上菱歌女
㡬箇春舟在若耶
　　　越中攬古(李白/)
越王勾踐破呉歸義士還家盡錦衣宫女如花滿春殿
只今唯有鷓鴣飛
　　　越谿怨(後朝光/)
越王宫裏如花人越水谿頭採白蘋白蘋未盡人先盡
誰見江南春復春
　　　越中言事(咸通八年瑯琊/公到任後作)　(方干/)
異術閑和合聖明湖光浩氣共澄清郭中雲吐啼猿上
山上花蔵調角城香起荷灣停棹飲絲垂栁陌約鞭行
遊人今日又明日不覺鏡中新髪生
　　　其二
雲霞水木共蒼蒼元化分功秀一方百里湖波輕撼月
五更軍角慢吹霜沙邉賈客喧魚市島上潛夫醉筍莊
終歳逍遙仁術内無名甘老買臣鄉
　　　南游感興(竇鞏/)
傷心欲問前朝事唯見江流去不迴日暮東風春草緑
鷓鴣飛上越王臺
　　　懷會稽(錢昭度/)
斗牛星外翻成夢巢鳥枝南略寄身越國荷花八百里
别来誰是採蓮人
　　　憶越州(陳堯佐/)
越絶谿山第一州畫圖城郭㡬淹留閒思禹廟斜迴首
髣髴雲端見郡樓
　　　悼賢詩(并序/)　(劉彛/)
越州剡縣超化院皇祐辛夘春予寄居是邑民方阻饑
流莩千里集於城下縣令祕丞過公彦專勸誘豪族得
米二萬斛以救民明年又饑遂出常平錢萬緡請糴於
明歸以剡價中官取其贏米幾萬斛繼續民今尚憚其
不給也乃刻俸麥七十斛為種而假超化院左僧民之
田十餘頃役饑民耕種之明年得大麥五百餘斛嗣給
流民各俾歸業熈寧己酉春余倅永嘉就移湖北道出
剡谿民有懐過公者尚皆感泣而院僧聞其云亡尤増
痛悼因書屋壁繼以詩
良疇十頃接晴煙曽假過侯救旱年俸麥一車開德濟
流民千里荷生全人嗟逝水今亡已俗感遺風尚泫然
獨對老僧談舊事斜陽春色漫盈川
　　　越谿懷儼老(蘇舜欽/)
擊槳轉山曲雲閒谿更深鳬鷗帶波起藻荇共魚沈上
國久離意故人相念心天涯逢絶景不得對清吟
　　　越中懐古(魏庭堅/)
句無亭下駐驂騑鑑水寒光照客衣張翠鄂君舟上去
浣紗西子網中歸禹祠草樹空春色秦望風煙半夕暉
王謝勝遊何處問茂林脩竹尚依依
　　　墨池懷古(楊蟠/)
書畫嘗聞晉右軍當時深遁樂天真空山寂寞人何在
一水泓澄墨尚新靈運也思輕印綬季鷹還解憶鱸蓴
髙風夐古應相照共是知㡬此避身
　　　憶越(楊蟠/)
蓬莱閣面對青山地上遊人半是仙漁浦夕陽横掛雨
鑑湖春浪倒垂天髙城尚鎖當時月故殿空留㡬處煙
長愛剡谿堪乗興雪中曽棹子猷船
　　　過始寧故墟(謝靈運/)
束髪懷耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連緜白雲抱幽石緑篠媚清漣葺宇臨迴
江築觀基曽巔揮手告鄉曲三載期還旋且為樹枌檟
無令孤願言
　　　往臨川憶始寧山中(謝靈運/)
采菱調易急江南歌不緩楚人心昔絶越客腸今斷斷
絶雖殊念俱為歸慮款存鄉爾思積憶山我憤懣追尋
栖息時偃卧任縱誕得性非外求自己為誰纂不怨秋
夕長恒苦夏日短濯流激浮湍息隂倚密竿懷故叵新
歡含悲忘春暖悽悽明月吹惻惻廣陵散殷勤訴危柱
慷慨命促管
　　　蘇州李中丞以元日郡齋感懷詩寄㣲之及予
　　　輒依來篇七言八韻走筆奉答兼呈微之(白居/)
　　　(易/)
白首餘杭白太守落拓抛名來已久一辭渭北故園春
再把江南新嵗酒杯前笑歌徒勉强鏡裏形容漸衰朽
領郡慙當潦倒年鄰州喜得平生友長洲草接松江㟁
曲水花連鏡湖口老去還能痛飲無春來曽作閒遊否
憑鶯傳語報李六倩鴈將書與元九莫嗟一日日催人
且貴一年年入手
　　　除官赴闕留贈㣲之(白居易/)
去年十月半君來過浙東今年五月盡我發向關中兩
鄉黙黙心相别一水盈盈路不通從此津人應省事寂
寥無復遞詩筒
　　　遣興(杜甫/)
賀公雅呉語在位常清狂上疏乞骸骨黄冠歸故鄉爽
氣不可致斯人今則亡山隂一茅宇江海日凄涼
　　　壯遊(杜甫/)
往昔十四五出遊翰墨場斯文崔魏徒(崔鄭州尚魏/豫州啓心)以
我似班揚七齡思即壮開口詠鳳凰九齡書大字有作
成一囊性豪業嗜酒嫉惡懷剛腸脫略小時輩結交皆
老蒼飲酣視八極俗物都茫茫東下姑蘇臺已具浮海
航到今有遺恨不得窮扶桑王謝風流逺闔廬丘墓荒
劍池石壁仄長洲荷芰香嵯峨閶門北清廟映迴塘毎
趨吴太伯撫事淚浪浪枕戈憶勾踐渡浙想秦皇蒸魚
聞匕首除道哂要章越女天下白鏡湖五月涼剡谿藴
秀異欲罷不能忘歸帆拂天姥中歳貢舊鄉氣劘屈賈
壘目(一作/日)短曺劉牆忤下考功第獨辭京尹堂放蕩齊
趙間裘馬頗清狂春歌叢臺上冬獵青丘旁呼鷹皂(一/作)
(紫/)櫪林逐獸雲雪岡射飛曽縱鞚引(一作/跋)臂落􁟽鶬蘓
侯據鞍喜(監門胄/曺蘇預)忽如攜葛强快意八九年西歸到咸
陽許與必辭伯賞(一作/貴)遊實賢王曳裾置醴地奏賦入
明光天子廢食召羣公會軒裳脫身無所愛痛飲信行
藏黑貂不免敝斑鬢兀稱觴杜曲晩(一云/換)耆舊四郊多
白楊坐深鄉黨敬日覺死生忙朱門任(一云/務)傾奪赤族
迭罹殃國馬竭粟豆(漢有太常/三輔粟豆)官雞輸稻粱舉隅見煩
費引古惜興亡河朔風塵起岷山行幸長兩宫各警蹕
萬里遙相望崆峒殺氣黒少海旌旗黄禹功亦命子涿
鹿親戎行翠華擁英(一云/吴)岳螭虎噉豺狼爪牙一不中
胡兵更陸梁大軍載草草凋瘵滿膏肓備貟竊補衮憂
憤心飛揚上感九廟焚下憫萬民瘡斯時伏青蒲廷争
守御床君辱敢愛死赫怒幸無傷聖哲體仁恕宇縣復
小康哭廟灰燼中鼻酸朝未央小臣議論絶老病客殊
方鬱鬱苦不展羽翮困低昻秋風動哀壑碧蕙捐(一云/損)
㣲芳之推避賞從漁父濯滄浪榮華敵勲業嵗暮有嚴
霜吾觀䲭夷子才格出尋常羣兇逆未定側佇英俊翔
　　　還自會稽歌(并序/)　(李賀/)
庾肩吾於梁時嘗作宫體謠引以應和皇子及國世淪
敗肩吾先潛難會稽後始還家僕意其必有遺文無得
焉故作還自會稽歌以補其悲
野粉椒壁黄濕螢滿梁殿臺城應教人秋衾夢銅輦吴
霜㸃歸鬢身與塘蒲晩脈脈辭金魚覉臣守迍賤
　　　唐施肩吾仙居有感(陳堯佐/)
幽居正想餐霞客夜乆月寒珠露滴千年獨鶴兩三聲
飛下巖前一枝柏
　　　觀上林垍器(謝景初/)
作竈長如丘取土深於塹蹹輪飛為模覆灰色乃紺力
疲手足病欲憩不敢暫發窰火以堅百裁一二占里中
售髙賈鬭合漸收斂持歸示北人難得曽罔念賤用或
棄撲爭乞寧有厭鄙事聖猶能今予乃親覘
　　　寓懐會稽吴道子遇因師(鮑當/)
隠淪與釋子時予久往還覽照不自認况復思君顔昨
日山書至乃夢雲蘿間何必風韻息始覺萬境閒
　　　覆驗餘姚道中(王存/)
一夫死非命滌驗更兩吏一囚坐法誅三覆與衆棄去
年交阯敗殺戮無賤貴江淮屢歳眚積殍溝壑穢聖人
於赤子愛重若彼至謹小以遺大誰其原帝意
　　　范蠡(陸龜䝉/)
平吴専越祸胎深豈是功成有去心勾踐不知嫌鳥喙
歸來猶自鑄良金
　　　泊舟苧蘿山際題西施石(王軒/)
嶺上千峰秀江邉細草春今逢浣紗石不見浣紗人
　　　浣紗石上女(李白/)
玉面耶溪女青蛾紅粉粧一雙金齒屐兩足白如霜
　　　文種墳(石延年/)
至忠惜甘死越塞一墳孤勾踐非王者陶朱亦大夫碑
經山燒斷樹帶海潮枯泉下伍貟輩相逢相弔無
　　　王右軍(李白/)
右軍本清真瀟灑在風塵山隂遇羽客要此好鵝賓掃
素冩道經筆精妙入神書罷籠鵝去何曽别主人
　　　越女辭(李白/)
長手吴兒女睂目豔星月屐上足如霜不著鵶頭襪
　　　其二
吴兒多白晢好為蕩舟劇賣眼擲春心折花調行客
　　　其三
耶溪採蓮女見客棹歌迴笑入荷花去佯羞不出来
　　　其四
東陽素足女會稽素舸郎相看月未墮白地斷肝腸
　　　其五
鏡湖水如月耶溪女如雪新粧蕩新波光景兩竒絶
　　　西施(李白/)
西施越溪女出自苧蘿山秀色掩今古荷花羞玉顔浣
紗弄碧水自與清波閒皓齒信難開沈吟碧雲間勾踐
徵絶豔揚蛾入呉闗提攜館娃宫杳渺詎可攀一破夫
差國千秋竟不還
　　　經西施浣紗石(胡幽貞/)
徘徊浣紗石想像浣紗人碧水澄不流紅顔照之頻自
惜絶世姿豈與衆女隣一朝入紫宫萬古留芳塵至今
谿邉花不敢嬌青春
　　　越女辭(鮑溶/)
越女芙蓉衣浣紗清淺水心驚春色晩不敢思君子君
子縱我思寧來逺溪裏
　　　越谿女(于濆/)
會稽山上雲化作越谿人未破呉王國徒為西子身江
邉浣紗伴還金扼雙腕儵忽不相期恩傾趙飛鷰妾家
基業薄空有如花面嫁盡緑忩人猶自盤金線
　　　西施詠(王維/)
豔色天下重西施寧久㣲朝為越谿女暮作吴宫妃賤
日豈殊衆貴来方悟稀邀人傅脂粉不自著羅衣君寵
益嬌恣君憐無是非當時浣紗伴莫得同車歸持謝隣
家子斆顰安可希
　　　弔王右軍宅文(并序/)　(錢公輔/)
晉王右軍宅于越之蕺山今為浮圖而繪像存焉好事
者猶能指墨池鵝池之遺迹而表識其上予嘗恨東南
山之佳水之勝多奪於浮圗氏而衣冠隠淪無一人得
之者既過右軍宅擲文以弔之曰
晉去今兮千齡未餘彼山峩兮晉賢人之故居故居泯
其㡬時兮今變化於浮圗嗚呼傷哉絶雲巍崗葱葱蒼
蒼竹茂草美煙髙氣長古松蓊兮虬盤怪石呀兮虎驤
前稽嶺之横峙兮下鑑水之輝光逺市井之喧卑兮據
城壘之低昻春可遊而縱望兮夏可息而淒涼秋可登
而感槩兮冬可處而樂康無一時之不得宜兮環一目
而周四方真孤髙之所廬兮非醜族之能當生冝形體
之放浪兮死冝魂魄之棲藏嗚呼傷㢤彼靈何之兮黙
不聞一怪與一祥果無知兮徒結塞予之中腸果有知
兮奚坐視緇徒之賊戕將後葉之湮淪兮無能振其祖
芳抑亂離之荐遭兮百易主而百亡吾固弗得而知兮
兹涕泗而倘佯嗟道之衰兮異類蠧侵而日昌嗟越之
雄兮豈微一丈夫之勇剛如可贖兮雖萬金可捐萬室
可償胡恬夷而莫醜兮往往助資棟梁聊指文於山之
側兮將鑱石乎州之堂嗟嗟越人窮千萬春兮吾文之
弗忘
　　　讀漢書梅子真傳(梅堯臣/)
子真實吾祖耿介事炎漢權臣始擅朝忠良被塗炭羣
下莫敢言上書陳治亂是時卿大夫曽不負愧汗其文
信雄深爛然今可翫危言識禍機滅跡思汗漫一朝棄
妻子龍性寧羈絆九江傳神仙會稽隠廛閈舊市越谿
隂家山鏡湖畔唯餘千載名撫巻一長歎
　
　
　
　
　
　會稽掇英總集巻十三
欽定四庫全書
　會稽掇英總集巻十四
　　　　　　　　　　　　宋　孔延之　撰
　　　經蘭亭故池聨句(元本不注名/姓於聨句下)
曲水邀歡處遺芳尚宛然　名從右軍出山在古人前
蕪沒成塵迹規模得大賢　湖心舟已並村步騎仍連
賞是文辭㑹歡同癸丑年　茂林無舊徑脩竹起新煙
宛是崇山下仍依古道邉　院開新勝地門占舊畬田
荒阪披蘭築枯池帶墨穿　序成應唱道杯得每推先
空見雲生岫時聞鶴唳天　滑苔封石磴宻篠礙飛泉
事感人寰變歸慙府服牽　寓時仍覩葉歎逝更臨川
野興攀藤坐幽情枕石眠　翫奇聊寄策尋異稍移船
草露猶霑服松風尚入絃　山遊頗同調今古有多篇
　　　松花壇茶宴聨句
㡬歳松花下今來草色平　衣冠遊佛刹鼓角望軍城
亂竹邉溪暗孤雲向嶺明　遶壇煙樹老入殿雨花輕
山磬人天界風泉逺近聲　夜禪三世晤朝梵一章清
上砌莓苔遍縁窓薜荔生　焚香忘世慮啜茗長幽情
聚土何年置修心此地成　道縁雲起滅人世月虧盈
蟬噪林當曉虹生澗欲晴　水流驚歳序塵網悟簮纓
池上蓮無著籬間槿自榮　因知性不染更識理常精
從此應貪味非唯悔近名　山栖多自愜林卧欲無營
已接追涼處仍陪問法行　賞心殊未徧惆悵暮鐘鳴
　　　尋法華寺西溪聨句
常願山水遊靈竒賞皆遍(賈弇/)雲端訪潭洞林下徵茂
彦(闕允/初)枕石愛閒眠尋源樂清宴(吕渭/)探幽漸有趣憑
險恣流眄(張叔/政)竹影思掛冠湍聲忘搖扇(鮑防/)旁登樵
子徑却望金人殿(周頌/)蘿葉朝架煙松花暮飛霰(闕成/用)
蟬聲掩清管雲色縁素練(鄭槩/)從事暮澄清看心得方
便(嚴維/)攀崕屢迴互絶跡無健羨(闕允/初)野客歸路逢山
僧入林見(賈弇/)雲林會獨往世道從交戰(鮑防/)塔廟年
代深雲霞朝夕變(周頌/)潛流注隈隩觸石乍踐濺(闕成/用)
逸興發山林道情忘貴賤(鄭槩/)臨流日復夕應接空無
倦(嚴維/)
　　　雲門寺小溪茶宴懐院中諸公
喜從林下會還憶府中賢(嚴維/)石路雲門裏花宫玉笥
前(謝良/弼)日移侵岸竹溪引出山泉(裴晃/)猨飲無人處琴
聴淺溜邉(吕渭/)黄粱誰共飯香茗憶同煎(鄭槩/)暫與真
僧對遙知静者便(闕允/初)清言皆亹亹佳句又翩翩(庾騤/)
竟日懐君子沈吟對暮天(賈肅/)
　　　徵鏡湖故事
將尋鍊藥井更逐賣樵風(闕允/初)刻石秦山上探書禹穴
中(吕渭/)溪邉尋五老橋上覔雙童(嚴維/)梅市西陵近蘭
亭上道通(謝良/弼)雷門驚鶴去射的騐年豐(賈肅/)古寺思
王令孤潭憶謝公(鄭槩/)帆開岩上石劍出浦間銅(庾騤/)
興裏還尋戴東山更向東(裴晃/)
　　　自雲門還泛若耶入鏡湖寄院中諸公
山中秋賞罷溪上晩歸時(謝良/弼)出谷秦人望經湖謝客
期(吕渭/)日斜愁路逺風横畏舟遲(鄭槩/)章句懐文友途
程問檝師(嚴維/)淺沙游蚌蛤危石起鸕鷀(裴晃/)落葉飛
孤戍横塘向古祠(闕允/初)行行多興逸無處不相思(蕭㓜/和)
　　　秋日宴嚴長史宅
北客来江外秋山到越中(鄭槩/)故交多此見清興復能
同(裴晃/)落木秦山近衡門鏡水通(嚴維/)簷前苔繞砌籬
下菊成叢(徐嶷/)泫泫花承露泠泠葉動風(鄭槩/)巻簾看
彩翠對酒命絲桐(張著/)戊日辭巢燕商天向浦鴻(范綘/)
騫開通細雨笑語望秋空(劉全/白)嬾竹霜天緑殘花醉裏
紅(闕仲/昌)客㳺驚落葉更使恨風蓬(闕名/)
　　　嚴氏園林(六字/)
䇿杖山横緑野乗舟水入衡門(嚴維/)客來多從業縣僧
去還指煙村(鄭槩/)春韭青青耐剪香粳日日冝飱(王綱/)
自愧薄霑冠冕何如樂在丘園(闕仲/昌)鳥散紛紛花落人
行處處苔痕(賈全/)水池偏多白鷺畦隔半是芳蓀(段格/)
栁徑共知歸郭暮雲誰使當軒(劉題/)
　　　柏梁體狀雲門山物序(秦瑀/)
狀比也比與釋氏有藥草諭品詩家則六義之一焉義
取覩物臨事君子早辯不當有似是而非採詩之官可
得而補缺矣無以小言黙無以細言棄相尚佳句題於
層閣古者稱會必賦其能闕乎星郎主文賓賦所以中
㒞也
幡竿映水出蒲檣(秦瑀/)榴花向陽臨鏡粧(鮑防/)子規一
聲猿斷腸(闕聿/)殘雲入戶起爐香(李清/)晴虹夭矯架危
梁(杜弈/)輕蘿縹緲挂霓裳(袁邕/)月臨影殿玉毫光(吕渭/)
粉帶新篁白簡霜(崔泌/)玲瓏珠綴魚網張(闕允/初)髙枝反
舌巧如篁(鄭槩/)風搖寳鐸佩鏘鏘(秦瑀/)古松擁腫懸如
囊(杜倚/)雨垂珠箔映迴廊(闕聿/)薔薇緑刺半鍼長(鮑防/)
五粒松英大麥芒(李清/)古藤蚴蟉毒龍驤(杜弈/)深林怪
石猛虎藏(袁邕/)古碑勒字棊局方(吕渭/)山僧行道鴻雁
行(崔泌/)亭亭孤笋緑沈槍(鄭槩/)蜂窼倒挂枯蓮房(闕允/初)
燃燈幽殿星煌煌(杜倚/)
　　　花嚴寺松潭
山下花嚴會松間水積深(張叔/政)晩荷交亂影疎竹引輕
隂(嚴維/)雲散千巖暮風生萬木吟(吕渭/)循涯通妙理步
勝獲幽尋(賈弇/)望鳥知無跡看猿欲學心(周頌/)浮榮指
西景㣲尚寄東岑(鄭槩/)待月開山閤聞鐘出石林(闕允/初)
波文搖翠壁蟬響續幽琴(張叔/政)永日陪霜簡通宵聴梵
音(賈弇/)機閒任情性道勝等浮沈(闕成/用)賞異方終古佳
遊㡬度今(嚴維/)自然輕執簡寧敢忘抽簮(闕允/初)過見心
皆妄驅馳力未任(吕渭/)從來謝公意山水愛登臨(周頌/)
　　　入五雲溪寄諸公聨句(從一字/至九字)
東西(鮑防/)步月尋溪(嚴維/)鳥已宿猿又啼(鄭槩/)狂流礙
石迸笋穿蹊(闕成/用)望望人煙逺行行蘿徑迷(吕渭/)探題
只應盡墨持贈更欲封泥(闕允/初)松下流時何歳月雲中
幽處屢攀躋(張叔/政)乗興不知山路逺近縁情莫問日過
髙低(賈弇/)靜聴林下潺潺足湍瀨厭聞城中喧喧多鼔
鼙(周頌/)
　　　登法華寺最髙頂憶院中諸公(從一字/至九字)
身心(周頌/)城郭山林(闕成/用)望處逺到時深(張叔/政)雲崖杳
杳煙樹沈沈(賈弇/)嘯侣時停䇿探幽或撫琴(闕/)　得法
小枝小葉懐人如玉如金(嚴維/)月色前庭清静觀梵聲
初夜海潮音(吕渭/)思君子山深不可見登髙頂望逺欲
相尋(鄭槩/)何事歸舟客興棹不駛君不見紅蓮緑荇沙禽
(闕允/初)
　
　
　
　
　
　
　
　
　會稽掇英總集巻十四
欽定四庫全書
　會稽掇英總集巻十五
　　　　　　　　　　　　宋　孔延之　撰
　　　憶越州(陳堯佐/)
稽峰倚雲千仞髙澄湖倒影分秋毫當年逸賞有餘意
徘徊不忍移輕舠
　　　又
抽毫欲賦東南竒雲山好景慙有遺平波蕩瀁照湖渌
扁舟憶得遊春時
　　　和(張士遜/)
稽山巖壑深復髙思之誰妙丹青毫霜縑若得一千幅
伻圖何必乗蘭舠
　　　又
平湖八百里多竒君曽縱賞無餘遺不知風月誰為主
夷猶未必如當時
　　　和(晏殊/)
鑑湖清澈秦望髙涵虚逗碧供吟毫當時醉眼倚空濶
三江七澤才容舠
　　　又
湖山杳渺不可狀登覽幽求無所遺髙僧伴吟足清覽
見盡白蓮開落時
　　　和(吕夷簡/)
賀監湖邉山斗髙水軒水塢頻抽毫吟餘清興杳無際
揭篷聴雨登漁舠
　　　又
雲門雪竇阻清賞怳然目想心如遺前溪後溪月上處
千山萬山花發時
　　　和(薛奎/)
照湖方干吟格髙搜清研竒含爛毫天中無雲水中月
虚明晶曜㤀迴舠
　　　又
千巖萬壑争清竒天地靈秀應無遺吟舟恐在碧霄上
湖心澄波涵月時
　　　和(王隨/)
賀監賜湖名價髙雲山吟賞抽江毫澄波杳渺醉欲去
煙光水月留歸舠
　　　又
越山湖山何絶竒昔聞尋勝寧遐遺烟波無憶舊吟醉
方是致君堯舜時
　　　題袁秀才林亭(方干/)
清邃林亭指畫開幽巖别派象天台坐牽蕉葉題詩句
醉觸藤花落酒盃白鳥不歸山裏去紅鱗多自鏡中來
終年此地為吟侣早起尋君薄暮迴
　　　觀會稽圗(禇朝陽/)
良使求圖籍工人巧思饒全移會稽郡不散浙江潮夏
禹猶卑室秦皇尚斷橋宛然山水趣誰道故鄉遙
　　　宴榮二山人池亭(孟浩然/)
甲第開金穴榮期樂自多櫪嘶支遁馬池養右軍鵞竹
引攜琴入花邀載酒過山公来取醉時唱接籬歌
　　　水寺(李紳/)
煙波野寺經過處水國蒼茫夢想中雲散浦開江月逈
日曛舟暗海潮通坐看魚鳥沈浮逺静見樓臺上下同
聞道化城方便諭只應從此到龍宫
　　　新泉(當附雲/門寺)　(僧靈一/)
泉源新湧出洞徹暎纎雲稍落芙蓉沼初淹苔蘚紋了
將空色浄素與衆流分若對清宵月泠然夢裏聞
　　　望越亭(史館王相/)
亂山千頃翠相圍衮衮滄江去復歸安得病身生羽翼
長隨沙鳥自由飛
　　　越上聞子規(范仲淹/)
夜入翠烟啼晝尋芳樹飛春山無限好猶道不如歸
　　　諸暨道中作(范仲淹/)
林下提壺招客醉溪邉杜宇勸人歸可憐白酒青山在
不醉不歸多少非
　　　越中五詠(林槩/)
越絶烟光隠翠微蘭亭春色送行衣風清漢相鳴樵徑
臺古任公落釣磯繡被歌殘人竟逺桃花源静客忘歸
憑君莫上秦山望千古驪宫對夕暉
　　　野亭讌集(林槩/)
碧樹隂穠曲沼濱賞心何處樂遊頻東吴景物蘭亭晩
西洛煙光梓澤春香散落梅忘怨笛緑鋪幽草妬芳茵
風雲流散苦無定且學陽池倒載身
　　　離席(林槩/)
何處驪駒雜楚歌楚人歸思託雲蘿河陽望竟妾心逺
金谷别來郎恨多往事一春空物態閒情千里舊風波
歸時莫聴隴頭水腸斷不禁年少何
　　　西村(林槩/)
緑郊凝望久徘徊落日川原映古臺江上晩風三弄笛
隴頭春信一枝梅東西陌外煙光度紫翠峰前霽色開
不是羅敷莫迴首城南五馬使君來
　　　野塘(林槩/)
漠漠横塘一水通霏霏輕靄夕陽中吴娘晩唱穿菱葉
楚客春心託蕙叢煙外蒹葭閒倚路波間舴艋半凌風
江南景好遊人去二月大堤花豔紅
　　　得越(張伯玉/)
尺一除書與會稽陋儒何以報天輝豈惟大幕張紅斾
更得全家住翠㣲千騎晩隨龍節去一帆春送鷁舟飛
支離莫道攘空臂乞得越州金印歸
　　　清明日(張伯玉/)
毎年每遇清明節把酒尋花特地忙今日江城衰病起
佛前新火一爐香
　　　正旦呈諸僚友(張伯玉/)
拂霧酴酥酒滿巡越山如鬛水如鱗日邉雖望龍庭逺
海上初傳鳳厯新好景融融來破雪和風細細欲黏人
莫言老守無心計排比賓僚醉過春
　　　臘日喜雪(張伯玉/)
臘雪常聞百厲銷今年臘日雪飄飄山公預喜明年熟
擘畫開春買酒瓢
　　　過越(趙諮/)
地有千巖與萬津霸圖無計老青春抱冰謾刷棲山恥
争奈傾吴是婦人
　　　判官㕔新建夀樂堂(沈立/)
會稽四面是湖山亭在湖山勝絶間欄檻旋移芳草種
襟懷長伴白雲閒乍登頓覺詩毫健縱賞惟憂酒量慳
更是人生最榮處綵雲朝暮奉慈顔
　　　登會稽山(孫逖/)
稽山碧湖上勢入東溟盡煙景晝清明九峯争隠嶙望
中厭朱紱俗内探𤣥牝野老聴鳴騶山童擁行軫僊花
寒未落古蔓柔堪引竹澗入霜多松崖向天近雲從海
人去日就江村隕能賦丘嘗聞和歌參不敏冥搜信沖
漠多士期標準願奉濯纓心長謠反招隠
　　　採蓮曲(李白/)
若耶溪傍採蓮女笑隔荷花共人語日照新粧水底明
風飄香袂空中舉㟁上誰家遊冶郎三三五五映垂楊
紫騮嘶入落花去見此踟蹰空斷腸
　　　採蓮(賀知章/)
稽山罷霧鬱嵯峨鏡水無風也自波莫言春度芳菲盡
别有中流採芰荷
　　　春集皇甫秀才山亭(孟郊/)
嘉賓在何處置亭春山巔顧余寂寞者謬厠芳菲筵視
聴日澄澈聲光坐連綿晴湖㵼峯嶂翠浪多萍蘚何以
逞髙志為君吟秋天
　　　題越臺(張洎/)
我愛真人居髙臺倚寥泬洞天開兩扉邈爾與世絶縹
緲乗鸞女華顔映緑髪舉手拂煙虹吹笙弄松月森羅
窺萬象境異趣亦别何必服金丹飛身向蓬闕
　　　粤俗(謝景初/)
粤俗嗜海物鱗介無一遺蝦蠃味已厚况乃蟹與蜝潮
來浦嶼漲遮捕張籓籬潮去沙滿灘拾掇盈籬箕殺烹
數莫記瑣碎臭且竒苟務貪咀嚼寧識暴殄悲蛟蜃吐
雲氣腹以人為飴呀口日肥大洪波誰敢窺
　　　判官㕔新建夀樂堂(蘇軾/)
青山偃蹇如髙人常時不肯入官府髙人自與山有素
不待招邀滿庭户卧龍蟠屈半東州萬室鱗鱗枕其股
背之不見與無同狐裘反衣無乃魯張君眼力覷天奥
能使荆棘化堂宇持頤宴坐不出門收覽竒秀得十五
才多事少厭閒寂卧看雲烟變風雨筍如玉筯椹如簪
强飲且為山作主不憂兒輩知此樂但恐造物怪多取
春濃睡足午窓明想見新茶如潑乳
　　　雲門寺濟公上方偈(鮑防/)
已酉歲僕忝尚書郎司浙南之武時府中無事墨客自
臺省而下者凡十有一人會雲門濟公之上方以偈者
贊之流也始取於佛事云
　　　䕶戒刀偈
剖妄妄絶　決機機壊　彼堅剛刀　䕶聲聞戒
　　　茗侣偈(李聿/)
采采春渚　芳香天與　滌慮破煩　靈芝之侣
　　　芭蕉偈(杜弈/)
幽山淨土　生此芭蕉　無心起喻　覺路非遙
　　　山啄木
爾禽啄木　惡蠹傷木　愈木無病　巢枝自足
　　　澡瓶偈
靈圎取相　塵垢是澡　定水清淨　救彼熱惱
　　　山石榴偈(鄭槩/)
何方而有　天上人間　色空我性　對爾空山
　　　漉水囊偈(杜倚/)
裂素成器　給我救彼　密淨圓靈　䕶生絜水
　　　藤偈(李邕/)
得彼柔性　契兹佛乗　豈無衆木　我喻垂藤
　　　薔薇偈(崔泌/)
䕶草木性　植彼薔薇　眼根不染　見爾色非
　　　班穀杖偈
䕶性維戒　扶身在杖　動必由道　心無來往
　　　題天章寺偈(任逵/)
降伏心住　自在心住　有心且住　無心即住
　
　
　
　
　
　
　
　
　
　
　會稽掇英總集巻十五
欽定四庫全書
　會稽掇英總集巻十六
　　　　　　　　　　　　　宋　孔延之　撰
　　　　越世家史辭(司馬遷/)
太史公曰禹之功大矣漸九川定九州至於諸夏艾安
及苗裔句踐苦身焦思終滅彊吴北觀兵中國以尊周
室號稱霸王勾踐可不謂賢哉盖有禹之遺烈焉范蠡
三遷皆有榮名名垂後世臣主若此欲毋顯得乎
　　　秦德頌(李斯/)
皇帝休烈平一宇内徳恵修長三十有七年親巡天下
周覽逺方遂登會稽宣省習俗黔首齋莊羣臣誦功本
原事迹追首髙明秦聖臨國始定刑名顯陳舊章初平
法式審别職任以立恒常六王專倍貪戾慠猛率衆自
彊暴虐恣行負力而驕數動甲兵隂通間使以事合從
行為辟方内飾詐謀外来侵邉遂起禍殃義威誅之殄
熄暴悖亂賤滅亡聖徳廣宻六合之中被澤無彊皇帝并
宇兼聴萬事逺近畢清運理衆物考騐事實各載其名
貴賤並通善否陳前靡有隠情飾省宣義有子而嫁倍
死不貞防隔内外禁止滛泆男女絜誠夫為寄豭殺之
無罪男秉義程妻為逃嫁子不得母咸化亷清大治濯
俗天下承風䝉被休經皆遵度軌和安敦勉莫不順令
黔首修絜人樂仝則嘉保太平後敬奉法常治無極輿
舟不傾從臣誦烈請刻此石光垂休銘
　　　　曹娥碑(邯鄲淳/)
孝女曺娥者上虞曹盱之女也其先與周同祖末胄荒沈
爰兹適居盱能撫節按歌婆娑樂神漢安二年五月時
迎伍君逆濤而上為水所淹不得其屍娥時年十四號
慕思盱哀吟澤畔旬有七日遂自投江死經五日抱父
屍出以漢安迄於永嘉青龍辛夘莫之有表度尚設祭
誄之辭曰
伊惟孝女曄曄之姿偏其反而令色孔儀窈窕淑女巧
笑倩兮冝其家人在洽之陽大禮未施嗟䘮慈父彼蒼
伊何無父孰怙訴神告哀赴江永號視死如歸是以眇
然輕絶投入沙泥翩翩孝女載沈載浮或泊洲嶼或在
中流或趨湍瀨或逐波濤千夫失聲悼痛萬餘觀者填
道雲集路衢泣淚掩涕驚動國都是以哀姜哭市杞崩
城隅或有刻面引鏡剺耳用刀坐臺待水抱柱而燒嗚
呼孝女徳茂此儔何者大國防禮自修豈沈庶賤露屋
草茅不扶自直不斵自雕越梁過宋比之有殊哀此貞
勵千載不渝嗚呼哀哉銘曰
名勒金石　質之乾坤　嵗數厯祀　立廟起墳　光
于后土　顯昭天人　生賤死貴　利之義門　何悵
花落　飄零乃分　葩豔窈窕　永世配神　若堯二
女　為湘夫人　時効髣髴　以昭後昆
後漢蔡邕題其碑隂云
黄絹幼婦　外孫韲臼
　　　梁建安王造剡山石城寺石像碑(劉勰/)
夫道源虚寂冥機通其感神理幽深𤣥匠思其契是以
四海將寧先集威鳳之寳九河方導已致應龍之書况
種智圎照等覺徧知揚萬化於大千擒億形於法界當
其雲起攝誘之權影現遊戲之力可勝言哉自優曇發
華而金姿誕應娑羅變葉而塔像代興月喻論其跡隠
鏡譬辯其常照所以刻香望熛而自移畫木趣井而懸
峙金剛泛海而遴集石儀浮滬以遙渡並造由人功而
瑞表神力形器之妙猶或至此法身之極庸詎可思觀
夫石城初立靈證發於草創彌勒建像聖騐顯乎鐫刻
原始要終莫非禎瑞剡山峻絶競爽嵩華澗崕燭銀岫
巘藴玉故六通之聖地八輩之奥宇始有曇光比丘雅
修逺離與晉世于蘭同時並學蘭以慧解馳聲光以禪
味消形影厯遊巖壑晩届剡山遇見石室班荆宴坐始
有雕虎造前次有丹蟒依足各受三皈兹即引去後見
山祇盛飾造帶訏談光説以苦諦神奉㠯崖窟遂結伽藍
是名隠岳後蘭公剙寺號曰元花兹密通石城而拱木
扃阻伯鸞所未窺子平所不值似石橋之天斷猶桃源
之地絶荒茫以來莫測年代金剛欲基斯路自啓野人
伐木始通山谿翦棘藝麻忽聞空響此是佛地不可種
植心悟神封震驚而止又光公禪室耳屬東巗常聞絃
管韻動霄漢流五結之妙聲凝九奏之清響由是兹山
號為天樂至齊永明四年有僧䕶比丘刻意苦節戒品
嚴浄進力堅猛來憩隠嶽游觀石城見其南駢兩峯北
疊峻崿東竦圓岑西引斜嶺四嶂相銜鬱如鷲岳曲閒
㣲轉煥若龍池加以削成青壁當於前巘天誘其衷神
啓其慮心畫目凖願造彌勒敬擬千尺故坐形十丈於
是擎爐振鐸四衆爰始胥宇命曰石城遂輔車兩寺鼎
足而處克勤心力允集勸助疏鑿積年僅成面璞此外
則碩樹朦朧巨藤交梗後原燎及崗林焚見石有自然
相光正環像上兩際圎滿髙燄峰銳勢超匠楷功踰琢
磨法俗竦心邑野驚觀僉曰冥造非今朝也自䕶公神
遷事異人謝次有僧淑比丘纂修厥緒雖劬勞招奨夙
夜匪懈而運屬齊末資力莫由千里廢其積跬百仞虧
其覆簣暨我大梁受厯道鑄域中秉玉衡而齊七政協
金輪而教十善地平天成禮被樂洽瞻行衢而交讓巡
比屋其可封慈化穆以風動慧敎渙以景燭般若熾於
香城表刹嚴於淨土希有之瑞旦夕鱗集難值之寶嵗
時輻輳鎮南將軍江州刺史建安王道性自凝神理獨
照動容立禮發言成徳英風峻於間平茂績盛乎魯衛
自皇運惟新宣力邦國初鎮樊沔遷牧派江酌實樹聲
鞅掌於民政率典頒職密勿於官府炎涼舛和爰動勞
熱寢味貶常興居睽豫仁深祚逺徳滿慶鍾乗兹久禱
之福將致勿藥之喜所以休禎𤣥會竗應旁通有始豐
縣令吴郡陸咸以天監六年十月二十二日罷邑旋國
夕宿剡溪值風雨晦冥驚湍奔壮中夜震惕假寢危坐
忽夢沙門三人乘流告曰君識性堅正自然安隠建安
王感患未痊由於微障剡縣僧䕶造彌勒石像若能成
就必獲康復冥理非虚冝相開導咸還都經年稍㤀前
夢後出門遇僧云聴講寄宿因言去嵗剡溪風雨之夜
嘱建安王事猶憶此否咸當時憮然答以不憶道人笑
曰但更思之仍即辭去不肯留止心悟非凡倒屣諮訪
而慢色頗形詭辭難領拂衣髙逝直去靡回百步追及
忽然不見咸霍爾意解且憶前夢乃剡溪所見第三人
也再顯靈機重發神證縁感昭灼遂用騰啓君王智境
邈羣法忍超絶邁優填之至心踰波斯之建善飡瑞言
於羣聖膺福履於大覺倍増懇到會益喜捨乃開蔵冩
貝傾邸散金装嚴法身誓取妙極以定林止寺祐律師
徳熾釋門名盖浄衆虚心𢎞道忘已濟物加以貞鑒特
達研慮精深乃延請東行憑委經始爰至啓敕專任像
事律師應法若流宣化如陽揚舲浙水馳錫禹山於是
捫虚梯漢構立棧道狀奇肱之飛車類仙腹之懸閣髙
張圖範冠彩虹蜺椎鑿響於霞上剖石灑乎雲表命世
之壯觀曠代之鴻作也初䕶公所鐫失在浮淺乃鏟入
五丈改造頂髻事雖因舊功實創新及巖窟既通律師
重履方精成像軀妙量尺度時寺僧慧逞夢黒衣大神
翼從風雨立於龕前商畧分數是夜將旦大風果起拔
木十圍壓壊匠屋師役數十安寢無傷比及詰朝而律
師已至靈應之竒類皆如此既而謀猷四八之相斟酌
八十之好雖羅漢之三觀兜率梵摩之再覘法身無以
加也尋巖壁縝密表裏一體同影岫之縹章均帝石之
騘色内無寸隙外靡纎瑕雕刻右掌忽然横絶改斷下
分始合折中方知自斷之異神匠所裁也及身相克成
瑩拭已定當于萬字信宿隆起色似飛丹圓如植璧感
通之竗孰可思議天工人巧幽顯符合故光啓寶儀發
揮勝相磨礲之術既極繪事之藝方騁棄俗圖於史皇
追法畫於波塞青雘與丹砂競彩白鋈共紫銑争耀從
容滿月之色赫弈聚日之輝至於頂禮仰䖍罄折肅望
如須彌之臨大海梵宫之跱上天說法視笑似不違於
咫尺動地放光若將發於俄頃可使曼陁逆風而獻芬
旃檀隨雲而散馥梵王四鵠徘徊而不去帝釋千馬躑
躅而㤀歸矣初隠嶽未開野絶人逕及光公馴虎時方
雨雪導跡汚塗始通西路又東巖盤鬱千里聨嶂有石
牛屇止至自始豐因其蹄涔遂啓東道尋石牛通嶮不
資蜀丁之力文虎摽徑無待為人之威豈四天驅道為
像拓境者歟以大梁天監十有二年歳次鶉尾二月十
二日開鑿爰始到十有五年龍集涒灘三月十五日粧
畫云畢像身坐髙五丈若立形足至頂十丈圎光四丈
座輪一丈五尺從地隨龕光燄通髙十丈自涅盤已後
一百餘年摩竭提國始製石像阿育輪王善容羅漢檢
其所造各止丈六鴻姿巨相興我皇時自非君王願力
之至如来道應之深豈能成不世之寶建無等之業哉
竊惟慈氏鼎來拯斯忍刹惟我聖運福慧相符固知翅
城合契於今晨龍華匪隔於来世四藏寶奇可蹻足而
蹴三會甘露可洗心而待睿王妙慶現聖果於極樂十
方翾動䝉法縁而等度矣思柱石於天梯想靈碑於地
塔樹兹紺碣銘為勝幢金剛既其比堅鐵圍可與共久
式奉偈讃仍作頌曰
法身靡二　覺號惟億　百非絶名　萬行焉測　羣
萌殊感　聖應分極　釋尊隠化　慈氏現力　夐㢤
住縁　邈矣來際　求名受别　無垢立誓　凝神寂
天　降胎忍世　七穫厥田　八萬伊嵗　夷荆沈礫
　飛花散寶　夜燎明珠　曉漩翠草　一音闡法
三會入道　府豈虚植　縁固人造　曰梁啓聖　皇
實世雄　紺殿等化　赤澤均風　慈徧羣有　智周
太空　攝取嚴浄　匡飾域中　英英哲王　徳昭珪
璧　樂善以居　禮仁是宅　慧動真應　福交瑞跡
　儀彼旃檀　像兹寶石　五仞其廣　百尺其袤
金顔日煇　紺螺雲覆　頻果欲言　鵞綱將授　調
御誰逺　即心可觀　耆闍五峯　兹岳四嶺　緑篠
織煙　朱桂鏤影　泉来石嘯　風去巖浄　梵釋爰
集　龍神載騁　至因已樹　上果方凝　妙志何取
　總駕大乗　願若有質　虚空弗勝　刹塵斯仰
邈刼永承
　　　桐柏山金庭館碑銘(沈約/)
夫生靈為貴有識斯仝道夭云及終天莫返故仙學之
秘上聖攸尊啓玉笈之幽文貽金壇之妙訣駐景濛谷
還光上枝吐吸煙霞變練丹液出沒無方升降自己下
栖洞室上賓羣帝覩靈岳之驟啓見滄波之屢竭望𤣥
州而駿驅指蓬山而永騖芝盖三重駕螭龍之蜿蜒雲
車萬乗載旂斾之逶迤此盖棲靈五岳未暨夫三清者
也若夫上𤣥奥逺言象斯絶金簡玉字之書𤣥霜絳雪
之寶俗士所不能窺學徒不敢輕慕且禁誓嚴重志業
艱劬自非天稟上才未易可擬自惟凢劣識鑒鮮方徒
抱出俗之願而無致逺之力早尚幽栖屏棄情累留愛
巖壑託分魚鳥塗愈逺而靡倦年雖老而不衰髙宗明
皇帝以上聖之徳結宗𤣥之念忘其菲薄曲賜提引末
自夏汭固乞還山權憩汝南縣境固非息心之地聖主
纉厯復䝉縶維永泰元年方遂初願遂逺出天台定居
兹嶺所憩之山實惟桐柏實靈聖之下都五縣之餘地
仰出星河上參倒景髙崖萬沓邃澗千迴因髙建壇憑
岩考室飭降神之宇置朝禮之地桐柏所在厥號金庭
事昺靈圗因以名館聖上曲降幽情留信彌密置道士
十人用祈嘉祉越以不才首膺斯任永棄人羣竄景窮
麓結懇志於𤣥都望霄客於雲路仰宣國靈介兹景福
延吉祥於清廟納萬夀於神躬又願道無不懐澤無不
至幽荒屈膝戎貊稽顙息鼓輟烽守在海外因此自勉
兼遂㣲誠日夕勤劬自强不已翹心屬念晩卧晨興飡
正陽於停午念孔神於中夜將三芝而佇延飛九丹而
宴息乗鳬輕舉留舄忘歸以兹丹款表之𤣥極無曰在
上日鑒非逺銘石靈館以旌厥心其辭曰
道無不在若存若亡於惟上學理妙羣方用之日損言
則非常儵焉靈化羽變蜺裳九重嶤屼三山璀璨日為
車馬芝成宫觀虹旍拂月龍輈漸漢萬春方為千齡始
旦伊余菲薄竊慕隠淪尋師請道結友問津東探震澤
西遊漢濱依稀靈眷髣髴幽人帝明紹厯惟皇纂位屬
心鼎湖脫屣神器降命凡底仰祈靈祕瞻彼髙山興言
覆簣啓基桐柏厥號金庭喬峰逈峭璧漢分星臨雲置
墠駕岳開櫺磵塗蹇産林圻葱青誰謂應逺神道㣲密
慶集宫闈祥流罕畢其久如地其恒如日夀同南山與
天無卒更生變練外示無功少君飛轉密與神通因資
假力輕舉騰空庻憑嘉誘永濟微躬
　　　禹穴碑(鄭魴/)
惟帝世聖時必有符命在昔黄帝始受河圗而定王籙
宓戲得神蓍而垂皇策堯配璇璣玉衡以齊七政舜繼
成六徳文王獲赤雀丹書而演道定謨予亦以為禹探䰠
穴得開世之符而成厥水功夫神人合謀而行變化天
地定位隂陽潜交五行迭王斗建司節岳尊山而瀆長
川乃至日星雷風禎祥祕奥三綱五紀萬樂百禮人人
物物各由厥生無非𤣥功冥持至數脗合以及之者王
者奉天而行故聖神焉帝皇焉彼令如仲尼有徳而無
應故位止於旅人福弗及於生靈乃歎曰鳳鳥不至河
不出圗吾已矣夫然後知元命者軒告命者羲受命者
曰唐與虞成命者禹備命者文仲尼不受命乃假人事
而言故有宗予之說後代無作焉立言者壹仁義以束
世教瞽瞶蚩蚩使絶其非望法業之外存而不論予讀
夏書無是說司馬子長自叙始云登會稽探禹穴不然
萬禩何傳焉惑矣蒼山之瀦呀如淵如陵徙谷遷此中
不騫雨洗煙空􁀙然莫窮噫實禹跡之所始終唐興二
百八祀寶厯庚午秋九月予從事于是鄉感上聖遺軌
而學者無述作禹穴碑亷察使舊相河南公見而銘之
　　　銘(元稹/)
禹穴冝載夏與秦胡為而不載(禹貢無說秦始皇游會/稽李斯刻石亦不言)
古而不載遷與鄭胡為而載(始司馬遷自叙探禹穴而/後千百年無說至鄭乃制)
(此/碑)予以為天徳統萬止言其盖(言其盖萬物以生非談/天氏所謂盖天者也)
地徳統萬止言其載(言其載萬/物以生也)堯徳統萬止言其大千
川萬山皆禹之會(讀為會/稽之會)符一穴(禹穴藏五符統/而言之故曰一)不足
為最故夏與秦俱不之載而人以之昧雖山之堅雖洞
之濊有時而堙有時而兊嵗其萬千風雨濤汰亡其嵌
呀叢是蘙薈鄭與遷斯碑斯載時斯時之賴
　　　書戒珠寺(趙璘直/)
浙東觀察治勾踐故城其東北三里有山曰蕺蕺蔬類
也傳云昔越君所嗜常採於此遂用名之在晉為王逸
少别址尚留故池與祠堂又云陳大建初有天竺徒聴
門踰顛辯博神異及死葬山上其形數見後夢語其門
人曰必為臥像屋之壓我則不見為之果如言而所構
華壯敞絜甲於郛内所謂昌安寺者其後二百七十餘
年學人懐表猶病正位未廣繕治益嚴又十年值會昌
廢毁之數獻文皇帝君天下大中初復許郡府量立寺
宇而越州得其五昌安在詔中六年六月又别以戒珠
為名觀察使尚書李公襃實司其事當是時其徒多罷
去或不任事而懷表復顓其勞今則崇構真就矣學者
或去或没獨懐表齒且耄精恪如初可歡乎余長慶中
始冠將為進士生寓此肄業時懐表已名字衆人中及
開成繕治始休工余以前讎校祕書逰越與懷表復相
遇蘄余為記逮今二十二換四時矣中間遭罹丘墟又
重樹立於人事悲歡不可遽數循分累寸奇蹇塵寰晩
守江嶺强號顯達而表公不離繩榻㡬覩廢興雪頂絲
睂始終一趣可謂行充於内而福持於外者矣余既詳
其本末思有以傳扵綿長客有前藤州刺史駱巽與聞
之喜曰某蕺山之下寄居人也且與表公逰甚乆歸願
買石以刻遂筆以授之咸通三年正月二十五日中大
夫守衢州刺史趙璘直書
　　　大龍泉寺碑(并序/)　(虞世南/)
昔軒轅之臺表於大荒之野靈光之殿存乎曲阜之鄉
然皆起滅不停苦空無我遺風餘跡尚或可觀况佛刹
浄居金剛福地百靈之所翊衞萬善之所扶持冝其踰
億刼以永存厯三災而彌固者也龍泉寺者晉咸康二
年縣民王湯及虞𢎞實等之所建立二人以宿植之良
因修未來之勝果爰捨浄財興新福事雖宏壮未極而
嚴浄有餘其地勢則憑峻嶺以為墉縈長江其如帶乃
於形勝之所式建方墳背巘面流亭然孤立譬羣峰之
望泑澤若圓嶠之汎滄溟棲真之致莫與為儔道場之
建于兹二百年矣值梁室板蕩大盜潜移四海沸騰九
夷交亂其壯騎之所憑陵戎馬之所躪轢燎原薙草邑
無遺噍玉堂金穴餘構莫存甲第髙門尺椽皆盡浙河
之左尤鍾其弊于時禹川殷阜舉袂成帷雲棟繡連雕
甍綺閣皆夷漫滌蕩萬不一存潤屋為墟曝骸如莽家
靡餘爨路無行跡唯此伽藍嶷焉不動清梵夜響和鈴
旦揚行人宴嘿風塵無警或有履鋒介士彎弧劍客莫
不釋戈免胄望崖頂禮豈非慈善幽賛功徳冥符能伏
獯戎善和怨敵斯固三寶之力不可思議但自創立以
來多厯年所時經理亂道或汚隆冬室夏堂亟多頽毁
禪思或擾分衞罕周乃有清信士女若干人咸撤布帛
隨時喜捨步影揵搥資待無缺有仁祠焉有浄衆焉籍
四部之䕶持起十方之迴向低頭合掌並趨菩提彈指
散花皆成妙道然佛法難逢人身易失傳火交謝念念
不留閱水成川滔滔莫反寧可宴安巢幕甘寢積薪沈
溺蓋纒不求解脫實冝出愛網同䕶法城修福不捐至
誠必感大悲汲引義非虚說庻憑願力俱證道場是用
鏤之金石咸題姓字貽諸不朽乃作銘曰
正教既隠　像法斯備　柰苑祇林　香城金埊　鳥
跂連屬　鷄飛相次　像設閒安　斯為佛事　乃建
靈塔　傃江之永　棟宇既修　雕龕斯整　負岩面
壑　棲雲倒景　澹爾智流　嶷焉仁靖　方丈淨室
　四柱寶臺　運遷時謝　日往月來　桂棟或朽
蘭橑將摧　珠幡掩色　寶網凝埃　篤矣清信　共
𢎞利益　或捨衣裘　咸傾粟帛　造新葺故　呈材
獻石　埊擬金繩　供同香積　世諦虚假　色相非
真　棲託嘉樹　迴環苦輪　唯我浄域　出要良津
　勝業可久　暉光日新
　　　秦望山法華寺碑序(李邕/)
昔者法王道開堀山相現曽是大事職非小縁順喻孔
多證入彌逺故以三界為宅五濁為火四生為子六度
為門一乗為大車十方為長者轉置熱惱之衆延集清
涼之都念兹在兹廣矣大矣法華者晉義熈十二年釋
曇翼法師之所建也師初依廬山逺公後詣關中羅什
深入禪慧尤邃佛乗雖禮數摳衣而名稱分坐與沙門
曇學俱遊會稽覯秦望西北山其峯五蓮其溪雙帶氣
象靈勝林壑虚間比興耆闍營卜蘭若羞涅槃食納如
来衣專積法華永言寶意感普賢菩薩為下俚優婆提
狶子於竹筐寄釋種於蓬室師以縮屋未可枕屐乃明
移出樹間延入舍下及杲日初上相光忽臨乗六牙衞
八部勝幡虹引妙樂天迎瑞相騰雲遙裔上漢師想望
太息沈吟永懐葉公好龍已遇真物羅漢測佛未了聖
心於是苦行自身炯誡通夢宛如昔見彌恨前非象勸
持經嘗難其語夾夾聴法不易其人矧乃攝以蜂王吼
以師子禮謁者掎其裳袂讃歎者合其風雷時太守孟
顗以狀奏聞以為寺則知妙法者真如之正體蓮華者
浄道之假名是故崇厥經署於牓入無量義成不住因
至若髙僧慧基邑人陳載皆踵武扳跡傳燈襲明或五
柱範堂或七寶規殿立普賢座追連弗藍龍王讓池雁
子疏塔迦羅衛國連至雲山浄明徳宫更開日月固足
以發慧印啓𤣥門入位畢臻出家偕應則有持證等觀
永藏同流或慧舉十徵或昭明再造或簡文瑞像或武
帝香鑪寶鈴吟風珠幡交露僧瑤墨意畫長豪之妙光
宫女綖功織大身之變相次有陳隋國施州邑吏桓百
寶盈於九偶羣經備於三藏所以神鍾警夜保賢聖之
天居祥烏肅賓迓軒盖之雲集忍辱靈草捃萋萋扵
小莖優曇異花搴灼灼於喬榦故得人天迴首江海因
聲芭蕉遇雷倐焉滋茂葵藿隨日至矣勤誠登山而野
曠心空浴水而垢除意浄施及先律師道岸今弟子釋
儼並身林乆伐禪刺都遣性通七事戒揔八關金杖五
分優劣既等繒綵四道功徳豈殊甘露有加香油不墜
頃者豪州刺史前此邦别乗太原王公名弼法海廣大
慧炬融明徳立於衷義開於物郅惲致主之節有耿扳
竿葛亮報國之誠不忘草奏夫人武氏佩服真空干櫓
正櫓正覺及男緬緒等惟肖二尊克慎三業若行若坐
依佛依僧去煩惱之外糠得慈悲之内實起普賢臺一
級冩法華經千部廣化人吏大啓津途即普賢臺立法
華社毎年二月重會一時且地効其靈山呈其秀有上
座正覺寺主道解都維那神慧僧表道賓律師行深慧
燈集衆材為林衆器成樂一體和合互用住持相與王
公曰夫名者事之華碑者物之表其或表不立則瞻仰
失容名不興則讃述無地願言刻石是用齊山朝散犬
夫前侍御史今都府户曺袁公名楚客其皎如日其心
如丹負兼濟之雄才託演成之雅意顧慙作者徒使懵
然其辭曰
會稽南山　秦望北寺　髙僧往還　聖跡標竒　耆
闍北峯　法華取義　羣公䕶持　厯國檀施　陸寶
大來　海珍總萃　幡影連珠　像光發瑞　臺壓龍
首　殿開鳥翅　象駕菩薩　烏迎車騎　異香馝馞
　神鍾髣髴　松巘蕭疎　竹澗葱翠　綱紀有條
禪律不墜　掾曹正直　别乗仁智　作為碑版　讚
述名字
　
　
　
　
　
　
　
　
　
　
　會稽掇英總集巻十六
欽定四庫全書
　㑹稽掇英摠集巻十七
　　　　　　　　　　　　宋　孔延之　撰
　　　王右軍祠堂碑(王師乾/)
公諱羲之字逸少琅邪臨沂人也原夫在天呈象箕昴
垂其宿在地成物嶽瀆曜其英藴粹含精孕靈誕秘降
為人傑君酌其休自黃龍紀德帝軒握大寶之符丹烏
啟瑞周儲開氏姓之兆爾其吉駿誠感標秀質於文昌
離翦止殺協英圖於武帳既而吕刀慶逺郭筮靈長或
瀏瀏風松或爛爛巖電盛哉茂族其昭昭乎繋德象賢
為海内之冠冕國史家牒可略言焉曽祖覽清河太守
宗正卿光禄大夫即丘子劉德智畧始參宗正蔡義經
術初登大夫故得象海括河昇高能賦祖正散騎常侍
父曠建威将軍淮南内史建始侯應德璉之規獻入掌
禁中韓安國之嚴明才兼閫外公之生也踐得二之機
應五百之慶骨鯁清貴鑑裁端疑夷簡澹雅魁梧頺放
性敖如也深為從伯大將軍敦丞相導之所器重學摠
墳素藝苞流畧書窮八體才贍五能至若垂露崩雲芝
英薤葉鸞迴鵲顧之巧虎踞龍騰之勢信可挺拔終古
輝映來今者乎我大唐太宗文武聖皇帝甄陶堯舜漂
滌羲軒物色賢良夢寐前載萬㡬之暇宏覽典墳得之
右軍欣然師範親紆聖㫖製讚論焉其畧曰詳察古今
研精篆素盡善盡美其唯王右軍乎心慕手追此人而
已斯乃萬代之榮觀也與夫周表商閭漢修樂墓故不
同年而語矣時太尉郗鑒負佐命之勲居台鉉之貴使
求佳壻于文獻公公令東廂自觀之子侄聞者莫不聳
身矜持公獨坦腹而不屑意竟當選矣起家秘書郎石
渠奥府天禄仙臺遂非揚雄劉向之才華班固左思之
覃思筆削之舉不亦難乎征西庾亮請為參軍累遷長
史參豫謀謨摠統綱紀魏陽元之領䄂早歴清階温太
真之鮮明遽登英位兼此二美在我公焉遷寧逺將軍
江州刺史滙澤西浮潯陽重鎮伊昔南夏埓擬扶風江
湖涾湤丞廬嵬崫所以山藪藏疾川澤納汚非無草竊
之人實有萑苻之盜下車無何梟音遽革公譽望幼挺
才器夙彰聲名洋溢公卿藉甚識與不識莫不引領而
思交知與不知咸願舉手而同薦頻召為侍中吏部尚
書皆不應命常伯補衮冢宰提衡唐虞則龍作納言漢
魏則貂蟬近侍卒不降志保真恬怡荀卿所謂德行髙
則驕富貴禮義重則輕王公於右軍見之矣復授護軍
将軍亦推遷不拜除右軍将軍㑹稽内史甌越奥區地
惟闗輔浙河襟帶秦嶺股肱士女殷繁商旅聯槅一都
之㑹氓俗難循公示以威恩孚以誠惠敦學校勸農桑
梟雄猾賞㢘孝未踰朞月風化大行然後致書朝端以
誡執事詞理鯁亮言㫖切直豈徒賈生流涕孟軻浩然
而已哉既而金行不競小人道長興言慷慨峻誓墳塋
隨時巻舒闗國隆替即不屑之願徇長往之誠窮逰名
山徧歴滄海捐龜組禠龍章練金膏屑瓊蘂濬曲水茂
蘭亭開禮賢之館引貞肥之客於是謝安孫綽李統許
詢支遁許邁之儔若非(闕/)首謝時即是文章冠代何甞
不攀勝慕德夕處朝逰公自為之序以申其志也竟以
樂死遂其初情春秋五十有九卒于㑹稽之里第朝野
軫慟郡縣傷嗟路泣行號風悲日慘豈徒舂者不相工
女輟機而已哉追贈金紫光禄大夫諸子仰遵先㫖固
讓不受公有濟天下之心藴公輔之量智度淹曠規模
宏逺抱劉琨之氣嗟地狹而不容懐樂毅之才歎主昬
而弗用有以知晉室之不延也夫盛德之祀綿于百代
公侯之𦙍必復其先自晉迄陳統㑹稽時殆逾數十可
謂英英門户矣既而黃旗霸盡紫葢英衰衣冠咸返帝
鄉禮樂並歸宸甸子孫流落今為居人十二代孫庭之
祐之愔愔善人髙尚其事貞不絶俗隱不違親偃仰琴
書逍遥魚鳥雖心懐追逺之道而家迫屢空之恨遂使
烝甞久曠享德無依樂毅之後未封若敖之魂遂餒師
乾幸因承乏叨佐越藩仰休烈而延聳俯遺塵而景慕
敬聚宗族隆構清祠靈宇森邃脩廊轇轕時思之禋再
茂如在之敬踰明筌壁葯房曄晨風而轉翠蕙餚蘭藉
順四序而流馨北望蕺巖題扇之風更逺東連竹徑養
鵞之沼彌清西接邑居朱城麗日南通阡陌翠栁含烟
加以萬壑爭流千巖競秀澄湖湛鏡漬星象於波瀾洞
穴封金孕靈符於宛委信允常之勝境勾踐之名都焉
從十一代孫正議大夫守越州都督上柱國公士希俊
師乾八從兄也操行端舉風神朗邁汪汪焉人不能測
澟澟然吏不敢犯愛人如父母摘伏若神明春露流滋
厮庶銘其巨惠秋霜泛簡豪猾肅其嚴威逰刃有餘雍
容多暇乃昌言曰陸機文字猶陳祖德潘岳詞賦先述
家風况我族盛門昌首出天下爰自著姓以迄于今莫
不儀表三台抑揚二鉉英賢濬發才産光揚苟無述焉
寧昭勲績恭承嘉命敢不云乎師乾學非覘古文慙秀
異聊申舉一詎述芳猷敬疏無愧之詞庶披文以見質
公有七子並有重名晉史詳矣或早終絶嗣或無子國
除其有子孫蟬聫以暨今日者其唯黃門乎可以配享
祖宗列為昭穆矣又諸與公交遊者英貴特達勲績昭
著獨謝太傅乎今配食賓筵矣從十四代孫石城寺僧
道敬金庭觀道士道崇研空兩諦覈妙重𤣥入龍藏而
㝠搜逰鳯京而賾秘從十四代孫朝議郎行歙州黟縣
令爽銅章撫俗墨綬親人惠訓浹於重東謳謡光乎單
父從十六代孫𤣥慶令嗣賢文毒師𤣥保家等並晦迹
林泉脱屣纓冕追仲長之逸軌慕郭舉之髙蹤共扇家
風同宣祖德殫素産頌洪猷勒琬琰於東甌俾庶㡬于
南峴其辭曰沂波括地緱嶺干天代載雄傑奕葉英賢
三槐繼軌九棘蟬聮盛哉茂族人無間然秦則離翦漢
惟吉駿武帳揚暉文昌挺韻象賢踵德誕生英俊汪汪
萬頃森森千仞常伯獻替納言喉舌僉曰具瞻是屬明
哲竟不降志朝其不屑霜氣稜稜風威切切匯澤西楚
稽岫東甌人稱險􁂌俗號輊浮威而不猛善而能柔獄
囚靡滯庭事無留有道則仕無道則亡闗國隆替與時
行藏屑瓊膏銑晦景韜光山川益秀草樹増芳我唐太
宗兮皇王冠文經天地兮武戡亂欽墨妙兮右軍發睿
詞兮制幽讚敏兮叨紀綱佐郡未理兮泛沂康欽族祖
之休烈峻祠宇兮蕺巖陽明德惟馨兮茂烝嘗子孫不
知其所以遂刋石而傳芳
　　　漢髙士嚴君釣臺碑(梁肅/)
先生諱光字子陵㑹稽餘姚人也名闡于漢光武之世
東觀書實載其事當哀平之後天地既閉先生韜其光
隠而不見建武反正雲雷既定先生全其道而不屈消
息治亂之際巻舒夷曠之域如雲出于山㳺於天復歸
于無間不可得而累也則激清風聳髙節以遺後世先
生之道可見于是矣或曰人倫大統莫大乎君臣崇德
致用莫盛乎富貴而子陵以賤為貴以臣傲君二者其
失於教與君子曰不然夫賢哲之道一動一靜動而用
者功濟乎當世靜而不用者化光于無窮故許由于堯
先生于漢皆不易乎世游方之外俾後之人聞清風而
嚮慕焉葢運有㑹事有行伊吕遇湯武而立大功子陵
遇世祖而立大名去就不同同歸乎道焉嵗在大梁予
涉江自富春而南訪先生遺塵則釣臺尚存仰聆德風
刻頌于石其文曰
季葉浩浩　　　澆風蕩淳　　　先生栝囊
鳥獸同羣　　　四海既平　　　故人為君
富貴於我　　　有如浮雲　　　召至禁中
告歸江濆　　　下視天子　　　上動星文
接輿肆狂　　　孤竹求仁　　　介推山死
龔勝蘭焚　　　猗歟先生　　　異乎斯人
俯仰世道　　　從容屈伸　　　清谿悠悠
白石磷磷　　　遺風是仰　　　終古不冺
　　　開元寺律和尚塔碑銘(并序/)
釋氏先律師諱曇一字曇𦙍報年八十僧夏六十一以
大厯六年十二月七日滅度于越州開元寺遷坐起塔
于秦望山之陽制縗㑹葬者以千百數大師本南陽張
氏曽祖隋太常恒始家㑹稽之山隂大師誕鍾粹氣聰
悟夙發幼學五經因探禹穴至雲門寺遂依沙門諒公
出家景龍中剃度尋受具戒天縱辯慧益之以軌儀翕
然已為人望矣開元初西遊長安觀音亮律師見而竒
之授以毗尼之學又依崇聖寺檀子法師學俱舎唯識
從即度沙門善無畏受菩薩戒深道覩奥出類拔萃朞
月之間名動京師大師崖岸峻峙機神坦邁體識詳雅
應用虚明得三藏之隱賾究諸宗之源底加以素解𤣥
儒旁摠厯緯長老聞風而悦服公卿下榻以賓禮由是
與少保兖國陸公象先賀賓客知章李北海邕徐中書
安貞褚諫議庭誨及涇縣令萬齊融為儒釋之逰莫逆
之友其導世皆先之以文行𢎞之以戒定入蘭室而馨
香自發臨水鏡而豪髮必鑒不知其所由然矣開元二
十六年復歸㑹稽謂人曰三世佛法戒為根本本之不
修道逺乎哉故設教以尸羅為主取鄴郡律疏合終南
事抄括其異同詳發正義學徒賴焉大凡北際河朔南
越荆閩四分之宗自我而盛烈炬之破昏黒羣流之赴
淵澤適來之時化行也如彼有為而生乘化而息草木
潛潤慈雲無心適去之時處順也如此人世遷轉道存
運在瞻望不見寂寥空山哀哉銘曰
越水漫漫崇山迴合大師化滅式建靈塔緬慕上士誕
修淨法有威有儀不穿不雜德溥化洽雲從海納勒碑
垂後千萬億刼
　　　大夫種銘(并序/)　(李觀/)
嗚呼種知呉之可以取知越之可以强而不知身之進
退存亡沈吟躊躇以至于非辜哀哉斯由淳德離披衰
世難維故獨正者不得以鎮邪獨信者不足以塞疑夫
周公孔子聖人也尚有彼婦之歌鴟鴞之詩矧乎其下
之人乎然齊桓公終任夷吾晉文公不疑五臣數子者
竟能挈五霸之器加二君之身臣無所反側君無所短
長下冠列國上尊時王惟齊晉之區區行何道而臻斯
之偉歟殆非二君能推心于數子俾數子得不失夫進
退存亡者乎使夫句踐既舉全呉乃授霸圖建國之權
付種之能必將合諸侯而朝中原提封呉越之邦接跡
桓文之勲則句踐為霸君種為霸臣必矣何尚乎浮洞
庭去故國為天下之旅人哉甞用種之謀若有之思越
人之力尚剋之苟天不永越年越亦不愛種賢越不能
䘏其𦙍種是以誅其身噫范生之書未釋于手越王之
劒已承其咽哀哉且㑹稽之羞非越能復惟大夫之復
大夫之死非長頸背義亦大夫之非智哀哉詢種之名
不登于三仁求種之墳不在于九原勒銘以備脱簡終
古以慰枉魂銘曰
越山嶈嶈呉江滮滮㑹稽之圍姑蘇之讎敵國既亡大
夫何哉不知其去空知其來子胥至忠不信於呉鴟夷
知機浩然乘桴君胡役役謀國遺軀或曰不然吉凶相
賓不有覆車孰懲為臣不有泛舟孰為濟人道無全功
用有屈伸冥然陳力得於開巻神能感我彷彿如面往
者之悔來者之憲志于𤣥石將懋將唁
　　　唐通和先生祖君墓誌銘(許鼎/)
先生諱貫字子元范陽人曽祖濟蜀州司馬祖計掌膳
郎父斌守真不仕先生性寛平家人州里莫得見其喜
怒長短頗覽書傳尤工詩句天才器識少有倫侣益修
黃老之術初賀監知章得攝生之妙近數百年不死負
笈賣藥如韓康伯近于台州上升徧于人聽元和己亥
年先生遇之謂先生曰子寛中而柔外可語以至道也
僊家品級如青紫基級不可驟致必以退節為首退節
則寡欲寡欲則神逸神逸則無為無不為也反此而求
道猶却走以追奔也子其志之後遇今嵗遇爾于小有
也乃授斷穀丹經先生盟而受之吞一粟則十年不飢
門人得之皆符經訣于是先生道譽喧動公卿耳目求
見就謁凡累十人丁酉年鄂侯楊公為華牧張公乞丹
於先生先生曰學道先乎飬神然後吞藥藥吏也神君
也君逸于上吏勞于下以勞助逸是謂萬畢貫將吞丹
也坐忘所思行忘所之却視其身蕭寥希夷所以絶穀
十年不飢今張公萬乘柱石百姓父母一物失所必軫
於懐欲無勞神其可得乎雖九轉還丹亦無補也公曰
其言至矣己亥年秋九月先生召門人聓姪曰二儀者
萬有之逆旅兩曜者百靈之燈燭欲燈燭之不曉安逆
旅之不去怪矣况賀公之期至矣乃就沐浴如有所候
粤八日奄然委化壽九十有五先生夫人胡氏蚤死無
嗣一女適張審言無男一女適黃虞卿雖别族姓皆得
鳯毛伏覽經法養志丘園聲華藉甚則曰先生無愧矣
始刻石子聓與表姪孫謝隲門弟子閔仲孚等議曰昔
婁妻諡其夫曰康至今韙之二三子得不以黔妻為式
乎我先生聽於無聲視于無形不曰通乎言不訟物之
短心不繋時之非不曰和乎謹號通和先生以彰先生
之德也何如僉曰俞遂刻號于石其年冬十一月十一
日葬于宅東北隅附胡夫人墳右世禮也鼎亦先生所
教者奉門人聓姪命為墳表銘曰
北西山南東湖水為陵山為洿先生名字終不誣
　　　祖先生墓誌序(徐鉉/)
門生彭汭江夏人既登第還鄉明年補本郡司倉掾甞
豫社祭宿齋于郡之延慶院獨處一室既寢而精爽不
寧展轉至四更乃得寐夢一白衣書生入户謂汭曰某
甞述少文詞在此室中司倉當見之邪汭辭以未見書
生曰試為讀之言訖而去及寤猶四更也因呼僕秉燭
周視牆壁間意有留題者而都無所見唯户扇下有石
方尺有咫泥土覆之就視彷彿有賀監字乃知此是也
祀事既罷命移置階前以水滌之文字依然即進士許
鼎所纂祖先生墓銘也問其人云十年前院側數十步
官置瓦窰掘地得之掌役者軍吏也不能周知但見其
有文因惜不毁而置于是案賀監以天寶二年始得還
鄉既而天下多事遂與世絶至于呉越故老亦不能知
其所終微彭子之夢則賀監輕舉之跡與祖君髙尚之
節皆堙没矣夫史臣不書神仙之事先聖亦不以此為
教然其清心鍊氣全神保精冥然與天地合德聖人出
於自然賢人可以積習老氏之𤣥㫖不可誣也真靈之
意欲使殆庶之士自强不息故必存不朽之迹以示於
世此許生所以見夢也彭子性恬淡寡辭安貧好學故
能自奮于白屋之下而神交于古人亦可尚也愚甚竒
其事因為之序
仲淹自丹陽移領㑹稽郡行之日過邵疏逸人溪齋因
話照湖事逸人曰客有自江夏寄唐人許鼎所撰祖先
生墓誌頗言賀監之異出而示之辭精理逺徐常侍鉉
為之别序既抵郡訪天長觀即賀公之舊居也款其真
堂卑陋已甚乃命工度材而新之又刻徐公所序之文
以廣遊人之觀採焉尚書吏部員外郎知越州軍州事
范仲淹述康定元年三月二十日立
　　　法華寺戒壇院碑(萬齊融/)
或曰佛法東度律教南流而云尸羅波羅蜜者何華言
持戒清淨般若波羅蜜者何華言智慧明了故戒為德
本萬善以之為生地慧為勝業百福由之以出天聖人
以之而修身防非止惡上士以之而度物勸善行慈持
之而迷倒是生虚空不可以十指執捉學之而住著為逺
日月不可以兩手捫摸信矣二法之難見也如是其有
不教而自得天然而自知持象扇而掌數明珠據龜牀
而心照清鏡則我𤣥儼律師其人也律師俗姓徐氏晉
室南遷因官諸暨遂為縣族年始十二辭親從師事富
春暉澄紹聖元年恩制度人始墮僧數隸懸溜寺律師
幼而明敏長而韶令標格峻整風儀凜然迨于弱冠乃
從光州諮受具戒後乃遊詣上京探賾律範遇崇福意
律師及融濟律師皆名匠十方南山上足咸能昇堂睹
隩共所印可由是道尊戒品名動京師安國受記並充
太德後還江左偏𢎞四分因著輔篇記十巻羯磨述章
三篇至今僧徒逺近傳寫初光州岸公甞因假寐忽夢
神僧謂曰𤣥儼當為法器云何教以小乘後乃命𢎞般
若由是研精覃思採摭舊學撰金剛義疏七巻古德所
不解先達所未詳咸皆發揮光明若指諸掌誓以一生
宜講百徧越邑精舎時稱法華晉沙門曇翼曽結菴曽
巔入是法三昧感徧吉菩薩徒觀其塔類多寶涌出以
證經宫如轉輪飛行而聽法雙烏所以示兆今尚翔鳴
六象所以呈竒時猶隠現不可得而思議者葢斯之謂
歟信如來之福庭是菩薩之隠岳大師乃考槃是卜束
鉢深棲建置戒壇招集律行若夫秦衡上士燕代髙僧
數若稻麻算同竹葦伏膺請益躡屩擔簦宴坐不出㡬
三十載開元二十四年我開元天地大寶聖文神武證
道孝德皇帝持法鏡握神珠親注金剛般若經詔頒天
下普令宣誦都督河南元彦沖躬請律師重光聖日律
師闡揚幽讚允合天心令盲者見日月之光聾者聞雷
霆之響師之演暢葢有力焉夫樂小法者迷自我而為
病通大方者懵開空之法道若㑹夫三歸一觸理㝠事
自優波羅已下猶或病諸而律師綱紀小乘演暢大法
晤佛境之非有識魔界之為空故能使涅槃將生死一
如煩惱與菩薩齊致發心而登佛地非我而誰白黑歸
依當仁不讓昔僧䕶法師常居石城宴坐青壁仰其中
峯如有佛像願造十丈以圗兜率良願未諧護公長逝
梁武皇帝詔僧祐律師馳傳經理規模刻劃意匠纔施
俄而山冢崒崩全身坐現合一百五十尺雖金石絲竹
四天之供施常聞而功德莊嚴十地之鏤鐫尚闕律師
乃内傾衣鉢亦外率檀那布以黃金之色鎔以白銀之
相銅錫鈆鍇球琳琅玕七寶由是渾成八珍于焉具足
雖寶積獻葢界現三千迦葉貢衣金踰十萬如須彌之
現於大海若法日之出於髙山此又律師之功德不可
思議者也故洺州刺史徐嶠之工部尚書徐安貞咸以
宗族設道友之敬國子司業康希銑太子賓客賀知章
朝散大夫杭州臨安縣令朱元眘亦以鄉曲具法朋之
禮開元二十六載恩制度人採訪使潤州刺史齊澣越
府都督敬誠採訪使盧見義泗州刺史王弼無不停旟
淨境稟承法訓齊公乃方舟結乘奉迎律師于丹陽餘
杭呉興諸郡令新度諸僧躬受具戒自廣陵迄于信安
地方千里緇黃道俗受法者殆出萬人凡禮佛名經一
百徧設無遮大㑹十筵而人境住持舉無與比夫秉法
傳授從佛口生有門人法華曇俊崇黙龍興崇一開元
智符稱心崇義香嚴懐節寶林洪霈覺𦙍灌頂皆不傾
油鉢無漏浮囊經不云乎如旃檀林旃檀圍繞如師子
王師子圍繞信律師之威神有在而法主之功德不刋
嗚乎三界無訛百齡共盡此生已遺于後息他世應見
于前心天寶三載嵗次壬午化縁已畢十一月三日現
疾於繩牀七日午時坐終于戒壇院春秋六十有八粤
其月二十五日窆子寺南秦山之下高樹雙塔光明踰
于白雲列植千松秀色羅于明月經始則神邕崇曉住
持則惟湛道昭並躬䕶聖場親傳智印其餘二千門人
五百弟子承般若之深法受毗尼之密行盡號顓門無
待彌勒今並列載碑隂用標律序初律師凶問時余忝
外役永懐德音謂如昨日及瞻斯拱木已十有餘秋私
念生涯自憐何極庶依神理敢作銘云
律師堂堂宗高偃王才華骨貴戒美名香佛國柱石僧
門棟梁毗尼玉色般若金光我聞二法難信難解等有
開遮平無髙下生生草繋節節支解念電不停身塵自
假觀生若幻視息猶風慧明日月戒性虚空不逺無相
修行在中善矣真匠賢哉法雄我生已盡梵行已立示
化衆生隨縁悟入去來三界無苦無集常行一乘日用
斯給哀哀釋子資父惟師痛失瞻仰悲深住持方墳永
翳圎塔長辭何時誦現更紹迦維
　　　南鎮永興公祠堂碑(羊士諤/)
越部凡七郡三十有八邑提封所加旁合溟海由是崇
元侯之命建東征之府其鎮曰㑹稽山其神為永興公
國朝接周漢之統𤣥化大備禮兹百神受職祀典錫以
嘉號視為諸侯貞元九年夏四月連率安定皇甫公以
前月丁酉詔㫖奉𤣥玊制幣禱于靈壇動報公之享循
每嵗之法致齋野次䖍捧祝冊夜漏未盡禮成三獻君
子謂公能宣命以展敬故祀神而降祉克靖甌越大康
東南我修德刑以牧黔首神作雷雨用登有年明訓式
敷幽贊斯効觀夫髙麓迴抱以蔽景大澤下浸而蒸雲
沈潛龍虎之姿泱漭風霆之氣靈衞交㦸閟宫洞門神
其在焉寵被侯服是宜札瘥不生水旱罔沴允荅宸慮
長于衆山乃銘石壖垣以代彞器其辭曰
天秩喬岳奠兹南方精合晦明化滿柔剛帝念下土延
神致祥清廟既闢華衮有光乃卜元辰爰詔方伯爾克
精享神其昭格蘋薦惟誠金奏匪樂時臻大和人受景
福𤣥德孔鑒䖍㳟肅祇陳信不匱形乎正辭
　　　呉越國武肅王廟碑銘(并序/)　(皮光業/)
粤以唐長興七載壬辰春季蓂凋十三莢天下兵馬都元
帥尚父守尚書令呉越國王棄捐宫館以是嵗明宗皇
帝降太常博士段顒定諡議曰武肅詔尚書工部侍郎
楊凝式撰神道碑文宣翰林待詔張季恭至呉越書于
刋石後二年嵗在敦䍧天下兵馬元帥嗣呉越王建廟
貌于始封之越國禮與境内樂之罔極孝思也葢聞神
道設教莫大於郊社嚴禋明德惟馨無逾于祖考孝享
是以百代相襲六籍盛稱報劬勞則天保是徴展欽若
則王假是訢静况建除難靖亂之業揚武烈之威名振
剛德尅勍之風成肅恭之懿號陳力四紀光奉八朝生
為有土之君薨立象朝之廟足可睢盱召畢齷齪桓文
聲華永而日月齊簡冊徧而今古在矧夫堂成王構家
繼國肥壓璧寶以知來出玊林而嗣位髙陽號里無媿
前賢夏屋登山常遵治命爰自鄭緇始襲晉墨未除不
忍一日之離遂立千年之祀金鎔陽邁己成像于呉城
香刻旃檀復祔神于越國恭惟先天下兵馬都元帥呉
越國武肅王殷朝籛祖山蕚分枝唐代鄛公靈源直派
簪裾軒冕禮樂詩書疊慶連華交光奕葉應邵七世累
爵重官羅企一門惟忠及孝其降神也虹飛蜀國始見
殊祥魚躍汾河是生竒表赤光耀室黃氣浮空石龜隕
下于官山胡人來歸于寶器(此二事安國/縣父老言也)其英姿也鳯
文龍藻奐出精神白琥蒼珪琢為標格加之薛璘整峻
謝安風流俯仰可觀進退有度慕容德偃月日角光影
鑠人李子堅匿犀龜文威儀鎮俗其辭韻也音容洒落
智辯鏗輷元善抑揚張暢詳雅至若討論國計談劃兵
籌接對使乎撫御將下所謂五河奔注百谷崩騰玊虹
起而雲霧銷金虎嘯而風飈動揣摩勝負赫連勃口授
懐慙捭闔興亡蘇季子舌端有愧其氣度也志髙建木
量等大瀛含垢匿瑕周知邊際求賢接士無怠寅昬重
仁義如丘山視玊帛如咳唾翹翹車乘唯在得人憧憧
往來皆種和氣所以臯皮豹舄鶴列犀渠咸願殺身用
酬大惠變家為國誠由萬化生身以德聚民所謂八風
從律其英雄也能知否泰善俟雲雷動必有成舉無遺
䇿蛟龍得雨莫測變通鵰鶚出林可知意度其間文武
迭用仁義不常平阿亡㦸得矛並能取舎元勰搦蛇騎
虎不覺艱難奄有具區廓開霸業設使庾翼復出必不
忘譽於桓温阮籍重生安敢輕言于廣武其文學也家
承儒範世尚素風侍絳紗帳于先生授白綸巾于神女
才通夢寐鳯是吐來志在典經龍鬬不顧所以博覽七
緯精究三𤣥盡得津涯皆升堂奥其于篇詠尤著工夫
思風起而繡段飄言泉淘而金沙見其札翰也花隨腕
下星逐毫飛靄若游雲細疑垂露鉤刀向背未饒索肉
芝筋㸃畫方圓髙掩崔肥趙瘦就中濡染牌額益見呈
露鋒鋩四方仰之神蹤一代稱之墨寶王逸少若見甘
避雁行蕭子雲如逢大慙蟬翼其建大功也唐季乾符
之末中和之初海鳬乍揚天鼈初伏塵飛野馬四郊之
壘漸多霧暗騰虵五賊之機共構其始者王仙芝結釁
中土首構禍階雖已誅夷猶殘支黨自此藂林烏合草
澤蜂飛輕薄者固是披攘謹厚者亦為慓悍江南則朱
直叛亂于唐山孫端冦孽于安吉西侵宛水東患苕谿
郡縣則終日登陴生民則長時伏莽王時郊居葛圃嘉
遯茅山(即葛仙公種𤓰之地故曰葛圃與/茅山相接在臨安縣城東二里)方當枕石嗽
泉尚是褒衣博帶覩兹多事慨然究懐顧謂朋友曰丈
夫當須撥亂平姦豈可懐安端坐是日乃奮戎服挂彼
儒冠大散家財廣招勇士申令纔舉行伍肅然手仗義
旗身當勍敵一月之内二冦殄平靜千里之山川救兩
郡之冰炭是王之初立功也其次黃巢來從五嶺直下
三衢展梟翅則電布星羅張鯨牙則山連岳峙所遭蹂
踐並作塵灰王迺獨領偏師據于險地既逢大憝遂設
竒兵敵望草木叢林皆是戈矛旌幟(獲敵人/之言也)我則左右
翼陣㸃化如神當下追奔尚賈餘勇長蛇封豕便出他
疆新市下江保安數邑是王之功也其次彭城劉漢宏
據南鎮之重地守東越之名區黃巢既犯兩京僖皇乃
巡二蜀漢宏不思奔問便廢貢輸恃險阻于淛河欲覬
覦于淛岸先于漁浦黿石翼張下營蕭山西陵鱗次列
砦烽燧交應鼙鼓相聞時我諸軍實有難色王乃潛趨
間道夜濟長江仰告昊天乞昬朗月當下寒雲匝野殺
氣凝空楚廟隂兵旁隨霧合晉臣黑幔闇與山連我師
忽震于雷霆彼砦俄崩于魂夢風號貔虎爭傳破竹之
聲陣巻龍蛇競集建瓴之勢賊將殷輪不暇漂杵有餘
僅身免以奔歸乃塞門而自守邇後大小百戰首尾四
年方清鏡水之波始有蘭亭之地弔其生聚大布仁慈
誅彼渠魁不煩天討是王之功也次則有薛朗逐出周
寶自據朱方南襲毗陵西侵建鄴恣其剽勍務在殺傷
將乗中國之危擬扼長江之險王乃命二麾上將期一
月報功指其山川授以韜略蹄轂並舉水陸兼行曽不
旬時計平窟穴裏南宫萬于犀革視以囚人梟崔慧景
于鰌籃彰其叛主是王之功也次則有徐約比是六合
鎮使既忝三呉郡符玊帛是求徴歛無度長時習戰齊
民固被雕黥比屋為軍魯儒亦遭翦削惟王聞其暴虐
奮激神威發上谷之精兵命下江之賢將授以九天九
地之訣傳以訓辭訓典之規扼斷咽喉清其郊野任約
之龍果睡王彌之豹徒飛食窘朝飢無由撫士計窮宵
遁遂至潰圍松陵之烟水重清香徑之黎元再活是王
之功也次則有孫儒恃有數萬兵甲不守淮南直欲别
遷土疆遂有江左刲人民為糧食隳舎宇為薪蘇餓鶻
飢鷹飛揚京口貪狼乳虎踐踏吳門漸逼由拳將窺霅
水王乃張天網于阻險闢地穽于要衝發水犀之驍雄
設燧象之機計青雀摩壘赤兔致師將持久以勝之俟
勢窮而必取守陴皆哭無食何為鳴鼓而攻脱身遂去
向使不施神畧不振王威則翼翼最靈皆成膏血茫茫
勝槩盡作煙煤所謂劬勞為時廣大及物是王之功也
次則有董庶人始鎮石鏡便牧杭州因破漢宏遂居越
土自形成象從纖至洪並是王之擐甲執兵左提右挈
以至手持旄節身爵王侯既滅頂于彛倫乃垂涎于神
器銅符金匱祥瑞亂興玊璽珠袍妖訛競起王以早同
楚歃夙共晉盟書尚緘騰血猶濡鍉牋函旁午誘勸交
馳諫既閉於屬垣禍遂成于覆族是時兩河倔强三輔
紛紜萬象雖拱于北辰一人不遑于南顧王請奉行天
罰所統便是國兵不費上供資財不役諸道將帥果見
桓𤣥計窘抽玊導以求生王莽勢窮轉銅威而厭勝喉
既舂于富父骨復專于㑹稽瀦其故宮焚其法物復我
正朔清我寰瀛五石補而天鏡明六合完而地維正是
王之功也王以平妖立霸時之業戡難建葢世之功律
吕宫商鏘洋史籍丹青金玊奐爛國華所以僖宗天子
仰我文昭睠我武烈龍光壓叠急使星馳綸綍便蕃大
王風起尋以耿純試理盧植兼才披錦衣以耀家鄉握
珪符而光松梓洎于昭皇飛昇大寶禮遇元勲龍悦召
雲鳬忻得藻嘉功賞德金鳯之詔連飛表異旌優玊麟
之符遂刻移南徐之藩翰就錢塘之江山節竦靈犀帳
開神虎三千珠甲光爛星辰十二牙旗文生組繡碧幢
纔建黃閤又開乃兼鎮于越藩遂對持于漢節中天辰
象雖分牛斗之疆夾岸烟嵐映出東西之宅四縣既食
萬户累加棨㦸立門赤油羅列山河誓券丹字熒煌生
祠之籩豆鏘鏘衣錦之城隍黯黯而又特逾漢制封我
呉王茅分夏社之心桐翦周王之手昔也龍蛇起陸蹈
湯火以戰争此際山川出雲見君臣之際㑹逮夫濟隂
王既傳天寶梁太祖遂應𤣥苞于王不易范張之故情
請結秦晉之嘉好恨無殊禮得展異恩于是追吕望之
髙風擬山甫之美躅師尚父統攝三老作帝股肱尚書
令摠務萬機為天喉舌仍頌瑞節復陟齋壇建牙兼鎮
於揚州分閫遥臨于楚甸尋命兵部姚尚書(洎作/相)躬持
鳯冊逺泛鯨波備周官之典儀封越國之土宇八鸞四
馬耀鏤錫以振鉤膺三節一王秉桓珪而垂𤣥玊及龍
德嗣君即位禮稱伯舅尊曰父師寅敬烈光虔奉顧命
是遣吏部李尚書燕捧持綸告繚遶湖湘受天下兵馬
都元帥洞庭彭蠡漸無不順之臣北狄西戎將有後予
之嘆昔韓信對漢髙祖曰陛下能將將臣能將兵是知
元帥非人臣之職曹葢帝王之兵柄推於前代隋煬帝
自晉王淮南行臺尚書令祇為行軍元帥天下之號國
朝肅宗皇帝駐蹕靈武日命代宗皇帝自廣平王而為
之德宗皇帝自魯王而為之梁太祖授九錫後而為之
斯天下元帥之故實也其後龍德帝復命兵部崔侍郎
(恊作/相)齎持簡冊浮泛風帆揚往典于明庭促及時而建
國奉召康公之命得以專征授唐叔虞之封良由吉夢
未久金行運息土德中興莊宗皇帝鵲起并汾龍飛宋
汴當宁不逾于旬朔臨軒宣諭于公卿曰吳越國王五
十年来常作榰天之柱三千里外每為捧日之雲今若
將致小康實在敬尊元老于是鸞臺進擬麟趾摛詞典
瑞獻功琢白珪而冊文粲爛職金供命鎔紫磨而印篆
盤珊重封吳越國王再授天下元帥馬遷十代史内固
是絶倫栁𧦬萬巻書中必無往例其建國也大君有命
明試以功自癸未而至壬辰備戰器而修王道先是中
朝名士在野遺人或負笈擔簦來投霸府或坼𥜗為袴
而詣軍門奮䄂于嘉納堂中曳履于靈鈞臺上至此水
鏡裁鑒金秤等量並列庭臣皆居省署簪裾列侍文物
齊光張伯仁陳宗廟之儀鄭子産獻公侯之禮豈謂難
窮者大數莫究者彼蒼俄脱屣于具區遽徹縣于正寢
金山霧掩誰知帝召王喬玊海波空實痛神辭李廣况
十三州疆場百萬户黔黎咸長養于恩膏悉生成于化
澤淚洒而晴空散雨愁凝而杲日沈雲鳥獸悲哀草木
慘沮明宗皇帝宣太常而定諡法召二卿而撰誄文鸞
輅龍旂贈禮優于鄧禹梓宫黃屋異數等於霍光得謂
盡始盡終極榮極貴享九九之仙壽近帝位于一爻感
萬萬之人心歆神道于千祀有後如此又何缺焉我天
下兵馬元帥呉越王當燕族之多竒承趙宗之後世嵩
衡泰華秀氣俱騰淮濟江河榮光共結是時𦙍主誕我
國祥紹經文緯武之基襲積德累仁之業開襟奮臆伏
雄傑于周瑜誓衆臨戎統人豪于張衮風儀則懸星溢
眥紫電揚矑霜雪凝肌魚龍入髮仙應有分貴不可知
宋弁聲姿尤閑進對竇融詞氣唯是卑恭加以青雲常
在于言談畏日不離于顧盻徐行緩步禇彦囬却是趨
蹌散幘斜簪王文憲殊非藴藉智畧則鮑叔錐矢應手
而來顧和珪璋遇機方露逺者大者一剛一柔靜則心
照鏡而貌懐冰含和六氣動則火炎山而湯湧海慴懼
萬人機變則管葛才髙孫吳術妙身文虎豹隠見不常
義府戈矛短長迭用三雋才既為已任六竒策固是無
遺卻縠詩書經綸國計項羽雷電振動兵籌涂睇而莫
測金泉旁窺而罔知珠岸詞藻則青霜皓月絡繹綵牋
芳草落花飄颺鏤管織成夢錦散出神霞英變屢竒張
融之言信矣凌顔鑠謝元葉之論宜然札翰則早受義
方曽傳掣筆鸞迴雀反氣勢驚人金錯銀鉤縱橫入木
桉牘無非墨陣宫寺爭耀寶牌崔宏之本草無光張育
之折蒲失色立功則我王初離太學始統親兵鄭世子
方欲平齊汝隂王正思安漢屬隣國侵軼命將曰李濤
僅二萬兵下百里砦圍逼安國涎喙餘杭我王䖍奉訓
辭遂昇上將清風授式黃石傳書親䝉韓奕之黃羆躬
仗封文之白虎攻東南而備西北事在機先掩五壘而
出三門别馳神筭于是崩摧大陣擒獲萬人道路隘于
俘囚山川積于戈甲餘敵作氣既竭方遁于潛我則乘
勝追奔又平廣德未出一百里之境復降五千來人唱
凱歌而喜氣連郊整班師而雄風掠地尋即大統龍艦
逺泛鼇溟巡江隂而収東州入海門而觀北固彼境遂
陳舟楫逺出枝梧我則陳二廣于浪港沙前設三覆于
石牌彎内零陵石灰風便爭投于蛟蜃窟中泌水火㭖
油燃葬于鯨鯢腹裏一戰定霸二紀無虞寰海具瞻將
相迭耀聲光丕顯裴松為廊廟之人功業昇聞段襄居
骨鯁之任爰自嗣承國構纘奉王基况當跪箭之初又
在寢苫之内芝蘭龍鳯三千餘口之家風鉄石虎貔二
十萬人之軍府誠難撫御豈易緝綏我王以孝為模用
仁作範無所不可惟言是從嘉惠寵靈供承花蕚油雲
膏雨潤澤閨門此外習武益兵輕刑慎罰德無脛而逺
届名無翼而遐飛果動大朝繼鍾異寵三年之内兩册
連封雙龍之金節齊行四馬之寶車並輾玊具冠劍見
王者之尊崇織文旂裳覩國容之貴盛我王因兹顯赫
益動孝思無以答先后之恩無以報昊天之德且曰武
肅王有大功及天下大名振寰中庇生民而百萬有餘
築城壘僅五十來處豈可不建廟貌不像真容為星紀
之福宮作地户之神主爰命興武中直都虞候姚敬思
于馬榛湖畔勾踐城中選闉闍形勢之中區得顯敞髙
平之勝址于是鍬杵俱下畚鍤齊興隠隠雷聲轟轟岳
振不十旬而展役帀千丈之隆基大梓文􁀙匪自秦山
伐得宏梁巨棟非因漳水飄來雕鐫者王母𤣥圖甃砌
者赫連繡石斤揮斧運削出銀葩水鏨沙磨方成玊磶
符𤣥武之嘉兆應神蓍之吉辰始乃架險梯虚雲構山
屹隂虬迴抱陽馬奔趨虎牙銜而枅栱連龍脊褭而欒
櫨轉瓊瑶耀壁丹漆明簷鴛鴦之瓦縫界成芙蓉之塼
文印出即以丙申嵗秋八月十有七日我王備鹵簿鼓
吹車輅旂常北司侍臣南班舊列奉迎真像而入祠宮
白檀雕出聖容黃金鏤成寶座儀形酷類神彩如生鳯
月龍章顔猶不破垂旈被衮人見興悲禮器則俎豆犧
娑軒懸則柷敔鐘磬後殿翬衣雉服文母賢妃露幔珠
屏蝦簾象榻不異昔時秘寢皆同曩日深宮前則廣厦
交隂芳亭對構紫石伏狻猊之影朱欄交菡蓞之光正
啟重門並立神將侍衞兵仗矛㦸森然文武官班簪裾
肅列直出甬道千歩有餘河枕投醪波通射的蓮芰遶
于水閣桐桂夾于星橋左則迴抱粉廊連延綺棟並圖
曹署各列司存乃至早世勲臣無禄公子皆塑儀像並
配薦羞右則脩廡飛甍緑窗丹牖隂兵神馬見雷電而
沒風雲明牢淨厨備粢盛而烹肥腯景物則髙杉矮檜
粉竹金松夾砌名花連階瑞草烟嵐蓊蔚便是隂宮雲
霧濛籠居然神府我王昔以致君之業累殄冦戎今立
顯考之祠而修孝敬所以天朝繼封王爵以耀國章黃
金印印宇内徴呼元帥帥天下侯伯卓絶殊勲洪業所
謂炙地熏天設使書剡谿九萬之牋不能盡紀勒華山
五千之仞亦恐難窮光業也詞不夢于王椽才匪量于
曹斗擬奚斯之頌或恣麤心對豫章之碑豈合措手但
以二紀幕客千載庭臣不求孫綽擅名豈望楊脩絶妙
所希編述用答恩知追感先王恭為銘曰
崧髙嶙峋　　　是生哲人　　　上天師子
出澤麒麟　　　籛尊殷祖　　　鄛𦙍唐臣
衣冠表裏　　　文武經綸　　　廣運將新
大盜斯起　　　雁象歘驚　　　鳬毛亂委
紫葢䝉塵　　　黃巾多壘　　　既斁憲章
又裂文軌　　　武肅英王　　　提劍東方
龍行雲雨　　　虎變文章　　　孛氣沃酒
妖雪歸湯　　　洗滌星紀　　　整頓天常
告功狼居　　　圖形麟閣　　　桐珪聯編
茅土續索　　　三道犀幢　　　八朝鳯諾
丹券家門　　　錦衣城郭　　　元帥天下
國王具區　　　六瑞琢册　　　三品鑄符
尚父四履　　　尚書萬樞　　　峗峨髙壽
曦赫霸圖　　　我王奉天　　　為時而出
傳寶應金　　　繼明趙日　　　國士無雙
風華第一　　　削樹平戎　　　夢禾受秩
功既挺世　　　德又動天　　　襲封二冊
嗣位三年　　　金印國寶　　　元帥兵權
忠無瑕纇　　　孝絶雕鐫　　　未禠墨衰
乃建清廟　　　臥龍之城　　　㑹稽之嶠
嵐界逥廊　　　粉明周㙩　　　廣殿霞開
重門岳峭　　　瑞玊禮器　　　香檀聖容
民之祀主　　　我之神宗　　　秉翟執籥
特磬編鐘　　　燃蕭燔膟　　　寘幣輸琮
於穆祠宮　　　煥焉隂府　　　五齊恒馨
六佾常舞　　　餚薦房烝　　　歌隨路鼓
令子懿孫　　　光今顯古
　　　陶朱公廟碑(吳處厚/)
窮之與達繋乎命用之與舎繋乎時得之與喪在乎天
去之與就在乎我四者古君子出處之大節而公皆得
而兼之不亦智矣乎公之事業最詳于國語史記與吳
越春秋當是之時越與呉相持㡬三十年呉常勝越常
敗呉譬則虎越譬則鼠吳譬則狼越譬則羊句踐之命
在于夫差掌握中數矣公力與臯如計倪諸暨郢大夫
種(四人皆/越大夫)諸臣間闗險阻未甞少變其節乃説句踐卑
辭重幣頓顙屈膝籍其管庫質其妻子為呉奴虜及囚
石室又説飲溲甞惡以媚夫差而夫差不寤乃伐齊而
赦越復貪與諸侯㑹于黃池及越焚姑蘇入其郛猶與
晉公午爭長不以為恤既而民疲嵗飢禍稔數極公卒
與越之君臣因其困乘其弊一舉而滅之故曰持盈者
與天定傾者與人節事者與地此之謂乎君王之恥既
雪霸國之業已成在于他人則邑萬户禄萬鍾為師尚
父寵之終身固其宜也公獨不然以為功名不可以多
得富貴不可以長保瞥然輕舟飄然五湖投紳笏如柴
柵棄妻孥如敝屣冥冥而飛汨汨而遊網不能絓繳不
能弋烏喙雖長而不能啄屬鏤雖利而不能割存耶亡
耶死風波耶葬魚鼈耶泛溟渤登蓬萊而遂羽而仙耶
俱不可得而知也徒使越人愛之不忘念之不足鑄金
而禮其像環地而封其域與天貪權冒寵市禍賈患而
遂脂鼎鑊血刀鋸為魚為肉為葅為醢者豈同年而語
哉余甞按越之圖經得公廟于諸暨陶朱山下俗説公
本諸稽人今淨觀院即其故宅也鄉曰陶朱之鄉巖曰
范蠡之巖井曰鴟夷之井皆以公而得名也年祀夐闊
不可得詳廟宇庳窄蕪壊不治屬嵗荐飢民又乏饗余甞
至其下徘徊觀覽惻然于懐者數四葢碑者悲也君子
所以述往事悲來今者也因書以為弔焉其辭曰
越山疊疊兮越水環環公有廟貌兮山水之間屋三其
架兮門鐍戸闗庭墁不治兮鞠草褎菅豚蹄乏饗兮歳
歉民慳香火閴冷兮巫休祀門頺廊哽雨兮古木號寒
餓鼠晝嘯兮飢鵶暝還功磨日月兮名揭丘山遺像可
揖兮髙風莫攀我來愴古兮憤涕一澘秋色著樹兮霜
葉初殷青史傳信兮灼不可刪千古萬古兮雲癡石頑
　　　蕭山縣正覺院新修浴室銘(并序/)　(謝絳/)
蕭山正覺精舎有浴室不理邑人王氏扆方理之功未
究且卒曰張承祜者喟然歎曰王君長者既倡事吾冝
卒其善乃出貲五百緡于主僧繼符募工購材取于精
良考室除器既而畢就燂湯五日若合禮經撃鼓十方
以集來者納履常滿振衣後出盡祓垢漬以舎吉祥夫
人内欲安舒而外必亹㓗二者得之于道未有體幹躁
窘而心術平和余不習釋氏言聞其談湢室之利甚著
且博或者無加此焉王氏有子殿中丞絲與余同升傷
先人之勤且欲有表故余為之叙而系以銘
浴乎其不可以廢　　　室壊器亡乃如是
誰能興之曰王氏　　　奮然倡先後有繼
室完器修無慮備　　　來者疏瀹而滿志
幹和心舒道可至　　　浴乎其得以言利
　
　
　
　
　
　㑹稽掇英摠集巻十七
欽定四庫全書
　㑹稽掇英摠集巻十八
　　　　　　　　　　　　宋　孔延之　撰
　　　建南鎮碣記(孟簡/)
太山諫卿受氣端勁為文雅拔由進士尉陽羨安定公
愛其道直延為從事是時鄙夫次受辟書故得與諫卿
遊處最密常記其撰南鎮碣彩章輝煥物象飛動當貞
元之丁丑也迨元和甲午簡自給事中䝉恩授浙東道
都團練觀察處置使荐逰此地歳十八返矣尋奉御祝
有事于鎮求當時之碣則未樹立因訪太山之故吏乃
得舊本爰徴樂石磨琢鐫刻流芳自此諫卿永貞年為
讒賊所中謫居汀州今皇帝踐阼宰臣論其寃濫故福
建亷使閻公得以上請復歴大理評事遽徴拜監察御
史未經嵗臺丞上荐不次遷侍御史以言語明切將酬
相府且不入出為巴州刺史持逸羣之才畧瘳疲人之
疾苦理行居最再移資州如巴之政今復為洋州課績
大著噫共戴華髮相逢㡬時所不間者頃以至人實相
淨樂之法更説迭講次真空處入性海道動于世間而
不世間故可記也十年十月十日建
　　　遊妙喜寺記(李遜/)
越州好山水峯嶺重疊邐迤皆見鑑湖平淺微風有波
山轉逺轉髙水轉深轉清故謝安與許詢支道林王羲
之常為越中山水逰侣以安之清機詢道林之髙逸羲
之之知止雖生知者思過已半焉知其又不因外奬積
成精絜邪妙喜寺去郭二十里而近通舟而到積水四
滿樓臺在中觀其林叟漁者小艇短楫求贏而來得志
而返濯足撃汰聲滿山谷又有丹素佳禽哢吭清流劈
波投空一一逺去時與從事四五人天氣精爽同登共
覽因思羊叔子在襄陽好風景出鈴閤罷漁獵登峴山
今古在懐獨立無對存有令德殁有令名君子哉遜賴
聖時欽明寰海無波進無若人之才退獲若人之逸登
山望水思泯幽寂雲霞草樹橫在一目非敢追蹤羊公
亦復長揖王謝矣時有從事李翺僧靈徹請紀故琢于
片石云時元和八月十五日記
　　　判曹食堂壁記(崔元翰/)
古之上賢必有禄秩之給有烹飪之養所以優之也漢
時尚書諸曹郎太官供膳春秋時齊大夫公膳日雙雞
然則天子諸侯于其公卿大夫葢皆日有饔餼有唐太
宗文皇帝克定天下方勤于治命庶官日出而視事日
中而退朝既而晏歸則宜朝食于是朝者食之廊廡下
遂命其餘官司洎諸郡邑咸因材賦而興利事取其竒
羨之積以具庖厨謂為本錢雜有遺法列曹掾史之于
郡上丞諸曹郎推本其位又諸侯大夫之比其有食也
于古義最為近之凡聮事者因于㑹食遂以議政比其
同異齊其疾徐㑹斯有堂矣則堂之作不專在飲食亦
有政教之大端焉越州號為中府連帥治所監六郡督
諸軍視其輨轂之衝廣輪之度則彌地竟海重山阻江
銅鹽材竹之貨殖舟車苞篚之委輸固已被四方而盈
二都矣其人處險而怙富易擾而難理事之紛錯差于
他州而亞于荆揚幽益諸府舊矣故其設官之制劇曹
皆二人而紀綱之職亦分為兩以統其事以其府署之
内建斾設旄之盛飛纓薦紳之衆堂皇閈閎之壯而食
堂之制陋而不稱朞年故太子少師皇甫公來臨是邦
始更而廣之居麗譙之西偏背崇墉以南嚮而其棟梁
梠桶則皆松柏楩楠縱施五筵衡容八几洞以二門夾
以四窗有爽塏之美無濕燠之患頤神寧體君子攸處
後二嵗而御史大夫崔公為之備食器増食物虞人之
獻禽者必分焉故其鼎俎有芻豢之羊豕田獲之麋鹿
鼈蜃鮐魮之異橘柚筍蒲之新庶物豐矣由飲食以觀
禮由禮以觀禍福由議事以觀政由政以觀黜陟則書
其善惡而記其事宜在此堂乃列其名氏繋以年月叙
之于後各以其職相從云
　　　鎮東軍監軍使院記(呉蜕/)
昔晉文公之為盟主也崇大諸侯之館以禮賓客而前
史猶或美之而况元帥太師中書令彭城王之為藩翰
也尊天子之命廣近臣之署以宣王澤以壯軍威者哉
初乾寧單閼嵗叛臣芥視生靈鼠竊位號屏王臣于湫
溢而毁撤其宮署以肆暴焉元帥彭城王以大義為心
龔行天討遂平其難帝命兼而鎮之尋詔特進左監門
衞上将軍汝南周公以監䕶之實欲以天子之渥澤而
渙汗于三軍也連帥有竒勲殊績忠國利人之大節皆
得以上聞以是銘盤盂鏤鍾釜免虚其授受也豈不重
歟汝南公馹騎至止軍情大洽彭城王慕其温雅特加
禮焉且曰易有大壯之義詩有斯干之美今奈何以卑
庫之棟宇而處天子近臣不營爽塏者乎乃命軍吏揆
日經始之去子來之民募宿飽之卒浹旬而材備累月
而功畢重門洞開列楹髙峙奔者走者不敢仰視周垣
緻密顯敞豐博聞者驚駭見者眙􁂚東廂西序窈窕深
邃前廡後軒櫛比星連方塘曲沼㳺魚浴鳥異竹竒花
藍梢粉葩復有大厦之前木蘭特異盤隂袤丈庇于廣
庭越城之中稱為一絶當前政不軌之際忽焉凋零迨
彭城王之鎮臨也緑葉紫苞載新陽艶雖田家荆樹未
足多焉是知忠孝之感通其揆一也彭城王甞因醼遊
形于歌詠題于屋壁聲在管絃其及物之功皆此類也
越之曩制府兵十有四旅屬郡邊戍皆出其間前賢莅
臨猶或逗撓今一府之内控弦十萬朱旗絳天長戈雪
野揮汗則雨驟吐氣則雲舒而汝南公以温恭沖澹之
德和煦之以貞正亷平之道矯厲之使三軍之士咸得
其歡心及考秩向滿連帥惜其去拜表乞留中外美之
嗚呼自兵興以來嵗踰二紀唯彭城王以忠孝之節罄
翊戴之心連定金陵再清鏡水絶蘖牙之本覆妖偽之
巢而復以國家經費為憂勤修職貢航深梯險道路相
望史不絶書府無虚月當朝廷多事之際天帑充給實
有賴焉天子以是奬殊庸起賞典授雙節帥兩藩製錦
衣以頒之鏤金券以錫之復加定亂安國功臣所以昭
異數也汝南公甞從容謂左右曰當今海内竭忠誠著
實效于國者其呉越之邦乎抑有由也昔武德初巢國
公為佐命功臣逮今二百八十載其裔孫復為定亂安
國功臣豈偶然哉在我朝之創業也有巢國公佐焉其
中興也有彭城王輔焉所謂世濟其美代不乏賢仲尼
曰積善之家必有餘慶此之謂乎汝南公深識而逺慮
博古而該今皆此類也夫如是豈止護强軍宣帝命而
已是将入輔宸極致君堯舜外有彭城王之糺率羣后
尊奬王室海内欲求不治其可得乎蜕以不才謬塵賓
介奉命紀述誠慚陋蕪庶㡬勒貞珉永鴻烈用傳于不
朽以繼奚斯之頌云時天復元年嵗在辛酉八月庚辰
朔二十四日癸夘記
　　　金庭觀晉右軍書樓墨池記(裴通/)
越中山水之竒麗者剡為之最剡中之山水竒麗者金
庭洞天為之最其洞在縣之東南循山趾而右去凡七
十里得小香爐峯其峯即洞天之北門也谷抱山鬭雲
重烟巒互囘萬變清和一氣花光照夜而常晝水色含
空而無底此地何事甞聞異香有時值人從古不死真
天下之絶境也有晉代六龍失馭五馬渡江中朝衣冠
盡寄南國是以瑯琊王羲之領右軍將軍而家于此山
其書樓墨池舊制猶在至南齊永元三年道士禇伯玊
仍思幽絶勤求上𤣥遂啟髙宗明皇帝又于此山置金
庭觀正當右軍之家故書樓在觀之西北維一間而四
徘徊髙可二丈已下墨池在尊殿之東北維方而斜廣
輪可五十尺已下池樓相去東西羑值纔可五十餘步
雖形狀卑小不足以壯其瞻翫而恭儉有守斯可以示
于將來况乎處所遐深風景秀異契逍遥之至理閲鸞
鶴之參差其金庭洞天即道門所謂赤城丹霞第六洞
天者也按上清經其洞天在天台桐柏山中辟方四十
里其北門在此小香爐峯頂人莫得見之有山樵夫往
往見之者或志之以竒花異草還報鄉里與鄉里同往
則失其所志也過此峯東南三十餘里又石竇呀為洞
門即洞天之便門也人或入之者必贏糧秉燭結侣而
往約行一百里二百里多為流水淤泥所阻而返則莫
湊其極也通以元和二年三月二三道友裹足而遊登
書樓臨墨池但見其山水之異也其險如崩其聳如騰
其引如肱其多如朋不過三層而謂天可昇經再宿而
還以書樓缺壊墨池荒毁話之于邑宰王公王公瞿然
徴王氏子孫之在者理荒補缺使其不朽即事題兹實
録而已詩曰寂寂金庭洞清香發桂枝魚吞左慈釣鵝
踏右軍池此地長無事沖天自有期向來逢道士多欲
駕文螭
　　　沃州山禪院記(白居易/)
沃州山在剡縣南三十里禪院在沃州山之陽天姥岑
之隂南對天台而華頂赤城列焉北對四明而金庭石
鼓介焉西北有支遁嶺而養馬坡放鶴峯次焉東南有
石橋谿谿出天台石橋因名焉其餘卑巖小泉如子孫
之從父祖者不可勝數東南山水越為首剡為面沃州
天姥為睂目夫有非常之境然後有非常之人棲焉晉
宋以來因山洞開厥初有羅漢僧西天竺人白道猷居
焉次有髙僧竺法潛支道林居焉次又有乾興淵支道
開威藴崈實光識裴藏濟度逞印凡十八僧居焉髙士
名人有戴逵王洽劉恢許𤣥度殷融郗超孫綽桓彦表
正敬仁何次道王文度謝長霞袁彦伯王䝉衞玠謝萬
石蔡叔子王羲之凡十八人或遊焉或止焉故道猷詩
云連峯𢾗千里脩林帶平津茅茨隠不見鷄鳴知有人
謝靈運詩云暝投剡中宿明登天姥岑髙髙入雲霓還
期安可尋葢人與山相得于一時也自齊至唐兹山浸
荒靈境寂寥罕有人遊故詞人朱放詩云月在沃洲山
上人歸剡縣江邊劉長卿詩云何人住沃洲此皆愛而
不到者也大和二年春有頭陁僧白寂然來遊兹山見
道猷支竺遺跡泉石盡在依依然如歸故鄉戀不能去
時淛東亷使元相國聞之始為卜築次亷使陸中丞知
之助其繕完三年而禪院成五年而佛事立正殿若干
間齋堂若干間僧舎若干間夏臘之僧嵗不下八九十
安居遊觀之外日與寂然討論心要振起禪風白黒之
徒附而化者甚衆嗟乎支竺殁而佛聲寢靈山廢而法
不作後數百年而寂然繼之豈非時有待而化之有縁
耶六年夏寂然遣門徒僧常贄自剡抵洛持書與圖詣
從叔樂天乞為禪院記云昔道猷筆開兹山後寂然嗣
興兹山今樂天又垂文兹山異乎哉沃洲山與白氏其
世縁乎
　　　修漢太守馬君廟記(韋瓘/)
東漢太守馬君臻能奉漢制撫寧越封仁惠公利淑民
陶俗殊績章白書于舊史其尤異則披嶮夷髙束波圜
境巨浸橫合三百餘里決灌稻田動盈億計自漢至今
千有餘年縱陽驕雨淫燒稼逸種唯鏡湖含澤驅波流
􁆷注于大海災凶嵗榖穰熟俾生物蘇起貧羸育富其
長計大利及人如此孔子稱民之父母馬君有焉開元
中刺史張楚深念功本爰立祠宇久而陊敗今皇帝貞
元九年觀察使平昌孟公誅斷姦刼寛遂民類教化修
長氓吏畏慕甞以馬君忠利之績神氣未滅壽宫不嚴
何以昭德十年十一月乃崇大棟梁誅翦穢梗禮物儀
像咸極絜好後每遇水旱災變輒加心禱精意所向指
期如答則知君子惠物本同于化樹功本同于治對德
相望是宜刻石二十年二月三日記
　　　唐太守題名記
摠管龎王(武德元年十二月自右衞將軍/授武德二年七月拜梁州都督)
李嘉(武德三/年)
闞稜(武德四年六月九日/自右領軍將軍授)
田德平(貞觀七年七月十三/日自鄜州都督授)
馮大恩(貞觀九年/八月授)
齊善行(貞觀十七年九月/自蘭州都督授)
王奉慈(永徽二年正月自潭州/都督授拜秦州都督)
于德方(永徽五年正月十七/日自原州都督授)
段寶命(顯慶三年六月二十/一日自洛州長史授)
唐同仁(龍朔元年五月十二/日自虢州刺史授)
劉伯英(乾封元年五月自冀/州長史授摠章致仕)
李孝逸(咸亨二年三月自常州/刺史除授益州長史)
李孝亷(儀鳯三年二月自蘇州/刺史授貶平州刺史)
崔承福(永淳二年二月十六/日自淛西刺史授)
李思貞(文明元年二月九/日自婺州刺史授)
郭齊宗(光宅元年十月自/左衞大將軍授)
楊𤣥節(垂拱元年六月自/撿校浙西刺史授)
李竒容(垂拱二年三月自裕府/副率授拜幽州刺史)
豆盧欽望(如意元年三月自婺/州刺史授拜司農卿)
錢節(神功元年自/揚州司馬授)
蔡德讓(大足元年自/廣州都督授)
竇懐貞(長安四年自上方/監授拜揚州長史)
龐貞素(神龍元年五月/自右衞將軍授)
張合慜(神龍二年七月自光祿/員外郎授拜除刺史)
胡元禮(神龍三年八月自蘇州/刺史拜授廣州都督)
姚元之(景龍元年十月自来州/刺史授改常州刺史)
楊祗本(景龍二年七月/自陜州刺史授)
尹正義(景龍三年六月自宋州刺/史授其年便除相州刺史)
王希雋(景龍四年六月自相州刺史/授先天二年拜京兆少尹)
王子麟(開元二年自右衞中郎/將授其年拜光禄卿)
桓臣範(開元三年二月自殿中/少監授改瀛州刺史)
皇甫忠(開元十年八月自杭州刺/史授十一年拜許州刺史)
鄭休逺(開元十一年自汾州刺/史授十五年有犯去官)
何鳯(開元十六年自右領軍將/軍授十九年五月勅與替)
張涗(開元二十年自衡州刺史/授二十一年拜泰州都督)
裴鼎(開元二十一年自金吾衞將軍/授二十二年拜左威衞將軍)
元彦沖(開元二十二年自襄州刺史/授二十六年拜衞州刺史)
敬誠(開元二十六年自台州刺史/授二十七年改廬州刺史)
秦昌舜(天寶二年自通州郡太/守授六年除道州太守)
杜庭誡(天寶六年授七年拜/晉陵太守兼按察使)
張守信(天寶七年自杭州刺/史授十五年致仕)
李處祐(天寶九年自杭州/太守授十年致仕)
于㓜卿(天寳十三年鄱/陽太守授)
崔寓(至徳二年自江夏郡太守/授其年六月改給事中)
李希言(自禮部侍郎兼蘇州刺史充/節度採訪使轉梁州刺史)
獨孤峻(自陳州刺史授充節度採訪使/加御史中丞改金吾衛大將軍)
吕延之(自明州刺史授/充節度使丁憂)
杜鴻漸(自湖州刺史授節度使加/御史中丞遷户部侍郎)
趙良弼(自廬州刺史授節度使加/御史中丞改嶺南節度使)
王璵(自太子少師兼揚州長史御/史大夫授充節度觀察使)
貟錫(自職方郎中授充觀/察團練使不之任)
殷日用(自蘇州刺史授充觀/察團練使不之任)
薛兼訓(自殿中監兼御史中/丞授充觀察使丁憂)
薛兼訓(自御史中丞加大夫授充節/度觀察使遷太原節度使)
陳少逰(大厯五年九月自宣歙觀察使/授八年十月遷淮南節度使)
皇甫温(大厯九年八月自陕虢/觀察使兼御史大夫授)
崔昭(大厯十一年七月宣州觀察使授其年/十月勅停觀察團練使𨽻入淛西属州)
王宻(大厯十四年十一月自湖州刺史授建中/二年十月勅兼浙江東江二道莭度副使)
元亘(貞元二年十二月自楚州刺史授三年/二月勅却分兩道置都團練按察使)
皇甫政(貞元三年二月自權知宣州刺/史授十三年三月改太子賔客)
李若初(貞元十三年三月自福建觀察使授十四/年改淛西觀察使諸道鹽鉄轉運等使)
裴肅(貞元十四年九月自常州刺史御史/中丞授十五年五月加御史大夫)
賈全(貞元十八年正月自常州刺史授/二十一年加檢校右㪚騎常侍)
楊於陵(永貞元年十月自華州防使郎/授元和二年四月遷户部侍)
閻濟美(元和二年四月自前福建觀/察使授其年十月追赴闕)
薛苹(元和二年正月自湖南觀察使/授五年八月除潤州觀察使)
李遜(元和五年八月自前常州/刺史授九年九月追赴闕)
孟簡(元和九年九月自給事中/授十二年正月追赴闕)
薛戎(元和十二年正月自常州刺史/授長慶元年九月隨表朝覲)
丁公著(權知吏部銓選事檢校右散騎常/侍授長慶三年九月追赴闕)
元稹(長慶三年八月自同州防禦使/授太和三年九月除尚書左丞)
陸亘(大和三年九月自蘇州刺史七/年閏七月除宣州觀察使)
李紳(大和七年自太子賔客分司東都授/九年五月却除太子賔客分司東都)
高銖(大和九年五月自給事中授開成四/年閏正月追赴闕中路除刑部侍郎)
李道樞(開成四年正月三十/日自蘓州刺史拜)
蕭俶(開成四年三月自楚州團練使/授會昌二年七月除給事中)
李師稷(㑹昌二年二月自楚州團/練使兼淮南營田副使授)
元晦(㑹昌五年七月自桂管觀察使授大中都/元年五月追赴闕中路除衛尉分司東)
楊漢公(大中元年五月自桂管觀/察使授二年二月追赴闕)
李拭(大中二年二月自京兆尹除檢校/左散騎常侍授三年十月追赴闕)
李褒(大中三年自前禮部侍郎除禮/部尚書授六年八月追赴闕)
李訥(大中六年八月自華州防禦使/授九年九月勑貶朗州刺史)
沈詢(大中九年九月自前禮部侍郎授十二/年六月追赴闕其月四日遷户部侍郎)
鄭憲(大中十二年五月自江南西道觀察使授/未到任其年七月除袁王傅分司東都)
鄭處晦(大中十二年七月自刑部侍郎授大中十/三年遷工部尚書充淛西都團練觀察使)
鄭祗徳(大中十三年自太子賔客除檢校工部/尚書授十四年三月遷檢校禮部尚書)
王式(大中十四年自前安南經畧使授咸通使/三年六月遷工部尚書充武寧軍節度)
鄭裔綽(咸通三年三月自權知秘書/監除檢校左散騎常侍授)
楊嚴(咸通五年九月自前中書舍人/授六年二月二十四日追赴闕)
王渢(咸通八年自前尚/書户部侍郎授)
李綰(咸通十一年五月自中書舍人充史/館修撰授十三年十二月追赴闕)
王龜(咸通十三年十一月自同州防禦兼/長春宫等使檢校右散騎常侍授)
裴延魯(咸通十五年六月自中書舍人授乾符/二年十月二十一日加左散騎常侍授)
崔璆(乾符四年閏二月自右諫議大夫/知匭使授五年六月加正議大夫)
桞韜(乾符六年十一月十九日自/給事中除左散騎常侍授)
劉漢宏(廣明元年十一月四日自宿州刺史檢校左散/騎常侍授轉至檢校兵部尚書至中和二年以)
　(䜟應金刀擬生不軌擅興兵甲侵噬隣封欲據金陵/之舊都復興亡漢餘裔人神共棄旋至敗亡以光啓)
　(二年十一月二十/二日伏誅於闤闠)
董昌(光啟二年十月二十六日自杭州刺史檢校户部/尚書授累加恩寵至檢校大尉同中書門下平章)
　(事封隴西郡王至乾寕二年二月三日偽建羅平國/僣登尊位奉勅削奪在身官爵委鎮海軍節度使統)
　(軍討伐乾寕三年五月十六誅/日収復越州城池後奉勅族)
　　　宋太守題名記(并序/)　(鄭戬/)
聖宋之應運赫淳耀當天統包括海㝢齊一文軫剷階
亂之本建長世之䇿乃罷鎮兵収莭制天下郡國分遣
文吏以守之太平興國三年呉越王奉版圖歸京師太
宗皇帝始命故丞相畢公士安以宮賛右大夫典是郡
于今五十年矣更代者名氏俱存去年冬虞曹外即武
功蘇侯由臨淮遷賞能課也先是侯以棘寺丞宰蕭山
殆踰一紀復兹作守郡人榮之越明年仲春禮上摧強
照弊神鋒獨出曽未朞月威聲大振居常餘閒周治廨
舍得㕔事之北壁太守題名石記腹背鑱刻他官雜叙
因命工礱之重以刋正自唐武徳元年摠管龎玊而下
九十七人遷於㕔之西廂我故相畢公而下三十政置
于㕔之東壁尊本朝也若夫仁者亷者貪者殘者逺之
則有國史在近則請詢故老鄉先生之論披名可見無
庸悉數後之居者無忽時天聖九年四月五日
右賛善大夫畢士安(太平興國三年六月/到是月移知台州)
起居郎李準(太平興國三年六月/到五年十二月赴闕)
司農少卿李希連(太平興國五年十二月/到七年三月丁母憂)
殿中侍御史高適(太平興國八年七月到/雍熈三年十一月赴闕)
虞部郎中江正(雍熈三年十一月到端/拱二年十二月赴闕)
侍御史薛智周(端拱二年十二月到淳/化元年六月移知婺州)
崇儀使韓崇訓(淳化元年六月到二/年二月移知泉州)
侍御史盧文正(淳化二年四月移/自昇州十月捐館)
太常博士封遂成(淳化三年六月到憂/是年十一月丁母)
職方員外郎王柄(淳化四年四月到至道/元年四月移知秀州)
工部郎中郭異(至道元年四月移自昇州二/年三月移京東轉運使司)
膳部郎中元玘(至道二年五月到咸平/元年四月移知秀州)
供備庫副使馮礪(咸平元年四月到/三年三月赴闕)
度支郎中裴荘(咸平三年三月移自河北/轉運使五年八月赴闕)
兵部員外郎康戬(咸平五年九月到景/徳二年四月赴闕)
職方員外郎王礪(景徳二年四月到/是年坐失與離任)
職方員外郎張巽(大中祥符元年六月/到三年四月赴闕)
祠部郎中王贄(大中祥符三年四月到十/二月移福建路轉運使)
度支員外郎李遹(大中祥符四年八月/到六年四月赴闕)
都官員外郎皇甫選(大中祥符六年四月/到八年四月赴闕)
兵部員外郎直集賢院楊侃(大中祥符八年四月到天/禧元年三月移淮南轉運)
兵部郎中直史館陳靖(天禧元年三月到/四月移知蘇州)
刑部郎中直昭丈館高紳(天禧元年四月到/三年七月以疾罷)
虞部員外郎盧幹(天禧二年十月到/三年二月捐館)
屯田員外郎任布(天禧四年四月到五/年十一月移知建州)
司封員外郎燕肅(天禧五年十一月到/六年十月移知明州)
吏部郎中直昭文館謝濤(乾興元年十二月自御史知/雜授天聖三年十二月赴闕)
屯田郎中尹錫(天聖四年三月到/九月移本路提刑)
金部郎中宋可觀(天聖四年十二月到/六年十一月赴闕)
度支郎中成悦(天聖六年十一月/到九年二月赴闕)
比部貟外郎蘇夀(天聖九年二月到明道/元年十月移知歙州)
都官郎中陳覃(明道二年二月到景祐/元年十月移潤州鹽稅)
刑部郎中葉叅(景祐元年十月三日/到二年七月赴闕)
右諫議大夫趙賀(景祐二年七月到/十月移知濠州)
刑部員外郎集賢校理李照(景祐二年十二月到三/年十一月移知明州)
吏部員外郎蔣堂(景祐三年九月移自淮南/轉運使四年五月知蘇州)
右諫議大夫郎簡(景祐五年五月到寳/元二年七月赴闕)
吏部員外郎范仲淹(寳元二年十一月到康定元年四/月授天章閣待制移知永興軍)
工部郎中充集賢校理陸軫(康定元年六月到慶/厯二年七月赴闕)
工部郎中直集賢院向傳式(慶厯二年七月到/四年八月赴闕)
刑部郎中晁宗簡(慶厯四年八月/到九月捐館)
兵部郎中馬絳(慶厯四年十二月到慶厯六年/八月轉太常少卿十二月赴闕)
司封郎中陳亞(慶歴六年十二月到八年十/月轉太常少卿十二月赴闕)
太常少卿富嚴(慶厯八年十二月到皇祐二年十一月/轉光禄卿皇祐三年正月四日赴闕)
刑部郎中楊紘(皇祐三年正月到七月/移荆湖南路轉運使)
給事中魏瓘(皇祐三年十月到四年六月轉工/部侍郎充集賢院學士移知廣州)
工部郎中直昭文館王逵(皇祐四年六月/五年七月遷𦵏)
户部郎中充天章閣待制李兊(至和元年六月到嘉祐/元年八月九日改龍圖)
　(閣直學士/移知廣州)
工部郎中充天章閣待制許元(嘉祐元年十月到二/年二月移知泰州)
工部郎中充天章閣待制集賢殿修撰張友直(嘉祐二/年四月)
　(到四年七/月捐館)
兵部員外郎集賢校理刁約(嘉祐五年正月到六/年十二月四日赴闕)
右正言知制誥沈遘(嘉祐六年十二月到七年七/月轉起居舍人移知揚州)
度支郎中張伯玊(嘉祐八年四月到治平/元年十二月移知福州)
光禄卿直秘閣章岷(治平二年八月六日到四/年五月十日移知福州)
太常少卿朱肱(治平四年七月十日到/十二月二十日得替)
觀文殿學士尚書左丞陳升之(治平四年十二月二十/日到熈寕元年正月三)
　(十日就移/知許州)
太常丞充集賢校理鞠真卿(熈寕元年三月二十三日/到六月二日就移江西轉)
　(運/使)
龍圖閣直學士工部侍郎元綘(熈寕元年八月二十六/日到二年正月二十日)
　(移知荆/南府)
資政殿學士給事中邵亢(熈寕二年四月二十三曰到/十一月十二日移知鄭州)
右諌議大夫沈立(熈寕三年四月二十七日到四/年正月四日就移知杭州)
　
　
　
　
　㑹稽掇英摠集巻十八
欽定四庫全書
　㑹稽掇英摠集巻十九
　　　　　　　　　　　　宋　孔延之　撰
　　　餘姚海塘記(史館王相/)
自雲柯而南至于某有隄若干尺截然令海水之潮汐
不得冒其旁田者知縣事謝君為之也始隄之成謝君
以書屬予記其成之始曰使來者有考焉得卒任完之
以不隳謝君者陽夏人也字師厚景初其名也其先以
文學稱天下而連世為貴人至君遂以文學世其家其
為縣不以材地自負而忽其民之急方作堤時嵗丁亥
十一月也能親以身當風霜氛霧之毒以勉民作而除
其菑能令其民翕然皆歡趨之而忘其役之勞遂不踰
時以有成功其仁民之心效見於事如此亦可以己而
猶自以為未也又思有以告後之人令嗣續而完之以
永其存善夫仁人長慮却顧圖民之災如此其至甚不
可以無傳而後之君子考其傳得其所以為其亦不可
以無思而異時予嘗以事至餘姚而君過予與予從容
言天下事君曰道之閎大隠宻聖人之所獨鼓萬物以
然而皆莫知其所以然者盖有所難知也其治教政令施
為之詳凡與人共而尤丁寕以急者其易知較然者也
通塗川治田桑為之隄防溝澮渠川以御水旱之災而
興學校屬其民人相與習禮樂其中以化服之此其尤
丁寕以急而較然易知者也今世吏者其愚也固不知
所為而其所謂能者務出竒為聲威以驚世震俗至或
盡其力以事刀筆簿書之間而己而反以謂古所為丁
寕以急者吾不暇以為吾曽為之而曽不足以為之萬
有一人為之且不足以名於世而見謂材嘻其可歎也
夫為天下國家且百年而勝殘去殺之效則猶未也其
不出於當時予良以其言為然既而聞君之為其縣至
則為橋於江治學校以教養縣人之子弟既又有隄之
役於是又信其言之行而不予欺也己為之書其隄事
因并書其言終始而存之以告後之人慶厯八年七月
日記
　　　會稽清白堂記(范仲淹/)
會稽府署據卧龍山之南足北上有蓬萊閣閣之西有
凉堂堂之西有巖焉巖之下有地方數丈宻蔓深叢莽
然就荒一日命役徒芟而闢之中獲廢井即呼工出其
泥滓觀其好惡曰嘉泉也擇高年吏問廢之由曰不知
也乃扄而澄之三日而後汲視其泉清而白色味之甚
甘淵然丈餘引不可竭當大暑時飲之若餌白雪咀
輕氷凛如也當嚴冬時若遇愛日得陽春温如也其或
雨作雲蒸醇醇而渾盖山澤通氣應於名源矣又召嘉
賔以建谿日鑄卧龍雲門之茗試之則甘液華滋説
人襟靈觀夫大易之象初則井道未通泥而不食弗治
也終則井道大成収而勿幕有功也其斯之謂乎又曰
井徳之地盖言所守不遷矣井以辨義盖言所施不私
矣聖人畫井之象以明君子之道焉予愛其清白而有
徳義可為官師之規因署其堂曰清白堂又構亭于其
側曰清白亭庶㡬居斯堂登斯亭而無忝其名哉時康
定元年三月二十日
　　　蕭山縣昭慶寺夢筆橋記(葉清臣/)
昔者昭明綴集里巷開于東府子雲著書亭構掲乎西
蜀席前修之能事崇近古之殊稱此賢者所以飛令聲
布嘉躅也若夫經星著象牽牛列于闗梁周官分職司
險逹于川澤觀天根而庀事聴輿謀而順圖此作者所
以啟上功廣成務也其或流風可挹遂冺滅而無聞陳
迹有基忽廢墜而不舉斯亦平津之館永歎於屈氂宛
丘之道深譏於單子者巳淛河之東偏㑹稽為右郡伯
禹啓書而興夏勾踐保楯而覇越青巖交映佳山水之
秀竒茂林森蔚美竹箭之滋植地方百里者八而蕭山
居其一焉縣目伽藍者五而昭慶第為甲焉夢筆橋者
乃直寺門絶河流而建之也初齊建元中左衛江公歸
依法乘脱畧塵境捨所居宅為大福田則斯橋之興與
寺偕始其賦名索義亦繇此物也自㑹昌流禍池臺起
傾平之愴大中再造土木極文繡之華唯造舟之制曠
日不復物豈終否有時而傾天聖紀號之二年冬十有
二月隴西李君以廷尉評實宰是邑君明習吏事詳練
理體牽絲㳂牒至必連最批郤導􁏛居多餘地其始至
也去害吏撫瘵民激揚頽弊􁑔振紘領越明年政以凝
民用寕訟無留牘漁不改夜於是以成法視文奏以暇
刻起隳圯位署必葺邑居惟新一日周爰井疆鋪觀圖籍
感釋子之能誌惜江氏之寖㣲且懼乎褰裳厲深為斯
民病漸帷渉難貽來者羞乃諭居僧俾募信施其㘴堂
上之客必得邑中之豪寺僧智明利眞有邦徳成有章
自南同與是謀式幹斯蠱三四佛之攸種咸植善根百
千金之所直悉歸寳塔府帑不費里旅不煩山虞致木
而叢倚郢人運斤而風集經始不日而功用有成晴虹
倚空而半環浮鼉跨波而欲渡雕楹矗而端聳鉤楯繚
而横絶肩摩轂擊控夷路而下馳飛艎鳴艣貫清流而
直逝以材之豐羡稽工之簡隙又作駐楫亭于橋之北
涘艇子兩槳足以憩行者之勤傳車一封可以勞使臣
之集是知創橋以表寺先賢之遺懿益光由亭而視橋
仁人之用心兼至建一物而二美具故君子謂李君為
能若乃度羣迷超彼岸演竺乾之筏喻從善政均大患
易國僑之輿濟又豈止題柱伸馬卿之志堕履紀黄石
之書臨清水以締材徒言呂母架渭河而建利止號崔
公而己哉李君謂予春秋之流可謹嵗月之實折簡馳
問託辭傳信愧無馬遷之善叙聊傳丘明之新作云爾
時巨宋天聖四年春三月甲申日記
　　　井儀堂記(錢公輔/)
天下登覧之勝有以天成者有以人為者天成必待人
為而後發人為必得天成而後㑹二者合并迺可謂嘉
余於㑹稽山水千情萬状昔嘗探而究之矣今而再至
登井儀堂環相周視恍然瓌絶殆非昔之所見視其堂
之後枕(去/聲)則卧龍一山之股也視其堂之前直則亭山
與王氏之小隠山也視其堂之東則東之秀林羙嶠莫
不咸在而城坊萬屋滿於眉宇故命之曰阜軒阜軒云
者以夥書也視其堂之西則西之逺峯近壑皆可指尋
而原田億計瑩乎目睫故命之曰曠廡曠廡云者以廣
書也視其堂之名則射禮之所自講也視其堂之實則
宴喜之所最宜也視其堂之兩軒則客主之所以休而
望也視其堂之高下則蓬莱閣之上望海亭之下而其
平與四徹亭等也傍而俯乎東南則西楼隠然其左也
傍而俯乎西南則西園蔚然其右也問其成之嵗月則
嘉祐六年二月七日也問其作之主人則太守刁公景
純也問其常所偕㳺而共樂者通判沈君興宗也誰其文之
晋陵錢公輔也
　　　志省堂記(沈起/)
城之中有山以勝槩名天下者唯餘杭㑹稽丹陽括蒼
閩五郡焉環山以為城城廣袤四出直其南有湖湖光
平而緑山勢聳而秀則㑹稽又為五郡之最故㣲之之
詩擬之蓬萊良有以也今年夏四月予以言斥官自監
察裏使除通判會稽郡事㑹稽大府也所居之署皆隆
棟大梁宻礎瓌材堂皇峻嚴齋居靚深則觀㳺之盛又
為㑹稽之最署之北鑿方以為池池有清泉菱芰生其
中池之左累高以為山山有怪石松杉植其上山之北
又有大亭巋然即呉越錢氏所建也訖今綿百餘祀而木
之漏者朽而蠧墻之徹者剥而壞予因取廢寺之餘材
役卒之隙工治而完之不踰月而告成自公之暇則以
琴樽几席起居於其間因名之曰志省堂盖思遷謫之
人有憔悴怨懟憤世嫉䜛癯然其色可憐者兹悖於性
而不知於天也有酣飲浩歌仰天而呼不事事以自放
者兹瘝其職而不䖍於君命也若予之志志乎省吾身
也易之震君子以恐懼修省釋者以君子畏天之威則
兢兢自修以省察其過所以致福也噫省之義於君子
行己之方其至矣乎哉子故志其省之說書於石以自
勉焉爾嘉祐五年十二月二十三日
　　　望海亭記(刁約/)
越冠浙江東號都督府府據卧龍山為形勝處山之南
亘東西鑑湖也山之北連屬江與海也周遭数里盤屈
於江湖之上状卧龍也龍之腹府宅也龍之口府東門
也龍之尾西園也龍之脊望海亭也大中祥符末予侍
宦來越熟遊於此觀乎山之竒孤峯崛起亭之勝諸景
叢集惜其隘陋有負於眺覧時州将高公紳植五桂於
亭之前易其名曰五桂亭後四十五年予假守至郡爰
訪舊迹亭與桂俱廢矣止餘荒墟人迹罕及因而裒遺
材鳩羡工裁峻填坎以廣故基縱横凡増四丈餘而亭
宇始葺周覆軒廡以容左右也三開磴道以便上下也
四隅翼以石欄固其險也前墀傅以花檻飾其趣也東
西列屋四楹置宴具也亭既成邀朋僚以落之客有執
爵起而言曰東南之邦佳山水侈䑓榭麗於城邑者多
矣如其嵐巘千屏煙波数帶漕帆商檝往還於前赬糊
百雉雲屋萬家鴛刹蚪簷照映於下者未見其比若其
晝之隂也繁雲舒巻起於望中楼塔高下㦯出㦯沒晩
之霽也殘照澄明瑩乎天末峯巒逺近若趨若揖盖一
日之異也如此始春也鮮葩艶卉爛熳城隅濃香襲人
迥當几席既夏也嘉樹茂林蔽虧簷外清隂覆座宛在
巖谷逮秋也木葉摇落天形盡露巨浸千里浩乎無涯
及冬也谷風號怒雪意欲霏寒空四垂混焉一色盖四
時之變也如此昔元㣲之罷相領浙東觀察嘗有詶鄭
從事宴望海亭詩請復亭名曰望海乃然之仍以詩附
于左方嘉祐辛丑嵗仲冬既望
　　　新修城記(毛維瞻/)
天下不患乎有不可禦之冦大患乎無不可攻之備閭
井聚落間一區之舍斗升之儲猶畜尨狣設垣籬以固
守之而郡國之大不城可乎越為浙東大府户口之衆
寡無慮十百萬金榖布幣嵗入于縣官帑庾数又倍之
提封左右襟帶江湖逺扼閩嶺之衝故屯宿禁旅以備
非常州之子城頽垝邸裏亡有限隔非所以為國家式
遏海外之意也嘉祐六年春州将刁公奏乞治之詔下
得請主築者纔慮事而公被召繼以紫微沈公役方大
施又移帥杭八年夏清河張公領鎮至止恭念天子新
即位外諸侯大冝謹守備以為先務遂量功戒事儀圖
亟成役兵夫日僅萬指舂牘空逺相荅不擾市不妨農僦
而飤之無不勉者以其年冬十月新城成高二十丈面平
廣可聮數轡其趾疊巨石為䑓以捍水四周累瓴甋承
埤堄以障守者挑撻覧寫而亷勢峻抜堅異他壁北因
卧龍山環而傅之連延屬於南西抵于堙尾凡長九千
八百丈其費工與材之数踰二百六十萬城之門有五而
常喜西偏西園三門既隘且弊又新之以壮其啓閉仍鳩
羡材樓於西園門之上資游觀也平湖蒼山前後涵映朝
嵐夕霏紫翠浮活樵釣謳歌魚鳥上下迤邐來與人會
襟韻灑豁迴視邑郭其身飄然若在丹霄遊氛之上此
又功外所得之餘勝也公之於是役也指蹤纎悉偕若
素慮始議者以三嵗為期至是二十五旬而畢盖役不
可以翫曰法曰兵曰政亦然凡翫役則民作勞而重困
翫法則吏因縁而市獄翫冦則師逗留而速敗翫政則
民露布而亡告翫之為説眞可畏哉故余因書修城事始
末及之時治平初命元嵗在甲辰云
　　　越帥沈公生祠堂記(沈紳/)
上在御之四十年揆古監觀熈神無為委成庻工克愼
付畀眷是㑹稽大屏東部整齊師紀坐以撫安宜得嚴
諸侯嘉祐六年十二月己未始命右正言知制誥呉興
沈公遘以府事公嘗以文學相先天下名重一時陟降
外内發舒輝光衆實偉之既至府思将大起其政以當
上意甫留神明洞見底裏所迎立剖疾甚破竹乃占屬
僚分董曺事乃簡燕遊輯完疲羸有無頼三人鄉邑魁
蠧公拉而黥之逺邇肅觀自爾户弛禁横猾惴栗一方
風動屹然嶽立公方材育羣士遂大治學校新其宫居
而尊勸焉朝廷初以起居舍人進公公懇譲者再以紓
父譴及是七年七月壬子優詔褒加遷于江都凡邦之
耆耋薦紳秀民緇黄列校惜公之行以謂撤大厦而暴之
途奪慈母而絶其乳讙言呶呶逮無攸依相與畫公儀
形揭于永福佛寺以􁌎慕詹從而鋪其治行屬紳叙次
光明世聞紳迹公為政本乎愛民纔六七月而人皆愛
之不忘人知愛公而不知朝廷遷公于邇且将施之大
政矣雖深其思與古異矣若漢之中興郡國良政増賜
金爵使民尚久其惠公卿缺則選所表以進用今夫民
得良政而朝夕去之失其所安宜乎越民思公無復己
時夫以僖公善于魯人彼能請命于周史克為之頌其
聲章章不冺于兹今公之行二者既不克獲使紳不得
以鄙陋固避奉紀盛烈以慰邦人于萬斯年是嵗八月
壬午尚書都官員外郎沈紳謹記
　　　山隂縣朱儲石斗門記(沈紳/)
朝廷方修天下水職乃命知山隂㑹稽二縣事者提舉
鑑湖嘉祐三年五月賛善大夫李侯茂先既至山隂盡
得湖之所宜與其尉試校書郎翁君仲通始以石治朱
儲斗門八間覆以行閣中為之亭以即二縣塘北之水
東西距江百有十五里揔一十五鄉溉田三千一百十
九頃有竒昔之為者木乆磨齧啓閉甚艱衆既不能力
當政者復失其原每嵗調民築遏以茍利騷然煩費無
紀而水旱未嘗不為之戚大夫之治如平一身之疹必
先寕其心而鍼砭以輔之誠良民醫也故邑老助教虞
元昱率門長季文用周文寵願發貲以聴命効力唯恐在後
遂擇天章寺元聳相與募財屬之成功明年秋衆以其
成請書於紳而為之辭曰越比北東兩山東湖傑石中
蹲澌流於江噤木植門自古邦侯淫霏虐陽時其畜施
衣食其腴豐公逮私嵗卒無虞酣酣笑歌木腐不支築
壃以勞孰究孰惟民夷有來大夫至止手摩百疾始而
眺眎徐迹本末校書嘉聞胥抃奏勤汗肌骭塗莫我告
煩唯虞季周倡勇莫遏唯聳羣悦貲來雲委乃礱于山
壁削林立隃時門完芘有寕宇沸川闐郊萬夫聚觀勿
憂勿恫繇吾二君材羙工堅曷日之單智經其𥘉仁以
紹承司命爾民敢告後賢紳将為之記考其言扵勾踐
曰宗廟社稷在湖之中乃知後漢太守馬臻初築塘而
大興民利也自爾㳂湖水門衆矣今廣陵曺娥是皆故
道而朱儲特為宏大及觀地志與鄉先生趙萬宗石記
則謂貞元中觀察使皇甫政所造此特紀一時之功爾
後景徳二年大理丞段棐為縣修之其記存焉繇漢以
來且千嵗惟政棐二人名表於世而人不忘至大夫始
建不朽之績冝悉其論次章示來代以慰吾民之思是
冬十二月丙戌謹記
　　　新昌縣石城山大佛身量記(僧辯端/)
剡谿之東三十里而逺屬新昌縣有石城曰隠岳實天
台之西門去縣五六里而近雙巒駢聳状猶琢削實其
表無瑕隙而草樹不得植虗其中無翳隘而虎豹不得
入豁然若堂奥窅然若龕室誠造物者獨有意于是焉
其左右前後皆圓岑峙峰胥以環衛案劉勰舊記當永
明四年有浮屠氏厥號僧䕶嘗兹矢誓期三生恭造彌
勒之像梁天監十二年二月始經營開鑿之洎畢龕高
一十一丈廣七丈深五丈佛身通高一十丈座廣五丈
有六尺其面自髪際至頥長一丈八尺廣亦如之目
長六尺三寸眉長七尺五寸耳長一丈二尺鼻長五尺
三寸口廣六尺二寸從髪際至頂高一丈三尺指掌通
長一丈二尺五寸廣六尺五寸足亦如之兩膝跏趺相
去四丈五尺咸壮麗特殊其四八之相㒺弗畢具咸平
五年端東遊天台路經是岳故得雄觀其敞博崇偉且
歎仰之不暇諒嘉陵并郡石像外至於斯天下鮮可比
擬者乃詢其數量之延袤刋之于石以垂堅久庶傳于
四方之耳目俾洽于聞見也若其神異之感召事物之
竒勝悉存諸劉公之文此不當復有說矣時皇宋咸平
壬寅記
　
　
　
　㑹稽掇英揔集巻十九
欽定四庫全書
　㑹稽掇英揔集巻二十
　　　　　　　　　　　　宋　孔延之　撰
　　　修禊于雲門王獻之山亭序(王勃/)
觀夫天下四海以宇宙為城池人生百年用林泉為窟
宅雖朝野殊致出處異途莫不擁冠盖於煙霞披薜蘿
於山水况乎山隂舊地王逸少之池亭永興新郊許𤣥
度之風月琴臺涼落猶停隠遁之賔醸渚荒凉尚有過
逢之客僊舟蕩漾若海上之查來羽盖參差似遼東之
鶴起㦯昻昻騁驥或泛泛飛鳬俱安名利之場各得逍
遙之地而上屬無為之道下棲𤣥邈之風永淳二年暮
春三月修祓禊于獻之山亭也遅遲風景出没媚於郊
原片片雲飛逺近生于林薄雜花爭發非止桃蹊遅鳥
亂飛有餘鸎谷王孫春草處處皆青仲統芳園家家並
翠於是携㫖酒列芳園先祓禊於長洲却申文於促席
良談吐玊長江與斜漢爭流清歌遶梁白雲将紅塵並
落他鄉易感自棲恨於兹晨覊客何情更驩娯於此日
加以今之視昔己非昔日之驩後之視今豈復今時之
㑹人之情也能不悲乎冝題姓字以傾懐抱使夫㑹稽
竹箭則雄我於東南昆阜琳瑯亦歸予於西北大原王
勃序
　　　送靈澈上人廬山迴歸沃洲序(權徳輿/)
昔廬山逺公鍾山約公皆以文章廣心地用賛後學俾
學者乘理以詣因言而悟得非𤣥津之一𣲖乎呉興長
老晝公掇六義之清英首冠方外入其室者有沃洲澈
上人上人心𠖇空無而跡寄文字故語甚夷易如不出
常境而諸生思慮終不可至其變也如風送迭韻氷玊
相和層峰千仭下有金碧𢥠鄙夫之目初不敢視三復則淡
然天和晦于其中故覩其容覧其詞知其心不待境静
而静况會稽山水自古勝絶東晋逸民多遁世於此夏
五月上人自鑪峯言旋復于是邦予知夫拂方𫀆坐輕
舟泝㳂鏡中静得佳句然後深入空寂萬慮洗然則嚮
之境物又其稊稗也鄙人方景行企尚之不暇惡敢以
離羣為歎哉
　　　唐釋靈澈上人文集序(劉禹錫/)
釋子工為詩尚矣休上人賦别怨約法師哭范尚書咸
為當時才士之所傾歎厥後比比有之上人生於㑹稽
本湯氏子聦察嗜學不肯為凡夫因辭父兄出家號靈
澈字源澄雖受經論一心好篇章從越客維學為詩遂
籍籍有聞維卒乃抵呉興與長老詩僧皎然㳺講藝益
至皎然以書薦于辭人包侍郎佶包得之大喜又以書
致于李侍郎紓是時以文章風韻主盟于世者包李以
是上人之名由二公而颺如雲得風柯少葉張以文章接
才子以禪理悦高人風儀甚雅談笑多味貞元中西游
京師名振輦下緇流嫉之造飛語激動中貴人侵誣得
罪徙汀州入㑹稽歸東越時呉楚間諸侯多賔禮招迓
之元和十一年終於宣州開元寺七十有一門人遷之
建塔于越之山隂天柱峯之陲從本教也初上人在呉
興居柯山與晝公為侶(皎然字晝/時以字行)時予方以兩髦執筆
硯陪其吟詠皆曰孺子可教後相遇于京洛有支許之
契焉上人没後十七年予為呉郡其門人秀峯捧先師
之文來乞辭以志且曰師嘗在呉賦詩近二千首今刪
取三百篇勒為十巻自大歴至元和凡五十年間接詞
客文人詶唱别為十巻今也思行乎昭世求一言羽翼
之因為許曰世之言詩僧多出江右靈一導其源䕶國
襲之清江揚其波法振㳂之如么絃孤韻瞥入人耳非
大樂之音獨吴興晝公服備衆體晝公後澈公承之至
如芙蓉園新寺詩云經來白馬寺僧到赤烏年謫汀州
云青蠅為弔客黄犬寄家書可謂入作者閫域豈獨雄
於詩僧間耶
　　　送無作上人遊雲門法華序(孫郃/)
越中山水名於天下山寺雲門法華又名焉嘗憶北海
遊越越帥日率從事樂妓酒饌訪北海北海不樂因曰
某乆住此盖為雲門法華二寺今日攜酒樂大似方便
發遣越帥乃己(此出孫相公譜書/譜書是顔魯公作)又見朱倣詩曰長憶
雲門寺門前千萬峯郃嘗居越中毎吟此詩未遊二寺
常以為過上人名僧也又逰名寺前欲遊天台今遊雲
門法華二寺冝哉乃知靈鶴不之蓬島則在青田有異
凡禽逰不擇地别上人怏怏因為序送之
　　　游小隠山叙(錢公輔/)
越城之西南有所謂王氏山園者衆以為一境勝絶太
守楊公曰彼可逰焉一日攜賔佐浮輕舟走平湖四五
里而至望其門如楼閣之在煙雲中入其堂登其亭廓
然如形骸之出塵世外山蒼谿碧繚繞四注皆可襟迎
而袖揖竒葩珍樹映雪滿前公奮曰吾來越舊矣未有
如今日勝且快者使呼其主而詰之曰山名謂何對曰
有而非羙名也亭有名乎則曰朴愚敢以名為公使圖
以來因名其山曰小隠山堂亦因山之名堂之東榮俯
檻而窺者曰瑟瑟池出堂而登数級乃止曰勝奕亭自
亭而北登降乎竹間五六十歩而後至者曰忘歸亭過
而至于最上者曰湖光亭順山而西逹於山足曰翠麓
亭由㤀歸至翠麓曰探幽徑曰擷芳徑曰捫蘿磴曰百
花頂皆因其所遇而得之心焉己而至于山外有池池
心有宇曰鑑中亭轉而通於始至之門門隅亦有池有
宇曰倒影亭凡一景一趣無不為之稱者且曰今而後
吾當数至此也因命通判軍州事錢公輔書以鑱諸石
噫人生百嵗塵鞅榮利滛惑病憂紛紛而汨之㡬日而
如此樂㡬何而如此勝耶予弗書不祥預是逰者都官員
外郎江鉞節度推官袁嗣隆觀察推官王仲衍前進士
王霽朱方凡六人皇祐三年春二月二十八日叙
　　　越州圖序(沈立/)
按圖記越州本禹貢揚州之域初禹東巡狩㑹羣臣於
㑹稽之山執玊帛者萬國至帝少康封少子無餘於越
以奉禹祀是為越侯至勾踐遂破呉并有其地地里志
曰呉地斗分埜於辰在丑周秦而下興廢靡常隋大業
中改為越州至唐僖宗幸蜀以董昌討劉漢宏遂為節
度使未㡬昌叛錢鏐擒昌因為鎮東軍命鏐兼兩藩節
度使陞為大都督府皇朝興國三年忠獻王奉土歸朝
廷今𨽻兩浙東路州境東西二百三十二里南北四百四
十七里領㑹稽山隂剡諸暨蕭山餘姚上虞新昌八縣
凡主客二十一萬六千六百六十三戸夏秋二税和買共
八十萬一千三十六屯石貫疋府縣官屬五十二員廂
禁軍一十二指揮軍府職吏共二百三十人羅城周圍
舊管四十五里今實計二十四里二百五十步城門九
唐楊素築子城十里倉場庫務三十五州縣坊郭計七
十一鄉村鎮市六百八十三橋梁一百二十九祠廟九
十五寺院宫觀三百三十七㑹稽與錢塘分浙東西若
論其事權地望則錢塘冝當東南第一而越實次之昔
白樂天元微之嘗為杭越守互以詩筆相誇人到于今
稱之如較其輿賦繁重獄訟清簡則越為之勝觀其土
俗雅尚風物温秀儒學之士居常数十百人以詞筆取
甲科陞邇列者比比有之其刺史之居據高慿峻茂林
脩竹環厠其左右前後楼閣交映亭榭相望晨昏起居
雲山在目若蓬萊閣望海亭東齋西園皆燕遊之最著
者其人物則鄭洪謝敷王右軍賀知章徐浩數公皆以
名載圖史又其勝槩如稽山鑑湖蘭亭苧蘿若耶禹穴
之比者甚衆又按道書㑹稽山即陽明洞天也其伽藍
禪叢則天章雲門天衣戒珠最為佳勝至于蔬鱻珎雋
花竹竒怪固不可得而遽數也然習俗務農桑事機織
紗綾繒帛嵗出不啻百萬縑由租調歸于縣官者十嘗
六七復又封域大半瀕海居人以魚鹽為生而好聚飲
督課太急則詆冒者益衆守令患其重困於民而亦不
敢少為寛假立曽高本越人也間領漕居杭嘗為錢塘
圖今遂請守越因作㑹稽圖少冀好事者知其梗槩耳
時熈寕庚戌中元日記
　　　鑑湖序(曽鞏/)
鑑湖一曰南湖南並山北屬州城漕渠東西距江漢順
帝永和五年㑹稽太守馬臻之所為也至今九百七十
有五年矣其周三百五十有八里凡水之出于東南者
皆委州之東自城至於東江其北隄石䃮二隂溝十有
九通民田田之南屬漕渠北東西屬江者皆溉之州之
東六十里自東城至於東江其南隄隂溝十有四通民
田田之北抵漕渠南並山西並隄東屬江者皆溉之州
之西三十里曰柯山斗門通民田田之東並城南並堤
北濵漕渠西屬江者皆溉之揔之漑山隂㑹稽兩縣十
四鄉之田九千頃非湖能溉田九千頃而巳盖田之至
江者盡於九千頃也其東曰曹娥斗門曰蒿口斗門水
之循南堤而東者由之以入于東江其西曰廣陵斗門
曰新逕斗門水之循北堤而西者由之以入于西江其
北曰朱儲斗門去湖最逺盖由三江之上兩山之間䟽
為二門而以時視田中之水小溢則縱其一大溢則盡
縱使入于三江之口所謂湖高于田丈餘田又高海丈
餘水少則泄湖漑田水多則泄田中水入海故無荒廢
之田水旱之嵗者也繇漢以來㡬千載其利未嘗廢也
宋興民始有盗湖為田者祥符之間二十七戸慶歴之
間二户為田四頃當是時三司轉運司猶下書切責州
縣使復田為湖然自此吏益慢法而姦民浸起至于治
平之間盗湖為田者凡八千餘戸為田七百餘頃而湖
廢㡬盡矣其僅存者東為漕渠自州至於東城六十里
南通若耶谿自樵風逕至于桐塢十里皆水廣不能十
餘丈毎嵗少雨田未病而湖盖己先涸矣自此以來人
争為計説蔣堂則謂宜有罰以禁侵耕有賞以開告者杜
杞則謂盗湖為田者利在縱湖水一雨則放聲以動州
縣而斗門輙發故為之立石則水一在五雲橋水深八
尺有五寸㑹稽主之一在跨湖橋水深四尺有五寸山
隂主之而斗門之鑰使皆納于州水溢則遣官視則而
謹其縱閉又以為冝益理隄防斗門其敢田者拔其苗而
責其力以復湖而重其罸猶以為未也又以為宜加兩
縣之長以提舉之名課其督察而為之殿賞呉奎則謂
每嵗農隙當僦人濬湖積其泥塗以為丘阜使縣主役
而州與轉運使提㸃刑獄督攝賞罰之張次山則謂湖
廢僅有存者難卒復冝益廣漕路及他利便處使了漕
及注民田里置石柱以識之柱之内禁敢田者刁約則
謂宜斥湖三之一與民為田而益隄使一丈高則湖可
不開而其利自復范師道施元長則謂重侵耕之禁猶
不能使民無犯而斥湖與民則侵者孰禦又以湖水較
之高于城中之水或三尺有六寸或二尺有六寸而益
隄壅水使高則水之敗城郭廬舍可必也張伯玊則謂
日役五千人濬湖使至五尺當十五載畢至三尺當九
載畢然恐工起之日浮議外摇役夫内潰則雖有智者
猶不能必其成若日役五千人益隄使高八尺當一嵗
畢其竹木之費凡九十二萬有三千計越之户二十萬有
六千賦之而復其租其勢易足如此則利可坐収而人不
煩弊陳宗言趙諴復以水勢高下難之又以為冝修呉
奎之議以嵗月復湖當是時都水善其言又以為冝増
賞罰之令其為說如此可謂博矣朝廷未嘗不聴用而
著之於法故罰有自錢三百至千千又至于五萬刑有
自杖百至于徒二年其文可謂宻矣然而田者不止而
日愈多湖不加濬而日愈廢其故何哉法令不行而茍
且之俗勝也昔謝靈運從宋文帝求㑹稽囬踵湖為田
太守孟顗不聼又求休崲湖為田顗又不聴靈運至以
語詆之則利於請湖為田越之風俗舊矣然南湖繇漢
歴呉晋以來接于唐又接于錢鏐父子之有此州其利
未嘗廢者彼或以區區之地當天下㦯以數州為鎮或
以一國自王内有供養禄廩之須外有貢輸問遺之奉
非得晏然而己也故強水土之政以力本利農亦皆有
數而錢鏐之遺法最詳至今尚多傳於人者則其利之
不可廢有以也近世則不然天下為一而安于承平之
故在位者重舉事而樂因循而請湖為田者其語言氣
力往往足以動人至于修水土之利則又費財動衆從
古所難故鄭國之役以為足以疲秦而西門豹之治鄴
渠人亦以為煩苦其故如此則吾之吏孰肯任難當之
怨來易至之責以待未然之功乎故説雖博而未嘗行
法雖宻而未嘗舉田者之所以日多湖之所以日廢繇
是而己故以謂法令不行而茍且之俗勝者豈非然哉
夫千嵗之湖廢興利害較然易見然自慶厯以來三十
餘年遭吏治之因循至于既廢而世猶莫寤其所以然
况于事之隐微難得而考者繇茍簡之故而弛壊于㝠
㝠之中又可知其所以然乎今謂湖必不復者曰湖田
之入固饒矣此遊談之士為利於侵耕者言之也夫湖
未盡廢則湖下之田旱此方今之害而衆人之所覩也
使湖盡廢則湖之為田者亦旱矣此将來之害而衆人
之所未覩也故曰此遊談之士為利於侵耕者言之而
非實知利害者也謂湖不必濬者曰益隄壅水而巳此
好辯之士為樂聞茍簡者言之也夫以地勢較之壅水
使高必敗城郭此議者之所己言也以地勢較之濬湖
使下然後不失其舊不失其舊然後不失其冝此議者
之所未言也又山隂之石則為四尺有五寸㑹稽之石
㡬倍之壅水使高則會稽得尺山隂得半地之窪隆不
並則益隄未為有補也故曰此好辯之士為樂聞茍簡
者言之而又非實知利害者也二者既不可用而欲禁
侵耕開告者則有賞罰之法矣欲謹水之蓄泄則有閉
縱之法矣欲痛絶敢田者則拔其苗責其力以復其湖
而重其罰又有法矣或欲任其責於州縣與轉運使提
㸃刑獄或欲以毎嵗農隙濬湖或欲禁田石柱之内者又
皆有法矣欲知濬湖之淺深用功若干為日㡬何欲知増
隄竹木之費㡬何使之安出欲知濬湖之泥塗積之何所
又己計之矣欲知工起之日或浮議外搖役夫内潰則不
可以必其成又己論之矣誠能収衆説而考其可否用其
可者而以在我者潤澤之令言必行法必舉則何功之不
可成何利之不可復哉鞏𥘉䝉恩通判此州問湖之廢
興於人未有能言利害之實者也及到官然後問圖於兩
縣問書於州與河渠司至於參覈之而圖成熟䆒之而書具
然後利害之實明故為之論次庻夫計議者有考焉
　　雜文
　　　朱育對
㑹稽典録曰孫亮時有山隂朱育少好竒字凡所特逹
依體像類造作異字千名以上仕郡門下書佐太守濮
陽興正旦宴見掾吏言次問太守昔聞朱潁川問士於
鄭召公韓呉郡問士於劉聖博王景興問士於虞仲翔
嘗見鄭劉二荅而未覩仲翔對也欽聞國賢思覩盛美
有日矣書佐寧識之乎育對曰往過習之昔初平末年
王府君以淵妙之才超遷臨郡思賢嘉善樂采名俊問功
曺虞翻曰聞玉出崐山珠生南海逺方異域各生珍寳
且曽聞士人歎美貴邦舊多英俊徒以逺于京畿含香
未越耳功曺雅好博古寕識其人邪翻對曰夫㑹稽上
應牽牛之宿下當少陽之位東漸巨海西通五湖南暢
無垠北渚浙江南山攸居實為州鎮昔禹㑹羣臣因以
命之山有金木鳥獸之殷水有魚鹽珠蚌之饒海嶽精
液善生俊異是以忠臣係踵孝子連閭下及賢女靡不
育焉王府君笑曰地勢然矣士女之名可悉聞乎翻對
曰不敢及逺畧言其近者耳往者孝子句章董黯盡心
色飬䘮致其哀單身林野鳥獸歸懐怨親之辱白日報
讐海内聞名昭然光著太中大夫山隂陳囂漁則化盗
居則譲隣感侵退藩遂成義里攝養車嫗行足厲俗自
揚子雲等上書薦之粲然傳世太尉山隂鄭公清亮質
直不畏彊禦魯相山隂鍾離意稟殊特之姿孝家忠朝
宰縣相國所在遺惠故取養有君子之譽魯國有丹書
之信及陳宫費齊皆上契天心功徳治状記在漢籍有
道山隂趙曄徴士上虞王充各洪才淵懿學究道源著
書垂藻絡驛百篇釋經傳之宿疑解當世之磐結或上
窮隂陽之奥秘下攄人情之歸極交趾刺史上虞縣綦
毋俊㧞濟一郡譲爵土之封決曹掾上虞孟英三世死
義主簿句章梁宏功曹史餘姚駟勲主簿句章鄭雲皆
敦終始之義引罪免居門下督盗賊餘姚伍隆􁀙(莫侯/反)
主簿任光章安小吏黄他身當白刄濟君於難揚州從
事句章王修委身授命垂聲來世河内太守上虞魏少英
遭世屯蹇忘家憂國列在八俊為世英彦尚書烏傷楊喬桓
帝妻以公主辭疾不納近故太尉上虞朱公天資聦亮欽明神
武䇿無失謨征無遺慮是以天下義兵思以為首上虞女子
曹娥父溺江流投水而死立石碑記炳然著顯王府君曰是既然
矣潁川有巢許之逸軌吴有太伯之三譲貴郡雖士人紛紜於
此足矣翻對曰故先言其近者耳若乃引上世之事及抗
節之士亦有其人昔越王翳譲位逃於巫山之穴越人薫而
出之斯非太伯之儔耶且太伯外來之君非其地人也若
以外來言之則大禹亦巡於此而𦵏之矣鄞大里黄公潔
已暴秦之世高祖即阼不能一致惠帝恭譲出則濟難
徴士虞姚嚴遵王莽數聘抗節不行光武中興然後俯
就矯手不拜志陵雲日皆著于傳籍較然彰明豈如巢
許流俗遺譚不見經傳者哉王府君笑曰善哉話言也賢矣
非君不著太守未之前聞也濮陽府君曰御史所云既聞
其人亞斯以下者書佐寕識之乎育曰瞻仰景行敢不
識之近者太守上虞陳業潔身清行志懐霜雪貞亮之
信同操栁下遭漢中微委官棄禄遁迹黟歙以求其志
高邈竗蹤天下所聞故相文遺之尺牘之書比竟三高
其聦明大畧忠直謇諤則侍御史餘姚虞翻偏将軍烏
傷駱統其淵懿純徳則太子少傅山隂闞澤學通行茂
作帝師儒其雄姿武毅立功當世則後将軍賀齊勲成
績著其探極秘術言合神明則太史令上虞呉範其文
章之士立言粲盛則御史中丞句章任弈鄱陽太守章
安虞翔各馳文檄曄若春榮處士鄧盧叙弟犯公憲自
殺乞代呉寕斯敦山隂祈庚上虞樊正咸代父死罪其
女則松陽栁朱永寕瞿素或一醮守節䘮身不顧或遭冦
刼賊死不虧行皆近世之事尚在耳目府君曰皆海内
之英也吾聞秦始皇二十五年以吴越地為㑹稽郡治
呉漢封諸侯王以何年復為郡而分治於此育對曰劉
賈為荆王賈為英布所殺又以劉濞為呉王景帝四年
濞反誅乃復為郡治于呉元鼎五年除東越因以其地
為治并屬於此而江東部都尉後徙章安陽朔元年又
徙治鄞或有冦害復徙句章到永建四年劉府君上書
浙江之北以為呉郡㑹稽還治山隂自永建四年嵗在
己巳以至今年積百二十九嵗府君稱善是嵗呉之太
平三年嵗在丁丑育後仕朝常在䑓閣為東觀令遥拜
清河太守加位侍中推刺占射文藝多通
　　　山隂述(竇公衡/)
天寳甲午嵗夏四月宇文顥莅山隂令是日鄉黄髪與
胥徒洎衆趨事於琴堂之下顒以待命公乃從容言曰
自大朴既散大道既隠我先王始議於理盖失人而後
有理失理而後及亂理之義其難乎不易方不變俗因
弊施冝而己夫身違而心違心違而性違以至于夭官
擾而吏擾吏擾而人擾以至於亂故繕性必先繕身心
理人必先理官吏教之不明令長之過化之不率吏人
之罪於是邑人聞之豪暴貪者肅焉而悛貧窶寡弱者
熈焉而安故一年而成其佳政二年而號為樂土人吏
樂安郊坰蓊欝澄湖之上清風穆然兹所以承其聲懐
其惠者相與如歸然後以順固以信齊一是以趣務舉
滯猶驂之勒若氷之釋君子曰山隂之理得其由矣天
下之政煩我政其静天下之理外我理其中身和則心
和心和即性和性和則氣和氣和則隂陽和然後感其
氤氲志不離徳不分官簡則吏簡吏簡則人簡人簡則
物簡物簡則天地簡然後知其止足上不干下不黷和
與簡政之本歟噫古之化吏人俱及其次更及其下俱
不及自太公灌壇仲尼中都言偃武城至宓不齊巫馬
期單父六百年間吏人猶及自西門豹史起鄴至魯恭中
牟三百餘年吏人更及自魏晋宋齊梁周隋四百餘年
吏人俱不及聖唐分職公復及之若磅礴而言普暢皆
是則堯之屋不足封舜之刑不足用遷善逺罪何慮何
思是理也其體宏哉石而刻之永鑑來者竇公衡記
　　　歴山賦(有序/)　(史館王相/)
餘姚縣人有與季父爭田于縣于州于轉運使不直提
㸃刑獄疑令余來直之将歸閔然望厯山而賦之厯山在
縣西上虞縣界中或曰舜所耕云
歴山之峩峩兮予汝耕之孰汝彊兮此匪予私云然兮
誰汝使子人之子兮余師歴山之峩峩兮則維其常人
之子兮云曷而亡云曷而亡兮我之思今孰繼兮我之
悲嗚呼己矣兮來者為誰
　　　題禹廟壁(劉彛/)
皇祐二年秋予自閩由太末登天台川陸間行至郡凡
數千里觀山澤之可樹植者或荒潴焉田畆之可澮畎
者或漫滅焉自剡而西遇雨數日農田甚豐垂穫而遭
霖潦之害春夏斯民飢莩瘝瘠未起者重困是水予心
哀焉嗚呼冝樹殖而荒潴凍餒之源也冝畎澮而漫滅
水旱之道也天地非不生且育然而吾民重罹飢困賛
乎化育之道未至焉耳夜過鑑湖人指南山而告予曰
禹廟也予具冠帶瞻望内起恭肅不覺感者泣下既而
欲誌其事厥明次于㑹稽之門遂冩屋壁其歌曰
地生財兮天生時聖賢之賛育兮或失其冝畎澮距川
兮川距海水旱㒺至兮民無凍飢畝田是起兮帝載以
熈萬世永頼兮胡不踐履而行之嗚呼禹乎誰知禹心
之増悲
　　　永福院大像賛(沈遯/)
浮屠之説傳中州使人知真如寂滅之法然後中州承
事佛為聖人事佛非佛心也佛名如來佛之生也以諸
相為佛耶是相為妄以大身為佛耶是身無體然而非
佛則不名為法是有生者所以登正覺成上道也佛示
滅世以為滅也不滅不生一佛滅諸佛生諸佛滅故支
提偷婆生人以土木為佛儼然佛也人以風火為身完
然身也吾謂還之土木還之風火則是佛與我皆妄也
故知我則知佛是以明慧之士以佛為一而愚者事分
别也猶假以攝心所為有盡為有為法無盡為無為法
者是己昔者錢氏有呉越之地事佛尤為最篤文穆王
有子曰儀開府治于㑹稽公宫據卧龍之山儀親以其
女為尼者三人又出其私財数千萬即卧龍之隂為佛
廟名曰寳積儀自為文内佛蔵中呉越國既除忠懿王
以其族歸京師繇是寳積衰而其徒寖以㪚去日朘月
壊大殿之外鞠為荆榛龍象號惻禽䑕攸居嘉祐六年
長興公來為是州既将大治學宮乃取寳積之舊殿以
為孔子殿顧視其中則大像巋然在焉或謂公儒者必
毁之公曰夫功難成而易壊前人歴年而成之吾一旦
而壊之顧未足以抑浮屠而徒傷前人之功且浮屠之
法方行于天下而塔廟之役未有禁也壊於此将成于
彼使徙而歸之其徒是可省千萬之貲於後也於是永
福智印師聞而謁公願得以歸永福之正殿曰為是殿
十有六年矣而大像不能成計其費盖千萬也今願因
公而成焉公許之為命工度作凡傭役之費悉取之其
徒二月癸己先遷中軀其脩丈有八尺大十有二圍其
重莫能勝計乃作樏車于陸方舟於河以遷山動風旋
隠隠隆隆人不知其功三佛以次遷逮諸菩薩弟子凡
有二軀以及四壁楣帯奥窔之像或突或繪咸因彼寘
此小則尋尺大至逾丈皆不失毫釐有若其素金相玊
毫大祴重𥜗堂堂乎正位端嚴跋立之侍冠胄攖甲之
神森然在列六月壬申迺訖工内外完具煥若新焉觀
者䕫䕫稽首瞻仰咸以是為大事勝縁非偶然脗合者
不可以知見道也於是時長者之施日以大來重屋崇
崇中嚴外隆爰及别殿増庳為穹不亟其力而靡不庸
是嵗秋八月公去而治于杭智印始欲賛其事廼來請
文於余余方得維摩之説蹈無生法忍杜門逺謝人事
何能為文頋不得己強為之賛云
金僊頎頎妙相尊稽首十方尸正法於何為生何為滅
或聞諸佛號如來大匠升天巧模畫一切有為吾知假
或盛或衰繫其逢得福在心不在佛在昔王子今何
往成就愛女青蓮中阿育文殊在深谷繇來所贖本虗
空善哉檀施非一力所願此地臻極樂種種竗香雜諸
珍我咸洪捨無貪著彼時如來在寳積我心永懐苦不
足今日如來歸道塲我心懽喜遂瞻依願我諸佛施慈
悲咸以是心承是報世世子孫應供養長獲饒益無時
衰稽山盤盤翠相疊鑑水泱泱逈無極地勢博平人物
古晉代衣冠盛于此遺風勝事􁛁可尋大士遊方量無礙
龍光有應我為證億萬斯年示來者
　
　
　
　
　
　
　
　
　
　
　㑹稽掇英總集巻二十
