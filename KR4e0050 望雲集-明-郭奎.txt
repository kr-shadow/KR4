#+TITLE: 望雲集-明-郭奎
#+DATE: 2018-05-12 10:19:58
#+SOURCE: github.com/kanripo/KR4e0050 master f73157c1                
欽定四庫全書　　　　　集部六
　望雲集　　　　　　　　别集類五(明/)
　　提要
　　　　(臣/)等謹案望雲集五巻明郭奎撰奎字子章
　　　　巢縣人早從元余闕學慷慨有志節朱文正
　　　　開大都督府於南昌嘗叅其軍事後文正得
　　　　罪奎亦坐誅明史文苑傳附見王冕傳中奎
　　　　當干戈擾攘之際仗劍従軍偹嘗險阻蒼凉
　　　　激楚一發於詩五言古體原本漢魏頗得遺
　　　　意七言古體時近李白五言律體純為唐調
　　　　七言律體稍雜宋音絶句則在唐宋之間元
　　　　末明初可云挺出趙汸宋濓皆為之序推崇
　　　　甚至良不誣矣五巻之末附短札三篇案嘉
　　　　靖辛夘呉廷翰重刋是集但稱五言古詩三
　　　　十七詞歌曲十三五七言律百有九排律雜
　　　　詩四十四不言有文豈後人得其手稿附入
　　　　耶集中送陳克明歸茶陵詩瑚璉字押入平
　　　　韻葢古人三聲之法古詩上山采蘼蕪以素
　　　　餘故同押劉琨贈盧諶詩以璆叟同押葢即
　　　　其例非落韻也乾隆四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
望雲集原序
昔者子朱子説詩於性情之道風雅之用備矣然未嘗
不以體制音節為言他日評漢魏以来至近代詞章各
極所長權度甚精而獨謂古五言不可輕變蓋述作有
體變復之際昔人所難雖大儒先生不敢忽也汸游臨
川時嘗以此説質于雍虞公且問所以為合作者公曰
三百篇而後有漢魏六朝朱子嘗有取焉然其為體不
一大抵世有治亂人品風俗不同極其才情則淫傷而
無節尚詞藻則綺靡而失真善學者慎之可也余獨愛
陰何徐庾氏作音和而莊思約而正華不至靡約不至
陋淺而不浮深而能著其音清以醇其節舒以亮有承
平之遺風焉然後知杜少陵所以稱誦不置者蓋在於
此大厯元和而後知者鮮矣暇日觀公詩稿試以此説
求之頗得去取大意往来江湖間每論諸能詩者或唯
唯或否否唯武威余公所賦廼若一以公言為師無復
他有出入而髙雅渾厚自非齊梁間作者可及豈禁苑
從游時嘗論及於斯耶抑所見之偶同也自是每恨不
得全稿觀之兵興以来此事姑置嵗辛丑春正月初與
淮南郭公子章遇於星源子章嘗游余公之門者也因
論公平居崇尚選學於後来變體一無取焉而五七言
近體每欲棄絶不為公大節既立而詩文皆散逸罕存
矣聞者相與太息於是乃得子章所賦曰望雲集者與
一二友朋共吟諷焉古五言逺宗魏晉得其髙風逺韻
不襍後人一語近體亦質厚微婉足以逹其志氣所存
信乎淵源之有自也又可見余公居常教人悉本朱子
至其斧藻盛時陶冩幽抱獨與虞公相表裏而不必他
人之已同斯其所以為合作者與以子章之才能守師
法而不變亦可謂賢矣友人有請而傳之者乃述所聞
書于巻端庶觀者知所自来也或曰郭公志士也今四
海横流生民塗炭起管夷吾舅犯先軫諸人相與屬櫜
鞬執鞭弭以救之猶恐不及顧相與論歌詩之源制作
之體無乃非公意乎雖然吾聞子章少無宦情嘗欲泛
大江上三峽徜徉蜀漢之間覽諸山川之竒秀弔昔人
經營遺迹求嚴君平岷峨之墟咨訪大人先生之流相
與上下其議論然後大發于詩遭亂志勿遂也語曰在
朝言朝在野言野使子章據功名之㑹真有以自見于
當時而誦其詩者考論師友淵源與其髙蹈之志而傳
之不亦可乎新安趙汸序
望雲集者郭君子章所作之詩也子章嘗從青陽先生
學治經而性尤嗜詩自黄初以降諸名家多嚅嚌其芳
腴故剔句鎪辭趣味雋永而韻度婉微青陽亟稱其能
曾未幾何戈甲搶攘二親與弟昆咸亡子章隻影飄零
於江湖間進退無依遂仗劍從軍艱難險阻莫不備嘗
凡世道之汚隆時序之推移人事之變更毎觸之於目
必有感於心感久輒悲悲不能已乃悉假詩以寫之通
名其集曰望雲望雲志思親也余常取而觀之何其情
思之縈紆音節之激烈哉譬猶秋風刁騷霜月凄白孤
臣畸士慟哭於山澤蒼涼之間而聞者莫不隕涕焉哀
思之切何其一至此乎在昔先王之世四方乂寧民各
保其室家頌聲洋溢播之郊廟及其衰也政賦日逼士
困於行役而不能歸至有陟屺岵以望其父母與諸弟
者説者謂其思之切而哀之至况子章兵難相仍非特
行役之勞而已親没家燬非特不能歸而已宜其情之
所觸有不能自已也夫以子章之才之美不生於太平
無事之日以頌清廟閟宫之盛顧獨馳騁于變風之末
嗚呼其命也耶其命也耶雖然否與泰相為循環者也
今天已厭亂戈甲將向息矣子章方宣嘉猷以著勞烈
其必吐和平之音以鳴天下之盛耶子章名奎淮南人
金華宋濓序
欽定四庫全書
　望雲集巻一　　　　　　　明　郭奎　撰
　　五言古詩
　　希庶齋為姚忠賦
帝舜稱大孝天下猶敝屣父母或在堂不許友以死聖
賢有明訓百行由此始昔當漢祚衰曹暪奮雄起嗟嗟
劉豫州士慕如歸水君臣分未定徐庶乃為子方寸以
親亂慷慨謝知已後世稱其賢髙名䇿青史誰謂千載
下行迹偶同軌念君遭艱虞羈旅萬餘里結齋匡廬陰
菽水具甘㫖愉悦承親顔樂在其中矣大江何滔滔河
流亦瀰瀰思君石也堅患難安所止今為二千石孝養
良無比
　　贈程明善囘省
南州炎暑地時雨變蒼涼况當孟夏交卉木含清芳别
離殊可嘆且與子同裳晨朝啟斯館大江何茫茫旌旗
照白日長風送龍驤揚帆適利涉逺矚猶連檣王事宜
努力肅肅戒宵行瞻彼西掖垣列宿聨輝光魚樂在游
泳鳥樂在囘翔思懐安在已因之川路長
　　秋日次右司韻
秋水竟長川亭亭對孤嶼覽君瑶華篇往往似仙語歡
遊繼晨夕追昔念徂暑揚舲濟東湖采蘭臨北渚落日
散餘霞輕風度微雨囘瞻城堞表樓觀襲空宇渺渺帝
子洲衰草亦萋只鳬鷖相翺翔漁歌起前溆星霜忽已
周遲留感年序睇彼東南天馳思久凝佇
　　擬古贈别
孟冬霜露降悴彼荷與蒲青青蕙蘭芳采之將焉如贈
君夙昔意聊以慰斯須絃歌厲清響置酒歧路隅親戚
念逺行各言勉良圖常恐不為樂日月方其除晨風奮
髙翼北林多古榆臨歧執子手安得同車驅
　　春暉堂為子徽賦
遊子念離别有客同故鄉三嵗始一見春日已載陽入
門叙契濶拜母升髙堂晴暉曖遲和卉木含初芳蘭生
欲覆堦桑榆聯景光妻子勤中饋珍殽恒自將眉夀百
福具㫖酒盈華觴飛雲淡悠然采衣爛成章寸心保終
養庭草萋以長雖非舊里閭為樂殊未央
　　送陳克明還茶陵省親
驚颷吹浮雲迴薄西南天鴻鵠奮髙舉翺翔何翩翩眷
彼志士心日月同皎然排難為時出安能守一㕓千金
不足顧豈愧魯仲連明公素延覽知已誰能賢得君若
敵國器重猶瑚璉良籌無遺䇿慷慨誼彌宣去鄉逾十
載兄弟㑹有縁怡怡問親夀以享黄髪年寵禄自上錫
秣馬今當旋初陽麗遥甸被服華且鮮往哉樹令徳保
此忠孝全
　　過皖城弔青陽先生
維舟大江滸攬梯登茲城哲人不復見黄鳥悲且鳴髙
山尚巖巖梁木何其傾忽逄舊耆老向我宣忠貞明公
宿有誓慷慨存遺銘死即為厲鬼生當殄長鯨應敵既
神武百戰縱以横精誠貫白日天子無援兵嵗久矢石
竭捐軀全令名
　　秋林讀書為章光逺賦
大禹惜寸陰宣尼嘆川逝但恐光景馳及時當自勵禍
亂非所常誰能遯斯世矧伊賢者心怡然與神契典籍
對先聖樂道以忘勢考槃在澗阿衡門復長閉几席不
暫違絃誦日相繼椅桐交前庭雜彼松與桂緑竹植後
園蔬菓亦時藝霜葉初焜黄餘陰落秋霽散帙聊逍遥
臨風游復憇周流同天理優哉永終嵗
　　送周明卿
秋氣肅已勁茂草凝朝霜重重陵上栢緑葉含馨香薄
言采其華貽爾逺道將服食足夀考卒嵗希不忘惟惜
當離别歌竟匪成章願瞻鴻鵠舉思逐浮雲翔徘徊欲
何依美人在西方既怡平生愛狐裘諒同裳義以金石
固情以歡㑹長乾餱懼失徳君子敦周行
　　九日偶成
良辰惜難再秋序條已殫登髙啟飛閣望逺俯層巒寒
菊正盈把濁醪方共歡微此一日宴客懐殊可嘆
　　贈别朱隱君
庭樹悴其芳凝霜一何白鳬鴈方南飛翺翔振明月誰
能弋此物加飡可為悦念子諧宿歡晤言兩反側一心
抱衾裯衣帶縁以結斗酒怡親愛聊慰歧路别思駕雙
鳴騶馳彼秦與越毋為守窮廬悲歡年嵗迫
　　擬古思友
鶡鳴嵗將晏蒹葭凄以霜思君隔山海道路悠且長睇
彼參與辰清夜悲未央狂颷西北至一鴈方南翔言念
疇昔歡與子同衣裳安知異寒暑日月不我將天髙則
有斗川涉愁無梁憂心隱如惄出户徒彷徨
　　宋節婦
白石何鑿鑿流水亦湯湯女子竭名節矢死臨路傍父
兄夙有訓夫亦儒者良昔恐行露濡今值豺與狼辱身
義所重性命如朝霜被髪就深淵瞻彼天蒼蒼將貽共
姜美不媿曹娥傷婦道日云替爾獨循綱常臨難不
茍免烈哉丈夫行
　　送姜彦英還錢塘二首
浮雲斂沉晦白日揚光暉條風扇首嵗念子行將歸山
水淡餘靄草木含清暉誰謂道路逺去矣趨庭闈伯氏
既吹塤仲氏和以篪譬彼棠棣花枝葉相因依願言崇
孝友百嵗恒不違安得黄鶴羽及爾俱南飛
東南有髙樓華月照綺楹瓊筵列海錯雜以絃歌聲疏
簾捲晨夕迴瞰蒼江清君今利攸徃我獨懐鹿鳴執手
望長路駕言出東城嘉㑹常不足何况臨當行晴郊芳
樹碧緑渚春蘭生持觴意難盡相思空復情
　　寄李彦端
嘉樹藹夏緑清風動虚襟念君有髙趣勞我徑寸心佇
立東城曲日夕見雲岑以茲世多故忘彼升與沉聊樂
在書籍佩玉懐所欽華池散帙步當户鳴幽禽蘭生已
覆井泉響迥出林醉將山口月彈作絃上音明月照别
鶴遺音戞南金何當坐松石從爾聽瑤琹
　　次錢子貞蘇門感懐
燕支木葉落盧龍秋色来空閨有思婦清夜悲且哀錦
書為君寄寳鏡誰敢開膏沐不復容緑髪栖浮埃團團
皎月輝照彼單于臺馳心在萬里出户聊裵囘
　　雜詩
孤月江上明清光泛流水北有愁思婦南有游蕩子蕩
子行未歸思婦安所止姑老在髙堂貧賤復如此君行
忽逾年膏沐誰為理妾心金石堅不逐浮雲起㑹合良
未期離亂何時已君當復来歸妾當効同死凌風願翺
翔揚波願杭葦再遂平生歡被服紈與綺
　　夏夜
浮雲散髙空涼露滴清響岸幘臨華軒逍遥絶塵想碧
樹含先秋蛛絲結低網寒暑悲嵗年日東月西往寄迹
如流萍遥遥背鄉黨飛鸞久不歸孤燈在虚幌豈無琹
與尊惜此芳年賞竟夕空裴囘俛仰極天壌
　　紀夢
忽忽頹芳年揺揺寄行役寢興勞形神鬂髪𤣥已白驚
風響庭樹憂思日常積夢魂清夜歸彷彿舊鄉邑青松
在園田桑柘蔭廬室飛鳥雲際還牛羊下来夕澄湖淡
微波秋山有佳色鷄犬雜比隣墟烟靄阡陌怡怡兄弟
情凄凄丘隴側伐木逄行歌僕夫候馬立臨流濯長纓
挂冠坐磐石似慰平生歡覺來異疇昔百年如轉蓬萬
物乃遺舄天命良在茲勿得云得失
　　贈田有常
嘗聞安平君智勇特殊絶揮指卻燕師談笑復齊業遺
此國士風子其奮英烈長才文武并名駒汗已血黄金
飾横帶劍光照氷雪决機兩陣間誰及美髯伯彤弓錫
竒蹟因之樹旄節投戈或賦詩髙堂坐上客時務貴先
逹歡遊任豪俠舉首望雲臺誓清呉與越
　　贈别喻秀才
慷慨天下士獨奮千金軀義當報知已力能致雲衢懸
河有竒辯坐使儀秦愚酒酣撫長劍邈彼東南隅我歌
正激烈願君立斯須諾重山岳輕竹帛埀名譽
　　寄陳教授敏
蘭葉欲覆堦馨香襲芳室雨露之所滋惠風偃華質采
采不盈筐薄言贈離析憂傷嵗月愆同聲而異迹人生
寄百年寒暑㑹有役歡樂難具并浮名亦何益髙誼諒
匪他可以比金石
　　從軍行
大風西北起江漢雲飛揚相知拓南土展此萬里疆飄
飄赤羽旗矯如飛龍翔前軍屯細栁六師後張皇被服
華衮裘雜以明月璫金相玉其體文彩自成章桓桓虎
賁士左右羅干將良馬亦既閑翩翩驪與黄彤弓盧矢
倍受言宜允臧一舉清呉越再欣漢道昌恩澤沛若霖
閩海俱懐康謳歌頌明徳樂矣華山陽
　　贈别
蟋蟀悲嵗暮起視夜何其凄凄霜露降蕙草颯以衰薄
言子當往軒車發何遲聊因一杯酒慰此平生知采采
西澗蘋悠悠懐我思我思詎能已君心諒不違
　　九日集宴
良辰易為樂極宴忘歸田邀我二三友列坐清尊前嘉
殽雜霜栗左右陳豆籩寒暑有代謝惜此少壯年濁醪
泛秋英仰聆金石篇避世慚淵明登樓懐仲宣醉舞起
自慰撫掌齊拍肩陶然得真趣物慮何足言
　　貧女吟
猗猗石上蘭青青澤中蒲貧家有美女二八嬌如荼朱
顔不自媚貞固良難誣少為父母惜生長紅羅襦綺樓
髙且深竊恐行露濡一朝零落盡萍迹湖東隅塵沙陋
茅屋不濺氷雪膚鴛鴦欲得織翡翠愁還梳鳴鸞在何
處坐惜華芳徂耻作商人婦願奉君子儒妾心擬有托
請賂雙明珠
　　送王彬叔往同安
駕言出城門遥望西南路别離良在茲嘉㑹不常遇置
酒張瓊筵綢繆復凝佇飲餞未崇朝聊以慰情素翩翩
白羅裳皎皎瓊瑶樹髙步凌青雲豈為緇塵汚春江及
信潮方舟襲蘭杜小人衆所疑君子誰不慕久欲同車
子攀轅莫能去惜哉苦淹留年芳易遲莫顧瞻懐殷勤
增我越鄉慮
南州亂無家㓂盜縱横馳白骨蔽原野火炎城與池千
里何蕭條四顧令人悲倬哉皖公城當此江之湄崇墉
上峩峩陣列紛魚麗明公秉髙節徳澤被華滋而䝉天
子恩慰爾長渇飢大田既多稼王師良有儀君行利攸
往樂土寔在茲嘉賓復来集兼遂平生知春蘭麗芳渚
鳴鳯翔髙枝裴囘歧路側未忍言别離别離何以贈載
咏南山詩
　　次劉仲孚夜坐見懐
職曠謝奔趨賦詩悦情性如何晨夕間適與故人並憶
昔田園居荒苔没深徑讀書恒閉門永日亦閑靜嘉樹
交扶疎飛泉㵼清瑩置觴㑹親友忘言及從政曲步聊
逍遥澄湖月初瞑風波忽異時此樂良未竟愧彼瓊樹
姿芳華蔚相映翰墨沾餘香終當就髙詠
　　送友賦
客從西方来袖手持短書秘之河與洛開此皇極圖天
經及地緯厯數敦唐虞公子雅敬賢置彼承華廬進食
列上座接燕常歡娯一言决大義再語驚世儒都布裁
單衣玉佩埀以珠出郭門相贈臨觴復踟蹰白日忽已
暮方駕當前驅瞻望凌敲臺磐石為安居
　　七哀詩
颷風西北起陰雲薄南陲冉冉嵗云暮惻惻心内悲辭
親逺行邁已越三年期昔為連根樹今若遊地絲形影
竊自弔朝東暮西馳不學齊仲連翻作楚鍾儀南冠愧
流竄短褐誰相知性命寄須臾面色含飢疲明月在東
壁願照濁水泥泥中復何見沙礫紛參差下有沉沙珠
上有瓊樹枝瓊枝良可依終不埋光輝
　　游羅漢寺
步出城東門褰裳涉西澨幽尋窮四郊日入未遑已逍
遥逺塵蹤夕憩空門裡陰堦轉長廊金碧炫晴綺園池
清且深水竹澹如洗追念疇昔歡豈謂重来此春日忽
載陽百物含芳卉好鳥向我鳴髙僧見人起閒雲石上
生天花覆瑶几信宿方告還行行詎能止
　　悼亡
皇皇三十嵗厯厯多艱辛骨肉一朝散飄若行路塵涉
江賦羈旅形影私獨親寄身在䘮亂托跡思沉淪行歌
摽梅詠卜爾為婚姻爾才既明敏爾徳良且淳結髪未
一載恩愛猶千春相知願白首相敬如佳賓常懐孟光
志不厭黔婁貧所以共患難顧慰尤殷勤夭夀固難貳
天亦胡不仁蒺藜忽在床傷我同心人孤鸞失明鏡幽
蘭折清芬杳杳長夜臺悠悠泉路魂凄凄不復見涕泣
徒沾巾
　　題彭克讓心逺亭
彭城有遺則軒冕皆泥塗誰能繼清躅伊人常晏如夙
好在文籍少壯從戎車功成不受賞棄官歸田廬已就
市㕓隱但忘形勢趨出郭視阡陌翳翳多桑榆逍遥度
前溪愛此濠梁魚飛雲日夕還青山當户隅左招滄江
月右集圖與書賓至引觴豆時復藝園蔬意愜澹無慮
心逺聊自娯寄言陶徵君吾願為爾徒
　　從軍詩
朝濟彭蠡湖暮上匡廬山軍行飢且疲露宿聊解鞍方
秋黍稷華徂征西南端奄忽嵗云晏雨雪凄以漫擊柝
豈能寐哀哀想苦寒戰塲久勞役裘褐俱不完鸛鳴在
丘垤思婦應長嘆誰無内顧懐受命誠獨難三苗阻聲
教師出猶未還願公折天威戢舞羽與干上瞻泰階平
下覩斯民安勞旋詠杕杜貽爾室家歡
　　待月臺為黄文中賦
微雲澹清夕置酒臨髙臺逍遥斂巾幘既酌仍停盃呼
童滅華燭以待明月来始望東南端復集西北階須臾
見光彩流影漸裴囘徘徊欲起舞傾我尊與罍圓光皎
中天大地無纎埃俯視曲水湄謾觀波縈迴零露時已
盈桂樹先秋開城上有警柝廣庭多古槐東家嫠婦泣
西家絃管催時固有如此我獨何悠哉長歌逹明曙樂
此平生懐
　　滕王閣
西南有髙閣下瞰滄江清飛闥百餘尺複道周西楹白
日一何麗照耀丹青明借問誰所為云是滕王嬰壯哉
大唐業封子臨斯城佩玉襍鳴鑾物換星亦更勝地罕
常見賢者埀令名昔聞華子魚杕策迎呉兵英雄各適
用鼎足形遂成相公布文徳復此嘉㑹并羣才若雲集
頌以謳歌聲陽春不為樂萬物爭光榮登髙矚曠世臨
流忘濯纓再拜述短辭柱石齊天傾
　　贈希武郎中
迴車發東越馳彼西大藩帶郡千萬里江介慿中原所
在神武師人馬如雲屯周爰訪善道利賞由至言報以
國士重將宣明主恩采葑思下體况乃蘋與蘩始㑹即
長别分逺情彌敦亮君秉髙誼予復何所論
　
　
　
　
　
　
　
　
　
　
　
　
　
　
　
　望雲集巻一
欽定四庫全書
　望雲集巻二　　　　　　　明　郭奎　撰
　　七言古詩
　　長相思
長相思小山下蘼蕪秋深没行路王孫年年歸不去江
南木落天色寒鴻鴈滄波連日暮我思昔兮金佩環美
人座上花如顔紫芝叢桂紛兩間下有流水清潺湲吹
笙鼓瑟心長閒别来嵗久髩髪斑青雲猿鶴不可以企
及魂飛夢往愁鄉關長相思何時還
　　烏夜啼
石頭城上烏遥夜鳴相呼紫清道士有兩樹烏啼不離
樹髙處千聲啞啞復萬聲中堂酒闌夢未成呼童把燭
起開户照樹惟恐鄰人驚庭前再拜為爾説我家舊住
長淮北慈親已老返哺違零落猶為異鄉客嚴霜滿天
江月輝東方未白羣星稀明朝日出當早飛莫使涕淚
沾裳衣
　　送劉别駕之饒州
黑貂紫綺裘寳劍千金價冠盖若雲從相送西陵下我
持鞭君立馬彈銀筝進瑶斚漢家才子建安風昔為外
史今别駕鄱陽湖水青如苔東州之民淳無懐匡廬屹
立西江濶蒼翠九疊屏風開逍遥范公堂秋陰落庭槐
嘉政繼前哲南山歌有臺文章揮洒謝康樂皎如遼天
雪中鶴何以折贈千里行汀蘭有芳桂花作青雲論交
金石堅執手欲别心茫然平生意氣凌五嶽擊節起舞
秋風前
　　春日行
春風爾来何無情忽然吹我華髪生淮南三月花滿城
金尊海錯羅雕楹美人對坐彈鳴箏酒酣起奏升天行
當年歡樂不復得白日為照心未平心未平發長嘯我
曹豈是閭閻兒齊東魯連頗同調
　　新豐市(宣城北六十里/)
過新豐待沽酒雪華當空大如手斷橋荒店無人烟獨
有寒梅伴疎栁憶昔江東未搆兵我亦曾經此地行東
家槌牛出新醸西家開宴還吹笙春風步障千花錦當
壚美人勸客飲形勢雖非漢祖為彷彿咸陽舊陵寢停
驂慷慨懐馬周我欲濯髪臨清流斗酒不可得髙興良
難酧着鞭遥指敬亭路孤雲日暮心悠悠
　　送侯信之還宣城
寧為執㦸兒莫讀五車字讀書未逹空白頭執㦸從軍
有時貴憶君家住南湖西麻姑之山傍有溪雪林學士
官滿日阿翁拄策同提㩦君從二十客淮北我家伯仲
俱相識江湖水深舟楫多當年歡㑹今難得我因君想
親君向我言貧相逢忽疑是夢寐干戈滿眼論悲辛風
塵一别又五載耆舊凋零幾人在把酒共指青山亭君
猶有家我何待惜無白玉鞭安得黄金千為君此别贈
行李盡買湖曲桑麻田
　　夜坐吟
江風蕭蕭吹古樹關月蒼茫海生霧北斗漸落明河微
城頭烏啼天欲曙客子不寐憂無衣東征三年猶未歸
蟋蟀在户嵗將暮洞庭霜白芙蓉稀男兒生當百戰死
不執金吾即挾匕閉門勿用長夜歌騏驥終能致千里
　　婺婦詞
東家婦西家泣東邊浮雲西邊日年芳良在茲朱顔如
舜華城頭月出夜將半玉堦金井啼寒鴉憶昔未嫁初
嬌笑父母側郎騎竹馬妾倚床手折櫻桃共郎劇同居
鄉里兩無猜長大亦得為家室自從結髪能幾時風塵
四起遭離别良人執㦸好戎馬出門屢致殷勤詞一朝
富貴從所欲黄金滿籯珠滿斛孤人之子寡人妻積惡
既盈禍亦速美人如花歌未央中庭日落悲且傷報仇
壯士在咫尺十年兵散空彷徨空彷徨不能已顧妾哀
啼淚如洗阿姫寵妓隨亂兵泥汚殘尸孰敢視空遺賤
妾與小姑東家流落西家居五更泣罷向姑學願姑無
如妾命薄
　　七夕曲
天河盈盈一水隔河東美人河西客耕雲織霧兩相望
一嵗綢繆在今夕雙龍引車鵲作橋風迴桂渚秋葉飄
抛梭投杼整環佩金童玉女行相要兩情好合美如舊
復恐天鷄催曉漏倚屏猶有斷腸言東方未明少停候
欲渡不渡河之湄君亦但恨生别離明年七夕還當期
不見人間死别離朱顔一去難再歸
　　從軍婦
從軍婦良家女新梳北髻學邉語狐皮裁㡌紵絲衫馬
上徉羞見親故黄巾盜賊亂中華去年燒我父母家天
朝命將專征伐强兵爭奪顔如花顔如花命如葉此身
一失無名節憶昔姑家納采時燈前豫綰同心結嫁夫
誓擬齊蛾眉誰知萬里為軍妻木綿帳低風日惡五紋
刺繡思深閨思深閨難再得人生莫願多顔色東隣女
伴醜且貧鄉里不出成家室
　　寄衣曲
華燈闇室秋夜長呉刀剪綵為衣裳欲縫不縫心惻惻
還向姑前較寛窄燕山八月雪若寒氊褐狐裘俱擘裂
明朝驛使催征車白袍絮就愁冩書舅姑已老妾無子
願君早曳王門裾臨行封裹復致意著時莫遣沙塵穢
　　妾薄命
鳳求凰兮我所思顧山鷄兮何與棲蘭為佩兮芙蓉姿
衷心懐兮誰可知良人没兮遭流離流離極兮忘令儀
側室陰兮春草萋雲不歸兮魂欲迷憶初逺兮父母拜
姑嫜兮容與不諒兮今日憤怨兮悽楚覽塵鏡兮私自
傷嗟薄命兮將誰訴
　　留别王指揮
銀鞍寳馬青連錢風雨夜吼雙龍泉我乃公子無忌客
因知平原君最賢五千甲士猛如虎地裂山摧振金鼓
島夷率服西南清右軍門前奏歌舞
　　貽李道士
茅山李道士賣藥巢湖上頭戴烏紗巾手植青藜杖雙
鬟童子相隨行向月壺中吹玉笙紫芝採罷忽不見又
騎𤣥鶴登蓬瀛
　
　
　
　
　
　
　
　
　
　
　
　
　
　
　望雲集巻二
欽定四庫全書
　望雲集巻三　　　　　　　明　郭奎　撰
　　五言律詩
　　題裕約之圓通舊隱
匡廬最佳處石耳兩峰齊寺有圓通閣亭餘蘇子題萬
壑飛霞滿千松積翠迷願結蓮花社從師過虎溪
　　為劉君道賦昱嶺關
東南多竒險茲嶺冠羣峰棧道一千里函關百二重邊
聲愁虎豹海色落芙蓉之子三年戍勲名待錫彤
　　賦得黄山寄鄭隱君恒
昔聞軒轅氏學道在茲山合㳫羣峰秀飛鸞雲際還丹
泉温可掬翠壁濕難扳羡爾逃名者冥棲杳靄間
　　和蔡都事見寄
汎汎仙槎逺雲津月未沉水光明使節星采動詞林夙
駕江亭迥前瞻浦樹深瑶華如可拾願得繼髙吟
　　贈醫者黄秋圃
蜀都有良士家世住東川鞭叱羊為石丹成犬化仙醴
泉浮橘井膏雨下芝田江漢倦行役相逢夢十年
　　途中除夕
客路誰相識燈寒暮景收一年今夜盡千里異鄉愁骨
肉知何在漁樵欲共遊嵗華明日度飄泊逐孤舟
　　日暮
日暮親朋逺音書寄不將年光隨水逝秋色逐城荒短
褐風塵滿扁舟道路長倚樓兼覽鏡無興慰凄涼
　　寄劉彦肅
露白蒹葭蒼伊人曠何處瞻彼雙飛鳬誰能忘眷顧月
出廣陵堤風生京口樹未卒同袍懽徒悲嵗將暮
　　金陵道中
野迥望雲孤風塵暗海隅鄉心懸落日旅食倦長途夢
斷巢湖上行臨建業都春歸未可卜獨立向蘼蕪
　　次劉仲孚
地逺孤雲白秋深一鴈過淚因明月下心在故鄉多列
郡方傳檄連營未息戈羈危萬里思江上逐馳波
　　游景徳寺貽黄文中
此地登臨慣傷心萬里思江雲愁北望越樹指南陲古
寺開元跡長廊景徳碑每因黄叔度日暮醉歸遲
　　枕上
酒醒鄉夢斷枕上憶慈親異地難為客長天愁殺人寸
心千里隔孤劍一身貧江濶無舟楫歸歟欲問津
　　哭當途王宰及其子亨
我憶當途令官閒不早歸王戎號共死阿對走相違兵
火有時息仙鳬何處飛愁雲兼楚樹江上晚依依
　　偕江邦善飲因贈
南國江淹賦長沙賈誼書孝亷慚漢末進士憶唐初旅
鬂愁中短人情亂後疎因君情思好時得慰離居
　　哭江學正玞
不見江淹久猿啼近野墳鄭䖍曾䧟賊王粲未從軍賦
好人爭慕官卑世罕聞招魂予有些地下已修文
　　髙興
湖海生平氣飄飄薄五陵年華雙短髩夜思一孤燈多
病慚莊舄相知憶李膺星槎如可待髙興有時乗
　　送孫良玉還同安
送君江上去山路雨初晴落日平淮樹春潮帶皖城酒
因今日醉人是故鄉情莫説王孫怨芳洲緑草生
　　送王素行
昔日從游處舒州阿那邊寧親依故國辟地到何年月
出潮平渚江深樹接天同門知已在應問孝亷船
　　春日游敬亭山
冠蓋聯鑣出晴郊北路分我尋何水部誰似鮑㕘軍芳
樹聞啼鳥飛泉隔亂雲題詩兼勸酒聊樂在殷勤
　　遊升真道院
兵火經餘嵗琳宫結搆新山重溪接屋松古鶴為隣試
藥封丹鼎飛書報玉宸浮雲身外事惟有學升真
　　客枕
客枕睡不着天髙秋氣清寒燈照四壁孤淚滴三更霜
落芙蓉悴江空鴻鴈鳴無衣復無褐忽忽嵗徂征
　　首夏東城姑孰
宿雨忽開霽山光澹碧滋歸雲度大澤流水積華池氣
屬清和景歌翻白苧詞桓温今已矣人事復何為
　　寄鎦知事
雲澹倩山夕燈湖更在東何人共来往獨憶紫芝翁餘
霞散江渚帆落上潮風沿流弄明月安得與君同
　　嵗暮
寒月出在户江城鴈獨飛愁人不能寐鄉淚忽沾衣丘
壠十年别星霜兩鬂稀為言叢桂老嵗莫澹忘歸
　　出郭
出郭策駑馬青山十里亭茞蘭和露采禽鳥隔花聽左
揖仙人墓前瞻使客星翻思昔年路茅屋酒初醒
　　暇日訪楊廷舉
故人楊伯起作尹似陶潛白紵山前宅荆華半覆簷溪
魚鮮可食崖蜜􁅳應甜把酒謝知已平生清且亷
　　贈内兄張行中
鄉里通家好閨門令妹賢如何十年内漂泊一身全落
葉空江雨征鴻絶塞天白頭傷骨月相對各澘然
　　城東訪胡伯昭
郡郭東十里蒲塘秋水清閒僧偶相見好友舊同盟曲
道通官墓蒼山夾石城草堂公子隱何用世知名
　　題無相庵
尚書塘上寺寳樹雨花多説法龍曾聽譚經鹿更過燈
影懸晴塔香烟散曉坡空門真樂國浮世欲如何
　　寄田有常
平生經濟策國士更無雙遙知敬亭下清興滿軒窓孤
雲坐来晚落日帶澄江車馬三千客相隨擁蓋幢
　　琴溪
吾慕琹髙子於焉隱遁棲松雲生峭壁山雪漲囘溪古
迹行人識新春好鳥啼學仙誠有道安得謝輪蹄
　　三溪
飲馬三溪上長亭驛使催千山猶積雪一路盡寒梅樵
觸岩雲動猿依嶺樹哀初疑畵圖裡又恐是天台
　　五嶺
侵晨登五嶺石磴畏躋扳急雪沾衣白因風㸃髩斑雲
連秦劍閣天塞漢蕭關想見當時路班超奉使還
　　寄孫伯庸
呉樹緑如蓋越山天下竒遥知戎事暇摠是雅歌時國
士曾持節將軍已建旗宛西有名驥安得為君馳
　　與魯志敏同舟
清夜泛蘭舟因君慰别愁露光浮草白月影散林幽羽
檄傳新捷圖書憶舊遊方知魯子敬雅量邈難儔
　　蘄州營作
樹暗啼鶯困春餘一日殘愁隨花片減夢逐雨聲寒毁
譽惟耽酒辛勤亦枕鞍令人慚陸抗四十未封官
　　月夜次人韻
髙人寂無寐乗月坐南樓露浥纎絺潤涼生紈扇秋玉
簫吹半夜蘭枻鼔中流清興忽不淺因之宋玉愁
　　秋樹次韻
嘉樹如車蓋虚亭帶夕陰蕭蕭露葉下靄靄浦雲深好
鳥頻翻翮幽人亦散襟祗愁霜霰集揺落嵗華心
　　歸耕叟次人韻
素慕商山隱投簪歸就耕比鄰閒偶語木石澹怡情簷
下片雲宿林間一犢鳴嵗時具尊酒聊樂在平生
　　郡齋秋日次韻
幕府簡書靜一官清自閒秋聲在東壁爽氣滿西山叢
菊可延夀芳尊聊解顔當軒兩嘉樹好鳥暮知還
　　九日將至次韻
秋節重陽近呉歌子夜哀棲遲為客久懐抱向君開言
採籬東菊聊登江上臺白門多美酒誰寄一尊来
　　出昌山峽遇雨
山雨凍欲雪誰憐被褐徒手持和氏璧袖有太公符勲
業歸明主衰遲笑腐儒年年此時候行役在長途
　　與黄本和同舟
宜春臺下瀨輕棹疾如帆人物同黄憲風流似阮咸寒
花猶覆石飛翠忽沾衫出峽頻囘首蒼茫日半啣
　　人日
新年人日至殊覺客愁多故國音書杳南天物氣和城
春偏雨雪江暝足風波無限扁舟意吾將詠棹歌
　　長安道
秦川八百里直與隴西連四逹平如掌五陵多少年御
栁春深緑宫花日暮鮮阿環新拜寵走馬渭橋邊
　　出暖水向新營
山陽煖水地舊是北軍屯一澗雲連棧千峰雪照門奉
書觀壁壘馳驛到邊藩為卜歸人信今朝喜鵲喧
　　又
山水平生樂因之欲賦詩渡溪雲影白入竹鳥聲遲曉
碓粳舂玉春耕火助菑樹深人偶語彷彿鹿門期
　　留水西寺貽季潭上人
好山吾所慕今日水西遊花雨千峰暝松風六月秋龍
為人聽法僧共鹿尋幽如此林泉樂榮名安足求
　　又
上方禪寂地瀟洒佀天宫誰刻蓮花漏因知晉逺公雲
衣留卧内松拂掛溪東已悟浮生理吾將杖錫同
　　又
潭影澹禪心髙窓雲更深偶陪林下賞兼聽丘中琹清
梵聞陰壑香厨下午禽客懐倦炎暑賴此泄煩襟
　　荅人見贈
風骨神仙異文章獨羡超早時登畵省逺鎮駐金鑣詩
咏東山美尊開北海遥功名身外事賢逹素無驕
　　又
戎馬何年息關山故國遥霸齊思管仲伐楚問周昭往
事江流盡新愁木葉飄髙樓頻徙倚秋興坐来超
　　送劉桂芳二首
城都有髙士賣卜似神仙黙黙不多語朝朝得百錢乗
風隨列子問石待張騫我願悟茲道因之太極先
　　又
相逢惟問卜時運果何如軍正還為掾金吾不讀書十
年羇旅困四海故人疎爭似長江上持竿坐釣魚
　　登樓次李員外韻
天髙秋景澹山水更清竒落鴈雲邊盡征帆日下遲郎
官披繡闥仙樂動朱絲忽見芙蓉發將貽逺道思
　　又
慿城結綺樓彷彿儀鸞翥浦雲朝薄簷江月夜當戸欲
挾飛仙遊恐驚黄鶴去佳人天一隅翹首徒延佇
　　寄陳檢校
遥想紫薇省郎官直禁樓瓊花天上去清夜憶揚州二
十四橋月玉簫吹兩頭秋風挂帆席幾度大梁游
　　賦得雲夢澤黄鶴樓送李聖瑞之湖廣
常聞雲夢澤空濶自天開郢樹連荆渚枝江遶楚臺日
落邊烽靜春融雪水来知君有深量相對亦雄哉
　　又
飛棟何年搆巋嵬跨楚天江山殊壯觀雲鶴共連翩直
上㸔南斗平東俯漢川固應多暇日登眺即神仙
　
　
　
　
　
　
　
　
　
　
　
　望雲集巻三
欽定四庫全書
　望雲集巻四　　　　　　　明　郭奎　撰
　　七言律詩
　　秋興
月下清砧響夜闌征人不寐憶長安霧迷南國游魂泣
草沒中原戰骨寒直望明河臨象闕誰霑零露捧金盤
十年關塞無家别仗䇿猶悲行路難
龍門疏鑿禹時功江漢滔滔亦滙東萬古山河今異域
百年禮樂舊同風忽思鱸鱠慙張翰將學丹砂就葛洪
秪恨兵戈猶在目秋来衰鬂對飛蓬
霧氣凄涼草木衰倚樓㸔鏡不勝悲秦王警蹕瞻天逺
漢武旌旗出塞遲江國再逢南鴈信鄉關徒倚北風思
那知人事同揺落醉裡狂歌九辯詞
　　荅人見寄
五色新衣照日鮮平生湖海氣飄然茅容孝養如今日
蘇武生還憶去年秋水芙蓉花共潔嵗寒松柏操彌堅
巴人擬和陽春曲昨夜援琹理七絃
獨立漢廷如汲黯欲羇南越等終軍威容面折千金諾
議論風生萬馬羣濃花池館開春酌落日江亭惜路分
想到清秋無限興坐題桐葉寄殷勤
自傷孤鴈影翩翩避弋南来折復旋塞上牧羊幾陷賊
中山尋鶴托遊仙黄冠偶倩傍人正寳劍誰為烈士捐
華髪秋来埀兩鬂江湖憔悴任吾年
　　過廬山
扁舟一日過彭蠡坐㸔匡廬五老峰瀑布似從銀漢落
香爐半是紫雲封東南父老應占氣江漢渠魁已遁蹤
自古山河歸有徳遙瞻華蓋䕶蒼龍
　　夢遊京兆
髙樓鼓角五更悲河隴秦川入夢思萬國曾頒周玉帛
六王終屬漢旌旗遥瞻華岳臨天府直顧中原跨地維
百二重關在經畧不知國士正當誰
　　早秋旅夕
初月涼風夜向闌倚樓愁到笛聲殘天髙閶闔銀河白
露滴梧桐金井寒多病馬卿猶是客幾時張翰也辭官
年年怕近清秋日憶殺湖邊舊釣竿
　　涇縣
涇川不減若耶溪况有招提在水西四面雲山當縣合
五更星斗落簷低挐舟来訪桓彛廟立馬空慙李白題
但願功成身退早桃花潭上結幽棲
　　當途客舍
姑孰溪邊獨倚樓江城二月佀深秋孤雲無處求親舍
先隴何人祀首丘花落始知寒食過鴈歸渾是夕(原本闕/)
　
　　　與從兄十郎夜話(詩闕/)
　
　
　
　　謝程道惠㡌(詩闕/)
　
　
　
　　髙樓(詩闕/)
　
　
　
　　雨夜(詩闕/)
　
　
　
　　桃花(詩闕六句/)
　
　
故園卻信天台隔回首東風路渺茫
　　臘日
臘日三年為異客今年霜雪未全饒風塵暗滿淮南路
霧雨寒生江上潮鄉夢有時逢骨肉此身何處托漁樵
共来呉楚交兵地烽火依稀似六朝
　　過彭澤舊縣
黄梅細雨濕征衣四月江天暑尚微彭澤至今遺縣在
陶潛從此棄官歸當時天下方憂亂後日中原自解圍
叩馬誰能重進諫北風無限故山薇
　　寄劉仲修知府
一錢太守紫髯白清曉褰帷對九華已召諸生修禮樂
重尋父老問桑麻公庭吏散棠陰直寢閣詩成日影斜
為我髙懸徐穉榻從軍閒暇定移家
　　荅人見寄滕王閣鉄柱觀
憶昔滕王臨勝地頻登飛閣俯崗巒軒車如雨當時集
歌管停雲暇日歡帝錫符章金粲粲神遺劍佩玉珊珊
使君感興成今古白雪詞髙欲和難
列宿參差樓上頭千年劍氣為誰收雲低南浦神仙去
日近長安帝子留歌舞已銷亡國樂英雄終作濟川舟
水邊闌檻今陳跡秪使騷人念昔遊
許令仙符勝武韜指揮川岳駐神鰲三江地軸西南鎮
一柱坤維上下牢鷄犬當年同變化蛟螭何處得潜逃
丹砂願就洪崖學浮世誰甘塵土勞
　　山中喜晴
山中十日苦風雪霧雨作寒纔放晴千澗水從松杪落
半空雲逐馬頭行居人向暖分茶樹啼鳥知春喚客名
不惜㸔花兼問酒東風歸路布袍輕
　　寄黄文敬
一載不逢黄叔度每勞書信寄殷勤秋風有思題紅葉
海鶴何時渡白雲列國諸侯爭尚禮前朝名士素能文
邇来城市無蹤跡髙卧横山學隱君
　　送李克允還黄山别業
薊門公子息齋孫疇昔相知禮數敦墨竹清風天下慕
玉堂遺史後人論衣冠到此如君少禾黍依然别業存
三十六峰蒼翠好桃花潭水接東原
　　次范子權九日
每為思親賦白華江頭修祀薦蘋花百年幾度逢重九
四海何時定一家遺俗舊沾麟趾化故宫誰起黍離嗟
知君醉把東籬菊更上髙亭待日斜
　　次並頭蓮韻
華蓋髙張翡翠圓渚宫深鎖對嬋娟雙瞻太華峰頭月
並是耶溪水上仙羅襪凝塵鴛頸合湘裙濺淚鳳釵聯
只愁風雨遺清恨玉井温泉共惘然
　　次夏博士見寄
瀛洲學士賜衣新累牘連章獻納頻關内列侯丞相重
江南佳氣帝王真掖垣退食全無事帷幄談兵似有神
却笑腐儒塵滿鬂一生辛苦不憂貧
　　次人韻
文星雙璧一時除駟馬聯鑣進諫初天下爭衡連上策
省中論治共封書日求岩穴遺賢少雲集衣冠尚席虚
更有司徒掌邦教漢家全盛復何如
　　望黄山
昔曾避地黄山曲今在丹崖正面㸔曉翠障空迷去馬
晴霞迎日見飛鸞九華髙並芙蓉秀五老遥連瀑布寒
中有羽人期汗漫拂衣松石待休官
　　對硯感懐因悼葉宗海
南州葉滙舊情親石硯相貽色尚新長憶論詩兼嗜酒
不堪覩物忽思人樹深黄鳥哀秦士浦暗青蘺泣楚臣
妻子寃魂應共語定將憂憤訴江神
　　重吟
重吟梁甫自悲嗟為惜流年鬂有華馬上折殘官路栁
雨中過盡野墻花秦原萬里經圖逺楚澤三湘眺望賖
人物尚思羊叔子峴山歸騎詠清笳
　　秋夜偶賦
漢髙曾唱大風歌壯士無衣奈嵗何永夜蛩聲偏近枕
深林木葉未辭柯􁊊鴒毛羽嗟零落騏驥精神困轗軻
尚慕信陵公子客幾時報徳在山河
　　詠霍先生梅杖
帶雪横枝伐作笻老年筋力賴從容扶經谷口閒尋鶴
拄過深潭恐化龍直節舊盟君子竹孤標曾伴大夫松
時時策向洪崖頂應憶臨流賦辟雍
　　過富川贈權伯文
章江寒夜泛舟初岸曲沙平月色虚兵氣未銷呉楚分
劍光猶射斗牛墟明公偶國專封拜使者交隣奉簡書
為喜豐城知已在别来懐抱定何如
　　樂平山中題操氏壁
舊宅荒涼木葉疎元戎此日暫停車連營烽火傳呼急
夾道旌旗戰伐初天下十年非樂土江南萬姓望安居
楚狂辟地休相訝早晚河清洛出書
　　金陵簡劉仲修昆玉
姑孰城中君送我端陽重上宛溪船多情雲樹愁如海
囘首風塵暗隔年東海未成髙士蹈南冠應賴故人憐
重來不見劉公幹别卜交期在九泉
　　出五城
五嶺東頭更五城一川如出武陵行人家烟火連機杼
蚕媍桑麻執篚籯春日向暄田鼔急曉溪初漲石梁平
十年歌舞揚州夢爭似依山閲耦耕
　　别劉友人
西垣日近諫書稀共説仙槎出紫薇陸賈能令南越服
隋何定使九江歸千花夾道瞻星使萬騎聯鑣侍錦衣
早晚白門春酒暖皇華錫宴敞彤扉
　　得鄧原書兼寄李可宗
鄧禹有書纔寄到李膺埀白往京城自從宛水橋南别
誰共開元寺裡行海渚曉潮催桂楫燕山秋露濕金莖
故人同沐恩波去我獨天涯愧此情
　　酧謝帥贈靴
東郭家貧纔露趾將軍獨贈錦靴新全勝公子真珠履
最稱吾儒小角巾步月暫沾銀漢露踏花終涴玉京塵
幾時醉向金鑾脱只恐髙家力士嗔
　　中酒
春來中酒朝朝病擁被髙眠懶出門草緑漸迷湖上路
花開未到郭西村湘娥有瑟催歸鴈楚客無書託故園
惆悵東風醒亦醉夢中常是賦招魂
　　遊三門山
黄茅蓋屋石為門路轉溪迴更有村果樹連園收芋栗
豆花滿地散雞豚雲深易就漁樵隠山逺全忘市井喧
何獨武陵堪避世此中佳處亦難言
蒼山夾水洞陰陰溪上人家竹十尋田土未饒盤谷好
雲霞全佀鹿門深半簷松月斜連榻萬壑風泉響出林
我亦乗舟追李白故人幽賞在鳴琹
　　送呉師程山長還宣城
君歸鄉國我淹留寳劍長歌不盡愁此日髙城尋第宅
故家喬木在林丘將軍豈識千金子丞相曾封萬戸侯
别後相思重囘首白雲飛散敬亭秋
　　宿雨
宿雨瀟瀟悴客心髙窓連日滯秋陰一枝未遂鷦鷯托
四壁應愁蟋蟀吟家在淮南青桂老門臨湖水白蘋深
鯉魚風熟香粳早釣艇誰撑近竹林
　　寄夏諮議允中
鳳凰臺前江水寒明月出在青雲端詞臣草檄醉騎馬
商女彈箏驚舞鸞地勢呉頭兼楚尾山形虎踞共龍蟠
斗南人物君為最爭説髙名佀謝安
　　次孔都事見寄
宣聖諸孫君最逸寥寥鳴鳳起予思玉鞭聯轡晨趨省
銀燭分題夜賦詩王氣又從鍾阜出文星長遶石城垂
遥知退食從容處紅藥翻堦露滿枝
　　寄貢友善
城上烏啼夢已殘桂花零落露漙漙玉繩低暎千門曉
銀漢斜連一水寒我為久貧常露趾君雖有喜莫彈冠
遥知秋色黄山裡朝看丹霞夕採蘭
　　寄江朝宗照磨
丞相府中曾試掾郎官年少獨憐君彤庭退食聯鑣出
金鎖開門待漏聞經學舊精商魯頌檄書全擬漢唐文
閒陪阿閣東頭宴五色儀鸞繞慶雲
　　題萬户手巻
江東子弟義為兵萬戸新承紫綬榮呉楚故都形勝在
春秋國士武文并五花習射宛西馬細栁連屯霸上營
閩海百蠻猶未服幾時整旅又從征
　　贈王都囘省事
城南四牡緫騑騑江上旌旗帶夕暉共喜竇融千里至
更同陸賈一時歸圖書在洛還王土龍虎為邦䕶省闈
宰相勞賢應自出鹿鳴花底醉金衣
　　寄于清叔
金陵隱者天下士六十為文健且竒諸父不諳麋鹿俗
令郎俱有鳳凰儀長干橋上閒沽酒𤣥武湖陰醉賦詩
書史滿床琹在匣秋来相對髩如絲
　　次丘太守韻
翳翳桑榆晚正宜夕陽山色望中竒鷗盟逺渚誰爭席
鶴放長松自擇枝疏廣賜金忘得少陶潛束帶怨歸遲
黄花時節牽兒女爛醉籬根且賦詩
　　荅王克譲
南朝冠蓋富才華謝朓新詩五色霞江水東来歸渤海
河源西上接流沙如今駿馬誰收骨自古牽牛不服車
每憶故人王逸少滄洲拾翠折疏麻
　　重憶西岩訪舊
鶗鴂聲中宿雨晴白雲閒傍馬頭生東鄰茅屋新烟起
南澗石橋春水平野鳥見多還問姓山花開盡不知名
故人宅近青松下未到柴門已出迎
　　亡家
夜看羣星指太微東南豪氣眼中稀每言富貴心如鐵
纔説英雄泪滿衣杖策鄧生猶未遇亡家韓信定誰依
凌風欲便乗槎去天上秋虹跨海飛
　　夢歸
昨夜三更歸夢惡滿湖風浪棹孤舟山妻化石不知處
慈母倚門猶帶愁伯仲凋零傷骨月田園蕪没在松楸
城頭有樹烏啼醒斜月照人清淚流
　　送文景宗
海内干戈未解紛明朝歧路又離羣他鄉嵗暮萍逢水
此去江東樹隔雲白面書生多國士黑頭宰相是將軍
寳刀聊用酧知已同郡名家賴有君
　　嵗暮
兵戈猶未決雌雄憶昔庭闈似夢中兄弟稱觴家慶具
比鄰伏臘嵗時同十年主祀誰供藻萬里從征尚轉蓬
况復天涯愁雨雪哀哀皷角戍樓東
　　荅王克譲
萬國烟塵海沸波夕陽誰復倒囘戈華戎雜處衣冠少
呉楚封疆壁壘多説客成名惟季子功臣改轍在隋何
故山猿鶴應相訴桂樹叢生帶薜蘿
　　重過廬山
廬山髙與南斗齊北視泰華千峰低中天瀑布飛素練
半壁晴霞照紫泥五月雪花飄絶壑萬松雲氣帶迴溪
神仙有棗如𤓰大欲捨歸舟便買梯
　　過南康
舟行十日至湖上遥見香爐若畵圖仙跡每從佳處得
客愁頓向此中無市沽不醉重烹鯉野飯停飡旋刈蔞
欲弔陶潜過栗里亂山松菊正荒蕪
　
　
　
　
　
　
　
　望雲集巻四
欽定四庫全書
　望雲集巻五　　　　　　　明　郭奎　撰
　　排律并諸雜詠(書附/)
　　上人一首
江上華星照錦袍前驅甲胄左旌旄耿純附鳳先扶漢
莊子觀魚昔在濠每為才求千里駿直將心服五陵豪
山河王氣重經驗茅土功臣定見褒食客簮承新玳瑁
上公酒賜内蒲萄地開梁汴雲初集天作周邦日漸髙
共説英雄如管樂已知伯仲是蕭曹省垣薄暮移紅藥
門徑餘陰長碧桃四牡勞賢紛雜還仙舟容我待遊遨
楚平越定㸔歸馬弓矢明年詠載櫜
　　送人修城還
藝祖汾陽濟世才興唐社稷位三台兩京宫闕同時復
萬乗鸞輿逺道囘中令簮纓今不沗左司衡鑑又重開
朝廷用將皆熊虎宰相求賢辟草莱江口峨眉山偃蹇
城頭雉堞石崔嵬經營豈譲周東洛楨幹誰知楚上材
鐵甕時平民按堵湯池秋漲浪成堆曲連白紵桓温井
髙接凌歊宋武臺日映旌旗明似練月低皷角響如雷
郎官拱待囘車久玉樹垣陰勞俫杯
　　題涇縣知縣榮卿壁
李侯惠澤比涇清彷彿絃歌在武城百里省風民寡訟
三年持法政皆平雨餘禾黍連阡緑月下機絲比屋聲
秦制山河邦屬縣周官禮樂職分卿鸞栖荆棘難終止
驥足雲霄自此升不使隱居遺碩徳已增恒産富編氓
河陽閒地栽花滿彭澤公田種秫成六事考功誰最善
召南風教有嘉名
　　寄人賦
五峰使節出雲霄細栁春深緑萬條多士雅歌思在泮
諸侯嘉會慶登朝彤弓已錫櫜鞬寵玉燭應勞鼎鼐調
共覩景星連北洛獨看銅柱鎮南標華隂遊騎旌旗簇
川上光風鼓吹饒晉將素稱羊叔子漢兵爭附霍嫖姚
神仙標格如瓊樹宰輔功名到珥貂髙誼相同呉季札
海夷氛祲近来消
　　夀詩
惟天生俊傑濟世屬英豪間氣鍾華岳元勲壓巨鰲東
山文物舊南極夀星髙公族嗟麟趾儒林起鳳毛郎官
前甲胄使節左旌旄細栁迴兵仗香芸辟武韜珥貂先
見擢汗馬豈辭勞談笑三軍却喑嗚萬騎逃運籌期管
樂立業比蕭曹畵㦸行當道彤弓憶載櫜獨專方叔任
重佩吕處刀此日祥初應當年慶可褒玉堦浮寳樹金母
進蟠桃瑞靄迎雙鶴清聲被九臯嘉賓来騕褭童子獻
蒲萄錦瑟尊前鼓瑶琹席上操銀絲鮮鱠鯉翠釡曉烹
羔醉倚青油幕晴熏白錦袍升堂聞拜頌入府詠遊遨
永祝三千嵗錢塘望海濤
　　寄張明徳
我憶張公子新詩句句工盛唐兼漢選大雅振王風光
瑩瓊瑶並文章錦繡同朝陽鳴彩鳳白雪被焦桐擲地
聲如石凌雲氣若虹少陵思杜曲小謝賦江東况與諸
家異當為一代雄相知慚謬拙莫惜啟愚蒙失意驚蕉
鹿因書託塞鴻右軍如見説飄泊似飛蓬
　　宿五城
旅憩五城館風泉日夕喧愛山如錦里對景想桃源鷄
犬紛相雜漁樵數共言偶㸔溪上碓因叩酒家門草色
知春意梅花憶故園鳥鳴深樹裡藥斸亂雲根佩劍思
公子求仙訪白猿松窓聊偃息蘿逕待扳援明發逾前
嶺星言至逺藩馳驅當效竭時務敢辭繁恐辱將軍命
虚沾奉使恩願求天下士慷慨接竒論
　　寄劉彦基同知五絶
洪州别駕久相違驥足遲遲三月歸應被長干兒女笑
春風不試繡羅衣
御史臺前錦繡坊千官同日宴劉郎如今換却青驄馬
潦倒風塵兩鬂霜
南浦登樓一曲歌江花潭影照青蛾謝安不與人同樂
天下蒼生奈若何
先生於我義如山杯酒相逢適意間日晚江城多難後
一官却羡治中閒
九月征人未授衣年年書到故園稀無情恨殺湘東鴈
不帶平安一字飛
　　重憶寄從兄叔章
湖亭面面對青山菱角新池月様彎惟有東家兄弟好
幾時學得白眉閒
翡翠屏風䕶掌珠日髙貪睡在流蘇鯉魚尾熟郎纔起
婢子開門送玉壺
　　白扇
越羅如雪紫竹枝江南白波生藕絲乗鸞兒女上天去
明月動引清風隨
　　開嵗卧病
多病文園渴未消自從人日遇花朝不知楊栁將春色
緑到淮南第幾橋
一朝卧病藥相扶纔倚晴窓閱地圖莫説江南風景好
王孫頭白怨蘼蕪
　　寄陳教授敏
敬亭山下故人家榖雨晴時正摘茶我似盧仝酷相好
春深休寄杜鵑花
松樹連簷翠色多南湖春水澹生波習家舊宅雲林在
明月滿船聽棹歌
　　寄方氏甥䇿
紫紵春衫白接䍦明年纔是冠巾時風流不減陽元相
五色華牋解賦詩
淮南三月杏花稀諸子紛紛賦浴沂中有方生年最少
也隨冠者試春衣
　　寄從弟貞
水殿春深寳帳開雲中簫鼓下瑶臺女巫定索迎神曲
玉字泥緘着意裁
龍作人来聽讀書絳紗新剪夜窓虚山東舊族吾家譜
白額名駒定是渠
　　贈白紵山庵道人楊𤣥中
四望亭前姑孰溪道人種玉住山西古松數株秋滿屋
青鳥月明時一啼
青山如龍雲氣深玉階涼露滴秋林司馬將軍白紵曲
五枝花裡付鳴琴
　　書所見
一樹古梅花似雪半臨驛路半臨溪美人玉笛吹何處
零落空山鳥自啼
黄犢飲溪芳草滿青裙挑菜碧芹肥故山好處多如此
湖上春風我憶歸
　　徳興山中
石橋斜日萬山陰雲滿寒溪雪滿林獨有梅花㸔不厭
江南春色故園心
路入深山忽有村隔溪烟火似桃源漁舟不喚行人渡
洞裡春寒靜掩門
樹頭飛翠濕空濛茅屋鷄鳴雪澗東好借呉興唐棣筆
畵圖傳我是仙翁
我愛劉郎俊有才鏡湖流水接天台明年二月桃花發
儀鳳和鸞出洞来
江水春深好弋鳬明星埀近屋東隅國風原自鷄鳴始
雜珮郎今愛惜無
文詞秀發建安風三十紅顔衞玠同却憶周南求淑女
幾時寤寐在絲桐
　　紙扇
魯女在時曾剪縞齊姬去後更無紈當年標格難同致
斜月涼風思萬端
　　富池江口夜泊
華髪青燈共一船聞鷄獨起㸔龍泉風雲未遂平生志
慚愧周瑜長十年
草昧英雄望列侯夢中三十六春秋功名總被儒冠誤
兩㟁啼猿一夜愁
瞿塘西上接成都天下竒才八陣圖梁父不因徐庶解
終身隴畝一凡愚
　　南康除夜
去年馬上折梅花今夕匡廬度嵗華風雪苦寒如北土
每因時節恨無家
十年客泪不曾乾丘壠成行骨肉殘為報淮南兄與弟
紫髯憔悴未為官
　　銅陵寄劉知府
雙尊特為故人將江路風濤忽渺茫坐對銅官不同飲
馬蹄明日又涇陽
江上九華翠欲流池陽太守舊交游月明良夜負清賞
正似山陰雪後舟
　　途中寄錢隱君穉
青陽門下舊諸生長憶春風服既成我尚為童君已冠
如今白髪見交情
故國同門賦浴沂十年飄泊偶相依伯勞燕子何無分
又復東西各自飛
　　早發分宜縣
萬山髙下宜春路舊縣人烟亂後稀荆棘十年生滿道
不堪零露濕征衣
夜半荒鷄鳴逺村板橋斜出縣西門征人衣上霜如雪
猶未曾承國士恩
　　六言
桃葉渡邊芳草石頭城下寒潮六代繁華已矣月明何
處吹簫
　　古鏡
芙蓉出渌水翡翠生丹砂上有六朝篆斑斑蝕土花驚
鸞一朝去髙飛凌紫霞
　　送李望瑞
星言夙晨駕千里睦州城去去山如髪東南第幾程閒
觀垂釣者乃見古人情棄世猶敝屣浮名安足榮桐廬
一江水可以濯吾纓
鷄鳴風雨夕既見子如何不樂復誰待相㸔華髪多秋
江有清興明發聽謳歌市就君平卜岷峨有使過言歸
當十月華省集鳴珂
　　嵗暮
鷄鳴刁斗歇展轉尚無眠華髪何為者離鄉今十年
　　又
嵗暮思故園翛翛早梅發物是人已非天涯但明月
　　荅霍先生書
某頓首再拜奉覆西霞先生尊丈前奉命往袁倉卒不
獲詣辭歸塗蹭蹬又缺助㐮中心為欠令郎至辱手書
令人大慙前后凡三承惠教足紉髙誼所示哀詩尤見
孝情純至人子大事孰此為甚况當亂世克忠盡孝逍
遥物外尤人所難惟先生能備之矣比聞小有不豫意
或憂戚所致尚冀節哀三年通䘮聖經明訓過厚雖善
遺體尤重霜柑少許聊将逺意冬寒未中萬乞自愛不
備
　　與錢文璧書
某頓首再拜奉啟文璧徵君親契别来倐焉二載區區
賤迹東逐西馳不異萍梗心勞日拙為之奈何思惟往
昔與足下程西岩同舍曉牕夜燭或置琹尊或敲茶臼
講道論心語無間然自兵再變程君去淛上物故僕亦
流落逺途獨公在敬亭山水間室家相慶父子熈熈何
樂如之人生聚散真猶一夢每中夕興懐未常不泫然
流涕近景宗至辱寄聲感愧感愧如曾士美程兄季明
教授乞道雅素之誼不具
　　與王克譲張明徳書
某謹載拜奉啟克譲明徳二執事别後凡兩更嵗律每
東望敬亭雲氣輒心與神馳數承誨章備詢動履均吉
為慰僕以萍蹤飄逐兼墮懶習不即裁荅諒為知已必
不以此為嫌也今嵗六月自銅陵遵陸取道涇縣遂留
水西苦於暑雨彌旬不獲趨造左右握手髙齋終日懽
迨今悵恨比至洪州已秋仲矣始聞明徳入羅寨方以
為憂景宗来知吉人天相已遂脱歸聖人所謂言忠信
行篤敬此福善之騐也冬前有普宜使者還自皖城知
執事在彼亦囘尤所謂見幾明決審於去就者也僕之
近况惟有抱膝長吟而已景宗備能道之呵呵不悉
　
　
　
　
　
　
　
　
　
　
　
　
　望雲集巻五
