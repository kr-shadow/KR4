#+TITLE: 盧昇之集-唐-盧照鄰
#+DATE: 2016-06-11 12:24:24
#+SOURCE: github.com/kanripo/KR4c0005 master d1344d1b                
幽憂子集題詞
古今文士竒窮未有如盧昇之
之甚者夫其仕宦不逹則亦已
耳沉疴永痼無復聊頼至自投
魚腹中古来膏肓無此死法也
昇之方始寝瘵自以僊方爲必
可期嘗遇異人授以大丹㑹邅
父䘮躃踴號慟丹輒吐出而疾
轉増倫常之際天性之篤有足
憐者母老身廢仰給交知如鄰
舍隙光詎易長燃竊謂天地大
矣無所不有或儷景争暉或埋
烟剜骨或百靈供其驅遣或四
大無以自容脆漏偶邅勢必任
受無䖏訴屈安得以㨗足笑跛
譏彼蹣􁚂自貽坑塹㢤早嵗秩
滿棲遅山水間比疾篤買園繞
水舎下又豫為墓依稀逹人之
風若夫馴鳶病梨之賦五悲釋
疾之文筆端尚存曷禁輸寫乃
持議者訝其不能義命自安亦
太甚矣因梓昇之集而詳掲之
　　　石户主人張爕題
幽憂子集七卷(張爕識)
(僅二卷今彚詩文共七卷/盧照鄰本傳存二十卷近代永嘉单行詩賦)
　　叅訂諸名公姓氏
　　　　　　　　姚江施邦曜爾韜
　　　　　　　　梁谿曹　荃元宰定
　　　　　　　　㑹稽曹惟才無奇
　　　　　　　　甬東楊德周南仲較
　　　　　　　　三山徐　􁏕興公
　　　　　　　　　　曹學佺能始

　　　　　　　　閩漳王志道而弘
　　　　　　　　　　盧化鰲爾騰
　　　　　　　　　　黃道周幼玄
　　　　　　　　　　魏呈潤中嚴
　　　　　　　　溫陵池顯方直夫
　　　　　　　　　弟張紹科烴叔閲
幽憂子集目錄
　卷之一
　　賦
　　　秋霖賦　馴鳶賦
　　　窮魚賦(并序)
　　　䨇槿樹賦(同崔少監作/并序)
　　　病梨樹賦
　　五言古詩
　　　詠史四首
　　　結客少年塲行
　　　贈李榮道士　早度分水嶺
　　　三月曲水宴得樽字
　　　　王勃和詩得煙字附
　　　奉使益州至長安發鍾陽驛
　　　和王奭秋夜有所思
　　　望宅中樹有所思
　　　宿晉安寺
　　　干時春也慨然有江湖之思寄此贈柳
　　　九隴
　　　至望喜矚目言懐貽劍外知巳
　　　赤谷安禪師塔
　　　贈益府裴錄事　贈益府群官
　卷之二
　　七言古詩
　　　失羣鴈(并序)行路難
　　　長安古意
　　　明月引　懐仙引
　　五言律
　　　劉生　隴頭水
　　　巫山高　芳樹
　　　雨雪曲　昭君怨
　　　折楊柳　梅花落
　　　關山月　上之囬
　　　紫騮馬　戰城南
　　　十五夜觀燈　入秦川界
　　　文翁講堂　相如琴䑓
　　　石鏡寺
　　　􁅪法司宅觀妓
　　　春晚山荘率題二首
　　　江中望月　元日述懐
　　　益州城西張超亭觀妓
　　　還京贈别
　　　至陳倉曉晴望京邑
　　　晚渡滹沱敬贈魏大
　　　和吳侍御被使燕然
　　　七夕泛舟二首
　　　送梓州髙叅軍還京
　　　大劒送别劉右史
　卷之三
　　五言排律
　　　同臨津紀明府孤鴈
　　　西使兼送孟學士南逰
　　　送鄭司倉入蜀
　　　綿州官池贈别同賦灣字
　　　還赴蜀中貽示京邑逰好
　　　初夏日幽莊　山莊休沐
　　　山林休日田家
　　　宴梓州南亭得池字
　　　山行寄劉李二叅軍
　　　首春貽京邑文士
　　　贈許左丞從駕萬年宫
　　　晚渡渭橋寄示京邑逰好
　　　覊臥山中
　　　酬張少府柬之
　　　過東山谷口
　　　送幽州陳叅軍赴任寄呈鄕曲父老
　　　哭金部韋郞中
　　　哭明堂裴簿
　　　同崔錄事哭鄭員外
　　五言絶句
　　　登玉淸　曲池荷
　　　浴浪烏　臨堦竹
　　　含風蟬　葭川獨泛
　　　送二兄入蜀　宿玄武二首
　　　九隴津集　逰昌化山精舍
　　七言絶句
　　　豋封大酺歌四首
　　　九月九日豋玄武山旅眺
　　　　王勃九月九日登玄武山附
　　　　邵大震九月九日登玄武山附
　　樂歌
　　　中和樂九章
　　　　登封第一　明堂第二
　　　　東軍第三　南郊第四
　　　　中宮第五　儲宮第六
　　　　諸王第七　公卿第八
　　　　總歌第九
　卷之四
　　騷
　　　五悲(并序)
　　　獄中學騷體
　卷之五
　　騷
　　　釋疾(并序)
　卷之六
　　序
　　　駙馬都尉喬君集序
　　　南陽公集序
　　　樂府雜詩序

　　　宴梓州南亭詩序
　　　宴鳳泉石翁神祠詩序
　　　七日綿州泛舟詩序
　　　楊明府過訪詩序
　　􁕠問
　　　􁕠蜀父老問
　卷之七
　　書
　　　與在朝諸賢書
　　　與洛陽名流朝士乞藥直書
　　　寄裴舎人諸公遺衣藥直書
　　讚
　　　相樂夫人檀龕讚
　　　益州長史胡樹禮爲亾女造畵讚
　　碑
　　　益州至眞觀主黎君碑
　　附錄
　　　盧照隣小傳　晉劉　昫
　　　盧照隣小傳　宋宋　祁
　　　豔情代郭氏答盧照隣
　　　　　　　　　　　　唐駱賓王
　　　遣事　集評
幽憂子集卷之一
　　　　　　　唐范陽盧照隣昇之著
　　　　　　　明閩漳張　爕紹和纂
　賦
　　秋霖賦
覽萬物兮竊獨悲此秋霖風横天而瑟瑟雲覆
海而沈沈居人對之憂不解行客見之思巳深
若乃千井埋煙百㕓涵潦青苔被壁綠萍生道
於時巷無人跡林無鳥聲野陰霾而因晦山幽
曖而不明長塗未半茫茫漫漫莫不埋輪據鞍
銜悽茹歎借如尼父去魯圍陳畏匡將饑不爨
欲濟無梁問長沮與桀溺逢漢隂與楚狂長櫛
風而沐雨永棲棲以遑遑及夫屈平既放登高
一望湛湛江水悠悠千里泣故國之長楸見玄
雲之四起嗟乎子卿北海伏波南川金河别鴈
銅柱辭鳶闗山夭骨霜木凋年眺窮隂兮斷地
看積水兮連天别有東國儒生西都才客屋滿
鉛槧家虚儋石茅棟淋淋蓬門寂寂蕪碧草於
園徑聚綠塵於庖甓玉為粒兮桂為薪堂有琴
兮室無人抗高情以出俗馳精義以入神論有
能鳴之鴈書成已泣之麟覩皇天之淫溢孰不
隅坐而含嚬已矣哉若夫繡轂銀鞍金杯玉盤
坐卧珠璧左右羅紈流酒為海積肉為巒視襄
陵而與昏墊曾不輟乎此歡豈知乎堯禹之臞
瘠而孔墨之艱難
　　馴鳶賦
孕天然之靈質禀大塊之竒工嘴距足以自衞
毛羽足以凌風懐九圍之逺志託萬里之長空
隂雲低而含紫陽景升而帶紅經過巫峽之下
惆悵彭門之東既而摧頽短翮寥落長想忌䝉
莊之見欺哀武溪之莫往進謝扶搖之力退慙
歸昌之響腐食多懼層巢無像屈猛性以自馴
抱愁容而就養於是傍眺徳門言栖仁路不踐
髙梁之屋翔止吾人之樹聴鳴雞於月曉侣羣
鵲於星暮狎蘭砌之高低翫荆扉之新故循廣
庭之一息歷長簷而逕度若乃風去雨還河移
月落徘徊亂於雙燕鳴舞均乎獨鶴乍嘯聚於
霞莊時追飛於雲閣荷大徳之純粹將輕姿之
陋薄思一報之無階欣百齡之有託
　　窮魚賦(并序)
余曾有横事𬒳拘爲群小所使将致之深議友
人救䕶得免竊感趙壹窮鳥之事遂作窮魚賦
常思報德故冠之篇首云
有一巨鱗東海波臣洗靜月浦涵丹錦津映紅
蓮而得性戲碧浪以全身宕而失水届于陽瀕
漁者觀焉乃具竿索集朋黨鳬趨雀躍風馳電
徃競下任公之釣爭陳豫且之網螻蟻見而甘
心獱獺聞而抵掌於是長舌利嘴曳綸爭鈎拖
鬐挫鬛撫背扼喉動搖不可騰躍無繇有懐纖
潤寧望洪流大鵬過而哀之曰昔予為鯤也與
爾遊乎自余羽化之後子其遺孤俄撫翼而下
負之而趨南浮七澤東汎五湖是魚也巳相忘
於江海而漁者猶悵望於泥塗
　　雙槿樹賦(同崔少監作/并序)
日昨於著作局見諸著作競寫雙槿樹賦蓬莱
山上即對神仙芸香閣前仍觀祕寳金懸秦市
楊子見而無言𥿄貴洛城陸生聞而罷笑故知
柔條朽榦吹噓變其死生落葉凋花剪拂成其
光價方且傳石渠之故事得槿樹之新名足以
脂粉仙臺丹青祕府者也若布衣藜杖巖栖藿
食居周室而非史䖏漢代而無田學涉蕪淺文
多瞽漏宜其屏竄用其靜黙盖窮而思達人之
情也卑而應髙物之理也故疾雷作而蟄蟲飛
浮雲興而石舄潤不可廢也雖云聖朝多士而
公實居之草澤有人亦國家之美事故復奨刷
芻鄙作雙槿樹賦詞義猥薄退增慙靦賦曰
方丈蓬萊邈矣悠哉芸扄石室圖天揆日若乃
羲和掌日太史觀星銅渾玉策寳笥金銘地則
圖書之府人則神仙之靈中有芳蕣鬱鬱亭亭
徒觀其兩砌分植雙階並耀葉鏤五衢榮囘四
照紛廣庭之靃靡隠重廊之窈窕青陸至而鶯
啼朱陽升而花笑紫蔕紅蕤玉蕊蒼枝露華的
皪風色徘徊采粲照灼妸娜隈緌迫而視之鳴
環動珮歌扇開遠而望之連珠合璧星漢迴狀
仙人之羽盖疑佚女之瑶䑓寂寞攸利栖閑此
地委命巻舒隨時榮悴外無嬰夭之禍内有逍
遥之致朝朝暮暮落復開嵗嵗年年紅似翠若
夫遊蜂戲蝶封其蕚輕煙弱霧絡其條去不謂
之損來不謂之饒故能出君子之殊俗入詩人
之舊謠齊顯昧於兩曜效生死於一朝同䘮我
之非我固雖凋而不凋則有亭伯儒門令思詩
友翰苑擴其吞夣文鋒高而照斗詠蕪滋之朝
夕悲積薪之先後縟繡起于緹紡煙霞生於灌
莽豈與巖幽弱蓧澗底枯松徒冒霜而停雪空
集鳳而吟龍詎得奉仙闈之廣價連筆匠之為
容已矣哉東方生聞而嘆曰故年花落不留人
今年花發非故春倐兮夕隕忽兮朝新侏儒何
功兮短飽曼倩何負兮長貧聊寄詞於庭樹倘
有感於平津
　　病梨樹賦(并序)
癸酉之嵗余卧病於長安光徳坊之官舍父老
云是鄱陽公主之邑司昔公主未嫁而卒故其
邑廢時有䖏士孫君思邈居之君道洽今古學
有數術髙談正一則古之蒙莊子深入不二則
今之維摩詰及其推步甲子度量乾坤飛鍊石
之竒洗胃腸之妙則其甘公洛下閎安期先生
扁鵲之儔也自云開皇辛酉嵗生今年九十二
矣詢之鄉里咸云數百嵗人矣共語周齊間事
歷歷眼見以此參之不啻百嵗人也然猶視聽
不衰神形甚茂可謂聰明愽達不死者矣余年
垂強仕則有幽憂之疾椿囷之性何其遼哉于
時天子避暑甘泉邈亦徵詣行在余獨病卧兹
邑閴寂無人伏枕十旬閉門三月庭無衆木唯
有病梨樹一株圍纔數握髙僅盈丈花實憔悴
似不任乎嵗寒枝葉零丁絶有意乎朝暮嗟乎
同託根於膏壤俱禀氣於太和而脩短不均榮
枯殊貫豈賦命之理得之自然將資生之化有
所偏及樹猶如此人何以堪有感於懐賦之云
耳
天象平運方祗廣植挺芳桂於月輪横扶桑於
日域建木聳靈丘之上蟠桃生巨海之側細葉
枝連洪柯條直齊天地之一指任烏兔之棲息
或垂陰萬𤱔或結子千年何偏施之雨露何獨
厚之風煙愍兹珍木離離幽獨飛茂實于河陽
傳芳名於金谷紫澗稱其殊㫖玄光表其仙族
爾生何為零丁若斯無輪桷之可用無棟梁之
可施進無違於斤斧退無競於班倕無庭槐之
生意有巖桐之死枝爾其髙纔數仞圍僅盈尺
脩幹罕雙枯條每隻葉病多紫花凋少白夕鳥
怨其巢危秋蟬悲其翳窄怯衡颷之搖落忌炎
景之臨迫既而地歇蒸霧天收耀靈西秦明月
東井流星憔悴孤影徘徊直形狀金莖之的的
疑石柱之亭亭若夫西海夸父之林南海蚩尤
之樹莫不摩霄拂日藏雲吐霧别有橋邉朽柱
天上靈槎年年嵗嵗無葉無花榮辱兩齊吉㐫
同軌寧守雌以外䘮不修襮而内否亦猶縱酒
髙賢佯彺君子為其脗合置其憂喜生非我生
物謂之生死非我死谷神不死混彭殤于一觀
庻筌蹄於兹理
　五言古詩
　　詠史四首
季生昔未達身辱功不成髠鉗為䑓隸灌園變
姓名幸逢滕將軍兼遇曹丘生漢祖廣招納一
朝拜公卿百金孰云重一諾良匪輕廷議斬樊
噲群公寂無聲䖏身孤且直遭時坦而平丈夫
當如此唯唯何足榮
大漢昔云季小人道遂振玉帛委奄尹斧鑕嬰
縉紳邈哉郭先生巻舒得其真雍容謝朝廷談
笑奬人倫在晦不絶俗䖏亂不為親諸矦不得
友天子不得臣沖情甄負甑重價折角巾悠悠
天下士相送洛橋津誰知仙舟上寂寂無(隣/四)
公業負竒志交結盡才雄良田四百頃所食常
不充一爲侍御史慷慨說何公何公何為敗吾
謀適不同仲穎恣殘忍廢興良在躬死人如亂
麻天子如轉蓬干戈及黃屋荆棘生紫宫鄭生
運其謀將以清國戎時來命不遂脫身歸山東
凛凛千載下穆然懐清風
昔有平陵男姓朱名阿游直髮上衝冠壯氣橫
三秋願得斬馬劒先斷佞臣頭天子玉檻折將
軍丹血流捐生不肻拜視死其若休歸來教鄕
里童蒙遠相求弟子數百人散在十二州三公
不敢吏五鹿何能酬名與日月懸義與天壤儔
何必披執㦸區區在封矦偉哉曠達士知命固
不憂
　　結客少年塲行
長安重遊俠洛陽富才雄玉劔浮雲騎金鞭明
月弓鬪雞過渭北走馬向關東孫賓遙見待郭
解暗相通不受千金爵誰論萬里功將軍下天
上虜騎入雲中烽火夜似月兵氣曉成虹横行
徇知已負羽遠從戎龍旌昏朔霧鳥陣捲胡風
追奔瀚海咽戰罷陰山空歸來謝天子何如馬
上翁
　　贈李榮道士
錦節銜天使瓊仙駕羽君投金翠山曲奠璧清
江濆圓洞開丹鼎方壇聚綘雲寳(資/一作)貺幽難
識空歌迥易分風揺十洲影日亂九江文敷誠
歸上帝應詔佐明君獨有南冠客耿耿泣離羣
遙看八㑹所真氣曉氤氲
　　早度分水嶺
丁年遊蜀道斑鬢向長安徒費周王粟空彈漢
吏冠馬蹄穿欲盡貂裘敝(故/一作)轉寒層氷横九
折積石凌七盤重谿既下漱峻峰亦上干隴頭
聞戍鼓嶺外咽飛湍瑟瑟松風急蒼蒼山月圓
傳語後來者斯路誠獨難
　　三月曲水宴得樽字
風煙彭澤里山水仲長園繇來棄銅墨本自重
琴樽髙情邈不嗣雅道今復存有美光時彦養
徳坐山樊門開芳杜逕室距桃花源公子黄金
勒仙人紫氣軒長懐去城市髙詠狎蘭蓀連沙
飛白鷺孤㠘嘯玄猿日影巖前落雲花江上翻
興闌車馬散林塘夕鳥喧
　　　王勃和詩得煙字附
　彭澤官初去河陽賦始傳田園歸舊國詩酒
　間長筵列室窺丹洞分樓瞰紫煙縈囘豆津
　渡出没控郊鄽鳯琴調上客龍轡儼羣仙松
　石偏宜古藤蘿不記年重簷交宻樹複磴擁
　危泉抗石晞南嶺乘沙渺北川傅巖來築䖏
　磻磎入釣前日斜眞趣遠幽思夣涼蟬
　　奉使益州至長安發鍾陽驛
躋險方未夷乘春聊騁望落花赴丹谷奔流下
青嶂葳蕤曉樹滋滉瀁春江漲平川看釣侣㣣
逕聞樵唱蝶戲綠苔前鶯歌白雲上耳目多異
賞風煙有竒狀峻阻将長城髙標吞巨舫聫翩
事羈靮辛苦勞疲恙夕濟幾潺湲晨登每惆悵
誰念復芻狗山河獨偏䘮
　　和王奭秋夜有所思
寂寂南軒夜悠然懐所知長河落鴈苑明月下
鯨池鳯臺有清曲此曲何人吹丹唇間玉齒妙
響入雲涯窮巷秋風葉空庭寒露枝勞歌欲有
和星鬢巳将垂
　　望宅中樹有所思
我家有庭樹秋葉正離離上舞雙棲鳥中秀合
歡枝勞思復勞望相見不相知何當共攀折歌
笑此堂垂
　　宿晉安寺
聞有弦歌地穿鑿本多竒遊人試一覽臨翫果
忘疲窓横暮捲(落/一作)葉簷臥古生枝舊石開紅
蘚新荷覆綠池孤猿稍斷絶宿(百/一作)鳥復參差
汎灔月華曉徘徊星鬢垂今日刪書客悽惶君
詎知
　　于時春也慨然有江湖之思寄贈桺九隴
提琴一萬里負書三十年晨攀偃蹇樹暮宿清
泠泉翔禽鳴我側旅獸過我前無人且無事獨
酌還獨眠遙聞彭澤宰髙弄武城弦形骸寄文
墨意氣託神仙我有壺中要題為物外篇將以
貽好道道遠莫致旃相思勞日夜相望阻風煙
坐惜春華晚徒令客思懸水去東南地氣凝西
北天闗山悲蜀道花鳥憶秦川天子何時問公
卿本亦憐自哀還自樂歸藪復歸田海屋銀為
棟雲車電作鞭倘遇鸞將鶴誰論貂與蟬萊洲
頻度淺桃實幾成圓寄言飛鳬舄嵗晏共聯翩
　　至望喜矚目言懷貽劔外知巳
聖圖夷九折神化掩三分緘愁赴蜀道題拙奉
虞薰隠轔度深谷遙裊上高雲碧流遞縈注青
山互紏紛澗松咽風緒巖花濯露文思北常依
馭圖南每䘮羣(上四句/世本無以)無繇召宣室何以答
吾君
　　赤谷安禪師塔

獨坐巖之曲悠然無俗氛酌酒呈丹桂思詩贈
白雲烟霞朝晚聚猿鳥嵗時聞水華競秋色山
翠含夕曛高談十二部細覈五千文如如數冥
昧生生理氤氳古人有糟粕輪扁情未分且當
事芝术從吾所好云
　　贈益府裴錄事
忽忽嵗云暮相望限風烟長歌欲對酒危坐遂
停弦停弦變霜露對酒懷朋故朝看桂蟾晩夜
聞鴻鴈度鴻度何時還桂晚不同攀浮雲映丹
壑明月滿青山青山雲路深丹壑月華臨耿耿
離憂積空令星鬢侵
　　贈益府羣官
一鳥自北燕飛來向西蜀單棲劒門上獨舞崑
(民/一作)山足昂藏多古貌哀怨有新曲羣鳳從之
遊問之何所欲答言寒鄉子飄颻萬餘里不識
惡木枝不飲盜泉水常思稻粱遇願栖梧桐樹
智者不我邀愚夫余不顧所以成獨立耿耿嵗
云暮日夕苦風霜思歸赴洛陽羽翮毛衣短闗
山道路長明月流客思白雲迷故鄉誰能借風
便一舉凌蒼蒼
幽憂子集巻之二
　　　　　　　唐范陽盧照隣昇之著
　　　　　　　明閩漳張　爕紹和纂
　七言古詩
　　失羣鴈(并序)
　温縣明府以鴈詩垂示余以為古之郎官出
　宰百里今之墨綬入應千官事止鴈行未宜
　傷歎至如羸臥空巖者乃可為失羣慟耳聊
　因伏枕多暇以斯文應之
三秋北地雪皚皚萬里南翔渡海來欲隨石燕
沈湘水試逐銅烏繞帝䑓帝䑓銀闕距金塘中
間鵷鷺巳成行先過上苑傳書信暫下中洲戲
稻粱虞人負繳來相及齊客虚弓忽見傷毛翎
頻頓(顦顇/一作)飛無力羽翮摧頽君不識唯有莊周
解愛鳴復道郊歌重竒色惆悵驚思悲未已徘
徊自憐中㒺極傳聞有鳥集朝陽詎勝仙鳬邇
帝鄉雲間海上應鳴舞逺得鵾弦猶獨撫金龜
全寫中牟印玉鵠當變萊蕪釡願君弄影鳳皇
池時憶籠中摧折羽
　　行路難
君不見長安城北渭橋邉枯木横槎臥古田昔
日含紅復含紫常時畱霧亦畱煙春景春風花
似雪香車玉轝恒闐咽若個遊人(童/一作)不競攀
若箇娼家不來折娼家寳袜蛟龍帔公子銀鞍
千萬騎黄鶯一一向花嬌青鳥雙雙将子戲千
尺長條百尺枝月桂星榆相蔽虧珊瑚葉上鴛
鴦鳥鳯凰巢裏雛鵷兒巢傾枝折鳳歸去條枯
葉落任風吹一朝憔悴無人問萬古摧殘君詎
知人生貴賤無終始倐忽須臾難久恃誰家能
駐西山日誰家能堰東流水漢家陵樹滿秦川
行來行去盡哀憐自昔公卿二千石咸擬榮華
一萬年不見朱唇将白(玉/一作)貌唯聞青棘與黄
泉金貂有時須換酒玉麈恒搖莫計錢寄言坐
客神仙署一生一死交情䖏蒼龍闕下君不留
白鶴山頭我應去雲間海上邈難期赤心㑹合
在何時但願堯年一百萬長作巢由也不辭
　　長安古意
長安大道連狹斜青牛白馬七香車玉輦縱横
過主第金鞭絡繹向矦家龍銜寳葢承朝日鳳
吐流蘇帶晚霞百丈遊絲爭繞樹一羣嬌鳥共
啼花啼花戲蝶千門側碧樹銀䑓萬種色複道
交牕作合歡雙闕連甍垂鳳翼梁家畵閣天中
起漢帝金莖雲外直樓前相望不相知陌上相
逢詎相識借問吹簫向紫煙曽經學舞度芳年
得成比目何辭死願作鴛鴦不羨仙比目鴛鴦
真可羨雙去雙來君不見生憎帳額繡孤鸞好
取門簾帖雙燕雙燕雙飛繞畫梁羅幃翠被鬱
金香片片行雲着蟬鬢纖纖初月上鴉黄鴉黄
粉白車中出含嬌含態情非一妖童寳馬鐵連
錢娼婦盤龍金屈膝御史府中烏夜啼廷尉門
前雀欲棲隠隠朱城臨玉道遙遙翠幰没金堤
挾彈飛鷹杜陵北探丸借客渭橋西俱邀俠客
芙蓉劔共宿娼家桃李蹊娼家日暮紫羅裙清
歌一囀日氛氲北堂夜夜人如月南陌朝朝騎
似雲南陌北堂連北里五劇三條控三市弱桺
青槐拂地垂佳氣紅塵暗天起漢代金吾千騎
來翡翠屠蘇鸚鵡杯羅襦寳帶爲君解燕歌趙
舞爲君開别有豪華稱將相轉日回天不相讓
意氣繇來排灌夫専權判不容蕭相専權意氣
本豪雄青虹紫燕㘴春(生/一作)風自言歌舞長千
載自謂驕奢凌五公節物風光不相待桑田碧
海須臾改昔時金階白玉堂即金惟見青松在
寂寂寥寥揚子居年年嵗嵗一牀書獨有南山
桂花發飛來飛去襲人裾
　　明月引
洞庭波起兮鴻鴈翔風瑟瑟兮野蒼蒼浮雲捲
靄明月流光荆南兮趙北碣石兮瀟湘澄清規
於萬里照離思於千行横桂枝於西第繞菱花
於北堂高樓思婦飛盖君王文姬絶域侍子他
鄉見胡鞍之似練知漢劔之如霜試登髙而騁
(極/一作)目莫不變而迴腸
　　懐仙引
若有人兮山之曲駕青虬兮乗白鹿徃從之遊
願心足披澗户訪巖軒石瀬潺湲横石徑松蘿
羃䍥掩松門下空濛而無鳥上巉巗而有㣪懷
飛閣度飛梁休余馬於幽谷掛余冠於夕陽曲
復曲兮煙莊邃行復行兮天路長修途杳其未
半飛雨忽以茫茫山坱軋磴連褰攀石壁而無
據泝泥谿而不前向無情之白日竊有恨於皇
天迴行遵故道通川遍流潦迴首望羣峰白雲
(雪/一作)正溶溶珠為闕兮玉為樓青雲盖兮紫霜
裘天長地久時相憶千齡萬代一來遊
　五言律詩
　　劉生
劉生氣不平抱劔欲專征報恩爲豪俠死難在
横行翠羽装劔(刀/一作)鞘黄金鏤(飾/一作)馬纓但令
一顧重不恡百身輕
　　隴頭水
隴阪髙無極征人一望鄉闗河别去水沙塞斷
歸腸馬繫千年樹旌懸九月霜從來共嗚咽皆
是爲勤王
　　巫山高
巫山望不極望望下朝氛莫辨啼猿樹徒看神
女雲驚濤亂水脈驟雨暗峰文霑裳即此地况
復遠思君
　　芳樹
芳樹本多奇年華復在斯結翠成新幄開紅滿
故枝風歸花歴亂日度影參差容色朝朝落思
君君不知
　　雨雪曲
虜騎三秋入闗雲萬里平雪似胡沙暗氷如漢
月明高闕銀為闕長城玉作城節旄零落盡天
子不知名
　　昭君怨
合殿恩中絶交河使漸稀肝腸隨玉輦形影向
金微漢地(宫/一作)草應綠胡庭沙正飛願逐三秋
鴈年年一度歸
　　折楊桺
倡樓啓曙扉楊栁正依依鶯啼知嵗隔條變識
春歸露葉凝愁黛風花亂(落/一作)舞衣攀折将安
寄軍中音信稀
　　梅花落
梅院(嶺/一作)花初發天山雪未開雪䖏疑花滿花
邉似雪迴因風入舞袖雜粉向粧䑓匈奴幾萬
里春至不知來
　　闗山月
塞垣通碣石虜障抵祈連相思在萬里明月正
孤懸影移金岫北光斷玉門前寄信閨中婦時
(愁/一作)㸔鴻鴈天
　　上之囘
囘中道路險蕭闗烽堠多五營屯北(右/一作)地萬
乗出西河單于拜玉璽天子按雕戈振旅汾川
曲秋風横大歌
　　紫騮馬
騮馬照金鞍轉戰入皐蘭塞門風稍急長城水
正寒雪暗鳴珂重山頭噴玉難不辭橫絶漠流
血幾時乾
　　戰城南
将軍出紫塞冐頓在烏貪笳喧鴈門北陣翼龍
城南琱弓夜宛轉鐡騎曉驂驔應須駐白日為
待戰方酣
　　十五夜觀燈
錦里開芳宴蘭缸豔早年縟綵遙分地繁光逺
綴天接漢疑星落依樓似月懸别有千金笑來
映九枝前
　　入秦川界
隴阪長無極蒼山望不窮石逕縈疑斷回流映
似空花開綠野霧鶯囀紫巖風春芳勿遽盡留
賞故人同
　　文翁講堂
錦里淹中館岷山稷下亭空梁無燕雀古壁有
丹青槐落猶疑市苔深不辨銘良哉二千石江
漢表遺靈
　　相如琴䑓
聞有雍容地千年無四隣園院風煙古池䑓松
檟春雲疑作賦客月似聴琴人寂寂啼鶯䖏空
傷遊子神
　　石鏡寺
古墓芙蓉塔神銘松栢煙鸞沈仙鏡底花沒梵
輪前鉢衣千古佛寳月兩重懸隠隠香䑓夜鐘
聲徹九天
　　辛法司宅觀妓
南國佳人至北堂羅薦開長裙隨鳯管促柱送
鸞杯雲光身後落雪態掌中廻到愁金谷晚不
怪玉山頽
　　春晚山莊率題二首
顧步三春晩田園四望通遊絲橫惹樹戲蝶亂
依叢竹懶偏宜水花狂不待風唯餘詩酒意當
了一生中
田家無四隣獨坐一園春鶯啼非選樹魚戲不
驚綸山水彈琴盡風花酌酒頻年華巳可樂高
興復畱人
　　江中望月
江水向涔陽澄澄寫月光鏡圓珠溜澈弦滿箭
波長沈鈎搖兎影浮桂動丹芳延照相思夕千
里共霑裳
　　元日述懷
筮仕無中秩歸畊有外臣人歌小嵗酒花舞大
唐春草色迷三徑風光動四隣願得長如此年
年物候新
　　益州城西張超亭觀妓
落日明歌席行雲逐舞人江前飛暮雨梁上下
輕塵冶服看疑畫妝樓望似春高車勿遽返長
袖欲相親
　　還京贈别
風月清江夜山水白雲朝萬里同為客三秋契
不凋戲鳬分斷岸歸騎别髙標一去仙橋道還
望錦城遙
　　至陳倉曉晴望京邑
拂曙驅飛傳初晴帶曉涼霧歛長安樹雲歸仙
帝鄉澗流漂素沫巗景靄朱光今朝好風色延
瞰極天莊
　　晚渡滹沱敬贈魏大
津谷朝行逺冰川夕望曛霞明深淺浪風卷去
來雲澄波泛月影激浪聚沙文誰忍仙舟上携
手獨思君
　　和吳侍御被使燕然
春歸龍塞北騎指鴈門垂胡笳折楊桺漢使採
燕支戌城聊一望花雪幾參差闗山有新曲應
向笛中吹
　　七夕泛舟二首
汀葭肅徂暑江樹起初涼水疑通織室舟似泛
仙潢連橈渡急響鳴棹下浮光日晩菱歌唱風
烟滿夕陽
風杼秋期至鳬舟野望開微吟翠塘側延想白
雲隈石似支機罷槎疑犯宿來天潢殊漫漫日
暮獨悠哉
　　送梓州髙叅軍還京
京落風塵逺褒斜煙霧深北遊君似智南飛我
異禽别路琴聲斷秋山猿鳥吟一乖青巗酌空
佇白雲心
　　大劒送别劉右史
金碧禺山逺闗梁蜀道難相逢屬晚嵗相送動
征鞍地咽綿川冷雲凝劔閣寒倘遇忠孝所為
道憶長安
幽憂子集巻之三
　　　　　　　唐范陽盧照隣昇之著
　　　　　　　明閩漳張　爕紹和纂
　五言排律
　　同臨津紀明府孤鴈
三秋違北地萬里向南翔河州花稍白闗塞葉
初黄避繳風霜勁懐書道路長水流疑箭動月
照似弓傷横天無有陣度海不成行㑹刷能鳴
羽還赴上林鄉
　　西使兼送孟學士南遊
地道巴陵北天山弱水東相看萬餘里共倚一
征蓬零雨悲王粲清樽别孔融徘徊聞夜鶴悵
望待秋鴻骨肉胡秦外風塵闗塞中唯餘劒鋒
在耿耿氣成虹
　　送鄭司倉入蜀
離人丹水北游客錦城東别意還無巳離憂自
不窮隴雲朝結陣江月夜臨空闗塞疲征馬霜
氛落早鴻潘年三十外蜀道五千中送君秋水
曲酌酒對秋風
　　綿州官池贈别同賦灣字
輶軒遵上國仙珮(氣/一作)下靈關樽酒方無地聯
綣喜暫攀離言欲贈策高辯正連環野逕浮雲
斷荒池春草斑殘花落古樹度鳥入澄灣欲敘
他鄉别幽谷有綿蠻
　　還赴蜀中貽示京邑遊好
籞宿花初滿章䑓桺向(尚/一作)飛如何正此日還
望昔多違悵别風期阻將乖雲㑹稀歛袵辭丹
闕懸旗陟翠微野禽喧戍皷春草變征衣回顧
長安道闗山起夕霏
　　初夏日幽莊
聞有高蹤客耿介坐幽莊林壑人事少風烟鳥
路長瀑水含秋氣垂藤引夏涼苗深全覆隴荷
上半侵塘釣渚青鳬沒村田白鷺翔知君振奇
藻還嗣海隅芳
　　山荘休沐
蘭署乘閒日蓬扉狎遁棲龍柯疎玉井鳳葉下
金堤川光搖水箭山氣上雲梯亭幽聞唳鶴窓
曉聴鳴雞玉軫臨風奏瓊漿映日携田家自有
樂誰肻謝青谿
　　山林休日田家
歸休乘暇日饁稼返秋塲徑草疏王篲巗枝落
帝桑耕田虞訟寢鑿井漢機忘戎葵朝委露齊
棗夜含霜南澗泉初洌東籬菊正芳還思北窓
下高臥偃羲皇
　　宴梓州南亭得池字

二條開勝跡大隠叶沖規亭閣分危岫樓䑓遶
曲池長薄秋烟起飛梁古蔓垂水鳥飜荷葉山
蟲咬(交/一作)桂枝遊人惜将晚公子愛忘疲願得
迴三舎琴樽長若斯
　　山行寄劉李二叅軍
萬里烟塵客三春桃李時事去紛無限愁來不
自持狂歌欲嘆鳳失路反占龜草礙人行緩花
繁鳥度遲彼美參卿事畱連求友詩安知倦遊
子兩鬢漸如絲
　　首春貽京邑文士
寂寞罷将迎門無車馬聲横琴答山水披巻閱
公卿忽聞嵗云晏倚杖出簾楹寒辭楊栁陌春
滿鳯皇城梅花扶院吐蘭葉繞階生覽鏡改容
色藏書畱姓名時來不假問生死任交情
　　贈許左丞從駕萬年宫
聞道上之囘詔蹕下蓬萊中樞移北斗左轄去
南䑓黄山聞鳳笛清蹕侍龍媒曳日朱旗捲參
雲金障開朝驂五城桺夕宴栢梁杯漢畤光如
月秦祠聴似雷寂寂芸香閣離思獨悠哉
　　晚渡渭橋寄示京邑遊好
我行背城闕驅馬獨悠悠寥落百年事徘徊萬
里憂途遙日向夕時晚鬢将秋滔滔俯東逝耿
耿泣西浮長虹掩釣浦落鴈下星洲草變黄山
曲花飛清渭流迸水驚愁鷺騰沙起狎鷗一赴
清泥道空思玄㶚遊
　　羈臥山中
臥壑迷時代行歌任死生紅顏意氣盡白璧故
交輕澗戶無人跡山窻聴鳥聲春色緣巗上寒
光入溜平雪盡松帷暗雲開石路明夜伴饑鼯
宿朝隨馴雉行度谿猶憶䖏尋洞不知名紫書
常日閱丹藥幾年成扣鐘鳴天皷燒香厭地精
倘遇浮丘鶴飄飄凌太清
　　酬張少府柬之
昔余與夫子相遇漢川隂珠浦龍猶臥檀谿馬
正沈價重瑤山曲詞驚丹鳯林十年暌賞慰萬
里隔招尋毫翰風期阻荆衡雲路深鵬飛俱望
昔蠖屈共悲今誰謂青衣道還嘆白頭吟地接
神仙磵江連雲雨岑飛泉如散玉落日似懸金
重以瑤華贈空懐舞詠心
　　過東山谷口
不知名利險辛苦滯皇州始覺飛塵倦歸來事
綠疇桃源迷䖏所桂樹可淹留跡異人間俗禽
同海上鷗古苔依井被新乳傍崕流野老堪成
鶴山神或化鳩泉鳴碧澗底花落紫巖幽日暮
餐龜殻天寒御鹿裘不辨秦將漢寧知春與秋
多謝青谿客去去赤松遊
　　送幽州陳叅軍赴任寄呈鄉曲父老
薊北三千里關西二十年馮唐猶在漢樂毅不
歸燕人同黄鶴遠鄉共白雲連郭隗池䑓䖏昭
王樽酒前故人當已老舊壑幾成田紅顔如昨
日衰鬢似秋天西蜀橋應毁東周石尚全灞池
水猶綠榆關月早圓塞雲初上鴈庭樹欲銷蟬
送君之舊國揮淚獨􁈈然
　　哭金部韋郎中
金曹初受拜玉地始含香翻同五日尹遽見一
星亡賀客猶扶路哀人遂上堂歌筵長寂寂哭
位自蒼蒼嵗時賓徑斷朝暮雀羅張書畱魏主
閣魂掩漢家牀徒令永平帝千載罷撞郎
　　哭明堂裴簿
締歡三十載通家數百年潘楊稱代穆秦晉忝
姻連風雲洛陽道花月茂陵田相悲共相樂交
騎復交筵始謂調金鼎如何掩玉泉黄公酒壚
䖏青眼竹林前故琴無復雪新樹但生烟遽痛
蘭襟斷徒令寳劔懸客散同秋葉人亡似夜川
送君一長慟松䑓路幾千
　　同崔錄事哭鄭員外
文學秋天逺郎官星位尊伊人表時彦飛譽滿
司存楚席光文雅瑤山侍討論鳯詞凌漢閣龜
辯罩周園已陪東嶽駕將逝北溟鯤如何萬化
盡空嘆九飛魂白馬西京驛青松北海門夜䑓
無曉箭朝奠有虚尊一代儒風沒千年隴霧昏
梁山送夫子湖水吊王孫僕本多悲淚沾裳不
待猿聞君絶弦曲吞恨更無言
　五言絶句
　　登玉清
絶頂横臨日孤峰半倚天徘徊拜真老萬里見
風煙
　　曲池荷
浮香繞曲岸園影覆華池常恐秋風早飄零君
不知
　　浴浪鳥
獨舞依盤石群飛動輕浪奮迅碧沙前長懐白
雲上
　　臨堦竹
封霜連錦砌防露拂瑤堦聊将儀鳳質暫與俗
人諧
　　含風蟬
髙情臨爽月急響送秋風獨有危冠意還將衰
鬢同
　　葭川獨泛
倚棹春江上橫舟石岸前山瞑行人斷迢迢獨
泛仙
　　送二兄入蜀
闗山客子路花栁帝王城此中一分手相顧憐
無聲
　　宿玄武二首
方池開曉色圓月下秋陰已乘千里興還撫一
弦琴
庭搖北風栁院繞南溟禽累宿恩方重窮秋嘆
不深
　　九隴津集
落落樹陰紫澄澄水華碧復有翻飛禽徘徊疑
曳舄
　　遊昌化山精舍
寳地乘峰出香䑓接漢高稍覺真途近方知人
事勞
　七言絶句
　　登封大酺歌四首
明君封禪日重光天子垂衣暦數長九州四海
常無事萬嵗千秋樂未央
日觀仙雲隨鳯輦天門瑞雪照龍衣繁弦綺席
方終夜玅舞清歌歡未歸
翠鳯逶迤登介丘仙鶴徘徊天上遊借問乾封
何所樂人皆夀命得千秋
千年聖主應昌期萬國淳風王化基請比上古
無為代何如今日太平時
　　九月九日登玄武山旅眺
九月九日眺山川歸心歸望積風煙他鄉共酌
金花酒萬里同悲鴻鴈天
　　　王勃蜀中九日登玄武山旅眺附
　九月九日望鄉䑓他席他鄉送客杯人今巳
　厭南中苦鴻鴈那從北地來
　　　邵大震九月九日登玄武山旅眺附
　九月九日望遙空秋水秋天生夕風寒鴈一
　向南飛遠遊人幾度菊花叢
　中和樂九章
　　歌登封第一
炎圖䘮寳黄歴開璿祖武類帝宗文配天玉鑾
垂日翠華陵烟東雲干吕南風入絃山稱萬嵗
河慶千年金繩永結璧麗長懸
　　歌明堂第二
穆穆聖皇雍雍明堂左平右墄上圓下方調均
風雨制度陰陽四窻八達五室九房南通夏火
西瞰秋霜天子臨御萬玉鏘鏘

　　歌東軍第三
遐哉廟畧赫以台臣横戈碣石倚劒浮津風兵
拂籜日域清塵鳬夷復祀龍伯來賓休兵㝢縣
獻馘天闉斾海凱入耀輝震震
　　歌南郊第四
䖍郊上帝肅事圓丘龍駕四牡鸞旗九斿鐘歌
晩引紫煬髙浮日麗蒼璧雲飛外求皇之慶矣
萬壽千秋
　　歌中官第五
祥遊沙麓慶洽瑤衣黄雲晝聚白氣宵飛居中
履正稟和體微儀型赤縣演教椒闈陶鈞萬國
丹青四妃河洲在詠風化攸歸
　　歌儲宫第六
波澄少海景麗前星髙禖誕聖甲觀昇靈承規
翠所問寢瑤庭宗儒側席問道横經山賓皎皎
國胄青青黄裳元吉邦家以寧
　　歌諸王第七
星陳帝子嶽列天孫義光帶礪象著乾坤我有
明徳利建攸存苴以茅社錫以犧樽藩屏王室
翼亮堯門八才兩獻夫何足論
　　歌公卿第八
蹇蹇三事師師百寮羣龍在職振鷺盈朝豐金
輝首佩玉鳴腰青蒲翼翼丹地翹翹歌雲佐漢
捧日匡堯天工人代邈邈昭昭
　　總歌第九
明明天子兮聖徳揚穆穆皇后兮陰化康登若
木兮座明堂池濛氾兮家扶桑武化偃兮文化
昌禮樂昭兮股肱良君臣已定兮君永無疆顔
子更生兮徒皇皇若有人兮天一方忠為衣兮
信為裳飡白玉兮飲瓊芳心思荃兮路阻長
幽憂子集巻之四
　　　　　　　唐范陽盧照隣昇之著
　　　　　　　明閩漳張　爕紹和纂
　騷
　　五悲(并序)
自古為文者多以九七為題目乃有九歌九辨
九章七發七啓其流不一余以為天有五星地
有五嶽人有五章(常/一作)禮有五禮樂有五聲五
者亦在天地之數今造五悲以申萬物之情傳
之好事耳
　　　悲才難
一悲曰恭聞古之君子兮將逺適乎百蠻何故
違父母之中國從禽獸於末班將矯詞兮不徃
將背俗兮不還寧曲成而薄喪不直敗以厚顏
彼聖人兮猶若此況不肖與中間古徃今來邈
矣悠哉嵇生玉折顔子蘭摧人兮代兮俱盡代
兮人兮共哀至如左丘失明冉耕有疾兵法作
而斷足史記脩而下室髙明者鬼瞰其門正直
者人怨其筆雖為鏡於前代終抱痛於今日别
有漢陽計掾邠國䑓卿抗希代之奇節負超時
之令名坎壈九死離披再生伊才智之為患故
贒哲之所嬰若乃賈長沙之數奇崔亭伯之不
偶思欲削魯史之髙行鉗楊墨之辯口為書為
禮驅季俗於三古之前垂譽垂聲正頽綱於百
王之後天子聞之而欲用羣公畏之而莫取徒
窘蠢於泥沙竟龍鍾於塵垢异乎稽之古人則
如彼考之今代又如此近有魏郡王君曰方華
陰楊氏曰亨咸能愽達奇偉覃思研精徵孔門
之禮樂吞鬼谷之縱横岳秀泉澄如川如陵髙
談則龍騰豹變下筆則煙飛霧凝王則官終於
郡吏楊則官止於邑丞何異夫操太阿以烹小
鮮飛夜光而彈伏翼灼金龜兮訪兆邀玉騏兮
騁力雖勞形而竭思吾固知其不得余之昆兮
曰杲之余之季兮曰昻之杲也杲杲兮如三足
之鳥昻也昻昻焉如千里之駒杲之為人也風
流儒雅為一代之和玉昻之為人也文章卓犖
為四海之隨珠並蘭馨兮桂馥俱龍駒兮鳳雛
生於戰國則管樂之器長於闕里則游夏之徒
以方圓異用遭遇殊時故才髙而位下咸默默
以遲遲青青子衿兮時向晚黄黄我綬兮鬢如
絲昆兮何責坐乾封兮老矣季兮何負横武陵
而棄之舉天下兮稱屈何暗室之足欺為小人
之所笑為通賢之所悲童子尚知其不可矧衡
鏡與蓍龜故曰至道之精窅窅㝠㝠至道之極
昏昏黙黙焚符破璽而人朴鄙剖斗折衡而人
不爭捩工倕之指而天下始巧膠離婁之目而
天下始明然後除其矯黠之患安其性命之精
太平之代萬物肫肫凢聖脗合贒愚淆昏公卿
不接友長吏不迎尊當成康勿用何暇談其兵
甲典謨既作焉得耀其書論雖有晏嬰子産將
頓伏於閭巷雖有冉求季路且耕牧於田園彼
尋常之才子又焉可以勝言命鸞鳳兮逐雀驅
龍驥兮捕鼠使掌事者挍其功兮孰能與狸隼
而齊舉金為舟兮瑇瑁檝不可以涉丘陵些珠
為衣兮翡翠裳不可以混樵蒸些何器用之乖
刺兮悼斯人之勤奓倚長巖以為枕兮吸流光
以髙臥見城市以虚盈若蚊蝱之相過當其時
也巢繇滿野不知稷卨之尊周召盈朝莫救夷
齊之餓若夫管仲不遇齊桓則城陽之贅壻太
公不遭姬伯亦棘津之漁夫一仁一義柴也來
兮由也醢一忠一孝微子去之箕子奴聖人百
慮而一致君子同歸而殊塗推既焚兮胥既溺
桀亦放兮文亦拘笙簧六籍則秦俗有坑儒之
痛黼藻百行則漢家有黨錮之誅鄴都傾覆飛
禍纒於髙鼻洛陽板蕩横死坐其無鬚喔吚㗚
嘶口含天憲睚眦蠆分屍僵路隅變化與屈伸
交逐窮達與存亡並驅因其所有而有之則萬
物無不有就其所無而無之則萬物無不無有
竅而生寧惟混沌無用而飽何獨侏儒是以􁐣
伯玉巻兮長巻寗武子愚兮更愚庭有樹兮樹
有荆園有鳥兮鳥有鴒鴒其鳴矣思諸兄矣荆
其顇矣思諸季矣巖有芳桂隰有棠棣枝巃嵸
兮相樛葉翩翻兮相翳天之生我胡寧不惠何
始吉兮初征悲終㐫於未濟
　　　悲窮通
二悲曰淚流公子傷心久之厯萬古以抽恨横
八荒而選悲有幽巖之臥客兀中林而坐思形
枯槁以崎嶬足聫踡以緇釐悄悄兮忽愴眇眇
兮惆悵迢遙兮獨蹇淹留兮空谷天片片而雲
愁山幽幽而谷哭露垂泣於幽草風含悲於拱
木徒觀其頂集飛塵凥埋積雪骸骨半死血氣
中絶四支萎墮五官欹缺皮襞積而千皺衣聫
褰而百結毛落鬢秃無叔子之明睂唇亡齒寒
有張儀之羞舌仰而視睛翳其若瞢俯而動身
羸而欲折神若存而若亡心不生而不滅其所
居也不爨其所狎也非人古樹為伴朝霞作隣
下陰森以多晦傍恍惚兮無垠松門草合石路
苔新公子方撫其背而曵其裾曰子非有唐之
文士與燕地之髙門與昔也子之少則玉樹金
枝及其長則龍章鳳姿立身則淹中不足言其
禮揮翰則江左莫敢論其詩每兢兢於暗室恒
詡詡於明時常謂五府交辟三䑓共推朝紆㑹
稽之綬夕獻長楊之詞痛私門之禍速惜公車
之詔遲豈期晦明乖序寒燠愆度鱗傷羽折筋
攣肉蠧離披於丹澗之隅觳觫於藪山之路巳
焉哉巳焉哉崑山玉石忽摧頽事去矣事去矣
古今聖贒悲何已天道如何自古相嗟項羽帳
中之飲荆卿易水之歌何壯夫之懦抑伊兒女
之情多借如蘇武生還温序死節王陵之母伏
劔𣏌梁之妻泣血事蓋迫於功名情有兼於貞
烈若闗羽漢陰田橫海島孤城已迫疲兵尚老
離離碣石之鴻羃羃江潭之草廻首永訣吞聲
何道及夫獻帝偷生懐王客死哀西都之城闕
憶南荆之朝市鳳凰樓上隴山雲鸚鵡洲前呉
江水一離一别兮漢家宫掖似神仙獨坐獨愁
兮楚國容華競桃李别有士安多疾顔竒不起
馬援困於壺頭冉耕悲於牖裏平生書劔宿昔
琴樽硏精殫於玉冊博思浹於銅渾思欲為龜
為鏡立徳立言成天下之亹亹定古今之諄諄
一朝溘臥萬事寧論君徒見丘中之饒朽骨豈
知陌上之有遊魂假使百年兮上夀又何足以
存存
　　　悲昔遊
三悲曰竒峰合沓半隠天綠蘿䝉籠水潺湲因
嵌巖以爲室就芬芳以列筵川谷縈廻兮迷徑
路山嶂重復兮無人煙當谽谺之洞壑臨決咽
之奔泉中有幽憂之子長寂寞以思禪暮色踳
踳朝思綿綿形半生而半死氣一絶而一連自
言少年遊宦來從北燕淮南芳桂之嶺峴北明
珠之川東魯則過仲尼之故宅西蜀則耕武矦
之薄田舊鄉舊國白雲邊飛雪飛蓬暗逺天暫
辭薊北千萬里少别昭丘三十年昔時人物都
應謝聞道城隍復可憐忽憶揚州揚子津遙思
蜀道蜀橋人鴛鴦渚兮羅綺月茱萸灣兮楊栁
春煙波淼淼帶平沙閣棧連延狹復斜山頭交
讓之木浦口同心之花嚴君平之卜肆戴安道
之貧家月犯少微弔呉中之隠士星干織女乘
海上之仙槎長安綺城十二重金作鳳凰銅作
龍蕩蕩千門如錦繡巖巖雙闕似芙蓉題字於
扶風之柱繫馬於驪山之松㶚池則金人列岸
太華則玉女臨峰平明共戲東陵陌薄暮遙聞
北闕鐘洛陽大道何紛紛榮光休氣曉氛氲交
衢近接東西署複道遙通南北軍漢帝能拜嵩
丘石陳王巧賦洛川雲河水河橋木蘭栧金閨
金谷石榴裙曽入西城㸔歌舞也出東郊送使
君一朝憔悴無氣力曝骸委骨龍門側當時相
重若鴻鐘今日相輕比蟬翼代情兮共此何余
哀之能得使我孤猿哀怨獨鶴驚鳴蘿月寡色
風泉罷聲嗟昊天之不弔悲后土之無情松架
森沉兮户内掩石樓摧折兮柱将傾竊不敢當
雨露之恩惠長痛恨於此生
　　　悲今日
四悲曰傾蓋若舊白頭如新嘗謂談過其實辨
而非真自高枕箕頴長揖交親以蕙蘭為九族
以風烟為四鄰朝朝獨坐惟見羣峰合沓年年
孤臥常對古樹輪囷相弔相哭則有饑鼯啼夜
相慶相賀則有好鳥歌春林麌麌兮多鹿山蒼
蒼兮少人時向南溪汲水或就東巖負薪百年
之中皆為白骨千里之外時見黄塵平生連袂
宿昔銜杯談風雲於城闕弄花鳥於池䑓皆是
西園上客東觀髙才超班匹賈含鄒吐枚一琴
一書校奇蹤於既徃一歌一詠垂玅製於将來
絃將調而雪舞筆屢走而雲廻自謂蘭交永合
松契長并通宵扼腕終日盱衡罵蕭朱為賈𥪡
目張陳為老兵悲蒼黄兮驟變恨消長之相傾
貴而不驕人皆共推晏平仲死且不朽吾每獨
稱范巨卿及其蹇産摧聫支離括撮已濡首兮
将死尚揺尾兮求活荘西貸而魚窮姬東徂而
狼跋今皆慶弔都斷存亡永濶憑駟馬而不追
寄雙魚而莫達向時之清談尚在今日之相知
巳末則有河濱漂母隴上樵夫盤餐帶粟粥麵
兼麩藜羮一簋濁酒一壺夫負妻帶男歡女娯
攀重巒之岝㟧歴飛澗之﨑嶇哀王孫而進饋
問公子之所湏因謂余曰可憐可憐聖人之過
久矣君子之罪多焉詩書禮樂適足衰人之神
用宗族朋友不足駐人之頽年削跡伐樹孔席
繇來不暖摩頂至足墨突何時有煙一朝至此
萬事徒然自昔相逢把臂談玄横雕龍於翠瓦
飛縞鳳於瓊筵各自雲騰羽化谷變鶯遷鳴香
車於闕下曳珠履於君前豈憶荒山之幽絶寧
知枯骨之可憐傳與千秋萬古寄言白日黄泉
雖有羣書萬巻不及囊中一錢
　　　悲人生
五悲曰禮樂既作仁義不愆死生有命富貴在
天一變一化一虧一全去其外物歸於内篇儒
與道兮方計於前其書萬巻其學千年鐘鼓玉
帛蹩躠􁠙躚金木水火混合推遷六合之内慕
其風兮如市百代之後隨其流兮若川三界九
地徃返周旋四生六道出没牽聯硠硠磕磕蠢
蠢翾翾受苦受樂可悲可憐有超然之大聖歴
曠刼以為期戒定慧解非因人慈悲喜捨非見
思聞儒道之髙論乃撞鐘而應之曰止止善男
子觀向時之華說乃天下之辨士請弄宜僚之
丸以合兩家之美若夫正君臣定名色威儀爼
豆郊廟社稷適足誇耀時俗奔競功名使六義
相亂四海相爭我者遺其無我生者哀其無生
孰與乎身肉手足濟生人之塗炭國城府庫恤
貧者之經營捨其有愛以至於無愛捨其有行
以至於無行若夫呼吸吐納全身養精反於太
素飛騰上清與乾坤合其壽與日月齊其明適
足増長諸見未能永證無生孰與夫離常離㫁
不始不終恒在三昧常遊六通不生不住無所
䖏不去不滅無所窮放毫光而普照盡法界與
虚空苦者代其勞苦䝉者導其愚蒙施語行事
未嘗稱倦根力覺道不以為功所言未畢儒道
二客離席再拜稽首而稱曰大聖哉丘晩聞道
𣆀今巳老徒知其一未究其術何異夫戴盆望
天倚杖逐日蒼蒼之氣未辨昭昭之光巳失嗚
呼優優羣品遑遑衆人雖鑿其竅未知其身來
從何道去止何津誰為其業誰作其因一翻一
覆兮如掌一生一死兮若輪不有大聖誰起大
悲請北面而趨伏願終身而教之
　　獄中學騷體
夫何秋夜之無情兮皎晶悠悠而太長圜户杳
其幽邃兮愁人披此嚴霜見河漢之西落聞鴻
鴈之南翔山有桂兮桂有芳心思君兮君不将
憂與憂兮相積歡與歡兮兩忘風嫋嫋兮木紛
紛凋落葉兮吹白雲寸步千里兮不相聞思公
子兮日将曛林已暮兮鳥羣飛重門掩兮人徑
稀萬族皆有所托兮蹇獨淹留而不歸
幽憂子集巻之五
　　　　　　　唐范陽盧照隣昇之著
　　　　　　　明閩漳張　爕紹和纂
　騷
　　釋疾文(并序)
余羸臥不起行已十年宛轉匡床婆娑小室未
攀偃蹇桂一臂連踡不學邯鄲步兩足匍匐寸
步千里咫尺山河每至冬謝春歸暑闌秋至雲
壑改色烟郊變容輒輿出户庭悠然一望覆幬
雖廣嗟不容乎此生亭育雖繁恩已絶乎斯代
賦命如此幾何可憑今為釋疾文三篇以貽諸
好事葢作易者其有憂患乎刪書者其有栖遑
乎國語之作非瞽叟之事乎騷文之興非懐沙
之痛乎吾非斯人之徒歟安可黙而無述故作
頌曰
　　粤若
粤若稽古帝列仙兮逺矣大矣臣太岳矣欽哉
良哉有太公兮巻舒龍豹奄經營乎四履有先
生兮乗騎日月期汗漫乎九垓尚書抗節兮屬
炎靈之道喪中郎含章兮遇金行之綱頽彼聖
賢之相續信古徃而今來人何代而不貴代何
人而不才鬱律崛岉兮似崑陵之玉石泮渙粲
爛兮象星漢之昭回爾其為廣也碧海雲蒸而
地合爾其為峻也赤城霞起而天開暨中朝之
顛覆家不墜乎良箕紹金柯而玉秀穆蘭馨而
菊滋彌九葉而逮余兮代増麗以光熈清風振
乎終古妙譽薰乎當時皇考慶余以弄璋兮肇
錫予以嘉詞名余以照隣字余以昇之余㓜服
此殊惠兮遂閱禮而聞詩於是裹糧尋師褰裳
訪古探舊篆於南越得遺書於東魯意有缺而
必刋簡無文而咸補入陳適衞百舍不厭其栖
遑累蠒重胝千里不辭於勞苦既而屠龍適就
刻鵠初成下筆則煙飛雲動落紙則鸞廻鳳驚
通李膺而竊價造張華而假成郭林宗聞而心
服王夷甫見而神傾俯仰談笑顧盻縱横自謂
明主以令僕相待朝廷以黄散為經及觀國之
光利用賓王謁龍旂於武帳揮鳳藻於文昌先
朝好吏予方學於孔墨今上好法予晩受乎老
荘彼圓鑿而方枘吾知齟齬而無當是時也天
子按劒方有事於八荒駕風輪而梁弱水飛日
馭而苑扶桑戈船萬計兮連屬鐵騎千羣兮啓
行文臣鼠竄猛士鷹揚故吾甘栖栖以赴蜀分
黙黙以從梁其後雄圖甫畢登封禮日方欲訪
髙議於雲䑓考竒文於石室銷兵車兮為農器
休牛馬兮崇儒術屢下蒲帛之書值余有幽憂
之疾盖有才無時亦命也有時無命亦命也時
也命也自前代而痛諸道之乖也則賢人君子
伏斧鑕而不暇時之來也則屠夫餓隸作王矦
而有餘三人猖狂兮為奴為戮八子狼狽兮為
醢為葅長劒以撝尚想華亭之鶴孤舟欲近遥
憶閶門之魚史遷下於蠶室鄧艾徵於檻車康
既幽而媿孫登宣屢困而慙甯蘧故有閉門少
事蹈滄海而辭組開巻獨得歸茂陵而著書起
清流之浩澷長願嗟乎靈胥重曰積怨兮累息
茹恨兮吞悲怨復怨兮坎壈乎今之代愁莫愁
兮侘傺乎斯之時皇穹何親兮誕而生之后土
何私兮鞠而育之何故邀余以好學何故假余
以多辭何余慶之不終兮當中路而廢之彼有
初而鮮克兮賢者其猶不欺况陶鈞之匠物胡
不貞而諒之豈其始終爽徳蒼黄變色無心意
乎簪履有悲哀乎楊墨巳焉哉天盖高兮不可
問地盖廣兮不容人鐘鼓玉帛兮非吾事池䑓
花鳥兮非我春寂兮寞嵗嵗年年長少樂慌兮
惚朝朝暮暮生白髮愴怳懭恨兮無所見宛轉
聫踡兮獨向隅状若重狴圓扉之受絏又似乾
池涸井之相濡鸞鳯之翮已鎩兮徒奮迅於籠
檻騏驥之足已蹇兮空悵望於廷衢龍門之桐
半死鄧林之木全枯苟含情而禀氣兮孰能不
傷心而疾首乎歌曰嵗将晏兮歡不再時已晚
兮憂來多東郊絶此麒麟筆西山秘此鳳凰柯
死去死去今如此生兮生兮柰汝何
　　悲夫
悲夫事有不可得而已矣是以古之聽天命者
飲淚含聲而就死推不言兮焚于介山地不偶
兮跂于嶷水仰天而嘆員憤骨於吴江下淚交
頥卿悲歌於燕市天無雷兮聞蟻聚於床下家
非牧兮見䍧生於奥裏支離疏之五官已敗哀
駘駞之六骸不美求時夜兮求鴞炙何逼迫之
如此爲鼠肝兮爲蟲臂　何鍜錬之如彼鬱拂
沕滑兮中瞀亂蟠薄煩寃兮長憤惋出户庭兮
遊息千萬里兮無極杳兮靄川綿曠兮水如帶
㟹兮籟山㟪螺兮雲似盖萋兮綠春草生兮長
河曲試一望兮心斷續晚兮晼夕鳥没兮平郊
逺試一望兮魂不返蘼蕪葉兮紫蘭香欲徃從
之川無梁日云暮兮涕沾裳松有蘿兮桂有枝
有美一人兮君不知氣欲絶而何為孟夏兮恢
台楊桺散兮芙蓉開葉初成兮蠶宛轉花落盡
兮燕徘徊望夫君兮不來形枯槁兮意摧頽天
何為兮愁苦麥将秀兮多風梅将黄兮屢雨日
色旰爛兮流金而爍石地氣燠煜兮滿室而充
户神翳翳兮似灰命綿綿兮若縷一伸一屈兮
比艱難乎尺蠖九生九死兮同變化乎盤古萬
物繁茂兮此時余獨何為兮腸邅廻而屢腐圍
棋廢兮時不可乎再來鳴琴停兮人何時以重
撫秋風起兮野蒼蒼兼葭變兮露為霜蟬悲翳
兮聲斷鴈迷雲兮路長摧折蕭條兮林寡色顦
顇芸黄兮草不芳停劒兮懐舊友天外兮思故
鄉願一見兮終不得側身長望兮淚浪浪遙兮
逺山谷縈廻兮屢轉狀若登薊門兮望胡苑㫁
兮連井邑丘墟兮知幾年又似登隴首兮見秦
川木葉落兮長年悲紅顔謝兮鬢如絲王孫來
兮何遲遲思公子兮涕漣洏風嫋嫋兮雨凄凄
螢火飛兮烏夜啼牽牛西北兮星巳轉織女縱
橫兮河欲低秋夜迢迢兮秋未極愁人耿耿兮
愁不息有所思兮在天漢欲徃從之兮無羽翼
欝金栧兮木蘭舟青莎裳兮白羽裘戲綠波兮
坐芳洲歡不停兮人不留悵容與兮徒離憂玄
冬慘兮隂氣凝沸泉結兮炎州冰郊野昏兮寒
沙漲河海暗兮繁雲興嚴風急兮密雪下墐户
閉兮無留者盻城郭兮瓊為樹兮玉為樓瞻通
路兮駕素車兮乘白馬時眇眇兮嵗㝠㝠晝杳
杳兮夜丁丁庭有霜兮月華白室有人兮燈影
青披重衾兮魂悄悄臥空床兮目熒熒御燻罏
兮長不暖􁕠巵酒兮憂恒滿悲繚繞兮從中來
愁纒綿兮何時㫁重曰四時兮代謝萬物兮遷
化聽春鳥於春朝聞秋蟲於秋夜花覆地兮無
待河傾天兮不借無靈草兮駐朽質乎千年無
雕戈兮廻踆烏乎三舍夏日長兮繩繩炎風暑
雨兮相蒸草木扶疏兮如此余獨蘭驒兮不自
勝玄月兮祈寒窮急景兮摧殘霰雪雰雰兮長
委積人事寥寥兮悵漫漫春秋冬夏兮四序寒
暑榮悴兮萬端春也萬物熈熈焉感其生而悼
死夏也百草榛榛焉見其盛而知其闌秋也嚴
霜降兮殷憂者為之不樂冬也陰氣積兮愁顏
者為之解歡聖人知性情之紛紏故嘆之曰余
欲無言吾將焉徃而適耳箕有峰兮頴有瀾歌
曰嵗去憂來兮東流水地久天長兮人共死明
鏡羞窺兮向十年駿馬停驅兮幾千里麟兮鳳
兮自古吞恨無已
　　命曰
命曰昊天不傭兮降此鞠㐫昊天不惠兮降此
大戾不先不後兮為瘥為瘵痛之撫兮孰知其
厲木之柔兮緡之絲之人之温兮黼之藻之自
天佑之兮無不利一者之來兮云何二野有鹿
兮其角兟兟林有烏兮其羽習習余獨何為兮
悲攢欒兮憂戢孴南山巃嵸兮樹輪囷北津清
泚兮石嶙嶙天之生我兮胡寧不辰少克已而
復禮無終食兮違仁既好之以正直兮諒無負
於神明何彼天之不吊兮哀此命之長勤百罹
兮六極横集兮我身長攣圈以偃蹇永伊鬱以
呻嚬天道何從自古多卭為臧兮匪祐匪仁兮
覆庸蹻狼戾兮南氾跖叛渙兮東風並强大兮
熏赫咸夀考以從容勛則天兮朱已矣韶盡美
矣均忽焉公矦之系兮必復堯舜之後兮何愆
干執諫兮辛載蕃抗議兮靈年忠與貞兮何仇
俱不得其死焉牛一變而為虎鱉三化而作鵑
觸民居蝸而爭地龍伯釣鼇而訴天何變化之
殊族而大小之相懸長無述焉将不死而為賊
賢哉回也今不幸而蚤亡明夷何辜兮羑里洪
範何恃兮佯狂我視於天兮亦孔之痒丘與溺
兮殊貫單與張兮相詭紛紜總總兮若兹羗未
得其玄已盛之孝兮姚何感而遂開合之恭兮
昆何嫌兮不起聖人不議姬旦憤於鴟鴞君子
無憂周南歌於芣苡五鹿云折退守平陵之田
三都已成歸入宜春之里乾不穆兮一爲戍一
爲辰坤不恒兮三成田三成水何斯柱之危脆
一夫觸之而云折東南眇其既傾西北豁其中
裂有𣏌者國竟未掬其烏蟾有歴其都奄以成
其魚鱉共何壯兮而損其盈媧何神歟而補其
闕天且不能自固地且不能自持安得而有萬
物安得而運四時彼山川與象緯其孰爲之主
司生也既無其主死也云其告誰何必拘拘而
跼跼可浩然而順之吾知惡之不能為惡故去
之曰群生之所蠧吾知善之不能為善故就之
曰有生之大路雖粉骨而糜軀終不改乎此度
重曰予既昧此杳㝠兮迷之不知其所届将寄
命於六師訪真訣乎遐外見流星以為旗邀白
雲而為蓋玉虬紛其旖旎青鸞儼其容裔霓為
裳兮羽為旗雷為車兮電為斾噂噂兮上馳遙
遙兮横厲忽若夢兮有覺與巫陽兮相㑹巫陽
為予兮挈龜龜告予以䨇支朱雀搖而金躍青
龍發而火馳虵登栖兮雞入宂雲北走兮水西
垂巫陽曰反兮覆兆不告靈蔡誠不能知造化
之心數朽骨焉足以定古今之倚伏請導列缺
之前旌部豐隆之後轂披上帝之玄鍵考中皇
之秘籙於是排雲旌兮呌諸闕登紫翠兮伏瑤
壇靈烏果其將駕東皇釐其既觀余敷衽而未
决兮東皇頷而不言玉女申之以瓊蘂靈妃貺
之以琅玕悵容與而不駐肅雲軿於南軒窈窕
徘徊邈矣悠哉下臨兮星雨上絶兮氛埃彷徨
兮三清之舘縹緲兮八風之䑓俯觀兮故國洞
崢嶸兮無極長懐兮故人涕潺湲兮霑軾横天
苑歴北辰經瑤樓兮一息停余車之轔轔涉明
河之清淺過織女而問津巫陽曰左招揺兮右
天駟太乙之車兮無不利其道也楓為天兮棗
為地盍徃從之兮導君意太乙方握髯低睂右
手拄頥或以日臨命以嵗加時再轉兮再攷三
命兮三推華蓋微明兮君子居貞之位太陽陰
主兮天人厄運之期若夫一氣鴻濛萬化緇釐
此星精與木局又何足以知之巫陽曰太上有
老君焉其名曰伯陽遊閬風之瓊圃䖏倒景之
琳堂披拂日月咀嚼烟霜撫千載兮為朝為暮
濟萬物兮若存若亡古之聰明愽達而不死者
将與君子造崑崙之大荒迨而容與弭節翺翔
俄參元而下降濟弱水之湯湯瞵軒䑓而右轉
􁕠玉檻之鏘鏘伯陽欣然見余曰昇之來何遲
何故疲憊之如是何故枯槁之若兹吾適以爾
小别今將千二百朞昔者爾為翟吾固知爾潔
潔焉無益其後爾為舟吾欲告爾休休焉不畱
名已登乎仙格爾身常蹇乎中州噫哉甚可痛
甚可哭多智也命之斧斤多才也身之桎梏爾
形骸之在地也毎矍矍然求媒精魂之於天也
又遑遑焉訪卜何異儀丹鳳於膠柱飼玄魚於
森木何晩晤之逶迤何早計之觳觫嗚呼何異
喪其親也揭竿而求諸海失其子也撃鼔而訪
諸道途之逺矣曷其云蘇與影捕逐可不謂悲
乎夫途之動也翂翂翐翐靜也若喪若失矘兮
不以死生為二塊兮若以天地為一生於萬物
之後不為緩死於太古之前不為疾弊萬類也
不謂之㐫利四海也不謂之吉夫如是則巨浸
稽天而不溺鴻災冶地而不然生死不能為其
夀夭變化適足寄其騰遷化而為魚也則躍龍
門而横碣石化而為鳥也則陪羊角而負青天
為社也則長無斤斧之患為瓠也則泛乎泱漭
之川物無可而不可何必守固以拳拳余於是
乎嗒然而喪其偶倐爾而失其知思故池之淥
水憶中園之桂枝栩栩然若有得茫茫然若有
亡嘆彷彿兮覺悟魂已歸乎北鄉其徃也人皆
為之避席其返也鳥不為之亂行歌曰茨山有
薇兮頴水有漪夷為栢兮秋有實叔為栁兮春
雨飛倐爾而笑汎滄浪兮不歸
幽憂子集巻之六
　　　　　　　唐范陽盧照隣昇之著
　　　　　　　明閩漳張　爕紹和纂
　序
　　駙馬都尉喬君集序
昔文王既没道不在於兹乎尼父克生禮盡歸
於是矣其後荀卿孟子服儒者之褒衣屈平宋
玉弄詞人之柔翰禮樂之道已顛墜於斯文雅
頌之風猶綿聯於季葉痛乎王澤既竭諸矦爲
麋鹿之塲帝圖伊梗天下作豺狼之國秦人一
滅舊章大愚黔首羣書赴火化崑岳之高煙儒
士投坑變蓬萊之巨壑樂沈於海河間王初睠
睠於古篇禮適諸夷叔孫通乃區區於綿蕝安
國討論科斗五典叶從史遷祖述獲麟八書爰
創衣冠禮樂重聞三代之風玉帛謳歌無墜六
經之業鬱其興詠大雅於是為羣自此迄今年
逾千祀聖門論賦相如為入室之雄闕里裁詩
公幹即升堂之客陸平原龍驚學海浮天泉以
安流鮑叅軍鶴翥文塲代黄金之平埒臨曲䑓
之上路面通衢之小苑蓮紅水碧堪釣叟之淹
留桂白山青宜王孫之攀折香車貴士不掩龍
闗縫掖書生時通驛騎坐蘭徑敞松扉北牖動
而清風來南軒幽而白雲起欣然命駕弔曲江
之隑淵興盡而歸聆伊川之笙吹三朝慶謁趨
劒履於南宫五日歸休聞歌鐘於北里雍容車
騎屢動雕章嘯傲煙霞仍涵寳思奢不敗徳笑
金谷之羅紈儉不邀名悲蘭陵之芻布榮期三
樂君寔四之平子四愁我無一矣君教訓子弟
不讀非聖之書撫愛家僮常恐名奴之辱婚嫁
巳畢欲就金丹輪蓋非榮猶思道樹明霞曉挹
終登不死之庭甘露秋團儻踐無生之崕凡所
著述多以適意為宗雅愛清靈不以繁詞為貴
足以傳諸好事貽厥孫謀故撰而存之凡為若
干巻云爾
　　南陽公集序
昔者龍蹲東魯陳禮樂而救蒼生虎據西秦焚
詩書以愚黔首通其變參天二地謂之神合其
機一隂一陽謂之聖是以楚漢方鬬蕭曹絳灌
負長劔於此時袁曹已平徐陳應劉弄柔翰於
當代聖人方士之行亦各異時而並宜謳歌玉
帛之書何必同條而共貫文質再而復殷周之
損益足徵驪翰三而始虞夏之興亡可及美哉
煥乎斯文之功大矣自獲麟絶筆一千三四百
年游夏之門時有荀卿孟子屈宋之後直至賈
誼相如兩班敘事得丘明之風骨二陸裁詩含
公幹之奇偉鄴中新體共許音韻天成江左諸
人咸好瓌姿豔發精博爽麗顔延之急病於江
鮑之間疎散風流謝宣城緩步於向劉之上北
方重濁獨盧黄門徃徃髙飛南國輕清惟庾中
丞時時不墜嗟乎古今之士遞相毁譽至有操
我戈矛啓其墨守三都既麗徵夏熟於上林九
辯已髙責春歌於下里蹐駮之論紛然遂多近
日劉勰文心鍾嶸詩評異議蜂起髙談不息人
慙西氏空論拾翠之容質謝南金徒辯荆蓬之
玅拔十得五雖曰肩隨聞一知二猶為臆說俞
曰未可人稱屢中化魯成魚曷云其逺非夫玅
諧鐘律體㑹風騷筆有餘研思無停趣作龜作
鏡聽歌曲而知亡為龍為光觀禮容而識大齊
魯一變之道唐虞百代之文懸日月於胷懐挫
風雲於毫翰含今古之制扣宫徵之聲細則出
入無間麤則彌綸區宇逶迤綽約如玉女之千
嬌突兀崢嶸似靈龜之孤朴乘槎上漢誰問坳
塘之淺深荷㦸入秦寧議長安之逺近是非未
定曹子建皓首為期離合俱傷陸平叔終身流
恨超然若此適可操刀自兹已降徒勞舉斧八
病爰超沈隠侯永作拘囚四聲未分梁武帝長
為聾俗後生莫曉更恨文律煩苛知音者稀常
恐詞林交喪雅頌不作則後死者焉得而聞乎
貞觀年中太宗外厭兵革垂衣裳於萬國舞干
戚於兩階留思政塗内興文事虞李岑許之儔
以文章進王魏來褚之輩以材術顯咸能起自
布衣蔚爲卿相雍容侍從朝夕獻納我之得人
於斯爲盛虞愽通萬句􁕠問不休李長於五言
下筆無滯岑君論詰亹亹聽者忘疲許生章奏
翩翩談之未易王侍中政事精宻明達舊章魏
太師直氣鯁詞兼包古義禇河南風標特峻早
鏘聲於冊府變風變雅立體不拘於一塗既博
既精爲學遍遊於百氏自豸冠指佞雞樹登賢
内掌機宻外脩國史晨趨有暇持綵筆於瑶軒
夕拜多閑弄雕章於琴席含毫顧盻漢家之城
闕風煙逸韻縱横秦地之林泉魚鳥黄山羽獵
幾奏瓊篇汾水樓船參聞寳思南津弔啒去逐
蒼梧之雲西路悲昻來挽葱巖之雪江湖廊廟
造次不忒其儀沙塞朝廷顛沛必歸於漢是使
名流俱至兎翰闐門愛客相尋雞談滿席嚶嚶
好鳥花欲白兮桺将菲　逰魚蓮將紅兮蘋
可望綠樽恒湛齋閣臨霞綺札逾新園亭坐月
凢所著述　千有餘篇今之刋冩成三十卷
早遊西鎬及周史之闕文晚卧東山憶漢庭之
遺事平津矦之賓舘馬廏蕭條李司隸之仙舟
龍門荒毁交交黄鳥集於栩兮集於桑營營蒼
蠅止於藩兮止於棘九原可作松有隧兮兎有
埏三湘不追川無梁兮鳥無徑輟斤之慟何獨
荘周聞笛而悲寧惟向秀徒勤觀海未知渤瀚
之倪永好談天莫究氤氲之數遂抽短翰為之
序云
　　樂府雜詩序
聞夫歌以詠言庭堅有歌虞之曲頌以紀德奚
斯有頌魯之篇四始六義存亾播矣八音九闋
哀樂生焉是以叔譽聞詩驗同盟之成敗延陵
聽樂知列國之典彜王澤竭而頌聲寝伯功衰
而詩道缺秦皇滅學星琯千年漢武崇文市朝
八變通儒作相徵博士於諸矦中使驅車訪遺
編於四海發詔東觀縫掖成陰獻書南宫丹鉛
踵武王風國詠共驪翰而升沈里頌途歌隨質
文而沿革以少卿長别起髙唱於河梁平子多
愁寄遙情於壠坂南浦動闗山之役作者悲離
東京興黨錮之誅詞人哀怨其後鼓吹樂府新
聲起於鄴中山水風雲逸韻生於江左言古興
者多以西漢為宗議今文者或用東朝為美落
梅芳樹共體千篇隴水巫山殊名一意亦猶負
日于珍狐之下沈螢於燭龍之前辛勤逐影更
似悲狂罕見鑿空曾未先覺潘陸顔謝蹈迷津
而不歸任沈江劉來亂轍而彌逺其有發揮新
題孤飛百代之前開鑿古人獨步九流之上自
我作古粤在兹乎樂府者侍御史賈君之所作
也君升堂入室踐龜字以長驅藏翼蓄鱗展龍
圖以高視林宗一見許以王佐之才士季相看
知有公卿之量南國蛟龍之燿下觸詞鋒東家
科斗之書來游筆海朝陽弄翮即踐中京太行
垂耳先鳴上路當赤縣之樞鑰作高䑓之羽儀
動息無格於温仁顛沛安由乎正義玉堦覆奏
謹依汲直之聞銅術埋輪先定雍門之罪霜䑓
有暇文律動於京師繡服無私錦字飛於天下
九成宫者天子之殊庭羣仙之一都也五城既
逺得崑閬於神京三山已沈見蓬萊於古輔紫
樓金閣雕石壁而鏤群峰碧甃銅池俯銀津而
横衆壑離官地險丹磵四周徼道天廻翠屏千
仞衛尉寝蒙茸之署將軍無刁斗之警中巖罷
燠飛霜為之夏凝大谷生寒層淮以之秋沍天
子萬乘驅鳳輦於西郊羣公百僚扈龍軒而北
輔春秋絡繹冠蓋滿於青山寒暑推移旌節喧
於黃首夕宿雞神之野朝登鳳女之䑓青鳥時
飛白雲無極千年啓聖邈同汾水之陽七日期
仙頗類緱山之曲經過者徒知其美揄揚者未
歌其事恭聞首唱遂屬洛陽之才俯視前脩將
麗長安之道平恩公當朝舊相一顧増榮親行
翰墨之林光標唱和之雅於是懐文之士莫不
嚮風靡然動麟閣之雕章發鴻都之寳思雲飛
綺札代郡接於蒼梧泉湧華篇岷波連於碣石
萬殊斯應千里不違同晨風之鴪北林似秋水
之歸東壑洋洋盈耳豈徒懸魯之音郁郁文哉
非復從周之說故可論諸典故被以笙鏞爰有
中山郎徐令雅好著書時稱愽物探亡篇於古
壁徵逸簡於道人撰而集之命余為序時褫巾
三蜀歸臥一丘散髪書林狂歌學市雖江湖廊
廟賓廡蕭條綺季留矦神交髣髴遂復驅偪幽
憂之疾經緯朝廷之言凡一百一篇分為上下
兩巻俾夫舞雩周道知小雅之歡娯撃壤堯年
識太平之歌詠云爾
　　宴梓州南亭詩序
梓州城池亭者長史張公聽訟之别所也徒觀
其巖嶂重複川流灌注雲窓綺閣負繡堞之逶
迤澗户山樓帶金隍之繚繞信巴蜀之奇制也
時鳯扆多閑上得和平之政鯷瀛有截下無交
爭之人以公寄切上僚故久無州将連四千石
之重任總十萬井之雄班職逾劇而道彌髙位
逾崇而徳彌廣市獄無事時狎鳥於城隅邦國
不空旦觀魚於濠上賓階月上横聨蜷之桂枝
野院風歸動葳蕤之萱草則有明珠愛客置芳
酒於十旬羽服神交契仙㳺於五日圓潭寫鏡
光浮落日之津雜樹開帷彩綴飛煙之路藤蘿
杳藹挂疎陰以送秋鳬鴈參差結流音而將夕
百年之歡不再千里之㑹何常下客悽惶暫停
歸轡髙人賞翫豈輟斯文咸請賦詩六韻成章
云爾
　　宴鳳泉石翁神祠詩序
夫圯上黄公靈期巳逺湘中玄乙化跡難徵况
乎神理巋然近帶青溪之路瓌資可望俯控丹
巖之下予以歸骸空谷言隔市朝濯髪長川載
罹寒暑心灰兩寂長無具爾之歡形木䨇枯将
有終焉之志不悟喬鸎始囀喈喈於鶺鴒野蕚
初開韡韡於棠棣命壺觴而引宴即沐新蘭尋
磵戸以安歌仍攀野桂萋萋春草王孫游兮不
歸秩秩斯干幽人去而忘返鼔我舞我修袖滿
於中巖神之聽之多祐興於觸石爰有嘉命咸
遣賦詩請題四韻列之如右
　　七日綿州泛舟詩序
諸公迹寓市朝心游江湖訪竒交於千里惜良
辰於寸隂常恐辜負琴書荒涼山水於是脱屣
人事鳴棹川隅言追挂犢之才用卜牽牛之賞
邉生經笥送炎氣以濯纓郝氏書囊臨秋光而
曝背似遇􁚩山之客還疑星漢之游願駐景於
髙天想乗霓於縮地繁絲亂響涼酎時斟戲翔
羽於平沙釣潛鱗於曲浦乗流則逝不覺忘歸
咸可賦詩探韻成作
　　楊明府過訪詩序
夫清風動駕謁阮籍於山陽素雪乗舟訪戴逵
於江路猶名髙好事迹標良史未有鶯臨綺月
筵開許郭之談花聚繁星門枉荀陳之馭泛烟
光於紫㶑翻露色於丹滋亭臯一望平蕪千里
萋萋芳草童兒牧馬之塲亹亹晴川野老休牛
之塔釣䑓隠隠先生之桑梓可知茨嶺巖巖隠
士之風流尚在豈使臨卭樽酒歌賦無聲彭澤
琴書田園寝詠
　􁕠問
　　􁕠蜀父老問
龍集荒落律紀蕤賓余自酆鎬歸於五津從王
事也丁丑届於昇僊橋止送客亭即相如所謂
不乘髙車駟馬不出汝下者也遇蜀父老皤然
龎睂華髪者休於斯謂予曰子非衣冕之族歟
文章之徒歟飾仁義以干時乎懐詩書以邀名
乎吾聞諸夫子曰邦有道貧且賤焉耻也當今
萬方日朗九有風靡主上垂衣裳正南面而已
矣庸非有道乎而子爵不登上造位不至中涓
藜羮不厭短褐不全庸非貧賤乎吾視子形容
顦顇顔色疲怠心若涉六經眼若營四海何其
無恥也何其不一干聖主効智出奇何栖栖黙
黙自苦若斯吾聞克為卿失則烹何故區區冗
冗無所成名余笑而應之曰井魚不可以語於
海者拘於墟也夏蟲不可以語於氷者篤於時
也盖聞智者不背時而徼幸明者不違道以干
非是以聖賢馳騖莫救三家之徹匹夫髙抗不
屈萬乘之威道在則簞瓢匪陋義存則珪組斯
違或立談以邀鼎食或白首而甘布衣或委輅
而仕屬論都之㑹或射鈎以相遇匡覇之機亦
有朝爲伊周暮爲桀跖當其時也襲珩珮之鏘
鏘失其時也委溝渠而喀喀故使龍丘先生羞
聞擁篲鴈門太守不如縫掖孟軻偃蹇爲王者
師范雎匍匐爲諸矦客富貴者君子之餘事仁
義者賢達之常迹來不可違類鴻鴈之隨陽去
不可畱同白駒之過隙行蘇張之辯於媧燧之
年則迂矣用韓彭之術於堯舜之朝則舛矣守
夷齊之節於湯武之時則孤矣抱申商之法於
成康之日則愚矣彼一時也此一時也易時而
䖏失其所矣大唐之有天下也出入三代五十
餘載月竁來庭風丘欵塞華旌巳偃羽檄巳平
雖有㢘白之將孫呉之兵百勝無遺策千里不
畱行無所用也社首既禪介丘既封創明堂立
辟雍雖有闕里之聖淹中之儒叔孫通之蕝公
玉帶之圖將焉設也咸英並作韶武畢用奏之
方澤而地祗登昇之圓丘而天神降雖有伶倫
伯夔延陵子期操雅曲則風雲動激悽音則草
木悲又何施也畵衣莫犯囹圄不修雖有咎繇
仲甫之器釋之定國之儔金科在握丹筆如流
非急務也人歸東户家沐南薰山澤無蹊隧雞
犬不相聞雖有文翁黄覇之述職子游子賤之
絃歌政成禮讓俗被雍和固無取也干戈已戢
禮樂已興刑罰巳措梁父已昇公卿常伯庻政
其凝雖有鴻才大略麗句(藻/一作)豐詞發言盈乎
百代濡翰周乎四時畧無益於今日而適足以
怫之是故天子恭已羣臣演成攘袂而陵稷卨
撫掌而笑阿衡無為而萬物皆遂不言而品彚
咸亨莫不稱贊鴻烈揄揚頌聲言殊者招累行
危者相傾効智者輟談於草澤出竒者褁足於
山楹許由去而堯臣不少善巻迯而舜徳不輕
夫周冕雖華猨㺅不之好也夏屋雖崇騏驥不
之䖏也載鼷以車馬不如放之於藪穴也樂鷃
以鐘鼔不如栖之以深林也此數物者豈惡榮
而好辱哉蓋不失其天真也若余者十五而志
於學四十而無聞焉詠羲農之化翫姬孔之篇
周遊幾萬里馳騁數十年時復陵霞汎月搦札
彈弦隨時上下與俗推遷門有張公之霧突無
墨子之烟雖吾道之窮矣夫何妨乎浩然今將
授子以中和之樂申子以封禪之篇終眇慙乎
措地竊所慕於談天於是蜀父老再拜而謝曰
鄙夫瞽陋長自愚惑習俗遐陬不遊上國聞王
人之休音聽皇猷之允塞亦猶獻雉而遇司南
衘龍而光有北請終餘論永告卭𤏡
幽憂子集巻之七
　　　　　　　唐范陽盧照隣昇之著
　　　　　　　明閩漳張　爕紹和纂
　書
　　與在朝諸賢書
昔張子房䖏太傅之尊自疏於南山隠公孫弘
居丞相之位亦伏地於東方生伯喈已亡孔文
舉將老兵而造膝方回尚在王羲之就倉奴而
共談良史書之髙賢不以為累自古朝野曷常
以人廢言况下官抱疹東山不干時事借人唱
和何損于朋黨延州子期聞音竊抃猶冀身膏
丹壑脱寳劒於山阿骨掩黄塵罷瑤琴於天下
捐金抵於山谷者非太平之美事乎幽憂子白
　　與洛陽名流朝士乞藥直書
幽憂子學道于東龍門山精舎布衣藜羮堅卧
於一巖之曲客有過而哀之者青囊中出金花
子丹方相遺之服之病愈視其方丹砂二斤糓
楮子則山中可有丹砂則渺然難致昔在闗西
太白山下一隠士多玄明膏中有丹砂八兩予
時居貧不得好上砂但取馬牙顔色微光淨者
充用自爾丁府君憂每一號哭涕泗中皆藥氣
流出三四年羸臥苦嗽幾至于不免復偶於他
方中見一說云丹砂之不精者服之令人多嗽
訪知一䖏有此物甚佳兩必須錢二千文則三
十二兩當取六十四千也空山臥疾家業先貧
老母年尊兄弟祿薄若待家辦則委骨於巉嵓
之峰矣意者欲以開嵗五月糓子熟時試合此
藥非天下名流貴族王公卿士於仁惻之心達
枯骨朽株者孰能濟之哉今力疾賦詩一篇遍
呈當代博雅君子雖文不動俗事或傷心儻遇
晏嬰脱左驂而見贖如逢孔子分秉粟以相憂
則越石原憲不辛苦於當年矣唯當坐禪念室
以答深仁若諸君子家有好妙砂能以見及最
為第一無者各乞一二兩藥直是庶幾也仲尼
曰有能一日用其力於仁者乎未有力不足者
又曰君子無終食之間違仁在坐則參於前在
輿則倚於衡古人心可見矣又曰仁逺乎哉我
欲仁斯仁至矣言能苟行之仁道不逺也朝英
貴士愽濟而好仁者何必相識故知與不知咸
送詩告請無案劔同掩體骸云爾
　　寄裴舍人諸公遺衣藥直書
山信至自都太子舍人裴瑾之太子舍人韋方
賢左史范履冰水部員外郎獨孤思荘少府丞
舍人内供奉閻知微符璽郎喬偘並有書問余
疾兼致束帛之禮以供東山衣藥之費嗟乎代
與道交喪其來尚矣殷揚州與外甥韓康伯别
慨然而詠富貴他人合貧賤親戚離因泣下交
頥不能自已余以其為人也名過其實然窮達
之際則西狩獲麟所不能免斯亦古君子之大
悲也自鄶而下曷足譏焉余家咸亨中良賤百
口自丁家難私門弟妹凋喪七八年間貨用都
盡余不幸遇斯疾母兄哀憐破産以供醫藥屬
多糓不登家道屢困兄弟薄遊近縣創巨未平
雖每分多見憂然亦莫能取給海内相識亦時
致湯藥恩亦多矣晚更篤信佛法於山下間營
建所費尤廣本欲息貪寡欲縁此更使貪心萌
生每得一物輙歡喜更恨不足嗚呼道惡在而
奔競之若兹雖觀苦空無常而此業已就不可
中廢祈獲福澤思與士君子共之
　賛
　　相樂夫人檀龕讚
相樂夫人韋氏者益州都督長史胡公之繼親
也夫人寓跡蘭閨栖情香岫琢磨六行與三明
而並驅馳騖四禪將十訓而齊駕粤以乾封紀
嵗流火司辰敬造靈龕奉圖真相青蓮皓月爭
華蚊睫之端寳樹天倡競爽鴻毛之際納須彌
於纖芥嘗謂徒言置由旬於方丈今過其寔重
宣此義敢爲讚云
猗歟寔相顯允神工規模鹿苑圖寫龍宫分身
諦聽列坐談空羣天䬃纚衆寳玲瓏雕牕引月
鏤網搖風一窺妙境髙謝塵蒙
　　益州長史胡樹禮為亡女造畵讚
夫鎔金逞妙徒罄中人之産架寳崇奢未階大
乗之化豈若圓徽紈素巻舒方丈之筵表裏丹
青藻繪多林之色獨為先覺其在兹乎益州長
史公道洽中孚履黄裳以貞吉寄隆分陜苴白
茅而涉川猶為龜組相輝不離泡幻之域熊車
結轍尚迷苦愛之津爰捨淨財幸求多福為亡
女宇文氏敬造像等徵竒綃於水府採妙色於
霞莊月面澄華疑金雲之夜敞蓮毫吐照狀珠
浦之晨開花寳參差眺鶴林其非逺仙雲盻蠁
登鷲巖其可望窮形盡相陋燕壁之含丹寫妙
分容嗤吳屏之墜筆式揚顯福俾讚幽魂其詞
曰
正教東漸遺像西至化格三天功超十地偉歟
大士弘慈逺致追慟幽途載營檀施皎潔霜紈
照影丹素果發金口蓮生玉步地寳天花星羅
雲布慧炬長設迷津永渡
　碑
　　益州至真觀主黎君碑
若夫三清上列瑤闗控日月之圖八洞深居貝
闕吐山河之鎮雖復扶桑大帝傳赤字於東華
安寳神君受青符於南極猶未能發揮不宰復
歸無物之功開鑿玅門言謝有為之業其馮馮
翼翼百姓存焉而不知杳杳㝠㝠萬族死之而
無愠獨為衆好之宗者其唯元始天尊乎暨乎
蹩蹩為仁跂跋為義鴻臚傳小儒之具緘縢為
大盗之術堯禹生而天下火馳姬孔出而群方
鼎沸則有氤氲祖帝發皓鬢於東周兆朕皇輿
飛紫雲於西道鳳交開景返徐甲之營魂龍光
照天杜宣尼之神氣得一吹萬有大造於蒼生
把十蹈五樹靈基於寳祚能使始皇東指見赤
舄而長懐漢帝北遊望青烟而下拜於是靈山
水府俱為鍊玉之塲甲第離宫多入空歌之地
青牛道士按錦節於中都白鹿仙人列瑤壇於
八表乃劒門西拒卭闗南望星橋􁕠斗像牛漢
之秋横月硤縈城疑兎輪之曉落武騎遷昇之
路冠蓋雲飛文翁講肄之堂英靈霧聚巖開􁑚
桂藴金碧之祥光磵吐夭桃積神仙之粹氣至
真觀者隋開皇二年之所立也尋屬煬帝驕淫
蜀王奢僭冕旒多事有慙七聖之遊几杖不朝
未遑八仙之術紫䑓初構霜露霑衣碧洞新開
蓬萊變海仙居制度與雲雷而共屯象帝威儀
將市朝而猶梗皇家纂戎牝谷乗大道而驅除
盤根瀬鄉擁真人之閥閱髙祖以汾陽如雪當
金闕之上仙太宗以峒山順風屬瑤京之下視
武皇帝凝旒紫閣懸鏡丹䑓運璇極而正乾坤
坐闓陽而調風雨變銅渾於九洛鱗羽登歌鳴
玉鑾於四清烟霞變色焚符破璽更聞繩燧之
初剖斗折衡重覩人倫之制銀書紀岱登日觀
以論功玉牒封梁下雲丘而挍美千齡胎化申
以駕羽之期萬嵗巖耆獻以華封之夀畊田鑿
井者不知自然鼓腹擊壤者不知帝力嗚呼豈
非道風幽贊之效與乃廻輿詔蹕親幸譙若奉
策老君為太上皇帝仍令天下諸州各置觀一
所於是碧樓三襲上接虹蜺絳闕九成下交星
雨乗雲御氣日夕於關山薦璧投金嵗時於岳
瀆此觀地當樞要任切㑹昌南隣覆錦之城西
逼吞珠之界使星連注皇華結轍既而綠地榛
蕪朱宫板蕩非夫位膺金䇿名載瓊軒為紫帝
之羣賓列黄庭之上格孰能居此棟梁平圃丹
雘長樓大開流電之庭廣制明霞之宇觀主三
洞法師姓黎諱某廣漢雒人也金天命秩即有
天地之官火正分司寔掌羲和之任夏殷之際
代為伯相或食邑於魯或書社於衞故魯之黎
城衞之黎陽即其地也魏晉之交或立功於呉
剖符於蜀在吴者其後封於夀春黎將故城有
黎氏之墓石文石闕之字在焉在蜀符堅時秦
為蜀郡太守北齊時練山為益州刺史故子孫
因家於蜀法師練山之六代孫也祖宗父泉並
為州郡都主簿平正七職之任蜀文公之好智
固讓朝恩秦子整之多才終從郡辟禮儀體制
鄉挍取式於公曹獄訟章程府主責成於平正
時無畱事復聞坐嘯之談野有讓畊重聽行歌
之樂玄珠結慶剖江漢之圓流紫胞貽祉動岷
精之垂曜豫章七嵗非復常材朝陽五色豈云
凢鳥初登小學笑孔墨之神勞一見玄書以彭
𣆀為已任玉笈雲􁂫之術龍緘鳳藴之圖莫不
吞楚夢於胸中指魯城於掌上臨長水而飲犢
不就堯徵卧巨澤而牧羊徒勞漢使㝠丘聳駕
左肘符觀化之辰諄壑停装横目傳栖真之地
貞觀之末有昭慶大法師魁㟁堂堂威儀肅肅
裂圓冠而焚俗制横大帳而抗山谷聲若坻頽
辯均濤發仲尼河目飛電驚人子貢斗脣連環
動坐昂昂不雜如獨鶴之映羣雞矯矯無䨇狀
真龍之􁕠芻狗于時三蜀耆老咸相謂曰興大
道者其在兹乎初襲羽裠且莅貞陽小觀纔麾
玉柄已馳天下大名尋而廣漢士人固請法師
為靈集觀主去長桑之故苑臨隠弅之新丘經
之營之既雕既琢銀䑓中天而孤岀珠樹匝地
而叢生同赤城之建標有黄房之貞構觀中先
有天尊真人石像大小萬餘區年代寝深儀範
凋缺沈沈寳座積萬古之塵埃邈邈瓊顔被千
齡之苔蘚法師睹斯而流涕曰不圖先聖尊容
零落至此乃重肱即路無胈永哀櫛沐幾於四
時栖遑周於百舍誓将崇輯事畢然後寝食為
期鄉曲爭持錢帛競施珍寳費餘巨萬役不崇
朝還開紫翠之容更表圓明之色行益州刺史
駙馬都尉喬君主壻懿親勲門盛族任髙方面
寄切西南法師道叶半千神凝正一而至真福
地荒凉日久不有上徳其誰振之又表請師為
至真觀主法師升堂慷慨吐納玄科攝齋寥亮
分明紫訣詞峯雲鬱觸劍石以飛揚義壑泉奔
横玉輪而浩蕩入其門者披烟霧於九天聞其
音者聽咸韶於三月由是户外之履魚貫江水
堂下之賓鴈行關塞黄老之學復於今矣則有
王孫之黨都公之倫名亞春陵氣髙韓魏鸘裘
玉劍散圓庭以陸離驥子銀鞍委山衢而沛艾
法師以兹衆施即於天宫後起大講堂并造長
廊二十餘丈琳堂鬱其峙起星闈忽以環周仰
􁨦窱以嶙峋下崢嶸以廣朗陰娥假道窺玉女
於南軒陽烏廻轡炤青禽於北閣又於觀内鑄
銅鐘一口重七十斤立石壇三級週廻一百步
懸黍璣於碧落明月流光建瓊乳於玄都飛霜
蓄韻壇開錦砌類江浦之澄霞庭列瑤堦疑崑
丘之積雪毎至三辰法㑹八景真遊霓裳蕩耀
魄之華羽盖轉風雲之路通天亘景兼造化之
全模帶鳥銜虹連飛動之竒勢可謂德光而功
濟道勝而名揚者也前長史范陽公一代羽儀
門傾四海前長史譙國公兩朝肺腑威動百城
並屈銀黄俱伸玄素法師雍容坐鎮嘯傲行藏
雖郭先生之禮峻晉矦蒙莊子之身輕梁相不
能尚也若夫言出於口龍驥所不能追行成於
心王公所不能及悲懷狥物風雨晦而逾勤苦
節横秋氷霜急而逾固尸居環堵而嵗計有餘
道周稊稗而日用無竭又於學射靈山别立仙
居一所即至真之珠庭也栽松蒔栢與月樹而
交輪刻角雕甍共星樓而接翼蒼郊却倚猶太
行之北登錦肆前通似㶚陵之南望華表千年
之鶴未見成都津亭八月之龍時歸鄉里法師
出家入道三十餘年弟子所得襯施不可稱量
盡入修營咸供衆用見諸疾苦便開五色之􁂫
遇彼饑寒輙有千金之費巾拂之外餘無所畱
凡所經過洪濟多矣法師又於咸亨二年正月
十八日寢疾之際聞空中有聲曰天上今欲相
煩為玉京觀主法師辭以至真功徳未就固請
不行少選之間所疾便愈左右侍者無不同聞
自是逺近道俗咸共驚嗟曰天上知余不肖將
棄余矣上座監齋某等並流廻左映策地景於
丹田浩氣中升養天倪於紫室雖復同班玉籍
並列仙宫每屈宗師之道仍修弟子之敬亦猶
披衣齧缺同徳而相尊雲将鴻濛比肩而相下
大弟子並仙庭十哲道家童師閉門錬火陪嘯
父之髙烟卜肆驅筠記壺公之逺御咸用輯瓊
䑓之墜典正騫樹之頽風散在人間敷揚道教
可謂庚桑畏壘致大壤以匡時范相鴟夷行計
然而濟俗僉曰吾師也䪡萬物而不以為義利
萬代而不以為仁逍遥乎有無之表彷徨乎塵
垢之外東郭順子無擇存而不論伯昏瞀人禦
冦論而不議豈使為山九仞道不列於珠庭築
舘三休功未書於瑶版下官迷方看博邀赤斧
於禺山失路乘槎問君平於蜀郡汾陽䖏子目
撃而言忘漢陰丈人徳全而機謝是用搜竒井
絡題片石於靈丘觀藝恊晨見乗雲之飛將蒼
蒼中野同銷地媪之魂耿耿太初獨昧天師之
化其詞曰
象帝之先其誰之子徒觀其玅莫究其始果而
勿代為而不恃强為之名謂之道紀(一/其)
太朴云季孝慈已彰邈邈帝祖繩繩帝鄉曰神
曰聖為龍為光千年受籙萬古稱王(二/其)
於鑠帝唐丕承天秩道風吹萬玄猷配一五載
乘雲三山禮日薦璧延士投金訪術(三/其)
地分輿井城連劒闕錦瀬開霞嵋峰吐月白雲
舒巻青山廻沒􁑚閣香飛桃源花發(四/其)
紫宸髙映丹宫洞開巖舒金碧地起樓䑓鶴飛
龍度鸞歌鳳廻星雨交接風烟去來(五/其)
寳龜涵影玉顔乃睠神劒九光華冠萬變日軒
朝敞雲歌夕轉紫樹瓊鐘玄壇竹院(六/其)
偉與上士昭哉至人笙簧道徳粉澤人倫汾陽
䖏子箕山外臣遂荒白屋奄有玄津(七/其)
玉扃将墜金堦無主草滋紅壁苔凝繡柱式佇
賢才崇其彠矩福庭霞煥仙徒霧聚(八/其)
縹緲四真雍容十哲俱升紫宇並邀清節松子
排煙焦君卧雪辨雲懸㝢神遊朗徹(九/其)
玉壘庭坤珠鄉勝踐鐘鼎紛藹江山悠緬薛縣
池平萊州水淺懸日月於鼇極播天人於鳳椽
(十/其)
　附錄
　　盧照隣小傳　晉劉　昫
盧照隣字昇之幽州范陽人也年十餘嵗就曹
憲王義方授蒼雅及經史博學善屬文初授鄧
王府典籤王甚愛重之曾謂群官曰此卽寡人
相如也後拜新都尉因染風疾去官䖏太白山
中以服餌爲事後疾轉篤徙居陽翟之具茨山
著釋疾文五悲等誦頗有騷人之風甚爲文士
所重照隣旣沈痼攣廢不堪其苦嘗與親屬執
别遂自投頴水而死時年四十文集二十卷兄
光乗亦知名長壽中爲隴州剌史
　　盧照隣小傳　宋宋　祁
照隣字昇之范陽人十嵗從曹憲王義方授蒼
雅調鄧王府典籤王愛重謂人曰此吾之相如
調新都尉病去官居太白山得方士玄明膏餌
之會父䘮號嘔丹輒出由是疾益甚客東龍門
山布衣藜羹裴瑾之韋方質范履冰等時時供
衣藥疾甚足攣一手又廢乃去具茨山下買園
數十𤱔疏潁水周舎復豫爲墓偃臥其中照隣
自以當高宗時尙吏巳獨儒武后尙法巳獨黃
老后封嵩山屢聘賢士巳巳廢著五悲文以自
明病旣久與親屬訣自沈頼水濱
　　豔情代郭氏答盧照隣　唐駱賔王
迢迢芊路望芝田眇眇函關限蜀川歸雲巳落
涪江外還鴈應過洛水瀍洛水傍連帝城側帝
宅層甍垂鳯翼銅駝路上桺千條金谷園中花
㡬色桺葉園花䖏䖏新洛陽桃李應芳春妾向
雙流窺石鏡君住三川守玉人此時離别那堪
道此日空牀􁕠芳沼芳沼徒遊比目魚幽徑還
生㧞心草流風廻雪儻便娟驥子魚文實可憐
擲果河陽君有分貨酒成都妾亦然莫言貧賤
無人重莫言富貴應須種綠珠猶得石崇憐飛
燕曾經漢皇寵良人何䖏醉縱橫直如循黙守
空名倒提新縑成慊慊翻將故劒作平平離前
吉夣成蘭兆别後啼㾗上竹生别日分明相約
束巳取宜家成誡朂當時擬弄掌中珠豈調先
摧庭際玉悲鳴五里無人問腸斷三聲誰爲續
思君欲上望夫䑓端居懶聽將雛曲沈沈落日
向山低簷前歸燕並頭栖抱膝當窻㸔夕兎側
耳空房聽曉雞舞蝶臨階秪自舞啼鳥逢人亦
助啼獨坐傷孤枕春來悲更甚峨眉山上月如
眉濯錦江中霞似錦錦字廻文欲贈君劍壁層
峰自糺紛平江淼淼分淸浦長路悠悠間白雲
也知京洛多佳麗也知山岫遥虧蔽無那短封
卽疎索不在長情守期契傳聞織女􁕠牽牛相
望重河隔淺流誰分迢迢經兩嵗誰能脈脈待
三秋情知唾并終無理情知覆水也難收不復
下山能借問更向盧家字莫愁
　　遺事
孟詵盧照隣等師孫思邈照隣有惡疾不可爲
感而問曰高醫愈疾奈何答曰天有四時五行
寒暑迭居和爲雨怒爲風凝爲雪霜張爲虹電
天常數也人之四支五藏一覺一寐吐納徃來
流爲榮衛章爲氣色發爲音聲人常數也陽用
其形陰用其精天人所同也失則蒸生熱否生
寒結爲瘤贅䧟爲癰疽奔則喘乏竭則燋槁發
乎靣動乎形天地亦然五緯縮贏孛彗飛流其
危診也寒暑不時其蒸否也石立土踊是其瘤
贅山崩土䧟是其癰疽奔風暴雨其喘乏川瀆
竭涸其燋槁高醫道以藥石救以䍇劑聖人和
以至德輔以人事故體有可愈之疾天有可振
之灾照隣曰人事奈何曰心爲之君君尚恭故
欲小詩曰如臨深淵如履薄冰小之謂也膽爲
之將以果决爲務故欲大詩曰赴赴武夫公矦
干城大之謂也仁者靜地之象故欲方傳曰不
爲利囘不爲義疚方之謂也智者動天之象故
欲圓易曰見㡬而作不俟終日圓之謂也復問
養性之要答曰天有盈虛人有屯危不自愼不
能濟故養性必先知自愼也愼以畏爲本太上
畏道其次畏天其次畏物其次畏人其次畏身
憂於身者不拘於人畏於巳者不制於彼愼於
小者不懼於大戒於近者不侮於遠知此則人
事畢矣(邈傳/孫思)
盧照隣弱冠拜鄧王府典籤王府書記一以委
之王有書十二車照隣總披覽略能記憶後爲
益州新都縣尉秩滿婆娑蜀中放曠詩酒故世
稱王楊盧駱時楊之爲文好以古人姓名連用
如張平子之略談陸士衡之所記潘安仁宜其
陋矣仲長統何足知之號爲點鬼簿駱賔王文
好以數􁕠如秦地重關一百二漢家離官三十
六時人號爲算博士如盧生之文時人莫能評
其得失矣惜哉不幸有冉畊之疾著幽憂子以
釋憤焉文集二十卷(僉載/朝野)
