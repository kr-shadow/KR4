#+TITLE: 樗隱集-元-胡行簡
#+DATE: 2018-05-12 10:19:54
#+SOURCE: github.com/kanripo/KR4d0583 master 3588f36d                
欽定四庫全書　　　　集部五
　提要　　　　　　　　别集類四(元/)
　　樗隠集六巻
　　　　(臣/)等謹案樗隠集六巻元胡行簡撰行簡字
　　　　居敬新喻人至正二年進士授國子監助教
　　　　歴翰林修撰除江南道御史遷江西亷訪司
　　　　經歴遭世亂乞歸以經學教授鄉里事蹟見
　　　　江西通志中考明史禮志載洪武二年詔郡
　　　　縣舉髙潔博雅之士同修禮書至者八人而
　　　　行簡與焉是明初尚存故集中晏公廟喻真
　　　　人二碑俱有洪武年號然明太祖實録又載
　　　　徵江西儒士劉于胡行簡等至京欲官之俱
　　　　以老病辭各賜帛遣還則未嘗受明官也行
　　　　簡文章以冲和雅澹為宗雖波瀾未濶而能
　　　　確守法度不為支離冗贅之詞擬之元末殆
　　　　李祁雲陽集之流其詩傳者無多墨竹一章
　　　　於故君舊國之思再三致意亦頗可見其節
　　　　操焦竑經籍志所列元末明初諸集為數最
　　　　夥而獨無此集之目是明代傳本已尠今從
　　　　永樂大典蒐輯編綴釐為六巻存其概焉乾
　　　　隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　樗穏集巻一　　　　　　元　胡行簡　撰
　　樂府
　　　秋泉詞為方憲掾賦
山空兮欲秋泉聲兮瀏瀏濯吾纓兮光可以鑑洗吾耳
兮若將奚求出友䕫龍兮歸侣巢由桂為葢兮蘭為輈
挹兹泉以自潔兮紛來往兮巖幽噫泉可飲兮秋不可
汙空山無人兮吾將誰徒
　　五言古詩
　　　題憲司鄒宗文山中野人巻
達士慕肥遯結廬南山麓朝隨猿鶴遊暮共麋鹿宿松
風入琴清蘿月照樽綠高情抗層霄文采振流俗嗟余
縶塵纓喜君騁遐躅遥睇孤飛雲白駒𣺌空谷
　　　題篤御史所藏閻立本水磨圖
混沌昔初闢𤣥黃奠兩儀大化自摩盪萬古常如兹往
聖大有作妙斡天地機觀象斯製器飲食恒所資雙輪
硺山石激水相推移陰陽分動靜元樞繫坤維神功邈
不測畫手能傳之繡斧下霄漢披圖慰所思願言運亭
􁅎庶拯斯民飢
　　　送郭文達之溧水
迢迢秦淮水汎汎木蘭舟五馬倦馳驅言遡滄江流新
雨滌煩燠東風扇和柔埀柳拂征斾飛花明綺裘覽此
情景會因之騁竒遊祖帳盛才彦前驅列鳴騶蘆筍既
入饌鰣魚亦堪羞苦無一杯酒相送結綢繆空忝同鄉
契離悰入新愁永言厲貞操庶慰心悠悠
　　七言古詩
　　　過錢清壩和達内翰題一錢太守祠
漢家太守賢且明三年作吏徹底清詔書徵入九卿署
山陰父老方知名百錢相送顔為泚去思無限情如水
殷勤為爾受一錢猶恐後來貪濁起秖今干戈紛滿處
乗時射利忘逺慮我瞻廟貌心孔悲揚舲又逐寒潮去
　　　墨竹歌為竹山黃尚英題
墨竹相傳肇何世師承疑出有吳氏湖州彭城相接武
筆精墨妙照四裔黃君結屋依竹山萬竿如玉森迴環
平居祇與竹為友琴書俎豆娛其間頻年挾䇿清江涘
慨想故山勞夢寐手拈生紙寫叢篁落筆雲煙藹蒼翠
圖成銜袖毎自擕時時舒巻慰遐思永言瞻菉修厥徳
臨風長咏淇澳詩
　　　臨清歌二首
臨清閘頭春雨餘家家門前泥濺裾呼兒汲水自朝暮
健卒荷戈喧里閭
濮上遺風古來賤鬻兒賣女何顔面衞水多情向北流
百折廻環不相見
　　五言律詩
　　　寄羅東高
毎懷三竹逕來訪百花原吟策登臨倦塵纓應接繁山
圍仙子宅地接野人村肥遯多佳趣何如獨樂園
　　　題匡山中竹深處
築亭臨别墅繞屋種琅玕地隔紅塵逺窓涵翠色寒穿
雲分席坐見月引杯看何日驅車宿相從共倚闌
　　　泊湖口用伍大尹韻憶譚運幕昆仲
亂山環小邑訪友憶曽臨臺榭荒榛合􁀫園宿草深流
風頻入夢往事足傷心湖海交游盡遺書杳莫尋
　　　南山隠居
聞説南山下高人有隠居兒堪了官事我自讀儒書俯
檻泉流急鉤簾樹影踈不知塵世内此樂竟何如
　　　送吳僧南還
遊方經歲久振錫遽南還欲逐帆檣去私愁道路艱秦
邦兵尚動官澗水猶慳若待鱸魚美秋風好看山
　　　送合流月庭朗上人
寶界諸天近依乗雨露多埀衣瞻黼扆承詔講楞伽洗
鉢黃龍現傳經白馬駝綠楊江上寺嫋嫋望恩波
　　　華上人還蟠龍省師
飛錫隨雲逺飄然去就輕山林師友誼江海故人情欲
論禪宗事空慙吏隠名歸尋泉石約相待濯塵纓
　　　題張希孟中丞山莊
得志功成早林泉味更長引身思勇退與世貴相忘蘭
長秋紉佩荷深曉製裳白雲如有約常共宿山莊
　　　題看竹軒
愛竹因成癖相看獨此君捲簾消永日倚檻弄寒雲月
影杯中見秋聲枕上聞歲寒心思在瀟洒自超羣
　　　送友人之任
落落循良守文華振士林郡連平野闊城俯濁河深戀
闕丹心在憂民白髪侵甘棠應種滿蔽芾藹春陰
　　七言律詩
　　　和劉楚竒韻題張飛卿書房
流水環城樹幾株誰家市隠有幽居春聯綺席千鍾酒
夜擁銀燈一巻書花影搖窓消野馬柳陰夾岸蔭游魚
向來湖海心逾壯軒冕無求樂有餘
　　　題楊伯禎詠歸齋
不羡乘槎訪斗牛辛勤結屋傍溪頭褰裳秀攬芙蓉渚
紉佩香分杜若洲欲慕聖賢尋樂處還從童冠襲風流
詠歸觸物思何極胸次應同造化游
　　　題許克敬先生得畫竹兩幅名之曰友竹軒
索居長恨久離羣圖畫相看有此君霜節慣從冬後見
秋聲疑向夜深聞緗文照壁浮晴霧黛色當軒起暮雲
京國題詩空悵望江南烟雨翠繽紛
　　　寄題錢塘張惟達僉憲蔵書閣
高閣崢嶸倚碧岑興來隨處漫登臨潮生潮落陰陽理
窓暗窓明造化心載籍流傳從往古讀書經濟在斯今
何時散䇿胥山上共把遺編坐綠陰
　　　采石李謫仙墳次余復興韻
脱鞾飛燕偶成讐機事相忘異海鷗知己舊來懷賀監
學仙何處覓丹􁀫沈香亭北名花老采石江寒草木秋
舉酒酬君招不得落紅滿地緑陰稠
　　　左蠡阻風
龍祠巍鎮石崔嵬水樂尋常似殷雷風勢欲吹沙礫浄
濤聲似挾海潮來江從彭澤孤山合境界匡廬左蠡開
直欲揚帆歸故里題詩先到豫章臺
　　　舟次彭蠡贈别同歸雪山和尚
淦水迢迢隔片雲京華邂逅却相親哦詩共對西山雪
把酒曾看上苑春湖海烟波千里闊林泉風月四時新
到家還憶同舟樂時寫鸞牋寄故人
　　　重簡虞省郎兼寄劉仲修昆仲
賔鴻遥度塞雲高交友無書思轉勞緫愛還鄉辭魏闕
翻令避地託林臯紫薇春靜曽分幙白紵秋深未製袍
最喜劉郎能好客何時對菊泛香醪
　　　贈張彦文省兄而回兼簡尊府梅翁
章水迢迢客路難高堂日望報平安大兒未遂鯨珍養
難弟堪供菽水歡霄漢風高鵰鶚逺江湖歲晚鶺鴒寒
椒盤獻頌將春酒惟有梅花耐久看
　　　贈黃進士上禮部
清江自昔號名邦炳炳前修史冊光昭代将興周禮樂
大科今得漢賢良九天宫闕星辰近萬里山河道路長
三月都門楊柳發臚傳遲子接鵷行
　　　次李監倉韻
江草微微綠又生東風吹暖過新正閒因物理推消長
靜閲光陰任晦明北闕上書勞舊夢中流擊楫想遐征
謫仙詩法埀千載喜見聞孫句有情
　　　玉笥道中懷袁鍊師月舫
憶侍先君謁洞天至今猶記舊山川蒼龍出洞寒雲合
白鶴歸巢夜月圓甲士連營門列㦸羽人避地竈沈烟
貞元會合回嘉運稽首雲中望列仙
　　　題封溪黎仲綽池上亭
城市山林境自殊喜看新築小茅廬延賔毎對尊前酒
訓子長翻架上書喬木千章環舊墅新篁萬箇䕶幽居
結亭更欲依池水何日登臨得共漁
　　七言絶句
　　　曾令尹魯山之祖與危太樸之祖聮第且存其
　　　往來書翰太樸題其上魯山徵同賦
前輩交遊道義真猶從翰墨見情親兩家世澤流芳逺
奕葉聞孫事業新
　　　江山秋色圖
連山縹緲樹槎牙江上西風鴈影斜萬疉秋光無限好
畫圖偏在野人家
　　　平步青霄圖
縹緲扶桑曉日紅千山雲氣自重重東風穏借扶揺力
直上蓬萊第一宫
　　　題扇與黃志仁
鮫綃分自水晶宫團扇裁成璧月同九夏南州煩暑息
滿天清意布仁風
　　　墨竹
帝子浮湘羽葆飛虛心長望翠華歸天寒袖薄空惆悵
自剪衡雲學製衣
　　　送吳如吾之四川
詩滿奚囊酒滿壺春風隨客到成都千巖雲淨花如錦
醉倚斜陽聴鷓鴣
　　　和張自行過城南作畫
飛仙夜覲玉清家曲按霓裳月未斜宴罷歸來香滿袖
不知清夢繞梅花
　　　思鄉
遥憶江南未得歸私心日夜望庭闈青山一髪渾如許
不識白雲何處飛
　　　徐孺子下榻圖
漢家太守好尊賢一榻清高萬古傳莫嘆世無徐孺子
陳蕃不遇最堪憐
　　　青山白雲圖
憶從扈從過居庸北望迢迢萬玉峯獨恨崑崙猶未識
至今長被白雲封
　　　竹梅圖
姑射山頭綽約妃欲搴翡翠製荷衣夜深恐被湘娥妬
先拾瓊瑰踏月歸
　　　題歐陽氏夀康巻後
八十年高矍鑠翁龎眉鶴髪照東風丹臺久占神仙籍
王母桃花幾度紅
　　　題張宗翰梅林書屋
花魁叢裏結茅廬細嚼寒芳助讀書他日廟廊充大用
調羮滋味意何如
　
　
　
　
　
　
　
　樗隱集巻一
欽定四庫全書
　樗隠集巻二　　　　　　元　胡行簡　撰
　　記
　　　將作院題名記
將作院掾史野克惠奉其院長之命持舊牒來請曰將
作之為院久官於是者亦多矣而題名尚未立石此其
沿革故實也幸次第以為之記予惟少昊氏命五雉為
五工正虞周之共工考工皆將作之任也秦始置將作
少府後或更少府曰大匠曰寺曰監名雖不同其實則
一而已我國家因前代舊制既設工部又設將作院凡
土木營繕之役悉𨽻工部金玉珍寶服玩器幣其治以
供御者專領之將作院是寵遇為至近而其職任視工
部尤貴且重也夫周官冡宰統職幣玉府以聽天子及
后世子之用則國初命官之始以大司徒專董治將作
實三代遺意也公卿大夫士繼膺隆寄可不體設官初
意而恪共其事歟院初設階從一品繼改從二品隨陞
正二品院使二員累増為六員經厯一員都事一員後
増二員又増同知三員僉院三員同僉二員院判二員
照磨兼管勾一員屬吏増减舊無常額今定為十有四
人官則悉書其爵里姓字陞改嵗月吏則附見於下方
　　　兵部譯史房題名記
國家混一海宇日月所照悉為臣妾凡政令之敷朝貢
之入不問海内外馳一乗傳則無逺弗達然使介雜遝
凌轢郵傳凡給驛符契不總之兵部謹其約束驗其合
否曷繇使姦偽不萌而使命無壅歟兵部設譯史十員
職專給驛自䑓省貴臣下至一介行李但給傳出入文
書行必使譯史以國字書之俗號别里歌别里歌者陰
寓範防之意也治事之所題曰蒙古房嵗久漸圮譯史
某與其同志重經營之墻壁牕戸之汚壊者茵褥几席
之故弊者皆葺治而加整飭焉外為周垣傍植花竹儼
然稱所觀瞻非求侈乎前人也既成屬予記其事予惟
周禮六官分職其屬各有史漢丞相屬有掾史雖任有
輕重咸執事以奉其上也今幅員既廣諸國人仕乎中
外者言語不通國各有字俗既不同難以相壹凡官府
必設譯史以通語言辨文字惟兵部史專督海宇内外
郵傳選任為甚重居是職者階而為卿為相班班可考
因次第而悉書之以見國家用人之道盖各有所重云
　　　臨江廣夀寺記
臨江舊蕭洲後為蕭灘鎮地以蕭名相傳自蕭梁始宋
淳化間置郡郡既成城郭井邑官署民居儒釋老氏之
宫鬱乎相望廣夀寺不知始何年代或謂其地乃蕭梁
之馬妃祠因以為寺盖數百年矣寺近闤闠間貨殖之
家樂崇其教宋咸淳癸酉住持僧孤山徳如募監税胡
成忠撥田十餘畝元皇慶壬子住持僧無影妙月募縣
尉彭存耕施田二十餘畝九都之小臯山石灰步則寺
之祖塔基所在寺僧圓寂者之𦵏處也寺基舊在郡治
東壬辰燬於兵僧惟徳號雲峯建小屋以奉香火安徒
衆方欲有所營繕㑹郡邑長吏承詔即郡治東建分憲
之署割城南浄土寺廢址易之雲峯率其徒薙荆榛畚
瓦礫櫛風沐雨不以為勞夙夜孜孜思復其舊積數年
殿堂門廡皆以次成佛菩薩天人之象旛幢香火之供
莫不畢備𢎞偉壯麗有加於昔見者咸嘆其盛吁兵變
以來通都大邑道宫佛刹悉化丘墟草莽厯年雖久能
復舊觀者盖鮮或廢而莫興興而莫之完者比比皆是
惟雲峯竭心勞力成兹偉觀非力量之大不能也是役
也協志以底於成曰慶瑞字雪庭曰如顯字心印效勞
而相成者曰普圓曰福應曰永夀皆可紀乃為之銘曰
翼翼梵宫倚乎郡城山川環合鍾地之靈統宗據㑹曰
大雄氏攬秀發竒成此鉅麗丹楹刻桷畫棟雕梁如翬
斯飛有煥其光昔否而燬今泰而治世道攸寧有隆有
替崇大功果惟大力量仰止雲峯我心孔臧惟佛之教
門開不二惟師之道演佛之秘佛常如日煥乎中天皇
圖同久億萬斯年
　　　節孝堂記
郡庠弟子員宋大寧甫數歳失怙母陳氏教育之以至
成人迄今三十餘年相歡如一日構堂所居之第為奉
親之所山水清麗互為輝映矗乎其東者曹王之嶺屹
乎其西者相公之嶺其南則龍頭山北則有福相嶺皆
挺竒獻秀如拱如揖而襟帶斯堂也親之起居游息家
人之昏定晨省皆居而安之嵗時令節㑹宗黨於斯燕
賓㳺於斯奉觴以為親夀僉曰母以節顯兒以孝聞冝
名斯堂曰節孝以徵永久大寧從余學攻春秋余嘉其
事親孝交朋友以信篤學尚義卓然有守非有賢母不
能有此令子也陳氏世儒家父海心先生兄愚亭昆季
十人皆以文學名故未嫁而習聞詩禮之訓既嫁而相
夫有道夫殁以死自誓篤於教子嘗語大寧曰宋氏仕
與學代不乏人汝父自立志欲掇科以繩祖武不幸早
世汝能力學以不墜先業吾見汝父於地可無愧矣大
寧泣聽不忘家貧悉力婦事以供束脩費大寧既成立
其養母之心亦無所不至母嘗感疾大寧心動亟歸侍
湯藥伺愈而後還學必戒其家人曰汝事吾母猶吾在
家時稍有不謹不汝貸也母之心常念乎子而子斯須
不忘乎母也吁婦之從夫終身不改子之於親終身而
慕古昔盛時為人子為人婦莫不各盡其道迨共姜以
守義稱閔子以孝行著孝子節婦之名立矣大寧母子
盖聞其風而興也世之人倘聞宋氏之風興孝立節彛
倫其有不叙風俗其有不厚乎登其堂者可以油然而
興思矣
　　　富春堂記
清江嚴氏茂淵偕其弟茂芳謁余而言曰家君作堂奉
親題曰富春欲求搢紳歌詠其事幸為文以倡之余辭
不獲錢邑令文煥復以為言夫富春介於浙水之間嚴
子陵所隠之地也其山川之美尚可想見而子陵制行
之髙具諸信史凡為士者莫不仰其遺風矧得姓受氏
同源分流而水木本原曽不之思乎宜名堂之意取乎
是也士生斯世立身行已出與處而已處乎家庭則孝
於親友於兄弟吾職之當為也出而任人家國事推是
道以見諸用耳嚴氏家庭積慶緜延閲歴四世登斯堂
也綵衣婉娩樽俎從容兒拜於前孫拜於後夀觴迭舉
慈顔以和一門之内怡怡如也愉愉如也天倫之樂孰
有加於此乎斯堂葛峰屹其前蕭水經其左山輝川媚
互相暎帶雖未能嫓美富春之山亦足悦親心也矧豪
傑之士刻志功業必曰我方富於春秋何患其不成則
富春者嵗月悠長之謂也慈親康强椿齡方永奉親之
樂不减老萊子也名堂之義其善矣乎清時暇日當從
文煥往升斯堂奉觴為夀共論子陵隠居之樂以頌其
世美庶不負名堂之意茂淵之尊公字定和居鄰邑庠
是以能篤意義方云
　　　道𤣥齋記
清江楊氏世為良醫師士大夫咸宗尚之至於道𤣥不
知其幾世矣道𤣥擅醫名於時尤好儒術闢丈室聚軒
孔之書咸列左右暇則端坐諷玩研極㫖要盖深有志
於兹道也搢紳之士號之曰道𤣥齋屬予繹其義夫道
充滿乎天地散見於事物日月星辰之運行山岳河江
之流峙皆道也大而三綱五常小而方技之屬亦道也
人受天地之中以生與天地參而為三亦充夫是道之
大者而已道而至於𤣥斯為極矣但𤣥之一字凡儒書
所言若天之𤣥舜之𤣥徳其義或殊也老子曰𤣥之又
𤣥則𤣥者至美至善而無以加之謂也老氏之所謂𤣥
其易書之所謂神乎老氏之學大槩以清净為宗以養
性為要其說與軒轅相近似漢初治其言以黄帝老子並
稱良有以也道𤣥觀乎黄帝老子孔氏之書區别其源
流究極乎同異掇其同乎道者以治吾心以修吾身則
斯道之𤣥無以易矣窮而獨善守此道也達而兼善推
此為良相良醫同乎濟物無二道也道𤣥之學能究斯
道之𤣥矣醫之道通乎神聖工巧獨非𤣥乎搢紳之咸
尊道𤣥曰𤣥齋先生真知言也道𤣥之大父志可翁年
九十餘視聽不衰學行益著則斯道之𤣥盖世守之矣
吾聞楊氏系出岷峨盖子雲之裔子雲作太𤣥千數百
言以儗周易其書具在質諸家學尚有足徵否乎幸以
語我
　　　聞禮堂記
友人楊伯禎侍親槎溪之上讀書取友不妄與人交往
來封溪恒語予曰熊從禮相與有桑梓之好賦性敦厚
有志於學名其所居之堂曰聞禮幸為之記予曰先聖
教伯魚以學禮儒先君子備釋其義不敢贅為之説夫
有天地即有是禮記禮者謂天尊地卑而禮制行矣是
禮肇於鴻濛之初而成於太極之後陽升而在上天之
所以尊也陰凝而在下地之所以卑也君尊也臣卑也
父尊也子卑也君臣父子之分固法乎天地矣天地造
化運行不息四時行焉萬物生焉各從其序而不相雜
此天地之禮也聖人制禮因人情而為之節文君臣也
父子也其道固法乎天地矣夫婦兄弟朋友豈獨不法
天地乎皆禮之當然猶天地之運四時成萬物也從禮
處乎家庭日用之間酧酢事物處父子而全其孝慈處
兄弟而全其友恭至於夫婦為人倫之首處之各盡其
道過者節之不及者文之全乎彞倫合乎天理則禮之
本立而人道備矣禮與天地同節盖謂是也過庭之訓
伯魚聞之從禮讀聖人之書而見之躬行亦猶親炙而
聞之也堦庭子弟朝夕侍從禮之側觀儀矩之間亦猶
親炙聞之矣禮書浩繁經禮三百曲禮三千他日從容
翰墨之餘尚與伯禎從禮論之姑綴是語以為之記
　　　存心堂記
君子之務於存心者何也盖心者性之郛郭其藴之為
四徳發之為七情皆心之所統故心之能存則性得其
養情無所縱而後為成徳之君子焉清江黄氏遜志之
令子曰子範為郡庠上舎生名其燕處之堂曰存心因
某氏蘄余為斯堂之記於是記之曰為學而存心者一
也而心之所存者非一也存心以敬主一無適必常収
斂必常惺惺故曰一也四端發見隨其所遇故曰非一
也其存心於仁乎仁莫大於愛其親小而至於伐一木
殺一獸必以其時是亦仁也存心於義乎義莫大於敬
其長小而一毫不妄予一毫不妄取是亦義也存心於
禮乎禮之大者在安上治民小而手容之必恭足容之
必重亦為禮也存心於智乎智之大者在窮神知化小
而識昆蟲之變化辯草木之華實亦為智也嗟夫心雖
方寸之微而包括天下之理君子欲是心之存非徒寂
然而不動必也感而遂通天下之故以之飭躬以之樹
勲為忠為孝感繇於心子範將繇郡學而升之成均薦
之春官其筮仕有日故告之以是云
　　　稽古齋記
友人晏彦文貽書語余曰徃嵗自洪還廬陵辱贈以言
距今十有餘載相慕如前日也結廬郡城之陽名其讀
書之室曰稽古幸為之言以自警余嘉彦文之有志乎
古因為之説曰虞書贊其君臣咸曰稽古盖以之徳之
盛垂之簡冊為天下後世法也宣聖刪書斷自唐虞以
下士欲稽古舎是將何所法乎夫堯舜與人同耳古之
人可為堯舜吾獨不為堯舜乎士生斯世得天地之氣
以成形得天地之理以為性古之人非有異乎今也今
之人非不能如古也堯舜之道孝弟而已矣今即其書
而觀之於堯則曰克明峻徳以親九族也於舜則曰慎
徽五典五典克從也堯舜之治天下所以為帝者之盛
咸以是而推之耳士而法乎堯舜得志則行道以濟時
不得志則修身見於世其道亦不出乎孝弟彦文修之
於己行之於家必曰吾之孝弟何如堯舜也堯舜人倫
之至亦率是性而已非有加也古之時或異乎今之時
淳龎未散也今之人不異乎古之人性本同也世道有
異人之性無異也謂今之人不可為古之人非知言也
行古人之道則可以為古人矣人皆可為堯舜豈欺我
哉若曰稽古而致力於記問詞章則桓榮之流矣非篤
志於古也殷賢相告其君亦曰學於古訓乃有獲又曰
非知之艱行之惟艱彦文能師乎説則盡乎稽古之道
矣彦文推靳氏遺意論士之品三雖極其名狀然但可
以警乎今之人難與稽古並論也何時重㑹諒有以起
予焉
　　　篁谷記
淮士朱信伯語余曰維揚之六合先世所家也淮地多
平衍少山距吾之居有谷焉山勢迴合狹外而寛中家
君結廬其間環植以竹藏修于兹不知其幾十稔矣士
友因號之曰篁谷先生形諸咏歌凡若干首李秘書五
峯序其篇端而始末不悉幸為之一言余諗信伯曰揚
州土宜篠簜則居於其地者家有竹也往在承平嗜利
者包山絡野恒以畝計釋老之流冠帶之士凡好事者
多植之軒牕間以娛心目或以竿計焉喪亂以來園池
臺榭悉化為丘墟瓦礫而竹之産兹土者牛羊牧之斧
斤伐之盖已赤地無餘矣尊君所居之谷尚存而無恙
豈非神明之所扶持而竹君平安有能日報者乎信伯
曰淮當兵衝蒿萊滿目所謂篁谷第見夫芳草萋萋流
水泠泠耳眷眷斯谷而不忍忘者屋家君之所基也竹
家君之手植也屋燬矣結茅葺之猶有堂構之思也雨
露之養萌蘖之生竹尚可以封植也家君之好竹豈欲
儗封君耶盖竹之為物其心虚似有容也其節直似有
守也貫四時而長青傲氷雪而獨立有君子之徳焉家
君累經亂離不易所守盖比徳於竹也故惴惴焉保夫
咏歌之什恒恐失墜以為家君憂耳余喜信伯能成其
父母志因次第是語使歸而質諸庭訓尚有徵焉篁谷
先生字朝實篤學善文父子之學盖皆有源委云
　
　
　
　
　
　
　樗隱集巻二
欽定四庫全書
　樗隱集卷三　　　　　　元　胡行簡　撰
　　記
　　　春暉軒記
湄湘之東兩舍許有山曰湓峯挺奇聳秀外固而中寛
世居其麓者黄氏也黄氏之俊秀者曰璞字石瓊五歲
失所怙母徐氏躬自鞠育至於成人母高年康强曲盡
孝養居第之左闢小軒為奉親之室浙右趙行素先生
為之名春暉取孟東野語也璞屬余為記遂為之言曰
造化流行發育萬物功用之大莫盛於春凡其自生自
植勾萌甲拆沐春陽之暉而臻於蕃廡者莫草若也以
一草之微沐春暉之恩發榮滋長得遂其性陽春徳澤
何如其深且厚也母之於子亦猶是耳孩提之生蠢然
無知動靜食息不能適其節癢疴疾痛不能謹其微為
之母者心誠求之所以致其鞠育之勤俾至於成童何
如其用力也暨其長也教之使學為之有室幹蠱承祧
克自樹立母心始得其安而有終老之望也然春暉之
及物不勞而成功母之鞠子何如其勞也兒之念母心
猶寸草至微也母德如春暉至大也將何以竭其報哉
東野可謂善形容矣然觀天地之化四時具而後成歲
春而生之夏而長之秋而成實冬而歸根四時不具則
歳功虧矣言春暉而違乎三時則天地造化所以生物
成物不能全其始終矣詩之言曰欲報之德昊天罔極
親恩之大蓋同乎天無一事而非仁也無一息而不愛
也生生之德初無少間徵之天驗之人有以異乎無以
異也即東野語而稽之詩人所言必劑量於其間矣行
素博學躬行必有以語子奚待余言今朝廷以孝治天
下求忠臣於孝子之門措之於用而推恩以及其親他
日尚有觀焉
　　　竹林書屋記
湄湘在蕭洲上游山水之勝甲於一郡蓋其山自撫之
大華綿亘數百里至於兹邑峙而為大秀玉笥皆曄然
為郡邑之望荷峰與二山雖莫相雄長然挺奇毓秀鍾
為人物若鄒氏之代有顯者荷峰之清淑所發也鄒氏
世家鰲溪之焱坪其遷於兹山之麓不知其幾十世矣
自初迄今咸以詩書起家篤於義方之訓者曰思齊思
齊三子長曰直字允良次曰順字允遜季曰端字允臧
築室為講學之所環四週皆竹因題之曰竹林書屋斯
屋也樸而不華儉而有制山川獻狀若拱若揖層巒秀
巘如屏如帷晴嵐暖翠輝映軒窻之外者湓峰之聨絡
荷峰也玉虹蜿蜒泓澄如練滔滔安流環吾廬而過者
長江之發乎杯溪也清時暇日藏修於斯游息於斯境
曠地偏纎塵不到微風動竹戛玉敲金唔吚之聲與竹
韻相和殆如雅奏之發乎鈞天黄鍾大吕振乎瓦缶之
餘也夫貫四時而常青傲冰雪而獨立者竹也君子有
取焉竹之心猶吾之虚而有容竹之節猶吾之直而不
阿蓋比徳於竹而結屋於斯也昔之愛竹者多矣然託
竹之美形容盛德莫如衞武允良昆仲誦淇澳之詩切
磋琢磨交致其力奚患學不成名不立哉為士者希賢
尚其朂之
　　　瞻藜軒記
蕭峽居淦上游山水清麗觀金華黄文節公十詠備見
其勝峽西四十餘里有橋曰金名乃揚名斷金兩鄉水
出焉橋之涘多舊家彭城劉氏世居之族為金川望其
族之尤彦者曰翰烈為郡庠弟子員嘗從余授春秋相
與有年請余顔其讀書所予因名之曰瞻藜蓋取劉向
事也向漢之宗室嘗校書天祿閣夜有老人持青藜杖
來訪自稱太乙之精吹杖端烟光洞照幽隱盡以天文
祕記授之向由是探賾造化博極羣書為漢儒宗翰烈
向之裔有志於學聞乃祖之風固宜勵業以紹休前聞
人不但慕其名而已夫瞻者自卑而望乎高自下而望
乎上詩云瞻仰昊天瞻彼旱麓皆是也青藜之光寥乎
闊逺可望而不可親矣游目雲漢之上瞻乎奎壁之間
文章昭回之光曄然與太乙青藜之焰相為輝暎神交
意合凡得於觀感者自足以發揮文采而書眼如月載
籍藴奥可以洞見而無餘矣瞻彼菉竹猶可資以比德
瞻青藜之光以名斯軒固可與之匹休也或者謂太乙青
藜杖之光乃好事者之言則世傳既久不可謂無是事
也子房遇黄石公編其遺書豈亦無是事乎余嘗經穀
城山謁黄石公祠檜柏森嚴穹碑雄文駭人心目凜然
使人起敬惜劉向之遇太乙未有列之祠祀垂之紀述
無徵而人弗信爾然太乙天之尊神漢廷多祠祀之云
　　　靜隱齋記
司徒辨章公鎭西江幕下多材能之士予奉使咸得見
之任君從禮倜儻士也往掾湖東憲與予弟行義同署
故相知尤深間請曰吾家在河東土厚水深民俗樸茂
高蹈逺引之士多居其間今雖宦遊四方非予心樂也
故鄉風物寤寐見之於是匾其所寓之室曰靜隱欲將
歸乎故鄉習靜以寄吾隱也予復之曰動者靜之對也
顯者隱之對也唯靜故隱唯動故顯天地造化生生不
息凡其可見者動而顯也其不可見者靜而隱也人位
乎兩間動靜隱顯與造化為一固將體天地生物之心
以彌綸斯世潤澤生民豈可貪夫隱居之靜恝然無意
斯世哉今疆埸未寧甲兵未戢方當運籌出奇掃清氛
祲使功昭於時名垂於後然後幅巾還鄉優游林壑靜
隱之樂孰大於此若超然獨往果於忘世則非時中之
道矣君肄業胄庠通乎儒術諒亦見乎斯道奚俟予言
　　　思益齋記
友人黄尚德訪予蕭洲寓舍因請曰筠陽謝從震篤志
於學名其藏修之室曰思益求為之記余曰經以不學
而思為無益也今乃以思為有益何相戾也尚德曰從
震以思益名其齋非不學而思也欲刻志講學以求新
益也乃為說曰君子之所以學曰致知曰力行交致其
力庶進乎益也致知矣而不力於行是徒知而無益也
專用其力於行而不致其知則何以為行之本而有益
於己乎徵之於易巽上震下其卦為益震雷也巽風也
風烈則雷迅雷激則風怒兩相助所以為益造化之妙
固相資而成也即此而觀則致知力行必内外相資然
後可以日進乎益也然將何以用其力哉見善而能遷
益也有過而能改益也讀書窮理日用行事謹吾心之
所發審乎善惡之機發乎善則推而行之發乎惡則遏
而絶之今日行一善焉明日行一善焉積累之久雖無
求益之心而進德修業日進無疆自有不期然而然者
矣又何待於思乎吁學而不思思而不學非能有益也
學也思也聖人教人之要法其功欲兼盡也思進乎益
是學必求其成也顧吾之立心何如耳益之上九以立
心勿恒為戒思造夫道者尚鑒於斯言也從震世本筠
之名族前代盛時決科者凡幾人名薦書者凡幾人家
學相傳綽有源委從震既力學常存求益之思將見其
繩祖武追先哲不難矣思云乎哉
　　　堅白齋記
余幼讀徐偃王碑知徐氏為三衢名族代有聞人往歲
承乏詞林與衢士徐志尹同署文學醖藉蔚為儒林之
彦今游番禺復識郡守徐公炳文侃侃乎松柏之姿皎
皎乎冰霜之操信徐氏之多賢也公嘗名其讀書之所
曰堅白齋搢紳咸頌詠其美僕不敏謹稽其章旨為公
續陳之佛肸之召夫子也知趙氏不足與有為欲得聖
人行道以濟時也聖人或行或止其動以天子路未知
耳譬物之堅白焉磨之而不磷也涅之而不緇也佛肸
能浼我哉學者則異乎是矣金至剛也或化為繞指之
柔衣本素也或為風塵所緇理固然耳在聖人則不然
其堅也猶山岳峻峙震雷不能破之其白也猶白雪之
白凝塵不能汚之蓋聖人之德純乎乾剛濯以江漢暴
以秋陽皜皜乎其潔也誰得而磷緇之吁聖人者萬世
之標準也去之數千載遺書尚存觀其書迹其事聖人
德容可思可法無徒慕其名也吾觀公秉心堅正而不
為物撓操行潔白而不為欲遷蓋知學聖賢者宜以堅
白名齋也古昔座右有銘咸以自警公藏修於斯游息
於斯循名思義進德孰有涯姑書是語與同志者講焉
　　　友古齋記
西昌據青原上游山勢四環江流如帶英華清淑之氣
磅礴而鬱積士生其間多秀而文若劉子高氏王子啓
氏廖子謙氏皆辱與余游而鍾仲輔氏則又因子高而
識也仲輔名其讀書之室曰友古徵為之記夫友也者
友其德也古之人不可得見矣况可友乎吾所取以為
友者質之載籍以觀其言考諸行事以觀其德友諸吾
心措諸吾躬古之人能致知矣吾獨不能焉古之人能
力行矣吾又奚不能焉致知也力行也古之人所以為
聖為賢皆是道也生乎今之世欲友乎古之人要必自
知行始然將何以用吾力也亦曰堯舜之道孝弟而已
矣夫孝於親友於兄弟日用之所常行夫人而能之也
奚獨堯舜然哉堯也舜也其知生知其行安行知之極
其至行之極其至耳世之人具是理而不能知也汨於
欲而不能行也堯舜之事載諸方策吾取以為法焉曰
孝曰弟不如堯舜不止也處乎君臣處乎朋友莫不皆
然庶無愧乎古之人庶可謂之尚友千載庶可謂之友
其德矣舍是弗務從事於記誦詞章之末習為詭異以
驚世駭俗謂之尚友古人則余不得而知也子歸至西
昌見前所謂三君子者質以斯言必有以教我
　　　虚白軒記
銀漢澄秋金波麗夕余燕坐寂然心志凝黙觀夫天地
之大六合之廣瑶光滿空萬里一色慨然曰兹非所謂
虚室生白者乎莊周氏以蓋世之豪負邁往之氣吐詞
立論欲前無古而後無今也詩書禮樂仁義道徳所以
扶綱常立人紀周反欲離而去之棄而絶之然是道也
周非不知也不過肆為寓言以勵其驚世矯俗之志耳
故其著書雖若歴詆聖賢而尊之之意固非不知也虚
室生白之論乃有見乎此心之妙與吾儒蓋不異也夫
宇宙至虚也而涵萬象焉吾心至虚也而具萬理焉虚
則吾心之量也白則吾心之理也鴻濛未判虚也白也
混而為一不得而名狀也太極既立人受天地之中以
生吾體即天地之體吾心即天地之心靈臺澄瑩皎如
日月非所謂虚室生白乎斯言也非寓也天下古今之
通論也即儒書而騐諸南華之書同乎異乎吾不得而
知也毘陵高允昇治清江游心沖漠澹乎無營蓋得於
清淨寧民之要公退之暇坐乎虚白之軒黄巻中與聖
賢相對凡天地之所以大日月之所以明觀之造化體
之吾心天君泰然輝光發越斯道在我矣措之於用則
坐乎廟堂之上包乎海㝢者此道也察乎幾微而幽隱
畢照者此道也允昇有見於此異日造詣何可量哉孟
子曰我善養吾浩然之氣尚推是道而準之焉
　　　順德堂記
人之為道也莫先於愛親之仁敬長之義蓋仁無非愛
也而必先於愛親斯所以為孝之至義無非敬也而必
先於敬長斯所以為悌之至然孝悌而謂之順德者何
也蓋天之降衷者均也人之秉彞者均也千萬人之心
即一人之心一人之心即千萬人之心故推而達之天
下無不同是以謂之順德言乃良心之自然非强為之
也郡學上舍生熊氏仲章清江之俊彦也其所居之堂
掲之曰順德蓋以為修己治人皆已之分内事而治人
之道必本於修己修己之道必先於孝悌孝悌之道則
所以為順德也故其處家則愛親敬長德之順也其事
師則無犯無隠德之順也其交友則聞善相告德之順
也立朝而事上則嘉猷之入告德之順也或出而涖民
則承流而宣化德之順也處内處外無非順德而不悖
無非由愛親敬長推而達之天下盖如是夫仲章之
父雲瑞性淳樸善訓子而子又克孝吾友某為余言仲
章之賢余故為之記其堂所以勗其德以為事之本也
　　　谷雲記
渝之南有山巋然獨秀曰鼎山山北折十數里竒峰叠
巘層見互出有谷焉介乎銀沙之上陂陀環合外固而
中寛鄒先生為憲之所居也回眺鼎山立當户外白雲
來往宿乎簷端因見號曰谷雲焉學者遂稱之曰谷雲
先生先生少有四方之志嘗汎彭蠡觀匡廬游鄂渚登
黄鶴樓方岳重臣薦掌教鐸位弗酧其志道弗見於用
慨然曰吾將歸吾谷中與吾雲相莫逆無復出岫之想
也攜書歸隱唯雲是依先生不忘乎雲雲未嘗離乎先
生也乃即雲谷深處結菴一區為游息之地朝而出游
雲隨杖履莫而來歸雲在几席斯須不相違也余嘗造
斯谷弭節徘徊留宿其館雲氣悠颺飛舞左右先生曰
斯雲也舒之則亘乎八紘斂之則不盈一縷招之不來
麾之不去我與子素相好雲特相親狎也余因諗諸雲
曰雲乎雲乎將長為白雲而栖遲山澤乎抑變化青雲
而霖雨天下乎但恐蒲輪詣谷而雲為之先驅矣雲
黙然不應先生舉觴而歌曰吾之隱兮雲為居吾之出
兮雲為輿相時而動兮雲隨吾而卷舒絃吾琴兮讀吾
書山空無人兮唯雲與俱侣斯雲以自娛兮與造化而
為徒歌聲繞梁聞者胥悅白雲依依若有德色乃相與
劇談援筆而書以授能賦者屬而和之因記其事如左
　　　雪軒記
造化嚴凝之氣至冬而其令始成四時景物之變惟雪
色為得其正蓋白可受采而其質之美必醖釀之久而
後可成也雪之在天地間非特騷人韻士好之雖樵童
釣叟皆喜衝冒六花而往來山林傲睨江湖也豐城聶
允儀世居穆湖之上嘗名讀書之所曰雪軒求為之記
子攻詩及書而為學之志篤也觀乎雪足以進德矣夫
雪之作也積之有其漸而成之不計其功北風其涼質
之始胚胎也上天同雲華之始芬敷也萬里茫茫上下
一色際天所覆逈乎纎塵騁余目於八荒其殆將超乎
太素之先而㑹造化於吾心也子之名軒豈將觀雪而
進學乎抑對雪置酒高會以娛賓乎允儀曰嘗聞孫康
映雪而讀書矣程門高弟立雪而侍師矣鄙志固慕乎
此也余以其言之可采遂書是語以為之記俾知所以
自警云
　
　
　
　
　
　
　
　
　
　
　
　
　
　
　
　樗隱集巻三
欽定四庫全書
　樗隱集巻四　　　　　　元　胡行簡　撰
　　記
　　　晦園記
余擢第入翰林紬國史竊觀世皇混一海宇不愛髙爵
重幣禮致巖穴之士有自布衣趨拜極品者綸音諭郡
國懐材抱藝晦迹丘園者悉以名聞清修苦節之士由
是彬彬矣江右以遺逸徵者臨川呉文正公公之學問
道徳海内皆所知尊聞其風而興起者豈無其人而余
未之見也余持憲節還鄉慨然有遯世之志蓋漫士而
樂於隱也嘗逰金灘之上留宿盧氏館以中出晦園二
字示余曰翰林呉主一所書也余諗以中曰君真有意
於隱乎抑恱是名乎以中曰吾得姓受氏實始於朱先
世由新安徙渝之蔣溪逺祖繼盧氏後歴世滋久遂仍
其姓不敢易也嘗營别墅於居第之左竹樹陰森園池
雅飭主一下榻其中每杯酒從容輙曰君故新安之朱
則紫陽夫子之同𣲖也學者尊紫陽曰晦庵先生豈不
可遡先生之餘澤仰大賢之髙風名斯園曰晦園乎余
辭不敢而主一故爲之書兵燹屢更園已蕪廢而斯字
獨存豈詩書之澤尚存而不墜耶幸爲記之余聞兵變
之初文臣武將領郡寄握兵權者多望風先遁使郡縣
丘墟赤子塗地通都大邑鮮能爲斯民保障者以中獨
奮空拳冒白刃率其鄉民僇力抗敵以保鄉井聞王師
至則簞食壺漿率先迎候努力前驅鏖敵兵奪其戰馬
郡城遂復邑境以安其功有過人者臨江鎮帥定子静
余同年進士也每談以中之能曰以中儻貪富貴則勲
業可立致悉其智慮佐復鄉都不過欲歸安田里遂其
冲晦之志而已魯仲連一出而却秦皆隱者也余聞斯
言而起敬之夫君子之出處非有心於顯晦也當可爲
之時則析圭儋爵願爲帝臣處乎叔季則懐瑾握瑜以
韜光養晦非沽譽也以中退處丘園屏迹自晦兒孫林
立篤意義方賔友過從情致欵洽優游晚節樂孰過之
矧金灘之地介乎清江碧嶂間章水經其南秀水環其
北山川獻狀資乎吟眺與晦園之景互相映帶也余與
以中有交游之雅因次苐其事倡能賦者詠歌之
　　　聽雪篷記
荆揚地卑多水民之利懋遷逐漁釣者多樂舟居而功
成名遂之流隱居求志之士若鴟夷子皮煙波釣徒咸
扁舟江湖以自取適於是林栖邑居之士恒慕效之名
所居室或曰篷屋曰畫舫齋皆是也豐城劉伯序從余
同年李信豐學攻春秋試有司輒不偶乃悉其聰明專
精于詩往往膾炙人口築室劍水之西以供吟嘯規制
如舟題曰聽雪篷求爲之記余謂之曰古之人有聽雨
者矣有聽松風者矣雪無聲也何自而聽之伯序曰如彼
雨雪先集維霰霰之始作也敲乎鴛瓦躍乎文陛如擲
珠如撒玉固鏘然而可聽也及夫密雪既下飄風載興
洒窻紙折巖竹小聲紓徐大聲震厲倐然而有倐然而
無殆如石聲之難和絲聲之斷續也少焉夜氣澄寂隱
几微吟吾伊之韻風雪之聲雜然相和恍兮如休乎舴
艋之中而聞波濤之澎湃漁歌之欵乃也則吾之聽雪
豈爲過乎余曰聲出乎物聽因乎人善視者視於無形
善聽者聽于無聲子之聽雪猶近乎有聲也無聲之聽
雖質之鴻濛渾沌不能知其然也然則將如何太虚寥
廓冲漠無眹上天之載妙在無聲如斯而已矣康節之
詩曰𤣥酒味方淡太音聲正希此冬至所賦也雪冬至
而盛陽至子而復靜以求之造化在我矣奚聽爲時夜
將半窻月如雪相視一莞寂然無聞遂書以爲記
　　　棲碧山房記
道士鎦秋碧名其居室曰棲碧山房宋學囦題之劉仲
修記之予游西峯而見焉蓋二絶也秋碧復徵予言予
惟碧山隨處而有顧栖其間者何如耳徃嘗北過居庸
南登閩嶠見諸名山髙摩青天下壓坤軸攢峰疊巘競
秀爭妍毎山水㑹處則亭觀之美室屋之麗駭人心目
間從好事者游焉非老子之宫則釋氏之居也其徒之
處乎兹山與俗浮湛視世之人無以異恬不知碧山爲
可樂也秋碧則異乎是所居之室不雕不堊中設𤣥武
象傍列孔老之書泊然靜守獨與神明居開窻而坐則
碧山之清浮乎几席據樓而吟則碧山之潤溢乎筆硯
朝而游焉夕而休焉起居飲食莫不與山接是碧山之
棲他人或未知其樂獨秋碧能知之也或曰大江而西
山之名載藉著逺邇者曰匡廬曰葛峰曰玉笥秦漢之
君南廵至九江嘗望而祠之多靈藥可服食古仙異人
恒來往其間秋碧不彼之棲獨眷眷乎此何居予復之
曰一丘一壑咸有勝趣知其可樂則穹壤之内山皆可
栖也不知其可樂則泰華吾知其髙爾崑崙𤣥圃吾知
其竒且逺爾非有得乎山之趣也矧西峰舊傳有梅南
昌遺跡則秋碧固聞梅君之風而栖乎是山也秋髙氣
清氛埃澄寂與秋碧徘徊石壇之上仰視層旻俯眺八
極招梅仙於𣺌茫納萬里於一碧尚吸沆瀣而賦之姑
記斯語俟知山之樂者擇焉
　　　方壺記
西夏常公少有髙世之志家故名族生長富貴恒欲屣
視軒冕寄興煙霞揮斥八極與造化者游因號曰方壺
四方之士想其風采咸以爲神仙中人非流俗所能測
也予游崆峒公特列髙仲所爲記求著其說予與公有
通家之好奚敢以蕪陋辭予聞方壺乃海中神山之一
仙聖所居其説具載列禦冦書世以爲寓言咸莫之信
惟山之有無不足深辨所謂神仙者若果有之要必離
世獨立超然物表非沉溺聲利者所能也世無仙山則
已有則唯無欲者能窺其奥秦漢之君窮極奢侈欲浮
海以求非惑歟嗚呼天地肇分鼇極以立神州赤縣環
瀛海以爲奥區聖神代作彌綸𤣥化斯民熈熈皥皥躋
乎壽域至于山川草木鳥獸魚鼈莫不咸若此蓋域中
之神仙人居其間者咸有至行則亦仙聖之儔也世衰
道熄七雄並爭赤縣神州幾何不爲鯨鯢之區民殆變
爲異類矣列禦冦生乎其時厭濁世之粃糠悼民生之
寡遂意爲中國不可居矣海中乃有神仙所居夐絶凡
俗庶乎可求而世人不能超然以獨徃也噫列禦冦之
言若是殆亦憂世者歟矧當時避世之流固有往來商
山桃源之間而世人未之識也謂世果無仙山然歟否
歟公博學好古工為詩文以方壺自號豈好語怪神者
蓋如子房欲從赤松子游俟它日名遂身退翛然歸隱
優游江南諸名山人之見公者或邂逅于此而復遇于
彼出入隱顯莫知所終安知世之人不以爲仙如南昌
梅福云
　　序
　　　矩堂詩巻序
余假寓蕭水之上與豐水壤相接水之西有佳境曰矩
塘居其地者多秀而文恒欲往遊而未能也余君所瞻
邂逅紫宸之宫貌清而古學博而通飄飄然若神仙中
人因數相徃還常語余曰我余氏之先異人司馬潛爲
相宅曰子孫蕃昌代有顯人即今矩堂是也五百餘年
于此矣居第之前有山相望屹然獨立咸目之曰方岡
前豐城尹林元凱見其勝境曰矩者方也塘以矩而岡
以方名皆可觀法宜顔其讀書之室曰矩山以著其美
遂書而掲諸楣間仍爲之序先生辱與吾游能不爲之
言乎退而稽諸聖賢之書曰不踰矩曰絜矩釋者謂矩
所以爲方者也君子之爲學也靜以修己莊以待人敬
義夾持凛乎恐墜内外交修求合乎矩庶乎其行之方
截然如山也觀乎山斯知之矣端雅靜重山之體也蓄
洩雲雨山之用也陰晴朝暮千態萬狀不能汨乎山猶
日月之間酧酢事變不能撓乎我也煙收霧斂嶄絶若
屏儼然儀型相對几席我之厚重不遷猶山之萬古一
碧也知者觀乎山斯可進徳矣雖然天下之山莫髙於
泰山故號為岱宗言四方之所宗也詩曰泰山巖巖魯
邦所瞻今君既名藏修之室曰矩山而字曰所瞻其志
蓋可見矣所瞻之大父必誠先生文學節行爲世師表
嘗爲撫之儒學教授樂其故鄉山水遂歸隱不仕云
　　　求志亭詩序
予以使事出西昌參政全公肅客快閣之上顧瞻江山
情景具集距城六七里林木掩映閭閻參差或指示之
曰此珠林市也有劉氏者居之數百年矣由唐迄宋舉
進士者三十有七人去年秋劉氏之以賢能稱者曰楚
字子髙復貢于鄉鄉人榮之翌日子髙相過從語余曰
吾居第之東偏治隙地構亭其間旁植花竹中列圖書
以爲藏修游息之所題曰求志江州守劉公楚竒記之
名人勝士詠歌相屬幸序次其説予復之曰君子之學
莫先于立志此志一定可以通天地貫金石以之爲學
則進而爲聖爲賢此志也施之于用則爲民立命爲世
開太平此志也窮之所養逹之所行皆不離此志耳古
之君子如伊尹耕乎有莘頌詩讀書樂堯舜之道及湯
舉以爲相則使君爲堯舜之君民爲堯舜之民皆行其
素志也近世大儒有曰志伊尹之所志今君名所居之
亭曰求志其將以科第爲志抑將以伊尹之志厚自期
待也志乎伊尹則道徳日趨于成功名不期而立志乎
科第則與世之志富貴者等非予之所望也子髙年壯
而氣鋭質美而好學能審于求志决矣尚喋喋乎斯言
者責善朋友之道也
　　　老幹詩序
老幹者何大參周公所自號也幹者何老樹之有柯有
枝也幹而謂之老者何傲氷雪閱歳年挺然而獨秀也
即其類而推楚之椿八千歳秋八千歳春若可謂之老
矣而其言荒唐殆難信也西若木東扶桑枝葉亘乎萬
里繁陰芘乎宇宙若可謂之老矣而廣輪寥廓殆不可
得而見也然則是幹也萌芽乎鴻濛之始長茂乎大極
之域與蟾桂同芳而不矜其秀與天地同久而不謂之
壽斯可謂之老矣而其説非經見也詩之雅曰維申及
甫維周之翰召公維翰釋者曰翰者幹也謂其皆爲時
之楨幹也公藴經濟之材任棟梁之重優游廊廟之上
則論道徳陳訏謨使明堂奠安而屹擎天之柱此公之
爲幹無異於甫申也出殿南服來旬來宣易斬木掲竿
之俗爲佃漁爲絃歌方數千里涵濡徳澤咸在蔽芾之
内此公之爲幹無異於召公也吾又聞古有華平木者
世治則其華平世亂則其華側公樹立之易亂爲治斯幹
也殆與華平之木並秀于穹壤間其爲老也宜哉重爲
之歌曰幹之老兮嵯峨芘蒼生兮陰孔多幹𤣥化兮宣
至和木連理兮海不揚波又歌曰華之平兮海宇安幹
之老兮傲歳寒瞻帯礪兮河山詢厥美兮埀不刋
　　　黄則行集杜詩句序
清江之東里黄氏世以科第顯趙宋時名薦書者七人
登科者三人有元至正丙申郡上賢能書于行相國黄
氏之彥曰則行復以春秋舉進士搢紳大夫咸曰黄氏
代不乏賢矣爲之文若詩以彰其美分閫定侯樹髙門
于其里表曰擢英其榮耀可謂至矣而則行慊然不自
足也閉門却掃利逹不入于心闢一室以書史自娯壺
觴籩豆列置左右酒酣激烈則取杜少陵詩長哦髙咏
慷慨懷古人莫測也或問之輙曰吾所欲言者少陵先
言之矣因摘其詩中語集而成詩凡若干首不異其自
賦也逺近多傳誦之從弟則建悼其兄之志不遂欲託
詩以自見也率族人之好事者捐金繡梓以傳于世徵
序其端余惟少陵所遇之時即則行所遇之時也則行
之學之志蓋希乎少陵也少陵志不獲展感時撫事形
諸歌詩以舒其忠憤之氣蓋有不得已耳則行借少陵
語以發其性情其志亦猶是也但少陵覊旅萬里艱阻
備嘗而則行栖遲丘壑與湖山風月相周旋其吟興差
可羡也或謂坡仙無取于集句蓋有激而云不可以評
是集也讀是集者能無慨然于斯
　　　敬亭山樵圖詩序
文江友人袁文欽示余山水圖一幅曰此敬亭山樵圖
也敬亭山在大江之東竒秀聞於天下鮑昭李白之流
形諸歌詠亹亹不厭至今讀其詩者可以想見其勝冩
而爲圖者朱彦和也彦和之大父野翁嘗爲江東幕賔
樂其山水之美遂卜居焉至彦和嘗侍其尊甫秋崖爲
南靜尹山川阻修不勝遽反乎敬亭也而南靜之民懷
尹之徳愛尹之深攀轅卧轍情終不自已也斯邑遂爲
桐鄉而秋崖因以爲家彦和不忘敬亭山水恒曰一丘
一壑吾父祖所經營也殘山剩水吾童子時所漁樵也
安得恝然而忘情乎冩之于圖欲朝夕覽觀以紓懷抱
耳彦和以予嘗游江左求爲之文以倡夫歌詠焉余病
且眊諾既久未有以復暨督之急因爲之説曰世之髙
蹈逺引者恒栖遲巖穴以遂其志而軒冕之士恬于勢
利者毎寄興泉石託意雲林所以謝紛囂而樂夷曠陶
情性于物表也彦和之冩是圖蓋不忘堂構之思而超
然山水之外儻驄車出使道過敬亭舊時遺老必能言
髙明祖父之事甘棠封植逾久逾昌想往哲之髙風繩
故家之步武措諸事業必將與敬亭相與悠久矣樵云
乎哉
　　　青山白雲圖詩序
上谷劉公治臨江之五年出山水一幅示余曰此白雲
山圖也山在雲州之境先君世業在焉往昔讀書其中
起居食息惟山是依今馳驅四方與接爲搆而白雲悠
悠常往來於懷也遂命畫史冩而爲圖時一觀覽以舒
欝滯子其叙次其事以倡夫歌詠者余嘗度居庸涉灤
水按轡山谷間所見諸名山不可僂數蒼崖峭壁巉絶
孤立衆水縈紆合流其下者龍門也連峯疊巘樓閣參
差遺世羽儔錬石其中者金閣山也層巒秀㧞俯挹羣
山白雲時興彌漫巖壑倐焉而舒倐焉而收千態萬變
不可名狀者此山之所以得名而白雲所從出也余顧
瞻裴囘欲往不果去之十餘年山川勝槩重見于毫素
之表猶使人鄙吝都銷矧公桑梓之鄉英華清淑之氣
鍾爲人物生于是也長于是也藏修游息于斯而先世
烝嘗于斯也安得恝然忘情乎宜公之眷眷兹山也觀
是圖者思親望鄉之心蓋油然而生矣公成均髙第襟
度峭整撫兹山之白雲溥八荒之霖雨飄飄琴鶴歸過
故山儻獲從周旋尚爲公賦之
　　　竹山隱居詩序
豐城之西有佳山水曰竹山地偏而境勝篔簹滿谷篠
簜彌山黄氏世業在焉其子弟之彦曰尚英讀書奉親
不求聞于時搢紳士過之者愛其所居幽雅而喜其志
之髙也因名其奉親之堂曰竹山隱居咸爲之賦詠尚
英以余聲相聞而道相似也徵序其事夫士生斯世所
以與天地參者扶綱常立人紀也隱者潔身獨善長往
不來人之大倫蓋有不能全也尚英之隱居也則異乎
是所居之室則髙明祖父遺基而肯構也環其居之竹
則先世手植而勿翦勿伐也宗祧在焉族姓聚焉嵗時
佳節從容賔祭衣冠襍遝爼豆周旋二親康强載色載
笑羣季俊秀捧觴上壽顧斯竹曰吾親晚節怡愉竹之
挺乎歳寒也孫子昏定晨省竹之日報平安也天倫至
樂藹然斯堂猶竹之生意流動乎四時也隱居奉親之
樂可謂至矣吁昔人之隱有好梅者矣有懐松菊者矣
皆隨所嗜好以娯其心志雖欲悦乎親而有所不逮也
尚英隱而愛竹内悦乎親而外同乎人其美不亦大乎
惜世之人知竹爲可好而不能比徳于竹也淇澳詩人
美武公之徳惓惓于竹詠謌不厭尚英蓋近之矣尚英
系出黄文節公家學源委具載譜牒兹不贅云
　　　秋山行色圖詩序
姑蘇張公舉進士第擢膚施令以善最聞超拜臨江副
守邑士庶借留不能得邀善繪者冩爲圖題曰秋山行
色詠歌以餞余竊誦其詩而爲之言曰天地之化流行
乎四時而見諸溪山之美者皆可觀可詠可圖可賦不
獨秋爲然也而名人韻士流連光景每於秋而寓意焉
惠連之懷秋也少陵之秋興也鏗鏘金石激越宫商至
今讀之者可以陶性情於一時遡髙致於千載也公歴
秦韓涉荆呉道途所經耳目所及形諸詠歌自有不容
己也西風嫋嫋木葉蕭蕭古道荒凉驚沙迷目撫山河
之岑寂感昔時之戰爭蓋不勝宋玉之思矣若乃秋空
無雲萬里一碧連山疊巘隱見馬前秀色娯人可攬可
挹望太華而笑韓子之狂過首陽而慕夷齊之節髙風
偉度固可師也歴峴首經大别叔子之碑漫不可識神
禹之栢豈無有封植者乎赤壁續老坡之賦匡廬哦太
白之詩蟠胸詞氣與兩仙頡頑霄漢間所謂吞若雲夢
者八九也余觀公襟度蕭爽與秋同潔風裁峻整與山
俱髙搢紳大夫士冩是圖以餞蓋善于取譬矣吁包藏
造化者秋也蒼茫雲雨者山也成萬物者莫過乎秋産
萬物者莫踰乎山公政敎行乎膚施膚施之人既沾其
生成之惠矣吾臨江之人獨無斯望乎秋山之澤沾溉
者逾廣則詠歌者逾盛公之事業固將與崧髙韓奕相
爲炳煥傳諸悠久豈獨詠歌斯圖而已乎
　　　許承㫖同聲詩序
賔興之二年某充賦春官隨兩榜之士以門生禮拜安
陽先生于私第因得先生貢院中諸詩讀之藹然棟梁
吾道之心而形爲治世之音也又數年先生被㫖掌禁
林某承乏屬僚備使令之末復得先生同聲集讀之則
先生家居時與塾客馬明初氏倡和成集者也其音節
髙雅法度森嚴協乎律吕振乎宫商如鈞天廣樂奏於
洞庭之野金聲玉振秩然而有條風起水湧煥然而成
章聲文相和可以侔造化可以格人心彼作樂者初不
知其神妙之至此而聽之者釋然而忘疲充然而有得
也因作而嘆曰世言懽愉之辭難工憂憤之詞易美觀
於先生之詩而後知其言之有激而非和平之論也先
生以文章政事爲時名臣賡歌一堂之上既足以協神
人和上下矣退而家居獨能與韋布之士相應荅如響
應聲其志之所存詩之所至豈得窺其彷彿而明初往
復循環有倡斯和何材力雄敏如是哉在易乾之卦有
曰同聲相應同氣相求釋者曰上應乎下下從乎上也
夫先生不以道隆望重爲矜故能應乎下明初不以疏
逺貧賤爲慊故能從乎上上下之志既同而彼此之道
合宜其播之聲詩形諸歌詠如樂之無不和而得夫性
情之正也古者時廵則必命太師陳詩以觀民風今先
生與修國史儻以是詩編之簡册傳之天下後世使讀
者消其卑鄙倨肆之心而作其和平正大之氣則同聲
之效不亦大乎
　
　
　
　
　
　
　
　
　
　
　
　樗隱集巻四
欽定四庫全書
　樗隱集巻五　　　　　　元　胡行簡　撰
　　序
　　　致亭詩巻序
國子祭酒魯郡王公作亭于居第之側取君子學以致
其道之語名之曰致公卿大夫士紬繹其義殆無餘蘊
某讀而疑之以為公之道已推其極若無待于致矣以
是而名亭蓋謙以自牧使實浮于名也夫道之大原出
于天天道流行陽開陰闔雖萬有不同其為理則一致
也天之生斯人也欲使任斯道之寄則所參乎天者豈
有二致哉先生之為道不可窺已敢即其行事而論之
公少時隱居嶧山讀書談道雖簞瓢屢空未嘗有憂色
已而擢高科登膴仕禄賜之充若可以肆志矣而被服
儉素出處如儒生此公之道處乎窮逹而一致也仕于
王朝直道而行徘徊散地而不以為屈激昻憲紀而不
以為矜廷論有所齟齬雖斥之外郡而不以為慊此公
之道安乎夷險而一致也處己以嚴待人以謙故敭歴
所至而稱其善出入成均而館下之士咸無間言此公
之道著乎表裏而一致也使從容廟堂以大行其道庻
幾天下之士知公之所以脩己所以治人其道無二致
也則名亭以致豈無意歟古之君子名浮其實不以為
恥固多有之揚子雲名亭以草𤣥矣其初也泊然自守
若無求于世暨久次不遷乃作劇秦美新以自鬻是不
能守其𤣥也李文饒名亭以精思矣出竒畫䇿雖足讋
强藩平僭叛而招權納賂終失守身之義是思有所未
至也則其心術豈不與名亭之意判然為二致乎甚矣
君子不可以不知道也噫先生處乎窮逹處乎夷險其
表裏一致唯致夫道而能然也世之學者聞公之風尚
知景慕况託處館下親承教數載者乎
　　　方壺詩序
海宇混合聲教大同光嶽之氣冲融磅礴而人材生焉
西北貴族聨英挺華咸誦詩讀書佩服仁義入則謀謨
帷幄出則與韋布周旋交相磨礲以刻厲問學蔚為邦
家之光至元大徳間碩儒鉅卿前後相望自近世言之
書法之美如康里氏子山扎刺爾氏惟中詩文雄混清
麗如馬公伯庸泰公兼善余公廷心皆卓然自成一家
其餘卿大夫士以才諝擅名于時不可屢數若方壺常
君河右之偉人也纔總角飄飄然有凌雲氣下筆驚人
如不食煙火之語暨長遨遊四方充之以學問廣之以
見聞于是其所著述大篇短章咸中矩度鏗鏘韶濩翕
闢宫商惜其流落江南邅迴州縣不得與諸賢頡頏頌
歌清廟以鳴太平之盛爾鄉友宋子與宗人胡震亨往
來京師談公之美不絶口然時亦莫之用也二君一時
作者惜俱已矣惟公之精神老而彌健文章學問與年
俱高俯仰今昔不勝慨然姑識是語以徵來者
　　　秋江詩意圖序
友人吴徳新語余曰彭彥徳隱居封溪之上篤志于學
處乎市區而超然物表勢利貨殖怡然不動乎心間者
囊琴束書將汎彭蠡觀匡廬游赤壁登黃鶴樓以發揮
其志慮增益其聞見也艤舟將行凡與彥徳游者盛供
張以餞好事者遂命善畫者寫之題曰秋江詩意能賦
之士悉形諸歌詠幸叙其事余惟四時之序其造化之
運流行不息而天地之氣絪縕磅礴其至清者莫如秋
其可為感慨者亦莫如秋積潦淨盡淵涵太虚水之至
清者莫如江也水天相摩一碧萬里吾心之清蓋與之
同其清也航一葦于西風納秋光之浩蕩胸次悠然與
天地萬物上下同流風雩詠歸不啻過也彥徳蓋有見
于此乎若夫江山之勝風物之美凡接游心目者可圖
可賦可歌可詠慷慨懐古以寫其胸中之竒固足以振
文采于一時紹芳躅于千載特騷人墨客之餘事耳非
有望于篤學君子也櫓聲悠揚棹歌相續舟師催行浩
不可遏姑以此語識其篇端
　　　贈塑佛像羅孔德序
臨江之瑞筠山佛刹壯麗甲江右比燬于兵歴歲滋久
非無長材碩望代主兹山然莫復舊觀者時來值力弗
逮也葺屋以奉香火貯輪蔵湖間師創之于先太虚師
繼之于後二公示寂啓原師實來建大殿若干楹規制
宏敞殆復其舊功埀成而不幸逝矣半間上人根參深
重丕紹宗風緇俗之士咸曰董慧力者非半間不可相
率狀其事于府大府敬而喜之三邑聞而信之既領寺
事慨然以興復為己任謂佛菩薩象教未備聞南昌羅
孔徳最精于塑遂延之立三世佛像兩侍衞像既成觀
者咸曰孔徳之精藝絶倫真得三昧手也夫畫之于塑
藝雖不同其肖品物之象一也繪畫之事存乎載籍者
具可考獨像塑未之聞焉竺乾之事佛者以旃檀肖其
像則刻也非塑也漢得休屠王祭天金人祀不用牲惟
焚香禮拜其像則範金為之亦非塑也然㙛埴為象疑
始于此李唐有楊惠之者與吴道子同學畫見其能不
及遂去學塑其藝既精與道子齊名近世有以工于塑
歴官正奉大夫號曰劉正奉具載虞文靖公所為記孔
徳既師事之宜其藝精也孔徳絶葷酒篤志禮佛嘗誓
曰願一心塑佛像如佛生存後果于靜夜見之宛然如
佛之在目也余謂佛之道存乎其書求之吾心可得而
知也佛之道寓乎其像欲人之因像而生敬即像以觀
其迹即書以求其心佛之道在我矣孔徳遊諸名山見
先覺之士尚以是說諗之
　　　建溪序
郡城之東三十里士有隱者曰黃則建氏隱居獨善不
求聞于時治别墅植花竹窻户瀟灑圖書滿家日蔵修
其中客至則煮茗清談亹亹不倦高標雅度見者莫不
敬之嘗名其室曰建溪余竊疑而問焉曰建溪出自七
閩古荒服之地禹貢未之紀江右多佳山水而桑梓之
邦也先生不取之近而徵諸逺果何意乎或曰建植木
也木挺然上秀旁無附枝郡因是得名溪亦以是名也
建溪出自武夷山山有古神仙遺迹溪流縈迴山麓佳
茗異卉自唐迄宋名人韻士多形之歌詠先生素慕其
勝而以之自號也余聞斯言矍然曰吾知先生所以自
號矣余南窺五嶺北渡灤陽雖荒徼絶塞山水多佳勝
然皆湮塞無聞蓋山水雖勝必因人而勝始著于世也
建溪自紫陽夫子講道于其中遂為闕里則建溪乃道
學之流派也接濂洛通洙泗淵源脉絡所從來逺矣論
河海者必究源委覩河洛者尚思禹功吾黨之士讀紫
陽之書遡紫陽之學慕其地想其人安得與則建泛銀
漢之槎俯臨九曲之溪招紫陽于渺茫共喚漁郎而倚
棹長歌乎士曰唯書之以為序
　　　送合流定巖上人遊方序
友人余季璋氏訪余蕭洲寓舎言曰吾居于雪溪之南
距橙湖六七里而近湖之畔有寺曰合流兩來水環之
而過寺因以是名學佛于斯者多博學苦行之士朗上
人月庭為巨擘月庭以才名辟天界寺書記在職幾年
搢紳莫不敬愛方將奏授大刹以疾還家而卒其大弟
子泰定巖能傳朗公之學禪林咸加推重今欲縱遊四
方以廣其聞見士友咸賦詩以華其行幸叙其事余惟
男子始生以桑弧蓬矢射天地四方則賦逺遊者吾儒之
事也定巖儒家子奉父母命而學浮圖法今賦遠游搢
紳大夫士暨叢林之尊宿片言半語皆足以表其所學
豈非欲貫儒釋于一家究其同異之所以然乎夫自鴻
蒙判鰲極立天地之所以定位日月之所以代明陰陽
之所以運行山嶽之所以流峙同此道也同此理也人
生其間與天地參其道同也其理同也人同此心心同
此理生乎東者不異乎西之人生乎北者不異乎南之
人也吾夫子生于華夏其所以教者兼善天下之道釋
氏生于竺乾其所以教者獨善其身之道也設教不同
皆不外乎是心耳定巖持是說而行四方就有道之正
必有發余之所未發者歸而劇談當必有以語我
　　　松雲圖為半間禪師序
盈天地之間惟萬物然物之可怡悅者亦随意之所寓
非必動心駭目之觀始愜所欲也有道之士雖寓意于
物而不留意于物若昔賢之愛蓮是也臨郡半間禪師
嘗歴彭蠡泛岷流登姑蘇遊錢塘山川之美都邑之壯
宫闕之麗古今名勝遺迹凡接于耳目者咸足廣聞見
資禪悦而紛華外物漠然無所動乎中歸至臨江卓錫
故山郡邑長吏緇流士庻咸尊其賢屈主慧力禪寺㑹
朝廷設官以掌其教徵拜僧綱置署于天寧寺東偏禪
師朝出而治其教事事畢即還慧力燕坐方丈觀松上
之雲與造化相周旋常曰松豈吾徒而雲豈吾友也植
物之剛而正者莫如松貫四時而長青傲歲寒而獨秀
挺然孤高不倚不阿猶吾之卓然自立而常持其堅定
之力矣始乎一縷亘乎太虚其來無端其去無迹巻舒
随時變化不測猶吾之心無所住而應變無方也然豈
昩于玩物䘮志之戒哉亦因物之近似于道者以寓吾
因而寄吾興爾天地之物可觀可詠可好可樂者皆在
吾心奚獨松與雲乎吾因寓意于斯不留意于斯也禪
師世本儒家通内外學余聞斯言而喜其道之合也因
次第是語以為之叙
　　　送黃立誠逺遊序
儒生黄立誠踵門而請曰總角讀禮知桑弧蓬矢所以
表男子之所有事竊識之心不忘今年踰弱冠而浮沈
里巷無以自見欲及親之康寧遨遊四方以遂其初志
吾親既許之矣先生幸賜之言以華其行因語之曰士
之志逺遊者非騁吾所欲騖紛華慕聲利將廣其見聞
進徳修業歸為親榮也為親者孰不望其子之遊卓然
有立于世哉所謂詹在側而無離憂親之志不樂也詹
出遊而有離憂親之志樂也為人子者以父母之心為
心必知所以顯親所以立身矣今子以英妙之年抱有
為之志其遊也觀夫名山大川之高深古今人物之高
下寓之于目求之于心其進何可量哉過豫章而懐孺
子之高風望廬阜而企匡君之遺躅航岷流之浩渺觀
萬水之朝宗維揚而看瓊花上蔡而採蓍草神州赤縣
之壯黄河太華之雄車書之廣人物之懿皆可悅乎心
目而廓見聞也高歌慷慨抒其懐古之思司馬子長之
遊不啻過也抑嘗聞孟氏之言而繹之曰尊徳樂義游
之本也兼善獨善游有遇否而道不易也徵諸斯言先
立乎其大者逺者則吾子之遊無施而不可奚患乎錦
衣歸覲叠拜高堂當舉觴賀子非復吴蒙足以悅親矣
立誠曰謹受教遂書以遺之
　　　送李克恭序
唐西平王李晟有大功徳于當時故其子孫蕃衍盛大
累數十世而不替凡氏以李𣲖以西平者皆其後也西
平之子憲嘗官于袁遂家焉吉之谷坪李氏則自袁而
分也當其盛時文學仕宦赫然為江右之望今雖為清
門然猶能守其詩書之業也自谷坪而遷于玉峽之東
則克恭之遠祖也克恭㓜嗜學有卓立志郡邑聞其能
欲辟之為掾克恭曰郡邑事繁而務夥非吾所能也俾
佐司征乃就職既逾年沿例得請遂束書言歸其所事
之長官咸留之而不能也徵文以華其歸因為之言曰
君子之道出與處而已其出也位之崇卑禄之厚薄咸
有所不計也親在求榮親而已固非以為身謀也不仕
而處乎山林則讀書講學隱游鄉里富貴利逹恬然不
以動心獨善其身而已矣克恭之出而仕也非有貪禄
利之心其得請而歸也非有傲世之志皆適其宜而已
克恭家世事業備載譜牒兹不復書他日儻經玉峽徑
造竹墅相從清泉白石之間當為君賀曰仕宦之樂何如
隠居樂也咸曰仁者贈人以言斯言可以贈也遂為之書
　　　其二
余嘗觀中庸論逹道有曰朋友之交蓋朋友乃人倫之
一其關係世道甚重也士生天地間未有不須友以成
者友也者友其徳也不可以有挾也貴為卿相而下友
匹夫固不為詘以至賤之人而上友至貴者自不為僭
其所以友者切磋琢磨求以成徳不以其富貴而相友
也能取友則可以成吾徳矣世降俗薄友道不立面朋
面友而落穽下石者比比皆是有能敦尚雅道以全朋
友之倫固可為世道勸然罕見也士大夫之論交際者
曰同寅也僚屬也其次曰座主曰門生曰舉主曰故吏
分雖不同而皆有朋友之道焉至于弈葉猶講世契之
好不以久而廢也玉峽李克恭世為名家蚤以材能著
郡邑咸辟為掾不屑也郡城司征所職上自長官下暨
執事者莫不稱其善也近得請還家長官咸惜其去而
不忍留也徵文以為贈余惟官若吏雖職任大小有殊
然居則同署事則連書是即朋友之道君子上交不謟
下交不瀆克恭之事長官可謂盡敬而不謟矣長官之
待克恭可謂能盡其禮而不瀆矣上下之交兼盡其美
非能全夫朋友之道能如是乎余喜其足為薄俗之勸
故不辭而為之序
　　說
　　　一如說
萬安詩僧純謁余而言曰某儒家子也方總角父母命
之學佛今雖服釋氏未始㤀乎儒也故名純字一如取
中庸語幸繹其義余謂天地以一而成萬化人以一而
具萬理一元之氣流行乎兩間陽舒陰慘其變不可知
所可知者一理而已人位乎其中唯純乎一則與天地
參而其道非聖神不能也通儒釋于一理㑹萬理于一
原因其可名而至于不可名因余之所己言而極于無
言一如之道成矣贊曰天地之道皆原于一人亦有之
參為三極私勝欲昬如雲蔽日擴而闢之雲散日出皎
皎靈臺變化莫測萬理一原罔間儒釋
　　　黄氏子字說
幼名冠字禮也字而為之說欲其循名思義求以進徳
也姻友黄氏名實字立誠皆父兄師友命之而求余繹
其說余觀其大意言進徳修業以忠信立誠為二事之
本其用或殊而體無不同師友之名子曰實而字以立
誠誠之一字足以包體用貫天人而道之大小皆在其中
也子周子曰誠者聖人之本聖人則極天下之至誠而
無一毫之不實學者必盡誠之工夫然後可以語此也
蓋誠之體無所不包而用之見于外者無所不備小而
一言一行大而三綱五常皆有是道也誠之在聖人者
不敢妄論今以學者言之處乎家庭行乎州里事父母
能竭其孝交友能篤于信至處于夫婦兄弟莫不各盡
其道而實理之行乎其中者皆純一而無妄一言之發
一事之行皆無一而不實日積月久循循有序誠之之
功可以漸而進矣如是而不謂之立誠不可也吾友觀
之大易之言參諸中庸之㫖誠之道不外是矣書曰知
之非艱行之維艱尚其勉之
　　　周氏子字說
余假館蕭洲之曲郡庠弟子員多從余游清江周銓其
一也銓嘗偕其弟衡謁余而言曰銓昆仲二人祖若父
命之名矣尚未之字也幸先生為之字而繹其義余遂
字銓曰士選衡曰士權為之說曰銓衡之為言欲銓量
人物俾得其平也天之生材必為世用但愚智或殊材
有高下代之掌銓衡者必精加甄别而察其孰當孰否
其材堪經濟者置之廊廟材堪牧守者擢之方面黼黻
皇猷者有之面折廷諍者有之随其才器大小用之各
當其選猶權之稱物輕重各適其用無不宜也虞選于
衆而舉臯陶殷選于衆而舉伊尹選之得其道用之盡
其材皆持衡之合乎中正而用無所私也虞殷選賢之
公不可企及後之掌銓衡者如高孝基裴行儉猶有知
人之鑒而銓衡亦合乎權也子之昆仲銳志于學余以
士選士權為之字欲其異時擢高科登顯仕典天官之
三銓權衡天下之士俾人材之效用于世者咸稱其選
則掌銓持衡之美渢渢乎令譽矣賢昆仲其朂之
　　　尚志說為王公玉述
君子之學莫先于立志此志一定可以參天地育萬物
可以通鬼神移山岳志之所向莫不如意古之人所求
必遂所欲必成皆由此志而充之也㑹稽王先生篤學
尚友恒以古人自期特取孟氏語名其讀書之齋曰尚
志徵余為之説余何人也足以知先生之志哉竊聞之
先生曰孟氏之所謂尚志仁也義也天下之大四海之
廣凡其蒼而生林而處稍有知覺者莫不有斯志也拘
以氣稟蔽以物欲能全其志者幾人哉夫脩之于身見
之于事居家而事親從兄此仁義也見之于親賢愛物
亦仁義也曰仁曰義非有至高難行之事患此志不立耳
志立于此而仁義在我矣近世大儒論士之志有三曰
道徳曰功名曰富貴富貴不足言矣志乎道德即仁義也
三代而上聖賢代作道徳功名混為一途姑即伊尹之事
論之佩服于躬而力行之者道徳仁義也推之以伐夏
救民則功名事業也能志伊尹之志即孟氏之尚志矣
三代而下士習庸鄙漫無立志能自樹立者惟孔明耳
孔明之志志乎功名者也道徳仁義蔑之有聞耳嗟乎
時有古今志無古今今之人即古之人也人受天地之
中以生莫不有仁義之心有是心即有是志矣不能尚
志不知有仁義也今先生能尚志矣曰道徳曰功名在
力行何如耳余悉以言焉先生曰吾志矣子言然矣請
書之置諸座右朝夕觀焉
　
　
　
　
　
　
　
　
　
　
　
　
　
　
　樗隱集巻五
欽定四庫全書
　樗隱集巻六　　　　　　元　胡行簡　撰
　　銘
　　　讀易齋銘
東原為文獻之邦名卿碩儒代産其地往嘗校藝秋闈
士子試於有司殆七百有餘鐫額所取纔二十人耳穆
螢徳敬其一也徳敬名其齋讀易徴為之銘銘曰混沌
未分易道已具混沌既分易道斯著肇自上古庖犧挺
生八卦將畫馬圖斯呈人文昭宣聖人代作易書大備
施及濓洛更互演繹理象昭明大易之道粲如日星嗟
世之人咸知有易卜筮斯尚孰能探賾猗歟穆螢刻志
窮經動静語黙惟易是徴吾心之微參乎造化易具諸
心匪由外借理象事物一本萬殊體之吾心騐之易書
在昔𤣥聖韋編三絶勉旃力行庶幾有得
　　　芸閣銘
豐城胡仲恭建閣庋書題其顔曰芸閣書香徴為之銘
銘曰豐西胡氏藏書有閣經史子集萬巻參錯藏書孔
多何以辟蠧爰采香芸宻寘防護積而能讀如日之東
循序而進日行太空猗維仲恭士林之英閉門卻掃矻
矻窮經聖賢事業布在方䇿致知力行是效是則積而
不讀與無書同孰云糟粕道在其中我述斯銘匪為誇
美爰集格言朂爾孫子
　　題䟦
　　　題江山萬里圖後
天下之山莫髙於西北天下之水莫盛於東南禹貢九
州其廣輪所及東南西北相距各萬里俱可考見惟鄒
衍言九州外更有大九州事非經見不可臆知也清江
某示余江山萬里圗能賦者多工為詩文形容其美余
竊惟某之冩是圗盖欲觀山川之源委究脉絡之㑹通
以進徳修業非特資覽翫娛心志而已山川皆始於徼
外而達於中夏禹貢言𨗳山其事有五言𨗳水凡九而
水之最大者江也河也山之巍然髙且大峙乎四極者
支分條析悉可知矣今以江之發乎岷山者觀之可以
論為學之事岷江之東注也歴白鹽過赤甲層崖峭壁
撗亘乎左右瞿塘灧澦齟齬乎中流拂其順流之性而
激之以横潰者比比皆是也然朝宗之勢孰能沮之哉
出巫峽下夷陵則滔滔而流達於海矣君子之于學也
盖猶是耳始之為學扞格而難入猶江之縈乎崖石也
中焉有得猶江之并納百川漸至廣大也終之所至浩
浩蕩蕩邈乎不知其所始茫乎莫測其所終猶江之合
乎鉅海渾淪無間也觀乎水斯可進徳況觀之長江萬里
乎宜諸君子觀是圗喜而詠歌之也某年方強仕篤志有
為措諸事業如山之髙如川之方至尚於斯圗有取焉
　　　跋蘭亭帖
右軍蘭亭世之善書者臨冩最多惟吳興獨得其真觀
蘭亭所藏此巻筆意流動疑吳興冩時必有神助也甞
觀吳興蘭亭跋語其所見墨本無有同者則刻者互有
得失也右軍初本後唐摹勒於石契丹滅石晉以氊罽
褁之而北契丹主殂軍士争取玉帛此石流落民間為
孫學究所得後宋景文公復購得之即今所謂定武本
也近世吳副樞之孫以此石歸之御史大夫額森特穆
爾其家廢不知又流落何處但此帖乃世間至寳當必
有神物呵䕶之他日出為世用與汾隂寳鼎同為瑞物
也
　　　題袁叔正學士鹵簿儀後
竊觀前代帝王勲業之盛非得公卿大夫士作為文章
以發揚潤色則其事雖載之史冊終不能膾炙人口以
表著天下後世周宣王石鼓尚矣漢唐之君功烈雖陋
而至今炳炳烺烺耀人耳目者以司馬相如揚雄栁子
厚韓昌黎之流為之鋪張而極其聲容之盛也我國家
混一海宇治底隆平英宗皇帝承重熈累洽之餘肇修
鹵簿人物儀衛之盛蔚然為一代偉觀沛國袁叔正氏
紀之歌詠使太平盛典與雅頌相為悠乆漢唐不足倫
矣
　　碑
　　　清江鎮晏公祠廟碑
清江鎮舊有晏公廟厯世滋乆莫之改作謁而祀者見
其隘且陋欲撤而新之不果洪武甲子里人彭士寛慨
然曰神食于斯永福我民而廟貌不足掲䖍妥靈非缺
典歟凡徼福者聞其言或助之金或輸之粟以相其役
乃度地於寳金山之側建殿庭立門廡䂓模位置增其
舊數倍既逾年弗克就郡守錢恕還自京師過而嘆曰
獨力之難成也如此乃捐俸以為之倡於是鄉邑官吏
咸相率鳩貲以相其成不待勸而能也逺近之見者聞
者争効其力逾數月竣事里父老士庶擊牲釃酒告成
功於神咸願勒石以紀成績前守以屬予因次第記其
説以為之文按郡乗鎮之地故金陽縣也山川英淑之
氣代産異人以廟食於斯聶公友喻公法先是也公生
乎是鎮與二公匹休祠而祭之亦宜也稽諸禮經能為
民禦災捍患則列之於祀公之威靈始乎鄉里著於江
右南至湖湘東暨京口以至川峽河海莫不仰其英風
欽其肸蠁上自朝廷下逮士庶舟楫之行材木庶物之
運卒遇風濤之險往往叫號神明其免于危難之餘而
措之坦夷之際易危而安如履平地祠宇所在曄然相
望矧公桑梓之鄉可弗加之意乎禮莫大于報本不於
祠祀致恭不可也公生有異質善事父母人稱其孝生
為孝子歿為明神故宜黙扶世道與天地相為悠乆也
若其始生其卒𦵏年月勒之碑隂兹不續為之書乃為
之銘銘曰鹿渚之濵江山勝處葛峰南來蕭水東注挺
竒毓秀猗地之靈篤生異人為時之楨濟物以慈事親
以孝為己為人克全其道生為孝子歿為明神功在國
家澤在斯民河海湖江惟神所職舟楫無虞咸戴神力
禦災捍患崇徳報功神溥其惠人効其功寳金之山新
宫所在桑梓之邦萬世攸賴神靈有赫廟貌斯䖍護國
利民永矢弗愆
　　　重建喻公真人溥濟廟碑
太極判鰲極立峙而為山流而為水其山水迴合之處
必有神主之郡城東三十里有芳洲曰中勝前俯大江
後枕溪流葛峯屹其東蒙嶺矗其西湄湘玉峽襟帶其
南豐水錦江緜亘其北互相映帶而洲居其中若翠水
環蓬島英華清淑之氣挺生人傑不為烈士則為明神
若太尉陶公侃真人喻公法先生于斯居於斯太尉之
先鄱人而隨母湛氏長於是皆為鄉邦之光與山川相
為悠乆也真人生而聰頴篤孝于親潜心造化思與神
明居富商鉅賈舟楫往來即真人問休咎敏發捷中如
響之應聲莫不懸合郡縣上供之物運輸京師公私懋
遷之貨經渉湖江猝遇風濤之險致禱於真人即拔之
顛沛之中措之安全之地威靈烜赫四方之聞見者無
敢不敬也臨郡以其事白之於省憲轉以上聞制封公為
神功溥惠真人廟額曰中勝洲溥濟廟勅翰林學士承
㫖程鉅夫文其事於石樓臺殿閣棟宇翬飛穹碑雄文
光采煥發蔚為江右偉觀遐邇所共瞻也嵗壬辰悉燬
於兵舉目惟荆榛瓦礫過者莫不䀌傷郡人爰募衆力
建數楹奉真人香火為庶民乞靈之所至大明洪武十
有五年里之耆徳膺衆請典供祠事遂畚瓦礫闢荆榛
重建水府龍君之殿真人之宫致敬之庭暨分祀之祠
以次第成䂓模位置悉復其舊里老父嘖嘖稱嘆咸曰
新廟翼翼雖神靈所致興造嵗月不可泯也宜勒之貞
珉以彰神之丕績乃相率徴為之文余惟望于山川徧
於羣神有虞猶然宜厯代敬共神明也稽之於禮凡為
民禦災捍患必崇祀以報北暨河淮南連荆益吳檣楚
柂咸宥庇燾而神霄督府晏公代天宣化靈應昭著又
真人之髙第弟子也崇徳報功咸載祀典嚴廟貌于所
生之鄉俾人知水木本源之意宜也真人生于宋開禧
甲子三月至元景定壬戌二月端坐而化子仲昭有道
術人信嚮之真人孫曰權曰衡咸克世其家洪武七年
朝廷聞神之靈跡遣使致祭恩寵隆厚與廟俱新吁盛
矣銘曰大江之西兮豫章上游仙水孕秀兮中勝之洲
地既靈兮神所都䕶國庇民兮揚天休神依人兮人依
神安厥止兮將奚求民戴神兮為其司命神祐民兮降
福孔遒廟貌再嚴兮祀事修雲風帆檣兮百無憂神之
出入兮龍為輈水不揚波兮安流歸安斯廟兮綏我民
瑤圖同乆兮萬嵗千秋
　　傳
　　　廖節婦傳
婦姓陳氏淦之仁和里人也㓜聰敏嗜書史姆教以五
七言詩輙能成誦所受書過目不忘每讀列女傳慨然
想其為人處父母之側昆弟姊妹之間未嘗有過恪守
女則宗姻亟稱其賢甫及笄擇所宜歸咸曰此賢女也
必得壻之佳者為之配廖氏世姻也家豐而子且才遂
歸之相夫子以順事舅姑以敬動無過舉舅姑歿䘮𦵏
合宜踰數嵗夫以疾終志欲從死勉之者曰撫遺孤以
承宗祀義至重也舍生而不合乎義奚取焉遂弗果服
除有欲奪其志者仰天嘆曰山可移河可塞吾志不可
奪也遂篤訓子期亢而宗嵗時伏臘奉祖禰睦姻族豐
儉適宜曲盡禮意閨門肅穆庭無間言凛然自持皎如
氷雪深可嘉也前史氏曰虞周盛時教明於上俗美於
下婦人女子咸有貞信行春秋戰國守節自誓者昉見
於載籍世教衰而後節義之名立豈不信歟歐陽子大
書斷臂之事以愧長樂老益足傷矣陳氏女之廖氏也
兵燹方寧家業凋墜處乎艱危之中而秉心不渝卓然
有烈丈夫之風視世之以利害為心臨艱而易操者盖
亦可感也已
　　墓誌銘
　　　元故朱公墓誌銘
人才之生於斯世必為邦家之用然國之取士非一途
士之效用非一藝皆可以立功立事黼黻皇猷漢張釋
之司馬相如卜式之儔皆以資入仕其事業照耀簡䇿
使自立得位以行其志固不出三君子下必有可傳於
世者豈止如是而已公諱升字自立姓朱氏世居豐城
之西航川先世以儒起家祖申甫宋太學齋諭父明道
承務郎瑞州路蒙山𣙜銀提舉公生而聰敏甫數嵗從
師學所讀書輙能背誦稍長入郡庠江右儒學李公建
心時為教授一見竒之天厯庚午河淮以南大飢詔募
民入粟拜官有差公首應詔擢南康縣尉盗肅民安監
常徳府税課増於舊擢江州路司獄廣平秦公裕之時
為太守亷能自持待僚屬以嚴而有加禮府中事與公
商議條令合宜秦公甚敬之未幾丁外艱喪𦵏悉從禮
制服闋擢登仕郎監南昌之石馬税地當要衝商賈輻
輳增於舊十倍前之司征者収羨餘悉歸私帑公悉還
之官一毫無所私改監常之宜興税浙最富庶莅事一
如石馬時陞兩淛都轉運使監常司令階從事郎將趣
装之官而潢池之釁起矣公事親孝律已亷處宗族以
和交朋友以信凡承上接下雖不妄與之交而謙恭和
懌亦未甞失色於人延師教子皆名進士若邑李亷行簡
朱倬孟章學官鄒連平仲禮意濃厚乆而彌敬是以階
庭子弟彬彬尚文義方之效彰彰在人耳世家大族足
以為法焉公生於至元二十五年戊子至正十四年甲
午六月二十一日以疾卒得年六十有七娶李氏丁氏
黄氏皆大族長子光孚瑞州路髙安縣丞次徳孚孫男
六人公輅公輔公軾公衡公輦公輗孫女四人長順正
適熊景略次適廖禎次適漆固次順柔適熊齒曾孫男
十四人桂孫𤣥生以常正常熈孫璧孫申生富生鍾孫
惠生澄孫菊生權孫祖保曽孫女九人嵗甲辰二月十
三日卜兆於南岸之原銘曰生長昇平游宦昇平福祿
攸同夀考且寧生為良吏歿為良臣社未見屋蔚為全
人噫公之位未及顯才未及施周旋郡邑筦庫之餘已
知其有猷有為髙風令聞固將傳之永世而綿綿福澤
尚霑溉乎來裔也前奉訓大夫行御史臺監察御史胡
行簡撰
　　行狀
　　　水谿鎮廵檢趙公行狀
公諱嗣椿字思齊故宋安僖王之裔世居開封府之浚
儀逺祖某宦遊江西遂居豐城再遷臨江之清江鎮髙
祖望之朝列大夫刑部尚書兼江西提刑觀察節度使
封浚儀公娶魏氏封浚儀郡夫人曾祖鈁夫十二齋諭
早世娶何氏守節自誓宋旌表其門封貞節宗婦夫人
奉勅𦵏於本鎮龍溪之原祖時彦授儒林郎修文館學
士代祀南岳號秋碧先生娶王氏封宜人父若原授承
直郎淮西道營田司提舉性慕善好施與集賢院號清
隱先生娶皮氏公㓜失怙恃卓然有立志敏於為學辛
勤起家内睦族婣外交朋友咸中禮節其居家以延師
訓子為務處乎鄉里恒勸其以和順為先為人解紛排
難人咸服其公心海宇熈洽當道貴人交為之薦初授
湖廣水谿鎮廵檢秩滿還家不樂仕進遂遨遊於江湖
間以適已志壬辰嵗鄉民弄兵家業析蕩遂徙居南昌
上柴巷甲午嵗十月朔以疾終於正寢公生於元貞丙
寅得年五十九娶胡氏子男三人長古訓娶聶氏張氏
次男㓜男皆歿於兵亂之間孫男四人長驥徳次晏弟
次晏孫㓜愚孫惟公故國世臣之家前翰林子昂趙公
皆族序也值文恬武嬉之際使攄其素藴周旋祼將之
列何官不可為乃小試徼廵翩然歸隱放浪江湖間無
所齟齬於世所謂在彼無惡在此無射者庶乎近之矣
潢池弄兵賫志以歿悲夫兒為王臣從事藩閫親存祿
弗及養親歿斂勿及視𦵏不克備禮則重可悲已僕與
古訓有通家之好因次第其事以乞銘於當世立言君
子尚矜其志而文之當不忘顯揚之盛徳也
　
　
　
　
　
　
　樗隠集巻六
