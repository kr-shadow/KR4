#+TITLE: 自堂存藁-宋-陳杰
#+DATE: 2018-05-12 10:19:43
#+SOURCE: github.com/kanripo/KR4d0413 master 8d78fc38                
欽定四庫全書　　　　　集部四
　提要
　　自堂存藁四巻　　　　别集類三(宋/)
　　　　臣等謹案自堂存藁四巻宋陳杰撰厲鶚宋
　　　　詩紀事載杰字夀父分寧人淳祐十年進士
　　　　制置司屬官有自堂存藁然鶚僅録其題梅
　　　　壇毛慶甫雲悦樓詩一首云出梅仙事實則
　　　　實未見其集故所載爵里亦不能具其始末
　　　　今從永樂大典裒輯遺篇尚得四巻以其詩
　　　　語考之四言古詩中春日江永諸篇自註曰
　　　　端平以來是當理宗之初已能吟咏其年當
　　　　在二十左右下距帝㬎徳祐乙亥凡四十二
　　　　年則宋亡時已近六旬閒艤記之末署延祐
　　　　二年七月是嵗乙卯上距宋亡又四十年則
　　　　杰年已在百嵗外不應如是之夀考時代似
　　　　不相及又閒艤記末稱使其子樵書而刻之
　　　　元鹿皮子陳樵實婺州東陽人里籍亦不相
　　　　符是記殆陳樵之父所作永樂大典誤題杰
　　　　名歟然觀集中重過西湖感事諸篇則為宋
　　　　之遺老入元尚在固可無疑也集中有和大
　　　　閫芍藥讌詩作於淮南又有宣檄隨府詩稱
　　　　泝楚三千里離淮第一程則先官淮幕後官
　　　　楚幕與厲鶚所稱制置司属官語合又有與
　　　　節東歸和同幕送行詩稱冝黜而陞愧在中
　　　　又有請代詩稱郡小凋殘最乂有乙丑元旦
　　　　夀昌拜表詩則後亦守郡非竟終于幕僚厲
　　　　鶚所載尚為未盡矣其詩雖源出江西而風
　　　　姿峭蒨頗參以石湖劔南格調視宋末江湖
　　　　一𣲖氣含蔬筍者戛然有殊在黄茅白葦之
　　　　中不可不謂之翹楚據其戊辰重過弋陽石
　　　　橋詩註葢與謝枋得相善又讀邸報諸作排
　　　　斥姦諛語皆忠憤而和郭應酉詩自稱扶憊
　　　　効死客自杭來談江上師潰及京師非才誤
　　　　著極為不平云云併附録郭詩而註曰郭後
　　　　赴厓山其志節亦可想見則不徒詩之足傳
　　　　也乾隆四十六年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　自堂存藁巻一　　　　　　宋　陳杰　撰
　　四言詩
　　　春日念本也民爲邦本有土此有民(端平以/來作)
春日悠悠春風載條春酒思柔(春酒用詩字/不取註義)念我農人
種秫在疇
春日遲遲春風載時春服有暉念我蠶女勩于桑疇
翩翩黄鳥載好其羽鮮鮮遊子式歌且舞曽孫萬年敬
我有土
　　　　春日三章二章章五句一章六句
　　　江永初泛大江瞻言禹迹而有無窮之思
江之永兮朝宗于海匪江永兮洛水攸㑹洛書其系兮
曷敢不愛
江之永兮于海朝宗匪江永兮河水攸同河圖其系兮
曷敢不恭
江之永兮我瞻禹迹微江之永兮三正幾息三極其系
兮曷敢不惕
　　　　江水三章章六句
　　　明月思古人也古人不可得見而見其人之天
悠悠明月載盈載缺我酒在室
皎皎月明載缺載盈我酒在庭
白日苦短而夜苦長遲爾不來明月靡常
載脂我車載秣我馬煌煌于征明月在下
　　　　明月四章二章章三句二章章四句
　　五言古詩
　　　元和
元和天子聖玉燭萬方同乾坤一澄霽草木皆春融臣
度再稽首臣愬三鞠躬一雪洗蔡州敢有貪天功
　　　清坐
晨興絶無思清坐還復佳夜氣不啻存俗氛殊未來居
然類禪定正爾悟心齋明發謝西爽故山先夢回
　　　送别
曉色澹長路微霜乍霑巾彗妖如撒沙下覆秋江濆送
君萬里船黯然及兹晨豈無陽關疊亦有酒盈樽憂端
塞宇宙壯懷浩風雲丈夫矚千載薄細安足陳欲語重
回首天髙水無津
　　七言古詩
　　　書徐經坂先誌(誌云生氣血澤就澌趨/盡精神魂魄即夜循天)
青霞餘絢皆成章虎變龍匿超故常異時欣然讀竒崛
觸眼慘淡令人傷矢心爲詞血爲筆沈恨欲訴天茫茫
波瀾收巻見至性星斗隠翳回幽光提將片石寄𡨕寞
意與萬古生凄凉山靈䕶持夜半泣悲風著木春無芳
伯庸罔極白日短龍舒歸夢青山長萬鍾不觧羊棗痛
一死儻補南陔亡載之實錄非虚譽斯文知心地下郎
檀弓孝經不浪許椽筆足徵老玉堂(趙庸齋作/墓碑云然)
　　　曩從玉泉道人見夀亭侯印大可方二寸併觧
　　　池龍骨一枚云侯所下討者今從𤣥潭道人見
　　　旌陽令劒長不過五六寸云令留以鎮水妖者
　　　皆微物逺不可考道人請予賦劒因併及印以
　　　起興焉
玉泉寺中三鈕銅十年觧池討業龍當時何不佐取流
馬出火德重開兩都日𤣥潭觀中半圭鐡千年龍沙擬
蛟孽當時何不喚取泉阿歸汛灑河洛風雷飛白衣揺
艣天難料雞犬雲中帝親召漢陵無樹兮晉國成丘待
侯不來兮仙又竟去而莫留徒使我百世而下生閒愁
荆州㸔印心尚烈洪州㸔劒頭如雪
　　　和山長胡端逸辭歸
漢濵人物誰耆舊湖上古松吾老友入郭人民半是非
升堂絲竹真烏有煩君楚舞吾楚歌街頭小兒笑阿婆
明年湖水還綠波携詩來看田田荷
　　　讀史
口體乃累人寒餓事亦細擁篲何爲者妨我雪中睡先
生死非令尹辱彼四百家無罪哭粟三鍾薪十束天留
先生雪楚獄
　　　望廬山
去年山中行未了廬山意今年江上望始盡廬山勢只
道山中行未識廬山面那知江上望已失廬山願人生
出處前料難向來忩下有此山一行作吏事便廢十年
讀書早已悔五老招人笑舉頭三老催船不自由柔艣
一聲天似水無情飛起兩沙鷗
　　　贈蔡俊民挾雷法兼眼科北行
乖龍捲雨焦土山妖蟆蝕晴長夜漫安得霹靂鞭龍起
取光還天磔蟆死寥落風霆道術空坐看短世入盲聾
南人巫醫尚方滿一試兩長君恨晩
　　　陳梅境恩科晩遇由廣而江帥幕留司索賦
昔年鋤梅嶺頭月今年看梅江路雪月還在江雪在嶺
兩處開花一般境道人兩眼氷霜寒道人一襟湖海寛
夢回紙帳北忩曉眼前肯作南枝看月夜雪天花一色
未怕孤山分破得
　　　蘇東坡西山詩前後和者五十餘篇暇日登覽
　　　愴然有感於元祐紹聖之事僭亦用韻
檻外春江如醱醅檻前松株逐畨(去/聲)栽西門安得陶氏
柳西嶺併無坡老梅惟餘荒磎入煙霧曽載轍迹行崔
嵬窪樽其多一巻石清風千丈嚴瀬臺人間此事固不
朽山髙唐業澌成埃干戈五季亂離瘼帝命封之白雲
堆餘三百年付遷客眼底盆盎得古罍每登勝絶不忍
去徃徃拂枕眠其隈毁書㓕跡坐再閏枝笻雙屐印蘚
苔無端玉堂牽清夢九虎乍放天門開武昌舊令偶同
直得句一粲金蓮摧(公詩坐看銀/燭髙花摧)那知白頭不同趨首
倡紹述蚊成雷凭髙爲弔千古恨魂兮可招儻一來併
持公案徵漫叟立盡落日山靈哀
　　　淮南看雪歌
出門看雪一萬里閉門讀書一萬年讀書只讀三皇後
看雪還看太始前洪濛以還初紀異鍊石補天灰滲地
人蟲森然盗元氣介鱗日深蹄跡多閫抉垠開奈若何
千山忽絶萬逕㓕宇宙鶻崘無璺裂夜燈太極强披圖
清曉長淮初見雪丁寧莫遣風日分暫時大地皆瑶琨
我爾一醉瓊花樽明朝山河各異色獨在書生頭上白
　　　武岡向權叔家有陳魏祠堂合祀簡齋鶴山惟
　　　兩公世異事殊實難牽合諸公既極推引復徵
　　　予言
簡齋以詩冠兩都鶴山以文擅江東茲溪僻在萬山底
遼絶安能來兩公或撞天關忤九虎或走窮海隨六龍
畏途迂車一笑粲逺謫信杖雙音跫誰其主者林下叟
(句指陳/簡齋)又誰嗣之大雅翁(句指魏/鶴翁)詩題田家足渾樸(見/陳)
(詩/)帖送石刻何舂容(魏送/學記)百年向氏兩竒遇千載江山
真發矇到今窻户有佳色尚想林壑生清風恭惟人物
一代幾伊洛既竭岷峨空艱虞各行天下半名數况復
參樞崇髙吟大冊照寰宇如此過化良亦匆泥上指爪
東西鴻精神如水行地中偶然流落亦安計牽合推引
驚盲聾二公德業吾豈敢淺陋最識詩文工平生此兩
大家數秤較力量能無同創聞合祀適有契一瓣聊借
歌詞通
　　　重過西湖感事
衣如飛鶉馬如狗二尺錦囊香宇宙車如流水馬如龍
濯龍橋邊吹斷蓬諸公南渡亦不惡百年西湖最行樂
師王園地號山莊戚畹洞天標水樂銅鋪珠箔錦爲茵
玉簫金管歌遏雲曲江三月勢絶倫此占四時長作春
歲月無情留不住園上送官洞更主當時一聚冶遊塵
雨打風飄去安所三間古屋餘老梅千年放鶴暮歸來
　　　夀康堂爲呉氏題
人莫不欲夀文子之祈省非矯人莫不欲康文公之步
省非狂震風不貸蝸牛廬堂中老人方晏如笑我閉門
生白鬚安得八荒開夀域却隨童子詠康衢
　　　維揚之役浩堂撥賜鉅舟願易小者
美哉不濟如此水巨川有楫春萬里空貽魏瓠拙用大
誰謂河廣航一葦
　　　御風行送武夷道人謝疊山
武夷山中有伏龍鬛捲雲雨深重重化爲白鬚一老翁
疾雷破山六丁取置衛銅鐶森守虎云是健將雨下土
老翁一笑百不能山中所讀皆僊經吾亦泠然御風行
洪崖道上逢老友手舉無何指翁口翁已辟榖安事酒
青牛紫氣關河咫大鵬風斯九萬里回首蓬萊淺清水
　　　權貴人
權貴人多怒嗔頥指所向四海奔小忤其意中如焚髪
上指冠兩目瞋投袂而起劒及門當時使氣亷將軍君
視孰與秦王尊氣力到頭同一盡牧兒持炬上丘墳
　　　書孫州判澹翁再擒寇事蹟
古豐恠事未前聞誰遣盗起紛如雲民無掩骭盗乗馬
民無寸鐵盗鑄冶英英别乗紫髯風萬甲兵藏學古胷
前年借才從柏府今年駕車就熟路直指賊巢冞入阻
談笑雙收卞莊虎十年養癰破一朝溪山深處復漁樵
由來禁暴非智力亷爲先聲義爲的蒼生何時蘇息在
安得邦伯皆結輩
　　　和張岳州雪夜彈琴
凍雲留雪消較遲乾風颼颼時一吹原野慘淡看不宜
饑烏愁絶噤寒鴟飽死帳下羊羔兒㶚橋寂厯久無詩
誰歟凝香清夢回玉山半側瘦藤支意行髣髴鶴氅披
畫堂五丈閒朱旗胡床冷月浸元規膝上素絃呵手揮
木聲正與絲聲比避君三舍高漸離忽然曲終雪滿衣
洞庭水湧魚龍知急麾頹魄鞭傾曦吾聲豈與肅殺期
不然持此將安之折膠無續指無醫我亦從君妄聽奚
雪中作操終何爲古有履霜思伯竒
　　　王儀仲名其讀書之所曰松林願印一言
昔人讀書松竹林今之書林乃無竹有松無竹何不可
松亦元同借鄰燭十年人事桑田變隔舍丁丁斧斤蹙
歸來牕下一燈青夜半林空山鬼哭乃知藝木印歲寒
不似閉門繙故牘客來若問子孫枝窻間正有聲吾伊
　　　尤物
隋珠和璧碎一斧尤物在鎔堪萬古王陽巾㡚捲握多
顧家之穴董家塢天生五材貴民用饑不可糜寒不縷
願天一拔好愛本與世潛消禍亂祖神竒淮南化爲寳
談笑蕭齊價同土盡收地力作隂産剰長桒麻富禾黍
貨無難得平斗量行或不齎扣門與遼東獻豕易厭欲
崑山抵鵲誰爭所建德老死不徃來蠻觸長辭血流杵
　　　送彭萊山談星
潁川賢人聚無聚德行何禆理亂數呉中髙士死不死
少微何與興亡事古來觀星觀用星閒劇災祥一羽輕
渾儀圖上無人㑹兩曜五行四餘外有福星力關世大
一夕煩君十起看光芒看取十分端百千萬億蒼生命
由來都在上頭安
　　　題㸃易窻道人蘇門遺嘯
書來草木吾臭味詩有膽氣非黄冠清溪研露一隻鶴
蘇門嘯空千仞鸞愁連青燐引觴醉憤入白虹提劒看
誰識道人心最苦半壇霜月夜漫漫
　　　猛虎行
北平山頭羽穿石將軍醉眼横夜色髙堂白晝坐耽耽
想見負嵎俱辟易銅鐶鎖深雙古槐霍地嘯舞含風雷
三生得非故人積變化爲我騰空來目光射庭威百步
童奴近前初不怒再三未敢尺箠麾生綃張羅紅打圍
頭如可編鬚可捋約莫留皮是渾脫世上丹青得許神
向來葉公龍乃真笑渠檻中直揺尾不動齒牙猶咀爾
乾坤意氣空崢嶸饑䑕倒齧雲母屏論功有不如狸狌
人間猛者何暇像韓公歌行最知狀
　　　客談矩山大資近事近詩及新相麻云欲浮海
　　　以安歸走筆附訊
客有云自矩山來急欲問公起虛左能言近履殊快活
更誦新篇極精妥奚奴添箇富錦囊樊子遣餘疏藥裹
田租不及胡椒斛夀數行多念珠顆江濤惱殺浮海翁
野水白鷗閒似我
　　　南山青
天公研黛朝染山天女戲手雙娥彎挼絲試青墜人間
年時春山未著色十萬野條先弄碧天公一笑不汝爭
白華吹盡秋風生膚寸長含八分雨南山與天青萬古
　　　羅夀可再如舊都作歸來窻以爲親恱勸之歸
　　　者皆是予特下轉語焉
玉門關冷風低草浪泊水西看飛鳥柴桑松菊坐來荒
杜曲桑麻隨分有封侯作夢嗟晩歲吟詩無功成白首
驀波一葉故都懷短世閒身髪方黝未省匡山幾巻書
能勝平樂千金酒白雲舍下綺疏新行止隨時總悦親
君家所有吾猶贈已負東洋北海身
　　　林告院伯文送菊大如葢予謂惟黄繖兩字可
　　　極形容遂賦
碧玉琢幹如拇大黄金縷花三萬箇下如弗勝上如幬
疾風過前不少撓園丁結束無餘枝詩翁打量四十圍
放渠疎㪚得自性十本奚啻專百畦人間籬落殊短淺
曷不歸來上林苑兩螭侍臣慣在眼朝旭亭亭照黄繖
厥封黒土大斗盛階南尺五喘兩黥避堂以舍虛左迎
畫梁素壁生晶熒百匝環之三太息生物何私培植力
輪囷正色根極香桃李爭春笑人寂三葩五蘂好事家
問渠曽識如許花相逢白眼花無恙千載無人識元亮
　　　題王書史百鴈圖
黄蘆落木寒颼飀平沙占斷江天秋嗸嗸累百來未休
宛頸相樂飛相求其中各有稻粱謀落旄海上霜滿裘
不肯爲渠作書郵南去雲峯有盡頭北歸矰弋正多憂
冥鴻髙哉獨無儔祁連將軍生暮愁
　　　題寄傲軒
富貴驕人擁廬兒寒士不遜原壤夷傲稱凶德無適宜
長者寄爾渠得知使襪聊爲廷尉重命履乃有帝師用
苟非其人千仞鳯鸚鵡洲前弔月明歸來痛飲師劉伶
　　　淮南聽雨歌
前簷看雨如銀竹後簷聽雨如㵼瀑九衢對面起波濤
昨日黄埃一丈髙書生生無快意事天公覆手爲辦此
邂逅一愜吾已多千家萬家豐年歌三更不寐凉如水
清愁宛轉秋風起壯士天河更洗兵皇威海岱一時清
幅巾歸去江南好長卧東臯聽雨聲
　　　金谷客
脫舊著新金谷客力能除蛟并白額家養飛飛角傅翼
天下風塵兒亦得髙才疾足長歎息御卿無權挽無力
可人可人與游辟出門實繁九千跖
　　　雪禁體
南風導前北風續仁氣潛隨殺機伏初疑慘淡八表昏
忽變光明大千足上天之載德如毛帝力不知封比屋
垢汙過眼俱衣被枯朽何心亦膏沐調治竹君折節下
表顯梅兄受命獨於至嚴凝見温厚有大包容分類族
是空非空色非色在坑滿坑谷滿谷鋪張元化有許竒
收歛神功又何速欲搜好句極形容回首千章成淺俗
夜深獸紅妓打圍雪消雪落何用知
　　　讀蘇武傳
伸脚踏沙磧開口喫漢天見天不見雪况辨雪與氊環
觀不敢殺謂是不死仙漢庭方求不死訣方士取露和
玉屑何如老臣氊夾雪
　　　昭君怨
玉筯暈深宫領巾金槽夜琤出寒新風沙隴上歲揺碧
一掬猶殘長樂春六竒計醜書來慢曽是控弦三十萬
沼仇無術遣娥眉此日天驕更須豢黄鵠傳歌天爲悲
邊笳按拍鵲南飛琵琶逺恨無人省灼面東家曉粧影
欽定四庫全書
　自堂存藁巻二　　　　　　宋　陳杰　撰
　　五言律詩
　　　乙丑元日夀昌拜表
盛服黎明起瞻天咫尺東舒遲寅出日清淑艮來風隂
盡恰亭午景長疑再中初元調玉燭勉勉聖神功
　　　天基節特晴
東風特地竒閣雨放朝曦厯數歸仁夀乾坤表誕彌願
敷皇極福重立太平基忠愛無疎賤新年第一詩
　　　夀昌元夕建醮
鑪穟無風直燈蓮有月嬌我常占樂歲人自看元宵印
信烽烟息光輝玉燭調平生笑徼福今夕爲民徼
　　　蘇湖道間
風物瞻天咫林塘占地幽夾牆樓䕃術跨岸屋藏舟湖
近家皆給田腴歲再秋幸生無事日更𨽻浙西州
　　　送北張教授赴廣闕
逺戍不辭難書生本色官炎埃五嶺熱夜雨一氊寒鄉
信無鴻到梅花當雪看風雲忽諧偶擊海起鵬摶
　　　大享先𤣥酒
大享先𤣥酒嘉賔貴食蒿不無籩豆實正有澗溪毛歲
未登三鬴家安取百牢充庭君試數一　一是民膏
　　　寄黄思梅就别祖德
間濶長回首伻來忽嗣音故人今有子吾味數論心歲
晏懷甘㫖年衰毖枕衾殷勤各彊健春在北枝深
　　　冶城清談
西周固羸國東轍幾孱王信有親親弱終無善善亡精
詳隋五教疎畧漢三章始悟清談相嘉言味最長
　　　題濓溪畫像
睟盎真元㑹揚休沕穆宣定非三代下自得六經先翠
草紅蓮地光風霽月天幾神千載悟紙上更須圏
　　　題思婦
碧天無過鴈芳草静遊人深院緑雲曉滿階紅雨春釵
鸞慵照影簫鳯暗棲塵鄰女焉知事終朝學美矉
　　　大閫撥醅于園亭坐上文武各半恰西師㨗至
　　　用同官韻
花氣深迷院湖光曲抱城淺春烽火暇細雨笑談清舁
瓮看浮蟻飛書報斬鯨漁陽廻席處半著魯諸生
　　　請代
郡小凋殘最兵餘旱疫仍不能無獄訟但見可哀矜卿
自别利器吾猶治亂繩新林有孶尾珍重莫呼鷹
　　　江亭秋思
江濶初寒雨天髙欲委秋輕隂明逺巘晩色澹平疇桂
樹幽人屋蘆花釣叟舟人生足清事長遣意悠悠
　　　江亭小憩
逺樹依山瘦空江抱郭斜水雲涵鴈影晴雪落梅花(雲/指)
(鴈雪/指梅)經歲長爲客方春最憶家又持五字律草草答年
華
　　　荆州雪
荆州寒氣盛一尺雪花圍賞覺心猶在餐憐齒寖非蔡
功裴度入剡興子猷歸豈不俱竒事微醺訊玉妃
　　　宣檄隨府初程得風
泝楚三千里離淮第一程海潮隨意送江月打頭迎西
事端無恙東風故有情篙師渾未觧掛席亦歡聲
　　　重宿城頭驛
天地秋聲早山河夜色深市荒餘冷銼村逈落孤砧紙
帳三生夢蒲團萬古心漫漫獨無旦微步數看參
　　　斗牛山登髙(辛酉/)
佳節一消憂携壺上斗牛乾坤有今日江漢自東流亂
後不多菊看來無限秋憑髙未能已更爲夕陽留
　　　山村
喬木藏村古枯藤取逕微落紅隨蠟屐空翠近荷衣抱
甕雲間出吹簫月下歸桃源吾酷慕何必此間非
　　　景陵湖中宿人村
孤撑出叢葦小泊得疎林兩岸桑麻地一川楊柳隂鷺
拳沙磧逺人語竹籬深惟有波間月照予行役心
　　　冬至攝獻于郊
夙駕恭深詔圓壇儼博臨獻班公位亞冊捧帝書欽星
象開明耀神靈畢顧歆極知祈永命猶願戒難諶
　　　出郊
飛葢籠晴晝行厨帳逺林柳塘風度絮花逕日移隂翠
袖穿紅逈清歌繞緑深獨將衰晩意危坐數雲岑
　　　和葉宋英
風葉静千林歸根深復深江山皆本色天地見初心苓
少和氷斸梅殘帶雪吟人間正彫落春在二陽臨
　　　東湖夜坐松間
夜深仍露坐湖曲小迷藏松月半身影藕花三面香雖
忘入城府終擬卜林塘何日清逋賊妖星漸不芒
　　　送朱靖州(令姪/帥屬)
渠水咨良牧金臺輟上賔山川今後户蠻獠亦吾人保
障一方寄袴襦千里春西師足家問吉語寄郵頻
　　　餞西北流寓士舟赴南省
天馬從西極雲鵬起北溟黍離懷故國風景過新亭文
物衣冠㑹山河廟社靈獨無中上策一聳漢臣聽(用漢/書廷)
(臣無出/其右)
　　　冬晴散步
入夜朔風烈出門黄葉深霜曦開暢月雪蘤動陽林冬
暖兒童色時和父老心百年吾此日乗健數經尋
　　　初出大江移泊别浦
水宿乍移浦客程初望鄉江涵鷗夢濶天入鴈愁長漢
月闗山白淮雲草樹蒼東遊何限意搔首聽鳴榔
　　　歸夢
人事擾多智天機行不言庭榴華就實梁燕子生孫西
嶺千家月南湖百丈渾晩風吹䆉稏歸夢繞江村
　　　孔明
千載生諸葛餘才了十丕百年巴蜀佐三代渭濵師禮
樂無興日乾坤有閏時空留文字在不愧説兼伊
　　　仲宣樓
地大中原接天低七澤浮山川元用武離亂一登樓平
逺難爲畫髙寒易得秋無言雙野鶩相對抱清愁
　　　曉登呉山二首
海水朝天白宫雲捧日紅衣冠四方極正朔九夷通箭
定天山北旗迎太乙東側聞南渡意暫與去邠同
漢鼎猶分二梁甌未闕全宸居本無外王業偶成偏藝
祖肇千祀嫡孫方四傳㑹將新雨露遍灑舊山川
　　　郊行小憩
嵐氣深籠屋機聲細出林落花流水逕芳草短牆隂啼
鳥招人處斜陽過客心明朝坐曹去拄頰盼遥岑
　　　送安常簿
怪來留滯久世尚識斯人雨露元深厚龍蛇互屈伸定
無綿蕞習富有治安陳華要方從始青雲自立身
　　　天人
天上分明暗人間浪喜嗔及魚殃本妄得馬福非真酒
薄還圍趙渠成適利秦聖賢惟任道兩不繫天人
　　　寓舍瓊花一株盛開
疑是瑶林種分從后土家暫來爲地主相伴住天涯勝
日更携酒明年誰看花此生均一寄杜曲有桑麻
　　　送程楚翁歸歙用其韻
木落見江空星回屬紀窮畏途兵雜盗急景雪兼風問
學嗟遊子論交愧老翁歸來富千古此理此心同
　　　酬西山龔學諭
畏人兼憚暑息影正逃空忽訝衣冠古還欣臭味同帶
來西嶺雪睡起北窻風雙璧無嘉報懷斤愧郢工
　　　追哭泉谷徐侍郎墓
更化公初召將行我賦詩呼兒同肅客謂子亦憂時不
盡相於意而無再見期些章慙拱木亦復歎吾衰
　　　爲農
去國已爲農憂時但願豐目光牛背上世事草廬中絶
異炰羔惲聊如藝黍通新來詩亦變稍稍近豳風
　　　和後林寄以夢中不知天盡頭之韻
老子卧林丘憂時雪滿頭詩筒自江社句律到䕫州把
菊青山晚看雲白日流至人安有夢八極偶神遊
　　　出關和雷侍郎送行無魔不成佛觀過始知仁
　　　之句
事來思爛熟罪去得深循天壤嗟微義風霜本至仁十
年江社夢一道雪梅春回首無他囑當言莫愛身
　　　和陳别魁元吉
窮有詩劘壘愁無酒盪城艱虞開口笑邂逅倒衣迎朔
雪殘榆柳東風拂燕鶯一樽何日醁重論不嫌精
　　　懋勲挽辭
即墨當交困金城請自行劒方及蒲外星遽隕中營遺
恨羊碑淚忠魂晉柩聲成謀授宿將穏爲了殘枰(此謂/夏節)
(使/)
　　　理考挽詞
藝祖的孫傳仁皇享國年思文重揭日皇武再中天多
難扶三正彌留痛八埏乾坤理最大髙益帝王前
　　　黄茶陵死㓂呉荆溪作碑祭文云斥彼懦夫提
　　　此英魄為賦詩以挽之
十年三令尹王事厄還期只為生人重非貪死節竒冷
雲回鴈處妖雨泣鵑時提得英魂在邦侯一片碑(妖雨/助逆)
(亦碑/中語)
　　　太上務德
太上務爲德後來紛立言誰非託鄒魯寧復得羲軒吾
愛黄叔度人稱李伸元典刑如可作庶用約文煩
　　　春晝睡起
柳影年華度鶯聲午夢回空床静看易滿席澹凝埃隱
几野花落閉門山雨來無人見愁緒歡伯一樽開
　　　探梅
要識梅孤絶花於未葉時玲瓏寒玉片㸃綴古銅枝初
雪落旄節始刪無傳詩東風一吹緑萬卉更能竒
　　　贈孫仙軰
株峰紫翠邊仙巳住三年手有屠龍技腰無跨鶴錢地
圖蔵尚秘山屐著多穿笑指青囊道人家要福田
　　　和蕭太秀中秋月言内事
每畨昏見甲茲夕兊中天金水光初滿山河影正全娥
曽分大藥兔敢笑華顛還見乗槎使重來犯斗年
　　　客來
院静塵囂隔閒㸔砌長苔新晴農乍急舊雨客能來適
報提壺勸還驚布榖催窮居有先務一笑且持杯
　　　送客
信屐倦仍還詩生暮靄間塘蒲身共晩野鶴意俱閒送
客度流水見雲歸别山一聲長嘯逺吾亦掩柴關
　　　挽洛陽李教授䘮北歸(時就養/于南)
華閥晁科峻寒氈洛學開燕山庭五桂晉國手三槐風
幕南烹飬塗車北首哀讀書終不憾九秩過江來
　　　醉鄉
酒亦有何好離人而趣天乾坤撥醅瓮世界拍浮船魯
趙移兵隙淮澠互覇權醉鄉知許事蜾蠃過吾前
　　　挽念齋陳郎中
少學真華國郎潛劣晚逢幾看新貴駛獨抱古文終夢
事一丘盡遺編千載公空餘細論恨裳錦玉樓東
　　　挽雲屋徐侍郎
回首前臺諫寒心事阽危著髙棋敗後力盡厦顛時國
論家無藁民庸路有碑絮觴成阻絶灑淚對傾曦
　　　登鍾山憩定林
禾黍古離宫荒畦屈曲通語音京洛近王氣海潮東山
色餘蕭寺松聲尚晉風興亡不可詰太息定林翁
　　　夜發呉城渡
秋風江上生秋月渡頭明人地籟俱寂水天心共清一
雙斜閣艣二百順流程已泊還佳寐城頭劣四更
　　　熊校尉挾名畫來淮得官辭歸
同是飲玻人均為騎鶴身我無錢使鬼君有畫通神客
夢黄粱熟邊愁白髪新歸帆過鷗社爲拂釣蓑塵
　　　訊給事徐尚書自除知制誥歸
書生稽古力詞苑久虚名(知制誥/久不除)聊逺(去/聲)三台逼非貪
一佛榮乃身自本末(吾立身自有本末就使與孫/劉不平不過不作三公耳)豈果
有虧成不盡明時報歸來頌太平
　　　宿東林寺
逺公招隱處宿我上方雲夜永地祗出谷虚天籟聞挑
燈過鴈盡得句曉牕分不寐關何事幽棲意自欣
　　　江頭閒行送去客
正有尋梅約今朝此見梅小停剡溪棹更盡渭城杯人
物良堪惜山川㑹復來前村風雪夜歸意莫生埃
　　　揚子橋送客浮湘
客裏還分袂樽前小繫舟笛聲揚子曉帆色洞庭秋萬
里身爲本中年别作愁乾坤多事在何日各林丘
　　　挽李司諌
論建關時大幾微犯怨深功名歸厚福歲月老初心自
以無前劒那知不鼓琴空留忠憤在斜月暮雲隂
　　　呉真州屢交詩而不及見告去送别
論心曽未面惜别重相於此復失交臂何當逢下車倚
風三弄笛搔首十年書吟巻歌壺暇春江足鯉魚
　　　清明日新霽
昨夜風雨聲今朝鳥哢晴光隂殊變態天地本清明世
事觀新火年華怯冷餳棠梨溪上冢諸老得無情
　　　出郭晩回
昧谷含凉景環涂進晩程角聲呼月出鞭影御風行雲
樹故多思暗泉偏有情臨關不得下回首愧塵纓
　　　還家父老見迓境上
出塞功名薄還家父老憐尚遲一飯報又愧五漿先手
本平分社詩堪助種田從今數來徃東陌與西阡
　　　郊行遇鄉人
亂後江濵路跫然客裏聲依稀認維梓邂逅共班荆邑
里今安否親交半死生松楸十年淚和酒對君傾
　　　年華
年華機事息世故妄心空一笑播糠眯多生聞蟻聰體
中癡㸃半酒外醉醒同天運端如此聊師五柳翁
　　　移居戍將衙
細柳連營地髙風昨夜秋叟兵擐甲歎中婦寄衣愁白
骨閨猶夢黄丁籍已收江南窮巷士抵掌説封侯
　　　過衢阻潦宿民家
暮程聞潦漲投宿取村斜凉借何方雨香來隔浦花翁
分區種粒婦進圃抽芽官驛應無此通宵夢亦佳
　　　富州花朝用諸老韻(時雪/作)
鄭重傳河尹殷勤舍葢公今安禆議政昔已坐談空鄉
飲干戈後花朝雨雪中明當移棹去啼鳥緑怱怱
　　　送陳知録赴班改秩
相看同味少又送可人行曉日朝天斾春江下水程方
將有民社何患不公卿還憶南樓夜論心霜月明
　　　挽劉實齋尚書
玉節江湖晩油幢嶺海春一朝晉遺老千古漢名臣清
白冰壺操尊光紫府身全歸公不憾愁絶奠芻人
　　　贈髙眼相士
遍閱穹華了還來寂寞濵山林枉髙眼宇宙著低人關
月吟魂冷呉霜鬢影新相逢欲開説笑指臘醅醇
　　　送七姪遊學
迅甚風鵬翮蕭然野鶴深一經教子舊萬里出門新天
下師傳道方來友輔仁異時吾悔殺虚負客中春
欽定四庫全書
　自堂存藁巻三　　　　　　宋　陳杰　撰
　　七言律詩
　　　元旦南郊慶成
熈朝政化謹三元有事郊南典禮全嗣聖萬年初見帝
小臣十起夜瞻天想囬玉輅紅雲曉更揭金雞暖雨前
但願慶成天下福賦詩豈必從甘泉
　　　天基節特晴
王春又數五堯蓂先自春來半月贏天上聖功調玉燭
雲間暖律㵼莖英蒼生正賴吾君福每嵗長占此日晴
三祝莫嫌言語朴時和年熟早休兵
　　　人日立春極寒
綵鞭㸃雨斧如雷頭上頑雲打不開冬序方隨人日盡
春愁却載土牛來幾多漕運留氷解何限耕桑要暖囬
惟有上林花自早天公羯鼓更頻催
　　　臘月中旬立春快雪遄晴
夜光吟屋炯無眠曉色梅簷重粲然芒端殘臘洗晴雪
花底好春囬隔年田疇膏脉占時早禽鳥和聲得氣先
多少趨生寰宇望紫皇更斡大鈞旋
　　　除日始雪遄霽
去年冬孟朔朝雪今嵗臘三十日來釀久直疑包地盡
飛狂忽作舞風囬盈虚有數天已定氣候不齊人得猜
流轉春光又明發一樽且送息如雷
　　　過小孤順風縱帆瞬息數百里
順水風吹順水船全家水上作飛仙猶疑五老瞠居後
不覺九華參在前蕭颯自憐雙鬢髮應酬不暇許山川
腐儒易動還多事三老齁齁倚柁眠
　　　獅子寨小港軃風
驚濤拍岸臨無地逺壑藏舟别有天風舉酒旗黄㡌舞
雨抛魚網緑蓑眠機心起滅浮漚外世事昏明返照邊
安得杖拏相印可碧蘆深處小延縁
　　　閫下忽動歸興
無端佩玉更長裾銜袖人疑表餌疏塞路連雲痡僕馬
轅門似海嘆車魚那無定逺封侯相正有南涯種樹書
久客土思吾亦動明朝滿意聽驪駒
　　　舊愛靈溪渡風物之美歸途由浙而江即目成
　　　詠
黄竹弄口雨初晴靈溪渡頭水漸生兩岸桑麻人著本
一川鷗鷺我同盟風環揺日浣紗影雲杵打波舂稻聲
少日經行渾草草暮年歸路不勝情
　　　嵗晏大風
羌管横吹萬㸃梅漢葭㣲透半銖灰從知急景彫年駛
更著驚飈截道催掠野已空征鳥厲呌雲欲曙澤鴻哀
布衾小作須㬰忍多少無眠待暖囬
　　　三朝書窻
爆聲喚醒鼻中雷宿溜初停曉色開雲落小須新日上
雪消剰放好春囬老人自寫題門帖穉子先嘗得嵗杯
明暖一窻聊引筆東風折盡膽瓶梅
　　　得菊花絶黄
誰與廩秋料(料平/聲)理悲木樨香冷未梅時直疑天上金
莖露全付籬間黄菊枝佳色足陪陶令醉落英還慰屈
原飢東風試問千紅紫曽有西風此段竒
　　　歸舟發南浦
舊遊觸景不無情已辦牽江復小停好在夕陽紅葉樹
依然新月白沙汀舟囬剡曲潮空落笛起山陽酒乍醒
當日摻袪談底事獨揮老淚下旗亭
　　　送淮漕洪監移節江東暫四天目
冷雲初鴈水明霞遥見星躔動漢槎咫尺江淮分表裏
一畨禮樂又光華水通建業寧迂道天近城南且過家
忙處得閒應更好故園秋色上黄花
　　　和鄧中齋至日舟中七言
又報㣲陽九地囬堂堂心在鬢顔摧鄉愁雲物有詩冩
驛訊春枝無使來燕谷可能生出黍漆園但愛死如灰
相從導引學仙去呉市不知人姓梅
　　　正月三日甲子題
柳邊梅外試隂晴清曉誰來鵲滿庭春似乆痿纔欲活
天如熟醉驟難醒窓含西嶺千秋白筆轉東皇萬古青
又與新年書甲子階前堯厯第三蓂
　　　寸禄
同遊鼎貴佩鳴珂寸禄中年不啻過方朔猶須設非有
爰絲正可飲無何山前華表書官大江上郵亭送使多
草草百年勲業夢插天浯石未曽磨
　　　京口閒行逢李編校謂嘗共蒱戯於長安酒家
　　　殊惘然也
萬人如海長安市歌酒相逢底處樓容有門間曽半面
可堪塵際重囬頭我非賣藥伯休那君豈呼盧彦道不
歸過舊題梅栁處寄聲為謝少年遊
　　　贈艾校尉
相逢莫說亂離苦江北江南皆戰場何限忠肝膏草野
幾多徒手化侯王方當羽檄馳千里信有纓冠衛一鄉
事已論功殊未巳何如相賀返屠羊
　　　憲使魏青厓惠拄杖堅多節而色尚黄惟額用
　　　白立秋後十日聲詩
三尺青蛇冷劒鋩百跗委蛻像生黄分來上界金神節
竪起平生鐵脊梁千步已穿蘿逕月一棱猶帶栢臺霜
小煩拄到天壇了歸化為龍亦未量
　　　沙頭㸃視城池
酸風射眼舊沙頭我亦重來兩鬢秋萬里客心驚塞鴈
五更歸夢化江鷗山川信美坐成晚風景不殊看總愁
征築百年無了日老天亦自厭兵休
　　　挽陶縣令叔元
千載同歸兩陶令故園相望一青山怪來彊健休官早
贏得艱虞閱世閒差樂輸君已天上不堪愧我尚人間
斯文囬首遊從日淚盡重華呌不還
　　　挽張提㸃自創𤣥都觀歸故山羽化
年時初峻道官班紫氣隨師亦度闗賜號競驤新宇宙
藏身獨憶舊雲山𤣥都聊復栽桃去遼海何當化鶴還
見說髙人無寵辱乗除翻手一漚間
　　　聞履齋丞相再論貶
江濤如此得離難禍本蕭墻兩巨姦仲舉能無推席起
茂𢎞正有角巾還救時豈料兎三窟去國纔知虎九闗
賣論取官方翕翕吾詩未敢落人間
　　　黄孟博辭徃鄂渚贈别
與君生共一雌辰枌社相違整十春肯為江山輕萬里
不嫌風雨住兼旬携書又作鸚洲客有弟能娯鶴髪親
豈不勸君歸去好囬頭我自愧鱸蓴
　　　滕王閣(并序/)
　　　　登滕王閣棟雲簾雨王語精切又得湖山韓
　　　　記變妙他作無列可也
稍覺闌干逺水漪枉持錢貫去安之湖山千古户庭内
簾棟幾畨鸞玉時記好儘堪邕輟翰序工且放顥題詩
西風何限憑髙事鐵笛吹愁酒一巵
　　　冬至前七日青厓分送新厯
嫰黄裹冊印如斗傳教打門驚晝眠又見朔平新改嵗
獨憐絳老不知年繡衣春立層霄上黍律陽囬七日前
更願時和戢豺虎一犂歸種久荒田
　　　陪蜀士文昌醮
葳蕤桑梓翦為荒翰墨横流墜緒茫天北有星明武曲
江南無地托文昌幾時興雨蘇民望何日乗雲返帝鄉
我少乞靈今不夢倚觀魁宿照詞場
　　　仲宣樓
一雨真成五月秋十年重上仲宣樓崢嶸嵗月欺人事
浩蕩乾坤入客愁孫劉氣力三分盡蜀漢山川百戰收
可是登臨無限意閒看西日下城頭
　　　和諸君野舟之作
當年亦自一蓑閒百丈孤牽夜泝灘乗海安歸如此險
臨河不濟美哉瀾五湖月暗收綸卧七澤雲移倚柁看
豈是淪胥惜援手瞿塘囬首上天難
　　　寄題興國倅㕔湖山偉觀樓
華表歸威可手攀新亭風景落眉間千年宇宙千年事
萬里湖山萬里天庭蠡水來仍水落衡廬雲起復雲閒
古今只在斜陽外安得凭髙一破顔
　　　荅龔帥幹楚清
一水相望汝與豐亂來如隔萬山重清名昔已香三楚
晚節今真繼兩龔正自南山深霧豹何時東野快雲龍
唾珠滿紙慳瓊報聊冩相於磊磈胷
　　　和大閫芍藥讌韻
雲霞一片從天墜誰為淮南種好春揮羽本調金鼎手
(芍藥謂/金鼎)對花未老玉闗人萬紅清洛無前譜四瑞平山
曠後塵坐上魏公寧用讚倚風商畧秩筵賓
　　　端午命童採藥
清薫一枕暑初炎綵索朱符懶重拈天上賜衣無媚骨
山中采藥有長髯扶衰底要三年艾用拙何嗟六日蟾
惟有昌陽堪引壽一盃泛玉不妨添
　　　詠物
天成不挫節根完底是園工出相端花面縈囬銀鳳舞
苔身宛轉翠虬蟠由來踈散林壑性稍就䂓繩廊廟看
至竟風流無改度霧窻玉立雪籬寒
　　　病起
苦炎未了又悲秋如此相催老即休病裏有時烏可帝
夢中奚翅蟻能侯屈平正不爭鷄鶩老子真堪謂馬牛
兹理卧來尤透徹颯然毛孔散千憂
　　　尋蘇雲卿隠處
　　　　丞相張魏公友隱豫章東湖丞相託郡侯物
　　　　色聘之㣲服徃乃見明日再徃則已閉闗惟
　　　　書與金在並不啟封
書幣何因識灌園等閒夜度北山雲明朝難覔蘇仙鶴
鄰舍空餘孺子墳不世大功闗氣數故人髙義足知聞
看來只是談恢復已隱無堪佐萬分
　　　風沙
清野風沙覺更長謫仙此日尚能狂一株殘栁專春事
兩箔頽籬共夕陽過鷁去空江浪白歸鴻没盡塞雲黄
酒醒何處吹羌笛未省呉兒有石膓
　　　寄贈
客裏蕭蕭兩鬢秋此生何止二宜休禮文疎似嵇中散
疾病多於沈隱侯愧我空餐有懸特看君迎刃解全牛
夜來一炬平安火賸喜先寛玉食憂
　　　詩客有歎不遇者作詩人傲以慰之
世間最有詩人傲龍馬行天不受鞿鐘鼎何如白木鑱
軒裳得似緑蓑衣舍人錦好宜遭巻諫議茶清亦取譏
近代後翁尤卓絶客來無語袖金歸
　　　伯文覔雞雛賦送
雌雄在殻衆雛分養手當年紀渻君飽履雪霜方出距
淺含風霧未成文徐行肯與鶩爭食小立還如鶴在羣
待放一鳴天下白秦闗下客敢論勲
　　　携碧香酒賞紅白桃因觀江漲
江光萬頃碧香酒春事一年紅白桃不飲其如胷磊磈
欲簪還愧鬢蕭騷言之淺矣乾坤大逝者如斯晝夜滔
多謝江亭好風日頗哀老子得遊遨
　　　題王氏先壠壽松亭
兵前萬事舉頭非風太無情宰木悲馬鬛未隨陵谷變
龍髯還長子孫枝㑹看髙表鶴歸日毋忘新栽鹿觸時
雨露百年思不極深心更有嵗寒知
　　　徐子蒼自金陵遣詩來用韻送魚腊
寄詩曽自日邊郵眼底江楓幾換秋頗憶故人當富貴
又傳新句寫窮愁人生不㑹長彈鋏心事何知各倚樓
閒把武昌魚送似試參風味帝王州
　　　守嵗
階前破竹作驚雷從俗何妨進酒杯㣲醉偶便深閣坐
好春先入小瓶梅焚香靜閱年光轉不寐頻聞夜漏催
明日買臣當五十却思上印故鄉囬
　　　上元果晴讌南樓詩奕盡歡用韻
賞心壓景與晴期廣讌張山下漏遲萬國燈宵臣卜晝
三軍樂舞客歌詩抃鼇東極遥觴壽飛雹南風活著棋
不為清談恐妨要胡床儘到月來時
　　　五日江亭即事
五日江城因逺望畫橈不動美哉洋人間昌歜誰同嗜
地下離騷只自香折得玉蕖氷照坐飛來鷗鳥雪為裳
一畨節物忙收拾客舍題詩生晚凉
　　　題菊鄉亭
晉朝徴士種菊處滿地蒼雲無古今漫喜孤亭初結搆
每懐髙節此登臨南山日入輸佳氣北闕天長馳寸心
瞻眺徘徊徒感慨清風簾底坐鳴琴
　　　把茅
廣武醉後呵豎子稷下談鋒避少年未知更蠟阮屐幾
惟恐有著祖鞭先鬻技百金或封地著書五車無入𤣥
人間事多特未定把茅去老白雲邊
　　　南樓登髙
九日隂隂怯逺遨南樓平壓騎臺豪輕颸吹㡌何妨落
囂市登山易得髙烽火太平州送酒(漢陽/餉至)檄書餘暇客
題糕(伯文/即席)歸來不盡良辰意更折黄花照鬢毛
　　　江天
凉意蕭蕭起白蘋憑髙小扇一障塵西風可是生華髪
秋水偏能隔美人巴曲數聲烏散後楚騷滿目鴈來新
江天只屬漁翁管那得閒愁上釣綸
　　　出郊
殘紅滿地緑平池趂得晴天一日嬉曲徑間行逃酒處
小樓閒坐品簫時俗間禮節疎來久客裏光隂去不知
一笑主人還指似墻東忽自有酴醿
　　　予以甲寅冬過弋陽石橋戊辰正月重過
周行淮漢萬山川重此經過十五年野老眉間新世事
蹇驢背上舊吟鞭幾分春色梅花後一片歸心杜宇前
深谷有人難問信石橋倚遍晚晴天(第七句為/謝疊山)
　　　和陳郎中時舉清夜不寐
四簷殘溜雜風鈴長夜遥空候啟明緑鬢望郎猶不寐
白頭遺老得無情幾時畫角吹愁徹何處黄粱做夢成
一笑詩來扶杖起滿湖烟霽曉寒輕
　　　惡講義不遜者
全人未可一偏論盛徳真堪百代尊房魏其逢猶愧禮
苟陳之道不知文我朝正有二三老地位向妨八九分
近日後生談理學直將聞百掩前聞
　　　用同官南樓韻尾聨以慰李倅子發
年時歌管縈雲處閒倚欄干水拍空萬古胡床自明月
幾行官栁又西風鬅鬙那復梳千下磊磈聊須酒一中
更憶翹材人獨自夜燈寒鴈耳偏聰
　　　登南樓
縹緲層巒出畫闌半空長鎖白雲閒一弓斜摺蜀江水
八字平分漢渚山眼入中原鴻去逈手摩華表鶴飛還
好天誰遣成南北遺恨悠悠落照間
　　　揚州城樓
東南賦甲天下處萬里西風生黍禾禹貢九州今見一
晉軍三役古無多(晉入闗洛皆都/督揚州諸軍事)水包楚蜀雖朝海山
引終嵩只隔河安得六飛時此駐棘間咫尺望銅駞
　　　索隠張君風鍳兼人未嘗衣帛食肉自謂數短
　　　故勉之歸就肆焉
布衣蔬食百無營底用江湖更有聲正爾多才憂管輅
何如一肆老君平逢人足可談忠孝對鬼無勞語爽精
問鵲占珠還動否親年喜懼室嬛嬛
　　　小惠
初持小惠釣聲華禄厚官髙譽轉加過客厨豐路碑炫
中朝賂重裏言誇黄金何但買身貴多粟尤堪作傳佳
百世儻無公論在邪人渾指正人邪(佳字唐人通押/見劉賓客律詩)
　　　泛西湖
百年嵗月此池臺十里雲霞鏡面開青鳥慣含紅斾去
小娃頻採白蓮囬玉簫吹沸玻瓈國繡縠穿交金碧堆
好是太平人自樂宫車咫尺不曽來
　　　和韻歸趙宗聖詩巻
宇宙詩愁海未深有情何必句鏗金蹇驢橋上長寒眼
短笠山頭獨苦心千載暗中捫沈謝幾人灰裏撥何隂
濯纓自取滄浪去好在三閭澤畔吟
　　　和韻歸張通父詩巻(贑舊/同官)
當年握手談何事此日相觀一巻詩湘竹恨深聽雨夜
洛英夢繼看花時(巻中/事)杜陵春好工添淚宋玉秋清祇
益悲猶有堪論千載上由來不倩俗間知
　　　天命
至狂而聖至愚神天命何私與物均萬水各涵全體月
千花同受十分春一家路透家家路一性仁通性性仁
秦漢以還無講學幾多輕棄不貲身
　　　武寧道間遇故舊於負販中
拍天富貴有危機屠釣逃名未覺非許靖何嘗羞馬磨
王章安用泣牛衣班荆道舊身俱晚折節臨分意重違
且復斯須相勞苦明年我亦荷鋤歸
　　　感興
滿面塵沙萬里還客來相對舊儒酸秋風慣識茅茨屋
朝日仍登苜蓿盤雲鶴性情閒去好山林面目本來看
今年少緩梅花約敝盡貂裘未可寒
　　　和雷侍郎賀雪賜燕
萬箇瑶姬擁御筵千官玉立壽巵前豐年三度雪平地
需燕一畨雲上天鷺序捲班元老後龍顔瞻喜侍臣先
幾多夜訪籌邊事更願毋安一枕眠
　　　空第
潭潭居府美哉輪歌舞囬頭迹已陳東閣早知為馬廄
西曹正可認車茵髙明易瞰多招鬼富貴無常忽易人
看取田文何意氣雍門未鼓淚盈巾
　　　除夕(予已未嵗同江古/心諸老宿荆江口)
憶曽守嵗荆州夜多少艱虞共濟人一紀重來仍作客
百年誰是自由身干戈滿地今猶昨日月行天故復新
願及春囬再清晏緑蓑永換黒貂塵
　　　立春久渴雨大閫正月八日禱遄應
農祥見正久當雨元日至人還要晴長旦始和開嵗事
一畨既渥起春耕瓣香及物何神速咫拜瞻天只血誠
小待為霖三日足燈宵又放十分明
　　　贈張慈寳五行精到竒中
大慈寺裏談天寳蜀産凋零此亦竒借我干支作正鵠
驗渠禍福似蓍龜李虚中術曽無失絳老人年漫不知
大運茫茫君自扣故鄉歸去定何時
　　　即事二首
扁舟小繫畫䦨西萬里晴光一拄頥湖面欲包天外去
嶠鬟疑割海中來髙空自瀉軒皇樂元氣常涵杜老詩
慶厯殘碑重囬首此生何限退憂時
慶厯殘碑倦復看斯文豈是為游觀一畨棟宇開荒礎
萬古青螺㸃玉盤鳥度雲移人事換天髙地大客愁寛
六絲小駐詢遺俗尚憶重華舞羽干
　　　感懐
一箭乾風射眼酸幾棱逺碧壓眉攢芙蓉開徹徐娘老
楊栁疎來范叔寒何處素商調緑綺誰家翠袖倚琅玕
無情九辯渾抛得却被天公畫出看
　　　十二月二十六日蔡叔庸至剪燭聽雨
水氣昏昏接海邊清江狂客繫呉船天風十日河氷碎
夜雨三更瀑布懸寂寂春光歸栁上匆匆離色在花前
故人着屐能相過剪燭西窻話昔年
　　　元宵
老去何心說看燈一年還要此宵晴暖風忽斷簷間溜
繁吹初過枕上聲誰變慘悽成笑語定囬離亂作清平
不應淡薄梅花月偏照詩人白髪生
　　　挽雷尚書䘮歸二首
班朝曽共多艱日草疏相過太息時扶起斁倫千古痛
喚醒忠魄九原悲我逃㣲責去汶逺公坐髙名出晝遲
危急一朝還並命舉頭顛厦欲安之
初聞難及廬山老晚見䘮歸南海翁猶被䘏章雖弗逮
竟成全節畧相同事惟有死仲連子貌乃如生顔魯公
不盡哀榮千載下爽鳩墟壠幾秋風
　　　挽龔竹卿
同朝尚憶當時事我去明朝公入臺岳柱摧邊忽英蕩
海塵揚處又蓬萊夢闌杞國憂天痛世換遼東避地囬
似爾全歸亦安憾貞元遺曲自生哀
　　　挽黄思梅
夢囬殘月墮觚棱歸棹滄浪自濯纓城郭重來嗟隔世
江山如畫憶初盟當年阮瑀誰爭長千載相如凛若生
空腹滿襟餘老淚臨風三呌為君傾
　　　挽范安仲死冦
十載紛紛死亂離如君清苦獨堪悲醫餘書眼猶評史
瘐盡吟肩正琢詩李涉空哦緑林夜阿先竟厄白波時
還勝罹難天涯者荒冢無人酹一巵
　　　和林一父自温陵寄詩由信上再忤時貴歸本
　　　貫
幾度思君欲白頭人間富貴曲如鈎細論誰可一樽酒
髙卧惟應百尺樓工力忽從詩句見鋒鋩漸向筆端收
海鷗不駭漁爭席自此寛閒任釣遊
　　　和伯文送丁校尉徃維揚伯文嘗教之避禍不
　　　從
聞道機心不下鷗丈夫乃不為身謀人間信有城門犬
江滸非無夜半舟塞上馬來還反掌揚州鶴去又從頭
茫茫世事誰能料未盖棺前卒未休
　　　和欽弟讀予孫呉之作
少狂拂劒指天山中嵗驅馳萬險艱射虎將軍頻出塞
墮鳶老子晚征蠻莫誇兵法來圯上但愛拏音出葦間
風后大鴻三引首一波長乞(去/聲)白鷗閒
　　　和天民寄筆
眼光如電氣如虹少日詞場互長雄幾度憶君風月社
十年坐我簿書叢癡兒了事未易了老兎中書今不中
次第買山歸隠去不嫌苦淡幸來同
　　　和姚山長一甫
潭影悠悠白日閒千年如畫此江山髙人徐孺死已朽
上疏梅仙去不還底是憂堪埋地下誰能逺不在人間
相逢正有論詩樂且透西江句上闗
　　　和王守城山
宦遊落拓成前夢亂瘼摧藏各幸民嵗晚來門今雨舊
人間傾盖白頭新斯文不厭重論細吾味何闗數面親
海内凄然成二老玻瓈更共一江濱
　　　和敖教諭
又遲(去/聲)江南緝落毛兒衣折盡海紋濤靜看機事梟羣
奕醉倚西風蠃二豪黄菊籬間三引滿夕陽樓上一凭
髙故人經亂渾無恙贏得新吟可擬騷
　　　和夏南麓繡斧曽驅當道狼及答尹存吾喻仁
　　　山携詩相過值出
金石論交半化狼竹桐吾味暫棲凰陶籬三畝新荒逕
孔壁千秋未壊堂彩鳯題門人灑落驪珠照夜筆淋浪
惜無北海盈樽酒與賦東湖五月涼
　　　和曽平山見貽蚤自温榮挹艷香韻
夢事曽陳一瓣香清愁兩地鬢眉蒼少陵空復詩劘壘
王湛聊須易在床古有忘言行畏壘(力罪/切)今無書法可
柴桑提君四印各安穏正使同羣不亂行(曽又號/四印)
　　　與節東歸和同幕送行之作
來參軍事久無功宜黜而陞愧在中攬轡登車寧有是
過家祭竈畧相同送人萬里鷗波白囬首千山騎火紅
待得故園髙卧日諸君劒佩一時東
　　　胡端逸結庵於清江之草鞋甲嵗晏言别始知
　　　猶有九袠毋在敬和韻
千羊濈濈擁初平不抵封人反哺羮自說老來行欲倦
忽聞親在坐皆驚白雲飛動能無思寒雀啁啾故有聲
囬首送君雙淚落松楸霜露正闗情
　　　永穆陵復土隨龍除官甚盛
故王沉憤九重泉先帝焦勞四十年已有含桃薦新廟
獨無麥飯灑荒阡挽囬天怒當初政扶植人倫在衆賢
此邸最闗宗社計加恩莫放代來先
　　　徐祠曽碑久仆前山長胡端逸與士友共竪之
　　　邀予賦
短世人間厦幾顛髙風湖上榻猶懸荒凉士竪殘碑日
遼邈官修廢祀年萬古南州人似玉千秋曽子筆如椽
斯文未喪神猶在㑹見冠裳擁壊阡
　　　沙頭送客和伯文
報荅春光兩鬢華荆南二月苦無花津亭折栁清江駛
野寺觀棋白日斜賦客不來樓背隰覇功安在㦸沉沙
歸途却惜怱怱過一徑深紅賣酒家
　　　食客
巾履鮮明意氣洋髙門懸箔走如狂慣曽携筯從崔贍
可但驅車造辟疆合五侯鯖為一饌染公鼎指要先嘗
寄聲窮巷長饑士今代何人餉子桑
　　　讀邸報
戰骨如山血未乾補瘡遮眼肉都剜向來手詔真哀痛
間者人言已治安夜訪宰臣憂卧榻晝延學士論危竿
祖宗全盛猶如此半壁江風面面寒
鑽刺逢迎狀似奴是非羞惡一毫無蓋間老犬曽供嗾
韝上新鷹正待呼遞趲庸囬聨鼎食長排耆俊在泥途
一朝政事渠何算可惜傾人好國都
　　　見邸報(時廟堂首屬意一名/士以報辭忤旋論貶)
正徯朝陽聽鳯鳴忽傳鵜鴂作秋聲百年事㑹紛成毁
一日光隂屢晦明張覇安能識時務翟公久自見交情
人間快意真難待茅屋看山了此生
　　　扶憊效死清事久廢奏院郭公應酉以舊翹舘
　　　客自杭來談江上師潰及京城非才誤著極為
　　　不平且辱惠書明日又為嶺海之行勉强用韻
　　　原詩附見
决漢排淮二十春玉班步武乍駸駸緊官為餌剛揺手
退處如飴肯動心寳劒夜鳴猶斗近貂裘晚出已寒深
當初若聽苞桑計未必江濤許浸滛
　　　附
詩來老氣鬱沉沉猶負驊騮萬里駸輦路風塵重囬首
梅花嵗晚獨知心張南有死天無逺管邴如生海未深
明發陽闗底須疊只哦雅製洗哇滛(郭後赴/厓山云)
　　　迓古心觀相帥長沙
夾道歡呼百吏恭㣲垣上相領藩雄一星文采低南斗
十乗先驅走祝融孔子猶須晚封楚周公只合早歸東
林深近亦聞時事小駐油幢請下風
　　　中齋生朝
當家勲閥舊巍煌天女裁雲為製裳胷飽治朝周典禮
箧餘内苑漢詞章經行禾黍闗河逺指㸃蓬萊日月長
故國風流一囬首不妨鸞玉小徜徉
　　　山居
深僻山居自在身似僧有髪俗無塵讀殘貝葉都忘世
看足梅花不要春嘖嘖樹間黄口小悠悠道上白頭新
是非何與(去/聲)先生事門倚枯藤一欠伸
　　　窮居
窮居省事亦欣然老屋中間易一篇安步當車蔬當肉
筆耕為表紙為田幸生朱陸相鳴後猶憶羲文未露前
三益不來山月白卧聽澗水說真詮
欽定四庫全書
　自堂存藁巻四　　　　　　宋　陳杰　撰
　　五言絶句
　　　春風
著栁成新緑吹花作故紅衰顔與華髪不敢怨春風
　　　浙江潮
只道潮聲落潮來復有聲何當機事息暫遣海門平
　　　試問
試問屋藏書何如斛貯珠奄奄投閣老凛凛墜樓姝
　　　萱徑携笻
松下無喝道言樹聊蠲憂誰知赤藤杖獨倚萬古愁
　　　菊畹秋香
金莖餘孤標青女滿殺氣隨地堪百畦流芳亦千嵗
　　　昭君
千古和戎恨塚青今尚聞漢朝三尺草埋沒㡬昭君
　　　琴窻夜雪
寒更洞書幌几上眀素絃滿意宇宙曙霏霏正漫天
　　　讀書三首
畫前逃弧馬井法開賦役聖人本仁民何意重利跖
書初說包貢禮有獻民虜末流尚忍聞作俑呌千古
汝以為多學吾猶及闕文憂端己秦誓糟粕尚三墳
　　　老米暮景
承平米家船遺我獨凄然此豈有愁地不能無暝天
　　　博奕觀人二首
西軍嚴駕後北府㨗書前勝負豈人與兩公天己全
等閒移作塞鄭重喝成盧莫㸔文懐痩胸吞㡬寄奴
　　　題子胥廟
吳以讓長國讓亡吳亦隨(公亦隨/之亡)屬鏤天討賦魚劒禍
階誰
　　六言絶句
　　　題江山煙水圖
疊疊雲山過盡茫茫煙水安歸還君此畫三嘆閒殺江
南釣磯
　　　述往二首
阿六生活大可滕叔經紀自能申生死為恭子寜哥墓
曰惠陵
貞惠文子升士睿聖武公好賢晏平仲狐裘一齊景公
駟馬千
　　　題石泉漁歌
渭川其釣莫釣濠上知魚非魚㡬曲清泠寄耳一聲欸
乃歸歟
　　　與伯文同作生朝林母在閩
翠竹西江我屋白雲南粤君家當日設陳弧矢今朝相
對天涯
　　　贈雪篷相士
寒江獨釣焉往剡溪髙興久空欲識梅花自色小須雪
霽開篷
　　七言絶句
　　　小桂二首
樹小都來三尺長撩人那得許生香隔窓只道花如簇
纔是梢頭一粟黄
甲第人家萬木犀著忙曽㸔盛開時日長小院差深静
時遣輕風破一枝
　　　篤志齋前新竹
暈消舊習風前籜怒長新功雨後竿頭角嶄然真小友
雪霜嵗晩更相觀
　　　題和靖祠(淳祐/庚戍)
欲将心事梅邊説放鶴經年去不還寒日碧雲無限意
却成喑啞對湖山
　　　貴要之客來
幽居日對野人多滿耳桑麻不及他驚怪朝來富新事
徑容貴客偶相過
　　　聞須溪坐午謝客用所寄絶句韻葉宋英先容
日晏來門三斗塵隔簾午暝託朝真乗肩鼻涕關何事
試㸔斤風向郢人
　　　龍灣野店同軍校舉杯
飲邊聊復得元子坐上安非類蔡邕袖取清談鐵如意
茫茫世事正蛇龍
　　　和落梅
離離玉立己無多顔色相於冷不阿一種東風自根極
銅鞮最後謫仙歌
　　　柴桑圖
消磨甲子門前桞傲晲羲皇膝上桐晉宋一杯無認處
先生萬古此山中
　　　和雷侍郎省身湖上遇雪
回舟望見雪來時此興山隂不與知天上白衣殊變化
人間臭腐正神竒
　　　題湯雋溪留逺法師蓮社圖
無復斯人過虎溪溪上朝朝新虎蹄江左風流却回首
㡬曽極樂在天西
　　　題老杜廵簷索笑圖
茫端寒燠關生物一粲踈花可得禁香影天機行世淺
風騷古思不言深
　　　賈鹿泉屢約一出小詩代行十首
故家文獻世公台直為遺黎萬里來應念顛崖最辛苦
更移鄂省近南開
河洛聲眀莽舊墟百年消息孕真儒南方只道足文史
今見北方行秘書
悃愊無華憂世深十詩直冩古人心也教窮谷敲推士
一識中原正大音
兵前創建教條新鞍馬叢中玉雪身揭起先牌一㢘字
十州草木亦回春
世變峥嶸可奈何魚龍雜襲故應多風休雲定須㬰事
惟有髙賢炯不磨
上都仁問逺如天人望公來望嵗然正有郇模三十字
含毫欲愬復難宣
南北風殊久未諳亂離更值旱如惔斗升試酌西江水
應有湯年一溉甘
詔㫖丁寜畫一頒盡驅黠吏革貪官若行兩事無他事
民命那無一綫寛
釋老新來各有宗四民最惜一民窮挽回世道能無在
主張斯文盡屬公
故園三畆淡生涯雨横風狂縮似蝸從此亦稱蕭相客
合無稳種邵平瓜
　　　送林一甫試浙漕二首
闗防秋暑雙蕉葉商略時宜十兎毫贈别不須嗔語淺
如君正復坐名髙
偶題熟紙光浮桂漫遣生綃色染藍入手功名如此耳
人間㸔北㑹成南
　　　伯文送海紅柑及橄㰖
外大如壺内不麄閩山風物楚山無后皇等是栽培力
消得千頭與作奴
㣲苦何妨著舌尖就中永味己相兼平生氷檗東坡老
直為羣兒説蜜甜
　　　燈夕解嘲和同官二首
年光冉冉東流水客恨怱怱旦過僧門挿一枝荆楚柳
夢回十里廣陵燈
同上南樓㸔月去莫嫌官舍冷如僧一株西北平安火
萬里東南無盡燈
　　　春事
陽坡春事己全動隂谷餘寒容未收花雨一畨成蝶夢
柳風十日㸔鶯流
　　　贈熊易課
宿雨初收水滿村斷橋千事不相聞隔籬試冩流年影
手種山田熟㡬分
　　　紅梅
千樹江頭雪作裳一枝故欲犯時粧分眀瑩薄裁瓊玉
不比臙脂抹海棠
　　　古道
殺鷄季偉蔬留客列鼎孫𢎞外一肴古道無存㡬夫子
令人何限不全交
　　　故人家
蓬頭歴齒王覇子葛帔練裙任昉兒世緒何妨有凋落
若敖羊舌正堪悲
　　　除夕對梅花燭花二首
花與先生共嵗寒坐來不管漏聲殘移瓶更轉横枝影
貼在窓扉作畵㸔
頃刻開花剪復成大如菡蓞小朱櫻一年嵗事占來日
知為先生報曉晴
　　　小春桃李俱花
陽林小春醉風日老面得酒須㬰歡不妨桃李妍冬谷
正要松篁用嵗寒
　　　贈玉壺相士
黄金取印斗來大白玉作壺氷様寒子號甚清堪自照
吾詩愈淡欲誰㸔
　　　月牕相士
眀月誰令作鑑寒紙牕何日透蠅鑚人間萬事秋毫細
跳出須彌頂上㸔
　　　贈氷月相士
十年己往如氷冷千載方來似月眀唐許何嘗關世事
人間正有一書生
　　　和葉宋英三絶句
千里論詩半語無出門濠上子知魚寒潭潦盡水歸壑
落日山眀人荷鋤
大范寄詩題八十龍韜照夜白虹寒重紆剡雪歸時棹
問訊磻璜釣處灘
昌谷鯨蛇供誕幻玉川騄駬玩虚空獨無桃實三千嵗
更有鵬扶九萬風(宋英學/長吉體)
　　　和張純父霜月三首
洞庭髙秋乃無事洞庭主人獨多才滿天如水烏啼夜
冩出寒蟬濕兎來
茅店板橋天落趣素娥青女洗長新昔人己與不傳死
千古誰憐老斵輪
天公戯劇髙寒上豈識人間有凛秋八萬四千揮斧手
閒抛玉屑下瓊樓
　　　和州秋陽
雨風睡過一年春破悶無茶可䇿勲失笑起來聞玉笛
嬾晴吹漲滿空雲
　　　和成脩堂見寄吟槀韻二首
吟屋青山萬壘間割來風月少陵壇可憐雲樹相望地
今作江東渭北㸔
猶憶朝天曉漏遲龍蛇暖日動旌旂此生那復賡酬樂
風雪天涯各鍜詩
　　　和友人生香四和
水仙盆間瑞香盆著一枝梅一榦蓀箇是山中生四和
麝沈棗甲更須論
　　　破屋
江頭風雨連年惡破屋驚秋復惜春天上金甌足時棟
人間白髪是閒身
　　　挽周溪園國史三首
壮嵗髙科晩一麾江濤如此幅巾歸書生何限經綸意
曽共危䦨送落暉
一瞬風雲宇宙新一家中外㡬朱輪歸來却就千鍾養
贏得深衣處士身(省授洪/崖處士)
鉅筆曽編兩大藩(金陵荆/南圖經)江山如畵朔風酸如何地下
修文手還要南朝舊史官
　　　勸農同幕皆預即事四絶
鐵騎琱戈夾道馳元戎小隊出郊時白袍容與其間者
莫是參謀老拾遺(謂鮮于/國丞)
妥貼輕輿我自便更施小帳暖如氊前山一陣東風雨
馬上諸郎陛楯然
風捲岡頭似怒雷曉來驅我上崔嵬斗牛儘是登臨處
到得晴明却不來
烏㡌持觴鬢似銀近前不怕相公嗔未知此日殷勤意
曽到深村作苦人
　　　見諸君感事之作
鼎湖不挾宇宙去驪墓曽包山海來教兒倒誦阿房賦
一與張陽洗七哀
　　　題李生煙江萬里圖
白鷗飛來類從汝寒鴈瞥起㡬導吾未覺咫間能萬里
曲肱殘夢落東湖
　　　贈徐先輩星命課
三命横鋪下㸃星風雷歘起斗牛靈正堪持獻雲霄士
不中山間倦客聴
　　　閉門
閉門風雨九十日生物趨新曽未休適見桃枝暗眀月
漸聞楊花逐江流
　　　東湖晩歩洪恩橋海棠洞三首
城裏北風連夜號平湖捲緑上枯壕不知江水長多少
檣尾過城三丈髙
雪前一枝玉出墻獨立小橋風信香爛霞晴日炙蔫錦
十里軟紅人若狂
百花洲前萬柳隄一川紅緑醉春時樓臺忽斷見西爽
鶯燕正深聞子規
　　　詠歸晩歩
風流頓盡萬花浦俛仰己陳雙桂亭黄華鞠差强人意
紅拒霜猶有典刑
　　　書生舊夢二解皆因榜過作
長憶西風翠袖單暮簷修玉倚初寒一囘得嫁平生足
更用花枝挿白㸔
一著當機己百全落枰忽誤豈非天空函堕甑都休惋
赤壁淮淝本偶然
　　　和徐子蒼揚州夢梅
林昏月落淮南夜還憶江清水見沙冰雪為魂玉在側
了知不是夢梨花
　　　寒夢
寒夢初囘斗帳深清輝忽破小窓隂若為推上松蘿月
展盡梅花一寸心
　　　題驛壁
驊騮捕䑕不如狸鏌干綴履不如錐過都歴塊成何事
剸虎裁蛟彼一時
　　　六朝
正朔奄奄一脉垂不多文物迭興衰菰蘆等是偏方士
爾尚生逢六季時
　　　詠涂璋家屏風上題宣和壬寅季夏
玉芝隨手燕堂空翠幰宸遊黍滿宫一片宣和殘嵗月
百年田舍古屏風
　　　詠史
蜀相猶雄懿己王江東逮見魏先亡山陽更在江東後
如此三分未用傷
　　　題梅壇毛慶甫道士雲悦樓
白衣蒼狗無情物翻手悲歡變古今輸與道人長快活
㸔渠起滅不關心
　　　答李道士
老子廢吟恐妨道道人學詩如學僊探藏不惜藏諸宻
試換黄庭内景篇
　　　題傳道士鶴泉鳴
夢回華表千年逺思入廬山三疊寒緑髪道人知許事
山中自冩鶴泉㸔
　　　酬别孫道人存心歸上饒二首
消得剛風三日夜吹開正色泬寥天蘇門月朗君長嘯
太華雲髙我晝眠
短些㡬廻無寄處一聲歸鶴落江東兩行老淚千年恨
問訊騎鯨太白翁
　　　和諸公瓊花二首
艷不山礬瘦不梅全身奪得八仙胎揚州怕有歸來鶴
曽見無雙檻裏開
淡日㣲雲燕麥斜江思笋蕨客思家是非欲共東風語
一曲欄干眼自花
　　　題宣和御畵蘆禽
蘆邊晩吹冷颼颼背立孤禽有許愁可是殿庭無事筆
己含原野十分秋
　　　男竹枝歌
東園一株千葉茶阿翁手栽紅錦花今年團欒且同㸔
眀年大哥天一涯
　　　女竹枝歌
南園一株雨前茶阿婆手種黄玉芽今年團欒且同摘
眀年大姊阿誰家
　　賦
　　　閒艤賦(池上/小閣)
融火向中余方慎夏接葉罷亭依山忘榭麗草長林未
卜與夜臨池映水不怡隂厦伊清池之蹇淺兮覺水氣
之己多䕃諼草而翳蘭兮結斯構之峩峩䟽堂屬其南
垂清隂生其四阿杜余門而却掃兮日長徃乎滄波招
月緒風持雲沐露窮夜為日迄于䦨暑余凌波而雅歩
兮魚鱗鱗其在下若停橈之萬斛當歩仞之秋浦朱塵
倒景若閭而飛䟽箔懸繪五兩萎蕤燕循檣而失據鳬
就槳而無依不䌫而繼不枻而安承艫絶後接舳無前
四載不服萬夫莫先亡余檝之蘭桂廢余橈之芳荃又
若委陋舟而弗御猶誕寘之河陾也䕃斯亭以宴處兮
瞻浮榮之翔翥文榭杏梁珍窓桂户藻離棟而成妍題
去榱而加昈銀榜昭其碧鏤皓壁煜以振素波塵屬䟦
雲松薦礎澤葵生閣蘋花照籞浮萍附躓雕胡承梠愛
芙蓉之婉婉兮藉初日之眀輝色㶑灧於顔間蔚藻繪
之備施傾盖成䕃聨袂成帷含芳揚烈茹華吐竒當筵
薦綺在檻成綈映白鷺之芳翰増翠羽之緑姿鶯鶯在
柳媚蝶時來爾乃御緅絺攬蕉荃肆莞蒻燎芳蘭緝靈
草以為蹻緯楚竹以為冠白紈㣲舉芳風可握或進壺
援矢投瓊擊博或從横竹素佃漁六渚或左設鴟夷右
操釣具蓑笠長抛笭箵不御屑桂垂芳聚粒為茹投八
絲之翠綸沉百囊之緵罟於是丹鯉含腴蓮菂豐耳葵
葉初肥䦨干映杞山膚陸芼華菓具翳觴政在前張飲
命客蕉葉無竒金風猶窄折葉薦芳引筒分碧挹三春
之蘭英釀五薤之芳液洗慮延歡祗以永日雅歌清吹
與舟俱浮合樽促席敷袵綢繆今夕何夕與子同舟抱
月坐花藉以蘋葯視夜㕘半衡漢廻薄情盤景遽賔客
益落乃起而為扣舷之歌歌曰世㝠㝠兮蹙汚人慕貞
烈兮凌青雲食有魚兮蔌有蓴願投老兮守丘林座客
聞之又稱歌曰卉服兮舟居荷為屋兮荷為袪宿沙子
之徒歟江上丈人之徒歟
　　記
　　　閒艤記
閒艤主人少往來吳楚間家居多暇而有江湖舟檝之
思作室池水上􁆫然如空舟焉曰閒艤居其中盖垂釣
于枕濯足于床蓮與汎而水與依也嘗酒酣仰卧舟中
使左右為越人擁檝之歌自為小海以和之為舉足扣
舷之聲以節之水光月景飛動几席真以為艤舟江上
在吳思越時也舟之不進則欲解衣挽舟以佐舟子而
舟無其具冷而醒則自吳歸越盖四十餘年矣客或聞
而詫之曰先生誤耶室耶舟耶以欺人乎抑自欺也以
欺己而己信之兹非惑耶不然則長乗舴艋将安之耶
主人瀏然而笑曰夫舟人之居水也舟之所艤而家在
焉為行者乎則未嘗去家也為居者乎則舟有行色盖
朝齊民而暮楚户者也而吾甚愛之太公之居海也五
十年於屠釣之間吾甚慕之雖然太公嘗以漁釣欺天
下矣而卒用於世种司諌又嘗以樵欺天下矣而天下
旋知之盖放之拜太公之舍魚欲盖焉而彰之者也嗟
夫謂太公非漁耶則持釣五十年矣以為漁也則五十年
未嘗得一魚也以五十年而不得魚是猶標表以來知
者之為也而放也逡廵而拜甚似而㡬矣風期一接己
莫之掩然則荷蓧植杖葦間拏舟之子不旋去之亦将
得其人矣避世之士不亦勞乎士之避世夫若是其勞
也而走也一前一却無以自附於屠釣之間煙波之興
無所於托則作室為舟臨風把釣而舟中之樂己不减
五湖非真為戯焉耳也客曰先生誠戯之耳夫葦間之
去善矣而有避世之迹焉無他我未忘也不然則出没
於煙波漁釣中而莫求其迹箬笠之前皆漁樵推駕之
地安事一室乎夫挾是以往吾不知其有我矣人孰從
而求我哉主人􁀙然而笑使其子樵書而刻之舟中延
祐二年七月十一日記
