#+TITLE: 康齋集-明-吳與弼
#+DATE: 2016-06-11 12:25:27
#+SOURCE: github.com/kanripo/KR4e0122 master 9be8238c                
欽定四庫全書　　　　集部六
　康齋集　　　　　　　别集類五(明/)
　　提要
　　　　(臣/)等謹案康齋集十二巻明吳與弼撰與弼
　　　　字子傅臨川人天順元年以忠國公石亨薦
　　　　徵至京師授左春坊左諭徳辭不就職詔行
　　　　人䕶送歸其集初刻於撫州凡四巻嵗久漫
　　　　漶此本乃崇禎壬申江南提學副使陳維新
　　　　所刻分為詩七巻奏疏書襍著一巻序一巻
　　　　記一巻日録一巻跋贊銘啓墓誌墓表祭文
　　　　一巻其詩自永樂庚寅至正統辛酉皆編年
　　　　以下則有洪都藁遊金陵藁適上饒藁金臺
　　　　往復藁西游藁適閩藁東遊藁東遊饒州藁
　　　　諸名而所注某藁止此之後又有附贅之詩
　　　　葢亦以編年續入者也與弼出處之間物論
　　　　頗有異同尹直作瑣綴録詆之尤力雖不免
　　　　恩怨之口然為石亨作族譜跋稱天順戊寅
　　　　七月二十一日門下士崇仁吳與弼拜觀則
　　　　其文今載十二巻中决非尹直所竄入陳懋
　　　　徳以薛瑄受知王振為解劉世節以孔子欲
　　　　見佛肸為解究不能厭天下之心也其講學
　　　　之功備見於目録第一條即稱乙巳夢見孔
　　　　子文王第二條又稱夢見朱子後又稱丙子
　　　　二月初一日夢訪朱子五月二十五夜夢孔
　　　　子之孫奉孔子之命来訪辛巳食後倦寢夢
　　　　朱子父子来枉顧此猶可云向慕之極因心
　　　　生象於理或亦有之至稱新居栽竹夜歸其
　　　　妻亦夢一老人攜二從者云孔夫子到此相
　　　　訪則無乃其妻戲侮弄之而與弼不覺歟觀
　　　　其稱隨處惟嘆聖人難學又稱一味學聖人
　　　　克其不似聖人者其志趣之獨髙在此其刻
　　　　畫之過甚亦即在於此矣然與弼之學實能
　　　　兼採朱陸之長而刻苦自立其及門弟子陳
　　　　獻章得其靜觀涵養遂開白沙之宗胡居仁
　　　　得其篤志力行遂啓餘干之學有明一代兩
　　　　派遞傳皆自與弼倡之其功未可以盡没其
　　　　詩文亦皆淳實近理無後来滉漾恣肆之談
　　　　又不得以其急於行道速於求名遂併其書
　　　　而詆之也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　康齋集巻一
　　　　　　　　　　　　明　吳與弼　撰
　詩
　　即事(永樂庚寅/年十九)
吟斷難成調塵編重繹㝷興亡今古事精一聖賢心新
月何時滿寒蛩無數吟夜深雙過鳥猶自戀髙林
　　感懷
人嵗恒難百光隂苦易過身心須㸃檢事業莫蹉跎豪
俊今寧少庸凡古亦多要知賢不肖擇術在如何
　　自警(辛卯/)
讀書悟至言反躬屢紬繹頗謂無他岐立可超凡域云
胡心自戕作事潛乖昔俯仰一長歎慚惶竟何極乃知
真切功不可弛頃刻發憤矢自茲羣邪當逺迹聖途雖
渺茫敢吝駑駘力誠當通鬼神志當貫金石
　　族叔父仲學先生春月承訪弼時賃房方定茲别
　　數月矣有懷寄詩(壬辰/)
憶昨烟花暖正繁逺勞玉趾到山間寓居蹤跡應方定
入道工夫總未閒囊裏有書供月眼樽前無酒醉春顔
别來新趣知多少透徹靈臺第幾闗
　　臘月望日作
欲到大賢地須循下學工文章深講貫道德細磨礱
　　春夜(癸巳/)
十年蹤跡寓神州故國歸來更百憂事業有期空仰古
浮沉無計却隨流誰憐白日難停馭自覺秋霜易到頭
多少慇懃孤負也欲從何處覔同游
　　宿白梅洲
道傍茅屋是誰家薄暮東來一税車敗壁不堪題姓字
時從籬槿看秋花
　　題柏(己未/)
潤色還因帯雨榮柔枝未許拂雲横風霜莫厭多經厯
自古良材老始成
　　過南康(丙申/)
迢遞見危樓家家枕碧流山髙雲氣近江闊浪聲浮事
業懷先哲英雄慨昔遊幾多今古興斜日滿芳洲
　　寄梁訓導
未到都昌縣相思先計程連綿官舍飲浩蕩故鄉情柳
色雨來長梅香霽後清極知期待逺别語細叮嚀
　　聞笳
扁舟晴泊枉渚沙葦苖滿目稀人家夜江漠漠星横斜
東風吹鬢憐春華隔江誰舫寂無譁數聲悲響空中笳
響徹碧霄哀更加悠悠緑水天一涯
　　元日(丁酉/)
淑氣已回春晴光遍八垠學湏年共長德必日俱新自
得顔淵樂寧論原憲貧兩間期不愧敢負百年身
　　贈别王上舍
旅舘相逢日春風二月初看花杯共把對月榻同鋪禮
樂沾清化風雲快壯圖願公多令譽綱紀在人扶
　　與友人夜話
話盡情難極中宵眠更興古人俱已逝後進竟何成世
路應皆醉吾儕豈獨醒幾回靜想遍無以答平生
　　夢洗馬先生
先生天下士遇我獨情親剪燭論心夜焚香讀易晨已
私須盡克天理必全純惆恨春宵夢分明笑語温
　　雙燕春日營巢
憶昨初開桃李花銜泥飛傍小忩斜春風一去無消息
何處歸來更作家
　　山中歌次王右丞韻
地寥夐兮山深聊棲遲兮林木欲寡過兮身輕日往來
兮幽谷行愧今兮交疎心悲古兮趣獨理桔橰兮灌園
更搴蘿兮補屋晨光澹兮觀魚夕陽收兮飲犢居從靜
兮積塵嵗願豐兮登榖戒迂學兮徇名嫌荒志兮干禄
惟造道兮是期何富貴兮可卜
　　山行
野水荒村僻雲林細路斜晴松張翠葢秋果熟丹砂悵
望淹鄉曲蹉跎改嵗華西風吹薄袂興緒繞天涯
　　訪胡徴君舘所
行客林邊至髙人籬外迎逺乘今日興細話舊時情涼
夜一樽酒清秋半壁燈相看驚老大蹤跡共浮萍
　　雨中漫述
違侍親庭逺遷居此地新往來多故舊問勞總比隣屋
破長防雨天寒早閉門卑棲聊自慰圖史共朝昏
　　松下
倦來更向山中憩滿逕松隂白晝長藉地不知孤坐久
遺編又誦兩三行
　　感興(戊戌/)
月到芭蕉影半斜好天良夜興無涯金風聲滿千竿竹
玉露光生一砌花
　　寫懷
悠悠萬古愁瞑坐無一語志須自强持仁擬誰相輔蕭
然環堵間沉吟寸心苦荒村秋思多斷續芭蕉雨
　　登擬峴臺
城㨿東南勝臺分襄楚名人烟縈近市竹樹雜長汀愁
逐登臨散神因眺望清窮通看萬物未易達浮生
　　贈戴錦舟先生
尊酒黄城夜交期是偶然文章元共賞談笑劇忘年近
臘梅初放凌寒菊正鮮同衾坐無寐髙興兩綿綿
　　題四景畵
草樹風暄翠欲浮洞門深處野花幽素琴不許閑人聴
山自巍巍水自流
瀑洗層崖淨世塵隂隂苔徑足南薫日長誰是山中伴
袖手前溪立白雲
西風紅葉繞苔磯水冷烟寒鴈正飛浮慮盡消身寂寞
得魚無意起竿遲
村雪寒凝夜色浮清江如玉着扁舟風流自得天然妙
心跡何曽泥去留
　　墨梅寄同安李宜之
學疎才薄諒何為牢落塵蹤閲嵗時秪有梅花共心事
便風吹向故人知
　　曉(己亥/)
曉夢初驚覺春禽已亂鳴北風半夜雨東旭一忩晴道
在心偏逸詩成氣轉清行藏信隨遇庶以達吾生
　　題歙雲詩巻
歙雲南望逈親舎孝思深川陸幾年客晨昏千里心春
風隨使節夜月照行襟養志古來重功名好自任
　　送饒提舉之官廣東
奉節承深寵之官過舊鄉親闈春廣大宦路日舒長嶺
樹連雲合江流過雨涼倚門應有望鴈信好頻將
　　讀罷
隠几初收巻廵簷更出行晩雲隨雨散霽月近人明客
久無違性身閒獨稱情榮枯何足問清白是家聲
　　睡覺
午枕睡熟餘情神喜宣朗忩含白日靜座納微風爽俯
披聖賢書遺言如指掌至理諒易求良心貴有養安得
同志人輔我加勉强
　　送嚴府判考滿
柳緑繞江頭薫風快壯遊萬山辭楚徼一水接皇州郡
劇民俱化銓明課最優垂衣圖至治清問有嘉猷
　　簡戴錦舟先生
筆硯長為伍思深趣轉清看雲閒隠几聴雨獨挑燈俯
仰求無愧窮通不繫情客邊微恙在襟抱貴和平
　　山中即事
水自幽偏山自深竹忩花牖晝沉沉逢人若問浮生事
半是閒眠半是吟
　　曉出
際曉出柴扉清涼過雨時落花香滿徑芳樹緑成帷鳥
哢有餘暇水流無盡期值予道心長歸咏正相宜
　　遊廣壽寺後園
新竹多垂籜髙花正滿林雲蘿穿屈曲苔徑入幽深翠
積叢茅暗青交雜樹隂劇便新結構端稱讀書心
　　秋曉
風來夜枕寒雲生曉忩雨旅思共秋清遥思故山侣
　　夢友
園林到何日覊旅念離羣擾擾一旬内依依兩夢君秋
風黄葉下晴色白雲屯應有詩三百心期欲細論
　　柬陳進士
獨凭吟凡坐清朝閒看行雲靣碧霄忽憶故人秋寺裏
西風琪樹雨瀟瀟
　　彛公房
入院先看竹逢僧不説經白雲方丈室清晝一孤燈積
雨勻秋色殘陽報晚晴去留無定跡香盡拂衣行
　　寄湖西族叔父仲學先生
茅屋石橋西相親記舊時青燈近人早明月上忩遲物
理推今古人情較是非笑談如昨日寒暑幾推移
　　贈别友人
惆悵一年别慇懃百里來冰霜苦節在宇宙壯懷開白
雪傳新巻青春逓客杯紛紛楓葉下獨伴野人回
　　閱九韶吟稿
髙枕微吟罷西齋獨坐時閒澄病中思細看别來詩㸃
竄非吾事漸磨貴自期靈臺宜有養孟子浩然師
　　别湖西
送送長村外新詩詠不休浮雲日色薄隨地露華稠曲
徑縁林轉深溝帯葉流家山應暫住更得話綢繆
　　同鎖秀才道中即事
桑梓常留念蹉蛇今始還行行減客路望望近家山膠
漆故人誼風霜游子顔何能謝塵鞅髙卧白雲閒
　　題庸軒
物理本平常人心自渺茫細袪今古惑多漱聖賢芳風
月清江曲園林古縣傍悠悠百年興良與此軒長
　　禪嶺即事
傍險躋攀倦臨髙眺望賒天連蒼野闊樹帯小村斜晴
靄山何處寒烟屋數家躊躇懷往事容易改年華
　　與鍾生同宿東陂
日落辭蓮塘東陂到已暝烟霧村徑微燈花茅齋靜細
語夜卧遲月華發清興黄巻試一開琅然共歌詠
　　夜訪九韶
有客夜扣門微吟帯星立主人久青燈欣然肅而入勝
境失追攀髙堂更歡集丈夫襟抱開塵絆嗟何及
　　贈九韶
我與生契家懇懇常告戒退而省其私立志能匪懈相
逢索居後新知頗超邁深培仁義根勢利無芥蔕
　　山居
偶坐柴門下得與衆山友雨後已芳潤雲開更竒秀澹
然忘我形不覺沉吟久却憶平昔居於茲幾翹首
　　别九韶叔姪
我心日悠悠喜與故人遇相隨更過村同遊讀書處研
墨倩兒童頗得臨池趣青山一分手山留白雲去
　　即事
身外機事閒心地何優游晴行山水曲歩遲境彌幽厯
亂髙鳥過散漫輕烟浮遺編幸在手微意仍相侔
　　遊南坑岡
松邉涉幽徑天青雨新霽矯首立崇岡疊嶂羅迢逓塵
慮都淡然二儀足清氣妙趣匪言傳飄飄離人世
　　夜坐
青燈夜已分遺編味方永一唱而三歎轉覺寸心烱麗
水金最精藍田玉偏瑩云胡苦茅塞久未臻斯境
　　即事
風威遍野號雪花滿空墜誰謂惜苦寒正喜兆豐嵗紅
爐坐終日黄巻靜相對至哉聖賢言妙契心自醉
　　感懷
孤燈讀已倦就牀聊偃仰平生所踐履厯厯時在想中
道立苦難學問少勉强古人豈易期中宵獨惝怳
　　讀孟子
夜氣向虚朗剪燭更已深大哉仁義言沃我萌蘖心才
質各髙下性命無古今聖賢懇垂訓而我何陸沉
　　睡起(庚子/)
久客逢寒食芳年損病心幾時鳴雨歇終日落花深親
夢凝官舍鄉魂繞故林晝長春睡起寂寂寫孤吟
　　閒述
靜裏生詩思閒中長道心自應尊櫝玉不省說籯金芳
樹流春色空庭落午隂日和風更澹此樂有誰㝷
　　承葉别駕見訪奉柬二首
忩下書生報門前使客臨形容驚喜定情話别離深風
月江山趣氷霜松柏心平生覔同調幾處得知音
白雪陽春調長吟莫厭多功夫既積累律吕自諧和江
海猶疏鑿圭璋藉琢磨人生誰不學志向各如何
　　憶榮上舍
江舘春相遇鄉心晚益知青雲持節日短褐省親時髙
誼能分禄空囊只贈詩别來消息斷幾欲到分宜
　　買藥
生涯惟病絆人事與心違嵗月一身晚江湖孤夢飛憂
深多為道貧慣任無衣抱布街頭去新晴買藥歸
　　即事
欲識陽和景四時惟有春風光三月半霽色獨吟頻露
葉渾如醉烟花不擇貧人心長自小寧解化工仁
　　感懷
易白顔回髮難升孔子堂常時思寡過終嵗未成章萬
物人皆偹一心誰不良如何空潦倒甘讓昔賢芳
　　絶句
新詩盡日恣㝠􁆱塵世悠悠任去留興到江山隨處覽
不知身外有閒愁
　　楊柳
嬋娟楊栁枝烟雨涵芳姿託根近孤松蒼翠相因依頗
謂顔色好可同嵗寒期豈知霜未墜素葉先紛飛
　　圃内
長夏日已晚歸鳥皆投林幽獨悦茲圃把書行且吟花
竹流芳淨蔬果生意深兩間有妙趣長契靜者心
　　四月四日
客牀起復眠中心悵遐慕嗟我庭中親茲旦惟初度豈
獨别離深鬢髮久垂素形留空役神迢迢滯江路
　　宿章廣文舘
虚齋罷清話拂牀事枕席青燈滅餘燼斜月流素壁弟
子富書聲感之増歎息沉痾久纒綿那由共茲夕
　　贈章廣文
俗情素寡合獨往欲無言伊誰寫湮鬱喜得章澹然絲
蘿託世好金蘭契忘年青眼饒故意白雲多新篇顧茲
蹉跎志懷古共勉旃
　　茂樹
古垣有茂樹婆娑廣成帷霜雪根本固雨露枝葉肥䝉
宻自昏曉靜愛衆鳥歸此物尚有容吾心諒何為
　　月夜憶友人
階除境向寂客思渺無依美茲風月夕正是懷人時欲
叙平生心相見各未期百年若流水如何長别離
　　題畵馬
有客遣弟子持示雙馬圖丹青固妙筆所擬皆龍駒一
龍嘶青雲一龍困鹽車逸氣含變態病骨森清癯既遭
伯樂顧絶足迺得紓未遇善自保飽秣青山芻
　　遊北禪寺
入門聞花香傍砌看花色花香細而清花色潔以白薫
風院深沉亭午人閒寂悠哉羲皇上着此忘機客
　　棲鳳竹
庭宇肅深沉蒼翠交梧竹衆鳥從紛飛時看鳳來宿
　　送人赴春闈
畫省身先達春闈氣正豪功名方自負闗塞豈辭勞黃
道中天近青雲北極髙臚傳知得意端笏繼䕫臯
　　柬朱學正先生
伊昔起予深相逢久别心老成欣德重薄劣愧年侵夜
雨添新思秋風憶舊吟正期談笑宻還念欲分襟
　　不寐
寒鼓三更後孤衾未睡時無窮身外事逐一靜中思聖
域何由入靈䑓久自私疎櫺霜月白愁况漫裁詩
　　覽舊遊
髙樹春風花正開芒鞋曾記屢徘徊如今花落年光莫
寒色斜陽又獨來
　　山中見梅花
茅庵深處路縈斜老樹遥看近臘花何事幽人吟未到
遊蜂先已得春華
　　述懷(辛丑/)
風雨春天曉江山客夢醒浮沉誰共慰出處獨含情得
善慚顔氏傳經憶伏生經過人事畧何意釣時名
　　春夜
千古興懷洙泗濱無由一接杏壇春自憐弱質生來晚
空作紛紛世上人
　　曉立
靈臺清曉玉無瑕獨立東風玩物華春氣夜來深幾許
小桃又發兩三花
　　憶九韶
春泥滑滑隂連朝出門跬步難逍遥陽和黯然舒藹藹
風雨倐忽來蕭蕭客懐思見故人靣雲山阻絶誰相招
故人隠居蘿谿曲殘書破硯甘寂寥奉親常懼歲月速
學古不使子弟驕躬耕低頭秋榖熟擊壤皥皥歌唐堯
平生於我誼不薄松柏寧向秋風凋愧我﨑嶇昧生理
託身在處雲飄飄何時歸來葺茅屋與子共種黄精苖
　　出城
行行共吾姪誦詩出城郭白日皎青天風光勝於昨嶺
外更峯巒村邊總花萼擾擾行路人誰識予心樂
　　新莊渡
渡頭舟已發隨意坐芳洲白石聊為硯題詩蘸碧流
　　道中作九首
臨渠愛流水試硯涉還歇起看碎米花疑殘去年雪
眺望覺日遲經過忘前後牧唱兒童閒黄牛滿丘阜
叢竹夾桃花清池映髙下世上有丹青筆底誰能畵
愛景時迴立烟村澹相對惆悵百年人此心幾人㑹
呼童汲清泚怡然坐臨池誰能知我懷細雨來催詩
人生得丈夫萬一幸為儒寸心含宇宙不樂復何如
紙筆不暫離琴書恒自隨欲憂身外事何日是閒時
得詩萬事輕性達頻爵躍翹首吟未迴松風度寥廓
微雨已滑途行客未堪住遥問讀書齋正在花深處
　　友人至
獨繞烟村來共茲玩雲月細雨夜已䦨深意殊未歇
　　曉起即事(二首/)
夜思經世務神倦方熟眠晨朝氣清爽良心還烱然
條風暖雨來晨烟村𡨕漠北牖時獨開紛紛李花落
　　録詩稿
晴日鳥相喚輕風花亂飛紅塵休入户次第正抄詩
　　客玩夜月
靜來悟道機窔奥難言説但得此心安從處堪乘月
　　縱步
幽花發清香芳林漲新緑閒聴山中禽更倚籬邊竹
　　友人至(二首/)
整屨欲有往故人忽西來盎然陽春懷共向東風開
平生慕克己茫然靡所獲今日欣語君至樂頗洋溢
　　覺後
覺來氣宇澄開牖東林下缺月五更頭寒光皎清夜
　　村中即事
春光被四野行欣物華茂寂寂竹林邊幽禽語清晝
　　胡十見訪客舘值予暫出承候迎村外遂相與叙
　　　舊同宿得詩六首
歸步夕陽遲和風滿襟袖矯首清溪傍芳畦故人候
梅花殘臘時訪予五峯上詎知萍梗蹤春光此同賞
我歸驚十年回首如信宿惆悵謫仙吟人生鳥過目
憶子有立年曽與論耿介吾今越斯境事業憐安在
既罷溪上遊復向籬邊坐夜景良可人誰能即髙卧
交期相惠好青燈共斯閣話言雜今昔心事兼悲樂
　　晝寢覺
日凈風暄清晝遲緑隂啼鳥夢醒時間忩筆硯無塵雜
幽事宜人又得詩
　　讀中庸
一理存乎靜萬事著於微是以君子心戰兢恒自持
　　彈琴
寂寥春夜間几閣孤燈照邈爾形役忘絲桐正清妙
　　琴罷
琴罷詩興來殘燈獨揮筆因識聖人心澹然何意必
　别鎖秀才
覔渡臨清流故人更同舟細語昨日詩别懷總悠悠送
送山之麓春花多躑躅長揖東風前浮生兩相朂
　　夢嚴親
江山久離居薄養那得及髣髴何處庭承顔夢中立天
性良固有深愛成長泣涕淚泫莫收曉起衾猶濕
　　牛氏東軒
名花散竒香幽苔多淨緑清晝軒中人琴書自相續
　　感舊遊
石橋門巷落花深晴日光風鳥亂吟人事暗隨春夢换
緑楊還似舊時隂
　　柬徐廣文
學問無少長立志夫何如勉强柔即强惰慢明亦愚光
景勿云盛容易垂桑榆年侵勿自畫為仁果誰歟一私
誠自窒蕩蕩斯廣居深切累日月聖賢途豈殊勉旃黌
宫彦勇往毋踟蹰莫嫌𤨏𤨏言素心不能諛
　　上頓渡舟中
驅馳年少未應勞萬事無心任所遭收拾琴書辭故郡
江山隨處是詩豪
　　夜坐
雨滴空階響燈懸淨壁明掩書人獨坐性達正惺惺
　　蘄春采芹亭同羅黄二廣文登
名亭極虚敞英友携登臨石池湛寒水茂樹圍幽隂久
坐得勝趣劇談延賞心薄遊慶佳遇因以書狂吟
　　題一丘軒
　　　予以客遊因訪故人傅秉彛于驛溪地甚幽僻
　　　林木森蔚翛然有塵外之趣予極樂之秉彛亦
　　　陶然有以適其居也翼日相與翺翔村外既浴
　　　而歸指其居之東曰平生種田此一丘耳予笑
　　　曰一丘固美宜以名軒秉彛亦笑而然之且請
　　　文以申其説鄙才不足以文聊賦小詩以復焉
種此一丘田朝夕恒精䖍衆草不敢穢𤓰瓞斯綿綿
　　寄胡九韶
去家已十日作客無盡期悟道達浮生浩蕩隨所之榮
枯藐毫忽得失輕銖錙聞味聖賢道謾吟今古詩勝境
多獨得佳興良自知寄言故鄉友身心善矜持
　　謁濓溪晦菴二先生祠二首
孔孟微言幾欲絶先生千載續真傳偶經靈宇増新感
遺緒寥寥苦簡編
平生慨慕古人深道味先生更所欽長恨無縁趨末席
靈祠一拜儼如臨
　　夢親
欲寫離腸苦無言下筆難奉歡何日遂夢裏暫承顔
　　登舟入楚
步出湓城吊古餘前程又復即舟居客身到處無榮辱
隨分蕭條兩篋書
　　夢慈闈
昊天罔極裂心肝遺塚荒涼不忍看魂夢豈知生死隔
承顔浪喜得真歡
　　即事
吟覺多情坐不眠月光涵水水浮天艣聲細與歌聲協
又有西來夜泊船
　　觀濓洛闗閩諸君子遺像
平生習迂僻人物常懷古自從堯舜來厯厯固可數降
茲秦漢下無才繼鄒魯偉哉宋德隆夫子生四五日月
麗中天逺近曷不睹人心一返正斯道朗以溥嗟我小
子愚私淑豈小補偶從黄巻中瞻像慰渴慕因像以求
心益自陶莽鹵不及猶恐失誰知此心苦㑹當寫斯圖
頃刻恒敬負
　　讀易
夏日舒以長齋内深更靜正襟新浴餘肅容湛天性悠
哉四聖心玩味頻起敬好風生坐隅竹色鮮相映澹爾
絶外牽伊誰共佳興
　　枕上絶句
賢聖微言玩愈精夜分無寐獨惺惺十年醉夢迷南北
一㸃寒山雪後青
　　即事
環堵蕭然隔世塵日長惟有簡編親青衿髦士時能訪
出處諄諄話古人
　　曉起即事
人心秉至靈胡為自狼狽十年磨一鏡漸覺塵埃退清
曉旭日升竹樹欣相對欲記丹青圖斯意恐難㑹
　　黄廣文為僕趣裝
客子去莫留故人情不淺離合焉足論事業宜加勉恒
令此志存㑹見長材展賢聖以為師任重而道逺
　　黄廣文城外送别
迢遞步暑來髙情重為别匆匆話莫窮努力男兒節
　　宿漸嶺
漠漠暮林横緑野澄澄秋水映紅雲逺來客舸依沙岸
獨犬一聲何處村
　　先生跋云此辛丑嵗歸自武昌詩也閱藁見之因
　　感此景何處無之然必心中無事乃能見也
　　赤壁懷古
今日題詩處明朝迹又塵不知江漢水流盡幾多人
　　大冶山中
客路逢人問前程去已迷喚回琴劍侣斜度小橋西
　　重訪盛山人
舍舘曽留宿園林今更過米嫌秋熟少苖歎雨傷多寄
逺書應達移居事若何秋風涼冷後有待碧山阿
　　謝家埠舟中即事
憶昔扁舟久寓居客中風景自能摹重來幾换人間節
佳興如今却勝初
　　次梅根
風色蕭蕭生暮寒月明催棹下奔湍孤舟繫穏更相勞
又得長江一日安
　　舟中即事
緗帙收來霜夜分月中猶見打魚人始知各有平生分
勤苦方能立此身
　　荻港舟中
寒蘆漠漠夜澄澄雲盡霜天月倍明欲問箇中深淺興
青燈孤映讀書聲
　　舟次蕪湖寄友
地逈天清蘆鴈呼西風殘照泊蕪湖逺書不盡悠悠意
努力人間大丈夫
　　述懷
平生蹤跡慣飄蓬短棹從教西復東借問鄉園從别後
一旬清思屬中庸
　　偶述
十年勤苦學求仁品彚紛紜未識真惟有一般堪自笑
行藏酷過古人貧
　　舟中觀書憶諸生
燈火夜常半工夫日又新濫追先進躅頻憶故山人凍
竹那妨雪寒梅自有春此生何處達天地即吾仁
　　别史儀部
清譽聞來熟高情交更深青燈連夜話黄巻百年心斯
道何難入深功貴自任匆匆慚贈紵惆悵託狂吟
　　别李鳳儀
途逢渾似夢驚定始開襟萬里又分袂幾時重盍簮詩
書仍努力窮達莫殊心邈爾雲山外頻頻憶舊吟
　　訪葉别駕
消息猶難得逢迎更敢期寧知為客際重悉久要辭剪
燭嫌更短連牀願别遲欲投迂闊分捨此復何之
　　贈丁太常
别駕僑居處頻過不覺疲喜通儀部好更辱太常知賤
子慚何算明公貴有為聖途如指掌努力妙年時
　　宿黄茅潭隔港
日夕北風起停橈未有涯横江欣得伴和月宿蘆花
　　偶述
欲遵君子業名教貴昭融能事參天地元基慎獨功
　　板橋客夜
達得浮生去住輕江樓遇夜旅魂清逺書作罷孤燈靜
霜月淒涼鴈數聲
　　除日書懷
一嵗生涯不離書明年行止更何如男兒挺拔今猶古
百倍工夫正屬渠
　　除夜次唐人詩韻
青燈幽户照無眠高興吟哦正浩然一嵗平安私自幸
進脩踴躍入新年
　　西軒即事(壬寅/)
凍消殘雪早春回幽户條風任往來黄巻玩餘閒卧後
滿忩春色數枝梅
　　觀梅
梅花滿眼感懐新正月俄驚十日春花落更開開更落
小忩忙殺讀書人
　　柬友人
物物由來根太極等閒那得識其真浮生三十端虚度
擾擾俱為夢裏人
貧居盡日掩柴闗黄巻青燈不敢閒克己轉知前日妄
希賢愈覺古人難
　　感興
浮生嵗月易蹉跎交誼知心苦不多幾欲開懷難覔伴
只應懷古獨高歌
　　贈黄經厯先生
竹屋長無鴈花封偶盍簮雨忩宵並榻雪案晝同吟往
事渾如夢清歡暫稱心明朝踏晴色歸思各雲林
　　題琴樂軒
花縣東南里巷深髙軒清樂屬瑶琴緑隂簾幙閒中世
明月階除靜裏心松韻正幽孤鶴唳海濤初定老龍吟
山中亦有無絃趣茅屋何時肯一㝷
　　夢親(癸卯/)
夜夜春天夢依依只在親山中有茅屋何日泝歸津
　　題三友圖
桃李春晴錦萬堆蕭然誰數竹松梅不因處士開新畵
雪裏何從表異材
　　嚴親寄家譜至
門外歡聲送喜來天邊家譜到山開音塵已隔半年後
樂極猶疑是夢回
　　南軒夜坐
庭前詩已成雲間月未没入户啓南軒無拘轉真率草
木發天香遥夜清人骨
　　奉寄黄浩中先生
十年兩度侍西軒細語傾心夜不眠浮世别離疲野馬
幾回懷古獨雲天
　　月夜
迢迢良夜月澄秋萬象清嚴風露幽安得人心亦如此
廓然慾盡理周流
　　題梅竹軒
蓮塘南畔碧山連梅竹幽深着小軒接席好風晴滿徑
隔簾香雪夜浮天題詩興繞賡歌際讀易心遊未畫前
佳致幾時期我共為君細和白雲篇
　　暫宿新居
青山白雲裏曠然露平陸峯巒森逺近澗溪羅屈曲辛
丑杪秋中相基䝉吉卜明年閏月冬於焉結新屋癸卯
建未初移居遂所欲藩籬雖未稠斗室聊自足露坐天
宇涼語笑偕僮僕共想古昔來誰人此曽宿
　　東軒即事
公事纒彌旬寸心靡敢放豈惟學古難人欲誠易蕩昨
宵擬見官風雨不成往偶此東忩下暫然閒俯仰徧閲
舊時吟靜思新志向疑似寔自䝉伊誰一指掌洙泗跡
既陳洛閩且絶響安得同志人靈臺期共養
　　十一月朔旦枕上作
立志成人自稚年中間鹵莾實堪憐如今轉覺人須學
截日嚴程造白堅
　　除夕
慷慨臨除夕蹉跎又見春一年非不學何日是成人經
事才還廣潛心理漸真微吟増感激名教定書紳
　　傷農家(甲辰/)
秋榖應多減春炊固轉艱頻聞寒雨裏採蕨滿深山
　　十二月十四日絶句
弊廬風雨何曽蔽衣食田園給更慳積病寒忩塵滿眼
始知無怨實為難
始知無怨實為難至樂誰如孔與顔誤把古人輕昜看
精脩從此可容閒
精脩從此可容閒勘破當年義利闗隨處動心兼忍性
何憂不到古人班
何憂不到古人班只把遺經子細看學久自然查滓化
心斯廣矣體斯胖
　　懼衰
少壯空纒疾病過光隂况復迅如梭蹉跎容易入衰境
此德此身將奈何
　　寒疾未醒兼困於瘡廢書黙詠朱子及陸象山兄
　　　弟鵝湖倡和詩僭次其韻
先哲髙風悉所欽考亭朱子益留心滄溟浩浩吞諸水
泰華巍巍失萬岑理極研精無窔奥形純踐履更深沉
微軀毎恨生來晩空慕聲容隔古今
　　除夜
一年程課更如何輕薄還因感慨多明日又逢新嵗月
幾時能出舊巢窠
　　元日(乙巳/)
回首流年一夢間靜思身世立應難工夫百倍須深勉
莫把光隂當等閒
　　正月十九夜枕上作
自歎生來後聖賢下流入道苦難前何由養得中和性
樂以忘憂理渾然
樂以忘憂理渾然後生豈易造斯言歛然下學無他法
一味深功克性偏
　　書所得
荆棘塲中二十年中間回首實堪憐欲從何處求心性
日用由來總是天
　　舟宿陶婆灣
夜半扁舟夢不成細將心緒繹平生人倫有道何能盡
展轉無端感慨情
　　贈九韶
緑蘿溪上舊儒家脩竹喬松去市賒南畝秋風多熟黍
東園夜雨總肥𤓰聖賢指示方應宻師友相期路不差
孝友一門斯是政讀書聲裏老生涯
　　夜讀康節先生詩後作
田圃工夫日破除小忩燈火夜詩書月華皎潔雲輕後
夏景清涼雨霽餘百體無拘知氣泰一塵不累識心虚
從今莫惜慇懃學好古方能屢起予
　　夢傅秉彛
一别那勝嵗月深浮沉世務阻相㝷分隂痛惜平生志
夢裡猶懸悵怏心
　　午枕
枕簟清凉午夢濃覺來鳩語太從容寸心似水無纎浪
認取鄒書夜氣功
　　夏夜
月色嬋娟夜正涼偶然徐步稻花傍籬多竹樹饒清䕃
池滿芙蕖有暗香
　　寄九韶
幽忩遺籍自朝昏盡日紅塵不到門頑鈍淬磨還有益
新功頻欲故人聞
　　月夜
涼月清襟抱閒吟氣正和熟思剛暴性旦晝梏亡多
　　夜讀後對月
青燈讀倦閣遺編見月多情又不眠欲識此心虚妙處
沉沉户牖嫩涼天
　　省己
希賢事業愧庸才煆煉磋磨志愈乖世澤厚深流慶逺
道心連日得悠哉
　　月夜
雲盡天心月正圓可人清景屬南軒滿懷今古那能寐
緩拭枯桐理舜絃
　　變化氣質消磨習俗
由來氣質已偏枯俗染彌深愈失初於此不加鏖戰勇
却從何處着工夫
　　觀舊稿
十載飄零無定棲兩年幸隠此山扉詩書漸覺添新得
心性還應勝舊時
　　寄題戴氏水竹居
勝日來良朋相招出茅屋壯觀窮名山所厯清心目山
人白雲端蒼翠羅脩竹鶴髮笑相逢坐談此君熟苔徑
逓幽隂軒楹淨如玉塵慮蟬已蛻道心露新沐主賔偶
一契題詩愜素欲徘徊話别遲夤縁看未足歸卧梅忩
雲餘興猶可掬何當載酒來重㝷詠淇澳
　　有悟
困窮拂亂力難勝天意分明増不能思到此心收歛處
聰明睿知自然生
　　除夜
不惑無聞大聖辭如今秪有五年期譬猶萬里闗山路
駑足應須日夜馳
駑足應須日夜馳丁寧莫枉一男兒工夫徹後開眉看
萬里青天月出時
　
　
　
　
　
　
　
　康齋集巻一
欽定四庫全書
　康齋集巻二
　　　　　　　　　　　　明　吳與弼　撰
　詩
　　元日(宣德/丙午)
去年程課畧加勤今嵗深期日日新萬事何如吾道重
丁寧莫枉此生身
　　遣悶
講學無功德不脩不才甚矣可無憂青春回首今何在
堪歎人生易白頭
　　發舟弓家渡
囊書喜上省親舟千里山川盡舊遊家慶新歡堪計日
前程漸次減離憂
　　贈傅秉彛
洗墨池邊春草長重來懷舊意茫茫蹉跎容易青春晩
秋鬢能禁幾㸃霜
　　清苦吟
清苦丈夫志風霜善自持陽和非不愛義命貴安之
　　即事
磊落羣峯徹曉雲柴闗閒出為晴曛逢人偶學占秧候
活水渠邊手自分
　　晝坐外南軒
南忩北牖透晴光花木參差日正長舉目無非幽賞處
不知何地是仙鄉
　　絶句
竹户風光軟花軒清晝遲蒼苔人跡絶淨几獨吾伊
　　閒趣
野水雲山隔市塵日憑閒散養吾真茅廬周匝多芳樹
行處清香暗襲人
　　夢覺作
靜夜迢迢獨覺時寸心凝歛絶邪思聰明睿知何從出
作聖之功信在斯
　　紗陂
長瀦石罅氷廣浣溪中雪清風生夜寒泓澄浸秋月
　　大同峽
秀峙交翠屏清冷響寒玉谷鳥時一鳴蒼苔此幽獨
　　曉起
夜氣春融和曙光晴皎潔漠漠碧雲端斜露清霄月
　　羅家園
湛湛芳草池翛翛碧霄竹倚竹漱春流清氣滿幽谷
　　李家山
擕琴兼載酒童冠偕躋攀浩歌碧雲裏落日松風寒
　　徐家山
大路臨青山蒼苔䕃清樾幾度縱芒鞋送賔此為節
　　石泉
石泉千古名悠悠四時緑清潔乃素心白雲一茅屋
　　東陂
迢迢透長源滔滔流晝夜幾曽瞑目聴應悟安行者
　　東忩誦陶詩
時和風雨調緑疇日滋長吾意良淡然晴忩坐虚敞竹
䕃連琴書幽苔隔塵鞅流誦徴君辭伊誰嗣清響
　　偶書
倦出㝷常止茅屋妄想潛消思寡欲但恨青山雲未深
更欲移居問窮谷
　　枕上作
為學曠鋤犂事農疎典籍學弛心性蕪農惰饑凍逼二
者貴兼之庶幾日滋益奈何疾病纒蹉跎旦復夕
　　即事
獨步孤村去從容翫我書稻苖時雨後山色晩晴餘性
也何曽染心兮此正虚歸來帯明月夜興更何如
　　燈下作
日日勞筋骨心中未免疑細思貧賤理素位合如斯
　　贈黄徴士
卧疴白雲中苦心正懷舊忽枉故人盼青山得攜手晴
忩坐南薫薄言勸春酒眷然惜離羣問答殊未久荒村
多寂寥還能重來否
　　寫懷(戊申十月/服闋作)
意緒依依萬感餘羸軀應向死邊蘇哀歌欲寫難成調
幾傍霜簷對月孤
　　冬夜枕上作
遥憶當年學立身兢兢常恐暫埃塵孤風自許追千古
特操何曽讓一人因病簡編㝷曠弛離羣踐履轉逡巡
中宵忽感平生志回首空過七十春
　　與學者戴輿
煢煢失怙未能言鞠育劬勞仰母憐稍及成童知擇善
纔隣弱冠已忘眠鏡當塵積光難緝車向途艱勢易顛
從此更敦千古志躬行心得好拳拳
　　自歎
少年不學浪悠悠老大無成空隠憂寄語青春强健客
及時黄巻好埋頭
　　寄李子儼
楊栁城頭亂絮飛慇懃客舍再逢時山中有約遂何日
覊思悠悠謾寄詩
　　感懷
靜把平生一細思可堪桃李不勝吹何能挽得千溪水
淨洗靈臺一片私
　　龍窟渡拜先曽祖楚江先生墓
青山逺入避紅塵遺魄千秋此水濱荒隴淒涼重拜日
細從諸老問前因
　　遷居小陂
小陂橋畔記吾廬七載經營今陟居一片靈臺無别想
孜孜惟是聖人書
　　夜坐
古道寥寥不易㝷秋風楊柳感人深虚堂寂靜無言處
黄巻青燈求夜心
　　冬夜懷古
二帝三王隆至治臯䕫周召和應同斯人何幸生斯世
一體君民瑞氣中
孔孟孶孶論要道顔曽公萬實同心滿門師友更酬酢
此樂當時知幾深
濓洛闗閩道中興游楊黄輔一時生大明日月當中麗
多少祥雲與景星
　　晝寢覺作(己酉/)
病思昏昏午夢還熟思厯試鼻應酸欲知松栢孤高處
須向隆冬雪後看
　　懷孔御史(二首/)
曽向嚴親舊稿中覩君尺牘語舂容知予大過深増懼
幾度相思細省躬
幾度相思細省躬可堪名勝恥無窮欲求實勝何由得
黄巻須加百倍功
　　晨坐東齋
寂養資良宵清晨趣應好芳露盈華園碧嵐靄春阜虚
齋獨危冠晴光爛忩牖一玩謙亨辭冷然滌心垢
　　閒興
貧居日寡營動息得自眕(自安自/得為眕)時課諸生餘還共兒
童哂出門望舊山縁籬探新筍歸坐夕風清閑情寄瑶
軫
　　次學者韻
欲説男兒事竒功未易收靈臺須靜養物理貴精求嵗
月忽向晩闗山阻且脩分隂宜痛惜驅策莫遲留
　　暇日偶成
寸心如水淡無波四體安舒一氣和有客到齋終日話
懷開應喜善人多
　　病中枕上作
一念之微須致精公私王覇要分明毫埃絲垢宜揩盡
剛立成心大路行
纎私滌盡未為難要識時中是孔顔此箇路頭何處問
苦心空使鬢毛斑
律身須禮不容疎公以治心其庶乎二者没身而已矣
不知人世有榮枯
　　新居即事
幽賞平生志安居此庶幾青山環逺近碧水帯東西接
舍惟樵徑連雲只稻畦遺經閒恣閱心迹總髙棲
　　改過
四十應當成德時中心何更有他岐其終也已宜深察
剔拔毋令利暫縻
　　即事
養病私欣得自由日長卧看魯春秋悠然詠到忘言處
一枕清凉午夢幽
　　省己
此心一失栽培力幾向窮途不自持靜裏反躬深省處
風霜却是進脩資
　　處困
遇着艱難須用心毋令放下便淪沉此闗若得千里透
信有人間百錬金
　　寄曰讓祈門訓導
優游新趣佳山水仰止前謨近聖賢(朱子父/母之邦)六籍日須
鞭策進寸心幸莫利名牽杏壇鐸曉光風滿蕙帳琴寒
霽月懸從古男兒當自奮賸將事業答青年
　　冬夜步月懷劉悦學先生
讀罷閒吟緩出庭月華如晝院澄澄恍思玩易京師夜
曽向吾師學看星
　　枕上偶成
為學如登萬仞山層崖須用小心攀前頭儘有無窮趣
只是工夫不斷難
　　冬至夜枕上作
深造工夫靡敢慳近來又透一重闗心思只在聖賢上
夢寐不離文字間斯道極知顛倒易一身痛惜把持難
微吟又是陽生後細省迷途駕速還
　　晝寢覺作
𦕈然方寸經綸本萬感誰憐此地危(當失/之動)欹枕細思敦
艮㫖幾人曽向吉中歸
　　寄羅秀才
衰謝無才甘陸沉何煩青眼特遥臨驩欣便若平生好
慷慨深投半百心莫逆尚期清夜話有懷先寄白頭吟
卜居願與嘉謀恊早向春風聽好音
　　中堂即事
燈明几淨室清幽滿眼圖書託士流滌硯閑書新得趣
廓然泰宇澹何憂
　　除夕
擁罷寒爐小酌餘挑燈又近古人書一枝粗定身多幸
此地應逢兩嵗除
　　元日紀夢(庚戌/)
為學平生慕至真孜孜明德與新民朝來枕上添新喜
夢裏猶深激勸人
　　夜讀
疾風吹雨霰交飛獨撥寒爐夜半時喜得諸生清苦共
小忩之外尚吾伊
　　誦晦菴詩次韻
誅茅遂幽獨愜此林壑清太和釀羣卉天香滿衣纓病
軀無餘事先人富遺經自陪二三子明忩共經營
　　待月西齋
逺愛雲山近竹林芸編堆裏更瑶琴時行時止憑誰説
待月西齋自養心
　　曉枕作
少年意氣凌秋霜直欲追古豪傑參翺翔老去何知萬
事曠空令感激増悲傷嗚呼古人及之良不易後生慎
勿輕流光
　　温楚歌
上國曽傳此調清經年多故忘當丁虚堂永晝重温處
吟到多情是故聲
　　門外閒坐
習靜生憎損病心晚涼門外獨横琴呼童細剔溪頭樹
為愛青青雲際岑
　　獨步偶成
暫出孤村縱野蹤晚涼歸詠更從容盈眸好景新晴後
人在乾坤清氣中
　　題唐山書閣
流俗滔滔利是趨居家髙閣獨儲書絶韋逺紹前人緒
麗澤頻來長者車香雨芸忩春杳杳清風蘭砌日舒舒
小陂茅屋應相近時喜諸郎問魯魚
　　私
一念私纔起風波勢便増若非鏖戰勇方寸幾時平
　　分
萬事須由命勞苦徒喪亷若非安得分儘快未能恬
　　名利
眼前名利日紛紜擾擾何由得性真置却身心貧富外
始知世有出塵人
　　苦熱觀晦菴詩集
炎熱侵陵夢少安茅簷無地可盤桓絶勝黄巻多氷雪
朗誦令人骨髓寒
　　讀罷枕上喜而有作
讀書進處心私幸更把精靈禱上天願假數年無病困
尚當努力繼前賢
　　枕上黙誦中庸稍悟一書大㫖喜而賦此
句習章燖幾十年其於統㑹每茫然一朝似得優游力
擊節深歎聖嗣賢
　　至日感懷
屢醒長更夢頻添暮景愁盛時剛易失多病苦難瘳長
困荆榛境終非鸞鳳儔徘徊當令節休復慨前脩
　　臨流瞑目坐(辛亥/)
物外元無我閒中别有天臨流時抱膝此意向誰言
　　寄葉郎中
潔居萬事愧吾徒十載猖狂一薄夫貧病不勝書課减
怠荒常是力行疎愁來無地堪容足老去何時可復初
忽辱髙明千里念題詩遥望獨長吁
　　枕上作
仁者無怨尤節士多饑寒至理無定在君子隨時難
　　連珠求藥歸道中作
問藥歸來出白雲輕身隨處玩餘春㑹心偶記前賢詠
得自由時莫厭貧
　　懷舊
意曽彌月寓東坪童冠相親八九朋月色滿簾天似水
書聲徹曉院如氷賢闗總擬爭先入塵鞅何期竟久縈
愧我只今空白髮不堪回首負平生
　　夜牧
凉氣蕭蕭露滿衣碧天如洗月如規浩歌一曲孤村寂
緑樹隂中牧犢歸
　　講罷偶成
萬事應須任所遭胼胝農圃敢辭勞西齋講罷心如水
又對涼天霽月髙
　　東忩偶成
虚忩寂寂隔紅塵蹤跡雖貧樂甚真法帖謾陶閒裏趣
髙眠時養病中神
　　灌禾
田頭一一荷鋤過自放寒流灌晚禾隨分不辭筋力苦
坐看明月好懷多
　　東齋讀晦菴先生詩次韻
朝朝黄巻自埋頭物外從教春復秋座接好山青繞屋
門迎活水緑平溝舊花匝徑紅如織新竹成林翠欲流
課罷幾回閒徙倚誰憐心賞十分幽
　　贈山中人
徐步春山日未晡石橋流水竹扶疎為求桑柘乘時種
一一煩君手自鋤
　　遊山(自大同東/坑過連珠)
東風新霽好懷多又復携琴訪薜蘿幽賞正宜窮窈窕
遐觀時喜陟嵳峩寸心好共寒流淡一氣應同淑景和
迤邐不妨歸步晚暖烟涼月助吟哦
　　遊山(自大同西/坑過玗溪)
麗景㝷幽日日宜杳然身世在皇羲芳林賸馥徐行際
凉石濃隂小憩時勝地到來心自醉吉人逢處話忘疲
夜深更酹家山月不憚烟村歸去遲
　　題桐岡茅屋
逺却囂塵製芰衣野塘安處憺忘歸良疇佳圃怡朝夕
白水青山省是非醉裏乾坤類箕潁閒中今古在皇羲
人生肥遯如斯足多少功名與願違
　　病中倦卧偶思年二十四時寓居東坪與諸生夜
　　讀賦玩月詩微吟一過神思洒然遂次舊韻
舊吟誦罷病魂清猶幸靈臺一㸃明鍜錬雖然愧金錫
戰兢不敢步淵冰未容餘日甘衰朽尚擬諸生更老成
世澤依然詩禮在好將塵慮靜中澄
　　懶吟
時止時行學養疴人心天氣共融和好懷却怕詩拘束
不似前時苦思多
　　同士當度横琴嶺
仄徑依微落照殘行臨絶嶺暫怡顔他年記得躭幽處
烟樹參差逺近山
　　寄士當
兩地相思渴一逢忽從華里共春風通家不減平生好
指掌深論别後功翠嶺遥承扶疾送狂言多謝放懷容
人事相應從漸省好伸前約向中庸(約來講/中庸)
　　同孫脩撰曰恭賦詩留石源黃宅
野徑聨鑣日山樓對榻時素心同似水清興各留詩
　　贈曰恭
大地收新雨春山張舊容髙人淹信宿佳興共和風麗
澤資方好離歌唱却慵更懷賢叔氏何日定重逢
　　題友琴軒
欲將心事託雲和髙闢幽軒逺綺羅好景洽來人似醉
纎私絶處海無波天髙地迥雲烟散電掣雷轟風雨多
我亦平生躭此趣把君詩巻重摩挲
　　宿黄徴君舘
負炎困行邁息肩穪幽懷囂塵自茲隔好景從天來林
靜風荏苒池清月徘徊細交知已談佳興何悠哉
　　題北溪松隠
縣北溪頭松幾株婆娑長䕃隠君居緑隂寂寂閒吟處
清籟悠悠醉夢餘老幹氷霜饒凍裂盤根雨露飽沾濡
不知桃李春風態得擬髙標萬一歟
　　贈宗人士彰
筍輿遥辱到清溪霜鬢俱憐識靣遲緑酒細論宗族誼
青燈頻析古今疑光先事業根須厚為已功夫志莫移
别後分隂勤愛惜重逢未卜是何時
　　題南園
塵世誰無數畝園箇中清致幾人憐石橋近接雲烟墅
苔徑旁通薜荔泉靈藥嘉蔬紛繞舍碧桃紅杏爛遮天
幅巾方杖逍遥處世與羲軒共杳然
　　題雙貞堂
孀居重見古今悲一室雙貞天下竒粹玉精金同姓字
霜松雪竹表心期髙蹤合繼前賢傳懿範宜為後軰師
多少髙談仁義者幾人無愧柏舟辭
　　題大和堂
天人一理費形容須向三闗透後通一氣坱然穹壤塞
四時順布古今同絪緼總是吾心妙保合應須日用功
琴到無絃何所道始知君子只中庸
　　題聴松軒
曽向髙軒共好音乾坤浩蕩境沉沉恍然指下迷宫羽
不信人間有古今瀑澗夜寒鳴雨歇風林晝靜落花深
回看勝事已成夢難寫淒涼一片心
　　題竹所
富買江干脩竹林洞門苔徑蔚沉沉畧無塵土雜幽夢
時有天風來好音千畝秋霜君子操萬竿春雨化工心
筍輿未得乘佳興漫向良朋寄短吟
　　題翕樂堂
宜家信是順親方歸有餘師好細詳道要何曽離咫尺
事幾應不過平常塤篪並入春風軟花蕚長和化雨香
至德茍能躬不怠滿門和氣自多祥
　　題琴室
一室何妨似斗寛中含太古興瀰漫春風几席朱絲緩
夜月軒楹玉軫寒天聳雲峯晴簇簇花穿香澗暗珊珊
纎埃不動沉檀細身世分明在杏壇
　　題野塘新墅
新卜衡茅靣野塘起居長在水雲鄉庭無塵雜心應逺
架有圖書貧是常多種桑麻承雨露任教氷雪積松篁
升沉信有平生分肯學春花逐艷陽
　　宿金石山
間宿仙家陟翠微石壇曠望本無期輕烟雜樹新晴後
近水遥山薄暮時興逐髙歌春脉脉心懸往事意遲遲
素懷欲共何人寫獨詠東風月滿衣
　　除日奉和族叔父仰學先生見寄詩韻
弱質何堪終日病不才誤染一年塵痛慚舊學功焉用
空感春風嵗又新困鬛正憐魚圉圉芳心誰似木欣欣
題詩逺謝吾宗老總抱冲襟未易伸
　　除夜感懷
虚堂遥夜憶京師十八題詩尚記之二紀光隂何太疾
百年事業竟奚為良時孤負追寧及多病侵陵悔已遲
從此殘魂須愛惜閑人閑話不相宜
　　元日即事(甲寅/)
初晴天氣極清妍况復琴書共晏然心靜自應春似海
身閒轉覺日如年親賓漫得諸生應疾病多便白晝眠
凖擬花隂分半榻無懷世上玩先天
　　題雲澗幽居
一帯寒流浸白雲千林紅葉訪徴君小橋亂匝青霄竹
古屋多熏舊日芸細語温淳兼對酒素琴冲淡更論文
欲㝷後㑹無由得漫喜諸郎繼典墳
　　寒夜
朔風雨霰夜漫漫病骨偏驚敗絮寒應有賤貧寒勝我
斯人誰道一般看
　　寓寳應寺(二首/)
晝夢無人攪春忩一味幽芳心憐露草清韻愛晴鳩蹤
跡何須泥琴書且暫留微吟時出院隨意弄寒流
古塔多髙興重臨又幾年雲烟清曉際花柳仲春天病
眼得無恙塵襟已曠然題詩人欲去好鳥正蹁躚
　　出城道中
行色一身輕春山鳥亂鳴好懷人共賦佳興自能乘花
塢官橋曉雲林牧里清素心無物我取次話平生
　　放水
秋風淅淅月輝輝又是田頭放水時坐倚老梅怡病眼
偶逢佳興一題詩
　　贈友人
琴書深託緑蘿谿風月何人共品題流水舊穿幽徑轉
喬林新與碧雲齊一犂春雨兒耕稼百甕寒泉自灌畦
隨分無非安穏地相逢何必問丹梯
　　即事
小春風日佳意適渾無我兒女笑相隨縁山摘霜果
　　懷曽祖楚江先生(乙卯/)
先生苦學紹專門貧賤逾知德義尊惟是刼灰堪恨處
不餘一字示諸孫
　　懷曽叔祖脩輔訓導先生
先生清苦古人儔六籍研精仕更優愧我癡頑成底事
幾回遥感舊弓裘
　　聴小女彈琴
幽棲心跡似洪荒花木隂隂日正長讀罷又親忩下枕
薫風一曲午天凉
　　同陳正言登李家山次朱子遊山詩韻
靜來榮辱淡無驚却喜閒身去就輕心目開明隨地好
山川竒勝自天成短笻宻倚經行穏磐石徐登發詠清
却憶攜琴曽此憩塵寰寒暑幾回更
　　出遊
晴光又值小春天兒女嬉隨度野田香稻可人時有頼
紅塵隔我利無牽平岡暫為㝷幽厯細草聊因養病眠
隨處㑹心皆妙境乾坤生意總悠然
　　閱舊藁畢偶成(丙辰/)
連日頻將舊稿披恍然如夢對當時知非已晚嗟何及
空使殘魂詠小詩
　　春日
物我悠悠付兩忘莫春天氣體平康竒花雜映階籬爛
佳木頻分户牖香童冠芳盟六七軰聖賢名教兩三行
呼兒杖䇿嬉遊罷又復髙眠向北忩
　　枕上偶成
嘗聞洪範思能睿只恐邪思亂性真能於思處分真妄
便是存心格物人
妄想能除心即清心清一氣自和平時行時止非人力
慎勿憧憧役此生
　　偶成
竹樹隂隂隔世塵吾伊聲裏着斯人饑餐渴飲聊隨分
信是閒中别有春
　　宿周舍
暮色看山罷清宵寄此樓細思名教㫖(樓有三/省字)衰懶是
吾憂
　　宿湖田萬氏
數家書屋湖山上我愛湖山幾度遊下榻又從髙閣卧
炎忩風雨似清秋
　　木黄嶺
偶從佳地又開顔久坐凉飊意轉閒平野曠然清逺目
白雲深處指閩山
　　宿慈明寺
一宿蔚藍天炎襟自洒然五更涼夢覺心賞淡無言
　　寄宗人士彰
客路迢迢擬訪君細論心事慰離羣新晴無奈歸程廹
空向青山望白雲
　　山家
老兄掃徑遥迎客令弟焚香好煑茶自有一般淳朴處
稻花流水兩三家
　　贈陳廣文(承吾師楊𢎞濟尚書/先生來命下顧不肖)
偶送隣翁語隔溪遥瞻騎從識儒衣九天逺達尚書命
野水荒山倍益輝
　　孫氏賢母詩(丁巳/)
曽向遺經慨小星柏舟三歎有餘馨髙蹤百世能同調
不負皇天降此生
　　秋夜感懷
當年曽苦讀書心斯道寥寥强自任不謂阨窮兼疾疹
蹉跎空得雪盈簪
　　寒夜枕上作
屋弊風如箭衾單人似氷但憐妻子病敢計此身寧夙
志空懷古迂謀拙理生體羸何所作漫喜此心平
　　枕上絶句
風雪無眠夜泠然細省躬此心誠易失物理倍難窮
　　小年夜(俗以嵗除前一/夕為小年夜)
虚堂明燭小年時子弄瑶琴父詠詩㑹得心中無事㫖
樂夫天命復奚疑
　　溪畔偶成(戊午/)
偶來溪畔愛陽坡瞑坐光風養太和幸託林泉交物少
故於情性得功多
　　長塘道中
講罷歸來日向沉嫩凉徐步愛輕隂芳林秀町盈眸好
誰識乾坤造化心
　　月夜
月色秋邊白人心夜半平一塵元不滓髙枕玩虚明
　　璿慶夜讀喜而賦此勉焉
八嵗知勤學焚膏過二更聖功從此始道只在人𢎞
　　中夜偶成
病枕醒來鎮不眠起看星象聴鳴泉寸心歛處能容物
始識天君本泰然
　　挽梁節
潁水翺翔邁等儔亭亭丹桂倚髙秋姓名未達黄金闕
夢寐俄驚白玉樓堂上幸仍新滫瀡庭前堪付舊弓裘
盈虛消息何須計没有清芬是乃休
　　夢戴時雨訓導
記得當年聴說詩客忩幾度解人頤清風久矣隔今古
又向良宵一夢之
　　懷族叔父仲學先生
憶昨相論古市傍我纔逾冠叔方强聖賢事業心皆醉
問學工夫日共忙信是中行難體㑹也應夙志易荒唐
秋忩卧病思君處空愧蕭蕭兩鬢霜
　　蓮塘(己未/)
蓮沒不知年塘穪尚如昔念我名不穪長生諒何益
　　何家山
脩竹淩青𡨕喬林鬱蒼翠三世託吾廬嬉遊十經嵗
　　坑裏
青松夾廣路緑水連芳塘茅屋八九家風俗如虞唐
　　南坑
田宜晩粒香池濟秋陽曝南坑專此嘉吾人竟何榖
　　南岡
憶年童稚時逐侣于茲牧賡歌忘渴饑皥皥驅歸犢
　　對門山
土鼓供兒戲林泉多珍味風物自依然流光换人世
　　下厫山
為童多此遊負薪給吾㸑幾度江湖上青山夢中看
　　于家陂
兒童隨伯氏漁此供賔庖江湖四十載徃迹惟神交
　　陀上(先生别/母往京)
迢迢陀上路東去通康莊當年斷腸别觀者同彷徨
　　承臨川縣侯李降臨弊廬賜以髙郵米麻姑酒喜
　　　與鄰里鄉黨共分其惠因成此句(庚申/)
泥尊滿貯旴江緑玉粒遥傳淮甸香白屋榮沾花縣賜
喜從鄉黨一分嘗
　　留贈湖田萬氏(二首/)
病違佳約卧柴荆虚辱衣冠事逺迎緑酒喜陪今夕話
又將迂闊凟髙聴
朝來聴取别時歌善惡由來不共科欲向事幾明擺析
工夫不厭讀書多
　　贈故里親友
跋涉西還訪舊居故人心緒總何如平生拙學無他技
到處逢人勸讀書
　　題柏堂(并序/)
　　　郡庠生周圻生三嵗而府君没母黄氏年二十
　　　六以節自誓嘗手植二柏于府君之墓今木已
　　　栱而黄亦六十矣族子民熙縣丞公嚮為求柏
　　　堂二篆以表其操自予之復歸種湖也與圻好
　　　尤宻且桑梓相望嘉吾鄉之有善事故樂道而
　　　為詩詩曰
靈根親傍隴頭安翠葢凌空已鬱盤嵗月豈勝和淚數
風霜幾向斷腸看苦心循是天真易峻節當兹末俗難
珍重賢郎能不匱髙堂特筆障枉瀾
　　奉謝諸鄉隣
草堂遥復種湖濱此地相將二百春出處無能慚德義
往來盛禮謝鄉隣從今厚俗雖交善自古為居必擇仁
海内喜瞻聲教逺時雍共作太平民
　　小年夜絶句
煌煌銀燭照良宵樂此昇平荷聖朝門户恍思前甲子
肅然世澤感迢遥
　　除日
此地棲遲忽嵗除萍蹤如夢對琴書宗門一一經過處
共喜雲孫復故居
　　除夜
妻子團欒身少瘥故居風景慶時和老年襟抱無他感
但恨讀書功不多
　　寄謝楊憲副贈周禮註疏(辛酉/)
夢寐周公制作心遺編厚貺辱遥臨焚香拜罷時開巻
感激於君定幾深
　　題太古軒
軒前化日正遲遲軒裏幽人自得時一曲雲和春萬頃
杳然身世在皇羲
　　種湖
湖久難稽得種名鄉隣聊共古今穪我來幾度游湖畔
何限徘徊異世情
　　大橋
鄉里流傳小小孤衆流挾束帖如無伊人何自卑其局
試問為仁安屬乎
　　何陂
萬頃汪洋浸白雲潛滋暗助發生仁試於翹望雲霓處
始見深功信有神
　　江家山
清眺長便山外山層巒疊嶂巧回環箇中自有無窮趣
不惜芒鞋數往還
　　城上松
隠隠東南幾萬松翠華如涌四時同髙標獨傲氷霜表
生意都歸雨露中
　　讀春秋
世情詩思兩悠悠老去何心復夢周風雨午忩春睡起
間將吾志向春秋
　　自訟
徒爾昻藏生世間可憐此志久希顔如何白髮龍鍾際
依舊身心就檢難
　　約
為惡都縁自放多私根隨處費消磨從今要術須歸約
履薄臨深養太和
　　陸大參賜胙
畫省頒膰到蓽門極知雅意篤斯文獨慚淺薄將焉穪
細與鄉隣族黨論
　　題石憲使慈壽堂
西山淑氣藹蓬萊華舘春風壽域開信是深功由我積
固應餘慶自天來蘭階綵繡榮南服錦巷珠璣應上台
疎薄豈勝膺授簡日同黎庶仰崇臺
　　贈王太守榮滿(漳州/人)
皂葢朝天日黎民卧轍時重臨俱有望竹馬候歸期
　　示兒
青燈父子話從容貧賤逾知樂意濃從此莫忘慈教㫖
詩書宜早用深功
　　豐安道中
宿雨初收淑氣回春山歸興正悠哉雲烟處處依微歛
桃李家家自在開
　　即事
養拙柴門日久沉子勤習誦父哦吟始知陋巷簞瓢樂
千載同符只此心
　　奉寄家兄
獨居迢逓憶吾兄猶記當年童稚情萬事相看俱潦倒
流光如夢跡如萍
　　寄胡子貞
謬為何自可成章半百年華感興長惆悵故人頭總白
青山歸夢遶蓮塘
　　晝寢偶成
老境日向逼學業靡所成空想古英哲悵然念平生
　　子貞及一舍弟送歸途中口號
久客欣逢故里游山中風景值清秋怡怡切切偲偲處
指㸃歸途去復休
　　宿湖頭
野境雲俱暝江空雨未休問程頻策馬燈火宿湖頭
　　重游𤓰石感懷
偶爾驅馳此地過故人消息近如何短筇白髪遥相迓
暗憶流年一擲梭
　　夜宿胡氏梅竹軒九韶季恒在焉
梅竹幽棲處良朋偶盍簪留連清夜飲俛仰莫年心明
日又南北轉頭成古今平生江海夢偏向舊游深
　　望家山感懷
望望家山近故丘西風疋馬悵髙秋舊游厯厯人如夢
昨日少年今白頭
　　追和劉秀野詩韻(十首/)
十載勞經營得卜寒泉麓雖乏囊中資幸安一茅屋桃
李君自花風月吾人獨僑居非素心言歸事耕讀
我居清溪曲遶屋羅青山白雲自來往脩竹無柴闗翹
企古人躅逸駕容追攀悠然一瓢飲不知有塵寰
莫春春服成嬉游吾所愛至哉浴沂心斯言不下帯浩
蕩六合間徹視寧有礙何事千載餘茲境稀能㑹
夙昔聞太華聳拔何其尊未遑游汗漫流傳少陵君羣
峯無逺近環立皆兒孫何當脱塵鞅勝覽躋青雲
樗㪚竟奚為無禽憐舊井夙志成蹉跎星流百年景俯
仰起遐思空嗟聖途永閉闗事微陽殘魂此其幸
我思君子為洪鈞豈小補化日舒以長仁風被寰宇下
視驩娛如區區焉足數安得千載人誰知此心苦
王者大如何乾元物資始亭􁄬一何心家家自桃李固
不令人怒亦不令人喜帝力何有哉皥皥皆仁里
素心在丘壑衡茅隠松蘿時訪李鄴侯或親郭槖駞空
谷響樵唱緑野喧農歌暝然日之夕不樂復如何
恭黙觀我生兢兢虞逐物立志在有為固當有所不圖
史娛朝昏雲霞媚巖窟吾道卜終焉何心於象笏
人生何所貴貴在為丈夫古今表表者脂韋豈良圖風
霜竹凌厲氷雪梅清癯壯志一少懈焉足為有無
　　宿樓府庵中
客路忻同勝友行貪看山水一身輕幽棲逺就雲林宿
明月清風萬古情
歇馬髙林見水源時從明月詠潺湲不知浩蕩滄溟上
萬折東趨路幾千
　　宿格山禪林寺
騎從勞英友秋山共客游禪忩無寐處竹月涌寒流
　　途中偶成
日斜馬滑驚危石路暗人疲怯敗橋雷電屢防風雨至
須臾明月露青霄
　　奉寄黄泰莊先軰
惆悵白頭吟雲山契闊深何當重剪燭細叙百年心
　　秋夜
清覺當涼夜靈臺正靜虚寒光皎殘月星象爛聨珠
　　柬黄季恒
連日青山共好懷勝游清話兩悠哉詩筒又促乘流約
佳騎明朝來未來
　洪都藁
　　舟次打石港感懷
不出門庭十五年舊游遥厯重淒然昻藏徒有平生志
容易因循雪滿顛
　　璿慶同余李友登陸游憩
童冠相呼六七朋晴沙迤邐並舟行箇中真意人誰㑹
慨想當年與㸃情
　　獨坐偶成
曝背墻頭獨詠詩風帆逺近鳥差池江干舉目皆真樂
底事人心苦自私
　　發桂家林
故人迎候暫維舟行李匆匆去莫留白首相逢多病後
西風斜日兩綢繆
　　宿池港
卧病衡茅久自私懶心只與白雲宜那知風雨江湖夜
恍似平生涉厯時
　　蓬漏不堪坐起賦此以慰余李諸友
風雨疎蓬共不眠可憐此志在希賢誰能萬一朱夫子
林范何勞逺接聨
　　次桃樹港與璿慶登岸閒眺
憶昨兒童隨伯氏趨庭曽此繫扁舟重來俯仰悲華髮
碌碌空過四十秋
　　宿板溪
離却蓬忩宿此溪青燈華屋又吾伊芳筵倦酌辭清醑
隨意閒裁聴雨詩
詩罷吾伊尚未停擁爐更喜共殘燈工夫似此能無間
何患當年藝不成
跋涉長途未覺疲晦明不必問前期寸心始覺元無外
萬事須知各有宜
　　辭李氏宴
特感華筵羙意深不才自分實難任平生非欲多違忤
恐負區區雅素心
　　道中見梅
虬枝忽見雪交加自在芳心閲嵗華客裏但貪春意好
短牆不必問誰家
　　望豫章城懷胡祭酒先生
行行漸近豫章城烟樹微茫兩眼青野水平橋時獨立
肅然起敬為先生
　　璿慶失金
人亡人得不須憐佩服嘉謨亦有年今日失金何足較
自當觀理學前賢
　　宿懸榻里有懷往事
塵世悠悠幾古今偶投仁里一沉吟山川孕秀知多少
何事先生得獨深
　　拜胡祭酒先生
一拜膺門百感并歸來猶自悵平生客忩展轉難成寐
風雨蕭蕭永夜心
　　留題伍氏舘
琴書信宿託髙軒細接襟期意豁然堂上塤箎春似海
階前梧竹碧參天江山映帯供真趣田圃縈環慶有年
不待有心行樂事自然至樂日無邊
　　客夜
苦心遥夜獨觀生時聴書聲雜雨聲但得晴明遊覽畢
青山回首數歸程
　　喜晴
晨起呼童問晦明遥天紅碧報新晴江山豫有登臨約
何處憑髙一暢情
　　游孺子亭次朱子詩韻
孺子髙風固莫㝷紫陽餘韻感人深乾坤那得有今古
千載斯人只此心
　　宿豫章城
白髮悲心事青陽逼嵗除江城回客枕寒漏四更餘
　　奉次胡祭酒先生詩韻
摳趨百里親先執猶是當年老長官綘帳春風酣德教
紅爐瑞氣盛杯盤客邊病思饑應忘江上歸心嵗已殘
拜得新詩縁路讀梅花氷雪為誰寒
　　問舟南浦
客裏逢人漫説詩從教歸計尚遲遲時將澤國天然趣
指㸃蒼茫一教兒(此宿南/浦詩也)
　　發南浦示璿慶及諸生
細雨斜風竹葉舟長簔短笠泝寒流呼兒又喜新詩就
麗澤何妨迭倡酬
　　野宿
滿江風雨泊孤舟舴艋能生逆旅愁佇立漸看西北好
一天明月亂雲收
　　月下行舟
客衾局促難安枕夜半孤舟帯月操童僕總知歸去好
寒汀魚貫不辭勞
　　次槎江
半月謳吟多勝賞太平處處共時雍江山又極登臨目
圖畵天開杳靄中
　　次嵩山
長湖東北是嵩山山下人家靣碧灣今日竹林清逸處
雲和一曲特開顔
　　宿曹溪感興寺
忙衝暝色度寒汀駐馬禪林月倍清東道欲知迎候盛
髙歌又益四三生
　　早行馬上口占
斷續江村踏月行誰家茅屋亂雞鳴讙呼童僕愁迷道
時聴雲林逺近聲
　　次湖莽
勝地久聞蕃俊傑歸鞭今喜到華居丁寧篤世無他術
禮義多循飽讀書
　　崔氏黙菴偶成
舊家文物總詵詵又喜深衣與幅巾晴色滿忩春可掬
恍然疑對葛天民
　　喜晴馬上口占
客路秪愁風雨惡馬蹄飜得踏晴沙輕風拂靣春和煦
到處江梅着好花
　　宿潼湖
霜樹糢糊烟水村投裝遊子夜􁨠門久知東道逢迎意
特解詩囊為後昆
　　舟中聼諸生歌詩
行李寧家已有期雲帆更喜夜風吹諸生各有平安慶
促膝聞歌往復詩
　　贈同行諸生
半月追隨謁國賓今朝分手重慇懃還家各記丁寧教
私録工夫日日新
　　次婁家洲
翺翔藝苑少年時曾聽吾伊忘渴饑他日橘林洲上舘
華顛惆悵舊題詩(洪都藁/止此)
　　聼本宗諸生早讀
金雞聲亂曙光微已喜吾伊動隔扉自是日新宜若此
漫題詩句助箴規
　　懷孔御史
當年曽辱報親書意氣深慚過許予夜雨空懷人似玉
華顛誰念掛鉤魚
　　奉和族叔父仲學先生
江湖半月忝為賔浪説文章泣鬼神自是秉彛攸好德
誰憐觀過却知仁倦酣竹葉縁多病賸賦梅花為好春
幸免非幾全素履未妨來往作閒人
　　弔先友孫博士先生
憶瞻顔色自兒童回首官居一夢中試問寂寥先友記
玉山多在白雲封
　　留鳳棲原周氏
中宵涼月添佳興際曉晴山淨好懷但得主人能好客
幾時無事又重來
　　以石竹雪竹諸字贈周余諸友
節序明朝嵗已除青衫猶辱訪僑居預留拙筆聊相贈
㸃畫雖疎意有餘
　
　
　
　
　
　
　
　
　
　
　
　
　
　康齋集巻二
欽定四庫全書
　康齋集巻三
　　　　　　　　　　　　明　吴與弼　撰
　詩
　　元旦枕上作(壬戌/)
升沉榮悴信由天莫以私心攪自然人事盡時須委命
春風隨處詠新年
　　奉寄家兄
客裏屠蘇嵗又周詩成無使悵悠悠春風偶得家山鴈
漫託鄉心達故丘
　　寒夜有懷九韶同不肖奔喪金陵
昨夜寒忩寐不成荒迷却憶舊遊情孤舟反側天涯夢
千里勞君兩眼青
　洪都抄書藁
　　發新莊渡
雲天雨歇亂山青新緑添江一棹輕前後衣冠催上道
春風共作寫書行
　　船頭與璿慶閒眺
江天冥漠艣吚啞雲樹烟村野鳥斜船頭驥子時同坐
久話令人忘算沙
　　宿萬石渡示璿慶及諸生
枉渚平林烟雨昏一篙春漲泊柴門吾伊莫使新功緩
共擬青燈入夜分
　　舟中小立
晴色微開逺近山倚篷閒看鳥回還數聲柔艣蒼茫外
又載吾伊過别灣
　　鍾陵城南江畔
江城終日雨如麻病骨侵陵暖尚賒晴色忽驚春似錦
偶從此地看桃花
　　九蓮寺即事
竹樹深深隔世機野人心事幸無違簡編隨意閒舒巻
盡日春山獨掩扉
　　承大司成先生惠豫章文集抄録已完偶成鄙句
閩學淵源夙所欽遺編伏讀更沉吟餘生茍得分毫益
總是先生嘉惠心
　　南浦登舟
漫託城南十日居禪窓松竹共清癯桃花晴漲移歸纜
載得新抄幾巻書
　　發南浦
杳靄江山逺近樓桃花晴映緑楊洲滿船盡是青衿客
誰道春風非勝遊
　　豐城史郎中宅
桃李春風訪郄林青燈猶記舊時吟圖書滿目人何在
萬里淒涼瘴海心(史以叅謀軍/事殁于交趾)
　　宿龍潭
微雨沾鞍風滿襟長途無使客愁侵天光雲影投裝處
流水髙山是我心
　　宿吉塘
令弟遥迎自豫章難兄縁道候行裝春風共喜新晴好
問水看山到吉塘
　　宿樟鎮靈峯寺
遥攜稚子訪名山多謝朋游伴往還幽意更便良夜宿
光風霽月滿禪闗
　　别吉塘
數家春樹鳥闗闗幾處青青雨後山勝槩倚樓人欲别
詩情多在有無間
　　經天井
晴指家山路時詢天井名春風迎馬首投轄二生情
　　重訪傳秉彛
日明風淡艣柔和紅樹村村逐望多笑指竹林曽宿處
遥攜愛子抱琴過
　　宿沙溪
紅葉西風逺盍簪髙堂清夜共瑶琴長歌不覺詩狂甚
一寫平生慷慨心
　　宿龍溪
燈火歡迎不憚勞夜深輿馬度江臯虚忩一榻平安夢
人在春風醉碧桃
　　宿金雞城前
紅葉歸心剛似飛相逢尊酒别遲遲衣冠淳雅江山勝
到處何妨一賦詩
　　宿五峯
歇鞍遥自客游歸寳篆蘭膏處處宜促席細聆眉壽話
和風甘雨共忘饑
　　重經彭源(李原成先/生之居)
舊德鄉邦夙所推爭誇玉葉映金枝風流雲㪚客來晩
立馬平橋獨步遲
　　自赤磵先隴後嶺循北原豐稔坑以出偶成絶句
童冠嬉諧歸去遲山風淡淡日斜暉登臨自愜平生樂
杖䇿摳衣忘渴饑
　　游東山(原成先生老年/久教授于此)
貪看形勝不知疲徐步東山話昔時流水髙山人已逺
尚餘清韻起遐思
　　别湖田
際曉晴開一葉舟故人髙誼共悠悠回頭却憶沙頭别
寒菽糢糊烟樹稠
　　宿山家
隔嶺望叢筠方塘宿白雲客心清不寐絃誦夜深聞
　　雲峯寺即事
松竹禪房深復深雲和夜度玉泉音泠然共得惺惺法
記取銀燈不寐心
　　宿曰讓宅
杖策歡迎荷老親候門稚子總欣欣獨憐霽月光風夜
白雪陽春憶逺人
　　訪楊德全致政歸
罷郡歸時已白頭杖藜日看橘林洲客來若問浮生事
明月清風酒一甌
　　宿厚郭胡氏
烟外微聞欵語聲馬前徐問二生名回頭喜接平生友
擁道難勝盛族情緑酒歌酣霜夜月青燈人在玉壺冰
巡簷更數髙居好勝水佳山眼倍明
　　留别樟溪王大邦
桑梓連隂三百春重來謝别訪髙門白頭相眷無他屬
剰買詩書教子孫
　　宿城南慈慧寺
㝷梅問竹繞城南喜得幽棲寄此龕詩罷杳無塵土念
怡然清夢入春酣
　　城南識别
滿寺衣冠霽色開青春華髮映蓬萊鴻爪雪泥他日夢
江雲渭樹總悠哉
　　題臨江寺
霜蹄輕㨗快晴光古寺時耽野趣長乘興不知沙徑永
題詩人在水雲鄉
　　石井山家
清溪詰屈逗雲蘿白屋青烟緑樹多散馬平岡人待㸑
閒教稚子度雲和
　　夢中題畵龍
混闢乾坤動揺山嶽霧雨幾千年雲雷看一躍
　　冬日拜五六府君墓(二首/)
斷續崇岡野渡傍朔雲寒日共荒涼刼灰容易成今古
文獻凋零事渺茫
郭五名存事已非斷畦荒塹一凄其黄成雖有衡茅在
欲問前因總不知(郭五前時吾家牧羊者/黄成係近来看山者)
　　奉别族里
舊鄉三載頼周旋歸興朝來已浩然莫怪迂踈臨别語
人間萬事讀書先
　　宿櫟原
移居又喜入青山跋涉惟憐僕御難風雨凍途蓑笠憊
茅齋烟火暫開顔
　　復居小陂
省墓歸來二載餘青山緑水復相娛兩鄉故舊皆青眼
何處人烟不可居
　　元日感懷
山川依舊嵗華新又見紛紛拜節人昨日兒童今皓首
蹉跎羞看故園春
　　偶成
病軀倦長晝出門俯清湍倚笻坐濃樾支頥不勝冠遥
峯餘竒觀綌袖長飊寒呼兒授新句孤懷渺雲端
　　遊羅山
流水濺濺石峭稜天風嫋嫋景和平慇懃不惜躋攀力
絶嶺須教一共登
　　宿石橋宗人家
遥遥西蜀出長垣(具宣公居西蜀唐長/垣縣男吳競之後)奕葉青雲(鄉/名)幾
百年今日石橋樓閣話青燈緑酒悵前縁
　　示兒
病多自愈憊夙志竟成空所屬惟吾子云何不着功
　　次任教授見寄詩韻
獨憐樗㪚濫時名何意珠璣落玉京側喜滿城新教化
男兒端不負平生
　　奉寄族里
琴劍南來接孟隣四橋桑梓託情親三年舘榖春風裏
誰道今人乏古人
　　贈别周圻
欲寫離情久倦吟一尊聊向菊花斟懸知南北天涯夢
總是平生舊好心
　　次任教授倡義哀賻葬余忠母子詩韻兼輓生焉
泮水横經屬老蒼餘波重被困窮喪位卑正憶兼山艮
河廣俄驚一葦航白屋伊威從壁立浮名蠛蠓任天荒
我歌漫答仁人利勉爾遺孤勿太傷
　　除日祀先
病骨支離不自任强將清酌共兒斟恍然今古淒其處
老淚難勝罔極心
　　除夜獨坐
久坐寒爐頻自撥倦來嵗酒不成斟細看萬事無能處
空憶平生慷慨心
　　牧歸途中作(乙丑/)
夕陽歸馬正從容出峽時迎入峽風無數好峯羅逺近
朗吟身在翠屏中
　　贈王九鼎丹成還郡兼柬任郡博(任以御史/教授職)
歸騎翩翩大藥成野花啼鳥踏新晴繡衣時問衡門舊
老鬢蕭疎學養生
　　又贈九鼎
離坎功成恊太和微軀偏幸得春多何由廣假回生手
徧起羣生逺近疴
　　雨後神嶺晚眺
烟收雲歛夕陽殘髙下青松逺近山白鳥自飛人自度
箇中真意憺忘還
　　贈鄒丘王三生
送送城西道踟蹰故意深一杯西廨酒聊贈白頭吟
　　題牛氏慈侍堂(予昔假舘牛氏皆未/有子今子且冠矣)
髙堂綵戲壽如山簾幕春風燕語閒今日老萊頭復雪
庭前依舊舞斑斕
　　重宿寳應寺彛公房
玩水看山偶獨來西風重厯舊樓臺光隂一紀如旋轂
又聴晨鐘動老懷
　　留贈胥經厯(與先君向厚/小子交亦深)
連礬錦里偶經過華髪青燈叙舊多更欲細聆先子夢
何時飛斾碧山阿
　　贈牛昇
昨日追㝷今又來好懷端為故人開慇懃更有平生念
羣從何時訪翠崖
　　徐陂道中
作客秋風百里歸重岡歇馬步逶迤觀生恰喜心無事
緩數雲峯獨詠詩
　　送陳庸從軍江浦
慈母新成遊子衣離歌欲唱意遲遲四方總是男兒事
忠孝惟應兩勗之
　　遊西京赤岡故郡遺跡
羣峯崒嵂走銅陵疊嶂蜿蜒落故城人去山空年自换
十朝興廢一棋枰
　　同王九鼎省石井先隴
故郡城頭話幾朝飄然石井又聨鑣髙吟共得清秋興
斜日不知歸路遥
　　九月壬午承王九鼎同省石井先隴罷宿惠民藥
　　　局丙丁夜虚堂隠几偶思及之因成此句
江山隨處倚髙秋一榻時從藥局留明月滿城更向寂
緩攜兒子語街頭
　　樟溪即事
一上層軒味自涼虚明更得讀書忩泠然睡起閒開巻
白雪陽春四五章
　　重宿白楊寺
䇿馬平橋又問禪萋萋春草月娟娟蕭然一榻平安夢
夜半溪聲落枕邊
　　宿旴江郡庠
迢迢去鄉井長途日可畏朝辭白楊阪莫厯旴江涘一
枝失所託行邁更靡靡挹此泮宫賔傾葢良偶爾舉觴
叙前縁剪燭開新製古人誠我師匪難固匪易誦言曰
惟熟析理尤宜細仁哉後獲心正誼寧謀利俛焉日孶
孶汨汨川自至
　　自慈明寺東遊龍安鎮
靣靣春山涌翠華灣灣流水漲晴沙客懷却喜東游好
髙下樓臺逺近花
　　慈明寺即事
倦客懷歸歸路難禪房起坐養衰殘忽驚青嶂嬋娟月
拄頰微吟獨倚䦨
　　宿南城邑庠
風雨長途倦歸懷日浩然息肩芹水上端為廣文賢
　　寄題程氏春風亭
獨對寒檠事短吟有懷偏向故人深却因華扁生新感
惆悵春風萬古心
　　東忩獨坐有懷先友秦莊仲綸
舊遊久矣悵晨星溪上梅花嵗又更寂寞柴門多病際
平生雙眼為誰青
　　擬錢塘懷古
朔漠心旌日夜懸義旗遥駐此山川只疑春物芳菲處
莫是人間别有天
恩隆義重是君親忍着南冠一水濵頓首無衣誰氏子
卧薪嘗膽迺何人
　　題芸閣示小兒璿慶
幽偏特啓芸香閣閣上工夫忙未忙從古共憂時易失
前程誰進日無疆光風霽月濓溪上瑞日祥雲洛水陽
户牖盤楹思有戒拳拳餘意託新章
　　題雪忩示璿慶
篤志宜師古深功貴自今弄丸元是熟添火戒非欽厯
厯聖賢對昭昭上帝臨老懷何所禱細寫雪忩吟
　　題立雪齋
總總誰無無極真可勝師道日淪湮民生三事元如一
何訝當年立雪人
　　題樟溪書屋
桑梓隂隂接種湖湖邊心事寄俞都(從予/授書)風流雲散春
光莫幾對溪頭夜月孤
　　題烏岡别墅
烏岡元與柘岡連卜得幽棲慨昔賢棟宇漫題新嵗月
烟霞仍是舊林泉髙山仰止從吾好明德惟馨自古然
勿藥㑹須乘興去為君細和武夷篇
　　題耕樂軒
風景依稀似有莘東臯榖雨滿春田箇中樂事人誰㑹
日用由來總是天
　　足成夢中絶句(夢中成詩/忘前聮)
放犢長村月正明歸來暫喜病魂清(足/成)一衾幽夢春風
裏又度良宵三四更(夢/)
　　牧江家坑
殘經掛角日來遊邃谷青山處處幽積雨草肥黄犢飽
吾伊聲裏一晴鳩
　　江家坑偶成
羣芳深處緑隂涼童冠相呼受講忙又與山靈添故事
曽從此地説匡章
　　遊山(自二峯尖黄家/坪至連珠嶺)
盤盤樵徑入雲叢選勝㝷幽到碧空不意羽翰生病骨
翩翩歸袂又乘風
　　東坑幽谷(山翁去日下搆亭/為牧者避暑之所)
崖傾谷轉水濺濺物外乾坤自杳然待得嶺頭幽搆畢
時時來伴白雲眠
　　東坑幽谷
東坑有幽谷邈爾浮雲端隂林白日靜石溜寒潺潺蒼
苔人跡罕好鳥時綿蠻我遊日心醉閒謡澹忘還
　　大畬岡望撫州城奉懷任潘諸廣文及五峯親舊
亭亭古木轉繁隂拂靣清風晝滿襟坐接水雲城郭近
新詩聊為故人吟
　　題潘氏潭江先址
時從官舍夢家鄉先址依稀事渺茫欲託孝思知有在
潭江烟雨樹蒼蒼
　　奉寄族叔父仲學先生
遊子歸時親倚閭斑衣華髪近何如生涯隨分田園好
日課諸孫讀父書
　　懷晏黎二生(予居種湖時晏海黎普/為使金谿今亡七年矣)
風雨淒其客路賒君心無事我心嗟玉樓人去春寥落
幾對青燈念子華
　　寄黄錦章教授(同安人江夏教授初/識同安再㑹江夏)
同安烟柳雜晴川江夏清風十丈蓮(城中雨/蓮池)此日相思
頭總白幾時重泛剡溪船
　　悼少傅先生
少小親仁長事師講帷無復再趨期不眠此夜相思處
敢忘平生刻骨辭
　　贈吳生歸覲鍾陵
白髪慈顔日倚閭青燈遊子正劬書朝來黄色眉端動
乾鵲聲中慶有餘
　　郡庠潘梁二廣文辱載酒偕往石井先隴小酌金
　　　石臺而還
石井朝聨二妙來提壺兼歴古名臺長空溟漠收新雨
含笑江山暢一杯
　　除夜書懷兼柬子貞九韶
溪上㝷梅歸去遲虚堂剪燭坐題詩精神已是龍鍾後
涉歴翻思少小時幸得簡編常滿眼敢辭塵土暫侵衣
家山舊有良朋約試向東風一問之
　　戊辰元日
溪上㝷梅雪乍晴溪頭流水已春聲呼兒旋滌芸忩硯
凖擬新詩頌太平
　　訪子貞九韶同話胡二宅
簾户沉沉午夢餘新晴天氣景舒舒和風細拂家山袂
半日清談故友廬
　　追次少傅先生夀日詩韻
花盛春城錦萬枝九天化日正遲遲運符聖德超千古
身幸儒冠際此時晨捧絲綸歸玉署夕陪鴛鷺泛金巵
宿齊預擬明朝值又悉丹誠向赤墀
　　輓盛山人
當年卜築鎮闗心緑水青山幾訪㝷不有高人符往古
何由勝槩見于今圖書映帯供多趣松竹週遭已茂林
却念驛溪雲黯淡芒鞋何處覔登臨
　　贈婁諒歸上饒(并序/)
　　　上饒郡庠生周文婁諒承其府主命來學諒得
　　　寒疾先歸裁此且贈其行云
稚志諄諄在廣居賢侯盛德逺吹嘘獨憐樗㪚空衰邁
麗澤何時重起予
　　壁沼以禦獺諸生咸用力焉詩以紀其成
躬事胼胝少長同忽於平地見崇墉溶溶春碧歌於牣
不日還應懋爾功
　　贈周文東歸
日講殘經味正竒告歸情急忽依依人生萬事無不有
細誦前賢素位辭
　　程庸以種湖所書拙字及鄙句見示悵然有作
陳迹依稀慨昔游寒忩遥夜意悠悠他年萍水重相念
何處西風獨倚樓
　　贈王九鼎還五峯
四年三度款柴荆更篤良朋永夜情(每度九韶/皆在㑹)别恨又
添他日夢生涯何處一浮萍
　　溪上偶成
偶爾閒行繞碧溪梅花開處詠多時固知道理平鋪在
方寸何容半㸃私
　　元日懷感(己巳/)
長風半夜巻頑雲霽色曈曨映雪分又感一元新惠澤
微吟隨處詠洪鈞
　　哭黃季恒
髙誼真情三十年老懷何忍訣終天茫茫石馬江頭路
凍雨寒雲倍黯然
　　石泉開田
風雨瀟瀟小滿天四山蓑笠事新田箇中㑹得艱難意
細和豳風七月篇
　　病中有懷子貞九韶
老病懷思只故人故人疾病總酸辛如何得似平康步
選勝㝷幽處處親
　　訪表兄鎻秉端伯仲(九韶同飲二/人皆辛未生)
同里同年齋更同半生多故各西東清談偶得三人共
兩鬢蕭疎總是翁
　　訪表兄章二伯仲
長憶先君念母家慚予小子近如遐幸陪花萼相輝好
更喜螽斯世澤賒
　　小兒鳴琴
竹樹交加轉午隂衣冠秩秩夜沉沉雪泥鴻爪他年夢
記得從容抱此琴
　　贈李生歸覲(并序/)
　　　正統辛酉予自鍾陵假道湖莽歸種湖瞻坡陀
　　　之麓有族居焉後七年李生勗來請序其族之
　　　譜乃知其為大陂也回思舊遊隠約如夢明年
　　　李生游學歸覲裁此以贈云
曽於道上瞻喬木他日遺文話大陂弔古未遑重䇿馬
西風先唱覲親詞
　　牧歸馬上口號
掛角殘經一解頤秋風淅淅日斜暉㑹心偶爾微吟好
又向清流飲馬歸
　　九日同九韶飲子貞宅
平生佳節嗜狂吟中嵗方知學養心不問菊花開與未
無端新興為君深
　　寄李宜之
城北南莊入夢頻嵗華偏感老懷新孤吟輾轉寒忩雨
尊酒何時共若人
　　客夜述懷
輾轉纔安枕屢驚金雞忽送五更聲江楓細雨斜風夢
總是衰齡悼古情
　　大同原牧歸後坊道中口占授小兒及曽正
斜穿香稻度秋山細講殘經午始還幸際時雍身少恙
明朝依舊此開顔
　　題小塘茅屋(并序/)
　　　予昔侍親太學識李君元凱於上舍稠人中李
　　　君罷官歸劍江先施以朱子感興之詩而致其
　　　綢繆願交之意繼以族譜之故來訪小陂時年
　　　幾七十矣虚心進善每見益親晉伯可愛豈欺
　　　我哉近與其族孫恪談迺悉李君平生誤愛且
　　　請賦其小塘茅屋焉嘗觀其世譜知諱琮侍郎
　　　府君為小塘始遷之祖又觀其先文知府君為
　　　有德之士所垂既裕嗣之者賢宜乎詩書其族
　　　愈久彌彰也詩曰
茅屋何年占小塘宋元甲子幾星霜清門種德髙徴士
紫誥推恩秩侍郎快睹雲來䋲歩武能令山水益輝光
一經從此尤珍重日向蘭階迓百祥
　　遊禪峯(庚午/)
孟春時物泰條風應新律良辰豈重來嘉㑹那可忽膏
車飭謝屐小子伊疇匹(四人為疇/兩人為匹)幽賞厯嶇嶔勝覽窮
崷崒慕陶得自然鄙殷怪空咄詠歸歡未央重遊更何
日
　　遊南岡及下陂山水
朝出蘿谿阪夕返蓮塘曲烟樹眺參差岡巒媚重復道
泰物本小慮澹意自足山人留酌斟舊侣論心腹歸來
羙清夜雲和暢寒玉
　　小憩覺溪徐氏
昔誦前賢傳今即髙人居奉親賢子孫努力躬三餘
　　登黄柏最髙峯(由聶家峯李家山而下/小兒及亨慶烈生從)
局促倦埃氛游衍稀儔侣驥子能娛人慕韓躭岣嶁青
天巻片雲春山霽寒雨杖策不知疲魚貫何容與遂躋
凌霄峯徘徊以延佇長空極遐矚松隂相欵語日昃憺
忘歸清風助髙舉
　　牧黄嵐坑
朝來抱微疴殘編減新課出門悵何之言歸無所作忽
乘谷口興偶此崇岡坐契彼造化微覺我頽齡惰振衣
發嘯歌烟村夕陽墮
　　遊黄嵐坑
桃李薫太和晴光爛如許寧知明日花不有宵來雨芳
原縱游衍呼童供笑語徘徊緑蘿峯悵望清溪溆皥皥
固同胞熙熙盡吾與悟彼靜者心樂此動時趣烟村歸
去遲瞑色迷雲墅
　　遊黄嵐坑
微雨霽芳原㪚步春溪曲歡呼及童豎策馬驅黄犢入
崦竹翛翛靣岡杉簇簇展我懷中書坐向林間讀不有
巢許心那知箕潁躅但得風日佳朝朝來此牧
　　牧轉岡頭
搴裳陟崔嵬沉吟不知去塵襟頓蕭㪚逸興迷雲樹梅
殘誰氏花麥漲朝來雨隣牧左右來往事更相語預期
明日晴重作青山侣
　　遊龍門七寳寺
病軀愜初景動息頗自由不息風雨倦來貪山水幽穿
雲路窈窕摶空行遭週危峯傑筆卓疊嶂翠屏稠契我
遺世想遂此物外遊
　　　素菴題
　　　正統辛酉冬予歸自鍾陵息肩湖莽李氏南溟
　　　飭其宗以迓禮于從子世熙之堂崔氏文瓛翁
　　　古服來臨酒數行懽然賦詩而别後七年南溟
　　　脩世譜話舊小陂索素菴大書以歸又二年持
　　　以求賦詩曰
一㸃虚靈天地參忍將至貴墮春酣請看天澤初爻㫖
是我蓍龜與指南
　　題厲齋(并序/)
　　　予寓種湖時將拜頤菴胡先生於豫章李生恪
　　　在舘下屬兒軰致其尊府世熙及其外祖黙菴
　　　崔翁願識之勤歸途乃遂其請明年二公冐風
　　　雨復予劍水至則予去矣屢有期於小陂而翁
　　　向髦近世熙過我翁則物故俯仰疇昔不能不
　　　為悵然也茲賦世熙厲齋之詞雖以朂李氏尚
　　　亦有激於崔云
韋弦何用佩諸身矯枉扶偏各有因細向堪輿觀萬物
反躬皆足熟吾仁
　　不寐
愁來不成夢夢回心耿耿定力嗟學微長夜誰予警
　　同熊生渤牧後坊因登絶嶺
節候適清和田家雨新足芳林牧馬來露草萋以緑乃
有儒一生吾伊䕃脩竹暢我仁知心躋攀㪚遐躅一覽
長天雲真趣良可掬
　　同諸生遊隂源
山水夙所歆朋游固其好風雨雖滯淫窮源竟須到幽
意蔚沉沉歸懷晴浩浩良辰不可常更擬山隂棹
　　新堂即事
平生山水心於焉得休卜一堂雖甚卑素意良自足坐
看風雨來已喜無霑漉賦詩紀吾成古人有芳躅
　　題凝翠字後
游衍趂良時歡心慕浴沂飽眈山水趣書罷更留詩
　　登連珠峯
閣中罷鳴琴芳筵謝斟酌捫蘿一褰裳竒峯酬素約天
風起蕭條山雨來溟漠時馳千里目四際雲烟薄㑹當
斯結亭勝覽翔寥廓
　　同諸生遊倒桐塍
東臯霽甘澤我心日悠悠出門玩時物因之白雲丘行
行不知逺遂厯羣峯頭浩歌酣萬態斜景風颼颼眷言
顧諸子去矣仍夷猶渺然出塵想竒功歸一游
　　沼上編茅為亭取程子秋日之詩名曰自得夜坐
　　　其中因成此句
幽懷不能寐攬衣造新亭曲池湛華月芳樹還𡨕𡨕羣
峯逺映帯一水近回縈坐久歡未竟夜逈氣逾澄寂感
𤣥化微伊洛歆餘馨
　　夏日偶成
卧疴止衡門何以娛長日巻舒架上書游戲閒忩筆南
畝課農餘東園薙蔬畢務我分宜然無勞知難必道泰
身自亨作徳心斯逸長歌書座隅庶用箴吾失
　　遊石牛埠
時止時行任自然離離香稻小春天微蹤何足符佳夢
自是民彛篤好賢
　　贈别熊崇義
不憚風霜跋涉遥翩然來訪白雲橋嘉賔盛處歸懷好
茂對良辰話久要
　　題李章勉學齋
浮生事業易蹉跎百嵗光隂定幾何不覺秋霜空滿鬢
玩君華扁謾髙歌
　　擕小兒方家坪拜先隴(曽祖妣顔氏/祖妣章氏)
方家坪側接連塘二代銘旌託此藏孱薄每慚荒世德
閫儀空感孝思長
　　寄朱孟真教諭
青春桃李憶成均兩造髙門劍水濵聞説軒車能我顧
無端舊夢欲書紳
　　楊溪故居
童稚長懷故里居顧瞻茂草向桑榆溪頭細接雲仍話
勉爾重新教子書
　　曲岡道中
疋馬寒村偶獨過壯懷莫景悵如何梅花滿眼無人問
謾對虬枝一放歌
　　狹原洪氏
芒鞋又作葛天民童冠追隨五六人緑樹池塘投轄處
梅花如雪晝如春
　　雪夜偶成
四簷風雪夜漫漫獨擁殘爐對嵗寒細憶晏庭詩思切
是知仁者敢偷安
　　中原橋黄氏
憶年童稚飽經過半百光隂奈若何萬事悠悠空白髮
一懷慷慨為君歌
　　溪上偶成
萬縁由命不須嗟遮莫飛騰莫景斜偶度小橋流水曲
緩從梅下玩孤花
　
　
　
　
　
　
　
　
　
　
　
　
　
　
　康齋集巻三
欽定四庫全書
　康齋集巻四
　　　　　　　　　　　　明　呉與弼　撰
　詩
　　讀韓子(辛未/)
重雲密雨鎖春寒病思無端强自寛逝矣古人心獨在
遺編一一靜中看
　　寄謝王醫博高危諸醫士李王諸親友
驥子南遊學舜絃春城淹疾友琴軒神功深賴陽和力
(杜云陽和/醫百草)青眼頻煩故舊憐
　　題黄氏花萼樓
神京曽忝仲聮行鄉國相於季氏良花萼樓深春晝永
自天多福一穰穰
　　題水竹居
結架媚閒曠夐然面寥廓水環白雲隈竹帶青山郭雲
霞生我衣魚鳥同人樂曰予固靜者煮茗相賓客意遣
憺忘歸㑹心溺洒落緬懷恍如夢賦詩酬舊約
　　程庸承府主命李觀光章取則皆集小陂講顔子
　　　喟然之章賦此以勉焉
二生忽喜後先來無徳相資愧爾才黄巻有師當自勉
闗閩濂洛是梯階(朱子云四子六經之階/梯近思錄四子之階梯)
　　牧大同原楊林坑即事(壬申/)
既輟黄嵐游却入同原嬉三陽時向交暖律回春暉人
情惜舊好物熊含新輝悠哉四聖心靜向林間窺單騎
日日來飄飄澹忘歸偶攜二三子麗澤同箴規(與諸生/説兑卦)
　　與楊珉遊大同原(予逰原方憩林薄適/楊生來訪欣然賦此)
林西日月長講罷無餘事東臯䇿吾馬聊爾川原憩風
景惟暮春烟芳媚初霽理㑹塵外心道酣淡中味惠然
嘉友來共此無懐世
　　枕上作
蕭然陋巷日希顔獨把遺經靜處攤準擬朝來風日好
遍隨晴色踏青山
　　以事入城假宿西廨彭氏(癸酉/)
細雨斜風困馬蹄年過六十未知非客窓輾轉難成寐
定力何能一庶幾
　　暫寓程庸氏屈府主王侯賁臨夜承郎君伴宿
春風堂上降鸞凰瑞氣祥烟日正長翠竹碧梧歌不足
高燒銀燭夜煌煌
　　閒中偶述
花木沈沈庭寂寂蒼苔盡日稀行蹟支賾窓下一沈吟
人間幾片韓山石
　　絶句(於三峯尖之中峯架以小木/覆以雜薪為牧所之涼棚)
一棚新架白雲端四達天風九夏寒野性慣隨樵牧侣
時時來此獨危冠
　　東坑幽澗
一水泠泠逗密林無名花草匝幽隂苔磯終日不知暑
滌盡平生擾擾心
　　題菊窓
清霜籬落任天真可信虚窓别有春陶屈依稀千載後
餐英裛露豈無人
　游金陵藁
　　宿熊璣氏(七月/)
江湖逺適為求醫首寓高齋愜故知良夜好天忘倦處
清風明月細談詩
　　發孔家渡
茫茫新漲漾晴洲華髪寧知非勝游未了平生山水債
又從臨汝附扁舟
　　次打石港
當年曽此泊晴灣細讀鄒書(不立巖牆/之下章)向夜殘始信萬
緣端有命欲為君子却誠難
　　哭傅秉彛
獨步來尋洗墨池秋風禾黍正離離一丘舊隠成春夢
非慟夫人而為誰
　　守風青草洲
青草洲邊幾日留風來北極正颼颼箇中欲問行藏意
未達中庸是我憂(日與程喜/説中庸)
　　荅舟人(過家/)
徒竊虚名實陸沈慇懃空負秉彛心那由回得西風馭
截日深功斷自今
　　南康舟中
滿懐今古悵悠悠舉目江山盡勝遊華髪又堪來幾度
可無新句詠清秋
　　志喜
裊裊風帆快客程良朋時共話平生忽驚蜀浪半江濁
又接淮山一帶青
　　重宿南莊
四十年前此寓居華顛重宿意何如不堪潦倒渾無似
謾托狂歌寄我吁
　　龍井道中(八月/)
石壁話龍湫青山夢裏游長亭新霽雨隨處詠高秋
　　次練潭
半野雲烟薄長空新月多息肩知有處燈火練潭河
　　横山雙港道中
晴色添詩况山名認上音無勞鄉國夢日詠古人心
　　閣中即事
盡日文章慨作家𤯝㝠樓閣寂無譁雲山時獨攬秋色
風露誰同玩月華
　　窓間獨坐
閣上詩應罷窓間月復明好懷未忍寐端坐憶平生
　　贈江淵
久重才華識俊英偶從此地共茅亭幾時更對何鄉榻
細寫江東渭北情
　　八月十二夜何家圩玩月
訪古微私不易酬心期江漢日悠悠行藏信有平生分
謾向涼天詠素秋
　　牆下對淮山獨坐
徐步閒來藉草吟淮山靣靣感人深若為飛度晴嵐表
一覽中原暢夙心
　　十四夜同李進士玩月
别却鄉園縱遠觀前期浩蕩路漫漫何如今夜高秋月
萬里清光此共看
　　别何家圩道中口占授宜之(占去聲隠度其辭/以授人曰口占)
昨夜巡簷同霽月今朝聮轡共秋山恍思三十年前夢
信是人生㑹合難
　　寄贈李春
天柱峯前憶舊知江湖秋興總如飛金臺早得春消息
好寄東風汝水西
　　貽南莊李氏
淮水秋風歸興濃片帆日指大江東滿門長幼俱青眼
華髪何時又一逢
　　獨步江岸
江岸逶迤獨步來日光恰喜密雲開能消幾兩南風力
咫尺青霄是鳳臺
　　次西梁磯(屬和/州)
西梁磯下繫孤蓬磯自峩峩水自東蓂莢不知經幾换
幾人曽此詠和風
　　登西梁磯尾
暫縱稜層咫尺蹤江山一覽已増雄脱令病骨生輕翰
飛步危巔又不同
　　江邉獨步
咫尺金陵到尚難朔風猶未退狂瀾平蕪渺渺不知處
獨數江南江北山
　　具慶堂為桐城黄金題
愛汝清溪壽二親雲箋晴染坐生春九天㑹沐恩波濶
戲綵堂前百福新
　　永感堂為桐城朱善題
欲報劬勞慨昊天青燈耿耿思綿綿顧我舊游揮客淚
與君同廢蓼莪篇
　　别金陵道次五顯舊游口占授章余李三友
客中欣遇二三生送送無端故國情佳麗山川同一覽
樓臺高下鳳凰城
　　旅次曉立
江湖日夜數歸期乾鵲聲聲曉為誰籬菊忽驚銀燦爛
畦蔬時接翠葳蕤
　　次東館頭(上元/縣地)
侵星問道高橋側斜日息肩東館頭欲卜前程知有在
霽行潦止不須愁
　　宿杜家村
杜家橋外杜家村細雨斜風暮到門多謝主人憐老大
盤飱杯酒夜温存
　　句容樊知州宅
飽聽邦民頌去思玉樓人去已多時陽春白雪慚吾輩
流水高山弔子期
　　宿徐村
䟦涉泥途不憚劬晩晴又得旅懷舒清溪濯足看山罷
松竹林頭認寓居
　　宿案頭(丹陽/地)
癖性從來厭市墟息肩時託近鄉居金風禾黍秋連野
綠栁池塘月照廬
　　發丹陽
遙牽高纜别丹陽明日青山指浙江謂我何求寧足校
寸心對越是蒼蒼
　　舟中九日
去年九日遙思子今日重陽子憶親自昔懷居非達士
由來安土屬吾人
　　吕城壩
雲散青霄月放明時聞前岸浩歌聲平生湖海希蹤蹟
始向丹陽識壩名
　　戚墅舖(武留/地)
晴穫農人喜安流舟子閒平林戚墅舖逈野浙西山
　　蘇州絶句次唐詩韻(二首/)
萬態循環故復新塵寰知换幾回春我來又發姑蘇詠
可信浮漚等昔人
斜風細雨菊花天今夜何知此水眠他日舊鄉談舊蹟
青山却意夢中船
　　過呉江縣
一棹呉江上寒烟楓落時無才堪賦詠聊誦古人詩
　　次嘉興
程程客路問前蹤又繫城頭檇李篷懐古心期何處寫
一江烟浪雨㝠濛
　　舟中曉望
呉江欲盡越山來東日融融霽景開桑柘稻粱連沃壤
人烟村落在無懐
　　長安壩(崇徳/地)
崇徳橋頭暮刺船迢迢江岸帶星牽長安壩上停篙處
楊栁隂中伴月眠
　　望越中山
牽路晴明不憚難船頭時見越州山前程信有自然妙
莫把天心當等閒
　　平林舟中(杭州地/二首)
盡日舟行不見山離離香稻映柴關倚篷獨詠凝晴望
何處雲端一翠鬟
平林山後又看山知在錢塘勝槩間老大薄游顔獨厚
絶無新句膾人寰
　　晝夢覺作
一枕平安晝夢濃起題紅葉數青松老於世態無心處
到處身疑是夢中
　　錢塘絶句
曽擬錢塘吊古詞薄游今乃戲於斯西風何限平生思
斜日從誰一詠之
　　錢塘留柬程庸
凖擬名山復並游朔風無奈日颼颼金陵已失連枝喜
呉㑹仍為落葉愁南指片帆應迅速北來行李莫淹留
丹楓黄菊同歸夢定約三衢與信州
　　觀湖
先聲隠隠逺如雷高浪排空雪作堆欲記新題何處寫
伊誰一醉菊花杯
　　發錢塘
鄉音無寐共清宵(昨夜與鄉人/月下話之)得伴何妨歸路遙夜半
開頭更唤夢月明如晝競乗潮
　　即事
西風淒切濕雲多東日朦朧午始和佳菊叢叢誰採擷
好山處處自吟哦
　　子陵釣臺
王孫舊是布衣倫嵗晩如何又屈身不有先生高致在
滔滔俱羨拂鬚人
　　即事(舟人唱曲吹簫殊/勝蠻音聒耳也)
歌聲纔罷又簫聲暢我孤篷客裏情他日欲知牽路處
丹楓黄菊亂山青
　　大浪灘(洪武間先君奉命往/福建有大浪灘謠)
先君遺墨識名灘使節曽經此往還改罷新詩吟未了
舟人又指富春山
　　近衢州
水原將盡話西江紅葉歸心日夜忙猶愛越山看不飽
焉知孤棹尚他鄉
　　過衢州
夜半朔風遒灘聲急去舟推篷雲月裏髣髴看衢州
　　題徐氏村居
跋涉遙尋玩易蹤幽棲近在縣南峯松篁共聽今宵雨
禮樂多存太古風俛仰浮生一夢寐相看華髪兩龍鍾
酒酣細和辛夷什丹桂叢蘭思正濃
　　别徐希仁
彼此浮生類轉蓬青山端似夢中逢明朝努力加餐飯
又隔南雲少便鴻
　　常山道中
後先已喜轎咿啞驛路泥乾不憚賒回首故人程漸逺
青山從此白雲遮
　　玉山舟中
獨坐船頭愛日光好風又喜片帆揚雲山簇簇緣誰碧
岸菊叢叢為我黄
　　與周文婁諒二生
自歎虚名忝士林慇懃孤負二生心莫雲春樹他年夢
傑閣高軒記短吟
　　發廣信
雙棹飄飄逐急流青衫獨自立沙頭明朝矯首東雲外
須憶雲峯是勝游
　　曉發
舟師晴唤急前程短棹侵星帶月明却憶宵來何處宿
孤衾和夢聽歌聲
　　宿横石
横石岡頭路人疲日又斜平林茅屋近有店即為家
　　次上清
迢迢還鄉路程程日逐西鷄鳴時問境十里是金谿
　　野橋小憩
晴日催歸路平橋又息躬雲峯四靣碧霜葉一溪紅
　　孔方道中
逆旅程難進疲肩重日増歸期無用數俛首事孤征
　　宿小嶺
旋糴山田米來供野店炊一枝聊暫寄不必問為誰
　　小嶺店中即事
雲白山青路回頭却已遙故人應在邇詩話定今宵
　　童子餽蔗
童赤依誰氏悠悠念爾翁慇懃霜蔗贈知我困途窮
　　白水寺
危石疎松一水寒軒楹正在水中間平安半榻還鄉夢
却憶千山與萬山
　　同公迪飲車氏
嚴瀨扁舟話舉林詩情遙向故人深一杯賓館論文酒
細寫高山流水心
　　瑤湖渡
斜日明官渡平沙散馬蹄一生勞面北短卒急征西
　　宿周圻氏
千里歸心逐月明平林曲徑欵柴扄故人問藥入城郭
愛子難兄共短檠
　　次種湖
鄉鄰宗黨總欣欣旋摘霜柑意甚真送送長村不知逺
華顛應念客歸人
　　還鄉道中
晴山今日是歸期正值橙黄橘綠時囊篋不論羞澁否
示兒聊僅百篇詩
　　寄上饒汪秀才郡中諸俊彦
客裏微軀病莫任金蘭多負秉彝心不眠幾動山隂興
無鴈能飛懶拙吟
　　登東坑稍箕窠最高峯
寒窓倦局促兹晨脱樊籠逺隨伐木伴暘谷舒孤蹤竒
峯發高興迤邐緣霜叢沃嚥有山果爽袂來天風是時
雨初霽心賞超鴻濛
　　黄李四生習易小陂寒窓旬月間六經風雪賦此
　　　以勞之
新功近喜四生深夙夜沈潛四聖心六出六經功愈苦
凍毫特賦雪窓吟
　　新正峽中作(甲戌/)
積雨逢春却好晴石橋又聽澗泠泠沙頭飲馬閒停轡
時止時行理本平
　　贈饒李四生雪夜勞以酒而勗以詩
綠酒酬高誼新詩祝逺程各堅松栢操共固嵗寒盟
　　偶述
病來文籍久相抛閒看松篁雪後梢懶性避人非敢傲
平生厭結口頭交
　　即事
濯罷清流似浴沂輕風拂靣課農歸北窓一覺羲皇夢
又喜雍容事講帷
　　題石泉
莫訝涓涓勢在䝉隂崖應與八溟通試㸔萬折趨東處
何險能紆逺到功
　　源中即事
疋馬長源又獨來野園時見菊將開忽驚往嵗看花處
天外孤吟越徼回
　　仰止堂詩(并序/乙亥)
　　　景泰癸酉予歸自浙擬假道塘坑一訪饒氏迪
　　　功公故迹而弗果華裔烈與尊公景徳慨念不
　　　已予亦為之悵然也莫景駸駸斯游恐莫遂矣
　　　姑為賦其仰止之堂少答誤辱之勤云其詞曰
紫陽餘韻著清江主一流風有叔暘桃李莫矜新錦繡
松筠須復舊氷霜
　　題黻丘
　　　李公迪其先彭原中山人徙居黻嶺之下五六
　　　世矣公迪出贅五峯而以舊里為號不忘乎初
　　　也
何處雲嵐是黻丘中山近在屋西頭五峯風月諳來久
誰道鄉闗日在眸
　　寄李全父子
董帷奕葉託情深又喜曽𤣥屢盍簮珍重前模須仰止
一經端勝滿籯金
　　夣與三人觀漲擬同訪朱子(丙子/)
曠百千秋相感深依依不識是何心金雞忽報春窓曙
惆悵殘䰟帶病吟
　　胡氏落成族譜序
連雲芸棟夙蜚聲又喜來仍建此亭勗爾詩書舊箴砭
待看金石倍光晶
　　題周氏竹陂
梅仙峯側綠青青渭水瀟湘共杳㝠試借琅玕來暮倚
洞門風露接蓬瀛
　　病中口占授瑞康寧壽
不覺行年七十近忽驚卧病二旬多絶勝明月清風夜
人在呻吟夢裏過
　　贈何生潛還番禺
家慶新歡動里閭黄花綠酒厦渠渠客窓日月何多也
羲畫麟經伴起居
　　詩罷憶陳生寓意
汝歸榮覲樂無涯聽唱良朋契濶詩中道若逢煩寄語
雪窓高榻待多時
　適上饒藁
　　飲黄衍氏
後先輿馬盛衣冠訪古詢今到考槃早向龍潭資麗澤
一緘為我報平安
　　宿楓山車氏莊
明月清風夜殊非逺别時薫衣茶宴罷為爾細談詩
　　楓山道中口占授車胡二生
惆悵楓山道當年此息肩重來如昨日時序夢中遷
　　宿南山傅氏
春閲南山文冬訪南山屋盤旋佳主人蒼崖蔚松竹
　　宿上清真應觀
細雨長途暝投裝處處艱何如高枕夜清興在兹山
　　貴溪道中口占寄車傅二生
一杯何必盡君歡知己須將古道看客路喜逢風雪霽
詩筒早為寄平安
　　楊林橋
野水平橋路行行霽景開地名時記取他日或重來
　　貴溪邑庠作
昨夜淒風霰鳴屋今宵月滿清江曲預欣明發行李輕
早趂茅簷弋陽宿
　　弋陽道中
日短前途逺天寒問宿忙亂雲迷望眼細雨濕行裝
　　宿晩港茅店
跋涉泥途困棲遲茅店安長風收細雨淡月四更寒
　　晩港鋪
四野同雲暝長村細雨飛橋傾人病涉凍水慄寒肌
　　宿宋村次唐人韻
茅店又安眠前程聽自然餘魂知有幾不必問流年
　　旅夜感懐
經過今古客一日幾千强旅店無眠夜高山慨紫陽
　　坑口鋪
回頭候火伴遲遲行復歇山鋪時問名隂崖忽逢雪
　　宿上饒婁氏怡老堂
梧竹交加映晩晴清風蘭砌有餘馨重來賓館酣春酒
高詠南山萬古情
　　宿古梁周文氏
石徑盤盤逗碧流喬林鬱鬱拂雲稠幾年心事空相繫
今日題詩向此丘
　　别周村
雲山端似夢中游芸館高情兩日留莫景重來恐難必
臨行餘興又登樓
　　西塘道中贈二周生
長途遊子急前期情色無心管别離綠水青山勞逺餞
梅花新句為君題
　　工樓店即事(六首/)
且淹山店雨莫計前路岐路岐泥潦深跋涉令心悲
斗室息微軀店大圍羣僕凍雨淒風行路難且攤黄巻
從吾欲
僮御忡忡怯風雨得借茅廬即堪處但令疏食無乏供
琴劒何妨淹逆旅
筆硯為伍書作朋寒簷不覺朝昏改靜中滋味將語誰
一日詩情濶於海
一室他鄉逺四簷寒雨聲主人憐夜永添火坐深更
雨歇月朦朧中宵卜去蹤夙興僮御喜爭詫曉雲紅
　　迷途
山路少人行憑誰一問津迷途應已逺返復枉傷神
　　歸興
計程不日踏鉛山借問行人去路難君子見幾寧有俟
浩然歸興白雲間
　　宿横峯
龎眉齊考兩如賓欲把香醪慰逺人報道聞糟也應醉
一枝聊息夢中身
好趁𤓰期雨又來蕭蕭入夜滴羈懐雲行潦止元無係
且賦新詩和酒盃
　　重經晚港鋪
官橋傾圯不知年官渡行人苦渡錢奉勸行人無用較
從來虧客仰誰憐
　　弋陽道中望圭峰諸山
峭拔立雲端能生逆旅歡但惜世無摩詰手不能移向
畫圖看
　　應林道中奉懐紫陽夫子
昔誦夫子詩今履夫子路夫子一去夜漫漫往復行人
自朝莫
　　安仁道中奉懐紫陽夫子
此為正岸東行路高句藏心亦有年今日偶來親舊蹟
七閩惆悵白雲邊
　　宿白沙呉瑀氏(時瑀任陜西/都司斷事)
歸坂驅馳逐落霞筍輿迢遞到君家春來應有西飛雁
多病新詩不足誇
令弟從官去難兄好客深青燈白沙夜詩律細論心
　　小漿鋪道中
借問歸程漸不多烟村風景倍融和誰家童子嬉牛背
入谷時聽放牧歌
　　夢桃花
旅夢一枝斜嫩紅初吐花無端春信息知爾報儂家
　　夢舟得風
何許一歸篷停篙泝便風草堂應咫尺清夢月明中
　　題新路口舖
我僕痡時將絶糧長亭忽喜近黄塘青衿胄子知無恙
準擬談詩共夜窓
　　題李章芸香閣
字向金陵書閣從五峯坐綠酒共深更劇談忘爾我閣
上遺經凡幾編好惜分隂勗新課
　　題程庸讀書閣
旅思搖搖倦淹泊息肩重喜登新閣閣中無物不堪誇
舉目咫尺皆真樂賦詩不盡析薪情負荷丁寧二雛學
　　宿山家
午㸑辭景雲夜宿投庵下山中俗朴長幼淳也解聞風
禮賢者自愧虛聲誑世間到處令人誤驚詫
　　訪饒烈(三首/)
逆旅初從逺嶠回迂途風雨為君來高軒一到留詩别
莫阻歸心向酒杯
莫阻歸心向酒杯憐君意氣更遲回龍潭麗澤荒蕪久
好約良朋次第來
好約良朋次第來百年時序日相催分隂須惜更須惜
不學何由造達材
　　主翁莫歸
中心欲投轄風雨催歸鞍夢迫大刀頭長歌雙玉盤
　　奉柬塘坑諸親友
久客寧容忘式微𤓰期日念去遲遲聞君好爵端孤負
棹雪山隂定有時
　　道中口占授饒烈饒嶽
風雨聮鑣逺送時高談雄辨解人頤知君自有男兒志
肯負平生師友期
仲父前程日見功逺追祖徳爾宜同從今好篤男兒志
莫負皇天降此衷
　　經馬茨塘
雲景漸清和琴書此地過不須留客飲且喜為君歌
　　宿西廨彭氏
宿雨天清路不賒高堂綠酒映燈花金鷄聲裏微吟覺
歸夢分明先到家(上饒藁/止此)
　　題戈氏玉溪書閣
常説螢窓在玉溪何如今夜此題詩相逢莫只談金好
無競維人貴有兒
　　税塲墟道中口占授戈英
驥子當年此載歌金蘭氣誼感君多西風老鬢寒山曲
斜日仍同律吕和
　　早禾陂道中口占授戈英
傍午䝉開日漸融暫停輿馬步從容平生山水應深樂
指㸃遙空杳靄中
　　别戈英
送送晴村兩贈詩高歌足以慰離思龍潭懸待春消息
早致雙魚慎勿遲
　　宿嵩山
華髪蕭蕭候我勤峩冠愽帶氣温淳兒孫競託重遭遇
昨夜燈花報喜新
　　長湖章氏絶句
金昆已矣悵鴻㝠玉季森森兩眼青躍馬隔溪曽失意
揮毫今日却多情
　　口占授章獻章朴
先後籃輿送我勤交情嵗久見漓淳弟兄歸去皆傳語
事業應須日又新
　　荷塘口占授族孫福寧
古市衝雺濕山橋踏月忙隔林詢白塔隠几卧荷塘
　　塘坑絶句
鷄鳴踏月復前期愛日如烘霽雨時青眼滿堂春似海
揚州詩興溢南枝
　　鴈塘道中
人事周旋愧不遑嵗云莫矣趁歸忙筍輿傲兀長鬚困
蓑笠欹危度野塘
　　除夜次唐詩韻
銀燈守嵗未應眠一聽陽春(小兒輩/歌詩)自灑然更祝明朝
風日好梅花滿眼踏新年
　　丁丑元日(不肖前丁丑上學先/君此年五月赴京)
往事渾如夢春風忽又新浮生空白髪依舊一瞢人(記/先)
(君詩云夢社方五嵗已解誦詩書兄弟恩雖重師生禮/必拘齋居應密邇路徑不縈紆由此能勤學終當作大)
(儒/)
　　人日贈丘孔曼
人日題詩雪滿篁寫向伊人念舊鄉惆悵百年前故事
高曽筆硯接南窓(先生高士/號南窓)
　　春夜述懐
多病無安枕長吟更短吟園林初雨歇花栁已春深身
世䨇秋鬢乾坤獨苦心明朝風日好何處快登臨
　　曉枕作
四時更代謝萬事相翕張升沈任吾運何須較短長風
雨塵窓不知老日進遺編誦幾行
　　莫春行
學不講徳不修二者誠吾憂日親古賢聖殘膏賸馥供
涵泳青春告莫我不聞落花飛絮従紛紛
　　喜晴
陽春正二月霖雨何其多午窓歛暝色高陸揚洪波昨
宵乃何宵高天衆星羅清朝太陽升萬象成熙和餘花
須載酒因之一長歌
　　後坊坑
風景和明春服新緩吟疑在曽沂瀕行臨磐石遲回久
時有低飛鳥近人
　　舊遊感興
既歴覆船岡更嬉西岸甽俛仰舊游心光隂迅一瞬
　　夢中作
烟消霧散海濶天高歴塊過都乃見爾曹
　　石泉望靈峯有懐周婁二生
杖䇿閒來步夕陽雲峯遙望意何長峯前二妙相暌久
魚鴈東西兩𣺌茫
　　夕涼獨坐
緩步階徐愛夕涼微吟隠几久虚堂行穿山月紛紛白
庭散簷花細細香
　　山庭夜坐
庭樹隂隂過雨涼氷輪正照坐中央等閒真意須當認
莫學浮生一様忙
　　六月十七日沼上翫月
碧沼溶溶月照懐好風時送嫩涼來細思黄巻(自警/編)多
新益懿行嘉謨實快哉
　　予書月臺字月既畢臺字誤落筆而為壹又書鈎
　　　以足之惜無出處也徐思曩在石泉時東窓對
　　　一鈎之月在缺月五更頭寒光皎清夜之句感
　　　懐
曽對東窓月一鈎五更心事澹如秋蹉跎不覺空霜鬢
爭奈年華似水流
　　沼上對月
又對青霄月一鈎金波玉露正宜秋自應暮景重加勵
遮莫年華似水流
　　鷄鳴候曉坐對東林殘月宛然昔者之景又續鄙
　　　句
坐對東林月一鈎寒光皎皎近清秋當年心事今何在
碌碌那堪日下流
　　避暑普濟堂
三伏炎蒸午倍瘥長原疊嶺困經過竹林深院宜人處
氷簟清風一氣和
　　同宗人嗣昶輩拜羅原岡先隴
清風朝辭上壽坊溽暑午拜羅原岡岡頭卜兆三百祀
鬼神守䕶雷潭傍澄空一矚醉心目楚山崒嵂呉江長
　　避暑刀峯祠
竹裏投裝暑正隆緩尋幽事向刀峯芃芄香稻連疇綠
㶁㶁寒流一澗通
　　宿吕家壕先隴右畔李宅
眷眷先塋是夙心肩輿又事逺追尋行雲流水良隨遇
(胡文定公云世事當如行/雲流水隨所遇而安可也)步月看星此竹林
　　同族拜吕家壕先隴
昨日虚勞逺候迎竹間今喜欵柴荆西風一激荒山隴
何限慈孫孝子情
　　宿吕坊寺
罷浴清溪步夕涼四簷風月宿僧堂依稀却憶高曽上
桑梓連隂是故鄉
　　遊園
呼童時作後園游淡日涼風踏素秋花映東西紅錦繡
果連南北綠雲稠
　　贈饒鎮游襄陽
湖海平生志山林老病身何由出商徼同爾望西秦
　　中秋夜玩月次許郢州詩韻
四海同瞻此夜圓樓臺漸喜出雲烟蟾光玉潔秋中候
桂影氷清雨後天吟處紛紛侵卧内夢回穆穆滿庭前
詩成惟有踈星伴萍梗明年憶去年
　　即事
借得禪房久寓居閒中轉覺日舒舒二三童冠相於好
卧聽琅琅小學書
　　離寺
遙為松楸此寓居清風明月二旬餘宵來紅葉催歸夢
明月青山是舊廬
　　同宗人允基拜羅岡先隴
古寺相尋兩度來孝思共冩百年懐西風紅葉桐園曲
四望青天一快哉
　　對月偶成
夕陽扶杖步前庭歸踏繁隂霽月清靈府偶然無一物
靜中意思驗周程
　　即事
浮世升沈一聽天竹窓養病日高眠杖藜偶散東林步
丹桂秋香又一年
　　曉枕作
多病蘇來體自輕吟邊又喜氣和平行雲流水曽聞命
何用君平卜此生
　　諸生助移門樓詩以勞之
魚貫相於冠與童浩歌聲裏氣如虹明朝飽挹溪山勝
多賦新詩頌爾功
　　牧南岸嶺次横渠先生韻
碌碌浮生一夢中並游無侣古今同偶因晴牧閒行好
絶壁孤吟萬壑風
　　夜讀滕元發墓誌
　　　尹開封時民有王穎者為隣婦隠其金閲數尹
　　　不能辯穎憒悶至病傴杖而訴於公公呼隣一
　　　問得其情追其金還穎穎奮身仰謝失傴所在
　　　投杖而走見者大駭
理枉能令傴者伸古今何處覔斯人沈吟無計起公死
徒向塵編感興新
　　同晏洧游鋪前山
小春天氣暖如烘山果漫山黒間紅緩步崇岡清眺罷
悠悠歸詠夕陽中
　　游山(歴獅子石馬鞍/山至峽而止)
客歸曽此眺層巔獨步重來十五年人事幾多隨候革
山光水色自依然
勝遊欲罷駕言還山水盤迴趣更𤣥試問丹青難狀處
朗吟人在白雲邊
　　同小兒游山(自後坊西岡觜登山度㘭入原歴/獅子石而歸陳達遇于原中同行)
幸得身閒心自休呼兒時作小春游千山莫景難描畫
磐石何妨又少留
　　游山(由二峯尖至西/坑原頭而歸)
為愛雲山深復深筋骸粗健强登臨一般真意誰能辨
矯首蒼茫獨詠心
勝地曽經託趣深和風晴日喜重臨筋骸又老四三載
何限依依悵舊心
　　游山
童冠相呼作勝遊經霜山果正優優林泉好處將詩買
(康節/詩)紅日銜山詠未休
　　三峯亭
一亭危構接雲烟亭罷基存境宛然重賦新詩留故事
清風從此更誰邊
　　牧後坊
遮莫風霜暮景侵又因晴牧事幽尋隣童供命諸生侍
一曲真詮擊壤吟
　　後坊牧歸
林泉隨處境幽幽爭奈浮生不暇遊日日杖藜歸去晩
野心端被白雲留
　　同諸生登聶家尖
尋常多愛此峯遊蹤蹟疎來已十秋他日㑹心峯愈勝
小詩難寫興悠悠
　　與諸生授康節詩道傍石
好詩歌罷樂忘憂不管浮生歳月遒忽意莫春曽此坐
獨吟時喜鳥相求
　　曉枕作
饑寒難免切身憂富貴由來不可求日用信從吾所好
萬緣有命豈人謀
　　曉枕感懐(二十年前嘗辱此趨安以/年彌高而徳彌邵見譽)
年高徳邵是難能曽辱良朋妄見稱碌碌光隂空二紀
不堪惆悵憶平生
　　傷傅秉彝
竹窓琴劒寓經旬洗墨池邊蹟已陳惆悵玉樓吟望久
眼中那復覓斯人
　　曉枕作
窮通夭壽寧非命消息盈虚自是天試詠黄流歌玉瓉
諄諄箋註慨前賢
　　饒烈使(名長/春)問訊日暮途遙旅宿無衾惻然成詩
暝色馳驅山正深投裝安問有無衾解衣雖荷主人眷
寧慰風霜永夜心
　　獨坐偶成
為已工夫何處尋須知至要在于今它山之石能攻玉
寧問陽舒隂慘心
　　自警
日日寒簷讀我書觀生愈似掛鈎魚人情固莫分輕重
事體焉能知巻舒百行自應誠是本一身端合道為樞
聖賢龜鑑昭昭在爭奈靈臺不易虚
　　閲去年日錄簿此日寓婁諒氏悵然成詩
去年今日正陽生覓句論文暫鯉庭北鴈不來西夢切
杖藜何處問君平
　　贈程李二友
又報衝泥二妙來逺傳天使意悠哉寒爐擁罷霜簷立
明月清風共此懐
　　題譚大參慶壽堂
北闕恩波浸正深南山瑞氣福駢臨奎光明月春盈巻
總是萊衣愛日心
　　奉題程僉憲清風亭
世間何沴善侵陵强者誰歟抗鬱蒸萬姓低垂炎海裏
洒然天表見斯亭
　
　
　
　
　
　
　
　
　康齋集巻四
欽定四庫全書
　康齋集巻五
　　　　　　　　　　　　明　呉與弼　撰
　詩
　　新正重沐縣侯賁臨茅舍敬裁二十八字充一笑
　　　耳(戊寅/)
誤辱明時降玉音賢勞吾宰嵗寒心前溪遇雨春流駛
試問恩波深幾深
　　贈太守林侯
匪才焉敢厠儒流光寵頻煩誤我侯從昔斗筲何足筭
願均慈造遍林丘
　　迎恩橋詩(并序/)
　　　天順丁丑十有二月甲午郴陽曹侯奉詔枉聘
　　　與弼辱經青石橋門生吕邦翰屋以表焉與弼
　　　名曰迎恩之橋而詠歌以詩云
青石流傳亦有年迎恩於此慶堯天山呼北闕晴雲表
玉燭祥光正煜然
　　皇華亭(并序/)
　　　天使郴陽曹侯辱臨神嶺閭閻老稚莫不交慶
　　　門生金谿車用式表亭其上僕名曰皇華之亭
　　　嶺曰皇華之嶺恭裁小詩以紀盛事云
皇華勝嶺舊名神使節遙臨雨露新草木從今皆可敬
一亭晴映萬山春
　　天使亭詩(并序/)
　　　天使郴陽曹侯辱臨聶家尖門生金谿車用正
　　　表亭其上僕名曰天使之亭尖曰天使之峯恭
　　　裁小詩以紀盛事云
伊昔竒尖號聶家名峯今喜屬皇華誰人領得峯頭趣
舜日霓旌拂曉霞
　　集慶亭(并序/)
　　　天使郴陽曹侯大參山東譚侯僉憲同安程侯
　　　旌節暫駐於大園之上門生陳庸李章亦侍語
　　　次庸作亭以表其遇僕名曰集慶之亭而詩以
　　　詠歌焉
拜罷天書使節歸徽音暫此駐旌麾閭閻荷慶何多也
共仰文光焕璧奎
　　綵雲亭(并序/)
　　　天使郴陽曹侯辱臨馬鞍山門生陳子球表亭
　　　其上僕名曰綵雲之亭山曰綵雲之山恭裁小
　　　詩以紀盛事云
旌斾騰輝鼓吹雄青山盡屬綵雲紅羣黎奔走矜竒遇
滿路謳歌日正中
　　奉陪天使重遊皇華亭
前日風雲擁護多兹晨氣色倍清和遙空一矚春無涘
共聽重歌勝嶺歌
　　天使臨胡氏族譜亭喜添勝蹟詩以紀焉
華亭雄構野塘濱天秩昭昭篤大倫品彚一經時雨化
山川出色境増新
　　天使游山歸旌斾暫停戴祿氏
喧天笳鼓踏新晴踏遍春山幾處亭旌節暫停歸興好
梅花溪上問諸生
　　天使歸五峯綵旗聮句
綸綍夙傳丹闕表旌麾遙賁翠微中四民瞻仰乾坤大
萬竈歌謠雨露濃競託皇華人似玉頓令白屋氣如虹
祖筵簫鼔騰三市驛道風雲壯五峯
　　徐廖二友承天使命來(戊寅/)
車輿燈火遞相譁互認前村處士家欵欵細傳天使語
春風早約上京華
　　題饒氏祖徳亭(并序/)
　　　饒安用中者予故人也僉憲陜西有聲諸孫循
　　　者予子壻也嘉乃祖之才重循能仁其先故樂
　　　為書之
男兒能不負儒冠贏得功名萬古看幾度懐人吟不寐
梅梢殘月五更寒
　　棠溪道中
細雨新泥江路長忙衝暝色急投裝筍輿非忍長鬚困
爭奈先塋不敢忘
　　南原道中
茅屋石橋西行行日未低地名時問訊春興入新題
　　吕中良引拜羅源岡李氏夫人墓
馬鬛巍巍久已平狀元空憶舊時名若無故老慇懃意
徒有慈孫繾綣情
　　葛藤科先隴
蓬科不見當時葛馬鬛猶傳舊日名星火程期京國夢
春風花栁故鄉情
　　經方昇氏
難兄客邸共鄉心令弟高居辱愛深問訊若逢南鴈使
春風早寄白頭吟
　　贈石井黄徐二生
愛爾黄徐二秀才重逢故意倍悠哉他日松楸勞夢寐
頻期魚鴈到金臺
　　天使曹侯枉顧金石臺
一上名臺百慮消況承使節在青霄黄徐預擬忘憂物
程李同歌擊壤謠
　　羅原岡詩(并序/)
　　　上下羅原岡先塋所記蕪没已久得復舊物者
　　　周氏孔文吕氏本誠中良邦翰數公之力也欣
　　　幸之至情見乎辭
冷派衰宗各渺茫荒山寒溆久淒涼東風為我回春色
衣被羅原幾處岡
　　贈廖良齋崇傑行人歸樂安
馬嘶芳草正清明高下風花逺近亭他日金臺談舊雨
青山總是故鄉情
　　贈鰲溪茂宰林侯
秋月窓前天似水春花縣裏日如年民謠若達觀風使
處處流傳茂宰賢
　　寄張璧
雙塜遙依鳳水傍朝烟暮靄久荒涼維持曽荷尊公愛
重喜如今得令郎
　　次白旰李大章贈行韻
髣髴當年暫接顔忽勤縞紵辱柴闗何曽實行出人上
空惹虚名在世間樗散豈宜私雨露駑慵只合老雲山
誤䝉明詔乗春去嫩蘃濃花滿目斑
　　同程庸諸生游集慶亭
皇華嶺畔又竒峰峯上新亭結構雄亭子主人良得意
來游多侣共春風
　　承判簿戴侯掌教陳君下顧
聮轡儒冠顧匪才春風揖别話金臺殘書數巻青山曲
滿賴餘光燭草萊
　　承天使遣胥余二生枉顧茅舍
暫坐清溪暢病身又瞻聮轡兩儒紳行裝自促無勞迓
定在旬餘躡後塵
　　奉别鄉鄰親友
流傳遐邇盡虚聲君子從來耻過情惜别誤䝉鄉里敬
匪才何以答昇平
　　贈李晏諸生
我承明詔遠觀光付爾琴書與雪窓好篤男兒燈火志
莫隨浮俗一般忙
　　外孫瑞康索詩
明日朝天去今宵索我詩莫添離别感喜有盍簮期
　金臺往復藁
　　西津舟中口占授同宿諸生
停舟西日四三生共宿津頭風雨情須信萬緣皆有命
肯將行止問君平
　　發張家石
黄昏西北浮雲歛清曉東南霽月明紅日滿窓春睡穏
拍天新漲棹歌聲
　　貴溪道中
懶慢宜閒不得閒衰齡却事道途間曉程匆遽嚴牽路
晝夢依稀在故山
　　奉寄臨川傅貳令
令聞宜民夙所欽琅玕欲報愧微吟更煩細問南來鴈
日夜天涯念萬金
　　周文婁諒徐綖棹舟逺迓
暫親鉛槧向清流忽遇波心蕩漾舟老去久於浮世淡
重逢端似夢相求
　　草萍驛
暫息草萍驛心安即我廬萬山新雨霽半枕黒甜餘
　　白石鋪道中
早稻青青小麥黄杜鵑聲裏野花香好山遞送程程秀
咫尺雲帆是浙江
　　寄龍游洪茂宰
沙頭傾葢重青年别後重歆單父賢好看嵗寒氷雪表
管教松栢轉巍然
　　贈梁布政(尊公諱潛與先/君同官翰林)
曽陪崇禮(南京/衛名)少年游一隔江湖五十秋碌碌那堪今
日㑹空憐嵗月白人頭
　　寄嚴州劉太守
我愛霜松託趣深慇懃特表嵗寒心(贈霜松/二大字)當年縞紵
休相訝(還所/贐)遙寄新詩詠斷金
　　贈伍御史
與君共飲西江水却向錢塘話舊鄉拙筆(正直二/大字)漫持
雖偶爾男兒從古貴流芳
　　王憲副順徳堂
錢塘江上接珠璣顧我何堪順徳題思遍古人無健筆
斷雲殘照畫橋西
　　楊太守雪艇
　　　同郡楊彦魁以名御史知姑蘇之明年予往京
　　　過貴邦辱扶疾兩顧驛館葢誤知我之過者也
一艇寒凝雪滿窓棹歌聲裡鐵為腸把君詩巻摩挲久
人在氷壺月似霜
　　次楊太守見贈韻
承家曽讀魯春秋多病因循漫白頭野性只應木石侣
道心深愧聖賢儔萬緣久分同春夢束帛何期賁晩丘
畫舫濫為偕計客偶陪高興一登樓
　　贈畢王二進士
丹桂亭亭兩妙齡相逢江上話詩情氷霜自是男兒志
稳步青雲萬里程
　　姑蘇驛館即事(驛官置/酒鳴琴)
尊酒為歡偶共斟江清地逈夜沈沈感君流水高山意
暢我光風霽月心
　　桐鄉舟中
兩日勞勞晝夢長斜風細雨度桐鄉卧薪自是男兒志
何事寥寥數越王
　　贈鄭御史
江上相逢話舊知(與故人徐希/仁同學兼姻)姻門蘭雪(予所贈徐/二大字)共
心期行春大展經綸手碌碌何煩索小詩
　　陸主事紫微庵先隴所在
一庵遙託紫微坡馬鬛巍巍事若何惆悵孝思維則處
始終名教為君歌
　　皇華館即事
沈沈臺館綠隂濃一榻高眠詠午風時止時行皆樂地
夢魂依舊白雲中
　　陸大參宅
成均高誼古人儔江右仁風播更優今日徳門恭一拜
白雲埋玉幾春秋
　　滸墅鋪舟中
一席中流快好風平疇時喜看呉農推篷細話園林趣
總在乾坤生意中
　　白鶴溪鋪舟中
我愛佳名白鶴溪客情舒處又題詩分明畫得無懐世
楊栁家家賣酒旗
　　次羅憲副見贈韻
蹉跎夙志久隨流到處逢人愧白頭濫奉天書趨魏闕
猥䝉春酒醉常州聖門道逺良難進賢轍風高不易儔
安得魯戈回白日重將舊業共君修
　　邗城
丹陽古渡接𤓰洲萬傾黄雲麥正秋一榻午風清夢覺
又題新句過揚州
　　高郵湖
圖經旋展認邗州童稚傳聞老始游一曲倚樓懐古調
烟空漠漠水悠悠
　　渡黄河次唐人昨夜微霜初渡河韻
平生蹤蹟半樵歌嵗晚昏眸始識河名姓誤叨天上薦
琴書端似夢中過洲連碧水浮埃少(自𤓰州來水穢濁/之甚至清河口清)
(矣/)席滿薫風逸興多却憶青山同學侣可勝名教兩蹉
跎
　　憶家
獨吟沂泗向黄昏漠漠雲天逺近村前月小陂今夜思
細分詩帖與諸孫
　　杜主事榮壽堂(乃尊受/封贈)
堂上嚴親八十强天恩厚處錦袍香多才令子方騰踏
百福如川日正長
　　徐州
前月兹晨别小陂通宵風雨泊西陲看山問水何鄉客
帆指彭城薄暮時
　　贈宋知州(蘄水人名/誠字彦實)
沙頭載酒話蘄州勝水名亭悵舊游聞道彭城多善政
盤根正屬有為秋
　　即事
一灣未盡一灣連處處垂楊䕃道邊高纜勢寛夫力緩
行行喜帶夕風牽
　　王錦衣望雲思親詩巻
使節馳驅南復南高堂華髪夢毿毿一杯春酒歸心切
指日雲邊落錦帆
　　曹天使重慶堂
餘慶重重見老萊斑衣華髪映春罍青山門巷時時掃
待領天邊紫誥回
　　平野望鄒魯次少陵韻(問士人此去/魯城九十里)
古意千秋上孤蹤九夏初高山方仰魯洪道已過徐慈
教三遷外雄韜百戰餘堪輿頻悵望風日共躊蹰
　　望魯山
閘水仍相阻河堧又獨行兹山含萬態於我故多情
　　夢家
百體衰慵兩眼花雲山久已隔紛華宵來魯水橋邊榻
一片離魂只在家
　　濟寧道中(時阻淺/登陸)
一逢勝地憶平江(夾河楊栁隂隂/皆平江伯遺愛)緣道薫風滿綠楊豈
獨隂涼人共惜助予詩興更無疆
　　濟寧南城驛(庭前多種/椿與白楊)
庭樹隂隂轉嫩涼琴書喜博濟寧航短歌不盡悠悠興
泰岳峯前送夕陽
　　夏至
晝雨聊城逢夏至暮雲江右憶儂家東林新籜知成䕃
南畝香粳想俵花
　　錄詩後作
無事偏宜白晝長薫風多送午窓涼思家恐有南飛鴈
預寫新詩待寄將
　　王錦衣贈梅聖兪集
早自歐編慕聖兪晩從汶水得明珠慇懃欲表將軍愛
又向思親錦巻書
　　端午前一日作
端午明朝是鄉園此際思南歸人未上北去日隨時道
逺諸孫弱家貧老母慈榮枯自有分無使淚空垂
　　寫詩後又題
新詩寫就即封題只候河邊鴈字飛消息定於何日達
夢魂夜夜大江西
　　臨清端午王錦衣饋糭
且食將軍糭休論故國情離家從兩月挈榼任諸生碧
艾仍懸户香蒲可泛觥稚孫嬉作隊誰念日邊行
　　盜名
實若虚兮有若無如斯方表聖門徒盜名似我真堪鄙
愧爾昂藏一丈夫
　　武城對月
一鈎清照故園心獨倚薫風又一吟惆悵麥秋今夜宿
諸生共聽玉山琴
　　泊武城
長年捩柁棹謳停淡月疎星泊武城若使九原人可作
絃歌聲裡拜先生
　　陪天使及王錦衣登陸閒眺取徑徐步坐滕家鋪
　　　綠隂候舟小兒陪二使習射
見説行逢對摺灣相招取徑縱遐觀河山指罷仍留射
好似雩壇春服還
　　登徳州梁家莊驛樓
一賞薫風瞰水樓樓頭清興暫相留明朝知隔幾程驛
綠樹人家記徳州
　　題徳州梁家莊驛館粉壁四牡聘賢二圖
左是皇華右聘賢苦心於此豈徒然中原萬里能無孕
不在商巖即渭邊
　　書姜米巷壁
雲山萬里去吾廬萍梗那知此寓居晝夢每便風帳靜
夜懐幾共月窓虚樂天知命憂何在安土敦仁愛有餘
他日多情時北望慇懃却憶壁間書
　　客夜即事
庭户沈沈夜未央碧天如水月如霜一星為幸何多也
獨許寒芒伴耿光
　　得小陂消息
辭家三見月團圓幾望南雲路𣺌漫忽報遙臨桑梓客
曉窓倒屣問平安
　　移寓宗人建一
素佩行雲流水詞一枝何處不堪依慇懃況有吾宗子
小閣虚窓懶正宜
　　題南薫閣
玲瓏傑閣面南城滿座薫風解我情玉軫朱絲秋月夕
幾回清興繞虞庭
　　題南薫坊寓居
一柏亭亭傑閣西婆娑厚葢未經題他日哦吟南斗外
時時夣想與雲齊
　　贈王醫士
杏林春色滿窓紗好是當年董奉家我借餘光輝客邸
神功特向衆人誇
　　奉呈忠國公
翠柏蒼松幾嵗寒菊窓竹牖共平安百年勲業寰中滿
萬古聲名鼎上看
　　奉别文安伯
彤墀執手話綢繆雙硯慇懃誼更優明發青山白雲裏
龍樓鳳閣夢神州
　　奉别李尚書學士
神交尺牘比南金況復雄文重盍簮錦繡欲酬何所禱
和羮慰滿四民心
　　奉别彭吕二學士
幾陪鴛鷺肆愚言玉趾頻煩坐客氊歸夢已隨秋興逺
寸心猶在五雲邊
　　奉别主客諸公
聖賢事業細曽論别語諄諄問所存尚友軒中銘座處
紛紛慎勿惑多門
　　奉别孫黄二姻舊
客裏情親孫與黄夜來歸夢繞秋江西風黄菊青山曲
細把平安報舊鄉
　　孫氏叢桂堂
莫説當年竇十郎君家叢桂互流芳靈臺更有天然妙
不待秋風也自香
　　孫氏更造八里橋(改名/通濟)
八里新更通濟名乃知仁者用心宏誰人更續生生徳
好共千秋萬載馨
　　十友餞别城東五里
　　　曹天使孫郎中秦員外倪員外張主事陳主事
　　　孫主事黄員外劉都事王進士
疎頑無以答昇平況辱羣英逺餞情明日青山回首處
五雲遙憶讀書聲
　　重宿通州驛館
五月蓬窓觸熱多清涼臺館此調和故人重進杯中物
獨酌燈花一放歌
細數燈花事短歌南歸魂夢白雲窩獨憐葵藿微私切
惆悵何心製芰荷
　　别二孫生
客裏過從喜二生雲和夜夜玉壺氷長河寄得臨分語
莫把靈臺泥俗情
　　中秋新橋驛次去年詩韻
何處中秋對月圓新橋旅泊近人烟西江皓彩阻千里
北闕清光隔九天畫舫獨吟河水曲銀燈高照驛樓前
時逢鄉友談萍梗華髪添明又一年
　　登陸偶成
曠望晴蕪外聊為曹濮吟靜觀浮世事端合付無心
　　奉謝都水車主事
爭奈舟人貪利涉寧知見險却當需指麾非仗仁人力
顛沛洪濤尾盡濡
　　崇武即事
一舸秋風晝枕清樓臺時見博平城思家欵欵南歸夢
戀闕依依北望情獨倚滄浪懐古調細論輿地閲圖經
明朝放犢晴嵐塢遍憶琴書水上萍
　　古城舟中
朔風微雨艣和鳴已度鍾吾問古城北路漸遙南路近
伊誰一寫箇中情
　　贈金通判
　　　名鎬字孟周尊公名砥國子典籍與先君官舍
　　　隔壁而甚相得於不肖過䝉與進孟周在官亦
　　　有聲予為大書氷壺二字以貽之
少小為隣今老夫淮隂重喜話氷壺男兒肯負平生志
正好明時展壯圖
　　經蚌殻湖
前月兹晨濫寵嘉恭承天語侍文華片帆容易幾千里
獨詠西風野水涯
　　高郵湖
長空漠漠水雲平北極風高一舸輕菊有黄花歸夢切
青山日計撫州程
　　孟城驛
高栁收帆處平蕪縱目餘都將今古興盡向驛樓書
　　即事
船頭船尾富歡聲高掛雲帆四體平(免牽纜/之勞)時見南陲
山隠約明朝定擬到金陵
　　發儀真
埧上停篙立柁樓江邊解纜别真州滿懐秋思無心寫
獨看岷峨萬古流
　　舟中見紅樹
船頭時作望鄉吟難冩浮生去住心忽忽不知為客久
誰家紅樹報秋深
　　白螺磯
柔艣和鳴人力齊急流競渡肯遲遲試將衆理依斯看
萬事心同不足為
　　牽路宿上元地
江北郵程晝夜貪寒蘆已喜屬江南青山門巷無勞夢
消得東風幾日帆
　　題淡然巻子
東風紅紫競芳菲萬葉千葩恐後時誰道太羮𤣥酒味
却能醫得兆民彛
　　發石頭城
舊游歴遍問歸程晴色東風一舸輕楊栁堤邊吟望處
青山猶是石頭城
　　板石磯
紅葉黄花歸興濃青山夜夜夢巴峯磯頭記得蕃昌路
西日一帆蘆荻風
　　次荻港
漠漠寒蘆一港通衣冠迎候禮從容已陪徐步鳳凰嶺
更與遙談獅子峯
晴蕪眺罷事霜毫㸃染秋雲散海濤餘興歸來眠未得
蘆花寒月滿江臯
　　十里青山(與廬山/相對)
羣岡聮絡接銅陵何代流傳十里名隔岸翠屏相映好
片帆歸詠正秋清
　　銅陵舟中
歸心日日數郵程楚水呉山次第迎安樂有窩時有限
只憐無計荅昇平
　　梅根次辛丑嵗詩韻
輕風疎雨送微寒淡月疎雲泝急湍年少舊題今白髪
浮生猶幸一身安
　　重修余忠宣公墓堂詩(并序/)
　　　劉清廉文之參政四川也經同安付白金於懷
　　　寧丞胡詮助修余忠宣公之墓并敘禮之堂詮
　　　以訟之麗乎罪者役焉民不勞而事集云詩曰
薇垣參輔隆風教花縣郎官尚典刑顧我疎頑何似者
敢將名姓汚丹青
　　胡貳令索詩題尊府方伯公一曲軒
畫省高車久已懸花封才子正青年鑑湖一曲幽棲處
明月清風水拍天
　　同安即事
幾日扁舟繫淺沙獨吟夜夜夢燈花青山賸有平安侣
頻説天邊客到家
　　鄱陽舟中
詩巻書來興轉佳好風應念客天涯明朝再假一帆力
指日琴書可達家
　　進賢道中
詩思鄉心共落霞連村紅樹勝春花少年髣髴曽遊處
獨立蒼茫兩鬂華
　　蔗林
夢回夜半候鷄聲時聽舟人問水程明發揚舲過百里
好山却看故鄉青
　　謝家埠
連檣金鼓氣飛揚共喜郵程近武陽詩興無端吟不徹
霜林處處奠紅芳
　　奉陪天使金陵王侯游山十首
　　皇華亭
皇華曽喜見名亭使節重臨勝倍増愧乏長才歌盛美
漫將下里頌昇平
　　集慶亭
集慶當年衆所誇四民重喜拜皇華一壺春酒供多興
歸從如雲擁鼓笳
　　天使亭
簫鼓喧騰日正融烝黎滿路慶時雍旌麾隠映紅雲表
天使重臨天使峰
　　綵雲亭
綵雲亭子碧雲岑舜日重霑雨露深紅樹溪橋春似錦
髙吟細冩北來心
　　駐節亭
遥傳天語下青霄使節榮瞻駐此橋燕喜有筵供勝會
舊家文物話唐朝
　　塔山
窮鄉誰道塔山名惟是樵歌牧笛聲豈意逺承天上使
翩然下此駐霓旌
　　石溪先隴
石溪橋畔蔚松楸疊鼓清笳導勝游好是丹青難狀處
百年心事共春秋
　　石原
清明風日小春天旌斾翩翩㑹石原借問皇華輝映處
昇平文采萬人傳
　　蘿溪重慶亭
雪窓螢案飽儲書兩沐旌旗奉使車請賦新亭留勝蹟
畫簷髙映綠蘿居
　　赤岡
赤岡斜抱小陂南鄉邑流傳富美談紅葉清霜風日媚
送迎天使此停驂
　　送天使王侯回朝綵旗聨句
九重雨露堯天大萬國衣冠舜日明草木光華南服重
風雲慶會北歸榮
　
　
　
　
　
　
　
　
　
　
　
　
　
　
　
　康齋集巻五
欽定四庫全書
　康齋集巻六
　　　　　　　　　　　　明　吳與弼　撰
　詩
　　元生陪往寳塘小憇路口鋪(己卯/)
晴山聨轡日遲遲(立春/五日)小憇郵亭啜茗時少長森嚴環
侍好舊鄉細誦帝鄉詩
　　宿下城丘孔曼
先朝心事共春秋此日投裝話白頭莫把光隂牽俗態
勉教孫子繼前修
　　賜金墾田
濫向文華辱賜金側身北望五雲深都將至渥歸南畝
𤓰瓞綿綿萬古心
　　親農歸途中次舊放水詩韻
迎恩橋畔獨經過課僕西疇事早禾却憶去年今夜興
淮隂去棹好風多
　　坐沼上有懐京師冠葢
倦抛鉛槧暫揮鋤浴罷觀魚聽鳥呼乘興不知吟坐久
無端秋思繞皇都
　　憶去年今日(八月/初四)
去年今日侍文華天語諄諄過寵嘉二度丁寧歸去後
好書多做貢皇家
　　憶去年今日(八月/初七)
去年今日拜彤墀天語温淳賜勅歸中使傳宣天使道
好生看顧荷皇威
　　憶城東寄餞行十友
聨鑣接軫憶城東綺席珍盤别醑濃南北雲泥懸隔久
髙情常在夢魂中
　　奉寄夏官羣彦
司馬羣英嘉惠深聨名錦軸重南金當時愧失摳趨禮
别後難勝悵望心
　　寄王經歴劉都事
外氏零丁一轉蓬欲從何處問孤蹤盍簪得遂平生願
總屬王劉雨露功
　　奉題懷寧伯雙驥圖
汗血俱曾成大功丹青凛凛著英風人間自有男兒事
傑出方名世上雄
競功雙驥大功成造父王良總擅名設使當年無伯樂
何由千古著雄聲
　　奉寄忠國公令郎君
僑居幾欲拜蘭階多病因循愧夙懷翠竹碧梧霄漢逈
五雲深處望三台
　　奉寄廣寧侯二郎君
曾接親庭花萼輝亭亭玉樹映金芝聖明文教超千古
萬軸牙籖好及時
　　寄太常高博士
傑作鋪張天地心大音寥闊國之琛清風明月停雲處
不信人間有古今
　　寄太學鄭助教
自古文章貴作家夫君當代富才華案頭夜夜增光艶
留與兒孫仔細誇
　　寄湯教諭
麗句流傳衆所欽稱揚太過實難任雖云甚矣吾衰也
餘齒猶宜座右箴
　　奉寄南康郡侯
一接沙頭金玉相時從舟子話龔黄幾時一鼓滄浪棹
細和匡山白鹿章
　　沼上芙蓉花開
去年花盛客天涯今嵗花開人在家萬事只應隨分好
不須憔悴對年華
　　作逺書罷卧自得亭
羣緘裁罷一身輕又向高秋卧此亭遥想故人天上夢
可知衰病日伶俜
　　拜表歸途中作
記得重陽拜表歸乾坤清氣映晴暉紅黄山果驚新候
又喜題詩野水湄
　　青雲亭
欲得靈䑓拔俗氛特將亭子倚青雲朝朝剰汲寒泉潤
細㸃明時輔世文
　　逰塔山
去嵗兹晨發望江風㠶夜泊小姑傍來遊此地懷萍梗
紅樹新晴候欲霜
　　逰天使峯
天使峯頭境絶竒重㳺恰近小春時晴明風景堯天媚
安得情懷不賦詩
　　逰綵雲山
選勝歸時興未闌微吟更坐綵雲山出塵亭子休孤負
湏把遺經日此攤
　　寄郡庠陳廣文
　　　郡庠司訓陳先生兩辱枉顧山中有懐成詩敬
　　　以奉寄笑覽幸幸
濫竊時名負愧多勞君兩辱碧山阿墨池泮水宵來夢
紅樹西風寄短歌
　　寄邑庠陳廣文
　　　不肖將赴金䑓時承判簿戴侯邑庠廣文陳君
　　　枉顧衡門不肖贈詩有滿賴餘光燭草萊之句
　　　别後辱陳君兩垂青眼久稽奉荅有懷成詩敬
　　　以呈上笑覽幸幸
薦辱餘光燭草萊瓊瑶久矣負髙懷孤吟幾對黄洲月
芹水清風不易裁
　　至日
嵗華又值一陽生豫汛庭堂賀太平萬壑金雞天欲曙
四簷霜月雨初晴學隨年長嗟衰邁道與時亨荷聖明
間傍溪梅尋嫩蕋新詩興緒繞虞庭
　　逰三峯尖
晴明又喜躡雲烟舊跡來㳺興浩然心事滿懷題不盡
長吟囘首五雲邉
　　賀吴營元氏駐節亭成
積李崇桃燭令辰雙溪雄峙一亭新百年勝事光先躅
千載清芬激後人
　　題新齋壁
莫懷端合惜年華莫枉閒工事筭沙收斂寸心歸寂寞
芸編堆裡是生涯
　　同邱孔曼㳺勝覽亭
積雨初收逺岫明盈眸生意黍苖青偶乘佳興良朋共
細詠新詩向此亭
　　逰霓旌亭
一歴青雲眼倍明羣峰聨絡自天成遲囘磐石忘歸去
誰共斜暉俯仰情
　　憶前年今日(五月/十六)
前年今日拜宸旒天語親承錫命優幾度忸怩疎薄質
洪鈞浩蕩若為酬
　　憶前年今日(五月/十七)
前年今日拜文華疎薄慙叨過寵嘉謝病曾無一字補
可勝衰眼日添花
　　憶前年今日(五月二/十二)
前年今日説中庸内閣羣英眷注濃分惠御桃嘗主客
歸鞭姜米歩從容
　　七月二十六日作
流光一飛電夙志良堪羞末契何所託塵編日遮眸
窻得竹林幽亭有荷池勝淺薄諒何為於焉託餘命
　　車泰使歸喜而作
山暝風高雨打衣敲門知自玉墀歸椿萱綵服千重慶
䑓閣雲牋萬丈輝
　　敬梅軒為楊侍講題
雲塢瓊枝處士栽玉堂詩巻映三台肅焉敬止哦吟處
難寫孤芳萬古懐
　　憶前年今日(八月/十九)
前年今日急郵程時向街頭慨武城此際獨吟仍獨卧
滿懷秋思向誰傾
　　憶前年今日(九月/初七)
前年今日達龍灣人在滄江杳靄間夜傍石頭城繫纜
舊㳺觸目是鄉關
　　憶去年今日(九月/初九)
去年今日五更興旌斾翩翩度野亭精白一心懸北極
肅恭拜表進虞庭
　　覽戊寅日錄作
竹窻時止亦時行誰共清風明月情忽憶前年今日興
登髙人在石頭城
　　沼上亭玩芙蓉花
今嵗花開幸粗康雖貧却乃士之常秋亭玩罷歸來好
竹影扶疎旭日涼
　　憶前年今日(戊寅十月十二日行李自金䑓抵家/天使及郡侯臨川崇仁二縣官郡縣)
　　　(師生皆/㑹於此)
前年今日荷皇恩冠葢盈庭客滿門霜鬢薦驚新嵗月
涓埃未荅志空存
　　逰山詩
小春風景日清妍㳺衍鄉園又一年身幸平康心寡繫
杖藜隨處詠堯天
　　後逰山詩
昨日登臨興未窮重㳺喜得數生同峯頭徙倚忘歸處
詩在雲烟杳靄中
　　寄萬叔璨
赤磵松楸跡久荒薦勞青眼意何長瓊瑶未報身衰邁
幾向南雲夢北堂(北堂葢指叔璨母/先生妻之姑也)
　　至日講堂朝賀
金雞催曙鼓聲雄濟濟班行院肅雍迎福共瞻剛長日
堯天歡舞萬方同
　　即事
偶傍溪頭詠落暉烟村清眺意遲遲低囘細憶前年興
逐一閒歌驛道詩
　　書鄭伉巻子畢偶成
殘經講罷慨虞唐歩月歸來興未央詩巻寫闌吟更好
又揮餘墨兩三行
　　德政歌(并序/)
　　　桐廬吕侯廷和宰洪之進賢期年矣甚得其民
　　　有儒一生相厥耆老顧予請頌歸率其子弟詠
　　　歌舞蹈於和風甘雨之中以服侯清化美事也
　　　重以吾邑令君李侯之命遂走筆以復焉陳子
　　　憲朱文貫吴志廣陳子寧者四老也傅海者諸
　　　生也歌曰
我憶絃歌武城宰流風餘韻今安在(懷/古)卓哉吕侯英妙
年碧梧翠竹何娟娟(念/今)却金海隅光使節寒露玉壺浸
霜月(形容/清節)牛刀小試鳴南州長天雕鶚横高秋丹誠烱
烱慈仁父反風滅火并伏虎(德/政)琴堂有教肅簪裾犴獄
雖設期空虚(省/刑)南隣北里童與冠含哺鼓腹相泮渙(民/安)
春郊桑柘漲叢叢秋原禾黍迷西東(物/阜)隣封野人拜佳
政樂與輿人共涵泳(結/上)桃李隂隂清晝長牙籖玉軸森
琳琅(書/籍)列聖羣賢屹相向蓍龜指南如視掌(聖賢示人/之意無弗)
(在/𠂻)河海何曾擇細流泰山固不辭土壤(不自/滿假)百尺竿頭
事若何濯纓一曲滄浪歌(務造其極朱子云百尺竿/頭更進一歩自求多福)
　　贈四老歸進賢
花縣仁風日念兹黄眉衝雪到茅茨予攸好德何能爾
信是人人共此彛
　　重庵歌為陳子憲題
借問仁者何樂山巍峩屹立天地間以木巽火是曰鼎
君子正位以凝命浮生嵗月疾於飛庵中心事其奚為
去斯二者將安歸蕭蕭華髪映黄眉不逺百里求新詩
詠歌付與孫與兒奕葉仰止庵之楣
　　除夜感懐
曾賦山房一味清(永樂壬辰除夜詩云誰家除/夜無杯酒我獨山房一味清)沉吟舊
夢轉多情千山萬水迷歸路羞照秋霜鬢數莖
　　同胡冕陳鳯宿路口鋪(辛巳/)
鄉情詩思共悠悠燭盡宵闌立未休記得丁寧簷際語
好來芸舘話春秋
　　晚坐自得亭
春田課僕暫親農亭子閒來坐晚風幸得微軀能勿藥
崇桃又見一年紅
　　題程僉憲驄馬行春詩巻
行行無用避桓驄霜雪何妨雨露功緣道生靈迎望處
鐵冠遥在萬花叢
　　題全歸詩巻(為應公/憲文題)
遍歴儒冠四十年榮膺上壽際堯天跬歩敢忘曾氏教
臨深履薄日乾乾
　　送原憲使考蹟赴天官
清笳急管擁崇䑓萬里風雲接泰階花柳漫村春似海
伊誰一訪少陵才
　　重宿吕坊龍歸寺
曾為松楸此寓居二旬風月體舒舒天上歸來重宿處
青燈細看舊時書
　　宿楊溪
疾風飛雨宿楊溪虚室孤吟憶舊時不是本原深且厚
雲仍何幸至於斯
　　楊溪晩眺
一水逶迤抱竹居羣峰稠疊映天衢遲囘獨散平橋歩
二百年前是我廬
　　拜山泉先生墓
長從家集慨窮經述作尤深感至情巴岡遺隴低囘處
飽挹山泉一味清
　　立秋(十七嵗立秋詩丈夫壯志/須髙逺燈火辛勤貴自强)
茅屋秋風已滿林老懷却憶少年吟丈夫壯志今何似
空感平生燈火心
　　寄傅裘
洗墨池邉佳問來月窻重感故人懷幾時池上翬飛好
佇見新碑向竹開(裘立墨池記/碑覆以亭焉)
　　送傅裘北歸
扶疾秋山百里來桑榆細寫别離懐式微歌罷情如海
共喜新碑吉日開
　　㳺羅原岡諸族姪咸在
上下羅原岡上路西風斜日共躋攀新詩付與吾兒道
奕葉當思繼述難
　　重宿經舍寺
重宿招提覔舊㳺百年心事在松楸江村送客歸來好
明月清風詠素秋
　　自楊溪過葛藤科
港下歸鞭問葛藤名科山水總含情朋逰迎送秋江晚
古渡寒流月影清
　　曉枕偶成
戊寅此日吟淮水辛巳今朝病故園時序暗隨生紀換
寸心依舊五雲邊
　　枕上偶成
萬事隨緣不用憂好將行止範前脩當兹嵗晩尤宜惜
獨對黄花咏未休
　　戊寅此日(九月/初五)
戊寅此日度真州壩上閒書幾字留薄暮喜投揚子宿
青山近接石城秋
　西逰藳
　　辭家口占授諸生
我去尋師適楚邦歸期應在日初長殘書破硯須深䕶
跬歩分隂好自强(先生擬拜舊師/楊𢎞濟之墓)
　　狹原道中
小春風雨路初乾又向名原話考槃却憶十年前勝事
門前驥子蹤㳺觀
　　宿北澤
雲塢濛濛濕不開長途行李後先催前山寓宿詢名姓
曾向龍潭問學來
　　北澤道中
濛濛宿雨又開晴僮御奔忙四體輕紅樹青山溪曲屈
勝逰隨處是詩情
　　湓源道中
度㘭躡嶺一徐行囘首雙峰獨注清更出前村舒病眼
時從牧竪得源名
　　重宿墨池傅氏
洗墨池邊正己堂問舟西去又投裝兒孫總解隆先執
更把前題續兩行
　　宿桂林
冒雨衝泥宿桂林卑尊奔走事師心一壺春酒談經罷
獨詠青燈坐夜深
　　次前韻寄示兒
到處虚名動士林平生孤負秉彛心過情却更憂吾子
新造從兹冀日深
　　贈進賢吕茂宰(二首/)
薄劣何勞誼薄雲野橋迎候度朝暾綿綿却憶宵來雨
誰道荒村擁令君
西去尋師學士家逺勞旌斾駐晴沙分岐細話男兒事
珍重清芬百世誇
　　題正心齋
涵養工夫敬是宜鑑空之體本如斯須知道理平鋪在
順應何容一㸃私
　　宿三江口
雨脚朝來又似麻問舟並午踏晴沙平林繫䌫推篷處
星月交輝雜綵霞
　　舟中獨坐次邵詩韻
一棹初逢積雨晴客邊贏得寸心清地偏時喜北風軟
天逈獨看西日明懐古正貪詩逸響可人更聽艣柔聲
尋常自有無窮妙争奈浮生識未精
　　舟中即事
蓬户青燈照夜長觀星玩月水雲鄉候當小雪寒猶淺
十月初旬始降霜
風勁天髙夜已霜孤蓬閒倚面朝陽移灣細憶曾逰處
静聽吾伊晝滿航
　　萬石渡舟中
抄書曾作豫章行記得扁舟夜此停異日重來頭盡雪
不堪惆悵憶平生
　　舟近豫章
雙艣和鳴莫景横相將喜見豫章城病軀粗健何妨老
隨處髙歌頌太平
　　寄家書
鄉人逢處話鄉心明發西歸送好音我在客邊安所遇
家庭只管惜分隂
　　船頭曉立
檣頭曉對豫章城南浦西山是舊盟俯仰古今雲聚散
新題何處獨凝情
　　奉柬大司成先生令嗣
未遂生芻一束忱白楊幾感老懷深金昆玉季停雲處
攀折江東渭北情
　　柬伍伯遜
擬向髙軒一日留碧梧翠竹共綢繆覺來懶慢休相訝
老病人扶不自由
　　寫家書後作寄璿子(二首/)
今日慈顔值令辰滿門和氣想氤氲江山到處逢迎好
不必多情憶逺人
晏子傳書久達家諸孫親果任喧譁慇懃寄語青燈伴
逐日新功好倍加
　　又柬伯遜
聞道高軒遲我過别離偏感老懐多片㠶豈不相思切
其奈餘魂逆旅何
　　不寐
輾轉寒更夢不成細思時止與時行蹉跎徒有男兒志
枉向塵寰老此生
　　發豫章
掛席西歸孺子亭小春陽煦快輿情滿懐今古憑誰問
獨對寒山一帯青
　　昌邑山舟中
紅日銜山莫景明揚舲共喜夜風生中天月好長湖稳
五六雲㠶作伴行
　　船頭對月偶成
篤斯懿德任吾真寧計朝晡苦與辛黄巻兩行歌一曲
陶然日作葛天民
　　夜讀
聽罷吾伊宵向殘月明清興正相關近貪黄巻多新益
獨對韓檠又一攤
　　不寐
清夜迢迢境閴然百年心事在韋編可堪夙志渾孤負
空得浮生雪滿顛
　　宿珠璣湖
閒從火伴問名湖愧乏珠璣媚此都一水浮空㠶暝漠
孤烟帯野樹糢糊
　　琴罷歌邵子詩
羈思鄉心近若何吾伊聲罷聽雲和美兹明月清風夜
細唱陽春白雪歌
　　夜枕作
辭家已是一旬餘試把新詩訊起居待足求安元有誡
日憑青簡味真腴
　　舟近潯陽郭追次辛丑嵗㳺此詩韻
霜日融融晝夢餘身閒隨處是安居萬緣有分無勞計
頻向麟經玩特書
　　讀春秋
塵網那勝久陸沉青燈遥夜照孤吟化工妙契何由得
慷慨平生盡筆心
　　舟中閒眺
巑岏翠壁倚雲端紅樹人家帯碧湍偶爾㑹心為客處
只疑身在夢中看
　　次磐塘
整履聊為澤畔吟前村獨往事幽尋衡茅細接窮閻話
又感平生生物心
　　旅夜次工部落日平臺韻
旅棹無眠夜寒衾獨咏詩江湖今日興宇宙昔人詩蠛
蠓身如夢蜉蝤鬢久絲冬來多雨雪驥子念𤓰期
　　黄磉舟中
好山竒絶自天開道上誰人入壯懷我惜桑榆難再賦
只應圖畫共徘徊
　　漁陽口追次辛丑嵗詩韻
琴書又泛楚江舟年少題詩今白頭緑水青山新唱和
雪泥鴻爪舊朋㳺
　　宿散花軒鄉人索詩
野水荒洲宿散花鄉心羈思共天涯明朝再得東風便
去住留詩屬及𤓰
　　夜説中庸
舊學荒涼偶一燖悠悠空志百年心慇懃誰向吾兒道
聖者猶聞惜寸隂
　　次未起程時枕上所作韻
少日深惟道是憂老來愈覺德難脩幾於名教徘徊處
剔盡殘燈未忍休
　　聽誦孟子三樂章
一聽鄒書三樂辭肅容斂袵起遐思係天人處猶能得
自致云何不念兹
　　寄進賢吕茂宰
臺皂勞覘久車輿出餞隆趨承慚有道觀感激頽風白
髮人何補青雲氣正雄題詩江漢上翹首豫章東
　　寄李晏諸生
湖海扁舟逺園林數子勞丹誠憐爾軰玉案愧吾曹昨
夜金沙目何時汝水舠綵雲連集慶細酌盍簪醪
　　金沙雜詩(十四首/)
淹泊依沙岸棲遲枕碧湍遥空風勢逺竟夜雨聲寒幸
免蓬窻慮欣投棟宇寛明朝重汛掃筆硯共平安
獨撥寒更火頻挑旅次燈懐人方有賦觀我澹忘形變
態能相好鄉心不用縈情知旋斾日定在一陽生
湖上風威盛雲邊夜氣清晚來收細雨更盡見孤星久
客休相念明朝定放晴興闌眠未得次第覔詩成
深夜仍飛雨詰朝未放晴疾風吹地轉髙浪蹴雲平翰
墨充人事琴書理性情為知萍梗跡日詠此郊坰
病後新功減閒來舊夢清閉門終日坐撫景百年情道
大詩書重身恬去就輕寸心何所繫潦止霽斯行
雨雪時驚户風濤益撼空殘盃初泛緑衰火却添紅玉
軫調應罷塵編興未窮化工何處覔江漢正朝宗
平野風收怒髙天日露華懷人阻石首作客且金沙店
黍聊供飯園蔬可當茶擬乘明發興訪舊遍隣家
偶踏新晴好寧教逸興慳悠悠江夏水隠隠漢陽山野
趣方延佇柴扄未擬還薇垣來舊侣携手重鄉關
孤潔瞻新月髙明仰列星隂霾知幾日此去想多情寡
欲存神妙忘機養性靈殘編寒漏永至教在麟經
月淡天如水霞明露已霜畦蔬舒晚翠籬菊傲孤芳琴
劍仍文事江山且武昌閒窻宜養病未用説吾鄉
誰道心如面今人即古人公卿能下士觀感盡興仁寓
跡金沙上新亭野水濵題詩漸鹵莽孤負秉彛真
共詫金沙勝衣冠日日來髙情知好德薄分愧非才緑
水春光動青山霽景開檣頭賔不顧端似舞雩囘
綵筆晴揮罷澄江晩眺時生涯從作客物態盡歸詩鄉
侣新情密柴關獨返遲經過多愛惜次第見民彛
鐘鼓候和鳴衣冠遲夙興鈞天萬壽日大地一陽生禮
樂霑清化車書荷聖情金沙留勝跡曾此賀昇平
　　晝夢覺作
時光已是陽生後歸計應當晝夢餘天外琴書雖樂土
山中松竹乃吾廬
　　周長史崇德堂
棘垣拔秀亦云終花蕚聨輝誼正隆不是德馨寧致此
百千似續固宜崇
　　邱布政公餘十詠
冉冉晴雲漾楚天滔滔新漲下岷川欲知退食委蛇妙
聽唱陽春白雪篇
　　劉僉憲挹清軒
載籍餘芳潄有年䑓臨麗澤更泠然天光雲影徘徊處
擬共何人賦此軒
　　廖教授求箴語
興戎出好片辭間利害分明欲順難從此書紳宜痛省
擴充四勿日希顔
　　歸興
覔得江頭汝水舩朝來歸興已翩翩鄉山故舊逢迎處
細説名邦舘榖賢
　　别武昌
羈懐竊幸一身强又喜琴書别武昌借問同舟人客姓
新晴作伴好還鄉
　　曉發蘭溪
共訝宵來雨打篷深憂舴艋困途窮詰朝忽喜東方好
大地曈曈青滿空
　　卦口(二首/)
流光又值大寒時清夜閒吟卦口詩薄暮江頭疎雨歇
雲開莫怪月來遲
青山日日數歸期江上扁舟去尚遲夜半疾風雷雨作
孤衾卦口夢醒時
　　宿南湖觜
共喜西風好何嫌夜柁勞更闌雨脚斷雲薄月華髙慰
勞頻分果丁寧穏着篙隣舟燈火近杙纜向江皋
　　康山
北風條暢一㠶輕西日紅明又報晴翹望鄉園程尚逺
康山新興共誰乘
　　蔗林
已喜歸㠶逗蔗林新晴尤惬客邊心雲箋揮罷如椽筆
又向平沙事短吟
　　發桂林
浮空瑞色曉皚皚半掛雲㠶帯雪開夜夢家庭勤汛掃
亦知早晩客歸來
　　鑿石潭懐廖廣文
青氊已辱温存厚花被何當過愛多微吟鑿石潭邊枕
細憶金沙洲上歌
　　宿黄城艾氏
借得銀鞍冒雨行投裝仍訪舊門生時逢相識綿綿話
總是鄉關故國情
　　黄家原道中
出得黄城望故山皇華近在翠微間囘頭舊友遥追逐
細酌芸窻慰客顔
　　歸來
歸來松菊總平安墻角梅花雪後看新錦堂中(武昌友/人惠錦)
春晝永清談日接故人歡
　　元旦(壬午/)
履端莫怪起來遲老病身衰只自知俯仰鄉關多暇日
萬方鐘鼓樂清時
　　人日承李賈二縣侯下顧
湖海歸來百慮輕梅花仍結歳寒盟聨翩更辱賢侯趾
錦繡重增白屋榮
　適閩藳
　　辭家口占授小兒及諸生
適楚歸來又適閩桃溪柳澗踏清晨服膺素有前賢命
流水行雲任我真
　　孫坊道中
桃李漫村麥隴肥吟邊春思轉霏微未了平生山水債
寸心遥向七閩飛
　　南原道中
出得平田問地名望中時見舊山青(楊溪隔/山水)林頭忽喜
詩情好深樹紅芳在杳𡨕
　　宿楊溪
衣冠先後辱遥迎一笑春風故里情生意望迷平野逈
老年人在夢中行
　　晝夢覺作
𡨕㝠細雨滯行裝且復髙眠向北窻識得靜中滋味别
始知禪客最為忙
　　題彭原李氏門扉(諸子弟/不在家)
宿雨初收踏好晴匆匆行李促嚴程東風吹我彭原袂
何限先師執友情
　　小憇㳺頓寺
偶從花下一閒吟窻户玲瓏竹樹深習習條風知客意
特來清我出塵心
　　宿太原寺
午詠招提㳺頓花太原更宿老禪家病軀偏爱幽棲好
髙枕虚堂皓月華
　　宿太平寺
春風一宿太平禪桃李芳菲霽月圓明發青山懐雪爪
筍輿人在白雲邊
　　宿白雲庵感懐
曾服前賢孤立辭空山獨夜感於斯何由得拜龍門道
一寫平生慨慕私
　　杉關道中
行裝已出杉關道閩水閩山愜素心身幸平康僮御樂
春風桃李可無吟
　　邵武道中
到處濺濺小澗通囘頭頻憶白雲蹤每逢佳境凝眸久
細數春山逺近峯
　　邵武即事
東家昨日問為誰西舍今朝走馬追孤負滿城冠葢念
只緣衰邁倦參隨
　　官原道中
村村桃李謝芳菲處處山棃雪滿枝和氣薫人春欲莫
東風淡蕩任吹衣
　　茅包錦
偶然見説茅包錦此語端為知者辭慎勿妄將茅作錦
免令堪鄙又堪嗤
　　歇雨鶴山廟
北落村原冒雨過籃輿暫駐鶴山坡呼童啓鑰供鉛槧
旋寫新詩且共歌
　　歇雨太白橋
一上籃輿雨又來前程有定莫關懐棲身喜遇長橋好
坐待髙山雲霧開
　　宿太白店中
泥途不必歎凄其順應當隨逆旅時但令努力加餐飯
毋惜琴書歸去遲
　　獨樹桃花
家家桃李謝芳菲此樹夭紅何獨遲莫是東風欺不得
濃粧留與客題詩
　　近建陽
考亭已近素懐開不負籃輿千里來明日青山歸興好
草堂應念逺人囘
　　别考亭書院
考亭拜罷賦歸與昨夜青山夢舊閭沿道若逢相識問
慇懃細説建陽居
　　發建陽
行裝曉發建溪陽共喜平康返舊鄉想見篳門迎迓處
桐花時候詠新秧
　　贈文公先生令孫伯升
百里郎君躍馬來恭承家命顧非才南雲拜罷春如海
剩賦新詩寫永懐
去年楚地賦家雞今歳閩邦話本支一一聞孫煩寄語
超羣拔俗是男兒
　　界牌舖道中
前途急急意遲遲寧忍名邦别所思記得嶺頭惆悵處
濛濛細雨濕征衣
　　武夷道中
細數前程歸興濃停輿更戀武夷峰棹歌九曲今猶昔
誰和千秋萬古風
　　贈崇安于茂宰
見説金臺一盍簪偶經花縣更論心要知禮下誠吾事
須識勞謙是乃箴
　　發崇安
清明雨歇曙光妍祖道衣冠謝别筵晴塢每貪花簇簇
春流慣聽澗濺濺
　　宿分水嶺
躡盡﨑嶇山復山白雲堆裏宿閩關蕭蕭風雨清明候
千里琴書此地還
　　鉛山道中
亂石叢中一轎過水源窮處感人多高蹤邈矣乾坤古
白雪陽春奈若何
平生迂拙寸心孤何幸身親往哲途借問山川羣草木
當年曾識晦翁無
雲開雨歇放新晴處處春風佩玉鳴忽喜舊㳺峰在目
細將心事惜平生
赤土亭前日欲沉客程趂宿競分隂筍輿傲兀歡聲動
指日行裝到故岑
　　寄贈金太守
拜罷滄洲返薜蘿道經貴郡好懐多本圖遍覽鵝湖勝
無奈晴春歸興何
　　安仁道中
日麗風暄三月三安仁登陸望龍潭路經舊識猶能憶
不必逢人問指南
　　宿三山陳氏茅店
逺客寧家已刻期山妻稚子正相思疎星預報朝來喜
茅店新詩夢覺時
　　宿大嶺舖
蕩石亭前風雨來敲門大嶺夜深開家人想見懸思久
沿道歸期日日催(適閩/稿畢)
　　載進賢吕茂宰所贈采石春慰勞後坊塘土功之
　　　衆
花縣郎君采石春何由得及寂寥村土功沾惠交歡處
共説流傳子更孫
　　贈别于凖通判
惜别問官居宜思位莫虚有為兼有守庶以答除書
　　迎恩橋口占授于凖
玉壺春酒别情深滿向迎恩橋上斟惆悵為君歌一曲
拳拳報國愛民心
　　載宋憲侯所贈佳醖勞黄栢土功之衆
霜臺春色到荒山共沐清風醉碧湍碣石水留三伏跡
新詩細寫萬人歡
　　倦寐偶成
衰齡精力有限塵慮幸莫相干日味二三青簡黑甜半
枕平安
　　偶成
殘書破硯貧中樂虛閣明窻静裡心送客偶看溪上綠
還家時息竹邊隂
　　隆孫誕日四周歳矣漸解人事可愛詩以志焉
祖德多年種孫謀奕葉貽夢蘭㳺宦日(戊寅嵗安庭九/月二十日夢蘭)
(花髙哉/一樹)奉勅到家時(到家坐/十日)美質衆所念佳晨四見之
學詩兼學禮早作好男兒
　　寄饒景德
分沗絲蘿辱愛多可勝近况抱微疴樂天知命嘗聞教
晩節尤宜養太和
　　賀聖節
茅屋雞聲夢覺時倉皇扶病着朝衣恍思承詔明光日
咫尺天威拜玉墀
　　曉枕偶成絶句奉贈吕中良父子指示羅原岡先
　　　隴
四顧荒山總閴然忽開雲霧覩青天伊誰施(去/聲)此囘生
力細寫荆溪父子賢
　　諸生助移大門詩以勞焉
貽厥雲仍百世謀青山綠水興悠悠寒泉細汲芸窻硯
各賦新章答勝㳺
　　除夜
正愧道迷前聖統何期朋誤逺方來(朱子門對云道迷/前聖統朋誤逺方)
(來/)小陂風雪當深夜細勸虚堂守嵗盃
　　元日(癸未/)
虚度流年七十三强顔北望又朝參空憐蘧瑗知非晩
欲共何人話指南
　　教諸孫誦詩
日親黄巻坐忘疲夜撥寒爐卧更遲淡淡生涯隨分足
諸孫同唱老夫詩
　　小陂東橋成詩以勞衆力云
伐木年年結構勞常懐良法在甄陶忽看勝跡留千載
十日辛勤賴爾曹
　東㳺藳
　　余李二生來訪文昌庵(七月/)
江湖總别四三秋偶向文昌話舊㳺好記行雲流水趣
各期努力紹前脩
　　午㸑平塘
停午平塘㸑森森竹樹居欲馴僮御禮旋戒飭襟裾
　　長林道中
歇轎來磐石支頥靣好峰道傍秋水凈嶺背夕陽紅
　　宿横路
暝色迷周道高天久露星塤箎相和處燈火後先迎
　　午㸑玉灣
曾承縞紵賁荒山欲報瓊瑶久未閒賤跡何堪符吉夢
蔥蔥春色藹門闌
　　宿崖山(貴溪/地)
問姓為劉族題名是塔橋投裝人總喜星象爛青霄
　　新安道中見紅樹
晴轎疾於飛平橋寓目時忽驚新節序紅樹又催詩
　　宿漁樁(弋陽/地)
草屩投安夜繩牀卧穏時一枝聊暫寄明日不須期
　　石弄晨炊
客路晨炊好幽哉石弄居一軒瀟洒處淨几展吾書
　　午㸑響石(鉛山/地)
籃輿午暫停幽事愜詩情彩筆閒揮罷悠然對翠屏
　　宿安定里
昨日無所期今宵獲安定但教靈府虚隨處江山勝
　　齊原道中
偶逢澗石坐繁隂愜我平生習靜心風露不知勞逺役
蜻蜓無數伴清吟
　　題齊原嶺涼亭
齊原嶺上架虹梁來往令人感意長嗣續更期諸好事
好將名姓共流芳
　　宿鵝湖寺
疲軀暫息贊公房山雨蕭蕭午夢涼榮辱不驚清夜枕
四更雲月吐寒光
　　宿福生觀(廣信/城)
山郭逢時雨花軒納晩涼芙蓉隔秋水客子急行裝
　　板橋道中(玉山/地)
遮眼避長風虛心省厥躬百年須為道萬事貴乎中
　　草萍道中
晨促行裝度草萍夜來微雨喜新晴望中總是雲山色
吟處時聞野鳥聲
　　白石道中
白石當年曾有賦清秋此日更停輿囘頭火伴閒相語
琴劍何時返故居
　　蔣蓮舖
當年曾此課兒詩擾擾臺輿渴飲時物候幾經新節序
布衣猶是舊心期
　　重宿徐氏村居
曾此賦村居重來十載餘玉樓人久化蘭砌事堪書
　　宿鄭氏村居
依稀餘墨象湖傍(堂扁拙/筆存焉)鶴去山空事𣺌茫嗣續喜看
仁愛重燈前聨跪告新章
　　宿毛村(衢州上流/三十里)
扁舟旅泊暫天涯一夜歸心又夢家行李但教西路穏
東籬計日詠黄花
　　舟子索詩(蘭溪/地)
欵欵鳴橈話會溪好留餘跡向新詩正貪綠水青山勝
恰值風恬浪靜時
　　贈嚴州張太守(二首/)
　　　天順壬午十月十五日夜夢嚴子釣臺春色明
　　　媚一人軸一詩既覺只記結句賦詩頻三字明
　　　年七月晝寢書閣有懐金臺舊㳺因記主客張
　　　公誤加過奬之言惕然慚忸悵怏久之時張久
　　　知嚴陵雖佳問常聞而良覿靡由乃發興江東
　　　之行拜我文公婺源祖居遂一相求八月丙申
　　　果盍簪焉情見乎辭仍用夢中賦詩頻三字云
江山隨處賦詩頻况此論心共故人遥傳尚友軒中譽
為德兼誇更為民
昔年曾託霜松趣(戊寅為前劉/太守寫霜松)此日重為雪柏吟桃李
任教春似錦高標依舊歳寒心
　　宿資福寺歩月謁思范亭
亭子何年沒荆榛老衲開羣公不日復諸傑四時來景
行秋乘月吟詩夜歩苔會心香妙處(晉簡文帝在華林/園曰會心處不必)
(在逺翳然林木便自有濠濮間趣不/覺魚鳥親人  杜詩心清聞妙香)何必泥銜杯
　　鍾潭舖(建德/地)
不必勞歸夢琴書已離東忽驚秋槿盛人在萬花叢
　　鍾潭嶺
東㳺舊友論心好西返新詩得趣頻又喜野花緣道涌
嫩紅滿眼似迎賔
　　下崖舖
細攪羣峰秀閒吟一水清當街跪亭長新句幸留名
　　蛇嶺
頻坐羊腸坂仍思蛇嶺詩畏途看漸減歸計莫嫌遲
　　分路舖
午㸑來分路青山四靣圍憑詩記幽絶千里此中歸
　　宿紫葢峯法照寺(淳安/地)
出嶺望竒蹤遥知刹在峯月階秋皎潔花砌夜玲瓏
　　合橋舖(二首/)
俄辭紫葢峰行邁從迤邐尚懐棲鳯堂清風洒蘭砌(為/寫)
(紫葢峯栖鳯/堂清風亭額)
日日賦詩頻吟邊興有神秋花隨地好疑是夢中春
　　懐張太守(二首/)
寄語文章守逰人去已遥新詩吟不徹春興一何饒
一見尋歌歸去來寧能兩地不徘徊從今遇有東飛鴈
剩寫新詩慰爾懐
　　十二夜淳安邑庠彭羅二廣文對月
良時已喜中秋近勝會難逢此夜清極口細談先聖道
開顔共寫故鄉情
　　贈淳安鄧茂宰
山川迢逓行人倦舘穀慇懃茂宰賢借問琴堂深淺興
雪中修竹正蒼然(號雪/竹)
　　宿向果寺
一宿招提境歸心樂意濃東流碧沼靜西照夕陽紅
此日留新墨他年憶舊蹤塵龕誰是伴明月與清風
　　喜晴
昨日雲生雨今朝月照人山川雖險阻徒御少酸辛
　　黄栢道中
細雨微沾處危橋穏歩時平安人自慶囘首詠漣漪
　　五城道中
曲澗泉孤溜高山雲四垂逢人承問訊長者是為誰
　　磨石道中
晴色催詩興歸期慰客懐朱鄉看漸近襟抱共誰開
　　宿璜川
細雨朔風寒揮毫墨未乾中宵頻出户微月露雲端
　　塔坑
莫道歸心切其如度嶺難萊衣勞夢想行李此看山
　　樟木舖
偶從樟木詢歸路亭長諒諄為指南他日有時懐勝覽
筍輿曾此駐晴嵐
　　喜晴
漠漠秋雲合濛濛曉雨來正愁山脚滑俄喜日華開
　　宿曉湖
旋浸霜毫寫曉湖金尊美酒夜相娱綿綿細接隣封話
明日青山指故都
　　古坑
擾擾征途客無非利是心嗟予何事者端為好賢深
　　宿白石
出原喜近故園疆度石來投逆旅裝夫婦俱能崇禮義
弟兄總解重文章
　　宿楗頭村茅屋
烟汀一曲淡涵秋獨詠餘暉坐粟州東客倦時西路近
度㘭歴坂不須愁
　　寄安仁李茂宰
㳺子歸時詩滿囊晨風吹動桂花香可知懐古登高處
雲白山青東路長(緣道多/助夫力)
　　宿李章氏觀拙墨巻子
老去仍逰越歸來偶合歡巻從燈下展墨在夢中看(東/㳺)
(稿/畢)
　　㳺園
為客他鄉逺㳺園新興長畦蔬盈嫩翠林橘吐微黄
　　題林茂宰橋東書屋
幽棲籬落野橋東多種芸香與桂叢童冠沂雩春杳靄
吾伊燈火夜玲瓏一從黄榜蜚聲逺幾度青山入夢濃
幼學壯行男子事留傳氷蘗滿花封
　　寒夜偶成示諸生
塵窻寒夜正遲遲寂對殘燈獨詠詩小子學詩方避席
諸生讀易俟摳衣飫聞𤣥聖從吾好須信文王是我師
流俗汨人非一日昻藏莫負好男兒
　　癸未除夜
歳月如流又一年長更念舊轉悽然老懐欲共何人寫
吟對燈花未忍眠
吟對燈花未忍眠丁寧明日早朝天老懐有賦何多幸
四海車書正晏然
　
　
　
　
　康齋集巻六
欽定四庫全書
　康齋集巻七
　　　　　　　　　　　　明　吴與弼　撰
　詩
　　甲申元日
列炬蕭蕭宿雨鳴開軒冉冉曉雲晴新春又拜唐虞化
舊學重燖孔孟情
　　題慈訓堂
剩採隋和詠斷機洛陽芳躅(指程子/之母)孰同歸奉盈執玉
今猶昔姓字宜垂奕葉輝
　　贈程李二生赴京
老態偏於故舊深聨翩二妙重遥臨春風共有朝天興
穏歩青雲聽好音
　　即事
萬事蹉跎忝士林虚名孤負秉彛心寒爐剰辱花封炭
(進賢吕/茂宰)春廪遥承皂葢金(廣信金/郡侯)
　　秋夜懐舊
玉階金殿沐恩濃舜日堯天不世逢遲莫豈勝多病際
夜吟身在夢魂中
　　芸谷
　　　車亨請大書芸谷以為尊公用軾之扁且請賦
　　　焉詩曰
謀生不惜滿籯金富買羣書子孫讀杖藜何處可娱人
時訪芸香遍幽谷
　　梅月軒
鄱陽高致一軒開雪砌霜簷月映梅銀世杳然天似水
暗香疎影夢初囘
　　蘭軒
羣經醲郁德惟馨内重由來外自輕軒即是蘭蘭即我
人誰不仰國香清
　　雪窠
桃李家家春滿林伊誰一寫雪窠心請看風急天寒夜
聽唱蒼松翠栢吟
　　中和齋
堂堂大本固無偏達道雝雝自粹然氣質萬殊非我性
克治何惜日乾乾
　　饒循生辰
初度欣逢有立年兩家具慶總怡然黄柑綠橘開新薦
博帯峩冠秩此筵風俗固宜由我厚典章應只在人傳
從今日與二三子細講髙堂十七篇
　　贈祁門四生
朱鄉遥憶舊年懐今喜名邦四子來寄語家山多俊秀
好將朱學賸栽培
　　贈孔昭
橋門北舍日相親鄉國參商四十春偶爾小陂風月夕
細談舊夢兩情真
　　宿墨池傅氏
洗墨池邊又一臨西風重感百年心當時弟子俱華髪
細話牀頭雪夜深
　　午㸑白沙寺
沿道逢人問白沙樵蘇喜達老禪家竹林清趣微吟罷
素壁題名日未斜
　　宿桃昱寺
白沙已度詢桃昱短景天寒日久斜松竹園林清淨處
髙眠都似未離家
　　午㸑壁邪寺
停午衝泥到壁邪石壇花木又僧家清香一炷簾櫳靜
含笑揮毫向日華
　　宿湖溪吴氏
客舍曾留詠籃輿今息肩芝蘭多繼武金玉總怡然
　　燈花
吟坐久忘眠銀燈花燦然明朝風雨霽行李早言還
　　喜晴
風雨怯途窮疲軀歸興濃寒衾孤夢覺旭日滿窻紅
　　别謝歩
遺編已返司成宅行李言還賤士家紅日清霜新雨後
高吟隨處看梅花
　　江頭叙别口占
信宿高居賸好懐江頭逺送合門來雲㠶若遇東流便
更有新詩為爾裁
　　宿白沙寺
壁上重歌昨日詩古橋送客立多時天低又恐雲生雨
半夜疎星愜素期
　　書東寮壁
雲卧東寮夜寒裝北返時欲留他日跡素壁更題詩
　　宿北澤廟
當年歇雨暫棲遲千里琴書適楚時此日重經來問宿
雙峯對罷夜談詩
　　宿陳鳯鳴氏
會心境界無非樂得意軒窻即是家霜樹糢糊連碧落
雲山隠約隔紅霞
　　石橋感興
石橋小立感懐多借問當年事若何不識天人相勝理
朔風凄烈漫長歌
　　陳傅二廣文携酒登仙㳺山
勝會難逢真快哉晴明風日共登臺玉壺細酌題詩罷
綠水青山歸去來
　　留吴營元氏
花封歸轎正駸駸駐節亭前日向沉莫怪有孤投轄意
一詩聊慰逺迎心
　　乙酉元日
銀燭煌煌壽域開衣冠濟濟拜蓬萊寒泉細汲春窻硯
又喜微詞頌泰階
　　雪夜
衾裯加厚尚愆和慨彼牛衣更若何信是萬緣皆有命
達人心事漫長歌
　　東窻即事
積雪經旬倦出村日將名教淑諸孫疎狂每恨知非晚
性命誰人可得聞
　　課寶賢隆新二孫
改罷新詩課二雛鴈行端拱侍寒爐朝朝聖訓宜深服
養正工夫信在初
　　感興
問學無功行莫脩過情聲聞負朋㳺囘頭難返西飛景
逐日徒增老去憂
　　璿慶生辰
三樂堂中朋盍簪玉壺清話共春襟新功更有新詩朂
克己良規各洗心
　　孫生景福復來接果不肖忽七十有五而生亦六
　　　十有五矣感思今昔遂成此句
妙手頻來奪化工幾囘笑語共春風筋骸容易成遲莫
百歳光隂一夢中
　　奉陪判簿劉侯登皇華亭
萬落千村社雨晴人心天氣共和平閭閻希識花封貴
爭仰皇華嶺上亭
　　三月十三月下感懐
戊寅此夕月華清歩月溪頭惜别情濫沭皇恩天共闊
餘齡猶幸一身輕
　　　成化乙酉三月十三夜東門玩月有懐往事因
　　　成此句天順戊寅此夜諸孫同乃祖母歩月東
　　　門賤子將去京時也
　　閣中感懐
一瞥浮生似夢過男兒德業竟如何囘看夙志寧無感
萬事悠悠東逝波
　　閣夜
淡月廵簷罷虚窻發興濃區區一何幸生長典墳中
　　妹壻徐士英久逝多病未遑致芻春夜有懐遂成
　　　此句
欲成哀些久愆和慘慘悲風奈若何幾度竹窻春思亂
感君氣誼負君多
　　書罷將就寢燈花燦然漫成此句
書罷倦忘眠銀燈花燦然道心方烱烱詩思更綿綿撫
景時雖邁謀生事貴專古人如可作日願執其鞭
　　哭同窻黄于珩
憶昔官居白下窻讀書同几坐同牀忍看華髪交期盡
一炷清香淚幾行
　　隆孫誕日賦詩為壽(十月/初二)
戊寅此日次南康乙酉兹晨壽爾觴養正工夫宜百倍
朂哉高舉早升堂
　　寒夜偶成
自嘆生來聞道晩誰憐老去立身難塵窻不寐微吟處
霜月澄澄夜未闌
　東㳺饒州稿
　　東㳺口占授小兒及諸生(二首/)
推窻已喜疎星爛隔竹猶貪缺月明素達行雲流水趣
琴書又作小春行
一息猶存未敢閒幾車行李又江山逐時舊典供朝夕
隨地新詩賦往還
　　宿經舍渡
族里卑尊暢夙心篷窻僮御課新吟虛舟到處棲身好
依舊青燈坐夜深
　　長山晏氏
問疾曾飛晏海詩更從羣從叙宗支他日長山疑夢處
諸生濟濟夜眠遲
　　章山傅氏
常憶章山吉士情(傅剛為庶/吉士久逝)偶乘良便造君庭(諸子來/長山迎)
(至其/家)揮毫還慰平生誼濟美堂前好弟兄
　　太平寺
連日禪房晝夢濃人情物理靜時功宵來更擬尋瀟洒
淨几明窻寫訓䝉(朱子訓/䝉詩)
　　又絶句
石炭紅生夜正遲銀燈花爛未眠時客身無恙心虛寂
細寫閩山性命詩
　　喜晴
隂風號怒客心悲添火加衣養病時黄巻埋頭不知午
滿窻紅日又題詩
　　寢息偶成
人事全稀心似水書程多暇日如年任教大野風仍壯
漫喜寒爐火正然載渴載饑都委命時行時止一由天
小陂程課無勞計想見諸孫各勉旃
　　離太平寺(二首/)
十日禪房養性靈晴光又喜一陽生明朝何處尋梅去
特向新詩記太平
雲牋璀璨翰如飛剩載詩書使者歸共喜江頭新雨霽
重臨舴艋又囊衣
　　夜發龍頭山
正羨沙頭縮項鯿上流忽聽夜行船滿湖柔艣和鳴處
萬里青宵月向圓
　　鄱陽懐古
西風斜日次鄱城細憶當年仗義名似此男兒真罕比
微詞何處弔芳馨
　　發磨刀口
問得前程去莫遲月篷催着夢中衣湖山一覽陽應復
早向梅花賦式微
　　晝寢夢小兒鳴琴
勝㳺欲罷動歸心晝夢時聽驥子琴日用只知為善惡
平生不識滿籯金
　　獅子山
獅子磯頭一棹過客邊心事近如何寒更往轍知非切
暖日遺編得意多
　　觀語類後作
平生朱訓不離紳舟上微言月夜親又喜朱鄉山水近
幸哉亦是及門人
　　景德舟中
幾展寒衾未忍眠殘燈旋剔又舒編雖云甚矣吾衰也
一息猶存合勉旃
　　至日
閉關旅食浮梁日歸夢寒更景德舟天心見處從羲覔
物理窺時向邵求
　　晩起
道上行人繫客心燈花忽喜照更深寒衾睡穏歸懐好
今日良朋定盍簪
　　别舊生祈門謝復謝希林饒晉
今日良朋果盍簪還家各務惜分隂新春有約龍潭上
好與兒曹共此心
　　發景德鎮
十日窑頭繫客船靜中黄巻夜忘眠開頭正值陽來復
水色山光媚晚天
　　重經獅子山
陽復春來一棹還簡編新課日希顔船頭火伴時相命
掩巻推篷又看山
　　獨夜懐古
懐古心期孰與論客邊程課自朝昏梅花溪上春光好
一味新功勵子孫
　　鄱陽舟中傷九韶
時傍隣舟向日吟天涯忽動故園心始知一失鍾生耳
宜絶當年伯氏琴
　　重宿磨刀石
緣岸人家富竹林猗猗偏稱客哦吟若為覔得梅花伴
好結嵗寒三友心
　　煮粥禦寒
五更炊黍候行舟端為霜嚴風更遒但得寸心存養熟
自然天理日周流
　　種湖比隣相勞
結伴歸時正快哉娟娟新月照吟懐慇懃更辱隣舟問
何日重過故里來
　　宿檐石
團團紅日欲銜山喜得鄉人作伴還繫䌫汀沙囘首處
饒河孤棹𣺌茫間
　　燈花
晴色歸程日向前銀燈花復照遺編兒孫接處無他喜
往復新詩三十篇
　　宿魚門
夢裡光隂一擲梭壯懐偏感舊㳺多昻藏空有男兒志
滿鬢秋霜奈若何
　　吴氏會景樓
東去書程日有功西歸臨眺更從容兩間真意無窮外
一㸃虚靈變態中
　　宿漸嶺
俛仰浮生一轉蓬不眠興緒月明中茫茫盡是迷途轍
碌碌何時得反躬
　　贈吴璽北歸(并序/)
　　　謝家歩東溪吴璽字邦玉者先正文正公草廬
　　　之族也予嘗為乃祖題東溪書舍焉成化乙酉
　　　冬璽相予東㳺往復二旬慇懃備至又送至桂
　　　林乃别裁此為贈
兩旬髙誼動人多又共西歸信宿歌記得桂林分手語
龍潭春色早相過
　　宿打石港
讀書有益專心晩克己無功積悔多從此更加鞭䇿力
餘生一味致中和
　　即事
行李初從千里囘塵窻旋掃養靈臺微言玩罷更何事
時向溪頭訪早梅
　　題程希善梅月
舊舘多情坐夜闌清晨梅月為誰寒載瞻負荷孜孜處
玉殿承恩始拜官
　　輓李章
平生積學未經施玉折徒增士友悲存順沒寧男子事
晨窻慰爾五峯詩
　　重宿連樊橋胥氏
連樊橋畔重投裝清夜迢迢故意長樓閣玲瓏春滿眼
梅花新句賦晨窻
　　重宿下窑寺
暝色忙衝倦客旋寒燈又宿下窑禪憶從天上歸來日
明月清霜夜半船(饒州稿/止此)
　　次集慶亭詩韻
偶共朋㳺話五峯乃知世上有豪雄但憐南北雲泥逈
徒向青霄仰下風
　　奉寄李學士
曾向韶華惜寸隂直期心契古人心竟無定力勝塵鞅
空有虚名玷士林書為病來荒素業詩因老去倦長吟
如何黄閣仍留念白雪陽春辱逺臨
　　曉枕作
德性難馴學力微空憐蘧瑗晩知非從今何以酬餘齒
博約須令莫暫違
　　寄秦叅政
淨几明窻尚友軒道情詩思共悠然春宵幾度相思夢
霽月光風各一天
　　小兒初度
家幸平康為樂天世遵清白矢心堅園林百果春如海
几閣羣書日似年
　　贈别程庸牛演(庸任雲南同知/演任贑州千户)
雲南萬里正新任贑上千山復舊官武畧共瞻中土重
文韜總喜逺隅安壺漿柳栢春風軟燈火芸窻夜雨寒
慎勿輕為兒女態功名留與後人看
　　下窑寺贈牛演(丙戌/)
晴山聨騎度花隂駐勒頻傾故舊心彼美禪關清夜宿
玉壺春酒又同斟
　　宿桂家洲
疾風吹浪蹴雲浮捩柁停橈泊桂洲巨舫得依深繫䌫
孤篷髙枕夜無憂
　　吴氏南軒
寢息隨時忘陸沉銀箋揮罷自長吟庭前花草宜人處
生意新霑雨露深
　　枕上偶成
靜夜迢迢客夢囘髙吟清興正悠哉窺窻更喜銀河爛
定有晴光燭九垓
　　重宿九蓮寺
曾寓禪房十日居重來不見舊時書閒窻一榻春宵夢
細憶流年二紀餘
　　分枇杷絲頭柑歸種
曉露春泥劚石苔逺分蒼翠入雲哉靈根細沃南歸處
杖䇿扶兒日日來
　　夜興
晝寢房中應接稀青燈夜雨獨吟時但令心廣身長泰
不管東皋歸去遲
　　喜晴
極目長天宿雨收客窻春興轉悠悠滿庭花草同人意
流水行雲任去留
　　大司成頥庵先生二郎君懐珠玉下顧次韻奉酬
客窻重篤弟兄忱竹樹交加午院深喜極飜令清淚墮
凄風折盡百年心
　　曉枕
一榻平安客慮稀夢廻春漏正遲遲東阡西陌嬉逰處
欹枕孤吟記此詩
　　㳺園
杖䇿㳺園處乘風坐沼時生涯從淡淡歸計任遲遲萬
事信隨遇一身當自持熟思今古轍至善是吾師
　　對月
照日東升月隨緣北住人寸心元似水兩鬢任如銀得
失幾無定榮枯事有因素諳名教㫖敢不日書紳
　　九蓮寺南軒
食罷閒來對橘花春風庭院寂無譁浮雲流水何心計
幽興饒時即是家
　　對竹
生涯忘旅泊出户又斜曛雪檻沉吟久青青對此君
　　即事
送别禪關話别遲舊生重誦舊吟詩相看霜鬢空衰謝
從古深功貴及時
　　客夜
徐歩吟苔砌遥空對塔燈禪扃終日卧病骨暫時輕寵
辱元無繫詩書素有情心隨身共止庶以達吾生
　　饒氏東閣
香南山上僑居日金鳯橋西小憇時虚閣明窻清晝永
雲箋留字更留詩
　　即事
舊舘欣重宿新晴愜令辰塵紛無所繫花鳥自相親嘉
惠諸生盛清樽院主頻素聞亨困㫖貴在熟吾生
　　對雨書懐
形容雖老矣蹤跡任飄然夏雨淹三市春風憶九蓮(豫/章)
(寺/名)觀生時學易習靜日同禪利用崇吾德忘機不識圓
　　寶應雜詩(四首/)
萍梗何勞計簟瓢且寓居清心宜雨樹供病慶時蔬身
憊多便枕神疲少近書故人頻問訊吾道近何如
隨遇安時命尋幽養性靈登臨多古意講誦有儒生所
貴知通塞尤宜適寢興當為斯是理不必計枯榮
逺近搏空翼髙低接樹花曉烟香正妙新霽日初斜積
學如攻木無謀似筭沙知非吾輩晚堪鄙又堪嗟
隠几焚香罷廵簷待月來客懐不落莫詩興頗悠哉處
世憐無賴為儒愧匪才先師去日逺䝉吝藉誰開
　　覩桐林書屋(余知州規與友琴軒李州判/勉小簡藹然故意感而有作)
一簡諄諄辱愛多知君微恙少愆和佇看勿藥來新喜
重向桐林共放歌
　　橙
葱蒨亭亭愛一橙日供清趣映簷楹明朝囘首懐萍梗
記得沉吟此際情
　　偶過北院
講罷殘經思已荒徐經别院暫倘佯靜來春意君知否
晝寢房櫳日正長
　　寢起
不堪人事日匆匆老病惟便一味慵徙倚閒庭高枕後
遥看西塔夕陽紅
　　重過北院
幽僻禪房又獨來窻邊襟抱靜中開薫風爽氣飄晴幔
綠樹濃隂轉午臺
　　甥舘(五月初/四日)
端午懐甥舘蒲觴兩度斟徘徊經茂草誰共黍離情
　　初五日
寶應逢重午甥門憶往年形容愁裏異時序夢中遷倚
玉人何在為箕事𣺌然客窻吟不寐展轉曙鐘天
　　坐塍間看耕
出户頻頻候月升扶笻欵欵看秋畊世間萬事惟勤好
只恐兒孫未我聽
　　新移蜜檀柑金橘皆已結實日供清趣
蜜柑二顆逢時雨金橘盈枝更可人借問山家那有此
新年分得下窑(寺/名)春
　　飼魚
碧沼澹怡神遺編暫一伸病軀何所事時作飼魚人
　　紀夢
二妙聨英清且閒高蹤那得到柴關哦吟曉枕思君處
簷雨蕭蕭秋夢還
　　沼上獨坐
病眼昏花少近書時從碧沼坐觀魚支頥細憶平生志
行止何能與道俱
　　自訟
平生立志在希顔逸駕那知不易攀餘生碌碌嗟何及
羞看青編凢聖關(朱子云物格知至處/便是凢聖之關語類)
　　仙逰山
訪古餘情詠綠隂金風滿徑滌煩襟靜觀萬物生生意
契我虚靈無事心
　　小憇下窑寺竹裏
嶰谷沉沉足午涼郄枝寂寂散秋香會心不覺孤吟久
信是閒中日月長
　　塔下小立候小兒輩
寢起乘風歩屧遲綠隂清晝獨吟時遥空極目青雲表
乾鵲聲聲為阿誰
　　題鳯橋書屋(并序/)
　　　臨川饒大誠世為南塘大族先考士榮遷五峯
　　　之金鳯橋今為五峯人予既賦其東閣復屬筆
　　　于西塾云
衆理森嚴盡在書朝經暮史志何如須將萬事皆依理
先聖前賢定不迂
　　贈余知州
昨日高談聽友琴(李州判號/友琴軒)今朝細語向桐林(余有桐/林書屋)
幾時更遂龍潭約淨几明窻叙夙心
　　奉寄舊侯鶴州周使君
英辭頻辱賁荒墟逆旅曾勞枉使車閩嶠阻深龜鶴逺
時看玉佩與瓊琚
　　和康節清風吟
長短髙詞播大篇誰知妙處在無言微凉一動煩歊外
流水桃花共杳然
　　夢黄季恒
别却安樂窩逺為羈旅客夢我平生人形容宛如昔
　　饒貳令淡菴
解組歸來老布衾遐齡細和淡菴吟菜根釅醋男兒事
車馬輕裘故舊心
　　杏林清趣為過省躬題
昨夜東風動九垓董林生意滿根荄欲知化育功深淺
細看嬌紅次第開
　　憶家
小陂晴色映佳晨和氣融融近小春遥想諸孫稱慶處
相看俱念客邊人
　　分棲鳯竹
吴氏南軒棲鳯竹雨餘膏沐帯花分明朝冉冉龍潭上
佇見千兒與萬孫
　　發漸嶺
寸心無怨亦無尤何處棲身不自由焉有閒情牽𤨏𤨏
逡廵學德是吾憂
　　泊周家渡
朔風微雨月朦朧周渡相將夜落篷内省秪應隨遇好
前程不必計窮通
　　不寐
客夢醒時宵向分欲將行止共誰論黄流䙝味君休問
只管吾心存不存
　　舟中即事
紅葉連村歸興濃黄柑帯雨更玲瓏倚篷小立蒼茫外
詩在雲烟杳靄中
　　重宿下窑寺
入院閒吟對雨時夢醒貪看月流輝驅馳倦客西歸晚
不待雞鳴急早炊
　　旴江謝郡侯遣鍾掄潘玉來習鄉射禮二生歸裁
　　　此以贈之
彌月龍潭講禮囘從容行李不須催黄堂風采超今古
何處閭閻不看來
　　贈陳崇書教諭考績赴天官
芸閣蘭燈利斷金驪駒朝唱白頭吟恩波闊處多魚鴈
細寫歳寒松栢心
　　至日次杜韻
翼翼趨朝候鼓催共瞻小往大應來新功煆煉當思奮
夙志驍騰孰肯灰欲見天心時訪柳閒窺物理獨尋梅
平生几案惟書册談笑何曾到酒杯
　　曉枕作
黄巻新功日又加愈知聖道浩無涯長更寧忍貪高枕
爭奈昏昏兩眼花
　　夜枕作
一德蹉跎不易成空憐兩鬢久星星雪窻欹枕無眠夜
誰共新功觀我生
　　雪夜晩眺
寶鏡團團掛碧霄翠屏隠隠隔平橋囘頭更會梅邊境
緩歩微吟擊壤謡
　　即事
又出柴關踏雪晴養心隨處抱遺經含英咀實嘗聞命
莫向塵寰枉此生
　　夜枕作
脚板何曾夢孔顔百川東逝可西還須當痛惜桑榆日
莫把光隂當等閒
　　勇
驅山塞海未是勇借問如何學日新歛收不可歛之氣
伏櫪安流勇乃貞
　　宿西廨彭氏
詩成頻聽曙雞聲却喜靈臺一㸃明須識宴安真鴆毒
足知憂患乃吾生
平生雅志在希顔歳晩工夫始識難但保寸心長似鐵
何妨萬水與千山
　　次桂家林
繫䌫沙頭朋盍簪新吟兼唱舊時吟懐開不覺笑談久
總是平生鐵石心
　　責躬
中歳知非已過時老來空賦責躬詩一生總被虛名誤
千慮難逃實德疵無計可囘前日月有功終作後男兒
戰兢盡此桑榆力衛武朝朝是我師
　　重宿太平寺
琴書欣有託故舊念重逢蹤跡炎凉異心期禮樂同
　　寒夜獨坐
夜半殘燈坐不眠孤吟霜月小寒天昏昏病眼時無恙
又託精誠向簡編
　　獨坐
尋得幽偏養性靈衰年惟喜少逢迎簡編隨意閒舒巻
盡日禪房一味清
　　省躬
一身衰謝渾無賴萬事蹉跎總不能何以激昻偷惰氣
博文約禮是餘生
　　觀語類為政以德章感程子而作
尤人只見無虚日罪已何曾有實功莫把寸心矜立雪
但專一味暮春風
　　喜晴
偶來知己話忘疲撥盡寒爐别去遲開户忽驚晴送喜
旋添雪水寫新詩
　　雪夜
雪滿園林風滿軒聖賢對語夜忘眠新知滋味私欣處
何幸蒼蒼假我年
　　宿朱坊
華顛客子已還家夜讀扁舟燈又花料得餘生無别喜
聖經賢傳是生涯
　　宿沙河
夢囘試省有何思只念因循學過時幾向平常猶易失
志當造次愈難持
　　次桂家林夜宿江岸傅氏(避風/雨)
已喜琴書達桂林却愁風雨打寒衾漫移棲息投安處
又稱青燈夜讀心
　　次桂林渡宿江岸吴氏
蒼山古渡認松林寓宿江皋舍舘深少長肅雍揮翰罷
銀燈花映讀書心
　　次小陂頭登陸
寒衝暝色小陂頭烈火黄柑禮數優歸去摩挲青玉案
獨慚鐵畫與銀鈎
　　曉枕作
義利須明判兩途斬釘截鐵是嘉謨不於生死路頭悟
何以能為大丈夫
　　夜枕作
四簷風雪夜漫漫今古興懐事幾般數口幸然無凍餒
羣生寧免少饑寒
　　夜枕作
失便宜是得便宜倚伏循環不必疑俯仰但令無愧怍
前程一聽老天為
　　賀彭九彰落成新居
穆卜髙居諧吉兆翬飛華棟恊清朝三陽交處天心泰
百福臻時瑞氣饒
　　讀易絶句(丁亥/)
消息盈虚萬不齊等閒誰識此心微春窻燈火無言處
剛悔因仍學易遲
　　病後作
老來日月信無多擬向春風詠太和局促塵窻淫雨裏
一年桃李病中過
　　病起㳺園
並㳺無侣又春風况復兼旬百病攻幸有餘芳晴爛熳
微吟緩歩太平中
　　客夜
黄州橋畔閣澄澄近水遥山映晚晴髙枕自知行李倦
清風明月是平生
　　即事
曉牧清溪課二雛從來養正在於初詠歸虚閣閒眠處
又喜新知叶聖謨
　　即事
浴罷歸來月滿林又從虚閣學澄心萬緣有命宜隨遇
不用逢人話陸沉
　　寢起
寢息將興日射窻又憑吟几納微凉乾坤闊達身心寂
信是閒中興緒長
　　偶題
無事時來自得亭秋風淅淅晝隂清尋常在世無他技
精白于天是此生
　　辰孫誕日
鳯閣歸來嵗二更庚辰之載汝纔生又逢初度裁新什
祝爾詩書與日增
　　寧壽同日同時生
辰孫既有新詩律寧壽那無善祝規流俗浮情休借問
先民遺範是依歸
　　即事
灌罷時蔬又坐亭㳺魚潑潑沼澄澄天光雲影徘徊處
誰共當年一鑑情
　　卧自得亭
養病時來沼上眠託身物外自悠然區區為幸誠多也
隨處先師有格言
　　曉枕
萬事悠悠東逝波秋風揺落興如何曉窻寂歴無言處
獨唱蒼松翠栢歌
　　陳僉憲輓章(高第弟子項/判府命賦)
絳帳當年交有道青衿遺愛感無窮門生故吏今重見
誰共摩挲慨古風(關西楊煥然毎見漢碑有門/生故吏之稱輒摩挲興歎)
　　與豫章吴生沼上亭子話舊
兩地關心久别情相招亭子話平生青藜緩歩歸來好
細詠新詩對短檠
　　曉枕作
危者平兮易者傾聖謨宜敬不宜輕獨憐暮景無多了
篤實新功敢暫停
　　數日桂花香
丹桂秋香又一年老懐不必思華顛聞香隨處堪乘興
浮世升沉一聽天
　　沼上芙蓉花開
玩易亭中歸去遲芙蓉忽喜映清池流年自換人依舊
為已工夫日百之
　　次己卯嵗芙蓉花詩韻
忽驚花吐興無涯認取平安是我家萬事不須閒着意
只應隨分閲年華
　　又偶成
萬緣由命不須愁晚節蹉跎是我憂羲畫周文同坐卧
夕陽西去水東流
　　偶成
富貴無心生有涯朝昏務去是矜誇高眠玩易微吟處
又對芙蓉滿眼花
　　玩月
萬事無端不繫情讀書終日掩柴扃金風動地頑雲散
四望青霄霽月明
　　候饒循
暝倚虚庭玩偶竒紛紛凉月滿絺衣悠然真意無言表
忽報階前客子歸
　　與吴貞㳺東陂石泉
初冬天氣已嚴霜霽色家家穫稻忙紅樹題詩歸歩緩
不知何處是仙鄉
　　和田園樂
氷泮雪消舜日含哺鼓腹堯天南畝萬蓑春雨東皋千
井朝烟
　　隆孫誕日
人生須作好男兒徳業從來貴及時虚度光隂真可惜
幾時能聽老夫詩
　　寒夜
霜葉燒殘更寂歴寒灰撥盡獨沉吟細看隠隠雲留象
黙感生生造化心
　　夜讀感懐
為聖為賢當日事流風餘韻後人思殘䰟何以酬初志
允出名言兹在兹
　　閣夜
金雞已報霜天曙芸閣重歌紫陌吟(誦金臺/吟稿)百嵗光隂
渾似夢十年身世若為心
　　至日即事
化日曈曈照曙筵儒衣秩秩拜鈞天杖藜碧澗談經罷
梅柳迎春又一年
　　同諸孫出村觀雪景
塵窻黄巻日埋頭時喚諸孫度雪橋極目長村雲漸薄
幾多寒餒望青霄
　　即事
墻角溪頭日日來境幽偏稱病中懐簡編隨處微吟罷
時探梅花次第開
　　雪夜懐恪一輩為求糴旴江
風急天寒念逺㳺唱籌何日問歸舟四方幸喜多青眼
觀主宜人不必憂
　　曉窻偶成
希賢希聖事何如頑鈍之資費琢磨素服前言焉敢惰
但憐來日苦無多
　　雪夜懐堅二(時在/旴江)
獨憐㳺子未歸時夜半無眠有所思稚子弱妻風雪裏
孤村心事夢依依
　　題玉灣李大章午風亭
賤跡何勞紀名園自足揚午風新氣象喬木舊輝光德
義聲猷逺詩書興緒長經過時有賦題向鄭公鄉
　　立春感懐(戊子/)
日日潛心向伏羲曉窻高詠立春時梅花滿樹方驚眼
又對千紅萬紫時
　　擬呈趙劉二侯
衡茅衰卧正呻吟枉沐旌麾欲降臨稍待條風向明媚
逺從花塢候車音
　　劍山酆氏淑景亭(藏世/系碑)
新碣峩峩結架雄支流雖異本原同載瞻載仰翬飛表
春在乾坤浩蕩中
　　藍頭書屋為新喻何琛題
新種芸香屋數椽青山綠水映華顛欲知自下升髙處
人十能之已必千
　　曉枕作(二首/)
滿眼梅花看未飽朱櫻處處又舒紅一年好景休孤負
細認洋洋發育功
兩眼昏花日抱疴書程全減睡魔多春深何處無顔色
李白桃紅奈若何
　　即事
一春多病倦㳺嬉又對鶯啼燕語時疎竹短墻流水曲
衆芳深處詠歸遲
　　坐東門外樟樹根
脉脉春流一澗盤新晴錦繡萬花攢小詩留與兒孫誦
老大曾於此考槃
　　自得亭即事
一亭瀟洒隔紛囂坐卧於斯興自饒雨後落紅殷滿地
崇桃相對尚妖嬈
　　自得亭對雨書懐
剛恨平生學聖難餘齡程課肯容慳洛閩幸有階梯在
精白斯心日夜攀
　　題弋陽吴茂宰雙白軒
物則民彛本粲然奈何多蔽損其天誰憐雙白同吾意
遥賦新章更勉旃
　　中秋玩月次舊韻
　　　永樂己亥庚子寓五峯甥館正統庚申辛酉壬
　　　戌寓種湖景泰癸酉寓安慶天順丁丑寓吕坊
　　　寺戊寅寓新橋驛癸未寓歙縣成化丙戌寓五
　　　峯
戊子中秋月又圓小陂新雨淨風烟襟期美惡元由我
身世浮沉一聽天細數流光懐旅次獨醒殘夢立簷前
達生知命應須服慎勿憧憧役莫年
　　宿斯和嶺徐氏
青山投宿問斯和安樂真同邵氏窩幸記松楸隣貴里
雲仍奕葉假經過
　　奉柬彭澤族里
小春新霽快行裝力病由來拜響塘(十三府/君墓)寄語華宗
賢後裔先塋宜䕶不宜傷
　　宿種湖
筍輿遥自響塘歸故里歡迎逐夕暉青燈綠酒綿綿話
總念桑榆見靣稀
　　宿羅原岡
彭澤迢迢宿種湖羅原岡上又停車夜分獨散青霄歩
一㸃靈臺合太虚
　　偶成
年將八十待何為賢有良謨聖有規逐日孜孜無别想
幸時相賞莫相違
　　即事(己丑/)
滿圃芳菲積雨摧東陽新霽病懐開兒扶杖䇿閒㳺處
尚有殘紅待我來
　　璿慶生辰(二月/)
良辰大壯綺筵開細酌諸生介壽杯珍重相觀而善處
麟經羲畫養靈臺
　　寄嚴陵張太守
金臺髙誼連三月嚴瀨離情又六年駐馬江干何日遂
暮雲春樹夢相牽
　　自得亭(二首/)
曉立雞聲月晝坐綠隂風兩行名教㫖千古此心同
一塵不動處萬籟無聲時高卧清風裏微吟自得詩
　　不寐
老去逾憐學聖難日新程課敢容慳細思夙昔無眠處
凉月紛紛五夜闌
　　輓豫章胡昭
璧水才華夙分深九蓮髙誼古人心衡茅新約成春夢
何處凄凉問斷金
　　東軒即事
東軒髙卧處竹影亂虚簷借問軒中事新功細學謙
　　八月十四夜玩月
滿林涼月映更初髙枕虚窻玩易餘老去倦為湖海客
年深幸託竹松居知幾漸覺工夫宻安分寧論活計疎
企仰聖謨頻浩歎襟期何日得純如
　　輓饒州吴别駕
男兒何者是豪雄德義存心任轉蓬雖死猶生雙白志
亷頑立懦仰英風
　　次前己丑暮秋拙吟以䇿餘齒
舊跡沉吟久新功感慨多形容空老去抱負竟如何顔
孟雖相逺路岐寧敢他先民有成憲程課日漸磨
　　九日次杜韻
當年謝病辭金闕此日髙登在鳯臺嘉禮特䝉天使盛
客懐時向故人開(程/庸)浮沉轉盼成今古寒暑驚心幾往
來萬事蹉跎空白髪餘齡程課為誰催
　　懐閻廵檢(承以羲軒羣聖之道/見朂夜拏舟伴宿)
戊寅此日接吴航歴叙羲軒重大方伴宿跪辭勞夢想
尺書何日達南陽
　　隆孫初度(十月/)
前日慇懃話夢蘭兹晨喜氣藹門闌鵬程萬里男兒事
夙夜孜孜學孔顔
　
　
　
　康齋集巻七
欽定四庫全書
　康齋集巻八
　　　　　　　　　　　　明　吳與弼　撰
　奏疏
　　辭左春坊左諭徳第一本
天順二年五月十六日臣吳與弼謹奏為薦賢事於天
順元年十二月初四日欽䝉差行人曹隆齎捧勅書禮
幣降臨衡茅以臣為才而徵聘赴闕聞命驚惶恍然自
失㒺知攸措竊縁臣雖幼承父師之訓粗涉書史而弱
冠沾疾加以立志不堅是以虚名雖出實學全無迨夫
暮年疾病愈深夙志彌怠自愧虚度此生付之長歎螻
蟻微軀何意復䝉聖明齒録夫卑辭厚幣惟賢可以當
之而臣何人敢膺曠古所稀之盛典哉恭惟皇帝陛下
睿知聪明聖神文武四方風動萬國歸仁而崇儒重道
之盛心圖治濟時之美意實與天地同大日月齊明凡
有血氣者莫不欣忭況在於臣敢不踊躍恭命謹於當
日望闕謝恩祗受訖日陪鄉隣老稚謳歌舞蹈伏惟大
得民之盛何幸逢於今日而負且乗之譏實難免於輿
論於是肅將勅幣謹用緘封俟春氣和暖扶疾隨使齎
赴闕廷以圖辭免臣於三月十六日上道五月十五日
至京十六日引見䝉聖恩授臣左春坊左諭徳臣以菲
才既未經辭免禮幣之榮又安敢冐昧以受寵擢之重
謹將原賜禮幣進上伏望聖慈矜臣愚戅憐臣見患兩
足風痺大施曠蕩之恩特回所命放臣歸田少全微分
日歌頌雍熙於水邊林下以畢餘齡不勝萬幸
　　第二本
伏䝉十六日聖恩授臣左春坊左諭徳臣尋具本辭免
十七日奉聖旨不允所辭兼䝉過假褒詞益令孱薄不
任震驚伏念臣所以懇辭者非敢有高世之心潔身之
意亦非敢有矯激沽名之妄實以學徳荒踈疾病纒繞
苟不自量冒昧供職必有曠官之譏又必有失儀之罪
非惟貽玷於聖明亦且取笑於後世是以不避斧鉞冒
凟天威至於廷對之餘賁以紗羅勞以羊酒分雖難當
不敢有孤至恩即踴躍拜賜矣伏望聖慈哀臣愚誠聼
臣辭免容臣儒衣儒冠日近清光以圖報稱於萬一臣
無任懇切待罪之至
　　第三本
伏䝉聖恩授臣左春坊左諭徳臣再具本辭免二十二
日奉聖旨不許辭免伏念臣一介庸夫材非令器誤䝉
聖明甄録初徵赴朝待以不世之寵授之美官而促令
供職此急於用才之盛心曠古帝王之希典實千載之
竒逢正臣子報効之秋也縁臣學識踈謬素多疾病見
患痰咳頭風及兩足風痛苟不自量冒昧供職徒速罪
疾無補明時臣聞漢蔡邕嘗見異書唐李邕願一見秘
書臣僻處山林異書固未嘗相接秘書尤難得見叨遇
聖明何幸如之伏望聖慈哀臣愚誠聴臣終辭俾於下
處暫且調攝俟疾畧蘇乞賜一接秘閣羣書少益䝉見
或備顧問圖答涓埃於萬一不勝幸甚干冒天威無任
懇悃惶懼待罪之至
　　第四策
欽䝉聖恩授臣左春坊左諭徳已三具本辭免天意未
回不䝉俞允臣竊思豈惟學識踈淺委是弱質早衰新
病雖除而舊疾仍在且犬馬之齒已幾致仕精神血氣
皆非可以鞭䇿之時伏望聖慈哀臣愚懇聼臣終辭不
勝幸甚無任懇切惶懼待罪之至
　　陳言十事
臣吳與弼謹奏為陳言事臣竊伏念臣學術踈謬器識
庸凡誤䝉聖明甄録至京以來日夜惶懼戰越無地且
聞士大夫清議謂臣至京日久全無建明大失朝廷寵
抜之意責臣當矣待臣厚矣臣固嘗伏讀勅書天語諄
諄渇欲臣來臣心豈不欲再仰天顔一進芻蕘之言上
酬清問萬一顧臣草野鄙人初赴闕廷茍不自量冒昧
有陳必千非分是以徬徨怵惕心雖切切而意更遲遲
也竊思臣犬馬之年已幾七十丹𠂻徒在宿疾彌纒誠
恐涓埃未答而一旦身先朝露上孤聖明眷注下負士
大夫屬望罪不勝誅矣是以忘其鄙淺輙敢撰次先聖
賢格言竊附已意條為十事僣擬進呈粗備瞽御之箴
非有所建明也今者欽䝉聖恩放臣歸田俾全愚分天
地覆載日月照臨捐軀殞命曷足云謝謹冒死以所言
上塵睿矚少致感恩戀闕拳拳之萬一謹具如左
　　其一曰崇聖志
臣聞顔淵曰舜何人也予何人也有為者亦若是公明
儀曰文王我師也周公豈欺我哉程頥曰莫説道將第
一等讓與别人且做第二等言人便以聖為志言學便
以道為志朱熹曰要須做人難做底事孟子又曰責難
於君謂之恭周惇頥曰伊尹耻其君不為堯舜伏願陛
下斷然以堯舜自任雍熈自期天下幸甚臣初至京師
聞輿人之誦曰我皇睿知我皇仁聖我皇勵精圖治日
不暇給太平之盛可坐而待矣然則願陛下納天下於
泰和之中躋生民於仁夀之域者豈獨微臣之私為然
舉京師皆然臣自鄉里至於道途萬姓莫不然也書曰
天視自我民視天聼自我民聼陛下躬上知之資膺天
人之眷際承平亨嘉之運而當春秋鼎盛之日誠大有
為之機㑹千載一時也程顥曰志不可慢時不可失司
馬光曰時乎時乎誠難得而易失朱熹曰時乎時乎不
再來如何可失伏願陛下奮乾綱之雄斷順天應人任
重致逺勿貳勿疑天下幸甚
　　其二曰廣聖學
臣聞聖雖生知未嘗不好學孔子學不厭文王望道而
未之見是也或問於程顥兄弟曰生而知要學否答曰
生而知固不待學然聖人必須學朱熹垂拱奉劄陳大
學之道曰清閒之燕願博訪儒臣知此道者講而明之
考之於經驗之於史而㑹之於心以應當世無窮之務
伏惟陛下聪明睿知固不假學習而能然於萬幾之暇
日召儒臣講讀經典一二條未必不少益聖聪而増輝
聖政之萬一也聖明留意焉天下幸甚
　　其三曰隆聖徳
臣聞湯武於盤盂几杖刀劒户牖莫不刻銘以致戒是
以聖徳日躋孔子贊易之辭曰日新之謂盛徳書曰徳
惟一動㒺不吉又曰惟徳動天無逺弗届孔子曰為政
以徳譬如北辰居其所而衆星共之又曰徳之流行速
於置郵而傳命子思曰君子篤恭而天下平伏願陛下
法成湯不自滿假之心體大易終日乾乾之意將見聲
名洋溢乎中國施及蠻貊舟車所至人力所通天之所
覆地之所載日月所照霜露所墜凡有血氣者莫不尊
親而配天矣惟聖明留意焉天下幸甚
　　其四曰子庶民
臣聞書曰亶聪明作元后元后作民父母夫子之生也
饑欲食而寒欲衣疾痛疴癢之欲其安逸皆於父母乎
是賴父母愛子之心無所不至焉是以文王視民如傷
也孔子贊易之辭曰先王以茂對時育萬物程頥釋之
曰王者體天地之道養育人民以至昆蟲草木使各得
其宜乃對時育物之道也孟子曰王者之民皥皥如也
又曰君子所過者化所存者神上下與天地同流朱熹
釋之曰聖人徳業之盛乃與天地之化同運並行舉一
世甄陶之書又曰衆非元后何戴后非衆㒺與守邦又
曰民惟邦本本固邦寧孟子曰保民而王莫之能禦也
伏願陛下篤父母斯民之心而不已焉何皥皥之不可
致哉惟聖明留意焉天下幸甚
　　其五曰謹命令
臣聞管仲曰出令當如流水謂順民心也孔子贊易之
辭曰擬之而後言議之而後動書曰慎乃出令令出惟
行伏願陛下命令之施必詢謀僉同得其至當之歸然
後執此之令堅如金石行此之令信如四時致丁寧之
戒以諭其始驗從違之實以要其終必令行禁止而後
已又必諄復成湯祝網之意以致拳拳欽恤之心焉惟
聖明留意焉天下幸甚
　　其六曰敦教化
臣聞張載曰為天地立心為生民立道子思曰修道之
謂教門人問於孔子曰既富矣又何加焉曰教之朱熹
曰此道理雖人所固有若非聖人如何得如此光明盛
大人不曉得我説在此教人曉人不㑹做我做下様子
在此與人做原是要持守此道理教常立在世間常如
此端正纔一日無人維持便顛倒了所以説天佑下民作
之君作之師惟其克相上帝寵綏四方天只生得人付
得此道理與人做與不做却在人所以又為之立君師
作成之既撫養之又教導之使無一夫不遂其性如堯
舜之時眞箇是寵綏四方世間不好底人不定疊底事
纔遇着堯舜都妥帖平安了所以謂之克相上帝蓋助
上帝之所不及也自秦漢以來講學不明世之人君固
有因其才智做得功業然無人知明徳新民之事君道
間有得其一二而師道則絶無矣吕祖謙説思齊之詩
曰聖人流澤萬世者無大於作人所以續天地生生之
大徳也程頥曰古之盛時未嘗不教人任其自生自育
只治其鬬而已又釋重坎大象之辭曰夫發政行教使
民熟聞聴然後能從故三令五申之若驟告未喻遽責
其從雖嚴刑而驅之不能也伏願陛下頒誥吏民俾天
下曉然知朝廷意之所在然後庶幾吾教易得而入焉
惟聖明留意焉天下幸甚
　　其七曰清百僚
臣聞書曰無曠庶官又曰百僚師師伏願陛下於人才
之際精加鑒别無曠官之失而有師師之美天下不足
平也茍賢否混淆雖有良法羙意孰與行之而膏澤豈
能下於民哉惟聖明留意焉天下幸甚
　　其八曰齊庶政
臣聞書曰徳惟善政政在養民又曰庶政惟和萬邦咸
寧又曰六卿分職各率其屬以倡九牧阜成兆民然則
六卿者庶政之原而九牧之表也萬國賴以咸寧兆民
賴以阜成昔仁宗鋭意太平開天章閣召宰輔賜坐給
筆劄俾條陳所欲為者伏願陛下誥勅六卿各詳所司
利當興害當除悉條呈進陛下博采羣議議定頒行而
責成於六卿焉庶政和而太平不難致矣惟聖明留意
焉天下幸甚
　　其九曰廣言路
臣聞舜闢四門明四目達四聰聖人以天下聰明為聰
明也朱熹曰為政不在於用一已之長而貴於有以來
天下之善伏願陛下廣延視聼洞照八荒將見嘉言㒺
攸伏而萬邦咸寧矣惟聖明留意焉天下幸甚
　　其十曰君相一徳同心
臣聞天氣下降地氣上躋天地交泰而萬物生君臣之
間必誠意交感而治功成是以聖人感人心而天下和
平書曰后克艱厥后臣克艱厥臣政乃乂黎民敏徳杜
甫曰上有明哲君下有行化臣君臣交盡其道而治功
不建者未之有也然圖治非艱致治惟艱毋急近功毋
規小利必處之以裕持之以漸而後可是以聖人久於
其道而天下化成也夫然後將見四時調風雨順百榖
豐登而四靈畢至矣惟聖明留意焉天下幸甚
　　謝恩表
撫州府崇仁縣民人臣吳與弼謹奏為薦賢事臣以菲
才誤䝉聖明徵聘於去年五月十六日欽授臣左春坊
左諭徳凡四具本辭免乃䝉俞允賜臣歸田以其年十
月十二日抵家臣誠歡誠喜頓首頓首伏以臣猥以愚
庸起自草萊遽豋臺閣龍顔春煦聖徳淵微曠古之竒
逢固大有光於名教非常之至渥豈宜叨被於凡流臣
誠惶誠恐頓首頓首臣直以早衰犬馬之齡懇辭鵷鷺
之署何意涓埃未答於萬一雨露洊降於無涯宸翰昭
回榮逾黼黻金帛璀璨重比丘山過憫餘生特領月廪
仍勞軺傳重辱皇華凡在斯文咸歆盛美顧兹微喘愈
益慙惶雖君父之慈曲賜全於生成而臣子之私實難
勝於負戴瞻望宸極答謝無由無任感恩戀闕激切屏
營之至謹差學生車泰奉表陳謝以聞
　書
　　上嚴親書(辛丑/)
三月二十八日見丘彦庸知大人復職回合家皆平善
不勝喜幸初只想老奶奶(先生外/祖母)春月回鄉及見丘彦
庸言未有回日男遂於二十九日給引前來省視日夜
痛自咎責思為兒時未省人事而大人逺赴太學十二
嵗方隨伯父至京父子初見皆不相識居京時大人常
夜卧語男云吾昔在外時思爾不見淚下多少矣今爾
在傍宜努力進學期於成人當時男未知此言之切也
及年十八九雖畧知讀書志氣太鋭自謂古人不難到
每輕前人忽慢行事大人雖時時切責之而其狂妄之
心終不能改年二十一回鄉粗涉人事然後漸知力行
之果不為易又天之所以拂亂其所為者恒極其至兼
以疾病纒綿茫然不知道路所由安得而順乎親哉身
雖隔千里之逺而夣䰟無一日不在於親之側也每中
夜痛心罪不容於死去年六月來侍冀得一面親顔盡
告十年所歴思自奮於後日而罪惡貫盈親心未回抱
痛還鄉天下豈有無父之國信如窮人無所歸也(去嵗/古崖)
(不知以何事拒先生先生負罪引慝早暮號跪累日終/不納是年冬先生復往省古崖感先生純孝父子如初)
今年重欲來省就迎老奶奶回徘徊悵怏欲進復却男
不孝之軀何足恤惟益大人之憂耳本欲為悦親以來
而返重親之憂豈人子之心哉於是舟至湖口既不敢
下又不敢回遂至湖廣自湖口至湖廣凡一月遇人未
嘗敢言家世惟恐累大人之徳今以禾熟附舟回家偶
遇四川朋友遂拜字奉報男自今年正月來多看四書
頃刻不離頗覺身心粗有所得於聖賢分上用工亦似
有下手處方知天之所以窮苦於身吾親所以責備於
行者恩何至哉噫男雖進徳有日而大人年向晩矣惟
大人善自解為祖宗念萬幸萬幸六月初四日寓武昌
舟中男與弼百拜
　　與徐希仁訓導書
僕聞天下之至美者莫如聖人之道昭明易見簡易易
行然世鮮能之者不學故耳原其故有二焉懵然無知
而不事夫學者庸人也學焉而弗克者未誠也惟其未
誠也是以事物交前理欲互戰順理乎繫累於欲從欲
乎有所不屑撓乎其中懣乎其心茍一念之或失則聖
人之道斯逺而習俗之溺彌深幾何不并其少有所得
者而亡之惡在能有充哉是雖曰學與不學同也僕坐
此患十年餘矣抱懣朝夕亦云至矣今年從春來一以
大學語孟中庸熟玩一日恍然似粗有所見乃喟然歎
曰聖人之道果易曉也果易行也而今而後吾知免夫
朝夕之懣而有以超然樂乎羣物之表矣因益加力焉
所見益似親切於是又歎曰世俗固吾棄吾庶幾以自
與世俗固吾笑吾庶幾以自得吾方聖賢之親而遑恤
其他乎哉僕辱厚於足下有年古人重於交友者資以
輔仁僕敢自私哉足下嘗向僕稱道慨慕人之善則知
聖人之道之為美又向僕致自不足之歎則豈非同於
僕之懣耶今將釋子之懣而進子於樂地不難矣蓋為
之之機在我而為之之方則具於聖賢之書胡為而不
勉之也僕近走江湖歸得風疾艱於步往來得罄所言
於左右惟尺書不惜時賜逺臨幸甚
　　與章士言訓導書
近閲舊稿得足下往來詩數幅重感故人之誼因憶去
年僕赴京省親時辱贈言引堯舜周公孔子為我標的
而期我造焉噫此大賢所宜希者豈區區小子所敢妄
意竊僕嘗觀古人道徳著於一身而事業光於千古者
豈無其由不自小其量而用心純也足下之云蓋所以
廓我之量而純我之心輔仁之功一何大也夫聖至於
堯舜周公孔子無以復加矣而其量豈自足而心豈少
息哉後之英雄之士卓然特立者其量蓋期於堯舜周
公孔子而其心亦以堯舜周公孔子之心為心一念慮
一動作數聖人常在目前道徳視數聖人為未克事業
視數聖人為未大用力孜孜而不足量詎容小而心敢
不純哉故能卒有所就降及其次則以先進大賢自期
而用力於徳行事業者亦無不至而亦各得其效夫期
於聖人雖未至不失為大賢期於大賢雖未至不失為
賢者世俗見其磊磊落落以自表見於後者迺謂天生
非勉可至語古人則置之度外語時人則曰某吾過之
某猶吾也某雖過我猶不能甚凡百一以時人自局靡
然以古人為難企而毅然安於小藝之易成不𢎞其量
而雜用其心小有所得志驕氣盈以為人生所事止於
如此嗚呼此古人之所以為古人而今人之所以為今
人也與僕雖不敢當足下之所期亦不敢不以習俗為
戒而奮志乎古之大賢也犬馬之年三十有一矣六嵗
入小學七嵗而學對句十有六嵗而學詩賦十有八嵗
而習舉子業十有九嵗得伊洛淵源録觀周程張邵諸
君子出處大槩乃知聖賢之學之美而私心慕之於是
盡焚應舉文字一以周程張邵諸君子為心而自學焉
學之累嵗而行與時違或以為古而不達時宜或以為
迂而闊於事情或謂之僻亦謂之怪笑讓兼極僕雖不
敢盡忘初志亦不能不少徇於時徇時之心日深而初
志日懈兼以疾病相纒居恒慼然不悦茫然無措感今
懐古於風晨月夕蓋有不勝其愁歎者矣今年自春初
専玩大學語孟中庸覺漸有所得舊疾稍減而精神稍
益沈潛晝夜反覆身心然後知聖賢之道豈獨古而不
達時宜豈真迂而闊於事情豈誠僻而且怪向之轗軻
齟齬於十年之間者於聖賢之道見之未明行之未力
也時議豈欺我哉賴天之靈祖宗之澤父兄師友之教
今得少有所持循以進何其幸也然日月逝矣少壯不
再過時之失不無憾焉以足下之明了此素矣而僕復
瑣陳於足下者誠謂令嗣震才美少年冀足下善誘之
至於道毋使其他日有如僕過時之悔也非足下之舊
故不敢以此凟非令嗣之可學不敢以此勉惟裁處之
傅婁諸生進學有益可愛可敬勉之勉之僕近容歸得
風疾不能逺出末由良覿頻頻示教幸甚
　　與傅書
區區數月惟看四書比與足下别時所見似不同矣客
歸重訪一丘軒足下教學未回見士望知潯陽書皆到
向承足下送至江滸言自今當從新用工不識别後果
如何得區區書後又如何聞區區回鄉又如何若只欲
餬口似衆人則可謂云耳已矣欲更向上一步做好人
以光祖宗以大門户以垂後昆則宜偕令嗣至山中有
以相告區區居家逺俗事外日與二三子讀書窮理樂
堯舜之道而已此外非所敢知也
　　與傅秉彛書
别後日新如何區區自正月初一日至十五日玩得論
語一周十五夜誦大學并或問亦一周身心似少有長
進人能如此接續用工去何患無益祗是或作或輟則
終不濟事耳昨日讀真西山大學衍義觀其叙堯舜三
代之盛君之所以為君臣之所以為臣皆本於大學格
物致知誠意正心修身之功漢唐之治君之慕學雖或
甚篤臣之輔導雖或甚切然於大學之道不明是以卒
於漢唐而已然則人之為學而不本於大學皆非也足
下之志果何如耶令嗣前日臨别言或四月至吾山中
今方正月而待四月其惰慢不立為何如且或之一字
尤可見其惰慢之實噫其不可教也明矣足下亦踵覆
車之跡乎夜來又看衍義叙經史所載兄弟之事宜親
近而不宜踈逺宜忠厚而不宜刻薄痛快深切讀之令
人悚然毛髪皆竪念不得與士望兄弟一共觀之
　　與九韶書
别後兩奉書想皆達聴區區客城十餘日假舘牛千户
宅意甚適也有人自京師回言吾親正月到家復職長
幼皆安又一樂事但賤體半月來病瘡苦人亦順受耳
早晚多看中庸似有小益凡人宜以聖賢正大光明之
學為根本則外物之來有以燭之而吾心庶得以不失
此心一失幾何不為水之流蕩雲之飄揚莫之據哉吾
之所恐此而已所慕此而已汲汲若不及茫茫若有亡
不知日之夕昏之旦也詠懐數詩乃餘事云耳不審吾
友奉親理家之餘用力於四書所得何似少壯難再得
勉之勉之大丈夫毋為習俗所溺也不具
　　答九韶書
十二日共談半夜翼日餘樂猶妙正先賢所謂學必講
而後明道誼由師友有之惟聖人知朋友之取益為多
故樂得朋友之來也此數語雖恒能道之必親得其效
然後知聖賢言語有味十四夜翫月待足下不至十五
夜與豐城鍾生東陂王生二三人月下鼔琴觴詠甚快
而足下又不與深令人相憶厥後莫聞消息恐足下滯
於疾今日辱書果如鄙憶宜善養心以自調理來書謂
把捉不定動與心違此豈真足下之患迺區區之常患
也足下今始知耳人患不知己病能畧自知正好刻苦
用工子顆令弟欲相從甚善敢不如教但自己要立志
耳使回匆匆奉答不具
　　與傅秉彛書
人不可以不聞道而道亦未嘗不可聞也用一時之力
則有一時之功用一日之力則有一日之功積之之久
氣質自然化矣近與足下談數日觀足下豈懵然無知
者比哉茍能從事於斯他日得賢父子一助其為幸也
莫大焉昔有人見濂溪先生甚慕其道而自惜年已老
矣先生曰無害也但能聼吾説則庶幾其後果有所得
由是觀之人患不為耳予雖不敢希濂溪先生之萬一
而足下之年則少於濂溪先生之所誨者可不勉哉
　　與黃景章教諭書
久别而一見暫處而即别豈直足下情有不釋而區區
亦奚能恝然哉然人生出處自各不同離合亦其常耳
惟相期於斯道愈久愈固則雖逺近異處而此心未嘗
不親慰也别來又半月思足下之誼每増感激則知足
下之與僕矣近無便舟因鄉人而至大冶寓於普濟寺
寺極幽曠學中師友日相往來永嘉朱廣文老成可親
諸生亦多純朴寺僧能禮儒者亦客中一勝事進修新
益何如有便可以字示途間所得拙文三篇附上見日
未期保愛不宣
　　與九韶帖
近别後深思人生只如此碌碌混衆度日義理俱無所
知孤負降𠂻何異羣物嵗月如流强壯能幾可勝歎哉
數日讀四傳將畢昨日温燖春秋左氏傳及榖梁傳至
夜看得一公粗有意思而賤婦病甚敢煩賢友相過明
早偕往種湖問醫幸甚
　　與子端帖
子端遭人倫之變而能不為習俗所移可謂難矣敬羡
敬羡吾讀書人深増惶愧専此奉賀
　　與族兄伯廣帖
嵗裏讓一哥相過言老兄目下顧賤地欲遣子來學拜
聞不勝欣忭仕敬兄亦欲教子甚盛事也合族能如此
祖宗幸莫大焉不宣
　　與吳宗謨帖
癸夘嵗邂逅道途承眷眷同姓之好邀話市祠得挹清
風至今感感屢欲一訪貴里遍拜宗親以多故久未遂
所願也前嵗承致中下顧得詢動履曽屬以奉勸各房
子弟讀書未審近來何如也良覿何時冀順序保愛
　　復萬叔璨書
伻來喜審逺道寧家合宅納福為慰重拜厚貺兼承佳
筆感愛多矣賤子自春多病近來尤甚學徳荒踈無足
道念去嵗䝉遣令郎相過不勝欣躍惟不才無能啓迪
貧家寂寥缺禮尤甚方自愧悚而令郎尋以家務歸寧
弗得從容共學至今怏怏幸賴春融勿深責也尊堂姑
姑亟欲拜庭少致問安之誠多事遂爾蹉跎并乞寛恕
為禱
　　與胡昪
夜來㑹鎻生途中話久夜半方别意思甚好此公言自
别許久稍能循序讀書漸學把捉身心可敬又言節省
家務用志稍専近欲買屋鑿池今皆罷念此又可敬話
間志甚踊躍擬與足下頡頏而進得渠如此衰懶有望
矣
　　與友人書(壬寅/)
去嵗小孤奉書已達且聞不以鄙言為妄戒酒進學非
喜聞過而勇於行者能如是乎可喜可敬近㑹吳徳讓
言足下忽有虚弱之疾此讀書過苦所致最宜善自調
攝區區向時不曉事其進太鋭往往盡力於書且高大
其聲耗䘮元氣極為大害居京時得疾已不敢大聲讀
書居鄉曽於友人家講大學數日精神疲甚舊疾復作
自此不敢過用精神每讀書但隨力所到為之少倦則
止惟此心不可間斷為學本當日就月將優㳺涵泳方
能持久若要急迫速成徒自苦耳終不濟事大抵聖賢
授受𦂳要惟在一敬字人能衣冠整肅言動端嚴以禮
自持則此心自然收歛雖不讀書亦漸有長進但讀書
明理以㴠養之則尤佳耳苟此心常役於外四體無所
管束恣為放縱則雖日夜苦心焦思讀書亦恐昏無所
得脫講説得紙上陳言於身心竟何所益徒敝精神枉
過嵗月甚可惜也此區區平昔用功少有所見如此足
下其諒之
　　上嚴親書(癸夘/)
與弼田圃之餘書籍雖不敢廢然學漸覺長而徳覺愈
難修矣鄉村僻處無師友之資兼以多病家務無可委
託不得大進而嵗月不延卒墮小人無由少望聖賢籓
籬時發浩歎無所容身諸弟正好用工萬望大人善養
之俾不才而才不中而中甚幸甚幸所讀書宜只以小
學四書為急次及諸經本文其子史雜書切未可輕讀
男少有所得渾在小學四書語畧近思録言行録(時先/生尚)
(未見程氏遺/書朱子語類)於此數書苟無所深得則他書易壊心術
其害非淺鮮也大人常以訓男今漸覺之而用力晚矣
可勝歎哉
十月書云今年田圃之餘惟玩心論語集註其有得處
直不知手舞而足蹈也自八月來又覺大長一格孟子
所謂四端逐日省察體驗而凡所以持身所以處家所
以接物似各有所持循所恨者獨學寡陋無師友以講
明之耳曰讓言大人的發諸弟回鄉此誠逺慮實不肖
男之深願素志也蓋不惟鄉里純朴清儉可以為進學
徳之資抑早有以知稼穡之艱難則他日可不流於放
逸惟大人斷之無疑急急遣行是禱所儲書籍并大人
平昔親筆諸藁及親友書札亦望發與曰讓至誠䕶回
為妙
乙巳閏六月書云深懼不能大進於學上玷先世近辱
父師日夜痛心不遑起處又曰晦庵先生文集千萬發
回近來覺得文公先生言語愈深切著明但用工不逮
耳
十二月書云十一月初八日訪鄉親黃于霄季子自京
歸伏聞大人萬福合宅均安愁容頓破懽意曷勝繼聞
明春大人有祭掃之歸骨肉有完聚之期此一大樂又
何幸也與弼居鄉循常晚榖稍豋但恨困於疾疢書籍
荒蕪身心彌怠不敢擬於人列嵗月駸駸血氣日減弱
冠奮抜之志今安在哉孔子曰年四十而見惡焉其終
也已豈不然乎諸弟於學初猶未嗜覆車之轍誠不願
其蹈也士友自京來者深言其富貴相習後難處於鄉
男黙自惟念生長於飽煖之中居養所移無足怪者伏
望大人善教俾裁損舊習素浄來歸漸親稼穡日與鄉
里士友漸磨其進其成實未可量祖宗積累宜必獲此
而男日夜之所深望也
　　與九韶書(丙午/)
别後多病侵陵甚苦亦順受耳知行新功逐日有進近
承送朱子經濟文衡至每日敬觀正如溪澗恰漲繼以
驟雨也意緒儘多非筆所悉兼足下不曽有積累着實
工夫難一時驟語也大要入門只在撥置他書一以四
書及伊洛闗閩諸子専心循序熟讀勿忘勿助優柔厭
飫於其間積久自然有得不可强探向上此味真難知
之正文公所謂雖淡而實腴也不肖亦何幸而忽臻斯
境痛快痛快來諭謂較前去年差勝甚善但用心不宜
太苦進銳退速實非虚語足下精神甚短體弱致然宜
倍加保養以圖萬全
　　復曰讓書
山椒一别不覺經年懐想之情彼此共之不肖自去冬
來學之功不謂不苦日用亦不敢謂不得其力但病體
衰憊家務相纒無由猛進而日月不延企仰古人相去
萬萬此朝夕所甚痛心者也今秋忽得教帖乃知進徳
之志不怠如此豈勝欣躍書忩展玩以慰别懐因以自
激書尾欲令寄言猥䝉不鄙惡得而黙但足下已自言
之矣來書云嘗肆力於四書此可謂不枉用其力而得
學之本矣僕雖欲言奚言哉豈惟僕也雖聖賢復生教
人又豈出此僕與足下别後工夫亦只此書而已足下
又云雖能一時理㑹紙上陳言於身心竟無所禆此語
尤有意味正好商量蓋人患不知反求諸已書自書我
自我所讀之書徒為口耳之資則大失矣今足下既自
知無益身心則當漸向有益惟専心於此篤信之固守
之深好之讀以千萬而不計其功磨以嵗月而不期其
效優柔厭飫於其中則日新之益自有不期然而然者
矣
　　與曰讓書
念昔奔䘮初還鄉時以情事未申罪逆深重不遑寧處
而百憂俱集其於賢妹及吾子曽不能少盡恩禮雖達
者不芥於意寧不大自歉於中耶閣下之官之日正不
肖穫稻黃栢遥望去塵豈勝愧感恒欲東訪一寫所懐
奈困憊之餘未得少蘇此志未易可遂而尺牘之敬且
闕如也知罪知罪中蒙疊寄佳貺拜領祗益慚悚耳與
年云閣下能祗勤所職可喜可敬嚮黃栢途中所言四
書五經本文循序俱下遍數讀過之志尚能爾乎不肖
於去臘遷居小陂庶事草創俱屬艱難祗隨分耳惟血
氣益衰學徳不前無以洗不孝不弟之罪之萬一重累
父兄師友屬望日夜驚懼無地自容新嵗鄉里間有子
弟相過共學日以多病少能與之精進益加惶懼徐妹
夫近承訪且有意來此亦美事也令郎在侍宜篤教之
熟讀小學四書五經本文養其徳性毋令踈放閣下課
程亦不出此大要小學書尤不可不痛加工夫須逐篇
逐條玩味入心見聖賢教人之意昭然見於言外如此
庶幾有進愚意常以為後世萬事之不逮古先者闕此
以為之基也小學既熟方好用工四書五經須令成誦
使其言如自已出則味自别古人云讀書千遍其義自
見非虚言也四書五經本文既熟方可讀注旁及子史
讀書如不循序致精只欲泛然雜看終不濟事徒敝精
神枉過嵗月大可惜也區區平生陷此病痛悔無及矣
以閣下之年之資千萬日䟎向上毋忝所生學者某近
年全然惰了役於利慾㒺克自持原其所由正以平昔
小學功踈讀書鹵莽根本不立故外物易以動揺可戒
也可戒也徽州及各縣有何書籍幸一一恵及為感末
由盍簮惟兾保愛不宣
　　與九韶子濡帖
今日承家兄帖示䝉諸親鼔樂導𦵏不勝感懼已奉字
託家兄告免再煩二賢友宛轉於諸親友一言務必得
免則幽明俱拜大徳不淺也
　　與傅秉彛書
承遣令嗣逺辱送𦵏兼貺賻儀不任哀感之至第二令
嗣有志於學此誠美事愚意欲賢友今嵗田暫與人佃
種分榖長嗣早晚照顧家務今中子來學明嵗又作主
張賤子襄事後只有讀書最切擬整理些書籍須得數
學者抄寫交㳺中有的當者可擇與令嗣偕來嗣裘亦
間來受學不宜苟且因循嵗月如賤子此時嵗月已去
百病侵陵難得向前日夜痛恨徒自苦耳悔何可及心
事萬萬何由一面又云幼令嗣尚未知學須用拘束令
其熟讀小學四書五經本文足下亦宜痛加努力庶後
人有望也
　　回憲司經歴書
僕以不才誤蒙憲司列位大人以為可用特垂褒薦致
屈尊嚴枉顧蓬門一聞車馬之音驚惶戰懼汗流浹背
無所逃罪竊惟僕幼受國恩未答涓埃正當踴躍以繼
清塵少圖微效然僕自二十一嵗沾疾一向纒綿有加
無愈全然不能進學是以虚名雖出實學全無誤蒙齒
録徒増愧赧兼以見患頭風等疾動作艱阻雖欲奮身
實不能得此皆大人親目所見者伏乞回司於列位大
人前申此下情乞賜别選英俊以副朝廷求才盛意貸
僕嵗年使得逐漸醫治但身一健凡有指麾即當欣抃
趨事冒凟尊嚴無任悚懼俟罪之至
　　回清漳王太守書(正統/己未)
與弼不幸早嬰多病晚益纒綿竊伏山間苟延喘息而
已其於學徳有弛無進重玷父師抱愧萬萬方措躬之
無地尚奚有於四方之志哉近者伏蒙誤愛以與弼可
以驅䇿特辱褒薦遣使臨門聞命震驚受恩感激不知
所措夫嘉善而矜不能固大人君子為政之體顧僕何
人敢膺兹寵伏望鈞慈察其無似哀其疾病俾得以遂
其畎畆之私不勝幸甚謹遣學生黃節奉書申覆兼致
謝懇干凟尊嚴無任恐懼俟罪之至
　　上石憲使書(庚申/)
撫州府崇仁縣百姓吳與弼見患風氣等疾謹遣弟與
性稽顙拜書於憲使河南大人鈞座前與弼輙布腹心
仰干造化與弼自幼隨親宦遊於外家山丘墓曠於祭
掃年嵗既久不免為人占侵盗𦵏已嘗遣弟與疇具訴
於官人頑健訟慢延至今不遵遷改伏惟大人性行安
潔學識高明徳政洽於羣情威刑服於衆志凡抱寃負
屈得以見直於秋霜烈日之表者幾千萬人矣而吾祖
獨懐羞於九泉何哉葢為之子孫者怯懦逡巡不能伸
情於上而然耳不孝之愆其何以逃竊謂禮莫貴於重
本罪莫大於忘先與弼幼承父師之訓粗知自守曷敢
僣踰今日冒昧凟犯威重而不避斧鉞之誅者誠以本
不敢不重而先不敢有忘也伏望鈞慈俯垂聼察矜其
衰悃特賜施行俾公法明於上私情申於下則死生受
賜子孫難忘干冒尊嚴無任戰慄俟罪之至
　　與黃鐸書
胡生齡望者區區祖居種湖鄰友胡子熈之子也充臨
川邑庠生欲於曰讓處請春秋之學煩吾友舘之待彼
𦵏事畢引去求見凡百於賢伯仲青眼為禱
　　答周圻書
承喻諸葛武侯治蜀服罪輸情者雖重必宥理則然矣
然所謂必宥者謂如律之自首法也自首欵内有云其
損傷於人於物不可賠償云云並不在自首之律若無
斟酌之宜而一槩從輕正朱子所謂只見所犯之人為
可憐而不知被傷之人尤可念也鄙見如此漫以奉復
不宣
　　答陸㕘政友諒書
不肖奔䘮時䝉倡義裒賻周旋偹至豈勝哀感自是而
後常於稠人廣坐稱揚盛徳聞者莫不悚然起敬起仰
今年春正慕想間忽辱教帖拜聞榮膺大藩之寄南服
之民幸莫大焉兼拜寶楮佳紙美味尤深感感兹又拜
書獲知蒙備厚禮於先人之墓繼恵以胙益歎仁人君
子之高風雅度邈乎其不可及也其於師友之誼厚矣
於風俗激昂多矣顧小子曷足以承下風之萬一哉祇
増愧感而已使回謹此申覆無任哀感恐懼之至
　　答族人宗程書
許生來承書問知足下拳拳於學深以為慰邇者因念
吳族近代以來不勝衰替而吾宗種湖為尤甚不肖早
既慆慢中益病苦萬不如人悔莫追矣父兄宗族無徳
以動之鮮有一人能以振起後昆光顯祖先為意者惶
恐惶恐楊溪彭澤二族不能不深有望於士彰與吾宗
程也勉之勉之
　　與黃季恒書
行李往來知貴恙安愈不勝為慰賤子到此病體不佳
兼苦於瘡四月初方少緩痛逺人事養病觀書頗為自
在雖居市不異山間也諸生授業皆略有緒但恨吾友
隔逺耳子顔勵節二親契同此申意未㑹間各兾保愛
不宣
　　奉頥庵胡祭酒先生書
近别伏想尊候起居萬福為慰與弼十二月十三日南
浦問舟十四日早行十八日抵家諸生及璿慶席尊庇
皆獲粗安竊伏惟念與弼率意拜造少申謝懇瞻仰門
墻負罪慼恧特䝉鈞慈緩其逋慢之誅備沐欵教之至
仁人君子之心固如是矣璿慶雖幼均拜隆愛何感如
之贈言過許内省欿然雖為閭里之榮實重父師之辱
愧悚愧悚擬明春來親徳音携數生拜假程氏遺書及
三禮諸書抄録但未知家事如何行得否也今因王生
行便敬此申覆企仰西山無任瞻戀激切之至不具
　　與伍伯遜書
得假華舘辱愛良多重承厚贐尤所不勝近别想動履
清勝為慰不肖十八日抵家諸生及小兒皆席庇粗安
每於親友話次未嘗不樂道賢主人伯仲和樂之意以
為薄俗勸敬羡敬羡今因王生行便専此馳謝不宣
　　答黃季恒書
伻來辱茶肉之貺甚荷承諭牛租俟面奉其詳令郎往
質固知太幼然區區絶跡公門高明所素悉者雖愛莫
能助也
　　答任教授書
同安舊㳺風流雲散音問寥闊二十年矣周圻到山間
忽知閣下來教敝邦慶喜之餘恍然如夣繼王常至則
教鐸已施出人意表敬仰敬仰鄒觀來辱華牋及筆墨
書籍之貺兼承吾師以保楊先生逺命尤以為感細詢
泮水新政不覺撫掌歎賞無已實吾邦之幸而斯文之
光也與弼離羣索居舊學荒涼懶病日向衰憊負我良
朋多矣陽春白雪稱道過情何敢以當萬一祗益愧赧
耳鄙句奉酬漫爾備禮無復思致幸恕昏惰種湖之行
必有一日承問冀以道自任益堅雅操至誠樂育榮膺
天寵不宣
　　答郡侯王仲宏帖
衰卧衡茅光陰徒謝日切負愧平生知己是惶是恐風
雨中忽承命使頒胙何感如之拜貺之餘愈増悚懼耳
使回謹此申覆無任激切屏營之至
　　復建昌郡侯謝士元帖(侯遣諸生/習鄉射禮)
岑寂中猥䝉使介書幣駢臻披雲霧而覩青天何快如
之第恨學術荒踈無能奉答儀章萬一為歉引領南雲
有懐㒺既使囘謹此奉復
　　與上饒婁克貞書
久不聞問辱三月十二日書審侍奉吉慶為慰又知令
弟髙升賢友進學不已二郎讀書尤以為喜於小兒友
分責善輔仁之功至矣大矣同諸生捧誦之餘快哉快
哉豈勝傾感謹書置壁間朝夕以為盤盂之戒示及所
疑當俟面講謁杜祠之作非區區所望於賢者棄而勿
治可也蘄春王侯正懐想間忽聞動履何喜如之且承
恵書事雖中阻意已領矣齊夀之屬樂於受簡但年來
衰病益昬無好語耳姜友譜文安敢食言惟是秃筆寫
字有孤盛意也良晤未期下學上達日進無疆是所禱
也
　雜著
　　吳節婦傳
節婦諱某航溪黎友和女也聘為處士吳彦升婦歸未
幾而處士殁時節婦年二十一有子一人曰通纔四嵗
節婦以節自誓清儉謹畏處人所難人亦無不敬羡之
也子通於與弼為族兄弟嘗謂之曰吾母孀居今四十
餘年矣志節凛如一日育我教我報恩無所宜得文以
識庶昭於後嗣抑少慰人子惓惓之心吾弟其成斯美
乎屢諾而未就今以春正月重以族叔父仲學先生命
迺感而言曰人之大倫五曰君臣父子夫婦長幼朋友
是已五倫各有其理而理具於吾心與生俱生人之所
以為人以其有此理也必不失乎此心之理而各盡乎
五倫之道庶無忝於所生若節婦者自少至老守志不
渝教育子婦以振其家是謂能不失此心之理而能為
人婦能為人母矣噫是亦人道之當然固無足深歎然
人欲橫流良心斵䘮而人道不虧者鮮則節婦之行惡
得不表暴以勸於世哉洪熈乙巳正月丁亥族子與弼
謹識
　　觀湖説
崇仁東四十里有坪曰白沙吳氏所居之坪有大小五
湖湖之主人孟晦翁走書謂予曰元孫淡軒著觀湖説
亡於兵燹復求其説於予且有屬乎全體大用及洗心
滌慮之云予尚翁之志乃為之説曰觀湖之瑩然瀞緑
物無遁形則知不可以一私累乎吾心之高明觀湖之
不息則知委之有源而吾心不可不加㴠養之力觀湖
流之必溢而行則知進修之有其漸而助長之病不可
有是皆湖之朂吾志者如此其月到天心處及風來水
面時之樂則在乎其人焉若夫藉湖之風月以流連光
景則詞客所為非吾儒所尙亦非翁之請也
　　勸學贈楊徳全
人之所以異於禽獸者以其備仁義禮智四端也四端
一昧則失其為人之實而何以自異於禽獸哉然蜂蟻
之君臣虎狼之父子豺獺之報本雎鳩之有别則以物
而猶具四端之一人而陷溺其心於利欲之私流蕩忘
返反有不如一物者矣欲異於物者亦曰反求吾心固
有之仁義禮知而已欲實四者於吾身舍聖賢之書則
無所致其力焉豐城楊徳全逰太學歸覲與予同舟談
論累日慨然有志乎此而慮其還鄉或汨於人事且俗
染未易革也徵言為進修之方復以為戒予曰天下之
事公私理欲義利善惡兩端而已其勢常相低昻此重
則彼輕彼重則此輕輕重分而利害判矣知者不患彼
勢之重顧吾所以積累増益吾勢之力何如耳子歸浄
掃一室置古聖賢格言於几事親之餘入室正襟端坐
將聖賢之書熟讀玩味體察於身一動一静一語一黙
之間必求其如聖賢者去其不如聖賢者積功既久則
其味道希賢之勢日重而舊習夙染之勢日輕不患不
造古人門庭矣凡親友相見一以是忠告而善道之則
秉彛好徳之心人所固有吾見其相與踴躍共進於此
又何患乎人事之汨哉勉之勉之無怠
　　學規(庚戌/)
一須用循序熟讀小學四書本文令一一成誦然後讀
五經本文亦須爛熟成誦庶幾逐漸有入此箇工夫須
要打捱嵗月方可苟欲早栽樹晚遮隂則非吾所知也
一學者所以學為聖賢也在齋務要講明義理修身慎
行為事如欲涉獵以資口耳工詩對以事浮華則非吾
所知也
一古人讀書皆須専心致志不出門户如此痛下工夫
三五年庶可立些根本可以向上如或作或輟一暴十
寒則雖讀書百年吾未見其可也
　　勞諸生禦水患(時溪水泛濫將及/屋諸生築堤禦之)
諸生用心力救水甚善此之謂盡已也事雖莫濟分則
盡矣
　　遣晏海黎普使金谿
早晚所讀書及視聼言動得失應事接物當否途中人
家宿泊凡交㳺姓名皆須逐日札記歸日要看凡交處
之際務要禮貌從容恭謹不可傲忽
　
　
　
　
　
　
　
　
　
　
　
　康齋集巻八
欽定四庫全書
　康齋集巻九
　　　　　　　　　　　　明　吳與弼　撰
　序
　　臨川陳氏家譜序
臨川陳君正言以其髙祖王田推官及祖蘭雪聘君所
筆其先世次事蹟倣歐陽氏法為之譜命厥妹壻吳與
弼序焉昔嘗聞諸先子談在元茶陵陳氏之學之賢及
寓甥舘手澤具在益深起敬其居臨川則由玉田推官
於撫幼子隨侍既致政阻於元鼎之沸遂家五峯賢孫
叔恭不失其家學仲氏叔華繩武而起於是臨川之陳
不異茶陵之陳矣嗣其世者能不思所以奮㧞而可甘
同於流俗哉
　　大塘胡氏族譜序
學者胡昪率其族人子璋孔明春暘鳳儀應塤等奉其
族之譜來告曰吾始祖諱諒居成都濯錦橋二世諱讓
仕於撫因家大塘七子徳信誠義居寂貴其後族繁地
逼各卜其家於是有厚郭之派焉則寂其祖也有田東
上郊之派焉則徳其祖也蘿谿之派則義之後而鳳儀
其𦙍也東陂之派則璋也其𦙍薪坪之派則明也暘也
其􁀮昪也塤也世居大塘而同為居之派焉信誠貴嗣
已無續昪等懼原逺而末益分或遺本初而遂亡之也
將礱石刻三代祖於上而小註於其下奠厥大塘之舊
址庶幾各系世得以申其追逺之誠然而未知所以孝
也幸先生有以訓予幼侍親京師且熟先君子稱誦吾
里大塘文物之盛至今長老往往尚能道其槩覩遺文
經故地未嘗不歛衽而徘徊也茍無請吾猶朂以振其
族況二三子之懇懇乎吾聞應塤之先君子文易簀命
子之辭曰某爾來前吾與爾訣雖貿爾田必教爾子以
詩書博哉言乎詩書之道大矣讀而知之可以養情性
尊徳行可以措事業而垂無窮豈特一家一人所當服
也昪也其倡而宗之為父兄者廣乃先兄之遺言毋膠
於流俗毋攪於利誘毋以貧賤而懾富貴而驕必卓乎
其不撓而毅然久且裕而養羣子弟而俟其化率而宗
之為子弟者奉若諸父兄之教命必正其志敏其力𢎞
其徳期底於成功吾見族之多賢矣由是慕義懐仁者
聞其風而仰其族過其里而式其閭莫不咨嗟以歎曰
曰幸哉胡氏之有後也豈不可謂孝也乎哉昪等拜曰
敢不祇承以省厥躬以進我後人求無負先生之辱於
是乎書
　　蘿谿胡氏族譜序
菊軒胡公嘗命其子執中族孫世衡録其世系緘致先
子求序既許矣未就而殁與弼間齊書帙輙覩舊題為
之悵然以語世衡公之子鳳儀遂跪而前曰噫先志也
先生其終恵乎予小子退而緝修之以請夫道人之善
以示來者固君子之心而況父師之分者乎胡氏自宋
已前世居大塘再徙蘿谿由蘿谿以來百數十載菑畬
經訓如一日也或出或處聨芳競秀於兩宋之間者雖
譜牒闊踈而可互見於李徐二公之序亦云盛矣咸淳
之際如清伯梅村小村至元以後如省堂蘿谿國初如
青山倣古輩皆一時之頴出其宗而手澤存焉者其他
沐過庭之餘潤以縫掖其衣者前後纍纍也後昆之往
來於予者方進而未止焉其經史百家古今碑刻及當
時交㳺翰墨雖荐罹兵燹存十一於千百然猶大櫃小
箧長箋短幅炳然而相輝也故嘗以謂談吾鄉詩書家
必曰胡氏語胡氏又必歸之蘿谿嗟乎盛衰靡常惟徳
是視未暇逺稽姑驗以近里之某家岡某家園聞之長
老其盛時户多者百餘少者不下五七十三五十經其
地名則是事已非矣高甍百桷為他姓之室者有焉荒
墟野蔓為狸鼯之藪者有焉訪其嗣不一聞也當其快
意時或貴耀鄉閭或富誇阡陌挾其所有孰不欲傳其
子孫以百千其世而一旦如彼何哉禮義不循而惟知
利以為利故也胡氏亦嘗盛於蘿谿而子孫乃猶絃誦
於其地愈久而新者豈非世有以遵夫周孔之名教而
然耶徳之淑慝戚休以之豈不較然哉後之覽者亦將
有激於斯歟
　　豐城于氏族譜序
于族舊譜既多已逸彦實氏乃旁求密訪掇拾於殘廢
之餘徵諸銘刻之文復譜之以請序於予其先山東之
益都人漢廷尉定國之裔曰元素字季友者宋通判吉
安子孫因家南昌之豐城曰華字去非者號竹圃與晦
庵朱子同時朱子嘗贈以詩有折節慕前修之句及至
房州守盡力兵間甚有功忠曰友信字盛卿者仕元為
都昌尹以賑荒績進秩集賢提舉再遷龍興治中兼知
路事子汝能以䕃仕廣東宣慰使都事父子俱有存筆
率温厚和平藹然仁慈孝友之意是代以善相承者也
今其𦙍散居鄉邑及乎旁郡彦實以其尊府贅諸孫是
居敷山於分最長聨屬其宗尊卑情文不異聚居者焉
竹圃墓在邑之興能坊為人屋之者數十年彦實累訟
經嵗未決一日奮然歎曰與其理於訟孰若白於我耶
於是齋戒沐浴十日率其族之父兄子弟躬畚鍤者積
日而壙以暴誌以見撤諸屋凡若干楹乃敬修而封之
以復其初人咸謂于氏譜既微而復著墓既晦而復顯
莫不慶其先君而賢其後人予亦以驗夫福善之機為
不爽又以嘉夫于氏中興之有兆焉蓋耳目一新之時
正激昂蹈厲之日思昔聖賢不世之遇而有以勸於學
思昔仕以敬其事而有以進於行思昔篤於家而所厚
者不敢以有薄豈不愈賢矣哉而將來之慶吾知其汨
汨乎川之方至也雖然幾不可玩志無容貳彦實既分
尊於族而協於其衆盍黽勉其往以無失諸事㑹也歟
　　豐安程氏族譜序
昔四明時原貞浦城章士言三衢徐希仁教郡庠時予
適寓外氏往來墨池良密一時俊士若傅綱輩相與甚
善後周譚陳萬諸公繼學事予又主於墨池者數若梁
節輩相與不減傅綱諸人故予於郡庠非一日之雅近
以省墓之故僑寓種湖若周觀周圻十餘士聨翩而來
程庸李章者嘗一宿於其家而承其父祖之歡庸族父
志宏嘗述其世系一通尊公希善倣歐陽法復為之譜
命庸以請序程氏世居洛中至駐泊公仕宋為太醫令
高宗南渡改臨川令因家臨川之豐安市紹興中割頴
秀恵安二鄉𨽻崇仁而豐安屬崇仁即今之西舘市其
後諱畿者徙侯原諱淵者徙劉仙岡諱平者徙銅山諱
才者徙大嶺諱利者徙金谿庸之曾祖幼亨教諭徙五
峰仍豐安居者僅二三家夫族分若此苟無法以聨之
不幾於汗漫無統而遂忘其先耶是則志宏之系希善
之譜不大有功於名教哉雖然又有大者焉程自得氏
以來莫盛於河南夫子所謂三代而下一人而已者予
年十八九時嘗讀子朱子孟子集註至無有乎爾之章
掩巻太息以為盡人也惟夫子接不傳之緒於千載之
下每誦其詩讀其書想像其為人恨不生於其時又嘗
適楚遥起敬於夫子所生之境而極其瞻望咨嗟之意
嗟乎高山仰止誰無是心庸也講夫子之道於予矣況
為之鄉人又同姓宜何如
　　五峯李氏族譜序
郡庠生李章㳺於寓舘之二載以交之厚也承乃父祖
之命請題其家乘焉李氏世居吉州谷口諱讓者字遜
夫豋宋淳化進士第仕信州貴溪令讓生傑字孟才贅
於撫之臨川幕原因以為家傑生華實實無子華徙五
峯生益順静谷口之譜亡於益益順無子静生恕恕生
原祥原祥生敏章予宿五峯而知其家庭所屬豈不以
謂世所貴於名宗著姓者代有聞人徳業修而聲猷逺
也然則門戸重輕不在於章乎詩云無競惟人章其似
之
　　五峯余氏族譜序
自予居種湖郡庠生來㳺寓舘者十數士予為題其家
乘者三人余忠氏亦繼來請譜牒之書本為不忘其初
而作於以傳信將來而世之作者或失其實甚至於借
重他人而遂迷其所出何其惑歟然則譜牒徒為誇耀
之具哉余氏所譜雖可知五六世然皆實也且族之顯
晦在人如忠者年方殷可以積學而有待惟篤其志以
不懈安知余氏之族不由忠以重乎奚其借
　　韓家嶺周氏族譜序
郡庠生周邦大氏曩承府主命聘予小陂已而予徙種
湖裒然與其朋十數士來講學於寓舘而邦大桑梓尤
近故㳺從之好問學之功為尤篤每相與談復古矯俗
等事未始不慨然増氣恒誓以詩書世其家業又思以
强其宗乃刪修其族兄民熈縣丞公所述族譜徵予言
以為序且以為勸周氏自九一府君由郡城水西門贅
於南鄉杜家坑杜氏杜無後而周益繁今稱韓家嶺周
焉予獲接其族之父兄子姓而嘉邦大志於敦其本序
而諗之曰族之興在夫尚徳者衆則觀感者深而尤在
夫兆之者之厚其躬也
　　五峯余氏族譜序
祖者生民之所自而族者祖之支是以祖雖逺而氣脉
貫焉族雖衆而本原同焉此君子所以貴於尊祖而收
族歟然非藉於譜則逺者有時而或忘衆者有時而或
離譜所以追逺而統衆也不其重哉而世鮮克舉之者
弗思耳矣蓋有祖非其祖族非其族而譜者弗思之甚
也是故人不可以無譜為譜貴於無所苟焉耳五峯余
生奉譜致迺父祖之命以請題予嘉是譜之善而喜生
方勵志於問學也故樂與言之生謂誰郡庠弟子規從
予游於種湖云
　　樟溪王氏家譜序
王氏世居臨川之樟溪郡庠生常徵於諸父譜其可知
之世來以請益於予自予居種湖郡庠來㳺之士各修
其譜予皆不辭而序焉然奚足輕重其譜哉常事予最
久誠能尊其所聞以自新而不已焉必有以淑於家以
及於其族夫譜有不重者彼徒文焉耳雖百序其何益
　　吉塘張氏族譜序
正統壬戌春予攜兒子諸生抄書豫章胡先生李恪張
循亦繼諸生至既而循偕兄實侍予劍江承祖景常父
嘉謨命禮予其家二生誠足念兒輩恪重贊遂一㳺焉
因以訪名山於樟木之鎮二三勝友壺觴勞中道俱至
鎮之靈峯而止張氏少長追逐後先益懽明日復於始
㳺之地倚樓賦詩而别甲子仲冬張修族譜成二生復
以父祖命來請題噫吉塘予舊㳺而張氏予故人也其
可以辭哉張之先三十六府君由撫州打鼔嶺徙居清
江之官塘二世熈三世欣四世徹徹三子韜簡超簡三
子一子徙下塘一子徙漁塘超三子中子載徙西塘季
子建徙吉塘建而下亡其世次今譜自可知而已昔族
分各盛其地號五塘張氏而官塘為最韜七世洽考亭
門人著作公尤其特然也景常祖子孫咸歎思著作之
為人而篤循等於學夫著作之賢人當企傚況族𦙍乎
然流俗滔滔志紹其世者幾則張氏不其賢矣哉嗚呼
廓是心用宏於徳曷量其至耶張氏勉乎哉烏知他日
之吉塘不猶昔日之官塘乎又烏知諸塘不相觀而起
乎張氏勉乎哉
　　五峯朱氏族譜序
五峯朱生邦政邦憲師友於予久故得其族之詳五世
祖諱天瑞字國祥家豐城之杭橋後於姑因姓龔氏二
生謀於同門周邦大咨於其尊據祖筆宗派事實作譜
以復其姓而附先正草廬吳公邵庵虞公諸賢詩文於
後國祥仕元鹽運司都目其從政也所在著聲草廬稱
其為有用之器焉因官而家於撫子孫克世其美二生
志皆存乎祖徳者族之衍蓋未艾也予獲覩杭橋譜其
先本孫氏而嗣於朱竊惜其並列二族而未暇斷以大
義如南軒所記又聞此特入嗣一派耳其舊族固衆也
國祥其入嗣之末歟抑舊族之末耶
　　湖莽李氏族譜序
劍江之北曰湖莽李氏世居之按説文莽文從四屮衆
草也湖地草衆固然或改作茫失之矣李之先來自臨
川可見之世曰勝曰䚸曰孜代承於善孜次子從字伯
順生五代晉天福丁酉卒宋天聖乙丑當是時居湖莾
葢七八世矣伯順於兄弟敦遜讓於衆務施徳寛厚人
也三子珪琮珝琮析小塘珝析大陂琮子秉珝子襄珪
孫冕皆以儒術登仕籍秉與司馬公范蜀公為同年冕
於晏元獻為甥舅於蔡君謨王荆公為寮屬率際當時
名賢以薫徳而厲行自是衣冠接武族益著矣譜續於
紹定間應龍士華再續於晦可刻梓於燾元季亡於兵
訪得故刻於煨燼之餘訛其大陂之派與故老考補於
甲午嵗者鑑也刻直圖於國朝洪武甲戌者鑑與徳扶
及進也正統丁夘旭佐杲光輩命其子弟奎恪遵歐陽
法重為譜先文之僅存者正其訛誤闕其疑以附於圖
而續増事蹟繼焉㳺從之暇致諸父祖之懇示予請題
而旭等繼至蓋拳拳乎爾祖者而恪也五七載始克遂
迺志云
　　潭江潘氏家譜序
吳興潘君宏道訓導臨川郡庠訪予種湖之上而遣子
學焉再訪予小陂風雪中又聨鑣石井先隴而豋金石
之臺以其故頗及其先之槩潘氏世居烏程之潭江宏
道尊府君祥卿洪武辛未始婿苕溪某莊而家焉既而
潭江之族悉厄於疫祥卿且弗永年故宏道近欲追世
譜訊先塋有不可得之歎予為賦潭江先址詩以述其
情意謂雖無以髣髴吾先矣然即桑梓之地以顧瞻烟
雲竹樹而徘徊焉亦足暢孝思之萬一云耳抑使後之
人知潭江嘗為潘氏居也宏道未之惬馳書以咨鄉之
耆舊尚兾聞其大較焉既不可得矣則譜其可知命使
來告曰丐君要之一言仁矣哉君子之用心且曰不敢
輙有附益惟傳信是尚尤得作者之體云宏道考績伊
邇便道東歸拜潭江之涘時有新製宜飛以示我
　　種湖高街韓氏族譜序
韓為種湖舊姓尚矣予復居故里於韓為同社韓之彦
曰永春愛敬於我三載如一日季父孟暄猶永春也二
公懼丘壠之或蕪以湮也率衆修治而封樹焉懼昭穆
日逺而日忘也謹祀田以勤拜掃焉懼族屬日繁而日
踈也合少長以篤其倫焉復作譜以為紀載之本而屬
予為序予以二公相與之厚也故不辭而為之書
　　高畬吳氏族譜序
吳氏由鄱陽馬鞍山徙進賢軍山湖之梭渚是為諱蟾
府君三子昇燦晃昇析黄源晃析楓林燦生梅坡梅坡
生九一九一生長一長一生大一大一生仲二仲二三
子其季庚三由梭渚徙南昌鍾陵鄉之高畬庚三生祥
卿祥卿生伯亨伯亨生嗣賢嗣賢娶宫氏生貞貞早失
怙曠於學問既長恒感慨欲從師食貧養親未暇也年
四十始㳺吾門同儕久益敬愛之予嘗贈以覲親之詞
而題其柏舟之堂兹復序其族之譜云
　　棠溪黃氏族譜序
嚮予拜掃於紫石之坑識地主黃君克從吳君旭高今
年秋克從以其所作族譜屬旭高將其中子亢宗來謁
黃本姓金其先處州人當宋高宗南渡時金氏以武臣
鎮臨川居城西隅子孫因家焉莫詳何代以逃難易今
姓孝宗隆興間有細二府君者徙崇仁頴秀鄉之棠溪
是為棠溪黄氏克從之先大父逺山公懼忘其本初也
克從生即名以金少長且屬譜焉其用心厚矣與其表
姓於名孰若復其姓之為愈哉克從既繼作譜之志矣
推命名之意以復姓惟在一斷云爾
　　彭原李氏族譜序
昔先子學邑庠時受詩於困學李先生繼受春秋於先
生尊府中山君子小子與弼於聞孫子儼族孫公迪皆
辱愛焉而公迪數來講於學去年秋公迪致子儼君之
命以其族之譜來屬序按李氏系出南唐當南唐之二
世以大弟景達為撫州大都督封齊王居郡城曹家巷
之慶延坊則齊王固始遷之祖而舊譜以宜春王從謙
為第一世者誤矣譜創於六世孫翠蘿居士自是代有
譜焉十二世孫叔權十四世孫志道十五世孫義安咸
増修之而叔權謂舊譜往往簡畧遂推源尋派訪求悉
紀善矣志道以書官書名寓勸懲為尚史例時之序引
者同聲相和以為真得史氏法夫譜牒不為尊祖敬宗
收族而作徒為予奪之書耶其間固有非勸非懲而著
之若法院李等抑又何歟設子孫不幸大義當絶如包
孝肅公所戒之類自當不繫諸譜又奚名為乎哉義安
又謂丁元季兵燹器物圖籍無寸遺偶得先譜於兵士
之手遂加葺理干戈搶攘之秋拳拳譜牒而先緒賴以
不墜者義安之功也其義例法歐陽氏則自子儼二君
始族雖散處而情誼相屬者世守祀田子儼君嵗一舉
祀而㑹族之禮行焉故也欵洽之際盍益相朂於無忝
爾祖哉
　　務東周氏家譜序
周吾母家也世居務東有文五府君者娶裴氏府君殁
二子皆幼鞠於舅氏遂因舅姓而家於裴坊今四世矣
周君顔仲與其從子元昂作譜以復其姓而偕周氏婿
傅君汝恭往詢其世務東則族之耆舊皆已物故子孫
多散處於外文五府君而上莫得而考惟鄉隣尚能談
周氏之盛皆曰樓下周焉嗚呼與弼十嵗别母京師㳺
又十嵗歸母卒七寒暑踣地號天墓側欲絶不能今又
四十年矣每瞻望裴坊雲物與經是山川心輙如割尚
忍題斯譜耶尚忍題斯譜耶
　　裴氏族譜序
裴氏其先閩之全州人宋季以㳺宦流止撫之崇仁先
譜亡逸已久近彦文君偕弟彦信君慨世系寥闊諸塋
無所紀録迺命與弼為之序與弼周出也周之先以幼
孤鞠於舅氏裴府君與弼幼來外氏辱府君家恵愛厚
故不敢以不敏辭夫裴君伯仲譜牒已謹先壠可以不
忘如魏公矣若其立身立徳如傳所云則尤裴君之素
願而後人所當盡心也
　　豐城戈氏族譜序
戈氏世居臨川西鄉之七里原國朝洪武初由七里原
析豐城之玉溪者諱純字祥重也宣徳中祥重諸孫瑛
㳺予小陂於時戈氏豐裕矣瑛孟氏敏義相慈親主其
家指甚衆而家肅雍也予間適水邉林下而瑛從焉因
語之宜及是時以勉於學云今年夏敏義以其賢尊某
所刻族系為譜譜成命瑛復有請焉子何言哉亦惟向
所勉者以勉之耳然學豈直詞章誦説為哉俾稱戈氏
族者不徒曰士人焉又曰君子焉為之子孫者不徒曰
學為士人焉又曰學為君子焉不亦善乎苟惟措其心
於言語文字之末而不免於猩猩鸚鵡之誚君子奚取
焉抑豈予之所望而亦夫人所當戒也
　　吕氏族譜序
劍池之南曰塘下有吕族焉居有先後而派各不同也
其一曰吕王廟者唐時派也其一曰成公之弟祖儉謫
吉州罷官寓劍池之木𤓰林子世隆由木𤓰林而來裔
子傑之居舘下也嘗致其尊公開先先施之辱於予乃
六月丁丑肅將其族姓之書不逺百里冒暑謁告曰惟
世代之念敢踵門而陳懇又曰先譜流落叔世紅巾之
變雖幸存於某氏而購未得也故祠有碑勒臨江孔氏
之文兵燹殘闕無足徴自寺丞而上據家蔵謄録系圖
而書自寺丞而下據家世授受而書蓋其族有徳玉翁
者元季寓鍾陵洪武中來往故里當此時年八十餘約
其生當在元中葉前耳目所接去宋未逺凡世代遷徙
之由經履之槩歴歴能道而國初鄉隣遺老往往知其
世者亦多傳至於開先始紀諸冊非開先之留心不日
逺而日徽哉大矣子繼述之勤也三復之餘掩巻而歎
曰嗚呼秦漢而後繼孔孟絶學者程朱氏而已而申公
父子際程成公兄弟際朱千載一時之慶重萃吕氏一
門何其盛哉予小子猥以不腆之辭厠名芳籍之末又
何幸歟而子孫能不興起其仰止之心而激昂其修徳
之志也耶
　　吳營橋元氏族譜序
元氏其先河南人字子晳者唐永泰中由進士令崇仁
子孫世居衙後之米倉巻今則官易其地以為縣治之
公宇而元氏亦家禮賢鄉之吳營橋矣邑志載縣南五
步有令君遺愛碑刺史顔真卿為之書久亡令君之十
五世孫宋咸淳進士凱字仲和號梅屋嘗續修其世譜
既逸十八世孫璵字伯禹母黃氏讀書知史能記先系
以傳自令君之二世至十二世則益盛矣十九世孫徳
高命諸子貴淵貴沂貴源依舊系倣歐陽氏以譜焉予
幼侍親京師聞先子每樂道元氏子孫來謁必喜曰二
元之後蓋二元者伯禹伯常為邵庵文靖公之高第弟
子也家蔵遺墨既遭元兵復罹水患殘編斷簡寶於諸
孫貴澄氏竊溉芳潤未始不慨然起我高山之想而伯
常贈雪樓之子之詩註云文憲嘗序先世文集則儒術
固盛於二元之前矣又嘗親徳於徳高翁藹然故家文
獻之裔間以譜序見屬既聞命矣而貴淵金玉三人者
躍拜庭下蓋篤其先澤之心勝而忘予之淺薄也未幾
翁暨冡嗣先後淪䘮予亦久淹於疾近貴源率諸子姓
以譜來授則貴沂亦已逝矣感歎存殁之餘謹識而歸
之
　　長湖章氏族譜序
章生獻嘗示以先文而知其為尚儒之族也獻弟朴從
予拜胡先生於豫章其還也朴與從兄文英迓於南浦
明日識賢尊定夫於嵩山而文英尊公清夫羣從競欲
賓致長湖俊夫躍馬隔溪追莫及矣今年夏文英奉諸
父之命來告以其族之世曰章氏世居臨川之白城派
分南樓北店譜牒燬於兵不可追其代序矣吾祖諱震
者由南樓婿豐城方岳洲之朱冐厥氏而家焉震生亨
可亨可生原永徙南昌之長湖號桑洲白城檢校公於
桑洲為族叔父而同為南樓派也檢校公元季平賊立
功北店與檢校公之後無嗣已久而白城無復章氏之
胄長湖一系僅存如綫惟負荷之弗任而無以永其家
也謹因修譜復姓之初敢乞言焉吾聞章氏世讀書尚
質而桑洲之規其𦙍曰勉為士毋淪於技又曰欽乃祖
考篤爾同姓乃堂以隆祀而序族焉懿哉所垂之逺也
桑洲逝而法如昨可嘉矣然流俗難祛而故步易失為
之綱維防範者代可乏人哉此清夫章所為懼而有請
也夫且所貴乎士者豈徒伊吾佔畢之謂必文行相資
禮樂兼善然後無忝士之名茍華而不實豈君子所當
勉哉嗚呼敦祖法崇實學章氏無疆之休其不在兹乎
其不在兹乎
　　狹源洪氏族譜序
景泰庚午孟冬予㳺秋山之頭有立馬拱道側者問而
知為洪生也後二日㳺其里因以訪之而識其族焉明
日作朋走風雪來謝詢其世宋忠宣公之裔云未幾洪
生奉先子伯朋所作族譜謁告曰先世居餘千嘗結昬
豐城玕溪陳氏元有陳仲益者講授洪都髙祖伯仲㳺
焉虞文靖公以女弟歸於我遂因玕溪以居而伸祖復
餘千再世由玕溪析臨川之狹源先君著譜藁具即物
故小子禎偕諸父作朋諸兄祥重相與掇拾遺墨就正
有道願借重一詞於夫子九原為不忘矣嗚呼忠宣父
子文學節義稱天下所謂曠百世而相感者歟接𦙍嗣
披珠玉能不勃如歛容哉雖然譜輕重係乎人人賢否
徴諸徳朂哉爾父兄子姓悉其心以象賢焉俾他日臨
川之譜與餘干相交映而俱重則足慰作者心而奚假
於予言
　　周氏族譜序
周君子瓛偕其族人公輔隠南及外氏子黃子良三人
者以隠南尊公所修收族之譜相與刪訂而重修之以
請序於予周氏世居邑南之文家橋静軒處士徙桑溪
周君静軒之六世孫而公輔為七世孫隠南今徙沙堤
云嗚呼世之於譜率多浮詞溢美以相高甚矣好誇之
敝也夫惟犖落之士振其宗於徳義詩書之懿以不怠
焉為足以顯其親於無窮而著其譜於不朽奚事乎馳
其心於外哉周君其有感於斯歟族人子姓抑知勉矣
夫
　　鄉塘周氏族譜序
豐城周順閒從㳺山間步月溪上因以及其家世焉其
先臨川之戰平里人今居豐城縣西之鄉塘鄉塘之先
由山塘而來舊譜火於洪武間不可知其遷徙之由矣
僅存一圖於族人伯敬贅居之澳源按圖重為譜者伯
張大猷也因是譜而加䆳密焉者尊公士肅仲父士倫
也回禄災餘前蹟寥闊近代以來尚義而嗜學者累累
有之而胡烈婦事尤壯偉皆著之譜矣傳謂先祖有善
而弗知不明知而弗傳不仁嗚呼知而傳者固善擴充
之以世其美者不尤善乎順也其倡而宗以力於世其
美哉
　　西廨彭氏族譜序
五峯之西西廨之濱有彭氏焉其先都昌人不詳何時
徙五峯字從善者樂施人也為橋凡八十由五峯之支
出徙今地舊有譜流落田西曽氏久近彭君九璋命其
子回從子俊咨於族人九經九鼎合族之長幼卑尊僉
謀請於曽既逸矣輙次第其可見之世勒諸石且屋之
為族譜之亭以展禮焉族之興也勃然矣嗚呼孰謂升
降之幾而不繫於人哉予嘉彭君輩之鋭於首義而族
之樂於隨也於是乎言
　　興國汪氏族譜序
興國汪氏鴻潛二子之學於予也其州牧樊侯不知予
之無似徒以虚聲誤其辱鴻父兄宗族由侯故益激其
尚徳之心焉而侯之與汪多矣鴻歸之九年潛復領其
合族之歡心以諸兄從魁等所著世譜請於不徳之文
汪氏世居興國之牌港仲敬府君由牌港徙樂平里之
同步牌港之東有祖墓曰蔣三府君子孫世祭掃之豈
興國始遷之祖與譜亡於兵無所徴必欲為之傅㑹是
誣也今譜自可見之世而闕其疑得之矣潛之來鴻以
親䘮沮潛與吾兒讀春秋凡兩月而歸家慶禮畢為我
謝諸父兄而語諸鴻樊侯奬勵之重得不服膺書紳勉
為令族以光爾祖而答賢侯耶事㑹難逢而時無再至
其念之哉侯名繼金陵人去官久而民益思之云
　　同安李氏家譜序
李氏諱露奮者由鄱陽界田丞同安之同城子孫因家
懐寧望城岡之檀冲中徙同安城北之南莊嶺永樂丙
申予省覲太學次同安傳舍聞孫思誠招致南莊之上
以教其二子性之宜之而季子尚在孩提也後三十有
七年重訪舊㳺則思誠與冡嗣久物故宜之與季崇之
克隆先訓博交當世縉紳以充其才性而以詩書華其
户庭褒然為同安著姓可嘉也適成其族氏之編而請
文焉予感夫逝者之不可作而重其後之有徴足為李
氏慶也於是乎書
　　述溪方氏族譜序
方氏其先安陸人鎮國君文仕元為江西福建等處征
蠻統制都元帥兼招討使封鎮國公子明威將軍仕撫
州萬户府總管授世襲五世總管君伏節大明洪武初
子孫家臨川之述溪與崇仁之郭墟予種湖故址於述
溪桑梓連故得與方生文照㳺且嘗屬其世徳不可以
無述也既而生以書經領薦教同安景泰癸酉七月壬
午訪予同安城北南莊李氏之寓欣然以族氏書成告
夫事患後時幾貴早斷世澤將斬之餘紀載少稽不逾
逺莫究而遂忘其先耶懇乎生之用心也廓是心以念
鎮國明威著功於其始而慨總管以節善其終追逸駕
而貽嘉謀家法當如是矣
　　同安黃氏家譜序
子寓桐城何家圩嘗見禮於黃氏翠屏翁與仲子永常
為論其世系之記述而知其族孫金之有志於斯也已
而㑹金於秣陵欵洽連日夜乃記憶尊公菊忩所授次
第之以請且曰十五載之心事云黃氏其先由鄱陽徙
桐城之鹿兒城譜以兵燹而亡原仲府君國朝初徙近
地之蔡家坂今同高曾之親聚處一地指逾三千食禄
者日重而業儒者日多夫先積之徴如此而金也復倡
其宗益隆於善方來之慶可量哉金為禮闈乙榜進士
復㑹多士就試神京蓋將推其家族以達於邦宜愈自
克矣
　　同安丘氏族譜序
予以尋醫問藥之故息肩桐城何家圩丘氏之里國子
上舍生丘士安承其尊公志原之命賓致鯉庭以家譜
請為序丘氏世居同安小南門同安坊元季之變志原
大父濟民挈家逃難流寓同城考君仲華贅於邑南何
家圩周氏因以為家志原君躬勤瘁以立其門户豐裕
矣遣子學邑庠既升胄監仍隆師别墅以淑諸孫年過
八十而篤勵之志不少懈古人云廣積不如教子丘氏
有焉子孫其勿替引之哉
　　上饒婁氏家譜序
昔上饒周文婁諒承其父兄之命來㳺小陂未幾諒得
疾歸行祖之贈有麗澤何時重起予之句後五年予自
金陵經貴郡暫留賓舘接諸父兄子姓而觀厥世譜焉
婁氏其先信陽人元季有韓子福者與其鄉人逃難南
奔因家信城之盈濟坊在信陽故大家今上饒為著姓
撫巻之餘病催歸志起予之云徒成虚語豈惟生有不
豫而予亦焉能恝然哉雖然學之方凡目視耳聴口誦
心惟善者從而否者改皆足以發吾聰明而崇吾徳業
此古人所以貴於能自得師也況生也觀光禮闈俊㳺
曰富樗散如予雖日同堂而共席奚能以資麗澤之萬
一哉厠名芳籍愈以自歉耳
　　上饒周氏族譜序
周氏世居上饒古梁之周村譜亡於兵昭穆世次與其
遺蹟子孫皆不能追憶矣惟傳聞宋有堂名天恩御為
記亦不存焉近茂傑審理公嘗命族子文譜其可見之
世正統戊辰文與其友婁諒㳺舘下以語予後五年予
自金陵經貴郡青燈話舊婁氏之堂昔者之來䟦涉晨
昏忘其飢渇蓋當是時惟懿徳是尚而不知踈薄之無
足與徒虚譽是信而不知實徳則病是以誤生之辱也
雖然予覆轍宜戒而生夙志不可以不篤世徳不可以
不求堅金蘭之誼増華譜之重顧自力何如耳
　　黃氏族譜序
金谿黃衎黃衍氏一而族殊也近各著其世系以為之
譜皆莫詳其所自來相承衎之先由南豐雙井徙臨川
之厂下由厂下徙金谿之嵩湖衍之先由崇仁古塘徙
金谿之程坊程坊與嵩湖桑梓連而衎衍締交密故誼
同兄弟焉然平仲世希而善終者難是以嵗寒然後知
松栢也豈惟交哉先正謂今之學者如登山麓方其迤
邐莫不闊步及到峻處便逡巡茍能遇難而益堅何逺
弗至也二生並學吾門有年矣慎斯言也以往輝黃氏
之宗而生邑里之光也何有交云乎哉
　　五峯黎氏家譜序
嘗與故人黃季恒論五峯舊族因及其子婿黎淳家世
淳亦間語焉黎氏浙人也再世仕臨川子孫遂家五峯
三世諱益𦵏南鄉孟婆峯號尚書墳四世號月樓讀書
尚書墳所𦵏十八里鋪號學士墳皆莫究其履歴之實
月樓當宋末罷官復於尚書墳所搆日新書院以教授
元累徴不起號南隠所居後名黎家坑五世諱謙六世
諱友直中元鄉貢進士赴春官道卒七世字伯中是為
淳曽祖故有譜近燬於其族人之手淳所譜特舊蔵神
位及粗聞家世所傳耳其詳不可得而考矣惜哉使譜
修於伯中時先譜固無恙而記憶為猶近今去伯中三
十年矣更三二十年代序異而人事殊欲為之譜者不
尤難乎淳也其於是舉良足嘉哉是為序
　　舉林車氏族譜序
車氏莫詳其所始世居臨川長寧鄉之稠源五府君者
徙金谿歸徳鄉之舉林譜倡於十世孫用烈而贊襄於
用正用彰用徹也五峯李公迪賓其西塾久予知車氏
由公迪焉近進用烈嗣子泰業舘下復為請大書其堂
曰尚義樓曰讀書既而予歸自金陵經車氏與公迪論
文尚義之堂而顧瞻讀書之樓以歎曰車日大而舉林
其日重乎蓋義者天爵之貴書乃聖言所在雍容是堂
登降是樓者能不奮思以有作哉姓隨事顯地以人勝
用昭師友之誼而壯厥孫謀族氏之光孰大焉因譜乞
言序以朂之
　　金谿南山傅氏族譜序
金谿未縣時為臨川之上幕鎮傅氏其先有伯仲曰行
廂行唐者由上幕之五岡析永奉鄉之硤口莊行唐居
城上行廂居東岸東岸尋更名曰鱔行廂生師璵師瓊
師瓊徙西山師璵季子曰某徙掩坑掩坑之四世曰商
佐徙鶴溪鶴溪之六世曰公世徙南山師璵白鱔之五
世曰安潛宋建炎初幕民應詔為社兵累功荐進秩授
世襲勅云父子兄弟將權世世之相傳族黨比閭軍士
人人之素習蓋西山之後曰安道及商佐安潛子根皆
恊力濟功者白鱔之九世曰子雲鶴溪之五世曰陸俱
事陸文安公南山之四世曰景賢從陸氏之後俊㳺文
丞相開府江西辟玉山令以率義兵五世曰徳華漱陸
餘潤於外氏即陸廢基建學舍堂以事三陸贖義莊以
養士六世曰籌師草廬吳文正仕元中書省檢校使閩
浙革命後歸休田里十二世曰芳因内兄車泰業舘下
既而奉父祖命復屬泰以請序其族之譜譜始於祐續
於籌雅晟其易歐氏法則自今日焉予嘗客歸自浙經
芳里假宿連洋是為諸陸之鄉詢其遺蹤與其苖裔瞻
盼其山川雲物而遲遲吾行者非以夫人之賢哉誠厥
心以希賢焉安知曠百世而相感者不猶今之視昔也
耶有懐往躅用䇿芳云
　　荆溪吕氏族譜序
寶塘之北汝水之西曰荆溪吕氏世居之厥初蓋由浮
梁而來也其隣生吳曽氏致尊公子通之命告予以吕
氏邦翰公翰兄弟者既納粟受旌矣而日駸駸於義事
焉乃咨於其族之長本誠從父中良僉謀於族之長幼
卑尊構奉先之堂修収族之譜屬里生陳達以譜請序
嗚呼是舉也不其重矣乎程子之不忘本魏公之孝之
大真知言哉然流俗滔滔知而信者恒少因吕請著之
以諗來者云
　　西汀鄧氏家譜序
鄧氏其先由建昌而來也世居崇仁恵安鄉之西汀予
嘗游止其地者數接其祖父子孫四世驩如也前之開
業者事乎先子後之繩武者辱於不肖焉東平吳生世
光近來小陂雪忩話舊嘉鄧氏既有田以供其祀復為
譜以謹其世予時契闊西汀一十載矣聞善相喜嗟歎
久之創譜者廣淵徴予言者騏與長而贊襄者吳生也
譜無夸事文略浮辭貴傳信焉耳
　　唐山戴氏族譜序
景泰丙子唐山戴君子穎倡義作祀先之堂天順戊寅
春仲氏子顒偕其族孫亨慶正同修其世譜來屬題系
出唐刺史叔倫幼子芮舊圖世次有疑今斷以南唐始
遷之祖諱英字邦彦𦵏本里之百畆阡者為第一世予
以王程星火未暇詳覽耳目所接則元有字元叔號元
齋者富而重儒六子皆承家學字懋純號山雪者為第
五洪武初教諭邑庠先子所事也字仲本號務本者為
諸孫訓導西齋經業尤邃山雪冡嗣仲暘君豪烈尚義
子㑹君者為元齋曽孫敦厚莊重邑士侯孟恒稱為鄉
里人物之冠數君子者前後輝映而唐山之名四馳増
重鄉邑矣子穎君居族之長而長幼服其徳子顒君建
讀書之閣而子孫無敢慢堂之成通族之力譜之修二
三子之志云
　　荆溪華氏族譜序
華氏少一府君者由南豐徙居崇仁恵安鄉之荆溪至
五世曰顯宗者析本里之清塘昔友人黃季恒嘗從予
省墓紫石坑經荆溪指華氏伯良之居曰是蓋素仰先
生者盍一訪諸予辭未遑也後十載重經焉質諸其隣
友吳子通氏而黃君之言為信時黃君物故久而平時
誤嚮往予者率晨星矣惟伯良年過七十而迎候康强
適華庭新構境物春明暄妍之至童稚咸欣而嗣子廣
告予以疇昔之夜實夢夫子染翰於斯宛然今日也予
既答以紀夣之詩而伯良相好無已也復偕其族人正
倫屬門人王忠彭回來請序其族氏之書云
　　孫坊孫氏族譜序
天順戊寅春予將有北京之行遍省先塋經孫坊孫紹
先氏得暫叙世好既而紹先以其世譜請予不腆之文
蓋令祖清所翁先友也先子寄詩有藕花溪畔竹林幽
步屧西風記昔㳺之句予兒時拜儀表於先子官舍翁
既歸鄉辱為忘年之交鄙詞致奠有云抱衾裯以共宿
語達旦而不寐又云當春暮之趨庭辱縞紵之深意且
祖妣寔惟孫氏為志廣之親派而與恭者念予尤厚夫
既叨友朋之誼重以親戚之好安敢吝於紹先之勤哉
孫氏派析豐城奠居種坊後裔蕃衍著孫坊之名焉世
有祀田族嵗一合僉欲作祠而未遂也祠成他日歸田
又當為之記云
　　種湖章氏家譜序
章氏祥四府君由五峯壻南鄉之官員嶺中二府君由
官員嶺壻種湖因以為家季子軫以去族日逺迺考譜
於五峯故里藹然孝敬之心惜遺老凋謝無所於咨僅
詳曽祖而止然能不謬所從以免崇韜之誕又以見軫
之賢也謂予有里閈之好師友之誼請為序焉
　　胡氏族譜序
友人胡子貞持其族譜一通見示且曰昔國初宗老子
為公之修譜也一以祖宗視之而收其族不以族之貧
富異其心故吾一派獨以貧而見系於全譜者公之力
也予聞而嘉子為公之仁族子貞之知感皆非淺之為
丈夫者矣為子貞者其率夫同派之親漸摩乎禮樂涵
泳乎詩書日新又新上可追前代聲華之美下可貽子
孫無窮之謀又何貧富之足論哉若夫齊家之要睦族
之方具有聖賢成法可攷而知褒然而倡在子貞固宜
勉翕然而和又衆人所當踴躍也
　　豐城胡氏族譜序
豐城胡清雖未識而問遺嘗相及情固通也清卒之五
年弟源以其族譜來請序胡氏世居成都濯錦橋諱諒
者與韓昌黎同年進士仕汀州守長子讓仕撫州幕屬
因家臨川之大塘撫州之孫可朋由大塘徙豐城厚郭
之富塘富塘之十四世曉峯居士徙銅湖曉峯子庭瑞
徙渼港庭瑞孫宗玉徙邑南是為清祖也清近以市之
隘也卜宅同造而源仍在邑家世遷徙不常易迷所自
為兄弟憂故著譜謹本支而未暇旁及勢然也譜成其
族人九韶友人于彦實與有力焉
　　長山晏氏族譜序
昔者長山晏海氏謁予小陂從游近地之覆船岡大同
峽詠歸甚歡也繼學於種湖率弟漳與其羣從淵源連
厥外姻纍纍而來海方悉其力於蚤夜而得病歸矣予
寄詩有頡頏多少金蘭友日日賢關遲早來之句海竟
抱伯道之悲以謝於世不相聞問者十載洧溟紹其家
學於小陂之三年漳復攜其子彦相與切磋之而涇亦
繼至豈獨慰予之思抑以快九泉之志焉既而漳等奉
諸父宗衡宗敬之命以所修族譜請序又悔平生所願
而未遂者固予所樂道也晏氏其世次顯晦遷徙不常
諱墉者唐咸通中舉進士卒官江西始著籍高安墉生
延昌自高安徙臨川長樂鄉之沙河延昌生郜郜生旦
固諌清亮聰貞漸固生殊是為元獻公旦以子貴累贈
少保濟南郡公旦生洵以兄殊薦主洪州豐城簿累官
至某官贈光禄大夫開國侯劉沆雅所推重洵生奕䕃
授大理評事徙長山奕生承承生紹休知道州江化縣
紹休生光元免各以經學顯號稱三晏元常州司法嘗
尉淮隂治劇有聲元生澈秘書校勘澈生紱績績字伯
庸嘗續修其世譜黃義剛善之紱生執中執中生慧老
慧老生安民安民生霆霆生夢洙夢洙生天祐天祐生
繼殊繼殊生璉琦琰璿璣自洵以下雖粗見歴官而事
功多無所稽通其旁支可知大歸者頴洵輩凡十餘人
嗚呼晏氏可謂多才矣任繼序之重者能無高山景行
之心哉
　　樂安草堂易氏族譜序
天順戊寅春將有北京之行樂安易生祐為使永豐還
且别矣復留止焉語及先世遷徙之由既而與其族兄
純以譜見屬蓋諱柬者兄弟三人自建昌南昌竹由市
而來宋靖康乙巳柬主崇仁簿子孫家天授鄉齊城里
之杭橋字仲謀者家齊城里之草堂今屬崇仁字仲裔
者家臨川恵安鄉之西舘今屬崇仁仲謀生煥臣煥臣
生光明光明生文貴文貴生處仁處仁生仕勝仕勝生
以仁為純祐之曽祖代以耕學相承嗚呼予素慕樂安
山水之秀而未獲㳺荷邑彦之過知於我而多未識因
易譜而厠不腆之文豈不大汚於名山勝水而重辱我
知己也哉
　　㯊溪饒氏家譜序
昔予復居種湖時隣翁饒志堅氏遣諸孫燁來學燁乃
予所命之名而字之曰子光也天順戊寅正月辛未燁
偕其同里生曽正范拱衝雪小陂問訊京師之行而正
也告予以一承諸父兄之意屬序其家之譜饒氏其先
由南豐社背徙臨川南鄉之種湖素以淳謹稱於鄉而
燁者予蓋假名與字朂以輝華其身於其家於其族而
不知燁之用心為何如也日月逝邁感念今昔悵然書
以復之
　　餘姚楊氏族譜序
餘姚楊侯文琳㕘政江西之三年奉勅以軍務臨敝郡
束書遣使命僕曰吾先河南汴州人諱僖府君者宋高
宗時扈從南渡遂家越之餘姚世系荐罹兵燹乃者譜
自六世祖辛三府君而下生娶卒𦵏行諱官歴粗具願
序于君焉豈惟感存殁於一門且頼永光斯譜矣噫此
楊侯之謙徳知我之過誤也昔楊侯初遷秩畫省時適
僕叨聘寓金臺興道致治之誠溢於承顔接辭之頃尋
徵輿論夙著蘭臺夫以瀟洒出塵之資藴瑰瑋奮抜之
志篤兹以往名門華譜安得不益大而益重矧族之後
人觀感而興起者固不可量𤨏𤨏瞽説徒為贅焉耳
　　豐城曲江熊氏族譜序
豐城之北曲江之濱有熊氏焉曰松澗先生字子超者
為第一世松澗而上及松澗而下其遷徙之由與夫官
歴隠徳之跡代遭兵燹無可徴矣惟世傳一系於十七
世孫豫章之家亦不免於殘闕焉十六世孫崇夀嘗以
所聞見生娶卒𦵏述諸簡牘十七世孫婉因系與述倣
歐陽氏圖而譜之貴箎從弟用端樂於鋟梓婉承親命
屬所知張循戴禄徴予文予以病辭婉懇請之必欲得
而後已先正云人之所以與天地日月相為長久者元
不在此則文之有無何關得䘮矧不佞如予者奚文之
足云嗚呼流俗滔滔知徳者鮮安得起雲谷於九泉以
咨所謂長久者哉
　　上饒祝氏族譜序
祝氏世居上饒其鄉靈峯佐溪之鳳凰墩故儒家諱高
字維東者贅某鄉渭川姜啓詵氏遂冐其姓啓詵年老
無子維東力勸圖後啓詵固辭且曰暮境尚冀息耶維
東扳諸姻戚固以請遂得妾生子維東屬纊之日顧諸
子鼎新付新等曰姜氏似續幸有人矣爾其復吾姓修
家乘丐文作者季子永新近以諸兄命從其鄉先生婁
克貞謁予小陂致先子之屬文詞非予所長縱强為之
空言何補然則其學道乎道凝厥躬是謂有徳道徳之
懿為世禎祥以顯父母貽孫謀君子能事孰大於此詩
曰無競維人祝生勉乎哉
　　送按察使原侯序
江西提刑按察使陽城原侯初由正統乙丑進士歴浙
江廣西二道監察御史嘗巡按江西及審刑撫安北直
𨽻諸州遷今官三載矣報政伊邇霜臺諸賢最乃績曰
所在著㢘能之譽以僉憲同安程侯嘗辱於崇仁吳與
弼也授之簡而命以文夫㢘者徳之符能者才之施徳
一而才二才施於所宜施也其在已為吉人端士其示
人如青天白日人之仰之如景星慶雲其及物如和風
甘雨焉然學有純疵志分淑慝從古以來負聪明卓犖
之資而枉其才者多矣若吾原侯者善於用其才也歟
揚休光動羣寮豈偶然而已哉抑聞儒者逢時生靈之
慶聖明在上正豪俊有為之秋功高社稷名重丘山又
僕之私於吾原侯者焉
　　送進賢邑宰吕廷和序
竊嘗論邑宰之美必以武城單父晉城為巨擘焉一則
絃歌播聞一則不下堂而治一則學者風靡三邑生靈
何幸際於斯日也有民社之責者聞風能無興起桐廬
吕侯廷和之宰進賢也名其退食之所曰正心治之左
曰善教右曰善政社學曰㴠養良心非志於希賢者乎
三載考績將赴天官願攀轅者衆口一辭亦可以見秉
彛之在人心固無古今之異矣職其邑之教者蔡貴沈
經凃瓚三君子具書命使請言以為贈夫言宓二子親
炙聖人之化程伯子亦學聖人之學者學固當以聖人
為依歸去聖雖逺微言尚存玩其言以得其心何逺之
不可到哉日知其所無月無忘其所能吾於吕侯是屬
　　臨川岡上李氏族譜序
鄉者予以家難滯五峯諸生車泰車亨輩相與周旋僑
寓旬時李希者由泰而來也且欲以成其族氏之書而
請文為序以慰通族尊祖敬宗之心屬者四三子講學
小陂復申前懇李氏其先由南豐雙井遷臨川積善鄉
之嘉村五世諱發由嘉村遷湖東七世諱安祥諱榘諱
立極遷近地之岡上諱祀諱榮仍湖東代為淳謹之族
夫謹家牒而不忘乎先塋固孝之大而立身揚名尤先
務之急豈惟族黨之光抑一方風俗所繫古語云富貴
易得名節難保可不念哉
　　臨川鳳棲原周氏族譜序
周氏其先世居建康句容之鄢家巷號梅忩者徙南康
蓮花峯下梅忩生定式宦㳺建昌之南豐因家焉定式
生純仁贅五峯黃知軍氏遂家郡城之仁孝坊純仁生
文明仕元兩淛鹽運司提舉文明生立禮鹽運司丞立
禮生彦海達海達海主饒之樂平簿嘗修其世譜虞文
靖公為之序七子曰伯莊者生仲謙贅窑前胡氏曰伯
宗者主南昌進賢簿生仲彬由五峯贅鳳棲原許伯高
氏遂家於樓前四子叔烱叔煥叔燦叔熺予往旴江兩
經其地皆假宿叔煥叔熺氏伯仲不知予之無似而過
於崇重焉留周之詩有但得主人能好客幾時無事又
重來之句許詹二生嘗從宿者偶論疇昔則伯氏久物
故而家庭之誤愛我者猶昨也未幾叔烱嗣子麟咨於
季父叔熺偕從弟茂輝介詹生來請題其續修之譜噫
予老且衰兼北京之行在邇重來既不可擬而離别之
思方殷惟周氏充誤愛不徳之心以益培其所秉之彛
則豈直光周氏之族抑以快予之私云天順戊寅閏貳
月辛巳同郡康齋吳與弼書於小陂東忩時宿雨初霽
韶華滿目佳興與人同也外孫寧夀給紙墨雖秃筆無
鋒刃然情思則暢云
　
　
　康齋集巻九
欽定四庫全書
　康齋集巻十
　　　　　　　　　　　　明　呉與弼　撰
　記
　　厲志齋記
事必有志而後可成志必加厲而後不怠葢志乃心所
向而厲則自强之謂也農之於耕工之於藝商之於貨
莫不皆然況士之為學乎世之志於學者孳孳早暮不
可謂不勤也其所求言語文字之工功名利達之效而
已志雖葢勤學雖益博竟何補於身心哉是則非聖賢
志學之㫖矣聖賢教人必先格物致知以明其心誠意
正心以修其身修身以及家而國而天下不難矣故君
子之心必兢兢於日用常行之間何者為天理而當存
何者為人欲而當去涵泳乎聖賢之言體察乎聖賢之
行優柔厭飫日就月將毋期其近效毋欲其速成由是
以希賢而希聖抑豈殊途也予年弱冠賦厲志詩曰夙
興夜寐孳孳惟義矢有成人毋安暴棄當是時於聖賢
為學之方頗得其萬一而自謂古人有不難到者不意
多病侵陵與事乖迕而志益荒碌碌於衆人之中倐然
十更寒暑此心一靈或興感於中夜成發憤於窮途日
時既往悼道無成昔者之志回視如夢其悲歎之極葢
無復有意生於世也此無他志不加厲之過也友人傅
秉彛名其子嗣裘讀書之齋曰厲志予一日訪其齋命
嗣裘請益予感其齋名同予詩也因告以自得之由與
自棄之實而勉其不可不造厥極焉秉彛善予言且請
記諸壁云
　　松濤軒記(丙午/)
臨川之屬境曰清溪山谷深邃泉石幽突於焉卜築者
邑人胡伯恭也伯恭逍遙徜徉士田園足以供朝夕子
弟足以服勤勞繞徑多松毋慮百株厥土肥沃而松益
茂時天風驟興則竒聲異吹蕭颯林莽震蕩宇宙恍焉
如黄河沸如碧海騰鏗乎咸韶奏鏘乎笙簧鳴揚揚游
游而莫測焉聼之餘萬慮都消精神頓爽爰葺崇軒暢
兹清致良辰羙夕輒㝠集明好而共其勝契軒中之趣
者未嘗不心醉而忘疲起坐久而不知歸也軒未名或
請於伯恭伯恭狀其似而命之曰松濤屬予之以記之
予觀人心之感因物以宣感而正焉斯其羙矣夫草木
之鳴非不多惟松也不粗不厲不噍不悲是物之善鳴
得聲之清者伯恭樂焉不亦宜乎雖然樂物者不徒耽
其趣必有益於已也故淵明樂菊隠節以厲濓溪蓮藥
君子是勗今伯恭於松濤尚思其清以潔乎心心潔而
百行從可正百行正則人道備矣伯恭勉乎哉予於伯
恭有同郡之好而髙伯恭之所尚也於是乎言
　　世羙堂記
武毅將軍伯崇寓書於予曰先子暨崇皆不幸早孤頼
祖母汪恭承先緒以至於今日奉養有堂願吾子名之
且申其説以教我焉惟太夫人遐齡八旬而嬪居者五
十載峻節凛然如一日柏舟之志亦何以加予小子厠
姻門之末尚仰餘光況子孫哉宜崇有以請也伯氏自
元以來代樹武功詩書兼茂而太夫人繼以孤風逺操
輝映後先奚啻景星慶雲之為祥麒麟鸞鳳之為瑞所
以表著伯門非左氏所謂世濟其美者乎予撮左氏之
詞大書以復之而勉崇以修厥徳敬乃負荷俾君子咸
曰伯氏有子則所以孝太夫人者旨甘之奉云乎哉予
逮事先曽大父耆徳之典刑先尊讀書太學忝侍筆硯
之側太夫人養疾京師與給湯藥之役暮年多故江湖
阻深無以寓其契濶之思逺書珍重何喜如之他日泊
舟江浦拜慶稱觴於世美之堂又當為君賦焉
　　唐山書閣記
昔伏羲肇畫於龍馬之圖而文籍生列聖繼作紀載漸
繁皆所以出治道立民極焉後世風氣日殊諸子百家
雜出而塞聖途害人心者非一此文籍之弊世道之不
幸也任道者毎憂之所以正人心息邪説距詖行放淫
辭者無所不用其極而後列聖之緒賴以不墜然自古
有志者少無志者多知而信者恒寡能不為他岐所惑
而卓然自立於斯道者尤難其人嗚呼世患不讀書讀
書者又患不能以正而入於邪夫惟善學者必本之聖
人之教居敬窮理以修其身真積力久然後知彼一切
世俗之學舉不足為而吾所以參天地贊化育者其道
𢎞矣唐山戴君子顒為閣於堂西子弟藏修其上而咨
讀書之方於予呉與戴世有通家之好而先君嘗事子
顒大父於邑庠諸子姓又皆辱從游其可無辭以對戴
君不予謬遂書以為唐山書閣記云
　　饒氏世系堂記
昔臨川饒迪功叔暘受春秋於朱子門人張主一氏遂
世業焉彭原李中山氏壻於饒得是經以授先子而饒
於吾外氏五峯陳為世契於不肖子為新好是以饒君
景徳命其中子烈長孫嶽之來學也予不敢以常師弟
子例視而烈情誼日洽告予以其尊公將刻所續世系
於石作堂於故址後嶺而奠焉於以致孝敬而合族屬
願先生有以發之予觀梅邊公之序譜也從論旴撫諸
饒同出五代太守亮而旴有亮墓焉知未有亮墓時旴
撫豈皆無饒氏邪又謂從兄楚林嘗之旴南象㟁饒氏
其老人語以塘坑迺其分派錄譜歸而尋燬譜既無徵
老人語未必可據為信且不聞始派之祖為誰事寥濶
亦無足云云也惟曰遡而上可知者十一世而開蹟塘
坑者不可知是為的論又云族盛於建炎中微逮祖伯
仲藏書萬巻譜云伯諱釜年十二中神童科仲諱鐆即
叔賜年七嵗亦中神童科時號大小神童後之人粗知
先緒者梅邊作譜之功也小神童公之曽孫熙壽俱事
草廬呉文正公之門見草廬邵庵序記及伯宗呉公之
誌雪崖所續之譜而熙教韶陽時刻草廬所勉首尾吟
於學之座右以敬勤師命云夫主一炙朱子性命之教
而草廬亦聞朱氏而興者饒氏奕世師承若此孝子慈
孫拜斯堂念厥祖寧不勃然以起邪殆必有以躡呉而
企朱以侈塘坑之故事而感此心之同然於將來者不
愈深乎哉
　　麟經軒記
昔孔子感麟而作春秋故後世目為麟經焉臨川饒迪
功叔暘氏受是經於紫陽夫子高第弟子主一張公遂
世業之迪功之八世孫烈游吾門之三載懼先緒之或
荒也乃偕從子嶽日與吾兒復討論焉予嘉乃志為題
其几硯之處曰麟經之軒先儒之説是經者有曰經世
之大法又曰窮理之要有曰非理明義精殆未可學又
曰必優游涵泳黙識心通然後能造其微嗚呼方䇿徒
存師友非古安得神交心契聖人於千載之上以免於
畫筆擬化工哉雖然豪傑之士固不以古今之異而貳
其心也刋落浮華一味道真俛焉日以孜孜惡知其不
循至於洒然之域邪噫甚矣予之無似而景則桑楡矣
記此雖以勗烈而勵吾子抑以自訟云
　　雙松堂記
彭回者吾姨氏子也其奉親之處有二松並秀簷楹游
從之暇嘗求予大書雙松之堂以壽其親親悦命來請
記松之操稱於宣聖松之趣詠歌於古今賢士大夫固
非庸草木可倫擬矣婭氏彭君敦謹謙信人也嗜朱子
小學書居恒誦繹於斯堂之上焉回以從兄弟子來後
愛教兼篤得代終之道者吾姨氏也恩禮媵侍復有小
星之行焉不其賢乎哉以耽古訓之君子而配允賢焉
無忝彼松矣是足書也彭君字九璋姨氏茶陵儒族王
田推官𤣥孫云
　　西廨彭氏祀田記
彭君九璋修其世譜勒諸石而屋之為族譜之亭相厥
成者賢配陳與𦙍子回也陳又以為亭成而無財則禮
於何資乃贊夫子割田七畝供粢盛籩豆之費回以親
命屬予記葢欲登降是亭者世守勿壞且益敦于禮以
隆孝敬焉嗚呼世以賄徼福異端愚夫愚婦一轍也孰
有若彭君祀田之舉哉記以為勸不亦宜乎
　　孝思堂記
人之生樂莫樂於父母之具存番禺陳生獻章方娠而
嚴親棄世則不幸之大者也賴三遷之教中戊辰乙榜
進士篤漆雕之信復淹吾舘每痛鯉庭之永隔感孟機
之多違聞者動心焉家僮之返予為大書孝思題其白
沙之堂而文以廣其意曰君子之於親跬歩不忘于孝
矧幽明之異侍養之曠哉然全其大必當畧其小慈顔
無恙伯氏綜家正自求多福之時也及是時悉其心以
立乎已俾人知陳氏之有子先君為不亡矣陳生勉乎
哉伯氏朝夕為我申其説於定省之餘亦足少慰倚門
之況云
　　一樂堂記
予讀孟子書至三樂章未嘗不廢書以歎曰嗟乎一樂
之事君子所深願欲而不可必得衆人得之而不知其
樂者多矣世衰道㣲甚至於父子不用其情兄弟相為
讐者一何心哉善夫張子敬夫之言曰三樂中不愧不
怍其本必有不愧不怍之樂而後有以全其二焉番禺
何生潜其知言哉既以一樂名其戲綵之堂復承父兄
命逺求不愧不怍之説於予予方愧怍之惟甚奚暇及
於人邪無已則為申孟氏之旨與凡聖賢開示之方及
踐履之實俾黄巻中自為師友以進也他日歸覲滿門
和氣藹如春風一樂之勝天下孰加焉復為恕予之無
似而細道聖賢之心蹟以為家慶壽未必不剨然撫掌
於斯堂之上云
　　麗澤堂記
番禺謝生胖隨其舅氏何生潜鄉執陳生獻章來游吾
館資二生以輔仁予嘉其氣相得而志相合也為講大
易重兌之象而紬繹夫子體象之辭以掖其進焉兑之
為卦陽實在下隂虚在上為澤之象重兑為二澤附麗
之象二澤附麗互相滋益聖人謂天下互相滋益之大
者惟朋友講習云然則講習云者辭章口耳乎管商老
佛乎是葢非徒無益而反害焉者豈聖人贊易之心哉
乃若美在其中而暢於四支知周萬物而道濟天下斯
其所謂益者與三生中謝年最少予恐其受益二生多
而先施或少焉故以麗澤大書於其筆硯之旁以勗之
而特馳書其家山之堂以慰父兄之思云
　　天恩堂記
予嘗題上饒周村周文氏之世譜先籍荐罹兵燹無所
於徵當宋時莫詳何代有堂名天恩御為記亦復不存
景泰丙子仲冬予入閩迂道上饒訪文郡庠明日同造
周村其族祖茂畿率諸子弟冒雨逺送森然舊家文采
可愛也擁爐夜話僉請大書天恩後以顔其新構之堂
葢不忘乎君親猶元公周子之名溪焉元公之家廬道
雖脩阻而舊號乃著於所寓則故國池臺與夫松楸桑
梓豈不髣髴乎朝夕而少慰戀本之誠哉周文氏距全
盛時雖既寥闊猶幸傳聞故事得以名堂今日則夫先
君典刑謦欬庶幾如在慨慕之餘又以起孝子慈孫之
仰於無窮因微以致著推舊而為新其聞元公之風而
作邪抑秉彛人所共而惻怛慈愛之意異世而同符哉
是心也其天地生物之心乎驗諸日用之間凡非有所
為油然以生者皆是心也充是心以𢎞厥徳焉在周生
固其所而族氏為咸宜惟繼序之益勤則流慶之益逺
將見天恩之堂與周氏相為悠久豈直一時之光榮而
已邪茍徒曰文具而已耳豈請者與記者之心哉
　　雲居山房記
左蜀安岳之南有山曰雲居山之麓孫處士良迪居之
居富良疇而家素裕處士㓜孤事母孝克勤先業屋益
潤焉讀書尚義濟貧者婚周窶者葬新大成之殿繕人
里之橋能人所難亦處富之常道也彼嗜利之輩溺而
不止者喪厥心焉耳處士之孫茂㓜承祖訓賜戊辰進
士今為春官郎中於吾妹壻為同寮且共西江之派以
其故遇我特密春官子橘久予寓館共兒輩學資性可
冀繩武處士之積益足徵焉嗚呼世率有虚譽誣其祖
者與不明不仁均乎不孝然則雲居山房之書可傳信
耳矣山水之佳勝予既未始游固不得而書山房之
細行亦在所畧云
　　浣齋記
南陽李先生退食之所名曰浣齋自為記以浣心之説
為答客之辭而下問浣之之方於予非借聽於聾乎無
已願有復焉竊嘗以謂身垢易除心垢難浣夫心虛靈
之府神明之舍妙古今而貫穹壤主宰一身而根柢萬
事本自瑩徹昭融何垢之有然氣稟拘而耳目口鼻四
肢百骸之欲為垢無窮不假浣之之功則神妙不測之
體幾何而不化於物哉予幼承父師之訓嘗讀先儒釋
日新之旨每恨洗滌工夫未聞焉又讀夫子贊易洗心
之章聖人妙用未易窺測也於是退而求諸日用之間
從事乎主一無適及整齊嚴肅之規與夫利斧之喩而
日孜孜焉廉隅辨而器宇寧然後知敬義夾持實洗心
之要法等而上之聖人能事可馴而入顧庸資滅裂弱
志逡巡卒歸於廢弛自棄前功良可惜哉先生則不然
才識學行既超等夷而遭逢聖明相吾君以永清四海
者固平生抱負亦大丈夫分内事耳以予之箴為先生
之禱且以就正云
　　尚友軒記
春官主客諸公名其退食之所曰尚友之軒屬予記之
予假館是軒久資麗澤之益多可無言哉嘗聞覔名珠
必巨海求良玉必名山君子欲成其徳必先民是程也
振衣千仞岡濯足萬里流卒之孤風逺操有以續前芳
而激來世者非所志之大而能然邪是以人之生不患
氣質之不美而患立志之不高予也資既庸劣聞過甚
晚年十八九時觀明道獵心而知迷途之當改讀孟氏
卒章而知逸駕之難追每味聖賢言行於千百載之下
而慨慕其精神風采於千百載之上恨不生於其時立
於其門一蹴而造其域焉然志雖鋭未悟其方功雖勤
未領其要中遭疾疹而定力不固事與願違矣回視夙
心恍然一夢或食而廢或寢而興長吁永嘆不如無生
迨夫血氣益衰精神益減時一動懐未始不痛心而疾
首也此予平生尚友之志止於如是而已嗚呼人無再
少時無再來五穀不熟不如稊稗凡我同志亦有感於
斯與羣彦不予謬俾書軒之壁云軒之主人郎中孫茂
員外郎秦顒倪讓主事孫曰讓張永也
　　桑溪記
桑溪周君子瓛學邑庠時予嘗主於其齋又嘗一造桑
溪而承親戚之歡葢周乃黄倩而黄則呉出也後四十
載恭攜兒子重上君子之堂拜先子手蹟有云恨未一
㑹又云惟力學以膺逺大末云甥女孺人粧次仁人君
子於親親之誼固如是矣於時冬景融和盎然春候周
君夫婦年皆七十而康寧子孫滿前細論疇昔琴一曲
酒數行暢詠而别他日黄氏子良致二老慇懃謂不鄙
桑溪而辱游焉願為記之嗟乎雪山増重草木可敬豈
欺我哉顧予何人而足語此表桑溪者不在於周乎記
以俟之
　　節壽堂記
界分截然之謂節文從竹可徵也人倫物理莫不有自
然之節順之為貴凌則瀆矣世有節士節婦之穪非以
其克順乎固有之天邪吾宗有字子堅者讀書俊拔人
也配周氏同邑某人女年三十有三而嫠抱遺孤昂秉
節不違天順甲申年九十而康寧昂請大書為壽予以
節壽名其奉養之堂鄉鄰觀者咸加歎賞為呉氏慶明
年復屬族弟某請記洪範壽居五福之首是壽誠足貴
也然躋其域者雖有康寧而壽者難節而壽者尤難記
以慰孝子慈孫之心不亦宜乎
　　墨池記
傅君秉彛臨川驛溪人也永樂中予訪君驛溪過於知
我館穀歡甚間滌硯於池君躍然笑曰他日應謂呉先
生嘗洗墨於斯也由是盛知驛溪之有墨池焉君逝矣
嗣子裘欲立石池上求文鍥記之古之君子使高山仰
止之心不能自己於數千百世之下者豈偶然之故哉
或性命道徳之純或文章政事之懿或節義之踔絶或
遺愛之滂洋或功髙宇宙而不居或名揚竹帛而不有
殘膏賸馥之沾溉流風餘韻之漸被冝乎入人之深而
動人之切是以懐其人必有以重其蹟覽其蹟必有以
得其心而歆嗟慨慕之無涯矣甘棠勿翦拜草木皆可
敬豈欺我哉予也立志弗堅為學無勇徒竊虛名以誑
於世傅君不以靡薄玷斯也而反取其蹟豈溺愛者不
明乎然强顔受簡而不辭者所以表孝思之無窮而著
金蘭之髙致抑使覽者知予之不佞直以過情之聞誤
友朋之辱庶幾反躬無蹈覆車之轍云
　　恥齋記
予嘗慨古今人品之不同每若薫蕕之異氣冰炭之殊
性隂陽晝夜之相反豈其才之故哉抑氣習然耶抑由
其心之有通塞故臧否以之而判耶一有賢知非其生
質之良必其務學之懿如江右僉憲吕侯是也侯之言
曰厯官二十餘載事事不逮於人取孟氏之㫖以恥名
夫退食之齋日以自勵而下詢於芻蕘夫恥者吾所固
有羞惡之心惟其梏之反覆而失是心也漫不覺知訑
訑自廣人莫已若人欲肆而天理微矣惟侯之心其不
自滿假檢身若不及之誠乎上而追友千古進善其有
窮哉心一也勝於物則靈掩於物則昏人一也有恥則
可教無恥大不幸企仰髙風恍然自失恨不痛䇿駑足
遥攀逸駕顧兹歳晩徒傷噬臍古不云乎失之東隅収
之桑榆尚冀抖擻餘魂迅改迷途以從事恥齋之後塵
云
　　蘭軒記
羣草木非無香而蘭之香獨妙天下者非以其細而婉
乎是曰幽香不類君子𤣥徳哉穪尚古今冝矣永嘉吕
公本譲種蘭以朂諸子善於為喻也夫子謂誰今廵按
江西監察御史君洪也僕竊伏山林側聆餘韻喜而不
寐近臨敝邦遣使辱書益歆風采可謂能子矣且以居
竹㴠養大楷相命尤見用心之逺居竹先子故號㴠養
今日良䂓念嚴訓之在目冝體蘭之加勉蘭之為卉禀
二氣之清根既殊科香固絶倫吾人於學可不務厥本
哉㴠養者立本之方也日新又新則積中者日盛發外
者日著豈直播譽一時㑹應流芳百世増蘭故事為他
日美談大丈夫當如是矣僕也舊學愈荒晩節彌怠悚
望騫騰撫巻悵然
　　坦齋記(代淮/府作)
水本平浪鼓於風道本平詖生於欲風恬浪静而水得
安流欲消詖去道得平鋪一補過之或吝則危機之是
履矣善夫康節堯夫之言曰面前自有好田地天下豈
無平路岐是以聖人之心如止水無適而非坦道焉君
子之學舎聖何歸欲師於聖其廓然而大公物來而順
應乎居敬窮理明諸體養氣集義利諸用而曰聖不可
學吾不信也慈谿馮某伴讀於予有志焉故以坦名齋
致仕而歸也告予言以為桑榆之警且以為記云
　　省庵記
無極之妙充盈宇宙而該貫吾心何可湏臾離哉然事
幾萬態大和難保不有精鑒以為權度難乎免於流俗
架空之患矣甚則差之毫釐謬將千里安求其人心不
死而天理常存也耶商書之省躬魯論之三省良有以
哉竊謂動容周旋無不中理者聖隨事致省不敢違理
者賢瞢不知省日趨小人之域如走者聖賢之罪人也
不曰賢希聖士希賢乎大哉金侯希賢之志哉宜乎其
民之多譽也俯省微軀資既庸志彌惰駸駸衰暮枉此
生於醉夢企仰華菴徒増浩歎何顔受簡侯名銑字宇
潤淮隂人今守上饒云
　　思善堂記
父子之道天性也其有不愛乎反是者喪其天耳是以
孝子之於親視於無形聴於無聲況其顯者哉(原闕/)其
逝也嗣子永既屬題其墓文之葢兼請贊其所寫之真
皆未暇也復馳書千里俾記夫思善之堂仁哉其用心
歟昔程叔子之於伯子也干誌於持國干書於叔曼讀
孫韓二簡令人三歎而不已張氏子汲汲乎惟親善之
不傳是懼豈異世而同符抑秉彞人所共耶嗚呼流俗
滔滔知徳者鮮非徒忘先且辱親焉立身行道揚名後
世幾何人哉張君早以髙科著聲郎署其為郡也澤加
於民令聞旁達可謂嫓美前休矣然太山髙矣太山頂
上不屬太山則君子之志固不可滿而事業豈有窮哉
夫惟知周萬物然後道濟天下故君子貴乎仕而優則
學公退必讀書也明公持英妙之姿當強仕之秋萬里
鵬程髙舉在我黄巻新功數飛示焉
　　蘭軒記
蘭之産恒在幽逺而花葉淨素類君子闇然自修天香
暗襲清人肺腑類君子徳之及人心醉而誠服是以古
今尚焉淮王殿下軒以蘭名厥㫖微哉教帖逺臨髙辭
典雅傑筆清嚴使者之誦曰乾乾朝夕羣經是耽其徳
與日俱新學與年俱積可不叩而知得於蘭也不亦深
乎周惇頥曰道充為貴身安為富賢王之謂矣蘭哉蘭
哉二而一者也
　　中和齋記
天順甲申四月庚戌淮王殿下遣使沐書幣命大書蘭
軒梅月雪窠中和諸扁蘭軒既僣記之矣十有一月庚
申復辱書幣不罪其粗鄙猶俾記夫中和之齋夫梅月
之清味雪窠之雅操與夫蘭軒之徳馨心融神㑹而收
功於中和之極致穹壌之間何樂如之鋪張盛美宜有
其人芻蕘之言何足形容萬一哉無任感㤙激切屏營
俟罪之至
　
　
　
　
　
　
　
　康齋集巻十
欽定四庫全書
　康齋集巻十一
　　　　　　　　　　　　明　吴與弼　撰
　日録
夢孔子文王二聖人在南京崇禮街舊居官舍之東廂
　二聖人在中間與弼在西間見孔聖容貎為詳欲問
　二聖人生知安行之心如何又彷彿將文王書一册
　在案披翫似文王世系(乙/巳)
夢侍晦庵先生側先生顔色藹然而禮甚恭肅焉起敬
　起仰也
夜枕思宋太宗燭影事深為太宗惜之人須有行一不
　義殺一不辜而得天下不為之心方做得堯舜事業
　不然鮮有不為外物所移者學者湏當隨事痛懲此
　心剗割盡利欲根苖純乎天理方可語王道果如此
　心中幾多脱洒伶俐可謂出世竒男子矣
與隣人處一事㴠容不熟既已容訖彼猶未悟不免説
　破此間氣為患尋自悔之因思為君子當常受虧於
　人方做得葢受虧即有容也
食後坐東忩四體舒泰神氣清朗讀書愈有進益數日
　趣同此必又透一關矣
聖賢所言無非存天理去人欲聖賢所行亦然學聖賢
　者舎是何以哉
文公先生與學者論躬行云若易時天下無數聖賢了
　噫實用其力者方知其難可勝歎哉
日夜痛自㸃檢且不暇豈有工夫㸃檢他人耶責人密
　自治踈矣可不戒哉明徳新民雖無二致然已徳未
　明遽欲新民不惟失本末先後之序豈能有新民之
　效乎徒爾勞攘成私意也
貧困中事務紛至兼以病瘡不免時有憤躁徐整衣冠
　讀書便覺意思通暢古人云不遇盤根錯節無以别
　利器又云若要熟也須從這裏過然誠難能難能只
　得小心寜耐做將去朱子云終不成處不去便放下
　㫖哉言也
文公先生謂延平先生終日無疾言遽色與弼常歎何
　脩而至此又自分雖終身不能學也文公先生又云
　李先生初間也是豪邁底人後來也是琢磨之功觀
　此則李先生豈是生來便如此葢學力所致也然下
　愚末學苦不能克去血氣之剛平居則慕心平氣和
　與物皆春少不如意躁急之態形焉因思延平先生
　所與處者豈皆聖賢而能無疾言遽色者豈非成湯
　與人不求備檢身若不及之功效歟而今而後吾知
　聖賢之必可學而學之必可至人性之本善而氣質
　之可化也的然矣下學之功此去何如哉
夜病卧思家務不免有所計慮心緒便亂氣即不清徐
　思可以力致者徳而已此外非所知也吾何求哉求
　厚吾徳耳心於是乎定氣於是乎清明日書以自勉
南軒讀孟子甚樂湛然虚明平旦之氣畧無所撓緑隂
　清晝薫風徐來而山林閴寂天地自闊日月自長邵
　子所謂心静方能知白日眼明始可識青天於斯可
　驗
與弼氣質偏於剛忿永樂庚寅年二十從洗馬楊先生
　學方始覺之春季歸自先生官舎紆道訪故人李原
　道於秦淮客舘相與擕手淮畔共談日新與弼深以
　剛忿為言始欲下克之之功原道尋以告吾父母二
　親為之大喜原道吉安廬陵人吾母姨夫中允公從
　子也厥後克之之功雖時有之其如鹵莽滅裂何十
　五六年之間猖狂自恣良心一發憤恨無所容身去
　冬今春用功甚力而日用之間覺得愈加辛苦疑下
　愚終不可以希聖賢之萬一而小人之歸無由可免
　矣五六月來覺氣象漸好於是益加苦功逐日有進
　心氣稍稍和平雖時當逆境不免少動於中尋即排
　遣而終無大害也二十日又一逆事排遣不下心愈
　不悦葢平日但制而不行未有㧞去病根之意反復
　觀之而後知吾近日之病在於欲得心氣和平而惡
　夫外物之逆以害吾中此非也心本太虚七情不可
　有所千物之相接甘辛醎苦萬有不齊而吾惡其逆我
　者可乎但當於萬有不齊之中詳審其理以應之則
　善矣於是中心洒然此殆克已復禮之一端乎蓋制
　而不行者硬苦以理處之則順暢因思心氣和平非
　絶無於往日但未如此八九日之無間㫁又徃日家
　和平多無事之時今乃能於逆境擺脱懼學之不繼
　也故特書於册冀日新又新讀書窮理從事於敬恕
　之間漸進於克已復禮之地此吾志也效之遲速非
　所敢知洪熈元年乙巳七月二十一日與弼識於南
　軒
南軒柱帖云幽静無非安分處清閒便是讀書時
知止自當除妄想安貧須是禁奢心
淡如秋水貧中味和似春風静後功
壁間大書云力除閒氣固守清貧
病體衰憊家務相纒不得専心致志於聖經賢傳中心
　益以鄙詐而無以致其知外貎益以暴慢而何以力
　於行乎嵗月如流豈勝痛悼如何如何七月二十六
　日近暮書於南軒
數日家務相因憂親不置書程間㫁胸次鄙吝甚可愧
　恥竊思聖賢吉㓙禍福一聼於天必不少動於中吾
　之所以不能如聖賢而未免動揺於區區利害之間
　者察理不精躬行不熟故也吾之所為者惠廸而已
　吉㓙禍福吾安得與於其間哉大凡處順不可喜喜
　心之生驕侈之所由起也處逆不可厭厭心之生怨
　尤之所由起也一喜一厭皆為動其中也其中不可
　動也聖賢之心如止水或順或逆處以理耳豈以自
　外至者為憂樂哉嗟乎吾安得而臻兹也勉旃勉旃
　毋忽七月初二日書於南軒
處家少寛裕氣象
屢有逆境皆順而處
理家務後讀書南軒甚樂於此可識本心
枕上思在京時晝夜讀書不間而精神無恙後十餘年
　疾病相因少能如昔精進不勝痛悼然無如之何兼
　貧乏無藥調護只得放寛懐抱毋使剛氣得撓愛養
　精神以圖少長噫世之年壯氣盛者豈少不過悠悠
　度日誠可惜哉
晝寢起四體甚暢中心洒然安貧樂道何所求哉
當念嵗月晩而學無成可懼也然既往亦不得而追矣
　繼今隨精力所到而進毋怠其志而已視古人自少
　至老始終一致者不勝其慨愧矣
一事少含容蓋一事差則當痛加克已復禮之功務使
　此心湛然虚明則應事可以無失静時㴠養動時省
　察不可須臾忘也茍本心為事物所撓無澄清之功
　則心愈亂氣愈濁梏之反覆失愈逺矣
觀分門近思録聞所未聞熟所未熟甚有益於身心性
　情足感朋友之有是書以相益也
觀近思録覺得精神收歛身心檢束有歉然不敢少忘
　之意有悚然奮㧞向前之意
二月二十八日晴色甚佳寫詩外南軒嵐光日色曨映
　花木而和禽上下情甚暢也值此暮春想昔舞雩千
　載之樂此心同符(丙午/)
夜讀論語深感子思之説於目下用功最切亟當服膺
夜觀童子照魚静聴流水自悟川上之歎及朱子安行
　體用之㫖
夜立庭間静思踐履篤實純粹君子不可得也誠難能
　也心所深慕而無由臻斯境可勝歎哉
觀農因瘡藉芳閒卧塍間静極如無人世今日雖未看
　書然静中思繹事理每有所得
峽口看水途中甚適人茍得本心隨處皆樂窮達一致
　此心外馳則膠擾不暇何能樂也
晁公武謂康節先生隠居博學尤精於易世謂其能窮
　作易之本原前知來物其始學之時睡不施枕者三
　十年嗟乎先哲苦心如此吾軰將何如哉
觀花木與自家意思一般
看田至青石橋逰觀甚適歸焚香讀書外南軒風日和
　煦攬景樂甚讀書理亦明著心神清爽
一日以事暴怒即止數日事不順未免胸次時生磊嵬
　然此氣稟之偏學問之疵頓無亦難只得漸次消磨
　之終日無疾言遽色豈朝夕之力耶勉之毋怠
枕上思近來心中閒思甚少此亦一進也
寢起讀書栁隂及東忩皆有妙趣晚二次事逆雖動於
　中隨即消釋怒意未形逐漸如此揩磨則善矣
親農歸以眼痛廢書閒閲舊稿十六七年之間嵗月如
　流而學行難進俯仰今昔為之悵然又感吾親日老
　益自悽愴不勝
大抵學者踐履工夫從至難至危處試驗過方始無往
　不利若舎至難至危其他踐履不足道也
蒔蔬園中雖暫廢書亦貧賤所當然往親農途中讀孟
　子與野花相值幽草自生而水聲琅然延佇乆之意
　思蕭洒
小童失鴨畧暴怒較之去年失鴨减多矣未能不動心
　者學未力耳
觀草廬文集序諸族多尚功名富貴恐吾晦庵先生不
　如是也惜未覩先生全集
外南軒讀孟子一巻容貌肅然午後眼痛四體俱倦就
　寝心無所用思歸郷十五年厯艱實多不堪回首
坐外南軒滌硯書課緑隂清晝佳境可人心虛氣爽疑
　此似躡賢境惜讀書不博耳
枕上黙誦中庸至大徳必受命惕然而思舜有大徳既
　受命矣夫子之徳雖未受命却為萬世帝王師是亦
　同矣嗟乎知有徳者之應則宜知無徳者之應矣何
　脩而可厚吾徳哉
夜徐行田間黙誦中庸字字句句從容詠歎體於心驗
　於事所得頗多
上不怨天下不尤人君子居易以俟命小人行險以僥
　倖燈下讀中庸書此不肖恒服有效之藥也
與一鄰人談及不肖稍能負重私心稍悦
每日勞苦力農自是本分事何愠之有素貧賤行乎貧
　賤
小女瘡疾相纒不得専心讀書一時躁急不勝雖知素
　患難行乎患難然嵗月不待人學問之功不進不得
　不憂也其實亦因早年蹉跎過了好時節以致今日
　理㑹不徹三十年前好用工何可得耶
緩歩途間省察四端身心自然約束此又静時敬也
知弗致已弗克何以學為(丁未/)
因暴怒徐思之以責人無恕故也欲責須思吾吾能此
　事否茍能之又思曰吾學聖賢方能此安可遽責彼
　未嘗用功與用功未深者乎况責人此理吾未必皆
　能乎此也以此度之平生責人謬妄多矣戒之戒之
　信哉躬自厚而薄責於人則逺怨以責人之心責已
　則盡道也
因事知貧難處思之不得付之無奈孔子曰志士不忘
　在溝壑未易能也又曰貧而樂未易及也然古人恐
　未必如吾軰之貧夜讀子思子素位不願乎外及㳺
　吕之言微有得㳺氏居易未必不得窮通皆好行險
　未必常得窮通皆醜非實經厯不知此味誠吾百世
　之師也又曰要當篤信之而已從今安敢不篤信之
　也
觀文章正宗感學徳無進四十向逼終於小人之歸豈
　勝悲痛
以事難處夜與九韶論到極處須是力消閒氣純乎道
　徳可也倘常情一動則去道逺矣
枕上熟思出處進退惟學聖賢為無弊若夫窮通得䘮
　付之天命可也然此心必半毫無愧自處必盡其分
　方可歸之於天欲大書何者為聖賢何者為小人以
　自警
自今須純然粹然卑以自牧和順道徳方可庶幾嗟乎
　人生茍得至此雖寒饑死刑戮死何害為大丈夫哉
　茍不能然雖極富貴極夀考不免為小人可不思以
　自處乎
與學者授論語讀至年四十而見惡焉其終也已不覺
　惕然與弼年近四十矣見惡者何限安得不深自警
　省少見惡焉斯可耳
燈下外南軒觀年二十時所作論三篇不勝悲歎何者
　昔時志向的然以古聖賢為可學可至今逡廵茍且
　二十年多病侵陵血氣漸衰非惟不能至聖賢欲求
　一寡過人且不可得奈何奈何安得好學茂年痛傾
　此意
學徳無成而年光空老平生之志不得遂矣感恨何窮
　無容此身傷哉
凡事誠有所不堪君子處之無所不可以此知君子之
　難能也
胡生談及人生立世難作好人僕深味之嗟夫見人之
　善惡無不反諸已可也(戊申/)
讀易倦觀晦菴先生年譜慨先哲之精勤愧駑軰之㓕
　裂惘然自失奈之何哉據今地位努力向前
途間與九韶談及立身處世向時自分不敢希及中庸
　數日熟思須是以中庸自任方可無忝此生只是難
　能然不可畏難而茍安直下承當可也
讀罷思債負難還生理蹇澁未免起計較之心徐覺計
　較之心起則為學之志不能専一矣平生經營今日
　不過如此况血氣日衰一日若再茍且因循則學何
　可向上此生將何堪於是大書随分讀書於壁以自
　警窮通得䘮生死憂樂一聼於天此心須澹然一毫
　無動於中可也
倦寢夢寐中時時驚恐為過時不能學也
與九韶痛言為學不可不勇而此公自無奮發激昻拔
　俗出羣之志予歸深為之太息徐思方自悼不暇安
　有工夫於他人耶嗚呼日進無疆屬之已乎屬之人
　乎勉之又勉勿為外物所困
近晚往鄰倉借榖因思舊債未還新債又重此生將何
　如也徐又思之須素位而行不必計較富貴不淫貧
　賤樂男兒到此是毫雄然此心極難不敢不勉貧賤
　能樂則富貴不淫矣貧賤富貴樂與不淫宜常加警
　策古今幾人臻斯境也
早枕思處世不活須以天地之量為量聖人之徳為徳
　方得恰好嗟乎安得同志共勉此事
處大事不能盡善意甚怏怏兼以寒疾時作風足攻人
　讀書工夫間㫁昏昏竟日痛感何由得入聖賢境界
　也
早枕思當以天地聖人為之凖則因悟子思作中庸論
　其極致亦舉天地之道以聖人配之葢如此也嗟夫
　未至於天道未至於聖人不可謂之成人此古昔英
　豪所以孜孜翼翼以終身也
食後處事暴彼雖十分不是然我應之自當從容徐思
　雖切責之彼固當得然不是相業
人生但能不負神明則窮通死生皆不足惜矣欲求如
　是其惟慎獨乎董子云人之所為其美惡之極乃與
　天地流通往来相應噫天人相與之際可畏哉
人須整理心下使教瑩浄常惺惺地方好此敬以直内
　工夫也嗟夫不敬則不直不直便昏昏倒了萬事從
　此隳可不懼哉
與友人夜别徐家山歸思一日數事頗當
凡事須㫁以義計較利害便非
貧病相因讀書不前何以為力行之資
人須於貧賤患難上立得脚住克治粗暴使心性純然
　上不怨天下不尤人物我兩忘惟知有理而已
觀晉史成帝見王導必拜及幸其宅拜其妻反覆詳其
　始末為之掩巻太息丈夫際遇如此而功烈不過若
　是其付託之重不減伊周而致主澤民視伊周何如
　哉雖其志安於小成亦學力有所不逮耳信知人生
　須自㓜力學期於踐形必臻其極然後為無愧也孔
　子曰居則曰不吾知也如或知爾則何以哉又曰用
　之則行嗚呼安得反西飛之日而痛加學歟
今日覺得貧困上稍有益㸔來人不於貧困上着力終
　不濟事終是脆懦
教人湏是循循善誘
玩中庸深悟心學之要而歎此心之不易存也
克已逡廵無所成就四十而見惡焉其終也已
熟思平生厯試不堪囘首間閱舊藁深恨學不向前身
　心荒怠可憂可愧今日所當為者夙興盥櫛家廟禮
　畢正襟端坐讀聖賢書収歛此心不為外物所汨夜
　倦而寢此外非所當計窮通夀夭自有命焉宜篤信
　之
數日守屯困工夫稍有次第須使此心泰然超乎貧富
　之外方好
觀史時見古人卓卓之行不勝感激益思自奮
當學之難進乃見希賢之不易也
心是活物㴠養不熟不免揺動只常常安頓在書上庻
　不為外物所勝
㸔乙巳年日新簿惕然於心繼讀論語觀聖賢教人丁
　寜之意益思自奮須用刻苦
以事暴怒即悔之須持其志毋暴其氣
應事後即須㸔書不使此心頃刻走作
數日養得精神差好須節節接續去莫令間㫁
上無師下無友自己工夫又怠此生將何堪耶
細觀近思録乃知聖賢教人之法備在方策而自己學
　力未至以致齷齪無量安得良朋共執此文細細講
　明以為持已處事之資也
斬截日新
精白一心對越神明
經旬學徳廢怠夢寐中亦屢悵歎為小女授論語感聖
　人之微言悚然思奮安得良朋輔我此志
途逢故人兩鬢已斑不覺愴然問其年方四十頃之此
　公熟視予髸亦已斑矣益為悽惻乆之方别既而思
　平生碌碌只此衰謝少壯不努力老大徒悲傷豈不
　信哉夜歸書此於東忩噫書又終可得而讀耶君子
　果不可得而成耶
新居栽竹夜歸吾妻語予曰昨夜夢一老人攜二從者
　相過止於門令一從者入問與弼在家否答云不在
　家從者曰孔夫子到此相訪教進學也與弼聞之為
　之惕然而懼躍然而喜感天地而起敬者再三脊背
　為之寒慄自此以往敢不放平心氣専志於學徳乎
　敢吝駑駘之力乎
往新居授書甚喜學有新益
聞友人所為顛倒益自警省實下工夫
㸔禮記倦寢思平生經厯之艱益歎古人之不易學
㸔語畧惕然憂念學徳不進何以立世(己酉/)
茍一毫不盡其道即是自絶於天
坐門外圖書滿案子弟環侍乘緑隂納清風羣物生意
　滿前而好山相賓主覽兹勝趣胸次悠然
早枕細思學徳無進嵗月忽晩囘首平生恍然一夢可
　勝悼哉繼今分隂須用痛惜毋蹈前非也
㸔近思録甚有所得鄙吝之懷為之豁然
夜大雨屋漏無乾處吾意泰然(庚戌/)
夜黙坐思學不能進朋友义無向前者此道日孤意思
　忽忽無聊者乆之
㴠養本源工夫日用間大得力
青石橋刈稻往囘村外與物皆春
晚榖不收夜枕思家用窘甚不得専意於書展轉反側
　良乆因念困窮拂鬱能堅人之志而熟人之仁敢不
　自勉
夜觀晦庵文集累夜乏油貧婦燒薪為光誦讀甚好為
　諸生授孟子卒章不勝感激臨寢猶諷詠明道先生
　行狀乆之頑鈍之資為之惕然
途中㸔言行録歸及隔溪藉草臨流觀書甚樂杳然塵
　外之趣
中堂讀倦逰後園歸絲桐三㺯心地悠然日明風静天
　壌之間不知復有何樂
早枕痛悔剛惡偶得二句豈伊人之難化信吾徳之不
　競
所得為者不敢不盡分若夫利鈍成敗非我所計也此
　心須常教洒然
時時痛加持志之功務消氣質之偏
㳺園萬物生意最好觀
安貧樂道斯為君子
遇逆境暴怒再三以理遣葢平日自己無徳難於専一
　責人況化人亦當以漸又一時過差人所不免嗚呼
　難矣哉中庸之道也
近來愈覺為人之難學不向前而嵗月不待人奈何奈
　何
枕上思晦庵文集及中庸皆反諸身心性情頗有意味
　昨日欲書戒語云温厚和平之氣有以勝夫暴戾逼
　窄之心則吾學庻幾少有進耳今日續之云欲進乎
　此舎持敬窮理之功則吾不知其方矣葢日來甚覺
　此二節工夫之切而於文集中玩此話頭益有意味
　也
夜思承父師付託之重士友期望之深竦然増懼思有
　以自㧞於人欲而未知其方也
日來處困稍覺有力六月初一日早枕念嵗月如流事
　業不立豈勝慨歎
七月五日日臨鍾帖明忩浄几意思甚佳平生但親筆
　硯及聖賢圖籍則不知貧賤患難之在身也
人之遇患難須平心易氣以處之厭心一生必至於怨
　天尤人此乃見學力不可不勉
貧困中事事纒人雖則如此然不可不勉一邉處困一
　邉進學
七月十二夜枕上思家計窘甚不堪其處反覆思之不
　得其方日晏未處乆方得之蓋亦别無巧法只隨分
　節用安貧而已誓雖寒餓死不敢易初心也於是欣
　然而起又悟若要熟也須從這裏過
中夜思日月逝矣事業無進輾轉不寐以達於旦
凡百皆當責已
夜誦明道先生行狀不勝感激㑹心處不知手之舞足
　之蹈也
日來正心工夫稍有意思
昨晚以貧病交攻不得専一於書未免心中不寜熟思
　之須於此處做工夫教心中泰然一味隨分進學方
　是不然則有打不過處矣君子無入而不自得然是
　難事於此可以見聖愚之分可不勉哉凡怨天尤人
　皆是此關不透耳
夜説朱子感興詩因告戒諸生語意抑揚彼此皆極感
　激
先哲云身心須有安頓處葢身心無安頓處則日間擾
　擾於利害之中而已此亦非言可盡黙而識之可也
暮春逰園心廣體胖豈虛語哉(壬子/)
窮厄已極不可支撑兼病益困然亦安分不敢起怨尤
　之念而所以益進吾之學益堅吾之志者不敢不勉
　也
卧㸔康節詩遂熟睡方醒意思佳甚不啻封侯賜金也
　雖極貧窶此命也不害其樂
於近思録中所得比向日大有逕庭中心洒然如沉疴
　去體
觀百卉生意可愛
晴忩親筆硯心下清涼之甚忘却一身如是之窘也康
　節云雖貧無害日髙眠
窮通夀夭一聴於天行吾義而已
月下詠詩獨歩緑隂時倚修竹好風徐來人境寂然心
　甚平淡無康節所謂攻心之事
倦後暫寢起書先哲格言明窓浄几清風徐來不知天
　壤之間復有何樂此身何幸至此也
昨日於文集中又得處困之方夜枕細思不從這裏過
　真也做人不得増益其所不能豈虛語哉
日來甚悟中字之好只是工夫難也然不可不勉康節
　詩云㧞山蓋世穪才力到此分毫強得乎
正月初一日夜來心氣和平繼今學徳宜加勉也(癸丑/)
有困極詩云困固平生甘不意如此極前程一聼天多
　憂諒何益义云本心所主渾由已外物之來一聼天
早觀花草生意甚佳食後意思稍不快以窘極故也尋
　開解之所得為者厚吾徳耳窮通非我所能也
山中獨行甚樂萬物生意盎然時陟岡頂四望不勝之
　喜欲賦山椒一覽詩
處困之時所得為者言忠信行篤敬而已
早觀生意可樂殘月尚在露華滿眼箇中妙趣非言語
　所能形容東齋柱帖云窻前花草宜人意几上詩書
　悦道心
寄身於從容無競之境逰心於恬澹不撓之鄕日以聖
　賢嘉言善行沃潤之則庻幾其有進乎
不怨天不尤人下學而上達非聖人其孰知此味也哉
人之病痛不知則已知而克治不勇使其勢日甚可乎
　哉志之不立古人之深戒也
勿忘勿助近日稍知此味天假以年尚宜少進窮通得
　喪可付度外也
患難中好做工夫所謂生於憂患死於安樂也然學力
　淺者鮮不為所困耳嗟乎梁棟之具非禁風耐氷雪
　安能勝其重哉
男兒須挺然生世間
三月二十日食後授書宿雨初霽生意充滿甚可樂也
　㸔春秋近午霽景可人日甚舒長天地闊逺但病體
　全乏精神不免寒饑亦隨分耳眼前隨分好光隂誰
　道人生多不足
夜枕深念不得益精神以進乎學也
夜坐思一身一家茍得平安深以為幸雖貧窶太甚亦
　得隨分耳夫子曰不知命無以為君子也
東齋對月花竹參差清景可愛聼諸生誦聲甚樂時逰
　於外緑隂清夜真趣悠然
昨夜思舊時嵗月事蹟為之慨然今日時復在懷嗟乎
　徳業不立而時駸駸晩矣
先儒云道理平鋪在信乎斯言也急不得慢不得平鋪
　之云豈不是如此近來時時見得如此是以此心較
　之往年亦稍稍向定但眼痛廢書一年餘為可歎耳
　(甲寅/)
處大事者須深沈詳審
早枕思平生踐履愧於聖賢者多矣至今不能自持欲
　大書不敢尤人四字以自勵也
眼痛不敢㸔書暫誦詩經甚覺意味深長但不敢乆讀
　為之悵歎者久之(乙夘/)
暫閱舊藁二十八年前事恍如一夢豈勝感慨
讀韓子與李翺書大有感於吾心
㸔韓文倦睡夢中恍思少年日月不勝感愴而醒聰明
　不及於前時道徳日負扵初心信哉
五月初一日㸔韓文晴色滿簾清風透户花草盈欄幽
　景可愛
時出門外卧緑隂納涼甚樂
七月二十一日對野講誦近晚曵杖逍遥野外甚適
㸔晦庵文集大有感激
十二月二十九日祀先一日多憂學者既少而有志者
　尤少大為世道慮也
朱子云從容深宴養㫖哉言也(丙辰/)
㸔言行録龜山論東坡云君子之所養要令暴慢邪僻
　之氣不設於身體大有所省然志不能帥氣工夫間
　㫁甚矣聖賢之難能也
累日㸔遺書甚好因思二程先生之言真得聖人之傳
　也何也以其說道理不髙不低不急不緩温乎其夫
　子之言也讀之自然令人心平氣和萬慮俱消
倦睡覺來坐東齋㸔朱子文集天晴日永竹樹扶疎清
　景可人意思甚樂也
觀晦庵先生語録慨然慮斯道不自知其年之邁氣之
　衰而病之多也
㴠飬此心不為事物所勝甚切日用工夫
中夜夢中痛恨平生不曽進學即今空老痛哭而寤
出遊陂畔遂於澗底坐乆向日甚適省察身心幸有少
　進
村外閒行遺書在手徐歩自後坊坑過大同源觀山玩
　水而歸於峽裏憇久枕石藉草而卧暖日烘衣鳴泉
　清耳有浴沂佳致
夜枕省已稍有益欲大書多言害道吉人之辭寡躁人
　之辭多思無邪康節四妄吟於東西齋
枕上思平生學徳不進輾轉不安鷄鳴方寐
看朱子六十後長進不多之語恍然自失嗚呼日月逝
　矣不可得而追矣
觀伊洛闗閩言行録惕然大感于懐益思奮勵以往不
　知其氣之衰病之憊也
十一月單衾徹夜寒甚腹痛以夏布悵加覆畧無厭貧
　之意
閒遊門外而歸程子云和樂只是心中無事誠哉是言
　也
近來身心稍静又似進一歩
暫閲舊藁偶得胡文定公葢有名葢天下致位廟堂得
　行所學一叚不勝感慨
枕上細思從今須進歩不敢自絶于天窮通得喪聴乎
　天命雖餓死溝壑不可喪此徳矣
近日多四五更夢醒痛省身心精察物理
世間可喜可怒之事自家着一分陪奉他可謂勞矣誠
　哉是言也
先哲云大輅與柴車較逐鸞鳯與䲭梟争食連城與瓦
　礫相觸君子與小人鬬力不惟不能勝兼亦不可勝
　也
正月十七夜夢玊生花如蘭滿地(己巳/)
所憑者天所信者命(辛未/)
八月初二夜夢日有食之既與弼從旁吹之火焰即熾
　尋復其明
四日早寫藁紅日當窻秋花映日清風綠隂意豁如也
　(壬申/)
涵養吾一(癸酉/)
沼上㸔自警編三二條甚好益知人當以聖賢自任也
學易稍有進但恨精力減而嵗月無多矣只得隨分用
　工以畢餘齡焉耳
山千形萬狀觀者自得之可也文千形萬狀作者自得
　之可也
讀奏議一篇令人竦然噫清議不可犯也(甲戌/)
今日思得隨遇而安之理一息尚存此志不容少懈豈
　以老大之故而厭於事也
累日思平生架空過了時日
與學者話久大槩勉以栽培自己根本一毫利心不可
　萌也
晩知書史真有益却恨嵗月來無多(乙亥/)
江西伍恒有書知程庸奉府主王侯命去大司成先生
　家借朱子語類抄對欲刋板以揚絶學恵後來喜不
　自勝恨不即覩盛事之成也
東窻親筆硯好學至於不尤人學之至也
浴罷坐東窻親筆硯竹風拂几綠隂滿地
㸔彈章令人竦然付學者抄寫
午前治圃貧賤之理當然不敢辭勞
獨游隔溪數歩而回無可與者
仁之至義之盡
見人之善惡無不反諸已
二月初一日云昨夜夢同三人觀漲擬同訪朱子不勝
　悵歎而覺有詩云曠百千秋相感深依依不識是何
　心金鷄忽報春窻曙惆悵殘䰟帶病吟(丙子/)
吉人為善惟日不足凶人為不善亦惟日不足
得便宜是失便宜失便宜是得便宜
康節詩閒窻一覺從容睡願當封侯與賜金亦不必如
　此説朱子從容深宴養好
傳羮送麵貧士克已為義者
萬事付之無心可也
三綱五常天下元氣家亦然一身亦然(丁丑/)
一日未死一日要是當
偶擷芳水尾悵然舊游得二句偶爾舊游行樂處擷芳
　溪曲玩春流
動静語黙無非自己工夫
游隔溪擷芳暮春天氣一團清樂
㸔漚田晚歸大雨中途雨止月白衣服皆濕貧賤之分
　當然也
静坐獨處不難居廣居應天下為難
事往往急便壊了
不學則老而衰
五月二十五夜夢孔子孫相訪云承孔子命來兩相感
　泣而覺至今猶記其形容
胡文定公云世事當如行雲流水隨所遇而安可也
卧看自警編惕然自省持已不可不嚴也
毋以妄想戕真心客氣傷元氣
夜坐門屋梧桐月照清風徐來
料得人生皆素定空多計較竟何如
天意順時為善計人情安處是良圖
請看風急天寒夜誰是當門定脚人
十二月初十夜夢云萬家喬木動清風
凡事不可用心太過人生自有定分行已則不可不慎
　(庚辰/)
㸔史數日愈覺收斂為至要
不失人亦不失言
打㸃平生日録感慨係之矣
人生須自重
不怨天不尤人下學而上達當佩以終餘齒
夢云自畫者徳不進又云自知不足者可大受而逺到
日行吾義吉凶榮辱非所計也聼天所命
食後髙卧東窻羲皇上人乎
夢誦詩云丁寜莫伐簷前樹聼我髙堂紅杏歌
又夢云矯矯髙樓卧白雲
食後倦寢夢朱子父子來枉顧(辛巳/)
趨炎者衆人所同尚徳者君子所獨
夢云等閒識得東風意便是橋邊鳥鵲春
髙卧閒窻緑隂清晝天地何其闊逺也
游後坊登山椒坐磐石意甚適也欲構覽秀亭于此無
　陟降之勞莫歸新月一鈎矣
閒卧新齋西日明窻意思好道理平鋪在着些意不得
彼以慳吝狡偽之心待我吾以正大光明之體待之
㸔前去年日錄倦寢細思平生學力止於此精神日向
　衰憊俯仰悵然空生世間也(壬午/)
詩云戰戰兢兢如臨深淵如履薄氷七十二嵗方知此
　味信乎希賢之不易也
夜静卧閣上深悟静虛動直之㫖但動時工夫尤不昜
　云
程子云五倫多少不盡分處至哉言也
學至于不尤人學之至也吾聞其語矣未見其人也
㸔儀禮圖閲舊日錄倦寢程子七十歳化犬馬之年七
　十二矣何如何如
夜來枕上静思一味聖學帖然終此餘喘已而(癸未/)
觀遺書數條西照明窻玩夫子之言如飲醇醪不覺心
　醉也
徐歩墻内㸔秧生塍静中春意可樂也(甲申/)
静中觀物理隨處有得
看乙巳丙午日錄感發多矣(乙酉/)
閲近數年日錄萬事不必計較徒勞心耳廓然而大公
　物來而順應大公仁也順應義也
曉窻自誦云欲成美績須究良圖非夢也忽自然如此
耶誦豈鬼神有以警我耶當大書于壁日求少進
當事之危疑見人之措置邵子之教也(丙戌/)
遺書云人當審已如何不必恤浮議志在浮議則心不
　在内不可應卒遽事
玩聖賢之言自然心醉不知手之舞足之蹈也(丁亥/)
曉枕誦易㸔去年日録惕然興感不敢不以聖賢自任
　日思奮勵庶不負友朋之誼也
夜㸔語類不忍釋巻但虛病不敢久也
徳性學問不敢少怠但恨歳月來無多
學聖人無他法求諸已而已吉凶榮辱一聴於天
君子顧自處何如耳豈以自外至者為榮辱哉
天道福善禍淫君子但當謹守先聖賢名教居易以俟
　命而已
昨夜夢誦云豈能存養此心之一豈鬼神教我哉
午後㸔陸宣公集及遺書易一親聖賢之言則心便一
　但得此身粗安頃刻不可離也
倦寢得句云逐日從容深燕養憧憧慎勿役私心
閱舊跡偶見先友羅得昌先生手帖為不肖困於官糧
　事嗚呼噫嘻若要熟也須從這裏過
聖賢氣象須臾不敢不勉
觀壁間帖故友孔諤繡衣巡按江西時與先子書有云
　前與與弼契兄接談時頃探其中葢有威武貧富之
　所不能屈移者今雖蹇滯異日當為令器不必慮也
　惕然重書以警惰孔後任河南叅議戊寅歳僕在金
　臺時聞久亡矣(戊子/)
隨處惟歎聖人難學
雨後生意可愛將這身來放在萬物中一例㸔大小大
　快活
日夜惟知聖人好但庸資實難企也
憩亭子看收菜卧久見静中意思此涵養工夫也
程子云天地間可謂孤立
憩亭玩語類三兩條不勝痛快
朱子云此道日孤
早夜思餘齡一味學聖人克其不似聖人者
夜卧閣思朱子云閒散不是真樂因悟程子云人於天
　地間並無窒礙處大小大快活乃真樂也勉旃勉旃
張思叔詬罵僕夫程子曰何不動心忍性朱子云不哭
　底孩兒誰不㑹抱又云處順不如常處逆動心忍性
　始成功
午憩亭静中胸次澹然
午後看日録天晴仰思物理
今日觀書感慨多矣但精神短不敢久可惜少年日月
　也
恰别處一近事薄哉風俗嗟乎自己徳不可不厚也戒
　之戒之
㸔晦菴文集倦卧仰思至理有契不覺拊席
寫文集一紙曠百世而相感者抑不知何心也
觀晦菴文集親先生之教令人超然於世萬慮俱消竊
　思當時立於其門者宜何如哉
家事時嬰懐亦當順理而行情順萬物而無情可也
倦卧仰思古今國家治亂得失及人家盛衰得失為之
　􁎢然
無時無處不是工夫
暫遊大門之外桃李爛然日麗風暄先王以茂對時育
　萬物
日親聖賢嘉謨何幸如之但恨讀之晩矣
早憇自得亭親筆硯水氣連村游魚滿沼畦蔬生意皆
　足樂也
施為欲似千鈞弩磨礪當如百錬金
年老厭煩非理也(朱子云/)一日未死一日要是當
嵗月如流而學徳有退無進有志之士其興感乎無感
　乎
玩遺書意不知所向安知斯人之為功聖人之責人也
　常緩便見只欲事正無顯人過惡之意
觀五峯舊稿感慨係之矣
夜思平生經歴五更方寐聖人未嘗忘天下果哉末之
　難矣
逐日親聖賢名教甚幸但漸期寡過而未能也
玩易黙而繹之不勝痛快但恨歳月來無多
早盥櫛後東軒親簡編竹日明窻意初回鄉時石泉柱
　帖云欲到大賢地須循下學功回首近六十年矣大
　賢地何日到耶
於事厭倦皆是無誠
天下之至賾而不可惡天下之至動而不可亂廓然而
　大公物來而順應倦卧養病思已徃踐履及聖賢名
　教卧起天向暝矣
雖萬變之紛紜而應之各有定理
　
　
　
　
　
　
　
　
　
　
　
　
　
　康齋集巻十一
欽定四庫全書
　康齋集巻十二
　　　　　　　　　　　　明　吴與弼　撰
　䟦
　　䟦伊洛淵源録
永樂己丑冬姑蘇别駕李侯能白寄此集于先君與弼
燈下閱之伏覩道統一脈之傳不覺心醉而於明道先
生獵心之説尤為悚動蓋平昔謂聖賢任道之統者皆
天實篤生非人力可勉遂置聖賢於度外而甘於自棄
及覩此事乃知所謂程夫子者亦嘗有過亦資於學也
於是思自奮勵竊慕向焉既而盡焚舊時舉子文字誓
必至乎聖賢而後已辛夘冬與弼歸鄉里而京師官舎
被火意此書必煨燼矣居常思一再讀而不可得今年
春齎先君遺籍於蓮塘故址忽喜無恙遂奉至小陂茅
屋日敬玩味以酬素願嗚呼與弼迷途少改實始此文
於以見朱夫子纂集垂惠後學之功盛矣而李侯逺贈
之勤其敢忘哉
　　䟦尚友二大字
舊友孫爾安寄以名筆佳墨其子納奉至小陂將有省
覲之行附此以答逺意云
　　䟦忠國公石亨族譜
右忠國公石氏族譜一通命僕題焉夫公元勲盛徳在
天下著太常而重彛鼎所以顯其親而光其族也至矣
雖能言之士無所容喙况在於僕敢贅乎哉天順戊寅
七月二十一日門下士崇仁吳與弼拜觀
　　䟦秣陵陳氏家譜
都指揮陳君𢎞道枉顧寓舘既而㩦嗣子珦繼來且以
家譜命題夫世間能事惟在讀書修身而已珦也崇乃
志於詩禮之訓而益篤焉則所以濟其美者可量乎哉
　　䟦饒烈給假歸帖
此初入齋時帖也嵗月不易得回首倏八載矣舎魚取
熊掌在於所志何如耳
　　䟦徐氏家譜
昔三衢徐君希仁教吾臨川也予寓五峯外氏因以得
陪餘論嘗辱其世譜之命而以不敏辭焉君既調官且
歸休林泉矣每欲一訪鄭公之鄉今乃始諧夙願而君
已老握手嘘唏語笑未洽而予以多病迫歸君猶以舊
命命我噫先徳之美自足名家淺薄焉能為有無而知
我之過無以謝萬一益顔厚耳
　　䟦四老西游圖
四老者進賢陳子憲吳志廣朱文貫陳子寜也西游者
索崇仁吳與弼歌其令君吕侯之賢以風厥鄉人也黄
眉皓髮年皆七八十䟦渉凍途而甘心焉者秉彛好徳
之誠也相行者邑生傅海也予既賦絶句詩以贈其歸
而好事者復圖以表焉
　贊
　　黄在中遺像贊
藴昻霄之志負泛駕之材事業嗟其已矣山林邈自藏
輝朱顔皓齒鶴髪桃顋春風態度秋月襟懐昔予拜翁
于中夀雖病革而禮諧翁謝世之八年瞻圖像而肅齋
噫詩巻長留天地繼述乎後者宜愈逺而愈佳也
　　戴文振遺像贊
繄親仁於齠齡恒信宿於髙門晩接隣於華里拜遺像
於諸孫
　銘
　　硯銘
何産之異何保之良所儲㳙滴所濟汪洋
　啓
　　回饒氏議親啓
伏以人歆令聞金蘭契朱陸之髙軒世篤嘉猷珠玉際
吳虞之逸駕未獲展門墻之敬忽枉飛姻好之牋伏承
某人第幾位令嗣房下第幾孫男某茂才資格英佳箕
裘閒熟以某幾小女粗諳織紝未習徳容特䝉畧齊鄭
之嫌而俾聫秦晉之匹猥承雅眷敢不恭依雖蕭嶺飛
甍之偉莫可攀縁而紫陽覆瓿之期實深屬望感兹榮
幸倍萬等夷謹奉狀謝伏惟照察謹狀
　　孫氏求婚啓
伏以仰止名宗久篤朱陳之好不量非偶復通秦晉之
歡以某男某器識凡庸才猷薄劣伏承令姪敏堂徴士
第一小娘子性質温厚徳容静嘉妄意好逑之祈遽辱
于歸之諾戰越無地欣幸曷勝謹齋沐以諏辰敢肅恭
而告吉
　　回饒氏議親啓
翺翔槐市膠漆夙忝於椿庭問訊花封絲蘿新好於蘭
砌拜嘉良厚為慰實多伏承令姪某進士第三令嗣茂
才梧竹髙標豈輕匹配而某第二小女襪線庸品偶叶
蓍龜韓朱門墻數仭誠難於企及李黄歩武異世固望
於同歸慶荷之私敷陳罔既
　墓誌銘
　　孫君墓誌銘
君諱隆字仲迪姓孫氏世為豐城之敷山人予距君居
限一嶺耳然未識也他日遇于劍水之濵容儀魁以樸
詞氣雅而温予雖寡合而心竊竒焉已而賔予于其家
敦禮而尚徳名宗故族之翹然者也正統丙辰正月丁
丑君以疾卒享年六十有七將以其年十一月庚申塟
于其郷之某所其内外親戚賔友咸以君嘗辱予宜託
以銘季子勉將伯兄昻之命來請予適病勉意益䖍不
易於是叙次其世而銘之曰唐處士諱瑫字伯玉者宣
宗時塟敷山宋迪功郎監潭州南岳廟諱約之者於君
為八世祖始倣歐陽氏法為之譜伯玉而下系次有闕
譜自南唐倉監諱行琰始行琰生仁耶仁耶生敬忠敬
忠生餘慶餘慶四子景運景福景純景陽四景以來𦙍
日益庶力學為善代有令聞而景純者乃君之十二世
祖也曾祖諱恵字和仲祖諱暠字從達父諱某字友文
君少孤凡所以立其家啓其後者皆躬辛以致之而相
厥志者配徐氏也子四人昻勉操持女二人孫十人洪
浩澄淵淑治温演溥濟乃銘曰孫居敷山逺自于唐徳
門文苑族世厥芳爰暨君身適于中㣲惟君奮邁于祖
有輝既富而夀亦云福只慎終刻詞是謂有子
　　牛君墓誌銘
五峯主人牛君將塟仲子演致其臨終之命曰欲銘我
其吳先生乎嗚呼君知我者惡得不銘君諱琛其先由
河南官游于薊因家遵化縣之王家莊大父諱彦贈昭
信校尉撫州守禦千户所百户父諱均美撫州守禦千
户所百户致仕傳子忠尋陞副千户封厥考武畧將軍
副千户母田氏宜人既而調贑之㑹昌㑹昌君卒子暹
嗣暹未有後以卒夏官以次君當踐㑹昌君以㣲疾讓
弟斌斌卒君敦讓諸子夏官竟官君子澄君為人端毅
疎暢勤禮而泛愛尊賢若不及家庭之間肅然以和先
府君建博文堂集名縉紳次講授君與仲氏俱讀書通
大義卒克㧞華夷為大家知我實由於仲氏而君固一
致焉托門墻僅四十載豈偶然而已哉君生洪武戊申
十二月十三日年八十三氣體倦勤内屬家事外與親
交訣遷正寢之二日而曰明當去矣翌日果然正統己
巳五月二十六日也君娶黄氏繼室周氏子四人長􁰻
學於予諸父甚愛重之蚤世矣澄㑹昌千户演溥與吾
兒游女一人適撫州正千户夏昶澄等以景泰冬十一
月己酉𦵏君臨川銀錠塘之先兆銘曰
於昭世徳博文有堂克敬克紹雝雝鴈行先北于歸銀
錠之臧
　　孺人黄氏墓誌銘
天順戊寅正月予以詔命將赴金臺鰲溪熊易二生道
其所善寶塘謝愈盛上謁天使之館而通贄於予既而二
生屬子壻饒循謂昔日愈盛失所恃纔逾旬耳假拜使
以登君子之庭為丐銘之地幸夫子矜憐之予固辭焉
十月謝病歸田二生復以屬循且曰必欲得夫子銘然
後愜於人子之心辭之數而請益勤焉嗚呼民之秉彞
好是懿徳誰無人子之心哉生之膝下喘息呼吸氣通
於親古今一耳然愛其親有篤不篤者存其天有多與
寡也謝氏子於子道不其厚矣哉雖欲終辭詎可得邪
竊嘗悲世人子有幸焉不幸焉有大幸焉大不幸焉幸
不幸之中又萬不齊焉生而弗及見其親者矣夙喪親
而弗克記憶者矣生弗克致其養死弗克致其𦵏者矣
變故不一所不忍言而人子抱無涯之痛者多也謝氏
子其於親也未嘗違㫖甘家富而親夀考以終可謂幸
矣又得吾銘以慰人子報親之忱予亦大為之慶焉於
是誌而銘之誌曰孺人生洪武乙卯正月十九日鰲溪
天授鄉麻溪黄叔獻女寶塘青雲鄉謝永昂婦歸弗迨
事其舅而奉姑甚孝為謝氏淑人天順戊寅正月甲子
年八十四以卒卒之日慟及臧獲可以考徳矣十二月
癸酉袝𦵏本里周坊姑氏兆右永昻先二十年卒子二
人曰愈堅早世孺人撫其孤遺以教以婚曰愈盛孫四
人曽孫五人銘曰寛裕慈恵夀考是宜於昭令子千載
銘諸
　　邵楚材墓銘
醋兒其名楚材字𣲖出河南邵其氏伊父見育鄭將軍
吾考實維鄭君壻而父沒時爾年稚吾家與居已經世
四十四夀女二人卒于正月嵗丁巳塟爾臨汝石泉山
誌爾墓兮百千䙫
　　易孺人墓銘
繄張有母慈且淑劍水淒涼久埋玉哀哀孤子遲我銘
圖報昊天難遂欲寒暑互往歳月遒出入起處常幽幽
安得特書不一書晶熒金石寛吾憂我聞中心怛以惻
紀徳述行固其職母生癸酉卒丙寅𦵏惟丁卯湖名墨
妣系熊兮考南維祖克俊兮氏曰易十六歸作嘉謨配
代絶有道無亢悔薫蒸融液家以成年不足兮衆所矜
我歌不磨千載名恃此庶以慰㝠㝠孤子長跪淚盈盈
生死肉骨惟先生猗歟孤子其為誰曰循千載受予經
　墓表
　　黄先生墓表
君諱寛字浩中幼孤弱冠始知學問中更苦節慕先正
草廬之為人號曰希吳與人談每樂道吳之學於書無
所不讀而易尤深恬黙自守紛華不少介乎其意晩嵗
徳益茂平居恂恂鄉閭無少長翕然尊師之雖教授在
乎闤闠而未嘗一履公門世居縣北君贅橋東厭其喧
囂也從近郊之某處號曰草庵地既幽曠園池竹樹日
向清雅而諸子皆克世其業充乎有以遂其永矢之樂
焉鳴呼人咸多君之樂易近人而其中有介然不可移
者存則恐未盡識也於其冡嗣之請表其墓輒叙而為
之詩曰温乎其外兮衆所見也介乎其中兮吾所羨也
　　東臯居士墓表
居士姓吳氏字士竒號東臯代為東平名族與寒門通
家累世予小子久獲親炙几杖故相知為周大父從道
篤於教子遍禮名儒以為之師尊父某克承家法故居
士於學甚早少長遭逢亂離艱險備歴故於才甚通為
人豪邁閒曠客至倒屣相迎欵語詩書忘其朝夕酒半
輒髙歌激烈有蕭洒出塵之想名居曰東臯舒嘯之軒
軒之大書曰左右圖書古今風月先子寄贈詩有東臯
先生英傑人又曰長日襟度温如春誠哉是言也於永
樂某年某月某日卒塟近地之蜈蚣山某年文于其墓
曰
蜈蚣之脈宛蟠虯白鷺之水静相繆層巒疊嶂森連鈎
佳哉形勝雄斯丘有美一人儒者流於焉埋玉諧佳謀
髙風欲考靡來由鑱厥金石垂丕休
　　孺人羅氏墓表
孺人諱奴娘處士羅遜卿之女配胡君環卿胡氏世蹈
朴厚孺人以貞閒恵恭之質相其夫子雖處阨窮而宜
家之道靡渝胡君之禮孺人亦猶孺人之尊胡君也年
六十四永樂七年閠四月十七日以疾卒𦵏南坑塘北
又二十六年諸子立石表墓而徴文於予予幼承孺人
撫愛之慈且知徳實深迺序而詩焉詞曰
徳美以宜其配兮足承累世之淳龎雖嗇于其躬兮後
其昌
　　蔣節婦墓表
戴生享慶以祖妣墓未銘懼夫節義久將堙沒不傳也
恒戚于其心乃咨於其父請族祖子穎君譔其世與行
丐予文以表焉節婦諱滿奴姓蔣氏世為南昌豐城族
曽祖諱鈞字洪仲祖諱沐字叔新父諱椿字子莊母某
氏節婦年二十餘歸配唐山戴子鼎氏逾紀而子鼎遂
卒有子纔五歳戴故大家當是時孰不欲乗其危而利
其有節婦介持愈嚴以勤卒能完其家無毫髪喪教其
子以及其孫不少替君子以為難嗚呼疾風知勁草不
其然乎姒氏姑婦亦皆以節終時號一門三節冰霜互
冽而金玉交輝盛矣哉銘曰
超逸駕兮徃哲是程激薄俗兮壼彛惟馨𤣥廬載銘兮
永流厥聲
　　孺人汪氏墓表
三衢之常山邑庠生徐仕承尊公希仁命請其母孺人
墓石之文予與希仁知己仕舊生其何辭孺人姓汪氏
諱鳯娘世為常山士族髙祖諱文璟登元進士第仕翰
林編修曾祖諱紹栁州教授孺人年二十七歸希仁游
邑庠得専經術為進士以孺人綜家也既而偕希仁官
臨川歸希仁調山東孺人以姑老弗往希仁厄於詿誤
久三子皆逺省時鄉里門户甚迫孺人極力以應卒無
敗事希仁謝事自邑徙近地之新溪凡平生開創與結
架之勞多資賢助焉孺人生洪武丙辰二月初一日卒
景泰癸酉六月初十日八月壬申𦵏十八都䝉撑橋頭
先兆之側子三人畊學仕
　祭文
　　祭外叔祖蘭雪先生
惟公簮纓茂裔詩禮名閎行端而固學富而精惟仁克
夀存順沒寜嗟予小子姻忝于甥贄未迨席哭不及庭
徘徊軫念禮負幽明拜瞻靈幔怛以中情一觴敬酹神
其鑒誠
　　祭湖山黄先生
稟於天者秀㧞學於已者清勤三振鐸於芹水兩考最
於成均屢攝司成之位譽益著于縉紳既致政而歸來
儀表重于鄉隣福已軼乎中夀佳子姓之振振忽㣲疾
而奄逝蓋天厚乎仁人嗟小子之孱薄早䝉開導之諄
諄思永酬於萬一宜承訃之悲辛淹疾阻于徃哭何𠂻
曲之能伸顧頑兒以敬遣聊菲儀以是陳嗚呼哀哉尚
饗
　　祭外祖母伯氏夫人
嗚呼夫人育秀大家配美髙門猗歟二氏克武克文惟
是夫人資懿徳尊峩峩偉節壯氣凌雲天相眉夀福祉
孔繁夫人逝矣不亡者存嗟我小子幼沐深恩曰攜曰
抱曰涼曰温于師于友于冠于婚以長以成難乎具論
厚徳不報痛徹心魂幽明永隔日月其奔奄及歳除怛
焉如焚病莫驅走是遣諸孫徃酹一觴腸裂聲吞嗚呼
哀哉尚饗
　　祭孫仲迪
鳴呼昔我與公邂逅于劍江之濵投分於片言之頃遂
承歩暑同歸仁里信宿相留雖再覯止於二三而愛我
不啻平生方擬春和杖䇿攜琴重來謁公遍訪名山以
酬舊約而公棄我以逝矣嗚呼哀哉適此卧病不能往
哭祗遣一觴永訣終天尚饗
　
　
　
　
　
　
　
　
　
　康齋集巻十二
