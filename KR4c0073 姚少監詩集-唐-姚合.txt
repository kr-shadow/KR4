#+TITLE: 姚少監詩集-唐-姚合
#+DATE: 2016-06-11 12:24:30
#+SOURCE: github.com/kanripo/KR4c0073 master b2b03057                
姚少監詩集目録
　　　　祕書少監杭州刺史姚　合
第一卷
　送別上五十首
　　送狄尚書鎭太原　送楊尚書祭西嶽
　　送李侍御過夏州　送李起居赴池州
　　送劉詹事赴夀州　送裴大夫赴亳州
　　送韋僅行軍　送劉禹錫赴蘇州(二/首)
　　送賈謩赴共城　送裴宰君
　　送顧非熊歸越　送雍陶遊蜀
　　　　送崔約歸揚州　送李侍御赴行營
　　　　送楊尚書赴東川　送邢郎中赴太原
　　　　送裴中丞赴華州　送徐貟外赴河中
　　　　送殷侍御赴同州　送崔中丞赴鄭州
　　　　送丁端公赴河隂　送鄭尚書赴興元
　　　　送田使君赴蔡州　送無可上人遊邊
　　　　送僧　送宗愼言
　　　　送家兄赴任　送崔玄亮赴果州
　　　　送喻校書歸毗陵　送董正字歸常州
　　　　送蕭正字往蔡州　送田卓入華山
　　送薛右司赴處州　送王建往渭南
　　送殷侍御遊山南　送李植侍御
　　送王澹　送崔之仁
　　送孫山人　送費驤
　　送楊少府　送文著上人遊越
　　送無可上人遊越　送洛陽張貟外
　　送田中丞入西蕃　送王亀
　　送崔郎中赴常州　送林使君赴邵州
　　送別友人
第二卷
　　送別下四十三首
　　　送張宗原　送王求
　　　送朱餘慶及第歸　送朱慶餘歸覲
　　　送任尊師歸蜀　送友人遊蜀
　　　送杜立歸蜀　送韓湘赴江西從事
　　　送潘傅歸宣州　送僧黙然
　　　送陟遐上人　送盛秀才赴舉
　　　送僧貞實歸杭州　送盧二弟
　　　送任畹及第歸　送杜觀
　　　送狄兼譽歸故山　送源中丞赴新羅
　　別李餘　別胡逸
　　惜別　欲別
　　別杭州　送王玄伯
第三卷
　寄贈上四十七首
　　寄賈島　寄王度居士
　　寄楊茂卿校書　寄杜師義
　　寄李景先　寄酬盧侍御
　　寄主客張郎中　寄李廓少府
　　寄紫閣隠者　寄楊巨源祭酒
　　寄殷尭藩　寄兩省閣老
　　寄靈一律師　寄黙然上人
　　寄張傒　寄李頻
　　寄李群玉　病中書事寄友人
　　九日寄錢可復　寄劉起居
　　秋日寄李支使　寄令狐楚相公
　　寄東都白賔客　寄裴起居
　　寄狄拾遺　寄山中舊友
　　寄無名頭陁　寄郁上人
　　寄孫路秀才　寄安陸友人
　　寄馬戴　寄賈司倉
　　寄楊工部　寄陜州王司馬
　　寄賈島　寄崔之仁山人
　　寄嵩嶽程光範　洛下夜會寄賈島
　　寄華州李中丞　寄朱諌議
　　寄杭州崔貟外　寄元緒上人
　　寄白閣黙然　寄丘元處士
　　寄崔道士　寄華州崔中丞
　　寄祕書竇少監
第四卷
　　寄贈下四十四首
　　　寄送盧栱祕書　寄院中諸曹長
　　　書懐寄友人　寄無可上人
　　　寄暉上人　寄李干
　　　寄賈島浪仙　寄九華費拾遺
　　　寄不疑上人　寄主客劉郎中
　　　寄周十七起居　秋夜寄黙然上人
　　　寄王玄伯　寄山中友人
　　　寄内兄郭端公　寄蔣亭兼簡田使君
　　　山居寄友生　寄崔之仁山人
　　寄主客劉貟外　山中寄友人
　　西園夜宿寄友人　卧疾寄李餘
　　寄白石師　寄賈島
　　寄黙然上人　寄不出院僧
　　寄皇甫甸　寄舊山隠者
　　寄李廓　贈盧大夫将軍
　　贈供奉僧次融　贈王尊師
　　贈常州院僧　贈盧沙彌小師
　　贈張籍太祝　贈丘郎中
　　贈王建司馬　贈任士曹
　　贈劉义　贈僧紹明
　　贈張質山人　贈少室山麻襦僧
　　贈王山人　贈終南山傅山人
第五卷
　閑適五十一首
　　閑居遣懐十首　武功縣中三十首
　　罷武功縣二首　秋日閑居二首
　　晚憂閑居　閑居
　　街西居三首　閑居遣興
　　閑居
第六卷
　　閑適時序風月六十二首
　　荘居即事　親仁里居
　　荘居野行　春日閑居
　　獨居　早春閑居
　　原上新居　将歸山
　　山中述懐　偶然書懐
　　客舎有懐　及第後夜中書事
　　偶題　感時
　　憶山　客遊旅懐
　　　迎春　遊春十二首
　　　賞春　春日即事
　　　春日江次　揚州春詞三首
　　　寒食書事二首　暮春書事
　　　別春　夏夜
　　　春晚而中　送春
　　　秋日有懐　秋夕遣懐
　　　秋中夜坐　同崔卿九月六日飲
　　　九日憶硯山舊居　秋晚江次
　　　除夜二首　晦日送窮三首
　　詠雲　詠雪
　　郡中對雪　對月
　　八月十五夜㸔月　賦月華臨静夜
　　酬任疇雨中見寄　和座主相公雨中作
　　惡神行雨
第七卷
　題詠四十九首
　　題鳯翔西郭新亭
　　　題金州西園九首
(江榭/垣竹/薬堂/石庭/草閣/莓苔/松壇/􁘌徑/芭蕉屏)
　　　杏溪十首
(杏溪/蓮塘/望江峯杏水/架水藤/渚上竹/石潭/溪路/楓林堰石瀬)
　　　陜下厲玄侍御宅五題
(濯纓溪/竹裏徑/垂釣亭/汎觴泉/吟詩島)
　　　題僧院引泉　題家園新池
　　　詠盆池　買太湖石
　　　天笁寺殿前立石　杭州觀潮
　　　題李頻新居　寄題縱上人院
　　　題山寺　題貞女祠
　　　題馬貟外新居　題郭侍郎幽居
　　題宣義池亭　題薛十二池亭
　　題崔駙馬林亭　題杭州南亭
　　題鄭駙馬林亭　題厲玄侍御所居
　　題田将軍宅　題崔駙馬宅
　　題河上亭　題長安薛貟外水閣
　　題梁園公主池亭　寄題尉遲少卿郊居
第八卷
　遊覽宴集五十首
　　過張邯鄲荘　過楊處士幽居
　　過李䖏士山居　過無可僧院
　　放朝同遊曲江　暁望華清宫
　　夏日登樓晚望　霽後登樓
　　早夏郡樓宴集　夜宴太僕田卿宅
　　春日㑹崔少卿宅　軍城夜㑹
　　晦日燕劉録事宅　宴光禄田卿宅
　　會将作崔監東園　同會太府韓卿宅
　　乞酒　寄衛拾遺乞酒
　　乞新茶　西掖寓直(春暁聞/殘屚)
　　杭州郡齋南亭　郡中西園
　　杭州官舎偶書　省直書事
　　杭州官舎即事　假日書事(呈院中/司徒)
　　書縣丞舊㕔　縣中秋宿
　　夏夜宿江驛　陜城即事
第九卷
　和荅酬謝五十七首
　　和令狐留守相公　和髙諌議入翰苑
　　和盧給事(酬裴/貟外)和裴端公早朝
　　和李相(餞西蜀/相公)和座主相公(秋日/即亊)
　　和崔少監遊僧院　和李紳不赴㸔花
　　和李舎人冬至日　和裴令公(新成緑野/堂即亊)
　　　和題李相草堂　和鄭相唱和詩
　　　和戸部侍郎(省中/暁歸)和元八郎中秋居
　　　和酬白少傅見寄　和劉禹錫(拜表懐/都故人)
　　　和酬殷侍御見寄　和李膳部秋夕
　　　和韓侍郎夜泛溪　和題李中丞㕔
　　　和厲玄無可(㑹宿/見寄)和令狐貟外(直夜/即事)
　　　和孟侍御(早朝/見寄)和友人新居園上
　　　和裴令公遊南荘　和李舎人言懐
　　　和李舎人對雪　荅李頻秀才
　　　荅胡遇　荅友人招遊
　　荅竇知言　酬田就
　　酬李貟外見寄　酬令狐郎中見寄
　　酬李廓望月見寄　酬田卿末伏見寄
　　酬薛奉常見贈(之/什)酬盧汀諌議
　　酬張郎中見寄　酬田卿六韻見寄
　　酬楊尚書喜移居　酬田卿即事見寄
　　酬張籍司業見寄　謝田大夫寄(茸氊/葡萄)
　　謝李太尉牧杭州　杏園宴上謝座主
　　謝韜光上人　謝秦校書(無可上/人見訪)
　　喜胡遇至　喜賈島至
　　喜喻鳬至　喜雍陶秋夜訪宿
　　喜賈島雨中訪宿　喜馬戴見過
　　同前　訪僧法通不遇
　　夜期友生不至　尋僧不遇
第十卷
　花木鳥獸器用哀挽雜詠五十七首
　　和李𥙷闕㸔蓮花　和王郎中召㸔牡丹
　　詠南池嘉蓮　題葡萄架(闕)
　　種葦　採松花
　　詠新菊　楊栁枝詞五首
　　郡中冬夜聞蛩　聞新蟬寄李餘
　　聞蟬寄賈島　題鶴雛
　　詠鶯　老馬
　　詠鏡　詠破屏風
　　古碑　拾得古硯
　　裴大夫見過　謝贈百齡藤杖
　　詠貴遊　窮邊詞二首
　　劍器詞三首　從軍樂二首
　　敬宗皇帝挽詞(三/首)文宗皇帝挽詞(三/首)
　　荘恪太子挽詞(二/首)哭費拾遺徴君
　　哭硯山孫道士　哭賈島二首
　　和楊給事哭愛姬　喜覽盧侍御詩卷
　　喜覽裴中丞詩卷　心懐霜
　　聽僧雲端講經　臘日獵
　　聞魏州賊破　下第
　　得舎弟書　病僧
　　成名後留別從兄　佛舎見胡子有嘲
　　歸弊居寄李太尉
姚少監詩集目録終
姚少監詩集卷第一
　送別上五十首
　　　送狄尚書鎭太原
授鉞儒生貴傾朝赴餞筵麾幢官在省禮樂将
臨邊代馬龍相雜汾河海暗連逺戎移帳幕髙
鳥避旌旃天下屯兵處皇威破虜年防秋嫌壘
近入塞必身先中外㤙重疊科名歲接連散材
無所用老向瑣闈眠
　　　送楊尚書祭西嶽
報功嚴祀典寵詔下明庭酒氣飄林嶺香煙入
杳冥樂清三奏備詞直百神聽衣拂雲霞濕詩
通水石靈何因逐騶騎暫得到巖扄
　　　送李侍御過夏州
酬㤙不顧名走馬覺身䡖迢逓河邊路蒼茫塞
上城砂寒無宿鴈虜近少閑兵飲罷揮鞭去旁
人意氣生
　　　送李起居赴池州
天子念疲民分憂輟侍臣紅旗髙起熖緑野静
無塵闕下親知别江南惠化新朝昏即千里且
願話逡廵
　　　送劉詹事赴夀州
慇懃莫遽起四坐悉同袍世上詩難得林中酒
更髙隋隄傍楊桺楚驛在波濤別後書頻寄無
辭費筆毫
　　　送裴大夫赴亳州
杭人遮道路垂泣浙江前譙國迎舟艦行歌汴
水邊周旋君量逺交代我才偏寒日嚴旌㦸晴
風出管絃一盃誠淡薄四坐願留連異政承殊
澤應爲天下先
　　　送徐州韋僅行軍
餞幕儼征軒行軍歸大藩山程度幽谷水驛到
夷門暁日詩情逺春風酒色渾逡廵何足貴所
貴盡殘罇
　　　送劉禹錫郎中赴蘇州(二首/七言)
三十年來天下名㗸㤙東守闔閭城𥘉經咸谷
眠山驛漸入梁園問水程霽日滿江寒浪静春
風遶郭白蘋生虎丘野寺吳中少誰伴吟詩月
裏行
　　　又
州城全是故吳宮香徑難尋古蘚中雲水計程
　千里逺軒車送別九衢空鶴聲髙下聽無盡潮
　色朝昏望不同太守吟詩人自理小齋閑卧白
　蘋風
　　　　送賈謩赴共城營田
　上國羞長(一作/平)選戎装貴所從山田依法種兵
　食及時供水氣詩書軟嵐烟筆硯濃㡬時無事
　優相見得從容
　　　　送裴宰君
　見說為官處烟霞思不窮夜猿啼戸外瀑水落
　厨中名藥人難識仙山路易通還應施静化誰
　復與君同
　　　　送顧非熊下第歸越
　失意尋歸路親知不復過家山去城逺日月在
　船多楚塞數逢鴈浙江長有波秋風別郷去還
　聽鹿鳴歌
　　　　送雍陶逰蜀
　春色三千里愁人意未開木梢穿棧出雨勢隔
　江來荒館囙花宿深山羡客廻相如何物在應
　只有琴臺(勢一/作氣)
　　　　送崔約下第歸楊州
滿座詩人吟送酒離城此會亦應稀春風下第
時稱屈秋卷呈親自束歸日晚山花當馬落天
隂水鳥傍船飛江邊道路多苔蘚塵土無由得
上衣
　　　送李廓侍御赴西川行營
不道弓箭字罷官唯醉眠何人薦籌䇿走馬逐
旌旃陣變孤虚外功成語笑前從今嶲州路無
復有烽煙
　　　送楊尚書赴東川
㕁榖詩書将㗸㤙赴梓州遶身垂印綬護馬執
　戈矛劔閣和銘峭巴江帶字流從來皆惜別此
　別復何愁
　　　　送邢郎中赴太原
　山将得良䇿㤙威作長城如今并州北不見有
　胡兵晉野雨𥘉足汾河波亦清所從古無比意
　氣送君行
　　　　送裴中丞赴華州
　我夣何曾應㸔君渡滻川自無仙掌分非是聖
　心偏(去年曾夣除華州刺/史故此叙述而巳)徑草多生藥庭花半
　落泉人間有此郡況在鳯城邊
　　　　送徐貟外赴河中從事
　赤府從軍羡儒衣結束輕涼飊下山寺暁浪滿
　關城閑坐饒詩景髙眠長道情将軍不戰術計
　日立功名
　　　　送殷堯藩侍御赴同州
　吟詩擲酒船仙掌白樓前從亊関中貴主人天
　下賢此生無了日終嵗踏離筵何計因歸去深
　山恣意眠
　　　　送崔中丞赴鄭州
　僕射陂前郡清髙越四鄰丹霄鳯詔下太守虎
符新霧濕関城月花香驛路塵連枝相庭樹嵗
嵗一家春
　　　　送丁端公赴河隂
炎天木葉焦曉夕絶涼飊念子獨歸縣何人不
在朝市連風浪動帆徹海門遥飲盡罇中酒同
年同寂寥
　　　　送鄭尚書赴興元
儒有登壇貴何人得此功紅旗焼宻雪白馬踏
長風斧鉞來天上詩書理漢中方知百勝略應
不在彎弓
　　　　送田使君赴蔡州
　長年離別情百盞酒須傾詩外應無思人間半
　是行路遥嘶白馬林㫁出紅旌功業今應立淮
　西有勁兵
　　　　送無可上人遊邊
　一鉢與三衣経行逺近隨出家還養毋持律復
　䏻詩春雪離京厚晨鍾近塞遲亦知蓮府客夜
　坐喜同師
　　　　送僧
　人間優優唯閑事自見髙人只有詩寂寞嵩峯
雲外寺常多夢裏過齋時
　　　送宋慎言
童稚便知聞如今秪有君百篇詩盡和一盞酒
須分驛路多連水州城半在雲離情同落葉向
晚更紛紛
　　　送家兄赴任昭義
早得白眉名之官濠上城別離浮世事迢逓長
年情廣陌垂花影遥林起雨聲出関春草長過
汴夏雲生黠吏先濳去疲人相次迎宴餘和酒
拜䰟夣共東行
　　　送崔玄亮赴果州冬夜宴韓卿宅
蘭燭照重茵飛盃復㡬分主人寒不寝上客暁
離羣騎吏縁青壁旌旗度白雲劒銘生蘚色巴
字疊氷文華省思仙侣疲民愛使君泠泠唯自
適郡邸有誰聞
　　　送喻鳬校書歸毗陵
主人庭葉黒詩藁更誰書闕下科名出郷中賦
籍除山春煙樹衆江逺晚㠶踈吾亦家吳者無
因到弊廬
　　　送董正字武歸常州覲親
路歧知不盡離别自無窮行客心方切主人罇
未空楚檣收月下江樹在潮中人各還家去還
家慶不同
　　　送蕭正字往蔡州賀裴相淮西平
相府旌旄重還邀上客行今朝郭門路𥘉徹蔡
州城從馬唯(一作/還)提酒防身不要兵從來皆作
使君去是時平
　　　送進士田卓入華山
何物隨身去六經與一琴辤家計巳乆入谷住
應深(一作住谷/跡應深)偶坐僧同石閑書葉滿林業成
須謁帝無貯白雲心
　　　送右司薛貟外赴䖏州
懐中天子書腰下使君魚瀑布和雲落仙都與
世踈逺程兼水陸半歲在舟車相送難相別南
風入夏𥘉
　　　送王建祕書往渭南荘
白鬚芸閣吏羸馬月中行荘僻難尋路官閑易
岀城㸔山多失飰過寺故題名秋日田家作唯
添集卷成
　　　送殷堯藩侍御遊山南
　詩境西南好秋深晝夜蛩人家連水影驛路在
　山峯谷静雲生石天寒雪覆松我爲公府繋不
　得此相從
　　　　送李植侍御
　聖代無邪觸空林獬豸歸誰知隴山鳥長繞玉
　樓飛風雨依山急雲泉入郭微無同昔年別别
　後寄書稀
　　　　送王澹
　常省爲官處門前數樹松尋山屐費齒書石筆
　無鋒果熟猿偷亂花繁鳥語重今來爲客去惜
(一作/借)取最髙峯
　　　送崔之仁(一作別/劉德仁)
欲出還成住前程甚謫遷佯眠隨客醉愁坐似
僧禪舊國歸何䖏春山買欠錢㡬時無一事長
在故人邊
　　　送孫山人
山翁來帝里不肯住多時(一作山人言語/質住世恨多時)塵土
衣裳重腥羶㒒隷飢林中愁不到城外老應遲
喧寂一爲別相逢未有期
　　　送費驤
兄寒弟亦饑力學少閑時何路免為客無門賣
得詩㡬人携酒送獨我入山遲少小同居止今
朝始別離
　　　送河中楊少府宴崔駙馬宅
鳯凰樓下醉醺醺晚出東門蟬漸聞不使郷人
修(一作/治)驛路却将家累宿(一作/上)山雲閑時採藥
隨僧去每月請錢共客分縣吏若非三載滿自
知無計更尋君
　　　送文著上人遊越
水石隨縁豈計程東吳相遇別西京夜禪月下
袈裟􁉡暁上山巔錫杖鳴念我為官應易老羡
師依佛學無生越中多有前朝寺處處鐡鐘石
磬聲
　　　送無可上人遊越
清晨相訪立門前麻履方袍一少年嬾讀経文
求作佛願攻詩句覔昇(一作/成)仙芳春山影花連
寺觸夜潮聲月滿船今日送行偏惜別共師文
字有因縁
　　　送洛陽張貟外
餞客未歸城東來騶騎迎千山嵩岳峭百縣洛
陽清朔鴈和雲度川風吹雨(一作/雪)晴蘚庭公事
暇(一作/少)應秪獨吟行
　　　送少府田中丞入西蕃
蕭關路絶乆石堠亦爲塵護塞空兵帳和戎在
使臣風沙去國逺雨雪換衣頻若問涼州事涼
州多漢人
　　　送王亀處士
送客客為誰朱門處士稀唯修曾子行不着老
萊衣古寺隨僧飰空林共鳥歸壷中駐年藥焼
得獻庭闈
　　　送崔郎中赴常州
貴是鴒原在紫微榮逢知巳領黃扉人間盛事
今全得江上政聲復欲歸風起滿城山果落雨
餘穿宅水禽飛昔年嘗作毗陵客石峭泉清天
下稀
　　　送林使君赴邵州
詔書飛下五雲間才子分符不等閑驛路筭程
多是水州圖管地少於山江頭斑竹尋應遍洞
裏丹砂自採還清淨化人人自理終朝無事更
相關
　　　送別友人
獨向山中覓紫芝山人勾引住多時摘花浸酒
春愁盡焼竹煎茶夜卧遲泉落林梢多碎滴松
生石底足旁枝明朝却欲歸城市問我來時緫
不知
姚少監詩集卷第一
姚少監詩集卷第二
　送別下四十三首
　　　送張宗原
東門送客道春色如死灰一客失意行十客顔
色低住者旣無家去者又非歸窮愁一成􁀣百
藥不可(一作/能)治子賢我且愚命分不合齊誰開
蹇躓門日日同遊栖子行何所之切切食與衣
誰䏻買仁義令子無寒饑野田不生草四向生
路歧士人甚啇賈終日須東西鴻鴈春北去秋
風復南飛勉君向前路無失相見期
　　　送王求
士有經世籌自無活身策求食道路間勞困甚
徒役我身與子同日被饑寒迫側望卿相門難
入堅如石爲農昧耕耘作商迷貿易空把書卷
行投人(一作/入)買罪責六月南風多苦旱土色赤
坐家心尚焦况乃逺作客羸馬出郭門餞飲暁
連夕願君似醉腸莫謾生憂蹙
　　　送朱慶餘及第後歸越
勸君緩上車郷里有吾廬未得同歸去空令相
見踈山晴棲鶴起天暁落潮𥘉此慶将誰比獻
送君一壷酒相別野庭邊馬上過秋色舟中到
錦川峽猿啼夜雨蜀鳥噪晨煙莫便不廻首風
光促㡬年
　　　送杜立歸蜀
迢逓三千里西南是去程杜陵家巳盡蜀國客
重行雪照巴江色風吹棧閣聲馬嘶山梢煖人
語店𥘉明旅夢心多感孤吟氣(一作/意)不平誰為
李白後爲訪錦官城
　　　送韓湘赴江西從事
年少登科客從軍詔命新行装有兵器祖席盡
詩人細雨湘城暮微風楚水春潯陽應足鴈夢
澤豈無塵猿呌來山頂潮痕在樹身從容多暇
日佳句寄須頻
　　　送潘傳秀才歸宣州
李白墳三尺嵯峨萬古名因君還故里爲我吊
先生晴日移虹影空山出鶴聲老郎閑未得無
計此中行
　　　送僧黙然
出家侍母前至孝自通禪伏曰江頭別秋風檣
下眠鳥聲猿更促石色樹相連此路多如此師
行亦有縁
　　　送陟遐(一作/霞)上人遊天台
萬疊赤城路終年遊客稀朝來送師去自覺有
家非石浄山光逺雲深海色微此詩成亦鄙為
我寫巖扉
　　　送盛秀才赴舉
重重吳越浙江潮刺史何門始得消五字州人
唯有此四隣風景合相饒橘村籬落香潜度竹
寺虚空翠自飄君去九衢須說我病成踈懶嬾
趨朝
　　　送僧貞實歸杭州天笁
石橋寺裏最清涼聞說茆庵寄上方林外猿聲
連院磬月中潮色到禪牀他生念我身何在此
世唯師性亦忘九陌相逢千里別青山重疊樹
蒼蒼
　　　送盧二弟茂才罷舉遊洛謁新相
踏碎作賦筆驅車出上京離筵俯歧路四坐半
公卿守命貧難擲憂身夢數驚今朝赴知已休
詠苦辛行
　　　送任畹及第歸蜀中覲親
子規啼欲死君聽固(一作/故)無愁闕下聲名出鄊
中意氣遊東川橫劒閤南斗近刀州神聖題前
字千人㸔不休
　　　送杜觀罷舉東遊
秋風離九陌心事豈云安曾是求名苦當知此
去難辛勤程自逺寂寞夜多寒詩句無人識應
須把劒㸔
　　　送狄兼譽下第歸故山
慈恩塔上名昨日敗垂成賃舎應無直居山豈
釣聲半年猶小隱數日得閑行映竹窺猨劇尋
雲探鶴情爱花髙酒戸煑藥汚茶鐺莫便多時
住煙霄路在城
　　　送源中丞赴新羅
赤墀賜對使殊方官重霜臺紫綬光玉節在船
清海怪金凾開詔拜夷王雲晴漸覺山川異風
便那(一作/寕)知道路長誰得似君将雨露海東萬
里􁤤扶桑
　　　送陳倜(一作/稠)赴江陵從事
荆州勝亊衆皆聞幕下今朝又得君才子何須
藉(一作/中)科第男兒終乆要功勲江村竹樹多於
草山路塵埃半是雲新什定知饒景思不應一
向賦從軍
　　　送張郎中副使赴澤路
暁陌亊戎装風流粉署郎機籌(一作/權)通變化除
拜出尋常地冷饒霜氣山髙礙鴈行應無離别
恨車馬自生光
　　　送陸暢侍御歸楊州
故園偏接近霅水洞庭邊歸去知何日相逢各
長年山川南北路風雪別離天楚色窮冬焼淮
聲獨夜船從軍丞相府談笑酒杯前
　　　　送韋瑶校書赴越
　寄家臨禹穴乗傳出秦關霜落橘滿地潮來㠶
　近山相門賔益貴水國事多閑晨省髙堂後餘
　歡盃酒間
　　　　送雍陶及第歸覲
　獻親冬集書比橘復何如此去關山逺相思笑
　語踈路尋丹(一作/青)壑斷人近白雲居幽石題名
　處憑君亦紀(一作/記)余
　　　　送李秀才赴舉
　羅刹樓頭醉送君西入京秦吳無限地山水半
分程海上煙霞濕關中日月明登科舊郷里當
爲改嘉名
　　　送李傳秀才歸宣州
謝守青山宅山孤宅亦平池塘無復見春草野
中生常日登樓望今朝送客行慇懃拂石壁爲
我一書名
　　　送元緒上人遊商山
萬法空門裏師脩歴㡬生過來心巳悟未到行
彌精溪寂鐘還度林昏錫獨鳴朝簪抽未得此
別豈忘情
　　　送僧栖眞歸杭州天笁寺
吏事日紛然無因到佛前勞師相借問知我亦
通禪古寺杉松出殘陽鐘磬連草庵盤石上歸
此是因縁
　　　送敬法師歸福州
結得隨縁伴蟬鳴方出關新經譯舊寺故國與
誰還齋爲無鐘早心因罷講閑東南數千里何
處不逢山
　　　送清敬闍梨歸浙西
大地無生理吳中豈是歸自飜貝葉偈人施福
田衣夏盡灘聲出潮來日色微郡齋師去後寂
寞夜吟稀
　　　送賈島及鍾渾
日日攻詩亦自彊年年供應在名場春風驛路
歸何處紫閤山邊是草堂
　　　送僧遊邊
師向邊頭去邊人業障輕腥羶齋自潔部落講
還成傳教多離寺隨縁不計程三千世界内何
處是無生
　　　送澄江上人赴興元鄭尚書招
師經非紙上師佛在心中覺路何曾異行人自
不同水雲晴亦(一作/忽)雨山木(一作/舎)夜多風聞結
西方社尚書待逺公
　　　送馬戴下第客遊
昨來送君處亦是九衢中此日慇懃别前時寂
寞同鳥啼寒食雨花落暮春風向晚離人起筵
收罇未空
　　　送薛二十三郎中赴婺州
我住浙江西君去浙江東日日心來往不畏浙
江風
　　　送獨孤煥評事赴豐州
東門携酒送廷評結束從軍塞上行深磧路移
唯馬覺断蓬風起與鵰平煙生逺戍侵雲色氷
疊黃河長雪聲須鑿燕然山上石登科記裏是
閑名
　　　送張齊物主簿赴内郷
㡬年山下事仙翁名在長生籙籍中焼得藥成
須寄我曾為主簿與君同
　　　送王嗣之典儀城
日日思朝位偷閑城外行唯求採藥者(一作/法)不
道在官名(一作/行)好異嫌山淺尋幽喜逕生病來
文字拙不要把歸城
　　　別賈島
懶作住山人貧家日賃身書多筆漸重睡少枕
長新野客狂無過詩仙痩始眞秋風千里去誰
與我相親(一作官家/月賃身)
　　　別李餘
病童隨痩馬難筭往來程野寺僧相送河橋酒
滯行足愁無道性乆客會人情何計羇窮盡同
居不出城
　　　别胡逸
記得春闈同席試逡廵何啻十年餘今日相逢
又相送予乗五馬子單車
　　　惜別
酒䦨歌罷更遲留携手思量凭翠樓桃李華容
猶歎月風流才器亦悲秋光隂不覺朝昏過歧
路無窮早晚休似把剪刀裁別恨兩人分得一
般愁
　　　欲別
山川重疊逺茫茫欲別先憂別恨長紅芍藥花
雖共醉　影又分将鴛鴦有路髙低去鴻
鴈南飛一兩行惆悵與君煙景逈不知何日到
瀟湘
　　　別杭州
醉與江濤別江濤惜我遊他年婚嫁了終到此
江頭
姚少監詩集卷第二
姚少監詩集卷第三
　寄贈四十七首
　　　寄賈島
漫(一作/雖)向城中住兒童不識錢甕頭寒絶酒竈
額暁(一作/冷)無煙狂發吟如哭愁來坐似禪新詩
有㡬首旋𬒳世(一作/衆)人傳
　　　寄王度居士
顦顇王居士㒹狂不稱時天公與貧病時輩復
輕欺茅屋隨年借(一作/賃)盤飱逐日移棄嫌官似
夢珎重酒如師無竹栽蘆㸔思山疊石為静窓
留客話古寺覓僧棊痩馬寒來死羸童餓得癡
唯應尋阮籍心事逺相知
　　　寄楊茂卿校書
去年別君時同宿黎陽城黃河凍欲合船入冰
罅行君爲使滑州我來西入京丈夫不泣別旁
人歎無情到京就省試落籍先有名慙辱郷薦
書忽欲自受刑還家豈無路羞爲路人輕決心
住城中百敗望一成腐草衆所弃猶䏻化爲螢
豈我愚暗身終乆不發明所悲道路長親爱難
合并還如舟與車奔走各異程耳目甚短狹背
面若聾肓安得學白日遠見君儀形
　　　寄杜師義
出處難相見同城似異郷點兵尋戸籍焼藥試
仙方事校千般别心還一種忙黄金如化得相
寄(一作/分减)亦何妨
　　　寄陸渾縣尉李景先
微俸還同請唯君獨自閑地偏無驛路藥賤管
仙山月色生松裏泉聲在石間吟詩復飲酒何
事更相關
　　　寄酬盧侍御
詩新得意恣狂踈揮手終朝力有餘今到詩家
渾手戰欲題名字倩人書
　　　寄主客張郎中
年長方慕道金丹事參差故園歸未得秋風思
難持蹇拙公府棄朴静髙人知以我齊杖屨昏
旭詎相離吟詩紅葉寺對酒黃菊籬所賞未及
畢後遊良有期粲粲華省歩屑屑旅客姿未同
山中去固當殊路歧
　　　寄鄠縣尉李廓少府
歲滿休為吏吟詩著白衣爱山閑卧乆在世此
心稀聽鶴向風立捕魚乗月歸比君才不及謬
得侍彤闈
　　　寄紫閣隱者
自聞樵客說無計得相尋㡬世傳髙卧全家在
一林養情書覽苦(一作養生/書最苦)採藥路多(一作/遊)深
願得爲隣異(隣/里)誰能說此心
　　　寄國子楊巨源祭酒
日日新詩出城中寫不禁清髙疑(一作/直)對竹閑
雅勝聞琴門户饒秋景兒童觧冷吟雲山今作
主還借外人尋
　　　寄永樂長官殷尭藩
故人爲吏隱髙卧簿書間遶院唯栽藥逢僧只
說山此霄歡不接窮歲信空還何計相尋去嚴
風雪滿關
　　　冬夜書事寄兩省閣老
天寒漸覺鴈聲踈新月微微玉漏𥘉海嶠只宜
今日去故郷巳過十年餘髪稀豈易勝玄冕眼
暗應難寫諌書閣下羣公盡髙思誰䏻携酒訪
貧居
　　　寄靈一律師
𣑽書鈔律千餘紙浄院焚香獨受持童子病來
煙火絶清泉潄口過齋時
　　　郡中書事寄黙然上人
郡中饒野興過客亦淹留㸔月江樓暁尋山石
徑秋意歸何處老誰免此生愁長爱東林子安
禪百事休
　　　寄張傒
幽處尋書坐朝朝閉竹扉山僧封茗寄野客乞
詩歸秋卷多唯好時名屈更肥明年取前字杯
酒賽春輝
　　　寄李頻
閉門常不出惟覺長庭莎朋友来㸔少詩書卧
讀多命隨才共薄愁與醉相和珎重君名字新
登甲乙科
　　　寄李群玉
九衢名與利無計優閑人道逺期輕世才髙貴
重身石脂稀勝乳玉粉細於塵骨換肌膚膩心
靈(一作/虚)氣色眞嵩山髙到日洛水暖如春居住
應安隱(一作/穏)黄金㡬竈新
　　　病中書事寄友人
　終日自纒繞此身無適縁萬愁生雨夜百病凑
　衰年多睡憎明屋慵行待暖天瘡頭梳有虱風
　耳亂無蟬換白方多錯廻金法不全家貧何所
　怨将在老僧邊
　　　　九日寄錢可復
　數盃黃菊酒千里白雲天(一作/仙)上國名方振戎
　州病未痊(一作綺陌人消/得鄰州客謾㒹)静愁惟憶醉閑赱(一/作)
(悶)不勝眠惆悵(一作/應念)東門別相逢知(一作/更)㡬年
　　　　春日早朝寄劉起居
　九衢寒霧歛雙闕曙光分綵仗迎春日香煙接
瑞雲珮聲清漏間天語侍臣聞莫笑馮唐老還
來謁聖君
　　　秋日寄李支使
秋思朝來起侵人暑稍㣲暁眠離北戸午飯尚
生衣山静雲𥘉白枝髙果漸稀聞君家海上莫
與燕同歸
　　　寄汴州令狐楚相公
汴水從今不復渾秋風鼙鼓動城根梁園臺館
關東少相府旌旗天下尊詩好四方誰敢和政
成三郡自無冤㡬時詔下歸丹闕還領千官入
閤門
　　　寄東都白賔客(居易)
闕下髙眠過十旬南宫印綬乞離身詩中得意
應千首海内嫌官只一人賔客分司眞是隱山
泉遶宅豈辭貧竹齋晚起多無事唯到龍門寺
裏頻
　　　寄裴起居
千官曉立鑪煙裏立近丹墀是起居彩筆専書
皇帝語書成㡬卷太平書
　　　寄狄拾遺時魏州從事
　少在兵馬間長還繋戎職鷄飛不得逺豈要生
　羽翼三年城中遊與君最相識應知我中腸不
　苟念衣食主人樹勲名欲滅天下賊愚雖乏智
　謀願陳一人力人生須氣徤饑凍縛不得睡當
　一席寛覺乃千里窄古人不懼死所懼死無益
　至交不可合一合難離坼君嘗相勸勉苦語毒
　胷臆百年心　聞誰限河南北
　　　　金州書事寄山中舊友
　安康雖好郡刺史是憨翁買酒終朝飲吟詩一
　室空自知爲政拙衆亦覺心公親事星河在憂
人骨肉同簿書嵐色裏皷角水聲中井邑神州
接㠶檣海路通野亭晴帶霧竹寺夏多風漑稻
長洲白焼林逺岫紅舊山期巳失(一作/度)芳草思
何窮林下無相笑男兒五馬雄
　　　寄紫閣無名頭陀(自新羅來)
峭行得如如誰分聖與愚不眠知夣妄無號免
人呼山海禪(一作/法)皆遍華夷佛豈殊何因接師
話清浄在斯須
　　　寄郁上人
此生修道淺愁見未來身誰爲傳眞諦唯應是
上人自悲年巳長漸覺事難親不向禪門去他
門無了因
　　　寄孫路秀才
幽居隣里少江際復山阿潮去(一作/下)蟬聲出天
晴鶴語多老人䏻歩蹇才子柰貧何曾見春官
語年來虚甲科
　　　寄安陸友人
別路在春色故人雲夣中鳥啼三月雨蝶舞百
花風煙束逺山碧霞欹落照紅想君登此興廻
首念飄蓬
　　　寄馬戴
天府鹿鳴客幽山秋未歸我知方甚愛衆說以
爲非隔屋聞泉細和雲見鶴微新詩此處得清
峭比應稀
　　　寄賈島時任普州司倉
長沙事可悲普掾罪誰知千載人空盡(一作/老)一
家冤不移吟寒應齒落才峭自名垂地逺山重
疊難傳相憶詞
　　　寄楊工部聞毗陵舎弟自罨溪入茶山
採茶溪路好花影半浮沉畫舸僧同上春山客
共尋芳新生石際幽嫩在山隂色是春光染香
驚日氣侵試嘗應酒醒封進定㤙深芳貽千里
外怡怡太府吟
　　　寄陜州王司馬
家寄秦城非本心偶然頭上有朝簪自當臺直
無因醉一別詩宗更懶吟世事每将愁見擾年
光唯與老相侵欲知居處堪長乆須向山中學
煑金
　　　寄賈島
寂寞荒原下南山秪隔籬家貧唯我並詩好復
誰知草色無窮處蟲聲少盡時朝昏皷不到閑
卧益相宜
　　　寄崔之仁山人
百門坡上住石屋(一作/室)兩三間日月難敎老妻
兒乞與閑仙經揀客問(一作仙方/揀客示)藥(一作/酒)債(一/作)
(價)煑金還何計䏻相訪(一作/引)終身得在山
　　　寄嵩嶽程光範
相別何容易相逢便歲年客來嫌路逺誰得到
君邊岳色鳥啼裏鐘聲竹影前只應訪支遁時
得話詩篇
　　　洛下夜會寄賈島
洛下攻詩客相逢秪是吟夜觴歡稍静寒屋坐
多深烏府偶爲吏滄江長在心懐(一作/憶)君難就
寝燭滅復星沉
　　　寄華州李中丞
毛女峯前郡煙霞氣轉清庭分靈掌影䆫度瀑
泉聲蘚逕人稀到松齋藥自生常飡亦芝术閑
客是公卿㸔水逢仙鶴登樓見帝城養生非酒
病難隱是詩名省署嘗連歩江臯欲獨耕偶題
無六義聊以逹微誠
　　　病中辱朱諌議惠甘菊藥苗因以詩贈
蕭蕭一畒宫種菊十餘叢採摘和芳露封題寄
病翁􁆐冝茶鼎裏飡稱石甌中香㓗将何比從
來味不同
　　　舟行書事寄杭州崔貟外
張頥任酒澆開眼信花焼舊國歸何滯新知別
又遥夜行篙觸石晚泊纜依橋若未重相見無
門解寂寥
　　　寄元緒上人
石牎紫蘇墻此世此清涼研露題詩潔消冰煑
茗香閑雲春影薄孤磬夜聲長何計休爲吏從
師老草堂
　　　寄白閣黙然
白閣峯頭雪城中望亦寒髙僧多黙坐清夜到
明㸔世上無諸苦林間只一飡嘗聞南北敎所
得比師難
　　　夏日書事寄丘亢處士
暑天難可度豈復更持觴樹裏鳴蟬咽宫中午
漏長病夫心益躁静者室應凉幾欲相尋去紅
塵滿路旁
　　　秋中寄崔道士
貧居雀喧噪况乃静巷陌夜眠睡不成空庭聞
露滴旁有一盃酒歡然如對客月光乆逾明照
得筆墨白平生志舒豁難可似兹夕四肢得自
便雖勞不爲役故人山中住善治活身策五糓
口不嘗比僧更閑寂我今暫得安自謂脫幽戚
君身長逍遥日月争老得
　　　寄華州崔中丞
蓮華峯下郡仙洞亦難勝閭里蒼苔水虚空瀑
布冰酒香和藥􁆐山峭過雲登清浄黎人㤗唯
憂急詔徴
　　　秋日書事寄祕書竇少監
秋氣日騷騷星星雙髩毛涼天吟自逺清夜夣
還髙林下期同去人間共是勞頭巾何所直且
漉瓮頭糟
姚少監詩集卷第三
姚少監詩集卷第四
　寄贈下四十四首
　　　寄送盧拱秘書遊魏州(元和/中)
太行山下路荆棘昨來平一自開元後今逢上
客行地形吞北虜人事接東京掃灑氛埃静遊
從氣味生薊門春不艶淇水暖還清㸔野風情
逺尋(一作/縁)花酒病成官閑身自在詩逸語縱橫
(一作詩好/語分明)車馬廻應晚煙光滿去程
　　　秋晚夜坐寄院中諸曹長
腰間垂印嚢白髪未歸郷還往應相責朝昏亦
自傷窮愁山影峭獨夜漏聲長寂寞難成寐寒
燈侵暁光
　　　書懐寄友人
精心奉北宗微宦在南宫舉世勞爲適開門事
不窮四隣寒稍靜九陌夜方空知老何山是思
歸愚谷中
　　　寄無可上人
十二門中寺詩僧寺獨幽多年松色別後夜磬
聲秋見世慮皆盡來生事更修終須執瓶鉢(一/作)
(屨)相逐入牛頭
　　　寄暉上人
日出月復没悠悠昏與明脩持經㡬刼清浄到
今生林下知無相人間苦是情終期逐師去(一/作)
(作禪/去)不擬老塵纓
　　　寄李干
尋常自恠詩無味雖𬒳人吟不喜聞見說與君
同一格數篇到火却休焚
　　　寄賈島浪仙
悄悄掩門扉窮窘自維縶世途已昧履生計復
乖緝踈我非常性端峭爾孤立徃還縱云乆貧
蹇豈自習所居率荒野寜似在京邑院落夕彌
空蟲聲鴈相及衣巾半僧施𬞞薬常自拾凛凛
寝席單翳翳竈烟濕頽籬里人度敗壁隣燈入
暁思巳暫舒暮愁還更集風淒林葉萎苔糝行
徑澁海嶠誓同歸橡栗充朝給
　　　寄九華費拾遺
逍遥罾繳外髙鳥與濳魚闕下無朝籍林間有
詔書夜眠青玉洞曉飯白雲𬞞四海人空老九
華君獨居此心誰復識日與世情踈
　　　寄不疑上人
是法修行遍方棲不二門隨縁嫌寺着見性覺
經繁所歎身将老始聞師一言塵沙千萬刼刼
盡佛長存
　　　寄主客劉郎中
漢朝共許賈生賢遷謫還應是宿縁仰徳多時
方會面拜兄何暇更論年嵩山晴色來城裏洛
水寒光出岸邊清景早朝吟䴡思題詩應費益
州牋
　　　寄周十七起居
鼕鼕九陌皷聲齊百辟朝天馬亂嘶月照濃霜
寒更逺風吹紅燭舉還低官清立在金鑪北仗
下歸眠玉殿西莫笑老人多獨出晴山荒景覓
詩題
　　　秋夜寄黙然上人
霜月静幽居閑吟夢覺𥘉秋深夜迢逓年長意
蕭踈海上歸難遂人間事盡虚賴師方便語漸
得識眞如
　　　寄王玄伯
夜歸暁出滿衣塵轉覺才名帶累身莫覔舊來
(一作/時)終日醉世間盃酒屬閑人
　　　寄山中友人
昨秋今復春役役是非身海上無歸路城中作
老人流年何處在白日每朝新聞有長生術将
求未有因
　　　寄陜府内兄郭冏端公
蹇鈍無大計酷嗜進士名為文性不髙三年住
西京相府執文柄念其心專精薄藝不退辱特
列為門生事出非自意喜常少於驚春牓四散
飛數日徧八紘眼始見花發耳得聞鳥鳴免同
去年春兀兀聾與盲家寄河朔間道路出陜城
聧違逾十年一會豁素誠同游山水窮狂飲飛
大觥起坐不相離有若親弟兄中外無親踈所
筭在其情乆客貴優饒一醉舊疾平家逺歸思
切風雨甚亦行到兹戀仁賢淹滯一月程新詩
忽見示氣逸言縱横纒緜意千里騷雅文發明
永晝吟不休咽喉乾無聲覉貧重金玉今日金
玉輕
　　　寄蔡州蒋亭兼簡田使君
㡬歲亂軍裏蒋亭名不銷無人知舊徑有藥長
新苗樹宿山禽静池通野水遥何因同此醉永
望思蕭條
　　　山居寄友生
獨在山阿裏朝朝遂性情暁泉和雨落秋草上
墻生因客始沽酒借書方到城詩情聊自遣不
是趂聲名
　　　寄崔之仁山人
不得之仁消息乆秋來體色復何如苦将(一作/痛持)
盃酒判身病狂作文章信手書官軄卑微從客
笑性靈閑野(一作/雅)向錢踈㡬時月(一作/家)計渾無
事㨂取深山一處居
　　　寄主客劉貟外(禹錫)
蟬稀蟲唧唧露重思悠悠静者多便夜豪家不
見秋同歸方欲就(一作/遂)微恙㡬時瘳今日滄江
上何人理釣舟
　　　山中寄友人
路歧何渺邈在客易蹉跎却是去家逺因循住
日多㡬㸔春草緑又見塞鴻過未有進身處忍
教抛薜蘿
　　　寄友人
日暮掩重扉抽簮復解衣漏聲林下静螢色月
中微秋霽露華結夜深人語稀慇懃故山路誰
與我同歸
　　　寄李餘卧疾
窮節彌惨慄我詎自云樂伊人嬰疾恙所對唯
苦藥寂寞行稍稀清羸飡自薄幽齋外浮事夢
寐亦簡略雪戸掩復明風簾卷還落方持數盃
酒勉子同斟酌
　　　寄白石師(師無名常居白/石谷中因為號)
白石師何在師禪白石中無情雲可比不食鳥
難同屨下蒼苔雪龕前瀑布風相尋未有計只
是禮虚空
　　　寄賈島
踈拙秪如此此身誰與同髙情向酒上無事在
山中漸老病難理乆貧吟益空賴君時訪宿不
避北齋風
　　　寄黙然上人
晨飡夜復眠日與月相連天下誰無病人間樂
是禪㡬生通佛性一室但香煙結得無為社還
應有宿縁
　　　寄不出院僧
不行門外地齋戒得淸真長食施來飯深居鏁
定身朝昏常傍佛起坐省逢人非獨心長浄衣
無一點塵
　　　萬年縣中雨夜會宿寄皇甫甸
縣齋還寂寞夕雨洗蒼苔清氣燈㣲潤寒聲竹
共來蟲移上階返客(一作/人)起到門廻想得吟詩
處唯應(一作/應當)對酒杯
　　　寄舊山隠者
別君須臾間暦日兩度新念彼白日長復值人
事并未改當時居心事如野雲朝朝恣行坐百
事都不聞柰何道未盡出山最艱辛奔走衢路
間四枝(俗作/肢)不屬身名在進士場筆毫争䒭倫
我性本朴直詞理(一作/野)安得文縱然自稱心又
不合衆人以此名字低不如風中塵昨逢賣藥
客云是居山鄰說君憶我心顦顇其形神昔是
同枝鳥今作萬里分萬里亦未進喧静終難羣
　　　所居秋夕寄李廓
覉滯多共趣屢屢同空眠稍暇更訪詣寕唯候
招延媿君備𬞞藥識我性所便罷吏童僕去灑
掃或自專古巷人易息踈逈自江邊幸當中秋
夕復此無雲天月華更漏清露葉光彩鮮四鄰
亦悄悄中懐益纒綿兹境罕䏻致居閑得彌偏
數盃罷復飲共想山中年
　　　贈盧大夫将軍
将軍身在城詎得虜塵清釀酒邀閑客吟詩直
禁營蒼鷹春不下戦馬夜空鳴碣石應無業皇
州獨有名上山嫌䯗重拔劍歎衣生公議今如
此登壇到即行
　　　贈供奉僧次融
會解如來意僧家獨有君開経對天子騎馬過
聲聞本寺逺於日新詩髙似雲熱時吟一句涼
冷勝秋分
　　　贈王尊師
先生自說􁧤洲路多在青松白石間海岸夜中
常見日仙宫深處却無山犬隨鶴去遊諸洞龍
作人來問大還今日偶聞塵外亊朝簪未擲復
何顔
　　　贈常州院僧
一住毗陵寺師應秪信縁院貧人施食䆫静鳥
窺禪古磬聲難盡秋燈色更鮮仍聞開講日湖
上少魚船
　　　贈盧沙彌小師
怕見世間事削頭披佛衣年小未受戒會解如
老師天與出家腸一食齋不飢麻履踏雪路與
馬不肯騎嫌我身腥羶似我見戎夷彼比見㑹
異對面成別離我師文宣王立敎垂詩書但全
仁義心自然便慈悲兩敎大體同無處辨(一作/辯)
是非莫以衣服別到頭不相知
　　　贈張籍太祝
妙絶江南曲凄涼愍女詩古風無手敵新語是
人知飛動應(一作/終)由格功夫過却竒麟臺(一作/儒書)
添集卷樂府換歌詞李白應先拜(一作/許)劉禛(一/作)
(郎)必自疑貧須君子救病合國家醫野客開山
借隣僧與米炊甘貧辭聘幣依選受官資多見
愁連暁稀聞債盡時聖朝文物盛太祝獨低眉
　　　贈兵郎中
繞籬栽杏種黃精暁侍罏烟暮出城萬事将身
求揔易學君難得是長生
　　　贈王建司馬
乆向空門隱交親亦不知文髙輕古意官冷似
前資老覺僧齋徤貧還酒債遲仙方小字寫行
坐把相隨
　　　贈任士曹
憲皇十一祀共得春闈書道直淹曹掾命通侍
玉除浮生年月促九陌笑言踈何計同歸去滄
江有弊廬
　　　贈劉义
自君離海上垂釣更何人獨宿空堂雨閑行九
陌塵避時曾変(一作/改)姓救難似嫌身何處相期
宿咸陽酒市春
　　　贈僧紹明
西方清浄路此路出何門見說師知處從來佛
不言今生多病惱自暁至黃昏唯寐方無事郍
堪夢亦喧
　　　贈張質山人
先生居處僻荆棘與墻齊酒好寕論價詩狂不
著題焼成度世藥踏盡上山梯懶聴閑人語(一/作)
(疑道人/間語)争如谷鳥啼
　　　贈少室山麻襦僧
秪辮麻爲衲此中経㡬春庵前多猛獸徑小絶
行人泉近濆(一作/漬)瓶履山深少垢塵想師正法
指喻我獨迷津
　　　贈王山人
賢哲論猶誕吾宗次定今詩吟天地廣覺印果
因深敎演歸恭敬名標中外欽旣䏻施六度了
悟逹雙林
　　　贈終南山傅山人
七十未成事終南蒼髩翁老來詩興苦貧去酒
腸空蟠蟄身仍病鵬搏力未通巳無焼藥本唯
有著書功白馬時何晚(老君度/関事也)青龍歲欲終(星/紀)
(躔次/之義)生涯枯葉下家口亂雲中潭静魚驚水天
晴鶴唳風悲君還姓傅獨不夢髙宗
姚少監詩集卷第四
姚少監詩集卷第五
　閑適上五十一首
　　　閑居遣懐一十首
身外無徭役開門百事閑倚松聽唳鶴策杖望
秋山萍任蓮池緑苔從匝地斑料無車馬客何
必掃柴關
　　　其二
閑卧銷長日親朋笑我踈詩篇隨分有人事度
年無情性僻難改愁懐酒爲除誰能思此計空
備滿床書
　　其三
白日逍遥過㸔山復遶池展書尋古事翻卷改
新詩賖酒風前酌留僧竹裏棊同人笑相問羡
我足閑時
　　其四
好景時牽目茅齋興有餘逺山経雨後庭樹得
秋初道侣憐栽藥髙人笑養魚優游隨本性甘
被棄慵踈
　　　其五
永日厨煙絶何曾暫廢吟閑詩隨思緝小酒恣
情斟㸔月嫌松宻垂綸愛水深世間多少事無
事可關心
　　　其六
一生䏻㡬日愁恨也無端遇酒酕醄飲逢花爛
熳㸔青雲非失路白髮未相干以此多携解将
心但自寛
　　　其七
萬事徒紛擾難關枕上身朗吟銷白日沉醉度
青春演歩憐山近閑眠厭客頻市朝曾不到長
免滿衣塵
　　其八
野性多踈惰幽棲更稱情獨行㸔影笑閑坐弄
琴聲懶拜腰肢硬慵趋禮樂生業文隨日遣不
是爲求名
　　　其九
生計甘寥落髙名愧自由慣無身外事不信世
間愁好酒盈盃酌閑詩任筆酬涼風從入户雲
水更宜秋
　　　其十
拙直難和洽從人笑掩關不能行戸外寕解走
塵間𬒳酒長酣思無愁可上顔何言歸去事着
處是青山
　　　武功縣中作三十首
縣去帝城逺為官與隱齊馬隨山鹿放鷄雜野
禽棲遶舎惟藤架侵堦是藥畦更師嵇叔夜不
擬作書題
　　　其二
方拙天然性爲官是事踈唯尋向山路不寄入
城書因病多(一作/方)收藥縁浪學釣魚養身成好
事此外更(一作)空虚
　　　其三
微官如馬足秪是在泥塵到處貧隨我終年老
趂人簿書銷眼力盃酒耗心神早作歸休計深
居養(一作/過)此身
　　　其四
簿書多不㑹薄俸亦難消醉卧慵開眼閑行懶
繋腰移花兼蝶至買石得雲饒且自心中樂從
他笑寂寥
　　　其五
暁鐘驚睡覺事(一作/是)事便相關小市柴薪貴貧
家砧杵閑讀書多旋忘賖酒數空還長羡劉伶
軰髙眠出世間
　　　其六
性踈常爱卧親故笑悠悠縱出多携枕因衙始
裹頭上山方覺老過寺暫忘愁三考千餘日低
腰不擬休
　　　其七
客至皆相笑詩書滿卧床爱閑求病假因醉弃
官方髩髮寒唯短衣衫瘦漸長自嫌多檢束不
似舊來狂
　　　其八
一日㸔除目終年損道心山宜衝雪上詩好帶
風吟野客嫌知印家人笑買琴只應隨分過巳
(一作/定)是錯彌深
　　　其九
鄰里皆相爱門開數見過秋涼送客逺夜静詠
詩多就架題書目尋欄記藥窠到官無別事種
得滿庭莎
　　　其十
窮逹天應與人間事莫論微官從似客逺縣豈
　勝村竟日多無食連宵不閉門齋心調筆硯唯
　寫五千言
　　　　其十一
　縣僻仍牢落逰人到便廻路當邊地去村入郭
　門來酒戸愁偏長詩情病不開可曾衙小吏恐
　謂踏青苔
　　　　其十二
　自下青山路三年著緑衣官卑食肉僣才短事
　人非野客敎長醉髙僧勸却歸不知何計是免
　與本心違
　　　其十三
日出方能起庭前㸔種莎吏來山鳥散酒􁆐野
人過歧路荒城少煙霞逺縣多同官數相引下
馬上西坡
　　　其十四
作吏荒城裏窮愁欲不勝病多唯識藥年老漸
親僧夢覺空堂月詩成滿硯氷故人多得路寂
寞不相稱
　　　其十五
誰念東山客栖栖守印床何年得亊盡終日逐
人忙醉卧唯知呌閑書不着行人間長檢束與
此豈相當
　　　其十六
朝朝眉不展多病怕逢迎引水逺通澗壘山髙
過城秋燈照樹色寒雨落池聲好是吟詩夜披
衣坐到明
　　　其十七
簿籍誰能問風寒趂早眠毎旬常乞假隔月探
支錢(一作請/官錢)還往嫌詩僻親情恠酒㒹謀身須
上計終乆是歸田
　　　其十八
閉門風雨裏落葉與堦齊野客嫌盃小山翁喜
枕低聽琴知道性尋藥得詩題誰更䏻騎馬閑
行秪杖藜
　　　其十九
腥羶都不食稍稍覺神清夜犬因風吠隣鷄帶
雨鳴守官常卧病學道別稱名小有洞中路誰
能引我行
　　　其二十
宦名渾不計酒熟且開封晴月消燈色寒天挫
筆鋒驚禽時並起閑客數相逢舊國蕭條思青
山隔㡬重
　　　其二十一
假日多無事誰知我獨忙移山入縣宅種竹上
城墻驚蝶遺花蘂遊蜂帶蜜香唯愁明早出端
坐吏人旁
　　　其二十二
門外青山路因循自不歸養生冝縣僻說品喜
官微浄爱山僧飯閑披野客衣唯　幽谷鳥不
解入城飛
　　　其二十三
一官無限日愁悶欲何如掃舎驚巢燕尋方落
壁魚從僧乞浄水憑客報閑書白髪誰能鑷年
來四十餘
　　　其二十四
朝朝門不閉長似在山時賔旅抽書讀兒童斫
竹騎乆貧還易老多病懶䏻醫道友應相恠休
官日巳遲
　　　其二十五
戚戚常無思循資格上官閑人得事晚常骨覔
(一作/學)仙難愁卧疑身病貧居覺道寛新詩乆不
寫自筭少人㸔
　　　其二十六
漫作容身計今知拙有餘青衫迎驛使白髮憶
山居道友憐𬞞食吏人嫌草書須為長乆事歸
去自耕鋤(憐一/作喜)
　　　其二十七
主印三年坐山家百亊休焚香開勑庫踏月上
城樓飲酒多成(一作/如)病吟詩易長愁慇懃問漁
者暫借手中鈎
　　　其二十八
長憶青山下深居遂性情壘堦溪石浄燒竹竈
煙輕點筆圖雲势彈琴學鳥聲(一作/鳴)今朝知縣
印夢裏百憂生
　　　其二十九
自知狂僻性吏事固相踈秪是㸔山立無因出
縣居印朱沾墨硯戸籍雜經書月俸㝷常請無
妨乏斗儲(一作無嫌)
　　　其三十
作吏無䏻事為文舊致功詩標八病外心落百
憂中拜別登朝客歸依錬藥翁不知還往内誰
與此心同
　　　罷武功縣将入城二首
乍抛衫笏覺身輕依舊還稱學道名欲泥山僧
分(一作/求)屋住羞從野老借牛耕妻兒盡怕爲逋
客親故相邀遣到城無柰同官珍重意幾廻臨
路却休行
　　　其二
青衫脫下便狂歌種薤(一作/李)栽莎(一作/桃)斸古坡
野客相逢添酒病春山暫上著詩魔亦知官罷
貧還甚且喜閑來睡得多欲與九衢親故別明
朝拄杖始經過
　　　秋日閑居二首
九陌宅重重何門憐此翁荒庭唯菊茂幽徑與
山通落葉帶衣上閑雲來酒中此心誰得見林
下鹿應同
　　　其二
先憶花時節家山聽更歸爱詩㸔古集憶酒典
寒衣睡少身還徤愁多食不肥自憐踈懶性無
事出門稀
　　　閑居晚夏
閑居無事擾舊病亦多痊選字詩中老㸔山屋
外眠片霞侵落日繁葉咽鳴蟬對此心還樂誰
知乏酒錢
　　　閑居
不自識踈鄙終年住在城過門無馬跡滿宅是
蟬聲帶病吟雖苦休官夢巳清何當學禪觀依
止古先生
　　　街西居三首
受得山野性住城多事違青山在宅南廻首東
西稀淺淺一井泉數家同汲之獨我惡水濁鑿
井庭之陲自鑿還自飲亦爲衆所非吁嗟世間
事潔身誠難為
　　　其二
日出窮巷喜温然勝重衣重衣豈不暖所暖人
不齊兀兀復行行不離階與墀
　　　其三
丈夫非馬蹄安得知路歧窮賤飱茹薄興與養
性宜乃知長生術豪貴難得之
　　　閑居遣興
終年城裏住門戸似山林客恠身名晚妻嫌酒
病深寫方多識藥失譜廢彈琴文字非經濟空
虚用破心
姚少監詩集卷第五
姚少監詩集卷第六
　閑適時序風月六十二首
　　　荘居即事
休看小字大書名向日持經眼却明時過無心
求冨貴身閑不夢見公卿因尋岳寺葷辛㫁自
到王城　床新睡覺􁋠風半夜鶴
来聲
　　　親仁里居
三年賃舎親仁里寂寞何曽似在城飲酒自縁
防冷病(一作/氣)尋人多是為閑行軒車無路通(一/作)
姚少監詩集卷第六
　閑適時序風月六十二首
　　　荘居即事
休看小字大書名向日持經眼却明時過無心
求冨貴身閑不夢見公卿因尋岳寺葷辛㫁自
到王城　床新睡覺􁋠風半夜鶴
来聲
　　　親仁里居
三年賃舎親仁里寂寞何曽似在城飲酒自縁
防冷病(一作/氣)尋人多是為閑行軒車無路通(一/作)
(過)門巷親友(一作/故)囙詩道姓名自别(一作/下)青山
歸未得羡君長聴石泉聲
　　　荘居野行
客行野田間比屋皆閉户借問屋中人盡去作
啇賈官家不税啇税農服作苦居人盡東西道
路侵壠畆採玉上山顛探珠入水府邊兵索衣
食此物同泥土古来一人耕三人食猶飢如今
千萬家無一把鋤犂我倉常空虚我田生蒺䔧
上天不雨粟何由活烝黎
　　　春日閑居
居止日蕭條庭前唯藥苗身閑眠自乆眼差視
還遥簷燕酬鶯語隣花雜絮飄客来無酒飲掻
首擲空瓢
　　　獨居
深閉柴門長(一作/多)不出功夫自課少閑時翻音
免問他人字覆局(一作/勢)何勞對手棊生許如雲
無㝎所窮愁似影巧(一作/每)相随到頭歸向(一作/去)
青山是塵路茫茫𣣔告誰
　　　早春閑居
寂寞日何為貧(一作/間)居春色遅驚風起庭雪寒
雨長簷澌強飲區(一作/樽)中事(一作/酒)嘲山丗外詩
此生仍且在難與老相離
　　　原上新居
秋来梨果熟行哭小兒飢鄰冨雞長徃荘(一作/家)
貧客漸稀借牛耕地晚賣樹納錢遅牆下當官
道依前夹竹籬
　　　將歸山
野人慣厺山中住自到城来悶不勝宫樹蟬聲
多却樂侯門月色少扵燈飢来唯擬重餐藥歸
去還應只別僧聞道舊溪苑屋畔春風新上數
枝藤
　　　山中述懐
為客乆未歸寒山獨掩扉曉来山鳥散雨過杏
花稀天逺雲空積溪深水自㣲此情對春色盡
縂欲忘機
　　　偶然書懐
十年通藉入金門自媿名微枉搢紳錬得升砂
疑不食從兹白髪日(一作/自)相親家山迢遞歸無
路盃酒稀踈病到(一作/在)身漢有馮唐唐有我老
為郎吏更何人
　　　客舎有懐
旅人無事喜終日(一作/夜)思悠悠逢酒嫌盃淺尋
書怕字稠貧来許錢聖夢覺見身愁寂寞中林
下飢鷹望到秋
　　　及第後夜中書事
夜睡常驚起春光屬野夫新銜添一字舊友遜
前途喜過還疑夢狂来不似儒愛花持燭㸔憶
酒犯街沽天上名應㝎人間盛更無報㤙丞相
閤何啻殺㣲軀
　　　偶題
年年九陌看春還舊隠空勞夢寐間遅日逍遙
芸艸長聖朝清净諌臣(一作/書)閑偶逢逰客同傾
酒自有前騶恥見山道侣書来相責誚朝朝欲
報作(一作/又)何顔
　　　感時
憶㫺未出身索寞無精神逢人話天命自賤如
埃塵君今纔出身䬃爽鞍馬春逢人話天命自
重如千鈞信渉名利道舉動皆䘮真君今自丗
情何况天下人
　　憶山
閑䖏無人到乖踈稱野情日髙掻首起林下散
衣行泉引窗前過雲㸔石鏬生別来愁𣣔老虚
負出山名
　　　客逰旅懐
客行無㝎止終日路𡵨閒馬為賖来貴僮囙借
得頑詩書愁觸雨店舍喜逢山舊業嵩陽下三
年未得還
　　　迎春
半年㽞辭待花開曉去迎春夜始廽風暖慢行
尋曲水天晴逺望立髙䑓亦知無䖏將詩請唯
得終朝把酒催今日栁條全弄色逰人相伴㸔
春来
　　　逰春十二首
正月一日後尋春更不眠自知還近僻衆說過
扵顛㸔水寕依路登山欲到天悠悠芳思起多
是晚風前
卑官長少事僻縣又無城未曉衝寒起迎春忍
病行樹枝風棹軟菜甲土浮輕好個林間鵲今
朝是喜聲
詩酒相牽引朝朝思不窮苔痕雪水裏春色竹
烟中迎雨縁池草摧花倚樹風書非名利事爱
此少人同
塵中主印吏誰遣有髙情趂暖簷前坐尋芳樹
底行土融凝墅色氷敗滿池聲漸覺春相泥朝
来睡不輕
踈頑無異事随例但添年舊暦蔵深箧新衣薄
絮綿暖風渾酒色晴日暢琴絃同伴無辭困逰
春貴在先
㸔春長不足豈更覺身勞寺裡花枝净山中水
色髙嫩(一作/懶)雲輕似絮新艸細如毛併起詩人
思還應費筆毫
悠悠小縣吏顦顇入新年逺思遭詩惱閑情𬒳
酒牽戀花林下飲爱艸野中眠踈懶今成性誰
人肯更憐
䖏䖏春光遍逰人亦不稀向陽傾冷酒㸔影試
(一作/着)新衣嫩樹行移長幽禽語旋飛同来皆去盡
衝夜獨呤(一作/行)歸
朝朝看春色春色似相憐酒醒鶯啼裏詩成蝶
舞前摘花盈手露折竹滿庭烟親故多相笑踈
狂似少年
卑官還不悪行止得逍遙晴野花侵路春陂水
上橋塵埃生暖色藥艸長新苗看却烟光散狂
風䖏䖏飄
身𬒳春光引經時更不㱕嚼花香滿口書竹粉
粘衣弄日鶯狂語迎風蝶倒飛自知踈懶性得
事亦應稀
曉脱青衫出閑行氣味長一瓶春酒色數頃野
花香朝客聞應羡山僧見亦(一作/似)狂不将童僕
去恐謂(一作/為)損風光
　　　賞春
閑人祗是爱春光迎得春来喜欲狂買酒怕遅
令走馬看花嫌逺自移床嬌鶯語足方離樹戯
蝶飛髙始過墙顛倒酔眠三數日人間百事不
􁈖量
　　　春日即事
春来眠不得誰復念生涯夜聴四隣楽朝尋九
陌花輕烟浮草色㣲雨濯年華乞假非関病朝
衣在酒家
　　　春日江次
㙒歩出苑齋閑行坐石臺乆悲郷路逺猶喜杏
花開鷗鷺皆飛去帆樯何䖏来囙凝千里目落
日尚徘徊
　　　楊州春詞三首
廣陵寒食天無露復無烟暖日凝花栁春風散
管絃園林多是宅車馬少扵船莫喚逰人住逰
人困不眠
滿郭是春光街衢上亦香竹風輕履舄花露膩
衣裳谷鳥鳴還艶山夫到亦狂可憐逰賞地煬
帝國傾亾
江北烟光衮淮南勝事多市廛持燭入隣里漾
船過有地惟栽竹無家不飬鵝春風蕩城郭滿
耳是笙歌
　　　寒食二首
今朝一百五出户雨𥘉晴舞爱雙飛蝶歌聞百
囀鶯江深青艸㟁花滿白雲城爲政多孱懦應
無酷吏名
出城煙火少况復是今朝閑坐将誰語臨觴只
自謡堦前春蘚偏衣上落花飄伎楽州人戯使
君心寂寥
　　　暮春書事
窮巷少芳菲蒼苔一徑㣲酒醒聞客別年長送
春歸宿願眠雲嶠浮名繋鏁闈未回丞相庇難
得脱(一作/觧)朝衣
　　　春晚雨中
寂寂春将老門人強自歡迎風鶯語澁帶雨蝶
飛難傍砌木𥘉長眠花景漸䦨􁌏軒􁀊目望情
思若為寛
　　　送春
昨吟(一作/迎)今復送来晚去逡廵芳盡空繁樹愁
多獨病身静思傾酒懶閑望上樓頻為向春風
道明年早報春
　　　別春
㽞春不得𬒳春欺春若無情遣泥誰寂寞自疑
生冷病凄凉還似別親知随風未辨歸何䖏澆
酒唯求住少時一去近當三百日徔朝至夜是
相思
　　　夏夜
閑齋深夜静獨坐又閑行宻樹月籠影踈籬水
隔聲㫁猨時呌谷棲鳥每摇檉寂寞求名士誰
知此夕情
　　　秋日有懐
秋来不復眠但覺思悠然菊色欲經露蟲聲漸
替蝉詩情生酒裏心事在山邊舊里無囙到􁋠
風又一年
　　　秋夕遣懐
昨宵白露下秋氣滿山城風勁衣巾脆空虚筆
墨輕臨書愛眞跡避酒怕狂名秪擬随糜鹿悠
悠過一生
　　　秋中夜坐
踈散永無事不眠常夜分月中松露滴風引鶴
　　　秋日有懐
秋来不復眠但覺思悠然菊色欲經露蟲聲漸
替蝉詩情生酒裏心事在山邊舊里無囙到􁋠
風又一年
　　　秋夕遣懐
昨宵白露下秋氣滿山城風勁衣巾脆空虚筆
墨輕臨書愛眞跡避酒怕狂名秪擬随糜鹿悠
悠過一生
　　　秋中夜坐
踈散永無事不眠常夜分月中松露滴風引鶴
同聞
　　　同衛尉崔少卿九月六日飲
酒熟菊還芳花漂盞亦香與君先一酔舉世待
重陽風色𥘉晴利蟲聲向晚長此時如不飲心
事亦應傷
　　　九日憶硯(一作/峴)山舊居
帝里閑人少誰同把酒杯硯山籬下菊今日㡬
枝開曉角驚眠𧺫秋風引病来長年歸思切更
值鴈聲催
　　　秋晚江次
蕭蕭晚景寒獨立望江壖沙渚㡬行鴈風灣一
隻船落霞澄返照孤嶼隔微煙極目思無盡鄊
心到眼前
　　　除夜二首
衰殘㱕未遂寂寞此宵情舊國當千里新年隔
數更寒猶近北峭風漸向東生誰見(一作/想)長安
陌晨鍾度火城
慇懃惜此夜此夜住逡廵燭盡年還別雞鳴老
更新儺聲方去疫酒色已迎春明日持盃䖏誰
為最後人
　　　晦日送窮三首
年年到此日􁏏酒拜街中萬户千門看無人不
送窮
送窮窮不去相泥欲何為今日官家宅淹㽞又
㡬時
古人皆恨別此別恨消䰟只是空相送年年不
出門
　　　詠雲
靄靄紛紛不可窮戞笙歌䖏盡随龍来依銀漢
一千里㱕傍巫山十二峯呈瑞每聞開䴡色避
風仍見挂喬松憐君翠染雙蝉鬢鏡裏朝朝近
玉容
　　　詠雪
愁雲殘獵下陽臺混却乹坤六出開與月交光
呈瑞色共花争艶傍寒梅飛随郢客歌聲逺散
逐宫娥舞䄂廽其那知音不相見剡溪乗興為
君来
　　　郡中對雪
霏㣲著草樹漸布與堦􁀊逺近如空色飄颺無
落聲飛鵶疑翅重去馬覺蹄輕遙想故山下樵
夫應滯行
　　　對月
銀輪玉兎向東流瑩浄三更正好逰一片黒雲
何䖏起皂羅籠却水精毬
　　　八月十五夜㸔月
亭亭千萬里三五復秋中此夕光應絶常時思
不同九霄㣲有露四海静無風惆悵逡廵別誰
能㸔碧空
　　　賦月華臨静夜
長空埃壒滅皎皎月華臨色正秋將半灮鮮夜
自深九霄晴更徹四㙒氣難侵静照遥山出孤
朙列宿沉髙人應不寐驚鵲復何心漏盡東方
曉佳期何䖏尋
　　　酬任疇恊律夏中苦雨見寄
銀漢波瀾溢經旬雨未休細聴冝隔牗逺望憶
髙樓風急飄還㫁雲低落更稠走童驚掣電飢
鳥啄浮漚絲網張空際珠䋲續瓦溝青蛙多入
戸潢潦欲勝舟雷怒疑山破池渾似土流灰人
漫禳厭水馬恣沉浮廣陌應翻浪貧居恐作湫
陽精蔵不耀隂氣盛難收逺色重林暮繁聲四
壁秋望晴思見日防冷𣣔披裘枕潤眠還懶車
羸出轉憂散空烟漠漠迸􁚘竹修修樹暗蝉吟
咽巢傾燕語愁琴書凉簟净燈燭夜窗幽天下
那能向龍邊豈易求濕煙凝竈額荒艸覆牆頭
酒思凄方罷詩情耿始抽下床先仗屐汲井恐
飄甌危坐徒相憶佳期未有由勞君寄新什終
日不能酬
　　　和座主相公雨中作
清氣潤華屋東風吹雨匀花低驚艶重竹浄覺
聲真山際凝如霧雲中散似塵蕭蕭下碧落點
點救生民緩洒雷霆細微沾瓦䃯新詩成難継
和造化筆通神
　　　惡神行雨
面神扇簸悪神行汹湧挨排白霧生風撃水凹
波撲凸雨漴山口地嵌坑龍噴黒氣翻騰滚鬼
掣紅光劃　揁哮吼忽雷聲掲石滿天啾唧閙
轟轟
姚少監詩集卷第六
姚少監詩集卷第七
　題詠四十九首
　　題鳯翔西郭新亭
􁋠郭塵埃外新亭制度竒地形當要䖏人力是
閑時結搆方殊絶髙低更合冝棟梁清俸買松
竹逺山移佛(一作/僧)寺幽難敵仙家景(一作/境)可追
(一作/遺)良功慙巧盡上客恨逢遅兩面寒(一作/清)波
漲當前軟(一作/嫩)栁垂清虚冝月入凉冷勝風吹
宴賞軍容静登臨楽妓随魚龍聴絃管鳬鶮識
旌旗泛鷁春流濶飛觴白日欹閑花(一作/雲)長在
户嫰蘚乍縁墀永望情無極頻来困不辭雲峰
晴轉出(一作/翠)煙樹暁逾滋向野惟貪静􁌏空遽
覺危行人如不到逰楽更何爲(一作逰楽/信虚爲)
　　題金州西園九首
　　　江榭
亭亭白雲榭下有清江流見江不得親不如波
上鷗有榭江可見無榭無雙眸
　　　藥堂
僮僕不到閾雙扉常自関四壁畫逺水堂前聳
秋山時聞有仙䑕竊藥簷隙間
　　　草閣
編草覆柏椽軒扉皆竹織閤成似僧居學僧居
未得有時公府勞還復来此息
　　　松壇
盤盤松上蓋下覆青石壇月中零露垂日出露
尚漙山翁稱絶境海橋無所觀
　　　葼徑
藥院徑亦髙徃来踏葼影方當繁暑日草屩㣲
㣲冷爱此不能行折薪坐煎茗
　　　垣竹
種竹爱庭際亦以資翫賞窮秋雨蕭條但見墻
垣長宣尼髙數仭固應非土壌
　　　石庭
布石滿山庭磷磷㓗還清幽人常履此月下屐
齒鳴藥艸枝葉動似向山中生
　　　莓苔
茅堂堦豈髙數寸是苔蘚只恐秋雨中窗户亦
不濺眼前無此物我情何由遣
　　　芭蕉屏
芭蕉樷樷生月照参差影數葉大如牆作我門
之屏稍稍聞見稀耳目得安静
　　杏溪十首
　　　杏溪
桃花四散飛桃子壓枝垂寂寂青隂裏幽人舉
步遅慇懃念此徑我去復来誰
　　　蓮塘
方塘菡蓞髙繁豔相照耀幽人夜眠起忽疑野
中􁶫曉尋不知休白石㟁亦峭
　　　架水藤
濛濛紫花藤下復清溪水若遣随波流不如風
飄起風飄或近堤随波千萬里
　　　石潭
曉向潭上行夕就潭邊宿清冷無波瀾潎潎魚
相逐釣翁坐不起見我徃来熟
　　　溪路
此路何瀟洒永無公卿跡日日多徃来藜杖與
桑屐路邊何所有磊磊青渌石
　　　望江峯
念昔有此峯在彼江陵先舉世未能知遇亦望
同賢我来心益悶𣣔上天公牋
　　　杏水
不與江水接自出林中央穿花復逺水一山聞
杏香我来持茗甌日屡此来嘗
　　　渚上竹
葉葉新春筠下復清淺流㣲風屡此来决决復
脩脩詩人月下吟月墮吟不休
　　　楓林堰
森森楓樹林䕶此石門堰杏隄數里餘楓影覆
亦徧鸕鷀與釣童貭異同所願
　　　石瀬
散漫復潺湲半砂半和石清風波亦無厯厯魚
可搦我来亦屡乆歸路常日夕
　　陕下厲玄侍御宅五題
　　　濯纓溪
舊山寕要去此有濯纓泉暁景松枝覆秋光月
色連行尋屐齒盡坐對角巾偏寂寂幽棲䖏無
妨請俸錢
　　　垂釣亭
由釣起茅亭柴扉復竹楹波清見絲影坐乆識
魚情白鳥依窓宿青蒲傍砌生欲同漁父舎湏
自减逢迎
　　　吟詩島
幽島蘚層層詩人日日登坐危石是榻吟冷唾
成氷静對唯秋水同来只(一作/但)老僧竹(一作/松)枝
題字䖏小篆復誰能
　　　竹裏徑
㣲徑婵娟裏唯聞静者知跡深苔長䖏歩狭笋
生時髙是連幽樹窮應到曲池紗巾靈壽杖行
楽復相冝
　　　泛觴泉
不上酒家樓池邊日獻酬杯来轉巴字客坐遶
方流酹滴苔文断泉連石㟁秋若能山下置歲
晚願同逰
　　　題僧院引泉
泉眼髙千尺山僧耴得㱕架空横竹引鑿石透
渠飛洗藥溪流濁澆花雨力微朝昏長遶㸔䕶
惜似持衣
　　　題家園新池
數日自穿池引泉来近陂尋渠通咽䖏遶㟁待
清時深好求魚飬閑堪與鶴期幽聲聴難盡入
夜睡常遅
　　　詠盆池
浮萍重叠水團圓客遶千遭屐齒痕莫驚池裏
尋常滿一井清泉是上源
　　　買太湖石
我嘗逰太湖爱石青嵯峨波瀾取不淂自後長
咨嗟竒㢤賣石翁不傍豪貴家屓石聴苦吟雖
貧亦来過貴我辨識精取價復不多比之昔所
見珍恠頗更加背面淙注痕孔隙若琢磨水稱
至柔物湖乃生壮波或云此天生嵌空亦非他
氣貭偶不合如地生江河置之書房前暁霧常
紛羅碧光入四隣墙壁難蔽遮客来謂我宅忽
若巖之阿
　　　天竺寺殿前立石
𥙷天殘片女媧抛撲落禅門壓地拗霹靂劃深
龍舊欔屈槃痕淺乕新㧓苔粘月眼風挑剔塵
結雲頭雨磕敲秋至莫言長矻立春来自有薜
蘿交
　　　杭州觀潮
樓有章亭號濤来自古今勢連滄海闊色比白
雲深怒雪驅寒氣狂雷散大音浪髙風更起波
急石難沉鳥懼多遥過龍驚不敢吟拗如開玉
穴危似走瓊岑但禠千人魄那知伍相心岸摧
連古道洲漲踣樷林跳沬山皆濕當江日半隂
天然與禹鑿此理遣誰尋
　　　題李頻新居
賃居求賤䖏深僻任人嫌蓋地花如綉當門竹
勝簾勸僧嘗藥酒教僕辨(一作/認)書簽庭際山冝
小休令着石添
　　　寄題縦上人院
營營是與非前樂後還悲今世已如此他生願
似師禅房空旦暮畫壁半陳隋遶徑(一作/竹)蒼苔
跡幽人来是誰
　　　題山寺
千重山崦裏樓閣影参差未暇尋僧院先㸔置
寺碑竹深行漸暗石稳坐多時古塔蟲蛇善隂
廊鳥雀癡雲開上界近泉落下方遅為爱青桐
葉囙題滿樹詩
　　　題貞女祠
此女骨為土貞名不可移精靈閟何䖏蘋藻奠
空祠水石生異状杉松無病枝我来方謝雨延
滯失歸期
　　　題刑部馬貟外修行里南街新居
帝里誰無宅青山秪屬君閑窓連竹色幽砌上
苔文逺近髙低樹東􁋠南北雲朝朝常獨見免
𬒳四隣分
　　　題郭侍郎親仁里幽居
入門塵外思苔徑薬苗間洞裏應生玉庭前自
有山帝城唯此静朝客更誰閑野鶴松中語時
時去復還
　　　題宣義池亭
春入池亭好風光暖更蘚尋芳行不困逐勝坐
還遷細草亂如髪幽禽鳴似絃苔文翻古篆(一/作)
(畫)石色學秋天花落能漂酒萍開觧避船暫来
還差(一作/猶愈)疾乆住合成仙迸笋搘堦起垂藤壓
樹偏此生應借看自計(一作/謂)買無錢
　　　題薛十二池亭
每日樹邊消一日遶池行過又湏行異花多是
非時有好竹皆當要䖏生斜立小橋㸔島勢逺
移幽石作泉聲浮萍著㟁風吹歇水面無塵晚
更清
　　　題大理崔少卿駙馬林亭
每来㱕意懶都尉似山人臺榭栖(一作/停)雙鷺松
篁隔四隣迸泉清勝雨深洞暖如春更㸔題詩
䖏前軒粉壁新
　　　題杭州南亭
舊隠即雲林思㱕日日深如今来此地無復有
前心古石生靈艸長松栖異禽暮潮簷下過濺
浪濕衣襟
　　　題鄭(一作/崔)駙馬林亭
東園連宅起勝事與心期幽洞自生薬新篁迸
入池宻林行不盡芳草坐難移石翠疑無貭鶯
歌似有詞莎䑓髙出樹蘚壁浄題詩我獨多来
賞九衢人不知
　　　題厲玄侍御所居
幽棲一畞宫清峭似山峰隣里不通徑俸錢唯
買松野人時寄宿谷鳥自相逢朝路床前是誰
知暁起慵
　　　題田将軍宅
焚香書院最風流莎艸縁墻緑蘚秋近砌別穿
澆藥井臨街新起㸔山樓棲禽戀竹明猶在閑
客觀花夜未休好是暗移城裏宅清凉渾得似
江頭
　　題崔駙馬宅
心在林泉身在城鳯凰樓下得閑名洞中見鑿
尋仙路月裏猶燒煑薬鐺數樹異花皆勅賜竝
竿脩竹自天生詩人多説離君宅不得青苔地
上行
　　　題河上亭
亭亭河上亭魚躑水禽鳴九曲何時盡千峯今
日清晨光秋更逺暑氣夏常輕盃裏移檣影琴
中有浪聲㟁莎連砌静漁火入窓明来此多沉
醉神髙無宿酲
　　　題長安薛貟外水閤
亭亭新閣成風景益鮮明石盡太湖色水多湘
渚聲翠筠和粉長零露逐荷傾時倚髙窓望幽
尋小徑行林踈看鳥語池近識魚情政暇招閑
客唯将酒送迎
　　　題梁國公主池亭
􁀊陽池舘枕秦川門鏁南山一帯烟素柰花開
西子面緑榆枝種沈郎錢装簾玳瑁随風落庭
㟁鵁鶄趂暖眠寂寞空餘歌舞地玉簫驚起鳯
歸天
　　　寄題尉遅少卿郊居
卿侍在関東林居思不窮朝衣掛壁上廐馬放
田中隅坐唯禅子随行只薬童砌莎留宿露庭
竹出清風濃翠生苔點辛香彂桂樷蓮池伊水
入石徑逺山通愚者心還静髙人跡自同無能
相近住終日羡隣翁

姚少監詩集卷第七
姚少監詩集卷第八
逰覧宴集五十首
　　　過張邯郸荘
客行長似病煩熱束四肢到君讀書堂忽若逢
良醫堂前水交流堂下樹交枝兩門延風凉洗
我昏濁肌與子還徃熟坐卧恣所冝時時相獻
酬文字當酒巵野飯具藜藿永日亦不飢苟飡
非其所鱠炙為蒺藜時清士人閑耕作唯文詞
豈獨郷里薦當取四海知
　　　過楊䖏士幽居
引水穿風竹幽聲勝逺溪裁衣延野客剪翅飬
山鷄酒熟聴琴酌詩成削樹題惟愁春氣暖松
下雪和泥
　　　過李䖏士山居
閑居晝掩扉門栁䕃𬞞畦囙病方牧薬尋僧始
度溪少逢人到户時有燕御泥蕭洒身無事名
髙孰與齊
　　　過無可僧院
憶師眠復起永夜思迢迢月下門方掩林中寺
更遥鐘聲空下界池色在清霄終擬修禅觀窓
間卷𣣔焼
　　　過稠上人院
清羸一飯師閑院亦披衣應詔常翻譯修心出
是非雪中踈磬度林際晚風㱕𬞞食常来此人
間䕶浄稀
　　　過不疑上人院
九經通大義(一作通經/又議經)内典自應精簾冷連松
影苔深减履聲相逢幸此日相失(一作/識)恐来生
覺路何門去師湏引我行
　　　過雲花寳上人院
九陌最幽寺吾師院復深煙霜同覆屋松竹雜
成林鳥語境彌寂客来機自沉早知如到此應
不帶朝簮
　　　過杜氏江亭
上國千餘里逢春且勝逰暫聞新鳥戯似觧旅
人愁野色吞山盡江煙襯水流村醪湏一醉無
恨滯行舟
　　　過張雲舉院宿
不喫胡麻飯杯中自得仙隔籬招好客掃室致
芳筵家醖香醪嫰時新異果鮮夜深唯畏暁坐
稳豈思眠棊罷嫌無敵詩成貴在前明朝題壁
上誰得衆人傳
　　　過欽上人院
有相無相身唯師説始真修篁半庭影清磬㡬
僧隣古壁丹青落虚簷鳥雀馴伊余求了義羸
馬徃来頻
　　　過無可上人院
寥寥聴不盡孤磬與踈鍾煩惱師長別清凉我
暫逢蟻行經古蘚鶴毳落深松自想歸時路塵
埃復㡬重
　　　過城南僧院
寺對逺山起幽居仍是師斜陽通暗隙殘雪落
踈籬松静鶴栖定廊虚鍾盡遅朝朝趋府吏来
此是相冝
　　　過靈泉寺
偶尋靈跡去幽徑入氲氛轉壑驚飛鳥穿山踏
亂雲水從岩下落溪向寺前分释子逰何䖏空
堂日漸曛
　　　過天津橋晴望
閑立津橋上寒光動逺林皇宫對嵩頂清洛貫
城心雪路𥘉晴出人家向晚深自従王在鎬天
寳至如今
　　　春日逰慈㤙寺
年長歸何䖏青山未有家賞春無酒飲多㸔寺
中花
　　　逰天台上方
曉上上方髙䖏立路人羡我此時身白雲向我
頭上過我更羡他雲路人
　　　逰終南山
䇿杖度溪橋雲深歩數劳青猿吟嶺際白鶴坐
松梢天外浮烟逺山根野水交自縁名利繋好
此結蓬茒
　　　逰杏溪蘭若
踏淂度溪湾晨逰暮不還月明松影路春滿杏
花山戯狖跳林末髙僧住石間未肯離腰組来
此復何顔
　　　逰謝公亭
行行方避夢又到謝亭来舉世皆如此伊余何
䖏廽竹鮮多透石泉㓗亦無苔坐與僧同語誰
能頋酒盃
界清仙飈石上起海日夜中明何計長来此閑
眠過一生
　　　逰昊天玄都觀
性同相見易紫府共閑行隂逕紅桃落秋壇白
石生蘚文連竹色鶴語應松聲風定薬香細樹
深泉氣清垂簷靈艸影遶壁古山名圍外坊無
禁歸時踏月明
　　　同裴起居厲侍御放朝逰曲江
暑月放朝頻青槐路絶塵雨晴江色出風動(一/作)
(度)艸香新獨立分幽島同行得静人此歡宜稍
滯此去與誰親
　　　曉望華清宫
暁㸔樓殿更鮮明遥隔朱欄見鹿行武帝自知
身不死教修玉殿號長生
　　　夏日登樓晚望
避暑髙樓上平蕪望不窮鳥穿山色去人歇樹
隂中數帶長河水千條弱栁風暗思多少事懶
話與芝翁
　　　霽後登樓
髙樓𥘉霽後逺望思無窮雨洗青山净春蒸大
野融碧池舒暖景弱栁亸和風爲有登臨興獨
吟落照中
　　　早夏郡樓宴集
官散有閑情登樓歩稍輕窗雲帶雨氣林鳥雜
人聲暁日襟前度㣲風酒上生城中㑹難得掃
壁各書名
　　　夜宴太僕田卿宅
故人九寺長邀我此同歡永夜開筵静中年飲
酒難微風侵燭影叠漏過林端臘後分朝日天
明㡬刻殘
　　　春日同㑹衛尉崔少卿宅
詩家㑹詩客池閤暁𥘉晴鳥盡山中語琴多譜
外聲映花相勸酒入洞各題名踈野常如此誰
人信在城
　　　軍城夜㑹
軍城夜禁楽飲酒每題詩坐稳吟難盡寒多醉
較遅逺鍾經(一作/驚)漏壓微月𬒳燈欺此㑹誠堪
惜天明是別離
　　　晦日宴劉值録事宅
花落鶯飛深院静滿堂賔客盡詩人城中盃酒
家家有唯是君家酒送春
　　　宴光禄田卿宅
行裏開華舘珎羞次第嘗春風酒影動晴日楽
聲長乆坐難辭醉衰年亦暫狂慇懃還継燭永
夕夢相妨
　　　㑹将作崔監東園
牆北走紅塵牆東接(一作/飛)白雲山光衣上見薬
氣酒中聞此㑹誠堪惜窮秋日又曛人間唯有
醉醉後復何云
　　　同諸公㑹太府韓卿宅
九寺名卿才思雄邀歡筆下與杯中六街鼔絶
塵埃息四座筵開語笑同𦦨燄蘭缸明狭室丁
丁玉漏彂深宫即聴鳴唱天門暁吏事相牽西
復東
　　　乞酒
聞君有美酒與我正相冝溢瓮清如水粘盃半
似脂豈唯消舊病且要引新詩况此便便腹無
非是滿巵
　　　寄衛拾遺乞酒
老人罷巵酒不酔已經年自飲君家酒一盃三
日眠味輕花上露色似洞中泉莫厭時時寄湏
知法未傳
　　　乞新茶
嫩緑㣲黄碧澗春採時聞道断葷辛不将錢買
将詩乞借問山翁有㡬人
　　　西掖寓直春暁聞殘漏
直廬仙掖近春氣曙猶寒隠隱銀河在丁丁玉
漏殘㣲風飄更切萬籟雜應難鳯閣明𥘉啟雞
人唱漸闌静宜来禁裏清是下雲端我識朝天
路從容自整冠
　　　杭州郡齋南亭
符印懸腰下東山不得㱕獨行南北近漸老徃
還稀迸笋侵窗長驚蝉出樹飛田田池上葉嘗
是使君衣
　　　郡中西園
西園春𣣔盡芳艸徑難分静語唯幽鳥閑眠獨
使君宻林生雨氣古石帶潮文雖去清秋逺朝
朝見白雲
　　　杭州官舍偶書
錢塘刺史謾題詩貧𥚹無㤙懦少威春盡酒盃
花影在潮廻畫檻水聲微閑吟山際邀僧上暮
入林中㸔鶴㱕無術理人人自理朝朝漸覺簿
書稀
　　　省直書事
黙默滄江老官分右掖荣立朝班近殿奏直上
知名暁霧和香氣晴樓下楽聲蜀牋金屑膩月
兎筆毫精禁樹非煙覆宫墙瑞艸生露盤秋更
出玉漏晝還清碧蘚無塵染寒蝉似鳥鳴竹深
雲自宿天近日先明孱懦難封詔踈愚但擲觥
素飡終日足寕免衆人輕
　　　杭州官舍即事
臨江府署清閑坐(一作/卧)復閑行苔蘇踈塵色梧
桐出雨聲漸除(一作/知)身外事暗作道家名更喜
仙山近庭前薬自生
　　　假日書事呈院中司徒
十日公府静巾􁆽起清晨寒蝉近衰栁古木似
髙人學佛寕憂老為儒自喜貧海山㱕未得芝
术夢中春
　　　書縣丞舊􁨃
宫殿(一作/樓閤)半山上人家向下居古􁨃眠易魘老
史語多虚雨水澆荒竹溪沙擁廢渠聖朝收外
府皆是九天除
　　　縣中秋宿
鼓絶門方掩蕭條作吏心露垂庭際艸螢照竹
閒禽棊罷嫌無月眠遅聴盡碪還知未離此時
復更相尋
　　　夏夜宿江驛
竹屋􁌏江㟁清宵興自長夜深傾北斗葉落暎
横塘渚閙漁歌響風和角糉香却愁南去棹早
晚到瀟湘
　　　陕城即事
左右分京闕黄河與宅連何功来此地竊位已
經年天下才彌小関中鎮最先隴山望可見惆
悵是窮邊
姚少監詩集卷第八
姚少監詩集卷第九
　和荅酬謝五十七首
　　　和東都令狐㽞守相公
除官東守洛陽宫㤙比藩公任更雄拜表出時
傳七刻排班衙日有三公旌旗嚴重􁌏関外庭
宇清深接禁中三十六峯詩酒思朝朝閑望與
誰同
　　　和髙諌議䝉兼賔客時入翰苑
兼秩㤙㱕第一流時尋仙路向􁧤洲鐘聲迢遞
銀河在林色葱籠玉露秋紫殿講筵隣御座青
宫賔榻入龍樓従来共結㱕山侣今日多應獨
自休
　　　和盧給事酬裴貟外
南山雪色徹皇州鐘鼔聲交曉氣浮鴛鷺簮𥚑
上龍尾蓬莱宫殿壓鼇頭夕郎夜直吟仙掖天
楽和聲下禁樓贈荅詩成才思敵病夫𣣔和㡬
朝愁
　　　和裴結端公早朝
魚鑰千門啟鷄人唱暁傳冕旒臨玉殿丞相入
鑪煙列位同居左分行忝在前(給事中与侍御史/班同行在/東給)
(事中與在臺官/前故有此句)仰聞天語近俯拜珮聲連綵仗
祥光動彤庭霽色鮮威儀誰可紀柱史有新篇
　　　和門下李相餞􁋠蜀相公
聖朝同舜日作相有䕫龍理化知無外蒸黎盡
可封爕和皆逹識出入並登庸武騎増餘勇儒
冠貴所從贈詩全六義出鎮越千峯連日陳天
楽芳筵叠酒鍾烏䑓情已洽鳯閤分彌濃(无和/十四)
(年崔相公与門下相公連/御史臺今又在中書矣)棧轉旌搖水崕髙馬
蹋松㤙深施逺俗化美見前蹤(太和四年門下/相公出鎮至今)
(西蜀理化清浄/民俗歌謡不絶)江暁流巴字山晴聳劒鋒㕠油
擁上宰四海羡􁌏卭先路聲華逺離京詔旨重
歲除今向盡春色即相逢嫩葉抽頳蘂新苔長
翠茸水銷魚潎潎林暖鳥噰噰泉落聞難盡花
開看不供青城方眷恋黄閤竟從容計日㱕台
席還聴長楽鐘
　　　和座主相公􁋠亭秋日即事
􁋠亭秋望好寕要更垂簾夫子牆還峻鄼侯宅
過謙㣲風紅葉下新雨緑苔黏窓外松𥘉長欄
中薬旋添海圖装玉軸書目記牙籖竹色晴連
地山光逺入簷酒濃盃稍重詩冷語多尖屬和
才雖淺題髙免客嫌
　　　和秘書崔少監春日逰青龍寺僧院
官清書府足閑時暁起攀花折栁枝九陌城中
尋不盡千峰寺裏㸔相冝髙人酒味多和薬自
古風光只屬詩見説徃来多静者未知前日更
逢誰
　　　和李紳助教不赴㸔花
笑辭聘禮深坊住門舘長閑似退(一作/野)居太學
官資清品秩髙人公事説經書年華未是登朝
晚春色何囙向酒踈且㸔牡丹吟䴡句不知此
外復何如
　　　和李十二舍人冬至日
獻壽人皆慶南山復北堂從今千萬日此日又
𥘉長
　　　和裴令公新城緑野堂即事
結搆立嘉名軒窓四面明丘墻髙莫比蕭宅僻
還清池際亀潜戯庭前薬旋生樹深簷稍邃石
峭逕難􁀊道曠襟情逺神閑視聴精古今功獨
出大小隠俱成曙雨新苔色秋風長桂聲携詩
就竹冩取酒對花傾古寺招僧飯方塘看鶴行
人間無此貴伴仗暮㱕城
　　　和厲玄侍御題户部李相公廬山西林
　　　草堂
苑屋􁌏江起登庸復應期遥知㱕去日自致太
􁀊時幽薬禅僧䕶髙窓宿鳥窺行人盡歌詠唯
子獨能詩
　　　和鄭相演楊尚書蜀中唱和詩
天福坤維厚忠賢擁莭旄江同渭濵逺山似傳
巖髙元氣符才格文星照筆毫五言全䴡則六
義出風騷聖日麻㕠下洪爐柄共操寵榮連雨
露先後比蕭曺唱絶時難和吟多客詎劳四方
雖𥿄貴誰怕費錢刀
　　　和户部侍郎省中晚㱕
寒日南宫晚閑吟半醉㱕位髙行路静詩好和
人希古樹苔文匝遥峯雪色微寕知逢彩筆寂
寞有光輝
　　　和元八郎中秋居
聖代無為化郎中似散仙晚眠随客醉夜坐學
僧禅酒用林花醸茶将野水煎人生知此味獨
恨少囙縁
　　　和李十二舍人裴四二舍人两閣老酬
　　　白少傅見寄
罷艸王言星歲乆嵩髙山色日相親蕭條雨夜
吟連曉撩亂花時看盡春此丗逍遙應獨得古
来閑散有誰隣林中長老呼居士天下書生仰
逹人酒挈數瓶盃亦濶詩成千首語皆新綸闈
並命誠冝賀不念衰年寄上頻
　　　和劉禹錫主客冬𥘉拜表懐上都故人
九陌喧喧騎吏催百官拜表禁城𨳩林踈曉日
明紅葉塵静寒霜覆緑苔玉佩聲㣲班始定金
函光動按𥘉来此時共想朝天客謝食方從閣
裏廻
　　　和太僕田卿酬殷堯藩侍御見寄
徃還知分熟酬贈思同新嗜飲殷偏逸閑吟卿
亦貧古苔寒更翠修竹静無鄰促席燈浮酒聴
鴻霜滿身淺才唯是我髙論更何人携手冝相
訪窮行少路塵
　　　和膳部李郎中秋夕
淅淅復修修凉風似水流此生難免老舉世大
同愁螢影明苔蘚鴻聲傍斗牛猶分省署直何
日是歸休
　　　和前吏部韓侍郎夜泛南溪
辭得官来疾漸􁀊世間難有此髙情新秋月滿
南溪裏引客乗船䖏䖏行
　　　和王郎中題華州李中丞􁨃
蓮華峯下郡齋前遶砌穿池貯瀑泉君到亦應
閑不淂主人草聖復詩仙
　　　和厲玄侍御無可上人㑹宿見寄
九衢難㑹宿况復是寒天朝客清貧老林僧黙
悟禅眠遅消漏水吟苦墮寒涎異日来尋我滄
江有釣船
　　　和令狐六貟外直夜即事寄上相公
霜臺同䖏軒窓接粉署先登語笑踈皓月滿簾
聴玉漏紫泥盈手彂天書吟詩清美(一作/冷)招閑
客對酒逍遥卧直廬榮貴人間難有比相公離
此十年餘
　　　荅孟　侍御早朝見寄
河傾月向􁋠九陌鼔聲齊塵静霜華逺煙生曙
色低禁門人已度宫樹鳥猶栖踈懶勞相問登
山有舊梯
　　　和友人新居園上
新居多野􁈖不似在京城墙上雲相壓庭前竹
亂生尋師望薬力依譜上琴聲好色中秋夜無
塵有月明
　　　和裴令公逰南荘憶白二十韋七二賔客
四郊𥘉雨歇髙樹滴猶殘池滿紅蓮湿雲收緑
野寛花開半山暁竹動數村寒闘雀翻衣𬒮驚
魚觸釣竿罇前多野客膝下盡郎官斸石通泉
脉移松出薬欄関東分務重天下比功難半醉
思韋白題詩染彩翰
　　　和李舍人秋日卧疾言懐
閑卧襟情逺西風菊漸芳虚窓通暁景珎簟卷
秋光果墜青莎徑塵離緑蘚墙薬奩開静室書
閤出藂篁對酒吟難盡思山夢稍長王言生彩
筆朝服惹鑪香松影幽連砌蟲聲冷到牀詩成
難敢和清思若懐霜
　　　和李十二舍人直日放朝對雪
今朝街鼓何人聴朝客𨳩門對雪眠豈比直廬
丹禁裏九重天近色彌鮮
　　　荅李頻秀才
一年離九陌壁上掛朝𫀆物外詩情逺人間酒
味髙思㱕知病長失寝覺神劳衰老無多思因
君把筆毫
　　　荅胡遇
一㑹一分離貧逰少定期酒多為客稳米貴入
城遅晴日偷将睡秋山乞與詩縦然眉得辰不
似見君持
　　　荅友人招逰
不来知盡恠失意懶春逰聞鳥寕驚夢㸔花怕
引愁賭棊招敵手沽酒自扶頭何似華筵上推
辭候到籌
　　　荅竇知言
冬日易慘悪㬥風㧞山根塵沙落黄河濁波如
地翻飛鳥皆束翼居人不開門獨我赴省期冐
此馳轂轅陕城城西邊逢子亦且奔所趋事一
心相見如弟昆我慘得子舒我寒得子温同行
十日程僮僕性亦敦到京人事多日無閑精䰟
念子珎重我吐詞彂䝉昏反復千萬意一百六
十言格髙思清冷山低濟渾渾甞聞朋友恵贈
言始為㤙金玉日消費好句長存存倒篋別收
貯不與俗士論每當清夜吟使我如哀猿
　　　酬田就
閑居多僻静猶恐道相違只是夜深坐那堪春
未㱕嫩苔粘野色香絮撲人衣縦有野僧到終
朝不話非
　　　酬禮部李貟外見寄
本求仙郡是閑居豈向郎官更有書溪石誰思
玉匠爱煙鴻願與弋人踈自来江上眠方稳舊
在城中病悉除唯見君詩難便捨寒宵吟到暁
更𥘉
　　　酬令狐郎中見寄
昨是兒童今是翁人間日月急(一作/疾)如風常聞
𣣔向滄江去除我無人與子同
　　　酬李廓精舍南臺望月見寄
看月空門裏詩家境有餘露寒僧梵出林静鳥
巢踈逺色當秋半清光勝夜𥘉獨無臺上思寂
寞守吾廬
　　　酬光禄田卿末㐲見寄
下伏秋期近還知扇漸踈驚飈墜隣果㬥雨落
江魚貴寺雖同秩閒曺只管書朝朝廊下食相
庇在肴𦵔
　　　酬薛奉禮見寄
栖栖蒼海一耕人詔遣江邉作使君山頂雨餘
青到地濤頭風起白連雲詩成客見書墻和薬
熟僧来就鼎分珎重来章相借問芳名未識已曽
聞
　　　酬盧汀諌議
粟如流水帛如山依念倉邉語笑間篇什縦横
文案少親朋撩亂吏人閒杯觴引滿從衣湿墙
壁書多任手頑遥賀来年二三月綵衣先軰過
春関
　　　酬萬年張郎中見寄
貢籍常同府周行今一時諌曺誠已忝京邑豈
相冝黒髪年来盡滄江㱕去遅何時得携手林
下静吟詩
　　　酬光禄田卿六䪨見寄
以病辭朝謁迂踈種薬翁心彌(一作/唯)念魚鳥詔
遣理兵戎遶户旌旗影吹人鼓角風雪晴嵩岳
頂樹老陕城宫莅職才微薄㱕山路未通名卿
詩句峭誚我在関東
　　　酬楊汝士尚書喜人移居
未得滄江外衰殘讀藥書聖朝優上秩仁里許
閑居樹對枝相接泉同井不踈酬章深自鄙欲
寄復躊蹰
　　　酬田卿書齋即事見寄
幽齋琴思静晚下紫宸朝舊隠同溪逺周行隔
品遥深槐蝉唧唧踈竹雨蕭蕭不是相尋懶煩
君舉酒瓢
　　　酬張籍司業見寄
日日在心中青山青桂樷髙人多爱静㱕路亦
應同罷吏方無病囙僧𣣔觧空新詩劳見問吟
對(一作/向)竹間風
　　　謝汾州田大夫寄茸氊葡萄
筐封紫葡萄筒卷白茸毛卧暖身應健含消(一/作)
(清)齒免劳衾衣踈不称梨栗鄙難髙暁起題詩
報寒凘滿筆毫
　　　謝李太尉牧杭州徳𥙿
皇息特許拜杭壇欲謝旌旄去就難偷擬白頭
瞻画㦸四神俱散髪毛寒
　　　杏園宴上謝座主
得陪桃李植芳樷別感生成太昊功今日無言
春雨後似含冷涕謝東風
　　　謝韜光上人
上方清净無因住唯願他生得住持只恐無生
復無我不知何䖏更逢師
　　　謝秦校書與無可上人見訪
道同無宿約三伏自從容窓豁山侵座扇摇風
下松客吟多遶竹僧飯只慿鐘向晚分㱕路莓
苔行跡重
　　　喜胡遇至
窮居稀出入門户滿塵埃病少閑人問貧唯宻
友来茅亝從掃破薬酒遣生𨳩多事經時別還
愁不宿廻就林焼嫰筍遶樹揀香梅相對題新
什遅成舉罰盃
　　　喜賈島至
布囊懸蹇驢千里到貧居飲酒誰堪伴㽞詩自
與書爱眠知不醉省語似相踈軍吏衣裳窄還
應暗笑余
　　　喜喻鳬至
欲出心還懶閑吟遶寝牀道書蟲食盡酒律客
偷将愁至為多病貧来减淂狂見君何所似如
熱得清凉
　　　喜雍陶秋夜訪宿
暁立侍爐煙夜㱕蓬蓽眠露華明菊上螢影滅
燈前清漏和碪叠栖禽與葉連髙人来此宿為
似在山巔
　　　喜賈島雨中訪宿
雨裏難逢客閑吟不復眠蟲聲秋併起林色夜
相連爱酒此生裏趋朝未老前終湏携手去滄
海棹魚船
　　　喜馬戴冬夜見過期無可不至
客来𥘉夜裏薬酒自開封老漸多㱕思貧唯長
病容苦寒燈焰細近暁鼓(一作/漏)聲重僧可還相
捨深居閉古松
　　　同前
内殿臣相命開罇話舊時夜鐘催鳥絶積雪阻
僧期林静寒聲逺天隂曙色遅今宵復何夕鳴
珮坐難随
　　　訪僧法通不遇
訪師師不遇禮佛佛無言依舊将煩惱黄昏入
宅門
　　　夜期友生不至
忍寒停飯(一作/酒)侍君来酒作凌凘(一作/冬凌)火作灰
半夜出門重立望月明先自下髙臺
　　　尋僧不遇
入門愁自散不假見僧翁花落煎茶水松生醒
酒風拂牀尋古画㧞刺看新樷别有逰人見多
疑住此中
姚少監詩集卷第九
姚少監詩集卷第十
　花木鳥獸噐用哀挽雜詠五十七首
　　　和李𥙷闕曲江㸔蓮花
露荷迎曙發灼灼復田田乍見神應駭頻来眼
尚顛光凝珠有蔕熖起火無煙粉膩黄絲蘂心
重碧玉錢日浮秋轉䴡雨洒晚彌鮮酔艶酣千
朶愁紅思一川緑莖扶蕚正翆菂滿房圓淡暈
還殊衆繁英得自然髙名猶不厭上客去争先
景逸傾芳酒懐濃習綵牋海霞寕有態蜀錦不
成妍容至應消病僧来欲破禅暁多􁌏水立夜
只傍堤眠金似明沙渚燈疑宿浦船風驚樷乍
宻魚戯影微偏穠彩燒晴霧殷姿纈碧泉畫工
投粉筆宫女弃花鈿鳥恋驚難起蜂偷困不前
遶行香爛熳折贈意纏綿誰計江南曲風流合
管絃
　　　和王郎中召㸔牡丹
葩叠蕚相重燒欄復照空妍姿朝景裏酔艶晚
烟中乍恠霞􁌏砌還疑燭出籠遶行驚地赤移
坐覺衣紅殷䴡開繁朶香濃彂㡬樷裁綃様豈
似染茜色寕同嫰畏人看損鮮愁日炙融婵姢
涵宿露爛熳抵春風縦賞襟情合閒吟景思通
客来㱕盡懶鶯恋語無窮萬物珎那比千金買
不充如今難更有縦有在仙宫
　　　詠南池嘉蓮
芙蓉池裏葉田田一本㕠花出碧泉濃澹共妍
香各散東西分艶蒂相連自知政術無他異縦
是禎祥亦偶然四野人聞皆盡喜争来入郭看
嘉蓮
　　　種葦
欲種數莖葦出門来徃頻近陂牧本土選地問
幽人静㸔唯思長𥘉移未覺匀坐中尋竹客将
去更逡廵
　　　採松花
擬服松花無䖏學嵩陽道士忽相教今朝試上
髙枝採不覺傾翻仙鶴巢
　　　詠新菊
黄金色未足摘耴且嘗新(一作/新嘗)若待重陽日何
曽異衆人(一作香)
　　　楊桺枝詞五首
黄金絲掛粉墻頭動似顛狂静似愁逰客見時
心自醉無囙得見謝家樓
葉葉如眉翆色濃黄鶯偏恋語從容橋邊陌上
無人識雨湿烟和思萬重
江上東西離別饒舊條折盡折新條亦知春色
人将去猶勝狂風取次飄
二月楊花觸䖏飛悠悠漠漠自東西謝家詠雪
徒相比吹落庭前便作泥
江亭楊栁折還垂月照深黄㡬樹絲見説隋隄
枯已盡年年行客恠春遅
　　　郡中冬夜聞蛩
秋蛩聲尚在切切起蒼苔乆是忘情者今還有
事来微霜風稍静圓月霧𥘉開此思誰能遣應
湏執酒杯
　　　聞新蝉寄李餘
　年六月蝉應到每到聞時骨欲驚今日槐花
還似彂却愁聴盡更無聲
　　　聞蝉寄賈島
未秋吟便苦半咽半随風禅客心應乱愁人耳
願聾(一作禅客聞心/乱愁人願耳聾)雨晴煙(一作/髙)樹裏日晚古
城中逺思應難盡誰當與我同
　　　題鶴雏
羽毛生未足(一作/齊)嶛峭醜扵鷄夜(一作/每)夜穿籠
出擣衣碪上棲
　　　詠鶯
春来深谷雪方消鶯別寒林傍翠條到䖏為憐
煙景好隔簾多爱語聲嬌不同蜀魄啼殘月唯
逐天鷄囀詰朝少婦聴時思舊曲玉樓從此動
雲韶
　　老馬
卧来扶不起唯向主人嘶惆悵東郊道秋来雨
作泥
　　　詠鏡
鑄為明鏡絶塵埃翡翠窓前掛玉臺繡帶共尋
龍口出菱花争向匣中開孤光長見鵉蹤在分
䖏還囙鵲影廻好是照身冝謝女嫦娥飛向月
宫来
　　　詠破屏風
時人嫌古画倚壁不曽收露滴膠山断風吹綃
海秋殘雲飛屋裏片水落床頭尚勝凡花鳥君
能𥙷綴不
　　　古碑
荒田一片石文字滿青苔不是逢閑客何人肯
讀来
　　　拾得古硯
僻性爱古物終歲求不獲昨朝得古硯黄河灘
之側念此黄河中應有昔人宅宅亦作流水斯
硯未変易波瀾所激觸背面生罅隙貭狀朴且
醜今人作不得捧持且驚歎不敢施筆墨或恐
先聖人嘗用修六籍置之㓗净室一日三磨拭
大喜豪貴嫌乆長得保惜
　　　斐大夫見過
湖南譙國盡英髦心事相期莭義髙觧下佩刀
無所惜新聞天子付三刀
　　　謝韜光上人贈百齡藤杖
衰病近来行少力光公乞我百齡藤閑来杖此
向何䖏過水縁山只訪僧
　　　詠貴逰
貴逰多爱向春深到䖏香凝數里塵紅杏花開
連錦障緑楊隂合拂朱輪鳯凰尊畔飛金盞絲
竹聲中酔玉人日暮垂鞭共㱕去西園賔客附
龍鱗
　　　窮邉詞二首
将軍作鎮古汧洲水膩山春莭氣柔清夜滿城
絲管散行人不信是邉頭
箭利弓調四鎮兵蕃人不敢近東行沿邊千里
渾無事唯見平安大入城
　　　劒噐詞三首
聖朝能用将破敵速如神掉劔龍纒臂開旗火
滿身積屍川有㟁流血野無塵今日當場舞(作/湏)
應知是戦人
晝(一作/夜)渡黄河水将軍險用師雪光(一作/聲)偏著
甲風力不禁旗陣変龍虵活軍雄鼔角知今朝
重起舞記得戦酣時
破虜行千里三軍意氣麤展旗遮日黒驅馬飲
(一作/踏)河枯鄰境求兵畧皇㤙索陣圖元和太􁀊
楽自古恐應無
　　　従軍楽二首
毎日尋兵籍經年別酒徒眼疼長不校肺病且
還無僮僕驚衣窄親情覺語麤幾時得㱕去依
舊作山夫
朝朝十指痛唯署點兵符貧賤依前在顛狂一
半無身慚山友棄膽頼酒盃扶誰道従軍楽年
来鑷白鬚
　　　敬宗皇帝挽詞三首
徔諫停東幸垂衣寳暦昌漢昭登位少周代卜
年長綵仗三清路麻衣萬國䘮玄宫今一閉終
古柏蒼蒼
晚色啟重扉旌旗路漸移荆山鼎成日湘浦竹
班時臣子終身感山園七月期金莖㸔尚在承
露復何為
紫陌起仙飈川原共寂寥靈輴萬國䕶儀殿百
神朝漏滴秋風路笳吟灞水橋㣲臣空感咽踊
絶覺天遙
　　　文宗皇帝挽詞三首
垂拱開成化愔愔雅楽全千官方就日四海忽
無天堯舜非傳子殷周但卜年聖功青史外刋
石在陵前
代以無為理車書萬國同継兄還付弟授聖悉
推公雲霧疑無日笳簫別起風金莖難復見寒
露落空中
龍㱕攀不淂髯在侍臣邉徹奠新阡起登山吉
徔全関河佳氣散夷夏哭聲連寂寞玄宫閉朝
昏千萬年
　　　荘恪太子挽詞二首
暁漏啟嚴城宫臣縞素行靈儀先鹵簿新謚在
銘旌雲晦郊原色風連霰雪聲凄凉望苑路春
艸即應生
寒日青宫閉玄堂渭水濵華夷牋乍絶凶吉禮
空新薤露歌連哭泉扉夜作晨吹笙今一去千
古在逡廵
　　　哭硯山孫道士
服儒師道吉旨糲食卧中林誰識先生事無身
是本心空山流水逺故國白雲深日夕誰来哭
唯應猨鳥吟
　　　哭費拾遺徴君
脩短皆由命暗懐師出塵豈知脩道者難免不亾
身永秘黄庭訣髙懸漉酒巾可憐白犬子閑吠
逺行人
　　　哭賈島二首
白日西邉没滄波東去流名雖千古在身已一
生休豈料文章逺那知瑞艸秋曾聞有書劒應
是別人收
杳杳黄泉下嗟君向此行有名傳後世無子過
今生新墓松三尺空堦月二更徔今舊詩卷人
覓冩應争
　　　楊給事師臯哭亾爱姬英英竊聞詩人
　　　多賦囙而継和
真珠為土玉為塵未識遥聞鼻亦辛天上還應
收至寳世間難得是佳人朱絲自断虚銀燭紅
粉潜銷冷繡茵見説忘情唯有酒夕陽對酒更
傷神
　　　喜覧泾州盧侍御詩卷
新詩十九首麗(一作/髙)格出青冥得䖏神應駭成
時力盡停正愁聞更喜沉醉見還醒自是天才
徤非関筆硯靈
　　　喜覧裴中丞詩卷
新詩盈道路清䪨似𫾣金調格江山峻功夫日
月深蜀牋方入冩越客始消吟後軰難知䖏朝
朝枉用心
　　　心懐霜
𣣔識為欲苦秋霜若在心神清方耿耿氣肅覺
沉沉皓素中方委嚴凝得更深依稀輕夕渚髣
髴在寒林思劲凄孤䪨聲酸激冷吟還如飲冰
士勵莭望知音
　　　聴僧雲端講經
無生深旨誠難觧唯是師言得正真逺近持亝
来諦聴酒坊魚市盡無人
　　　臘日獵
健天結束執旌旗暁渡長江自合圍野外狐狸
搜得盡天邉鴻鴈射来稀蒼鷹落日飢唯急白
馬平川走似飛蜡莭畋逰非為已莫驚刺史夜
深師
　　　聞魏州賊破
生靈蘇息到元和上将功成自執戈煙霧掃開
尊北岳蛟龍斬断净南河旗廻海眼軍容壮兵
合天心殺氣多從此四方無一事朝朝雨露是
㤙波(南一/作黄)
　　　下第
枉為郷里舉射鵠藝渾踈㱕路羞人問春城賃
舎居閉門辭雜客開箧讀生書以此投(一作/求)知
已還囙勝自餘
　　　得舍弟書
親戚多離散三年獨在城貧居深稳卧(一作/睡)晚
學　弟有書至異郷無地行悲歡相併
起何䖏説心情
　　　病僧
三年病不出苔蘇滿藤鞋倚壁看經坐聞鐘喫
薬齋茶煙燻殺竹簷雨滴穿堦無睱頻相訪秋
風(一作/来)寂寞懐
　　　成名後留別從兄
一辭山舍廢躬耕無事悠悠住帝城爲客衣裳
多不稳和人詩句固難精㡬年秋賦唯知病昨
日春闈偶有名却出関東悲復喜㱕尋弟妹別
仁兄
　　　佛舍見胡子有嘲
明明復夜夜胡子卽成翁唯是真知性不来生
㓕中
　　　太尉李徳裕自城外拜辞後㱕弊居瞻
　　　望音徽卽書一絶寄上
千騎紅旗不可攀水頭獨立暮方還家人恠我
渾如病罇酒休傾筆硯閑
姚少監詩集卷第十(終)
唐書載合子姚崇傳中甚略余按合乃
宰相崇之曽孫未詳其字元和十一年
李逢吉知舉進士調武功主簿世號姚
武功又爲冨􁀊萬年尉寳應中歴監察
殿中御史户部貟外郎出荆杭二州刺
史爲户刑二部郎中諌議大夫給事中
陕虢觀察使開成末終秘書監與馬戴
費冠卿殷尭藩張籍逰喜採僧詩如清
教云香連雲舍像雲容云木末上朙星
荆州僧云犬熟䕶鄰房吟之不輟李頻
師之方玄英哭之云入室㡬人為弟子
為儒是䖏哭先生仰止極矣隠湖晉潜
在丁酉春朝識于追雲舫中
天啟丁夘余梓極玄集廼姚武功取王
維至戴叔倫二十餘人詩一百首曰此
詩家射雕手也遂願遘其本集䘚不可
得偶閲緇林㳒語見移花兼蝶至買石
得雲饒十字叱謂禅悟後語旣讀主客
圖方知出武功手繼從紀事又讀一日
看除目終年損道心豈食烟火人能道
隻字廣捜慱訪十有餘年眞所謂求之
不得窹寐􁈖服也迨崇禎壬午秋忽從
餳籠中獲此本凡十卷盖吾宗圖記印
抄宋刻豈武功有靈錫我百朋耶撃莭
欣賞三日夜急授諸梓未知海内亦有
如飢如渇如余者否但未及招與公于
臨頓里中亦用率更筆法與浪仙長吉
㜶美洵一恨事晉又識
此浙本也川本編次稍異余向藏宋治
平四年王頥石刻武功縣中詩三十首
詮次不同縣去亰城遠(一)方拙天然性
(二)㣲官如馬足(三)縣僻仍寥落(四)簿書
多不㑹(五)暁鐘驚睡覺(六)自下青山路
(七)性踈常爱卧(八)日出方能起(九)客至
皆相笑(十)一日看除目(十/一)作吏荒城裡
(十/二)誰念東山客(十/三)鄰里皆相愛(十/四)竆逹
天應與(十/五)閉門風雨裡(十/六)朝朝眉不展
(十/七)簿藉誰能問(十/八)腥羶都不食(十/九)䆠名
渾不計(二/十)假日都無事(廿/一)一官無限日
(廿/二)朝朝門不閉(廿/三)欲依循循術(廿/四)漫作
容身計(廿/五)主印三年坐(廿/六)長憶青山下
(廿/七)自知狂僻性(廿/八)作吏渾無􁈖(廿/九)門外
青山路(三/十)其字句差池夹注行間石本
今已失去每咏表聖亾書乆似憶良朋
之句為之泫然晉又識
