#+TITLE: 句曲外史集-元-張雨
#+DATE: 2018-05-12 10:19:52
#+SOURCE: github.com/kanripo/KR4d0544 master 7ab276ab                
欽定四庫全書　　　　　集部五
　句曲外史集　　　　　　别集類五(元/)
　　提要
　　　　(臣/)等謹案句曲外史集三卷補遺三卷集外
　　　　詩一卷元張雨撰雨字伯雨一名天雨别號
　　　　貞居子錢塘人年二十棄家為道士居黄篾
　　　　樓一時名公卿争與之友雨手録平生詩文
　　　　甚富明成化間姚綬購求得之嘉靖甲午陳
　　　　應符讐校付刋凡三卷而以劉基所作墓志
　　　　姚綬所作小傳附之崇禎間常熟毛晉復取
　　　　烏程閔亢衢所録遺佚若干首為補遺三卷
　　　　附以明初諸人酬贈之作晉又與甥馮武搜
　　　　得雨集外詩若干首合刻之仍以徐世逹原
　　　　序冠於卷首雨詩文豪邁灑落體格遒上早
　　　　年及識趙孟頫晚年猶及見倪瓉顧瑛楊維
　　　　楨中間如虞集范梈袁桷黄溍諸人皆深相
　　　　投契耳濡目染淵源有自固非方外枯槁者
　　　　流氣含蔬筍者比矣乾隆四十二年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
句曲外史集原序
陶𢎞景在齊梁時掛冠居句曲山自號華陽隠居性雅
淡愛山水每經澗谷必吟詠盤桓尤喜著書賦詩旁通
陰陽醫藥之術朝廷屢徵不起世以高尚稱之後七百
餘年當元盛時貞居以儒者抽簮入道自錢塘來句曲
負逸才英氣以詩著名格調清麗句語新奇可謂詩家
之傑出者當是時以詩文鳴世者若趙松雪虞道園范
徳機楊仲𢎞諸君子以英偉之才凌跨一代諧鳴於館
閣之上而流風餘韻播諸邱壑之間貞居以豪邁之氣
超然自得獨鳴於邱壑之間而清聲雅調聞諸館閣之
上諸君子亦嘗與其唱酬往還雖出處不同而同為詞
章之宗匠辟如軒輊詎知其孰先而孰後耶矧貞居博
學多聞襟懐灑落故大夫士多景慕而樂道之也夫隠
居負時世先後好尚問學似未可以同日語然隠居之
清風髙節貞居之雅度逸才亦可謂前舂而後應豈非
句曲山清爽之氣鍾秀於二子歟以吾夫子中庸之道
修已治人金聲玉振之文昭著於天地間使於學道而
望洙泗之科猶未易量也至若奔競功名蹀踥聲利醉
生夢死不自覺者則二子之罪人也抑其風度其將追
嚴子陵陸修靜之武歟易曰不事王侯髙尚其事二子
其庶幾乎貞居張姓雨名伯雨字貞居其自號句曲外
史世人稱之吳郡徐達良夫序
欽定四庫全書
　句曲外史集卷上　　　　　元　張雨　撰
　　五言絶句
　　　東漢髙士詠十四首
　　　　八月十三夜風雨凄其慨念東漢諸逸民取
　　　　大蘇公中秋冷坐無因醉半月長齋未肻辭
　　　　為韻
子相足周旋(一作/也)破此家産豐陰功誰為書得來華陽
中
　　　　右鎦翊(子相真誥作子翔得/道任華陽右理中監)
入山服黄連還鄉騎青牛借得(一作/問)五嶽圖(缺/)去三千
秋
　　　　右封君達
矦光與徳耀布衣心耿耿長夜五噫歌誰念空山冷
　　　　右梁鴻
難與助為理聊復共偃臥文叔迫我甚客星(一作/誰云)犯帝
座
　　　　右嚴光
老瞞實雄猜乃忌仙者徒鱸魚既可鱠蜀薑不可無
　　　　右左慈
貴誠不如賤富誠不如貧自無子平易孰悟損益因
　　　　右向長
贈行青竹杖壺中有餘地如何一升酒盡日登樓醉
　　　　右費長房
破甑乆生塵短衣不掩骭還渠一斛麥所拾已雜半(一/斛)
(一作/六斛)
　　　　右范丹
臥龍拜牀下劉表安能屈照見採藥蹤猶遺鹿門月
　　　　右龎徳公
欲追薊先生白雲迷其方驢鞭不可執(一作/振)壽與銅狄
長
　　　　右薊子訓
吹笙古仙人政要玉棺埋借問雙飛鳬何時離縣齋
　　　　右王喬
公是伯休那賣藥價不二却問奪牛翁徵君當過未
　　　　右韓康
養壽慕松喬潔已配箕潁穴居七十年(一作七十/事兔罝)娶妻
終不肻
　　　　右矯慎
逃名名我隨避名名我追去去南北山與世從此辭
　　　　右法真
　　　奚官洗馬圖
曾侍赤墀東天池看浴龍晚涼湖上夢猶立栁陰中
　　　明皇按樂圖
髯伶識樂句我信曲有誤月白商聲多塵起漁陽戍
　　　古意
吳綾光纚纚織成鯨掉尾美人不敢裁恐觸波浪起
　　　夜思
空山嘈夜雨幽人坐惆悵今夕楚磵泉明日秦淮浪
　　　𤣥洲倡和
　　　　茅山𤣥洲精舍左右真仙古蹟曰菌山羅姑
　　　　洞霞架海鶴臺相華源𤣥洲精舍紫軒火浣
　　　　壇隠居松玉像龕至治二年壬戌嵗道吳興
　　　　溪上與松雪學士倡和十絶以記其處仍書
　　　　刻石山中
靈邱狀三秀紫雲覆其顛易我朝生質閱彼大椿年
　　　　右菌山
九疑得道女受事易遷家詩贈金條脫人逢蕚綠華
　　　　右羅姑洞
日芒界金色虹梁飲鳳阿直把天孫袂烏鵲詎填河
　　　　右霞架海
靜夜颯靈風神君語帳中至今雙白鵠時下五雲峰
　　　　右鶴臺
華林清散景丹水碧凝脂落葉秋無數𤣥都嬾寄詩
　　　　右桐華源
李基遺故鼎趙嘯絶風雲悠悠千載下更復屬夫君
　　　　右𤣥洲精舍
𤣥窗太霞氣赤書洞古文借問軒中主莫是紫陽君
　　　　右紫軒
真火本無候真人自出現問埽刼灰餘幾見紅蓮變
　　　　右火浣壇
露壇栖妙蔭仙籟降靈芬何時三易帔重拂兩梢雲
　　　　右隠居松
瑞儀温比玉(一作/徳)寶帔曲流光稽首大司命料理住金
鄉
　　　　右玉像龕
　　六言絶句
　　　烟梅睡雀墨戲
珍偶偏憐瓊樹寒香漢漠紛紛誰見羅浮月黑一枝同
夢梨雲
　　　粧鏡
璧月朝朝瓊樹明星處處阿房不似千秋鏡裏與人能
鑒興亡
　　　子昂風篁圖為葉景修作
不同主人看竹稍似隠居聽松一代親承墨妙葉公信
有真龍
　　七言絶句
　　　元統元年冬十一月句曲外史菌山巢居成製
　　　　十小詩以自見錄呈華陽隠居資一捧腹
崇元館主在齊梁廼有元之吳郡張相望八百四十載
我居(一作/皈)鶴臺如故鄉(事見九/錫碑)
望見飛檐松杪花下盤陰洞石聱牙老樵迷路疑(一作/驚)
相問若個江東道士家
風水所言唯理氣眼明此術未全疎景純解道遊仙句
信是青囊有異書
縹緲洞庭連白雲綠橘黄柑能見分昨日扁舟尋好事
明年處士比封君
谷中僅僅(一作/僅有)一菴住壇上纍纍白(一作唯/餘數)石陳杖隨
流水過隣舍席與長松分主賔
但倚茅君為座主從稱外史作官衘道家六經發願寫
深向石頭藏一函
屋壁(一作/頭)置書碑版多雄(一作/白)虹光怪鳳凰阿(𤣥洲/地名)看
到空山(一作/深山)十日雪竈突無烟奈爾何
肻借山中步障錦與作天下庇寒裘三尺窗櫺萬株木
不怕霜寒到上頭
只有天公終可倚我作巢居名倚天未必髙虚無事業
負日讀書兼打眠
龍虎山中薛𤣥子璚林築臺詩亦工應接菌山聊爾耳
非闗千里事同風
　　　龍虎山鄭良楚來從宗師入京
目送三峰鸞鵠群更憑谷口喚夫君莫嫌病臥墻東叟
留得長鑱管白雲
　　　松下淵明為鄭明徳作
歸來不為督郵輕自為松根長茯苓博浪金椎拈不起
倚鉏却讀相牛經
　　　次韻答薩天錫見寄
推敲指㸃據吟鞍苦為搜詩夢不閒誰會鳳凰臺上意
手挼黄菊看鍾山
　　　寄題陳生華山圖二首
西祀曾尋箭筈天雲臺石室故依然雪驢嗅地鞭不起
一笑太平三百年
華嶽秋髙不受寒虎頭粉墨意蕭閒赤城别有思仙夢
長在明星玉女間
　　　海粟松雪酸齋雜書一卷戲題于左
長沙老筆混狂瀾(一作戲/波瀾)刮耳鷗波㸃素紈(一作松雪/憑誰染素)
(紈/)翰墨風流作三笑最憐白紵一生酸(一作/寒)
　　　湖上莫歸答吳養浩修撰(吳時/止酒)
樓外鴉啼莫雨微歸鞭忙趂落花飛若教秃鬂翁能飲
肻羨山人倒載歸
　　　凌波仙
春雲如水碧粼粼誰見凌波襪上塵洛浦湘臯都是夢
手中花是卷中人
　　　吳興墨蘭
墨君石友是同參幾葉光風染碧嵐悵望王孫杳何許
年年芳草滿江南
　　　　曩讀葉靜齋草木子中一條云趙仲穆者子
　　　　昂學士之子宋秀王之後也能作蘭木竹石
　　　　有道士張伯雨題其墨蘭詩曰滋蘭九畹空
　　　　多種何似墨池三兩花近日國香零落盡王
　　　　孫芳草遍天涯仲穆見而媿之遂不復作所
　　　　記與此詩意正合而集中無之因附見于此
　　　　噫銕崖之悲不其然哉石樓野生漫識
　　　李遵道溪山春曉圖
誰寫江南雨後岑清寒空濶撲雲林何當載我圖書去
共試野航春水深
　　　爛柯圖
一局棋殘爛斧柯山中日月竟如何歸來記得神仙着
不比人間局面多
　　　詠梨花
折得瑤花第一枝清明時節寄他誰絶憐天上無真色
虢國夫人淡埽眉
　　　偶成
黄篾樓中枕書臥雙鶴交鳴驚夢破青天墮下白雲來
卷簾一陣楊花過
　　　御史入山
喜聞宰相入山來急喚山童埽碧苔雲鎖洞天三十六
樓臺一一為君開
　　　讀臨川集
班馬文章老琢磨咎夔心跡半彫訛執鞭願作鍾山吏
一袱字書隨白騾
　　　春水
雪消岩溜注灣陂便有微瀾作𣺌瀰時見幽人來照影
蕭梁臺畔立多時
　　　春酒
雪度青天落酒杯花枝半拂角巾摧陶公醉石蒼苔滿
不見猖狂李白來
　　　春燒
日落山前野燒生白茅黄葦地初晴明朝卻賦雉帶箭
呼酒岡頭看火城
　　　寄馮海粟待制附天目僧過廣陵
天目峰頭一鶴囘白雲持贈當寒梅瓊花觀裏開包處
寄得𤣥砂白紙來
三都一序爭傳賦借重西州皇士安慚愧山圖經品藻
苦心留得後人看
昨日淮南召八公揚州擬看醉圍紅賺人鷄犬雲中去
䇿轉江頭控鶴童
　　　𤣥洲獨坐偶成
簷外菁葱玉樹排小山叢桂近當階出雲好看飈輪頂
雲出飈輪忽被埋
　　　墨海棠
漢宫愁絶冷􁚂􁚃(一作/烟枝)一蘸鎦郎兩鬂絲甲帳夜寒銀
燭冷六銖雲帔獨來時
　　　東坡書蔡君謨夢中絶句二放營妓絶句三虞
　　　　伯生題四絶于後真迹藏義興王子明家要
　　　　予次韻凡九首
日將公事湖中了醉入重城列炬明自古大藩財賦地
古人偏得賦閒情
謝女嬌吟雪比鹽北臺馬耳見雙尖衲衣政索歌姬笑
不道春寒繡被添
寫韻軒中塵不驚與誰同躡鳳凰翎綵鸞可惜情縁重
只合清齋寫道經
釵頭新綠荔枝紅那與江桃色味同聞道端明新進譜
一時殿閣起薰風
香辟春寒玉辟塵流蘇斗帳醉和春一雙明月都無價
寂寞人間第二人
江南在處烟波好浪迹先生不上船近就闔閭城下宿
可憐霜月夜娟娟
青城樵者一衰翁寫罷烏絲滿袖風消得玉堂金研匣
至今傳入畫圖中
聽碾龍團怯醉魂分茶故事與誰論纎纎玉腕親曽見
秪有春衫舊酒痕
白公種竹蘇公栁談笑功名後世誇依舊葑雲三萬丈
斷橋誰與築堤沙
　　　山中
一枝石瘦如麐角六出花開似麝臍隨意莓苔一杯酒
也勝騎馬聽朝鷄
　　　顧定之竹石
龍孫乍脫䙀兒錦石面都皴彈子窩畫妙通神欲飛去
虎頭癡絶奈渠何
　　　李仲賔雪竹
斷縑黯淡何人墨四十年前老薊邱向使戴家多種竹
雪中那肻便回舟
　　　吳興道中
書淫畫聖王孫老雪靘沙明湖水清黄庭不用鵝群換
也許山陰道士迎
　　　李鍊師雲閒卷
朝隨飛鶴出簷端倦鳥紛紛莫與還若似山居無用者
此身政不羨雲閒
　　　温日觀蒲萄
日觀一飲西凉酒解寫蒲萄絶代無請師截斷葛藤路
還我黑月摩尼珠
　　　桂枝詞
桂樹叢生枝婀娜糝粟黄雲欲成朶薰醒秋衣懶下牀
金蟾嚙斷燒香鎖
　　　書道童總管贈蔡霞外詩後
多病潛夫嬾入城旋營草閣看陰晴竹宫桂館花繁處
乞與霞僊爛熳行
　　　新居快雨戲筆
旋埽林扉一榻横綠陰幽底水紋平閒眠愛殺荷溝雨
玉磬池邊無此聲(𤣥洲精舍玉磬/池皆石骨也)
　　　子昂墨寫萱草
碧浪湖頭翰墨香山蜂遊趂午陰涼戲拈小筆塗幽草
正自無憂得可忘
　　　林泉髙士圖
我本𤣥真老孫子意托綸釣相娛嬉浮玉山前一瓢酒
頗恨時無顏太師
　　　潯陽琵琶圖
一幅面屏秋月圓荻花楓葉染江天江州自是無司馬
多少琵琶上别船
　　　馬逺小景二首
栁未藏鴉雪未消春衫遊子馬蹄驕去年沽酒樓前路
錯認桃花第一橋
玉砂卷海白糢糊千樹梅花埽地無彷彿水仙祠下路
金枝翠帶不勝扶
　　　葛嶺新居
葛洪川上有餘地善和里中無故書為惜人間秋水觀
鷄鳴犬吠又移居
　　　臺掾薩天錫求識予面而之燕南八月十四夜
　　　　風雨宿菌閣絶句七首明日追寄之
李公求識少陵面未聞草堂三日留看君用意古人上
却愧無言與獻酬
鶴臺道民掩柴扃鴈門才子宿寒㕔恰有金華一樽酒
且置茅家雙玉瓶
巡官畏虎盛前呵驚動燕山薩照磨剪燭對牀詩未穏
從渠醉尉問誰何
物華年鬂兩駸駸憶别何堪動此心喬木萬株天一握
菌巢獨自看秋陰
髙情常愛白雲多雲為漫山雨注河野人寧知御史雨
秪見石田蘇晚禾
走送蒲衣菴外路歸時望見赤山湖林子求看換鵝帖
胡郎傳送捕魚圖
内臺最近燕南幕博士臺郎有此除山澤何當大人賦
寄聲多謝馬相如
　　　緝熙殿御製墨梅詩帖
宣和妙賞緇衣句傳在夷門作勝談行殿春風四十載
玉妃終老向江南
　　　王子明求題髙侍郎雨竹
雨立修篁似㦸枝墨君留影故僛僛房山秪憶巴山夜
及見官奴把燭時
　　　樓居春曉望𤣥圃(時寓杭州/開元宫)
子晉新宮倚太霞繞湖烟火萬人家觀臺一面無人處
日出烟消都是花
　　　四賢帖
　　　　四賢者伯長袁侍講伯庸馬中丞伯生虞侍
　　　　書時中劉待制𤣥卿裝潢手書成軸命予題
　　　　識遂即虞公絶句韻書于後
四明狂客已乘雲海内文章有二君可惜戴華劉伯壽
只今零落鳳凰群
　　　月夕愛南窗竹影
兩叢小竹南窗下露葉風枝共秋夕月明見影忽自笑
移得王淮鳳翔壁
　　　李士行枯木
兩株蒼柏如蓬首皮毛剝落心不朽曾見春風春雨來
相看喚作忘年友
　　　仙山樓觀圖為馬仲禮作
憶共能書蔡少霞良常洞口看桃花人間詩酒耽迷了
三百年來不到家
　　　張公甫銕山隠居圖
銕山曾照銕衣寒南渡功名有足觀不見元豐全盛日
錢鏐孫子已黄冠
　　　隠居圖
壺漿相餉過溪東縞袂青裙笑語中何必桃源尋舊路
太平閒作祝雞翁
　　　趙魏公寫生梨花折枝
玉面渾無獺髓痕春風洗綠上飛裙遙知姑射山頭雪
化作楊君夢裏雲
　　　張仲敏鈎勒風林
墨君神駿出洋州形似無如老薊邱可惜風林半窗月
試憑老眼為雙鈎
　　　鶴山書院
寂寂茅堂掩晝門藤陰花氣小池渾也知建鄴青精飯
不到臨邛白髪孫
　　　覺林院
石湖園中數株石堆向覺林僧子家眼前醒醉若無語
領客繞庭唯看花
　　　歸自雨中寫况寄景修博士
蛙處水連圍屋草鳩時雨爛覆簷花移過書窗金鵲尾
秪言渾似野人家
　　　葛嶺柬樂閒髙士并寄公文道弟
葛洪井上訪貞居一飲甘泉足自如拂袖莫嫌狂散甚
子非知我我知魚
　　　次韻實喇卜郎中題襄陽官舍
峴山日落春風起竹塢湘桃零亂開倒著接䍦䭾瘦馬
無人知道使君來
　　　葛嶺雜書
小娃小艇無蹤跡只有荷花雨濺裙淨洗一方天水碧
不教歌板汚游雲
　　　仲敬畫華陽草堂圖
珠樹風來學鳳鳴玉泉雨過作琴聲識得良常洞中路
前生我本山𤣥卿
　　　遵道竹枝
篔簹谷口白雲生雲裏琅玕萬玉聲驚破幽人春枕夢
一窗斜月半梢横
　　　避暑圖
雪藕氷盤斫鱠厨波光簾影帶風蒲蒼生病渴無人問
赤日黄埃盡畏途
　　　徑山寺僧山水
澄心蠒紙墨花香上有元暉古印章怪底徑山山寺裏
老僧衣袖著瀟湘
　　　白無咎黄蜀葵
金銅仙人雨中立鉛淚恰如辭漢時傾心脉脉何所待
願見白日光陸離
　　　修竹士女圖
空谷佳人玉珮璫琅玕斜搭領襟長杜陵野老多才思
解道風吹細細香
　　　墨杏花折枝
折得隣墻紅杏枝春風偷染墨臙脂恰如誤入仙山路
虎嘯林深月暗時
　　五言律詩
　　　晉彦博士以詩索和甚媿率然觀者勿笑其窘
　　　　步
鑿磵盛春雨新流遶舍前何當留太白相與學思𤣥碧
洞無人掃丹梯有路縁催詩苦云迫莫笑竦鳶肩
　　　輔成觀張上卿墓廬
青牛謝車御白鶴嘆人民閣有凌烟像橋無進履身平
生玉櫑具此地石麒麟蕩蕩傳宗業中朝倚外臣
　　　風雪中得金陵諸公書二首
雪作衆禽驚窗幽亂霰鳴愕然身濩落莫矣嵗崢嶸松
竹聊娛拙乾坤苦忌名故人不相貸書札到柴荆
落木從風靡支流趂谷斜山空不須說嵗去若為遮飢
鶴撏窗紙寒魚嚼雪花推書更(一作/秪)清坐席暖到昏鴉
　　　天谷菴(宣和金壇郎郭/髙士之居也)
十三科取士救世豈無方儵送孤鴻舉難追八駿驤金
壇猶著號碧落舊為郎劒化丹罏在山寒井水香
　　　碧玉菴(四明/袁氏)
廿四岩前客能忘賀監居乖龍嗔草檄古象泣遺書把
袂風塵表近公氷雪如時來青瑣闥晚節要蘧廬
　　　湖寺擁碧軒
喧寂一塵隔湖濵出寶坊荷陰分補衲水氣雜燒香書
勘烏皮几茵敷白□牀從來已公屋詩客許徜徉
　　　萬致柔還省親舍僕聞而往候道中得此
數里平岡路仙山迹漸分柴荆來鵲語村落去人群粉
陣松崩雪濤頭日濯雲不緣停僕御直以候夫君
　　　寄洞庭王子正(一本題云聞/洞庭之勝)
洞庭山似簇銀闕翠芙蓉安得滄浪子同尋縹緲峰魚
龍隨水落橘柚待霜濃未必桃源似雲帆躡去蹤
　　　奉和揭學士聽松軒
何年種松子此地聽松聲濤響風還作山空夜自明一
瓢嫌物累九奏感時清得似蒼髯叟長依白玉生
　　　孤山晚步寄和靖掌祠懷中庸子
瑪瑙坡前立荒陂接葑田試從樵子徑往覔僕夫泉衆
草寒猶短群峰晚更妍誰歟結真隠共老太平年
　　　十二月三日雪
快雪真無價豐年定有期臘前才一白至後已多時玉
展琳琅步花團蛺蝶枝春風在天上飄入萬年池
　　　煮石窩
仙人白石子服食受竒方王烈猶飡髓初平枉叱羊砂
牀收箭鏃玉屑備糇糧借爾彌明鼎行窩到處將
　　　良常草堂圖
隣近方隅洞良常别有天草堂朝看雨藥圃夜舂泉邈
矣盧鴻乙竒哉魯仲連君看遺世者若箇是神仙
　　　齋居偶興
絶澗多靈石中開小洞房醉醒依竹素晴雨看梅黄樹
暗鶯聲澁岩虚水韻長未能超賈馬自足上羲皇
　　　午日柬楊㢘夫
客有擁琴至吾寧折簡招足音垂谷口雨氣截山腰酒
倩紅泉瀉花為絳節朝不嫌泥濘極一舸段家橋
　　　雨中
推枕蘧然覺髙齋人跡稀卷簾芳草短看雨杏花肥薄
莫寒仍在中林願稍違一遷隨谷鳥喬木是耶非
　　　除夜
忽忽嵗云暮徒興白首嗟山留待伴雪春禁隔年花把
卷因遮眼分餳且膠牙自縁身懶惰莫遣送窮車
　　　磵北梅(缺/)三月始華
陰磵殘梅枿臨流一向欹但存孤注在敢恨一生遲凍
雨如相喣春寒不受吹後時翻見獨宰物遂成私
　　　蕚綠梅
山中古仙子無言春寂寥玉容澹朝雨翠氣濕微霄臨
風怯玩影弄雪妬攀條擬覔何郎句還憑翠袖招
　　　山水便面為栁道傳作
篋笥秋非逺塵埃暑實煩遂游千里目稍待一涼恩僧
閣依旁嶺漁梁跨别村誰能從象外試覓武陵源
　　　馬伯庸御史石田山房
監州遺愛地御史讀書堂絃誦猶懷魯田園獨在光白
茅編野屋翠竹被溪梁欲賦淮南隠知君意不忘
　　　寄樊子中打碑者
樊遲詎學圃可論金石交常賦舊文字如見古陶匏漢
篆龍回壁梁書室卧蛟墨卿吾與爾聊復隠三茅
　　　呈揭曼碩學士
柴荆馬糞間蛛網動相闗閣老因移疾鯫生頼訂頑雨
涼新竹健沙僻睡鳬閒如許清秋意扁舟猶忍還
　　　曲宻亭
水盩山復屋亭此可婆娑蝸角地雖少蜂房春自多橘
藏商皓樂鳳憶楚狂歌何必天津上逺尋安樂窩(屋當/作厔)
　　　流杯磵
古木蟠幽磵層巒疊翠臺水歸蒼玉峽風引綠荷杯我
自知魚樂人誰祓禊來惜無鼠鬚筆寫記刻岩隈
　　　菌閣
岩架菌芝出榜題松雪扉雲來畫簷宿龍向墨池歸對
几琴三疊倚闌山四圍仙靈能夜降應得㖟𤣥機
　　　積雨
飽聽三峰雨閒題七月詩水深荷意怯田冷稻心遲鼃
黽陰爭盛蛟龍勢亦隨蒼茫不可問身外付雲移
　　　早秋
每嫌新酒少尚喜故交稠籬落三家墅梧桐十日秋月
生微顧兔星淡沒牽牛亦欲觀多稼江湖雨未周
　　　次韻元鎮𤣥文館有懷
林氣早知雨黤淡研苔滋素飈驚閒幔朱實委清池將
整還山斾復亂故園思拏舟倘未逺弭棹一來兹
　　　開元貞人見遺劉商觀奕圖石刻毫髪布縷皆
　　　　盡精妙盖李龍眠臨唐畫本茅君彦模勒為
　　　　玉局仙翁所藏云
薪桂蘇蘭者能來立坐隅徒聞玉楮刻遂信石枰圖妙
蹟傳仙李髙名重大蘇向來林下意不敢易樵夫
　　　乙亥元日試筆(四日/得春)
自古三朝節于今一笑看問年書亥字獻嵗出辛盤黔
突多蒸术紅氷賸浴丹行行追勝事步步埽春寒
　　　無錫華子英谿山勝槩亭
共愛谿山住輸君勝㮣多疑將草堂畫展向鏡湖波鸛
雀深松栢鳬鷖足芰荷更修仁知術鄉社樂婆娑
　　五言古風
　　　蛛網落花
飛花墮錦茵蛛網解留春露垂沾更重風破舞還頻不
逐燕嘴泥寜隨馬足塵遊絲復染惹流浪何足嗔
　　　題墨蘭贈别于一山之京師
三月愁送客春寒雨如霰㝠㝠返塞鴻悄悄栖梁燕揚
帆五十日蓬萊望中見欲持猗蘭操一奏南薰殿
　　　雪齋
騎驢吟雪詩煮茶煎雪水何如埽一室置身虚白裏君
家有故事髙卧殊未已
　　　龍洞
山中春水泛蛻骨長於樹拏舟探穴口甚深不敢渡窮
冬桃始華爛然珠光處
　　　張師夔畫謝家池塘
春風颯然至幽人午夢醒遙見池塘綠不知春草生如
何騎馬客亦向夢中行
　　　春山晴靄圖
危亭面懸瀑深䲧著茅堂群木相掩薄風披如有香避
世真樂土欲往川無梁隠淪倘見招嵗莫從徜徉
　　　蘭雪齋為金壇王敬賦
謫仙有妙語清風洒蘭雪髙懷千載下子獨慕芳潔春
氷斷瑞花晨露滋奕葉端居味道腴光景庶不滅
　　　再賦天池
巃嵸古墩邱泓潭浸其股金碧爭蕩磨穿穴稍旁午斬
松羅石榻𤣥芝錯神滸遙應玉女盆潤及黄精圃
　　　濵洲雲巢圖(張彦/輔畫)
蒼山不受寒裹以白兜羅借雲以為暖我意不在多小
營丹鶴巢髙栖翠雲柯飛仙度鸞笙老人卧雞窠誰能
江海去風雨一漁簑
　　　寄題劉彦基丹室
昔聞冲虛宫逺在錦江頭往來多異人東望不可求借
問鴻寶書枕中今在不尚餘一丸藥光景夜不收食之
生羽翼飛去十二樓下視何蒼蒼至情難乆留我將拾
瑤草遲子於𤣥洲
　　　十月十八夜震澤風大作明日大雪異常又明
　　　　日甲子日出大寒
弱齡逃世網一勇以求志折旋四十載竟日坐有累大
拙使為巧小樸使為器用是役於人夫豈足言智飄風
皷具區如我長噫氣追惟年運往通夕遂忘寐聖人罕
言命天道殊難致委順待未來餘日敢終棄
　　　次韻晉卿翰林贈陳秉彞
金華黄太史出為儒臺冠詩文齊六經奇古誰敢傳如
掇明月珠妙在九曲穿而子工筆札狗監非所薦挈之
登龍門果獲尾時彦孜孜勤執經矻矻勞染翰敏手不
暇給精華且屢換憐才吾輩事子乃羞自獻由兹數來
往無事輒相見湖嶺錯縈紆烟霞爭變幻一夕快雨餘
春物已消半言歸天台奥俄頃語離散此手不易執明
日柁樓飯迢迢望白雲瀑布聲許悍赤城跨滄海朝霞
以為岸倘遇仙者徒勿易樵牧賤予衰志求道千載猶
莫旦老經三百家一一理殘卷霜毫犯冠籜墨汁滓衣
汗何功使願果盡力輸老腕子書能瘦硬淚眼秋隼健
唯餘篋中字照我日光爛送子望崖返回目窮海甸春
夕豈不短反側移漏箭纔夢金庭游還逐濤江亂洊知
家庭樂旭日陰始泮身扶老人杖衣憶慈母線還期當
及時遲子秋水觀栖栖寡儔侣孤坐至日晏追步太史
作用以申繾綣
　　五言長律
　　　書懷二十韻奉呈虞集賢
昭代千齡運斯文一柱功初當延祐日晚識廣陵公朝
士因推轂先生猥擊蒙暌乖遺廿載寤寐接孤風太史
山川彦仙儒館閣崇置身清切上用志杳㝠中句法黄
初過才名冀北空朔南馳使節江漢借歸篷酒問餘杭
姥泉尋六一翁境非秋水觀寺即紫㣲宫侍坐要王逺
移家近葛洪於焉承咳唾足以振罷癃卓爾身為貴胡
然老見攻戰肥終道勝徳重豈途窮玉趾閒迂步麻衣
病鞠躬茶烟窗冉惹墨沼樹玲瓏飢甚無瑤草招來有
桂叢輸心何落落把袂輒匆匆易進乘軒鶴難追戲海
鴻明朝去吳會長笑為誰雄
　　　元日雪霽早朝大明宫和辛良史省郎廿二韻
　　　　(并序/)
　　　　延祐改元三月民瞻石宰相遇京師承需鄙
　　　　作且辱先施之惠林下朽生不能造館閣綺
　　　　語幸於言句外求之愧悚而已
纔設中庭燎俄看宻霰飄嵗開環甲紀星動指寅杓鳳
集天門榜珂鳴月殿橋卿雲同四表和氣集三朝陛級
肪初截雲層玉旋雕句陳分彩隊步輦簇青腰積屑承
盤重吹花到笏消逶迤光斧座凌亂綴珠翹樂共罏烟
合班隨翠袖招閬風游廣漢玉局道逍遙北戲魚龍舞
中巖虎豹調旌旗攅贔屓冠劒掠招搖穆酒曽觴母洪
崖及見堯萬年臨紫極一白慶璇霄朝會儀如此騫騰
意頗饒身唯參寂寞世豈絀紛囂姑射消疵癘蓬萊倚
泬寥瑤華攙戴勝珠樹引回鑣有術探鴻寶何人識爨
焦竟須窮海岱直擬並松喬書就神牀寫香從别室燒
憐君守華省琢句廢春宵
　　　茅山四十四代宗師牧齋真人昇仙謠
昔愛西城記華易許徧窺醉持龍節舞寒借鹿裘披秪
憶山中樂寧期世外悲及傳南嶽劒難駐赤城師畢道
能無待𤣥科本有期紫宫新坐席金籙古威儀菌石哀
泉咽松花泣露垂他年歸白鵠尚慰里民思
　　古詩長短句
　　　姑惡
村南村北麥花老姑惡聲聲啼不了有姑不養反怨姑
至今為汝傷風教噫君雖不仁臣當忠父雖不慈子當
孝
　　　墨龍
髙昌世子寫墨龍此龍乃出開元東井中東井水與天
河通龍下取水遺其蹤道人識墨帝子逃入世子之筆
鋒井頭夜半飛霹靂元氣淋漓雪色碧一鎖銀牀五百
年纔㸃目睛生羽翼
　
　
　
　
　句曲外史集卷上
欽定四庫全書
　句曲外史集卷中　　　　　元　張雨　撰
　　七言律詩
　　　范以善雲林清逺館
華陽(一作/雲林)范監居幽𦕈不到𤣥窗未易逢山氣半為湖
外雨松聲遙畣嶺頭鐘嘗聞神女騎龍過亦有仙人控
鶴從安用椉流三萬里小天元在積金峰
　　　盧疎齋集
　　　　盧疎齋集宣城挍官本讀之一過生氣凛然
　　　　有懷哲人援筆而賦
人物西清第一流曾看繡斧下瀛洲難求冀北千金骨
空載江南數斛愁小謝夢無青草句大蘇詩有景疎樓
敬亭依舊峨嵋月付與騎鯨(一作/盧遨)汗漫游
　　　書東坡先生畫像
峨嵋秀色杳難攀玉局仙人不受閒南斗日躔(一作/辰)韓
吏部西湖風氣白香山寧(一作/從)教刺舌奸邪黨可惜低
頭侍從班試(一作/更)問東坡鐵拄杖于今海上未曾還
　　　寄謝張子壽御史京口留飲(時將赴湖南憲僉/席間楊以吾鼓琴)
　　　　(瞽叟/吹笛)
賣藥南徐兩日留繡衣相對似清秋借抄衡岳元君傳
挽住湘潭使者舟安道推琴元有在(一作一琴/何待破)桓伊弄
笛(一作/三弄)若為酬歸來獨醉投山閣(一作獨卧/林間醉)夢寄新詩
與率牛
　　　宗師雲江還山虞侍講惠詩有詞請大洞籙
丹鳳樓前返羽車清詩滿袖出京華雕蟲徒刻三年楮
補衮應飡五色霞太白晚傳青綺帔元种早授玉門砂
要知不隔金閨步常是相從太極家
　　　次韻柯敬仲學士見寄(柯時/悼亡)
故人往往天禄閣我嘗夢見燃青藜重簾月落秋燕往
九衢塵動朝雞啼能傳米芾書畫學稍憶盧鴻林鶴栖
繇來避世向金馬諷諫得君寧滑稽
　　　經碧浪湖奉懷吳興公
湖水秋空玉色匀蒹葭纎雨上綸巾重來羊峴誰沾泪
却顧龍門不見人獨放酒船尋鱠具誰容狂客吐車茵
西風白羽元非用只為人間苦障塵(纎一作殘上一/作洒苦一作善)
　　　贈商學士徳符
鞭鳳笞鸞(一作笞/鳳鞭鸞)下紫烟筆牀塵尾意翛然一貧自信
如陶侃三絶誰能似鄭䖍金碧瀛洲扶御扆玉華仙露
灑經筵壽巖獨立風塵表却笑靈椿是小年
　　　泰定丁卯沙溪元日(按誌是年外史/盖五十一矣)
山世行藏本不羈江東節序片帆隨三朝猶是嘉平臘
一集(一作/七字)又題丁卯詩赤石青林含古色白沙翠竹照
(一作/弄)清漪春風浩蕩鷗波興終要南山霧豹姿
　　　寄李季和
孰與言詩李髯叟一日不見已為疎因觀故京來白下
載聞新作過黄初小峰待月許攜被中林放鶴要迴車
杜陵醉歌不易得豈惜華陽真逸書(顧况號華/陽真逸)
　　　舟次滆湖用栁博士夢薛𤣥卿詩韻寄倪元鎮
　　　　兼懷道傳明徳
思逺重逢茅小君香消酒盡路三分五湖歸思浮天水
一霎秋陰過雨雲栁子篇章渾可法花奴絃索共誰聞
唯應自洗唐溪石填得金泥小篆文
　　　曲林真人遺以乳石杯盤賦詩以謝
上黨攙天入醉魂元功有意琢雲根小於藥玉荷心琖
大稱霜皮木癭樽藉草飲時留洞吏隔花捧處倩山猿
殷勤更借彌明鼎寒夜聮詩酒屢温
　　　讀元次山集感而有作
漫叟古之賢達歟憤世直言七不如著書首補雲門樂
取醉政頼石湖魚湘中韶濩遺欵乃天下漫浪知猗吁
餓死杜陵拾遺老唯有舂陵能起予
　　　次韻劉伯温御史春遊
草木幽馨磵道㣲白雲拄杖去如飛獨尋玉女洗頭處
相伴仙人采藥歸幾疊翠㣲深杳杳一簾紅素亂霏霏
可堪酒債兼詩債老却江南白苧衣
　　　寄吳興趙承㫖
亭下(一作/門外)鷗波好放船蒼蒼葭菼水如天投綸漁父小
垂手化蝶秋蟲大學仙麻紙丹書應滿笈鯿魚紫蟹不
論錢清真逸少誰同傳獨許華陽許叔𤣥
　　　方廣寺石橋
綠玉飛梁碧蘚封羽人來倚瀑簾風偶飜貝葉經臺上
與散曇華茗椀中有象到頭終幻滅無生彈指即虛空
(一作解說/是虛空)春寒大展三衣坐百衲雲山一線通
　　　魏國趙夫人管君輓詩(子雍書/壙志)
曾謁西池閟殿春賜加(一作/封)大國寵疏頻擇壻當年郗
太傅能書今日衛夫人玉鏡離臺空掩月寶衣堆桁暗
凝塵千秋鄉中名不沒墓有通兒書老銀(歐陽率更子/通書母夫人)
(墓銘夫人/諱老銀)
　　　寄京師吳養浩修撰薛𤣥卿法師兼懷張仲舉
　　　　右謁因寄
百壺美酒那消憂數卷道書天與游既雨秋城苦泥淖
未寒病骨思衣裘看我目光牛背上憶君珮聲鳳池頭
情知契濶寧復語白鵠斯舉不可留
風起春城散客憂玉京臺殿憶同游雲開萬象森丹闕
金織雙龍盤翠裘此日聽雞趨禁籞何年騎鶴過山頭
從君試覓王喬術學化仙鳬任去留
十年京國總忘憂詩酒風流共貴游溪月夜遊鳷鵲觀
灤雲曉濕鷫鸘裘書來慰我臨池上秋去思君到水頭
更憶何(何當/作可)人張仲舉于今江海為誰留
　　　題范徳機編修東坊藁後
一編上有東坊字慚愧詩中見大巫直想瘦生如飯顆
竟從痒處得麻姑咸池水淺孤黄鵠空谷天寒病白駒
擬共風流(一作/西風)接尊酒秪愁塵土沒雙鳬
　　　御史中丞馬公伯庸有贈薩天錫還金陵長句
　　　　因次韻寄上
射策甲科今廿載尺書難信石城潮徑登烏府持天憲
猶倚青溪望使軺四月鸎啼夾城仗千官花擁大明朝
會因桂樹思真隠獨(一作/曾)是淮南作賦招
　　　次韻楊㢘夫送僧仲猷歸澄江禮敬寺
千嵗巖頭坐兩夏秋來忽夢刀頭環笑别白猿辭鷲嶺
飛椉赤鯉下仙山桂子紛紛向人落楊栁依依遲子還
子雲奇字不易得只許澄江窺一斑
　　　危太樸入都為題雲林畫幅
故人𣺌在雲林端手種梓漆陰團團不憤讀書從鬼谷
何嫌賣藥近長安白日定趨天禄閣青春宜著鵕䴊冠
相思洒盡金壺墨三十六峰生莫寒
　　　懷薛𤣥卿
丹樓百尺倚雲霄有客懷仙興獨高腰下蒼精纒寶氣
眉間脉理卷金毛擬招薛子青田鶴與釣任公碧海鼇
幸自蒼頑同木石思君一夕夢勞勞
　　　二月病懷
煮藥香中聽雨眠都縁未熟養生篇雪消春水深三尺
日上花陰過幾磚世事悠悠髙枕外衡門寂寂莫霞邊
自慚病鶴摧頽甚却顧雲霄意悄然
　　　上清外史薛𤣥卿寄題菌閣且約以游武夷次
　　　　韻以答
餘杭山水著飛樓樓外長林地轉幽十畆樹陰閒濯足
一簾荷氣曉梳頭山濤舉代嵇康嬾張說論文薛稷憂
蕭散人間兩外史平生猶(一作/俱)欠幔亭遊
　　　𤣥覽真人示以李遵道舊詩一章俾次韻悼之
　　　　將寄其子克孝
仙李如何竟小年滿堂圖障慘風烟青山捫蝨誰同話
赤脚騎􁵞自上天名世豈唯書畫學起家猶望孝㢘船
無因得寄松花酒一洒清明筆塜前
　　　贈漁樵侣
郁木坑前負薪者道士磯頭垂釣翁我輩與結平生友
夫君還有古人風水羞凉味蒲芽白野飯晝香松菌紅
見說行藏多嵗月不離三泖九山中
　　　次韻楊㢘夫見投
白髪黄冠歸故里某邱某水昔曾經石泉新處鑚槐火
山雨多時拾菌釘溪叟扶犁天際去隣娃吹笛夜深聽
杜陵醉眼元空濶解道乾坤水上萍
　　　吾愛吾廬
吾愛吾廬聊復爾眼前白石與蒼苔水從林木陰中過
風自房(一作/簾)櫳曲處來薄有餘情歸竹素竟(一作/都)無長
物受塵埃先生閉户成真(一作/真成)嬾詩債敲門不厭催
　　　江山勝槩樓為龍虎黄希石作
仙人元自好樓居快展江山極目初天上孫登一絃曲
雲中梁鵠八分書金明海岫晨暾發玉奏風濤夜籟虛
跪席焚香疑有待麻姑行按小方諸
　　　乙亥二月還錢塘書懷寄鎦師魯
黑頭時與王孫别春草又青天一涯貧甚馮驩猶有鋏
歸來丁令已無家葑田湖窄殘舟(一作/游船)少墓道山荒剩
(一作/故)屋斜還憶菌巢書數卷雪麋應䕶手栽花(雪麋𤣥/洲白犬)
(名/也)
　　　答楊㢘夫二首
弄水摘花春可憐風雨倦尋茅步船我家南塢有靈石
龍井西頭無杜鵑野雀亂雛畏人過弱栁委地趂蠶眼
子雲胡為甘寂寞後世何人知太𤣥
黄篾樓中惟飲酒樓下長溝鳬鴈多灣頭橋斷浮青草
湖面風來生白波饞奴竟煮(一作/取)脫䙀笋老魚戲唼如
錢荷詔書寛大到海角河北飢氓(一作/民)争倒戈
　　　李寧之煮茶亭
桐君山下一區宅木茂土肥泉水香槎頭釣魚秋雨足
亭子煮茶春日長兩山徒為盤谷隠一水尚係平泉莊
莫厭身名俱隠約會見輶軒來晦岡
　　　磵阿坐雨寄以敬
載雨過湖山雨重放水出山湖水渾窓風亂解叢篁籜
渠溜直穿雙樹根白須道士烟霞癖錦里先生芋栗園
想見南隣邱架閣也嫌泥濘不過門
　　　十二月五日雪晴(丁亥/)
日光玉潔千峰立快雪晴時一氣凝當晝壚亭摧掃巷
犯寒漁榜借收氷松皮石裂號飢鼠窓隙塵消觸凍蠅
青茁菜芽渾可愛倩誰春餤捲紅綾
　　　張參謀席上奉餞髙昌别駕朝宗通守如京師
　　　　併簡兼善尚書
梁溪宅裏閟烟霞使者淹留日未斜天上夔龍圖治道
舟中李郭望京華十三絃送黄柑酒第二泉煎紫筍茶
寄謝南宫達夫子㑹同鷄犬憶仙家
　　　讀戴帥初集
剡源詩卷落吾手便似移家太白峰學道昔慚山世逺
知人今媿郭林宗空山樂書有遺譜白日天馬無留蹤
太息斯人不可見厭將兩耳聞寒蛩
　　　贈鎦伯温大監
臺閣如公最有稱軺車驄馬數能椉校書在昔專劉向
祕監于今復魏徵汗簡削成金作匱泰階平處玉為䋲
信有仙人唯寂寞側身長倚白雲層
　　　送鄭明徳適越
四十日春廿日雨問花尋栁意茫然竹根臥瓶髙筆塚
竈下生薪連术烟茅家名餘鐵罏步龍井氣脇金沙泉
稽山酒船速回棹遲子歸來烹蕨拳
　　　虞先生送張元朴回龍虎有云麈尾每懷張外
　　　　史鵝群今屬薛𤣥卿元朴索次韻
想見先生戴笠行黄茅岡上看陰晴承聞祖道同疏傅
鄙說還鄉似長卿海内好詩元自少江西行李不嫌輕
謫仙愛與元丹語烟子而今亦有名
　　　秋日晚興
暝色入林烟火㣲莫雨欲來如有期野雀喧爭楝樹子
幽人行把菊花枝山空始見水泉涸寒至乃索衣裘遲
莫惜題詩將寄逺不多故舊在京師
　　　道館雅集聽琴次楊彦常韻
幽蒿細竹滿墻間雨後危墻似斷山一室了忘塵世隘
諸君能賞病夫閒池巡野鶴魚苗緣土蝕秋蟲菜甲斑
我不鼓琴偏識趣絶憐失勢重躋攀
　　　贈危太樸
莫怪道人居處僻柴門今始為君開曾從小有探華葢
不向昆明數刼灰秋水渚涯浮地肺茅君局任守天台
倦游早欲依香火付與盧敖戲九垓
　　　南洞居三首
絶磵垂蘿一徑分碧岩不與衆峰群秪疑洞口谽谺石
渾是山頭片段雲病試术方疎藥撿書移氷研近爐薰
幽人許掾相問訊轉憶山陰王右軍
山中棟宇自齊梁唯數南巖古道塲虎洞窺來光剡剡
鵝池臨罷綠泱泱天寒最覺松神王丹化懸知鶴夀長
珍重平生金鵲尾大茅峰下獨焚香
華陽南洞幽人居幽人本是山澤癯玉門砂無勾漏令
太平酒勝步兵厨洞穴嶔岩肺腑隔菖蒲根節龍蛇枯
願從嵗晚飽肥遯不待著論稱潛夫(嵗晚一/作嵗寒)
　　　送日本僧
上人住處扶桑國我家亦在蓬萊邱洪濤拍屋作山立
白雲繞床如水流住世不知誰是客多時忘却故園秋
明朝相别思無盡萬里海天飛白鷗
　　　錢塘西即事
苔竹溝深迷逺近置我洞庭青草湖飄風驟雨且髙臥
來牛去馬非良圖中散幾時應罷鍛舍人何日共投壺
為留兵厨醽醁酒待看池蓮氷雪膚
　　　鼇峰宜晚亭
鼇峰亭子偏宜晚約下烟光與細看獨鶴歸來頻寄語
夕陽舂外一凭欄昔遊謝眺空陳跡回首敬亭生莫寒
萬一桑榆容倦翮西飛會訪毛公壇
　　　鐵笛道人新居曰書畫船亭作詩以寄
蘇州去訪揚雄宅近水樓居似月波東府官曹知者少
西山爽氣望中多臺招天上仙人鳳池養山陰道士鵝
誰和淳風吹鐵笛莫愁艇子栁枝歌
　　　寄楊㢘夫鄭明徳
快雪時晴春意動歸舟移纜向方塘走尋飲伴雞豚社
誤落詩名錦繡塲子雲奇字誰能問鄭老襟期獨不忘
闔閭城中可終老安得四萬買滄浪
　　　馬伯庸中丞桐鄉阡遷祔有㫖賜碑名肇文開
　　　　善有詩次韻
公家阡表似瀧岡總為能文補舜裳龍耳當承天子問
龜趺重表鄭公鄉異時將相寧無種此舉邦家亦有光
想見丹書映叢桂淮南無地著秋香
　　　寄題陳渭叟紫雲編用張仲舉韻
葛溪觀主陳渭叟髙行絶人詩益工明月雙珠好奇服
閒居七言成變風大茅獨立雲在下小史乆住江之東
吳筠寥寥五百載唯我與君相長雄
　　　新栗寄雲林
朅來常熟嘗新栗黄玉穰分紫殻開果園坊中無買處
頂山寺裏為求來囊盛稍共來禽帖酒薦深宜蘸甲盃
首奉雲林三百顆也勝酸橘寄書回
　　　西爽軒次韻韓致用
大名誰及河東老為愛幽軒肯賦詩沆瀣一杯凌倒景
䦨干幾曲帶清漪徒聞東海投竿去不似西山拄笏宜
兩岸菰蒲魚鳥樂繫船猶帶綠楊絲
　　　答董子羽見寄
清都聞已住多年鶴駕鸞驂與後先閶闔五雲宫樹暖
蓬萊初日羽衣鮮神仙翰墨唯皇象史館人材總孟堅
天上春風如舊識殷勤吹送寄來篇
　　　秋詞
香散天階靜玉珂水臺風殿夜如何星從河漢淡中落
秋在梧桐疎處多鸞影不曽離寶鑑蛛絲先已墜金梭
君王蠒館詢遺事却擬鑾車共載過(落一/作沒)
　　　寄渭清逺記室
大石墜腰勤苦行此生深愧老盧能雨留澗下三板水
苔臥窓間七尺藤清壑鐘傳晨放梵雲門詩到夜挑燈
憑君試問龍河隠政在鍾山第幾層
　　　吳興舟中
苕溪斫鱛腹偏腴取酒烏程清若无最憐楊栁破二月
絶勝蛾眉游五湖船頭濯足畏魚淰港口卸帆驚鳥呼
林巒在處著舟檝倘有剩田吾欲租
　　　次韻倪元鎮贈小山張掾史還寄元鎮
為愛髯張亦癡絶簿領塵埃多强顏何如膝上王文度
轉憶江南庾子山綠樹四隣懸榻在青溪千仞荷鋤還
風流耆舊凋零盡莫怪參軍語帶蠻
　　　元統甲戌夏五月既望余客義興王氏懷慶堂
　　　　十又八日偕士友張徳常謁張公洞得七言
　　　　詩一首寄住山陳長卿周仁仲
路入秋陰罨畫間弭節洞靈俱啟闗東皇衣覆雲霧海
玉女盆盛人鳥山牽騾步步跡石髓投龍往往祝金環
茅家小史豈塵土此地一游聊解顔
　　　吳石居使君壽八十(大宗師兄/養浩父也)
若翁腰帶玉圍虹賸喜今年八十同食邑嘗為驍騎尉
入城爭識鹿門公車回晚望蓬萊日帽卸凉梳菡萏風
兒子去為真學士未應園綺住山中
　　　吳養浩江浙提學任滿侍親歸番陽
穏送歸帆向錦江西湖能負白鷗雙書中乆已知梁鵠
床下時曾拜老龎封還畫省文章印盛取玉堂雲霧窓
榮祿鄉中會耆舊開筵應釀酒盈缸
　　　題彭大年禱雨詩卷和仲舉韻延祐已未開𤣥
　　　　道院作
羽衣秋薄剪湘荷茅屋山宫補綠蘿白石資方青□飯
洪厓借乘雪精騾松雲暖憶春游嶽氷草寒憐曉度河
使節南歸如見念峰頭笙鶴好相過
　　　悼鶴
羽毛凍損雪襴斑碧落遊魂杳不還和靖船歸籠尚閉
浮邱經在壽能慳長身被裹𤣥黄内舊迹苔封紫翠間
欲撰瘞銘修故事寄書先報九華山
　　　和實喇卜郎中上巳湖上道宫韻
望湖樓觀似山陰水邊麗人同賞心槐火新泉還有夢
玉魚葬地已無金三潭雨壓蛟龍睡半嶺風傳鸞鳳音
擬續臨河修禊事塵埃蠒紙不堪臨
　　　代溪月翁和吳宗師所寄賜酒感興詩韻
年年恩霈出皇家此度仍回八月槎望闕蒼龍分瑞靄
開樽白獸瀉流霞箋天乆已知心事鑑水唯應換鬂華
遙想新春供大禮班頭對御祝椒花
　　　栁道傳送别還茅山次韻復謝
烏蜀先生相見稀鍾陵初載橐書歸江南蕭艾作人立
卷裏盧龍看雪飛最憐玉斧有道氣重惜子真猶布衣
去去空山相憶夜朱絃三歎為君揮
　　　次韻題呂氏園館
因向雲間求二陸西施浦口弄雲沙東風勒住螭頭舫
㣲雨催開蠒粟花到處華房通曲宻舊時醉墨誤欹斜
一聲歌板銀瓶側亦見玉童雙髻鴉
　　　和坡仙寒食詩(并序/)
　　　　先生在鳳翔和子由此詩嘉祐八年也書此
　　　　詩則元祐二年在翰林時也啼鴂世本作啼
　　　　鵙當以其迹為正周顏□先生論書有云端
　　　　莊雜流麗剛健含嫋娜觀此帖益信今年寒
　　　　食適二月將晦輒次韻一律仍用首句云帖
　　　　得之於僧笑隠笑隠平生習書所寶者此爾
寒食今年二月晦又分新火到厨烟碧桃花落閒誰埽
白苧衣輕老更便發篋但餘金薤墨考年正在玉堂編
大書絶類顔光祿小字駸駸逼墓田
　　　再次韻實喇卜郎中春游二首
楊栁三眠午未醒楊花飛雪散星星海中蜃氣春浮島
月下胎仙夜降庭尺素書來雲錦織紫鱗躍處浪紋腥
樓前政有三株樹剪斷西山一半青
隣近桃源雞犬家不緣迷路得看花衣裳總濕三危露
服食唯消五色霞鶴塜浪磨崖上字漁舟潮閣渡頭沙
石盤棊子都狼藉莫向人間問嵗華
　　　歐陽巡尉遇仙卷
寶圭風洞鼓鉦鳴獨挈仙壺一世驚勾漏丹砂還道術
瀧岡阡表足家聲芙蓉城小花周匝枸杞叢深犬吠迎
不上飈梯十二級白頭空愧學長生
　　　伏蛟臺胡道𤣥請題伯生有記
豫章自昔旌陽宅借問仙都已刼灰西山應無剪柏處
東湖遂有伏蛟臺千年銕札化為石十日陰風怒若雷
妖孽不生寰海靜五陵佳氣待君來
　　　浴鵠灣題壁
洑流亂石幽栖地子美詩中蕭史家白髪羽衣元自稱
風流異代不須嗟竹緣迮逕籬編笋叢礙低垣雨臥花
豈少烟霞閒艇子一枝聊贈老生涯
　　　送姚煥章還京口兼簡張率性
江鄉人事凋訛盡人日題詩復送行十載歸來訪隣里
他年科第屬門生春泉暗動金沙井晴雪㣲椷鐵甕城
推官㕔有詩人住閒暇相求一寄聲
　　　和丹邱生悼吾子行書遺墨後
故人亦復葬江魚空向人間憶子虚月下簫閒留譜在
竹邊房冷倩誰居蓬萊都水題金簡汲塚先秦見漆書
惟有研山磨不朽時時淚滴玉蟾蜍
　　　八月十五夜待月
移牀露坐閒臨水浴鵠灣頭足芰荷秋已平分催節序
月還端正照山河老憐宋玉生悲思狂憶桓伊作浩歌
雲漢茫茫一巵酒白頭慚愧古人多
　　　次韻韓伯清見寄
塵海幽居似地仙滿牀堆笏是家傳座中桃李春風酒
郭外桑麻杜曲田倚盖一松扶偃蹇影娥片月弄嬋娟
池邊草色撩詩思未覺才情讓惠連
　　　月山石詩
拾得金錢溪上石小峰如弁立雲根他山鳥道隔千里
新月蛾眉見一痕入林誤踏金蟇背激水猶思雪浪盆
擬就漫郎呼酒舫石魚湖上共窪尊
　　　春將過半病懷索莫惜無可與言詩者得句自
　　　　遣山澤癯者云
一一花栽繞屋廬半春多病意何如緣詩太瘦終無補
與酒全交漸要疎研席留香非長物齋庖得笋是佳蔬
鶴群呼喚來同飲新綠濺濺已滿渠
　　　士𢎞賢良猥贈佳什空山真有似人之喜即與
　　　　奉和所望為晚菊一來山也丙戌夏作
南州髙士秪徐君野鶴昂然自不群心似寒潭氷下水
身如秋嶺雨餘雲藝蘭何待樵青斧釃酒難尋李白墳
為問别來能幾日城中消息了無聞
　　　方泳道令尹水竹亭
水竹亭子在花山輸與幽人日倚欄蒼雪四簷迷䆗窱
綠波三面浸琅玕扶行綠竹鳩形杖濯足金沙鴨嘴灘
幾樹甘棠同召伯更留清節比方干
　　　善權山洞
善權離墨爭盤紆浩刼磥砢仙人廬莘莘石林壓水府
往往閣道通樓居壁藏已出黄素卷穴處尤多青綠魚
愛此長連煮藥竈待我盥漱霑遺餘
　　　次松瀑黄尊師寓籌峰韻(甲寅春/)
保大誰傳墨半規筆蹤驚見十年遲風流邱壑真吾事
名教衣冠異昔時書别左公尋解劒酒深東老獨留詩
谷山長在通𤣥頂笙鶴相過自有期
　　　快雨喜晴而開陽室適成賦詩自慰
春來耽酒仍耽困一枕雨聲如蜜甜老鍤栽松寧有待
飢腸食笋獨無饜峰連筆格安空翠泉入茶罏鬬谷簾
吾愛吾廬聊復爾少留佳日在茅簷
　　　女仙江靜真碧遊仙詞
衣劒符圖有子傳生如孤鳳蛻如蟬方留橘葉聊供母
誰信桃枝已得仙(張桃枝漢司𨽻校尉朱寓季陵母也/行陰徳乆聞在易遷得為侍郎事見)
(真/誥)蕭索簾幃通素月玲瓏環珮曳空烟麻姑壇上花姑
老想共乘鸞欲著鞭
　　　越靈峰寺之松風閣
谿谷風聲何瑟瑟嘯歌長在兩長松金雞翔舞不多見
青壁夤緣知幾重花時掃閣黄塵滿泉處鑿厓甘露濃
待我與攜笙鶴去香爐對面禮陶峰
　　　筆塚
退筆如陵那忍棄斂藏數籠瘞岩阿管裁犀象寧同殉
研歴氷霜尚可磨兔窟早空金椀地鵝峰深潤墨池波
毛穎有靈應感遇秦恩自少主恩多
　　　次桑善止韻是日㢘夫楊尹見訪
髪脫冠欹衰態多日長猶頼飲無何阿對泉頭布衣老
謝公墩上美人過青松豈代麈尾柄如意莫擊珊瑚柯
挍書天祿餘事耳遲子考槃同磵阿
　　　次韻王文友送遊張公洞
庚桑成道來孟峰再拜攝衣昇故宫馨香果核猶可拾
顛倒雲氣長相蒙有時月明鐘磬發絶頂濤聲舟檝通
看從便道之五嶽腰揷騾鞭追老翁
　　　再次倪元鎮韻
嗜石未數奇章公太湖洞庭無此峰便擬翻身入青壁
誰見抱膝哦長松乳香從令飛鼠飲絶路或與樵人逢
玉女下房不可到只許雲氣隨飛龍
　　　黄一峰畫貞居圖
北苑南宫凝絶筆蟠胸磊磈若為裁按圖寧在多多許
落墨真成滚滚來百折丹梯凌磵道一川燄水動灣洄
時清誰問商於路乞我西山錦繡堆
　　　代𤣥覽真人次虞伯生見寄韻
屋倚松杉路擁莎金鰲小隠且婆娑幾秊有約遙相望
一棹何時肻見過老去山中空嵗月秋來江上政風波
黄花滿眼香醪熟對此其如逸興何
　　　又次韻
别後驚心嵗已馳幾回草夢遶春池新詩逺寄迢遙驛
舊約重看絶妙碑鰲禁風清班綴玉龜溪雪冷鬂垂絲
何時共執論文酒坐對西窓待月遲
　　　贈姜彥翁秀才(并序/)
　　　　會稽姜彦翁傳家子早游杭學執事俎豆間
　　　　垂廿載季試輒居前列遂被省檄充郡吏且
　　　　待補之日長與樵牧僮豎為師友其居適臨
　　　　山館求予言辭既不獲敢以忠告之比凡故
　　　　事彦翁之所習聞請論以近若晉寧張仲舉
　　　　氏與予同師仇仁近先生為童子師至金陵
　　　　京師遷揚州終始授徒為業四十載不繇科
　　　　第不涉貢吏一日姓名上聞置之玉堂之署
　　　　編修應奉如取券納物其進未可量日來置
　　　　史局為吏服者方俛首虞箠笞之不暇稽古
　　　　之力儒者小試之效已如此古今曷有異途
　　　　在所存何如耳予持此以發彦翁趨向之端
　　　　復為詩以堅其雅志云
科舉恩霑鄉貢榜學校例貢諸生員多岐取士從潤色
百骸受螙爭夤緣窮巷授徒缺養母普天為吏横索錢
妙年立身在擇術老生常談無棄捐
　　　和黄晉卿提舉憶舊詩
支許何能接王謝山陰圖畫畧相同能留繭紙真奇事
愛養鵝群少道風苔樹斵氷春未破花甆削雪酒如空
深慙故舊相料理肻使牢愁坐五窮
　　　天師素華閣
仙家樓閣風塵表更築凌空月榭髙虚白豈知存夜氣
太清還許隔秋毫溪光澹澹氷填壑松響離離雪舞濤
此去銀橋通咫尺神仙直下有靈鼇
　　　碧筒飲
採綠誰時作羽觴使君亭上晚尊凉玉莖沁露心㣲苦
翠盖擎雲手亦香飲水龜藏蓮葉小吸川鯨恨藕絲長
傾壺悞展琳琅袖笑絶耶溪窈窕娘
　　　上京賜宴王眉叟有詩次韻
從事何緣過草堂行都遣賜玉壺方逺勞使者紅塵騎
爛煮仙家白石羊中聖敢辭千日醉承恩獨許四明狂
金莖賸有三清露潤及葵心向太陽
　
　
　
　
　
　
　
　
　
　
　
　
　
　
　
　句曲外史集卷中
欽定四庫全書
　句曲外史集卷下　　　　　元　張雨　撰
　　詞
　　　東風第一枝
清淚如鉛綠房迎曉寶階低擁雲葉蜻蜓飛上搔頭依
前艷香未歇西窓暗雨怪簾低參差凉月正一叢深倚
琅玕石上只愁磨折　問瑤草應憐短髪曾醉墮無聲
膩滑羞他金雀鈿蟬髙似水仙羅襪芳心斷絶誰與贈
湘臯瓊玦試折花擲作銀橋看舞素鸞回雪
　　　蝶戀花(次疎翁/冬至韻)
空谷天寒殊慰藉半幅瑤華喚得春回也金馬玉堂猶
傳舍嵩雲潁水風流夜　馳騁莊騷凌鮑謝昔日忘年
解后鴻濛野愁絶朱絃誰為寫髙情那復如疎者
　　銘
　　　方隅洞銘
洞𤣥洞虚方山之隅開廓非有杳㝠非無𤣥窓仰窺玉
几俯捫願降霞人接我髙奔
　　　玉磬池銘(并序/)
　　　　外史菌巢東南之偏鑿池瀦泉與崖室相周
　　　　旋象形以磬名焉因勒銘于其垠
玉斯潔磬斯折徳象著地寳泄珌琫十六銘池淺玉或
有力者終負去未若藏斯磬于空谷吾見其不舍晝夜
而奏雲門大韶之曲也
　　　石室銘(并序/)
　　　　外史承留侯之裔修隠居之業年六十遷南
　　　　峰靈石磵所著老氏經集傳茅山志幽文𤣥
　　　　史與其詩若干卷藏龍井之石室解所服劒
　　　　代其形合藏焉以示道之不可傳者既闔户
　　　　勒銘其上曰
藏書何為道無累猗瘞劒何為神無體猗𤣥室之閟閱
千嵗而未始猗　大元癸未嵗吳郡張雨造
　　記
　　　真樂軒記
茅山建炎之洞雲菴至元間被璽書是為紫陽觀殿廬
之陰壁斗澗淙景氣幽欻嗣主是者湯君𤣥窓比嵗壬
申益方丈東偏尋丈之室而舟其制榜曰真樂盖取畫
舫齋語云夫六一公退思險歴江漢豈真樂於舟居及
羨夫江湖散傲若有所未暇則又曰舟行豈不樂哉𤣥
窓徒慕公之語簞邱瓢壑固無波濤蛟鼉之危而亦未
嘗識延緣叢葦間拍浮酒船之為逍遙之游也擬舫齋
而曰真樂是徒慕其語非耶雖然被褐巖栖之士顧未
能濯足扶桑東觀蓬萊又豈公卿大臣涉世風波之迹
所比倫哉居是軒也半席焚香燕坐移頃元氣為舟㣲
風為柂其翺翔容冶之樂仲長統尚能言之𤣥窓知之
則真樂在此而不在彼矣吾所以知真樂之然者以此
至順四年癸酉三月十八日句曲外史吳郡張天雨書
　　賛
　　　外史自賛畫像
志逸心疲身清命濁逃同類而親猿狙毒厚味而羮藜
藿學取益而不勝其損事知危而姑與之安一龍一蛇
不厭已之深𣺌惡衣惡食先憂人之飢寒忽然為人而
反常若此何以祛有身之患
　　傳
　　　中嶽外史傳
米芾字元章襄陽人博洽記聞於群經務通大㫖論議
斷以己意其辭發揚蹈厲世儒所不能屈為文務崖絶
魁壘要必已出為工悟竹簡以竹聿行漆故篆籀法先
秦正書魏晉而下無取愛潤州江山因定居北固作寶
晉齋前有碧梧廿本甘露降其上蓄王謝真蹟右軍紫
金石硯善畫古聖賢像及寫山水幅長不過三尺制白
玉圖書印六文曰辛卯米芾米芾之印米芾氏米芾印
米芾氏印米芾元章印性至潔置水其傍數盥而不帨
未嘗與人同服器客請閱法書對設兩案手為舒卷懼
客手袖觸之則一裝洗之也嘗願死作蠧書魚游於金
題玉躞間而無害妙解音律作五音正韻用以制律本
五聲之音出於五行自然之理管仲深明其要著其形
以為太平作樂之具沈隠侯得四聲而不得宫聲乃分
平聲為二以欺學者陸徳明遂以吳音傅會至是始自
五方立五行求五音乃得一聲於孟仲季位因金寄土
五音皆具有聲無形互相假借千載之下神姦鬼祕無
所逃形云又著天說備究天地日月旁側盈虚之形撰
晝夜六十圖與潮汐大小准援據六經盡黜古今百家
之妄其書藏之名山平生與游率天下士蜀郡劉涇長
安薛紹彭好奇尚古是其一流人也風神散朗服唐人
冠衣眉宇軒然進趨襜如音吐鴻暢雖不識者皆知為
元章也晚為臨川王公眉山蘇公所深知臨川絶愛其
詩摘句書於便面蘇公有云元章奔逸絶塵之氣超妙
入神之字清新絶俗之文相知二十年恨知公不盡答
曰更有知不盡處修楊許之業為帝宸碧落之游異時
相見乃知也初宣仁髙后在藩與其母丹陽君有舊元
章長於邸中以恩補挍書郎授含光尉尉遷入淮南幕
改宣徳郎知雍邱縣乞監中嶽廟因號中嶽外史崇寧
間置書畫學公時在太常為博士因進上所藏書若畫
皆不下一品優禮答之詔用黄庭小楷書千文出知常
州不赴改管勾洞霄宫就除知無為軍元章性好石無
為公廨有奇石元章驚喜曰吾當兄事之遂具袍笏再
拜未幾召為書畫學博士尋擢禮部員外郎以言者罷
知淮陽軍彌年瘍生于首即上書謝事不允卒於郡齋
年五十有七大觀三年葬於丹陽長山下有自寫海岳
菴淨名齋圖著山林集十卷並傳于代丹陽蔡肇嘗銘
其墓予怪其叙事多脫落故為搜剔舊聞補葺為中岳
外史傳昔賀知章號祕書外監而元章號中岳外史張
長史旭稱賀八清鑑風流千載一人也予用為米元章
傳賛當世不能損益云
　
　句曲外史集卷下
欽定四庫全書
　句曲外史集附録
　　　句曲外史張伯雨墓誌銘　劉基伯温撰
外史錢塘人姓張氏字伯雨六世祖九成以狀元擢第
于宋傳四世至逢源仕宋為奉議郎通判漳州逢源生
有孫有孫生雨雨性狷介常眇視流俗悒悒思古道知
弗能與人俯仰遂挺身戴黄冠為道士登茅山受大洞
經籙豁有所悟遂夐出群道士表道士見雨神益完貌
益固雖其師亦莫能測也雨獨與學士吳興趙文敏公
善毎以陶𢎞景期之雨自號句曲外史明年開元宫王
真人入覲京師外史自副時范徳機以能詩名外史造
范范適出有詩集在几上外史取筆書其後為詩四韻
守者見則大怒趨白范而范驚曰吾聞若人不得見今
來天畀我友也即自詣外史結交而去繇是外史名震
京中一時賢士大夫若浦城楊仲𢎞四明袁伯長蜀郡
虞伯生爭與為友願留之京師外史雖為道士恒以親
老為憂延祐初謝觀居開元宫明年杭災宫毁外史適
華陽至元丙子以上塚告歸遂不復去年已六十矣先
葬冠劒于南山而辭宫事但飲酒賦詩或焚香終日坐
宻室不以世事接耳目後卒于宫之齋居篋無遺物也
外史素不與俗人交人有不善輒面折而有善亦未嘗
不力揚之故逺近之有學者無不願踵其門雖不見許
可退亦不敢憾非其識見精敏操履端正何能使人畏
服若是哉至正乙酉基以提舉儒學備員江浙始獲與
外史一見即如平生歡明年七月而外史卒嗚呼世之
拔流俗而行者鮮矣得斯人焉而弗獲乆與遊寧不深
可惜哉外史既卒于是宫之掌事及其弟奉其棺葬於
冠劒之所而基適迫棘闈事弗能預執紼及出為訪外
史遺躅而為之銘而外史之徒若子弟無能承外史之
志者外史已矣有友而弗銘咎將誰歸於是乎銘銘曰
孰與之軀以為吾拘式還其虚杳兮㝠兮吁嗟乎幽墟
　嘗攷外史之交盡當時海内名士而為之銘者則晚
　交之誠意公也盖公之才器非外史莫能識而外史
　之𤣥徳懿行非公亦莫之能銘是不可以或然論也
　觀公之誌恒以不獲乆交外史為惜以愚臆之在外
　史之靈亦不能不以得公之銘為慰也第其生卒年
　月誌不顯具於後此姚氏之傳牴牾特甚似不可以
　無辨按誌稱外史以延祐初居開元明年適華陽至
　元丙子以上塚東歸遂不復去年已六十矣逮至正
　乙酉公始以提學友外史明年七月而外史卒據此
　則外史之生當在宋端宗景炎丁丑其卒之嵗則至
　正之丙戌也姚謂以丁丑嵗出茅嶺庚辰歸陽徳館
　丁卯造水軒于浴鵠灣明年刻詩于藥井上時年七
　十有六亦不錄其生卒此皆可疑者也夫以劉公親
　交外史而姚則得之傳聞宜若舍傳而信誌然集中
　有丁亥十二月五日雪晴及六日喜晉卿至二詩皆
　用綾字韻末復有再用丁亥嵗雪韻懷中舉一首而
　後此别無戊子己丑之編則知此數詩去絶筆盖無
　幾矣苟謂此為前至元之丁亥則尤不可信也况送
　錢思復之永嘉詩題下注八年九日四字而元之編
　年自元貞以來無所謂八年者獨庚申帝有之實至
　正戊子也其諸外史以是年刻詩藥井不乆而黄篾
　告終歟若然則作軒之年當為丁亥而七十有六之
　六則二字之誤也誌所謂明年七月又當為八年某
　月無疑矣盖明又捌之似也校閱之餘漫為拈出以
　俟博雅君子之補正若夫傳世之大者固知不在此
　也嘉靖癸巳清和月吉石樓野生謹識
　　　句曲外史小傳
外史杭之錢塘人姓張名雨又名天雨字伯雨號貞居
子宋崇國文忠公九成之裔年二十棄家徧遊天台括
蒼諸名山吳人周大靜為許宗師弟子得楊許遺書外
史師事之悉受其說入開元宫從真人王壽衍為道士
名嗣真風裁凝峻見者異之見趙松雪承㫖趙見其作
字勁健贈以雲麾將軍碑墨令師法之書果超越儒學
提舉楊㢘夫許在陶貞白上飲酣伸紙作大草尤妙小
楷變率更家數世稱二絶詩宗杜惟肖古選類大厯間
諸子文學韓而冷語類漢獨於畫未工或引敗筆㸃綴
木石人物亦自賞適盖論意不論象也壽衍嘗偕入京
時燕地未有梅惟吳閒閒宗師自江南移植䕶以穹廬
扁潄芳亭外史造其所恍與西湖故人遇徘徊既乆不
覺熟寢其中夀衍竟日不見憂其迷路外史覺而已晡
閒閒笑曰伯雨素有詩名宜有作遂賦長詩有風沙不
憚五千里翻身跳入仙人壺之句閒閒大喜送之翰林
集賢袁伯長虞伯生揭曼碩諸公和之繇是名大起一
時浦城楊仲𢎞清江范徳機金華黄晉卿吳興趙仲穆
交甚善它日謁虞虞問能作符篆否答曰未能虞連書
七十二家示之即下拜曰真吾師也自後凡與虞手札
必執弟子禮其服善類此夀衍復偕入朝被璽書賜驛
傳欲官之非其志也即自誓不更出因三茅有招赴之
奉任君而下五君為文告之願畢力兹宇所著山世集
三卷碧巖𤣥會録二卷尋山誌十五卷考索精博又著
𤣥史自序曰老子𤣥足者也是集獨不與者尊之至也
嘗悅劉大彬所修茅山志因號句曲外史丁丑嵗出茅
嶺庚辰歸陽徳館作黄篾樓儲古圖史甚富往來靈石
山之精舍丁卯(按丁卯當/作丁亥)造水軒于浴鵠灣明年刻詩
藥井上時年七十有六(按七十有六當/作七十有二)其所居又有開
元靜舍南真館老學齋與會稽王山農上清薛𤣥卿章
心逺龍翔毛伯圭輩相友善多文字酬酢㢘夫避地於
蘇之錦繡坊外史以其知已數造焉㢘夫推為前輩每
題其製作曰貞居先生其有手鈔一帙遺胡季城題云
紅巾寇杭先生墨跡在黄篾樓者不與焦炬同化則與
稇載同逝矣此鈔豈非晉武庫之遺劒也耶有吊其亡
曰黄篾樓頭仙一去明年黄篾歸狼烽不知天上修𤣥
史只訝山中伴赤松石室祕書愁攝電星池遺劒已成
龍思君不見夜開户月在金鐘玉几峰又為安陽韓致
用題其手削卷尾曰雖疏俗出語亦别殆欲過晉人筆
舌矧其辯論道徳文章事乎㢘夫一代人望獨於外史
重其不輕許可較然矣手營墓子靈石西湖之陰南屏
之右前阻澗瀍繫腰作梁名玉鈎橋南數十武作藏書
石室自勒銘而吳睿隸古綬五七年前從甘泉劉邦彥
得八帖往往言造酒必善飲又見其手録詩文各一冊
予以古書畫一卷易得詩冊計二十六紙五七言詩八
十一首中有附錄遂昌鄭明徳東海倪元鎮龍河僧大
訢詩十餘首其不遺故人之善如此又於邦彦得二紙
其紙標丁亥二字其詩文必多故編年書之旁二行云
繆作積嵗月成帙初不事深僻覽者或昧其所從來易
𤣥乆許一箋請如古法簡要疏於語下尚藉是以傳焉
予不考易𤣥何人成化丁酉杭有擕其像入金陵者人
得即携涉楊子亟遣人物色之以歸為文酬之是冬又
得其台仙閣記一軸詞翰益蒼古戊戌予偕羽士史𤣥
隠拜其墓為詩吊之桐村牧周伯器亦有詩在别楮意
其或埃壒之表爽爽不昧尚化鶴來予丹邱曠世而神
交否乎著小傳為書其遺墨後仍勒之石庶觀者有足
以論其世也論曰
嗚呼兩間所靳者名道徳之外有事功有文墨皆分定
不可兼得一之已足尚矣有其二而道或汙焉亦奚尚
乎外史所有種種超越名孰與靳故曰諒無金石固榮
名以為寶山澤之臞列仙之儒其斯人歟成化十五年
九月朔日嘉禾姚綬書
　外史先生藴句吳清淑之氣飫天台括蒼吐納之腴
　稅駕兹山充養益粹故其詩辭自得情逸調諧揮灑
　所至神閒勢應一時名家宗匠談笑而頡頑之固其
　所也今觀其適意之作則猶太虚冲融風日流麗幽
　蘭在谷一笑自媚及其感時慨事撫懷亢論則雖秋
　月高寒白露慘下深林如晝孤鶴長唳未能盡喻也
　黄篾手鈔編年列類所積富矣惜乎兵火薦罹嵗螙
　月蝕逸而存者無幾其間得之者或寶有而靳於傳
　或欲傳而沮於力斯文之晦識者興嗟應符藉父師
　之仁覆襲靈真之勝壤塊食無禆良用耿耿私淑之
　餘於凡先生舊所經歴之地靡不窮搜博購積累既
　乆什或得其二三亦欲俟其全而後壽諸梓與貞白
　山世諸編並傳顧惟嵗月遄邁人事靡常故以讐挍
　類次之任付之名者僣題曰遺集而鋟焉雖於真風
　𤣥訓莫能蕆紹其萬一然假是錙銖之勩以為素飱
　之贖固惓惓自負之誠也既訖工因題數語於卷末
　以識嵗月云嘉靖十有三年嵗在甲午春正月哉生
　魄節齋陳應符敬書
　
　
　
　
　
　
　句曲外史集附録
欽定四庫全書
　句曲外史集補遺卷上　　　元　張雨　撰
　　　古詩十首
不愛崑岡玉不愛江漢珠愛己有蒼璧有之利有餘吾
生為我有其利當何如論爵不足貴論富不能踰達生
命之情順生以自娛
　　　又
荆人有遺弓索之將奚為且荆人遺之乃荆人得之孔
子聞之曰去其荆可耳老耼聞則曰去其人可矣天下
有至公孔耼得其理天地且弗有莫知其所始
　　　又
墨子歎染絲所歎一何長染於蒼則蒼染於黃則黃奚
獨染絲然染國在所當有染如伊皋禹湯稱聖王殷紂
染惡來既染國亦亡染士如孔耼死久道彌光
　　　又
魯君聘顔闔踰垣避使者我非惡富貴君胡獨不捨全
生以為上迫生以為下當知得道人治國其土苴
　　　又
虞人百里奚所鬻五羊皮有得其説者乃是公孫枝獻
諸秦穆公四境不足治賢者倘不遇後世誰當知
　　　又
昔者齊桓公往見小臣稷一日凡三至欲見且弗得驁
爵固輕主驁霸亦輕士大夫縱驁爵驁霸吾敢爾所以
終見之不為從者止誰云内行缺論霸亦可矣
　　　又
桓公遇寗戚飯牛中夜起賜之以衣冠一説境内理再
説為天下桓公以師事衛與齊不逺安用疑客子不患
有小惡所患亡大美且人固難全用長當若此
　　　又
業煩則無功禮煩則不莊令苛則不聽禁多則不行國
人逐狡兎因之殺子陽嚴刑無所赦適見召亂亡
　　　又
齊有善相狗假買取鼠者數年不取鼠畜之不如捨相
曰實良狗志在麞麈鹿欲觀取鼠能請桎其後足桎足
乃取鼠淹爾驥獒氣安得忘言徒喻此鴻鵠志
　　　又
燕雀爭善處處在大屋下姁姁甚相樂子母得相哺一
朝竈突決火炎屋棟燬燕雀色不變不知禍及己人臣
私聚歛迷國壞綱紀孰謂斯人智不如燕雀耳
　　　獨酌
靜極忽不惬掩書曝前軒榮木樊四維時禽托孤園羣
物方趨功吾衷恒晏然本乏超世才偶脱區中緣妙理
寄濁醪嘉名愛靈仙從吾所好耳富貴須何年
　　　天池石壁為鐵雅賦
嘗讀枕中記華山閟中吳神泉發其顛青壁繚其隅春
風四山來羣綠互紛扶羽觴曲折行浮花與之俱採珠
搴薜荔洗玉弄芙蕖聱叟頗好名石窪作魚湖鴻乙志
草堂挑烟遂成圖而此滌煩磯閲世如摴蒲發興雲林
子盥手與我摹居然縮地法挈入壺公壺
　　　遊虎邱次東坡先生韻
日出東海頭虎氣踞兹嶺渴心望氣往解后轆轤井寧
若軍中拜奔泉酧老耿莽邱專鬼物陰壑雜蛇黽魚腸
卧池底百鍊豈重礦以問神物化後日屬吳猛怪蟒既
血刃大道孰爭騁我行須人扶鳩杖慚祝哽小吳不滿
眼坐納三萬頃化國方日長霸業久灰冷淞水翰歸吳
過溪柳遷永吾非斯人儔短句惜流景茶烟寄禪榻弄
我鬢絲影散人初無號奚必煩上請
　　　次倪元鎮遊虎邱
振屐稍踐危援藤遂支滑尚餘金玉氣山川相應發沼
吳不滿眼軒中樹如髪花覆闔閭城石繞生公榻適與
幽人携及兹暮春月坐久得忘言移□蔭清樾
　　　答寄筍蔬
逺寄玉山篇來自故人廬竹萌且柔弱荻筍亦豐膄薑
醯助芳辛濁醪為前驅猪肝恐累人我亦仲叔徒念此
風雨中江外致嘉蔬柬詩答幽意老饕良可吁
　　　冬夜震澤風雪異常
晴燠不可恃一夕冬令變屢忘和煦恩惟曰祈寒怨老
屋雪没隙廣澤風肆便反覆鼓洪濤揚簸塞荒塹隠然
洞庭樂勇盛闔閭戰萬物芻狗如埋没加蹂踐凌晨枉
嚴沍野日復葱蒨仁哉天地心觀復斯可見
　　　上方教寺
橘林千黃金林靜路逾僻忽臨消夏灣雲海浩如積綺
季不可追空餘騏驥跡
　　　贈倪元鎮
龎公有名言魚鳥托棲止而其遺子孫亦在安而己子
有邱壑趣文弱與時背强梁方蛇吞貪黷亦虎噬何以
犯多難適為田業累深泥没老象自拔須勇志連環將
誰解旦暮迭興廢所以明哲徒置身興廢外賢者蘧伯
玉知非復何悔
　　　夕佳樓
西山朝氣爽南山夕氣佳朝爽人共忻夕佳吾所懐山
僧閲世久結廬深避乖蕙樓將對峙菌閣亦雙排維南
列崇阜不受烟嵐霾我亦遲莫人心迹倦鳥偕兹焉記
高躅庶與静者諧
　　　過太湖
溔㵿魚龍戲僻側鳬鴈宿併吞三萬頃寧不為小曲唯
應鴟夷子曾泊西山麓
　　　毛公壇
方壇蔭竒竹儼彼毛骨秀想見黃眉公時來濯氷溜一
往不可得尚問何日又
　　　黃公泉
黃公鍊藥處遺井兹邱上何年一泓碧褒博照容狀不
意樵者歌猶聞紫芝唱
　　　華山寺三泉
寺以華山名一一靈泉瀉會昌舊文字毁壁存牖下往
劫蓮花開曷以信來者
　　　奔月巵歌荅鐵雅所作
甓社明珠奔入月脱殻政似風蟬潔漁網出之不敢視
滌盡含沙光不滅文昌四星吞在腹一一金晶大如菽
蜃物還來作飲器日夜雄雌繞林屋一扇桃核寛有餘
半葉焦心卷未舒飲非其人躍如水怪雨盲風生坐隅
置之天上白玉盤斗柄挹酒長闌干李白跳下鯨魚背
持勸我飲相交歡幽宫馮夷為予泣酌盡海水百怪出
還我平生老蚌胎許君醉卧鮫人室
　　　悼薛𤣥卿
𤣥卿難再得本是餐霞人高懷獨超物洞鑒亦絶倫君
自江東我吳下早歳聨翩侍金馬御榻賜書凡一束仙
苑偷桃動盈把紫虛元君之玉訣青城先生教我者感
君多道氣探懷為君寫學士承㫖平原公許我與君揚
(缺/)同一時標名兩外史羽衣白茅立下風我還句曲廿
餘載君乗輶軒歴烟海歸錦橋西結草樓樓中袱被長
相待風烟山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無迹困頓鹽車篠嶺頭此日思君復何益
　　　玉笙謡為鐵門笙伶周竒賦
我有紫霞想愛聞白玉笙縣匏比竹無靈氣昆邱採此
十二莖鳳咮銜明珠鳳翼排素翎金華周郎妙宫徵子
晉僊人初教成月下吹參差羣雛亦和鳴緱氏山頭白
雲起七月七日來相迎長謝時人一揮手飄下滿空鸞
鶴聲
　　　奉贈魯學士
閣道如珠環太極天風浩蕩曳天裾雲行龍尾隨金仗
日照螭頭侍玉除四海聲華周典禮一時人物魯璠璵
願臻咸際無為化寧讀人間非聖書
　　　鳳皇山懷古
江右夷吾浪得名豫州英槩亦沉㝠夕陽枯木山如赭
秋雨荒臺草自青漢苑玉魚誰復葬昭陵石馬亦無靈
可憐白髪商人婦猶向燈前話後庭
　　　題西湖何氏隠真館
雞犬雲中豹一斑路隣仙冡昔躋攀説經僧去黄龍卧
負藥童歸白鶴閑酒仰秫田陶令宅井分丹水葛洪山
不因草結昭臺約此地從知幾往還
　　　次孫大方仙興詩韻
仙仗來時瑞霧屯真人玉女侍靈軒亭亭珠穗香烟直
爛爛槫桑玉色温華雨掃塵鸞帚濕島雲承襪蜃樓昏
至今星斗天壇夜望拜青都虎豹門
　　　送人之茅山
桃竹齊眉草屨柔江雲濕重木綿裘茅山一去五百里
楚月相望十二樓林下甑香黃獨月松根鉏冷茯苓秋
藥瓢料得歸來滿多病微軀我亦求
　　　題桐栢觀
百折丹梯杪萬松鳳笙臺殿赤城鍾親從海上求司馬
寧復山中起卧龍瓊闕排雲窺坐席銀橋乗月認仙蹤
真人及此東行日笑説盧敖向九峰
　　　鶴冡
鶴壽干年定有無羽衣蟬蜕雪糢糊樵人與褁𤣥黃帔
少保親傳粉墨圖坯土未乾青草短三山何在白雲孤
夜寒蕙帳應岑寂初向華嵩覔鳳雛
　　　雨懷郭子昭御史
洞天霾雲晝不開大茅南面水縈廻深山此日蛟龍喜
舊雨故人驄馬來磵道浮槎高寄樹石幢陰篆濕生苔
銷愁底用金陵酒賸引窪尊枕瀑雷
　　　寄倪元鎮
雨天初寒雪復作春風相欺何太顛誰依井竈皆獸迹
獨擁書冊猶鳶肩枸杞埋根乍難斸櫻桃放花殊可憐
賀監宅前舊遊處快放柳條維酒船
　　　次韻元鎮
衣桁常容蛛網懸石牀渾讓女蘿牽道術何煩孔郎祀
屋廬政用郄超錢泉崩澗底歸樵路雨壓厨頭蒸术烟
誰見西鄰折書後一枝風竹鵓鳩眠
　　　懷茅山
我有草堂南洞門常時行坐虎同羣丹光出林掩明月
玉氣上天為白雲遥憶田泉洗蒼术更思陶澗采香芹
歸來閉户償高卧莫遣人書白練裙
　　　題元章研山圖
南宫米老書無敵同盟亦有薛河東研山自昔懷清賞
石友令人拜下風華葢天壇承露潔月巖空洞與天通
絶憐古學龜城叟一一題詩取次工
　　　梅雪齋雅集分題得酒香
醲郁芬香味更嚴甕間飄滿讀書簾絶勝金鴨薰花氣
錯認山蜂釀蜜甜三嗅初令消渴止一中定掃宿酲淹
醉翁鼻觀還親切不待狂僧寫布帘
　　　折蓮花寄韓伯清
丈八河溝錦作堆一花初照夜明苔濯纓歌向滄浪去
執葢郎從碧落來天水染雲如淨練露盤飡玉似空杯
韓家公子多才思乞與香奩相對開
　　　水竹居為湖州沈自誠賦
我愛苕溪溪上居琅玕千箇繞吾廬早知竹葉仙舟夢
合誤榴皮醉墨書屋底煖雲蒸汗簡月中清露滴方諸
鄰家已訂浮家約乞我長竿學釣魚
　　　次韻荅吳興黃伯成
行盡松陰黃葉株三义路口問茅廬青山對語惟捫蝨
落日催歸獨跨驢土木形骸嵇叔夜波瀾文字木𤣥虚
殘年記得相存問莫道天寒無鯉魚
　　　過吳興謁趙承㫖
兩岸人家洲渚生滿城山色與溪聲船過鷗邊掠浮玉
雲移木末見飛英書淫畫聖王孫老雪霽沙晴湖水清
洞經不用鵞羣換也許山陰道士迎
　　　松花餅
怪來粔籹作鵞黄渾是蒼髯九粒香甜味中邊唯食蜜
苦心早晚待休糧仙人騏驥留看取道士嵩陽逺寄將
笑比紅綾春餤巧齒牙根底嚼糖霜
　　　贈别休休菴了堂上人
老僧十年不出户袈裟搭架風披披祖衣留在阿蘭若
佛法傳過高白麗客牀雪練一甌茗經藏苔昏三尺碑
不向舊房看偃葢卷中原有古松枝
　　　宿瑪瑙寺
一宿葛洪丹井上化為蝴蝶夢魂清湖田涼蛤四骰吠
烟寺曉鐘相遞鳴孤嶼橫陳為玉几初陽煥爛似霞城
拏舟又入水雲去還我風篁雪竇聲
　　　寄訢笑隠
繙經臺畔惜分携華葢峰前幾夢思一席地分眠鹿草
三更月在掛猿枝我書安能半袁豹君才端倍十曹丕
上番畫逢虞祕監不嫌頻竄仰山碑
　　　大滌山
此峰屹立浩無前信是人間别有天銅柱何煩天北際
蓬山寧在海東邊采樵巨箬多無骨搗藥靈禽或是僊
老我不能為狡獪峰頭看月幾囘圓
　　　丹泉
涵渟萬象一泓中欲探靈源未易窮丹窖久埋泉眼赤
珊瑚長浸石頭紅評來水味羞揚子收取沙牀贈葛洪
一醉流霞三萬日年年分給羽人宫
　　　天池樓
天池一樓小如架檠出半天天雨華山圍丈石獅子座
寺屬三朝母后家時呼白猿聽竒句亦許飛仙飡紫霞
我來把斷朗風口只留牀角置袈裟
　　　牧之水榭(有序/)
　　　　杜樊川水榭在義興東郭宋紹興間即其地
　　　　創招提今廣福精舍是矣僧古田築屋三間
　　　　仍以水榭名牧之寄許侍御詩有云塵意迷
　　　　今古雲情識卷舒他年雪中棹陽羨訪吾廬
　　　　刻石為山中故事古田諸孫易道上人從予
　　　　遊求為賦詩往題其處好事來續未艾也
愛此招提絶世氛何因水榭得名聞幽篁嘉木知誰共
塵意雲情若箇分陽羨溪頭黃葉路晚晴賦裏白鷗羣
詩僧文采居然别解道曾留杜使君
　　　同張德常遊張公洞
騎入秋雲罨畫間日出洞靈猶啓關東皇衣覆雲霧海
玉女盆盛人鳥山牽騾歩歩踏石髓投龍往往祝金環
茅家小吏向塵土弭節相遲明當還
　　　題趙松雪怡樂堂圖
幽人結屋傍江干怡樂名堂只數間黃鳥隔簾詩夢醒
紫鱗供饌釣舟還簷前景色春常在柳外柴門晝不關
誰識箇中真樂處陶然天地一身閑
　　　馬塍新居
浮家泛宅意何如玉室金堂計未疎歸錦橋邊停舫子
散花灘上作樓居澹然到處自鑿井𤣥晏閉闗方著書
但得草堂貲便足人間何地不樵漁
　　　西湖放燈
共泛蘭舟燈火閙不知風露濕青㝠如今池底休鋪錦
此夕槎頭直掛星爛若金蓮分夜炬空於雲母隔秋屏
却憐牛渚清狂甚苦欲燃犀走百靈
　　　雲巢樓
初陽臺上白雲多雲裏層層玉樹歌棲息一枝緣未穏
飛翻干仞奈危何雨中幕燕雷驚起峰頂笙鸞目送過
好在丹梯無百尺屋頭看盡白鷗波
　　　菌山
結茅依菌山焚香好芝葢真靈幸憫我冠佩時來會
　　　羅姑洞(事見真誥/)
蒼梧𦕈天末聞有綠毛仙却過華陽路人間九百年
　　　霞架海
衆水會一壑天近發霞光晨興新沐竟晞髪向朝陽
　　　鶴臺
上有白鶴翔下有幽人居幽人道當成白鶴來不虚
　　　桐華源
伊誰植斯桐萋萋滿幽谷鳴鳯久不聞何當一來宿
　　　𤣥洲精舍(梁周處士𢎞讓題/桓真人壁不别撰)
子有鸞鶴想甘同麋鹿遊懸榻應待我分我半𤣥洲
　　　紫軒
林君已仙去紫軒名尚存丹光時或現鼎藥夜常温
　　　火浣壇(林真人火解事/見采真游篇)
真陽以解形四大何足靳指窮以為薪火傳不知盡
　　　隠居松
真人在山日所至樹以松當知千載下遺子以清風
　　　玉像龕
我有紫虚像白玉雕琢成貢之華陽天萬年蘄降靈
　　　題拜石圖
一代清狂海嶽老世間簪紱更湏論却憐种放樵夫拜
不到竒章宰相門
　　　來鶴亭
華表歸來舊令威曉風將夢上天飛緱山借與浮邱伯
一曲瑶笙月下歸
　　　來鶴亭即席賦
草堂孤鶴駐樊籠忽有鸞笙下碧空待喚羽衣相向舞
呂家園裏看春風
　　　題鶴亭所藏馬圖
九霄天馬俱龍種四十萬蹄雲錦斑一自漁陽鼙鼓後
不知幾箇到驪山
　　　苕溪草堂
傳語幽人范叔豹霧隠何時窺一斑天下草堂隨處取
無此玉湖浮玉山
　　　吳興道中四首
晴港陰塍乳犢眠凉風綠鬢颺繰烟埋名慚愧蘆中老
坐閲江湖逆順船
　　　又
風捲灣碕半折蒲意行弄水不嫌迂筆牀正掠鵞羣過
疑殺山陰染翰圖
　　　又
眠溪大樹不見日牧鵞小兒兼釣魚南風相送玉湖口
舟子飯時吾讀書
　　　又
扁舟偶趂采樵風題扇書裙莫惱公何處人間無六月
碧瀾堂上雨聲中
　　　湖州竹枝詞
臨湖門外是儂家郎若閒時來喫茶黃土築墻茅葢屋
門前一樹紫荆花
　　　鯉魚
桃花鱖魚世常有蓴菜鱸魚浪得名試喫江南鯉魚尾
侯家無此一杯羮
　　　題授經郎獻書圖
侍書愛題博士畫日日退朝書滿牀奎章閣上觀政要
無人知有授經郎
　　　次韻劉師魯吳山清暉亭三首
鳳去簫韶空隠隠鶴棲臺殿舊層層浮屠立盡千秋雪
誰倩風鈴説廢興
　　　又
萬瓦連雲人世空一雞啼日海波紅欲窺倒影清溟外
故著危亭紫翠中
　　　又
故山茅屋破仍欹惆悵西風日夜吹今日偶來高處望
嚴家亭上立多時
　　　初陽臺
初陽臺上新亭好一曲笙簧石壁開驚起𤣥真狂道士
步虛飛下玉清臺
　　　西湖竹枝詞
光堯内禪罷言兵幾番御舟湖上行東京鄰舍宋大嫂
就船猶得進魚羮
　　　贈筆生沈君實
玉堂弄翰青錢選聞道吳興屢出竒何事君家苔蘚壁
醉仙留句只榴皮
　　　揭學士過武康山中十日薛外史江東未至二
　　　　首
南鎮行香揭夫子歇馬走入計籌山杜尊師去白石在
翻動琳瑯翰墨間
　　　又
一杯愛渠蒸蕨香一槃勸我苦笋涼飽食翻疑得詩瘦
不如頓頓地椒羊
　　　宿天申宮二首
借渠靈壇一枝竹穿雲度險不須扶為尋石榻蘿衣字
執火照徧青珊瑚
　　　又
藥苗松菌紅斑斑㸃綴風烟俎豆間籃輿三日半醒醉
春雲只戀銅官山
　
　
　句曲外史集補遺卷上
欽定四庫全書
　句曲外史集補遺卷中　　　元　張雨　撰
　　　　(上卷諸詩吳興閔康侯辛巳秋寄余續/刻者偶讀架上元人集又得聨句一篇)
　　　學詩齋聨句
　　　　至正甲申蜡月望前二日句曲張外史天雨
　　　　自義吳還錢塘其老友某僑居因宿外史于
　　　　客棲時吳興郯韶九成亦在焉予舊嘗喜與
　　　　外史聨句是夜將為之而未得韶作而言曰
　　　　生以學詩名齋亦有志於温柔敦厚之教也
　　　　儻二先生即是為題生幸多矣用一笑從其
　　　　言詩將終而予怯寒先就寢明旦外史亟歸
　　　　且屬以足成之為之補就吳人陸友善𨽻韶
　　　　乞寫二紙一張於齋一寄外史云鄭元祐識
明良賡歌基猗那奏鼓始清廟殊雝雝(祐/)赤舄固几几
豈惟緇衣賢(雨/)政以朱襮美原鴒兄弟急(祐/)河魴父母
邇便施谷中葛(韶/)亦采體下菲詠桑表沃若(雨/)歌萊賦
樂只(韶/)鮑譖蘇公絶(祐/)厲懷凡伯恥思鳴卷阿鳳(雨/)願
繪袞衣蜼(韶/)蔽以思無邪毋曰鼠有體(雨/)言超授簡貢
(祐/)道在過庭鯉(雨/)遂去文辭害亦屏訓詁眯譎諫主風
刺(祐/)昌言發興比雅亡繼麟筆(韶/)和寡續巴里鎬罷魚
在藻屈倡鳬汎水(雨/)縆絃誰與奏補苴自難擬哀哀河
梁别(祐/)堂堂沛風起(雨/)祠雒悔心萌(祐/)决虞壯圖已塞
瓠恨茀欝(祐/)援桂慄靃蘼便啼城上烏(雨/)猶恨水中沚
(祐/)隆中抱膝想許下橫槊偉體要必中度(祐/)葩正悉循
理(雨/)響當貫珠串(祐/)輟始輳車軌(韶/)清圓斵氷苦(雨/)穎
脱扣鐘喜(韶/)無題白乃聖有作甫良史(雨/)險如横空盤
突若破陣褫(祐/)雕鎪百神困䇿役萬象靡(雨/)爨桐聲玉
明廟樂厭石齒揮毫既凌厲賦物斯須委(祐/)郯公學方
篤吳歈好誠鄙(雨/)蕭齋扁佳名華構落新址詩律妙獨
造吏塵淨一洗瑰辭出語穽遺經貯腹笥(祐/)道在用服
形神悟為洗髓(雨/)不虧素王造信全幽人履腎胃苦搯
擢物累困成毁直登陶韋奥旁摩鮑謝壘燄凌天䇿燉
古偕靈光巋請驗百世傳致慎一匱圯兩老皆苦心六
義始盈耳挂一真萬漏(祐/)聊以示吾子(雨/)
　　　　(華亭康與可從長安邸舍見蕉池積雪詩卷/錄以寄余余藏笥中十年矣偶從敝笥中見)
　　　　(故人遺蹟/因錄之)
　　　舊有漢銅洗一作碧玉色受水一斗後有贈白
　　　石上樹小芭蕉吾因置洗中名曰蕉池積雪彷
　　　彿王摩詰畫意賦詩一首羣公時多次韻僅存
　　　師魯二篇
洗玉之池割圓嶠上有玉苗甘露零雪山凝寒壓太白
海氣正綠灑帝青是身非堅須長物絶境無夢遺真形
寧令嚴霜凋翠草詎勝失水哀銅瓶
　　　　劉汶次韻
銅駝陌上得銅洗曾見漢朝風露零寒光未變劫灰黑
古色猶帯宫苔青金人墮淚漫懷古玉女洗頭真寓形
與君作池媚蕉雪何以報之雙玉瓶
　　　　又
仙掌金盤别風露人間琛寳多飄零忽有銅洗土花碧
側想玉女雲鬟青干年偶在聊寄意萬物終毁無逃形
吾徒汲古寧玩物願予及泉資綆瓶
　　　　倪瓚
　　　　　昔張外史有古銅洗種小蕉白石上置洗
　　　　　中名之曰蕉池積雪軒西園老人追和張
　　　　　劉二君詩書挂軒中予亦為之次韻
雪中芭蕉見圖畫蕉池積雪終凋零風翻窗裏浪花白
雨壓牀頭雲葉青詩人超軼有逺思造物變幻難逃形
爾亦林居喜幽事曉浥石溜擕銅瓶
　　　　書張伯雨蕉池詩後
右海昌張伯雨蕉池積雪詩一篇其稱羣公次韻僅存
者劉師魯二篇伯雨之為蕉池積雪去今十餘年吳江
村叟周君為蕉池積雪視伯雨所為無少異周君喜其
暗合也求書其實併詩以表之始周君豐于貲財好蓄
古玩器無何兵起其貲與故物一昔蕩然俱盡惟守小
屋數椽日以此為娛悦人以是多之伯雨已矣在承平
時稍為清峭殊特者而周君當事變之際不隨衆境而
逝而乃創意于此又其竒也雖然氣化盛衰之數恒相
迭而無窮也以金石之堅者不能外此而待人獨于一
草之微而致意焉者其亦有所寓矣夫何寓哉妍媸巨
細不可得而擇也消息盈虛不可得而加也彭殤生死
不可得而齊一也自達生而言之無不曰我于物無滯
也而又何校乎然則蕉池積雪之趣固不可以形器求
之也求其趣者舍詩無以也余既書伯雨之詩而又書
其始末如此至正庚子七月十日華葢洞著書者饒介
識
　　　　(余從泖上購元人耕漁軒卷前有楊孟載説/後有姚少師跋其間題贈詩篇倪元鎮而下)
　　　　(皆一時如雷如霆之偉人葢為太湖/大隠徐良輔而作者張伯雨其一也)
　　　畊漁軒
幽人薄世榮畊漁夙所喜朝耘西華田莫釣洞庭水浮
湛干戈際無譽亦無毁釀秫雲翻甕鱠魚雪飛几客來
具盃酌客去味經史緬懷清渭濱何如鹿門裏往者不
復見斯人亦云已努力勤所業庶免素餐恥
　　　　(陳眉公嘗謂余曰余山中藏伯雨楷書詩七/首後云上雲林清閟閣下希是正之益句曲)
　　　　(張天雨起首惜未曾見又云趙魏公宋秀王/之後其子仲穆喜畫墨蘭張伯雨戲題一絶)
　　　　(于上仲穆見而/愧之蘭遂絶筆)
　　　題墨蘭
滋蘭九畹空多種何似墨池三兩花近日國香零落盡
王孫芳草遍天涯
　　　　(壬午孟夏山中採茶僧至康侯復寄/逸詩若千首余去其重者而補焉)
　　　題趙仲穆竹西圖為楊元誠
問訊揚雄宅深居在竹西風林宜月影春日聽鶯啼東
老應同樂南隣憶舊題東風又花草相與友幽棲
　　　酬虞道園
一函真籙是遺書想為焚香謝紫虚海上安期分食棗
人間長史合縣車泥丸日月存思否華葢烟嵐筆札餘
絶嘆清詩不埋没解隨霜葉墮山居
　　　中庭古栢
庭中異栢前朝物銅柯石榦兀青蒼雲壑終憶老蛟卧
珠樹獨留威鳳翔月上團陰移覆砌雨餘古香飄近牀
支離疏者深根在閲盡世人還久長
　　　馴鷺
孑然馴鷺雪霜明下瀨求魚自在行碧玉燈檠雙足瘦
白麻衣袂一身輕海鷗見事應何晚凡鳥題門也不情
輸我鴛行舊儔侶舉頭寥廓總雲程
　　　題雪景三香圖二首
春雪無聲入畫堂東風渾似北風涼祗緣何遜題詩少
信是徐熙落墨强青鳥下迎羅襪歩蒼髯來近玉臺裝
匡廬也入幽閨夢睡裏山花各自香
　　　又
雪羽飛來雪意濃國香狼藉暝煙叢倩誰與剪吳淞水
愛爾能吟柳絮風翠袖佳人玉跳脱平頭奴子錦薰籠
劔南畫手看前軰着粉施朱或未工
　　　輓貢正甫經歴
親闈晚歳斑衣樂蓮幙秋風綠水香范氏清名滿吳會
朱公遺愛在桐鄉淮山招隠推竒逸彭澤疏封盡顯揚
却憶去年稱壽日劉梅盛事播詩章
　　　　(湖州閔康侯寄外史逸詩多篇復動余索隠/之興每展一元人集必有所附入同社馬退)
　　　　(山手鈔祕本甚多因乞箧中所藏又得外史/寄无言禪師詩五首但奉留揭學士曼碩一)
　　　　(篇余向年已刻入上/卷小有不同仍存之)
　　　奉留揭學士
柴荆馬糞間蛛網動相關閣老因移疾鯫生賴訂頑雨
涼修竹健沙僻睡鳧閒如許秋來意溪航忍獨還
　　　龍翔大師秋後惠蘄簟
遮眼羣峰雨驚秋一葉風僧歸建鄴寺詩到豫章公鮭
菜真堪戀桃笙不待攻澡身方得計瓶外有餘空
　　　次韻寄荅雲門斷江禪師
長眉如雪眼渾遮施食岩前坐暝鴉壞衲半堆黃木葉
好峰千朶碧蓮花湖山近日重來鶴池館於今足吠蛙
早晚越中尋賀老千秋觀在爾東家
　　　送太祝陳柏(缺/)還京師
公子翩翩出太常南來使節擁輝光製器上供清廟薦
聚書内還東壁藏天祿子雲終識字歳星方朔暫為郎
海漚零落洞庭野囘首簫韶引鳳凰
　　　龍虎山張一元一宿而去
神翁觀主來相訪既去猶如夢見之閉户著書吾黨事
對牀聽雨昔人詩萬羊何與分憂責一物終能係盛衰
囘首孤雲自天末竹陰涼坐看蛛絲
　无言禪師出紙俾書繆作錄近詩凡五首求方外正
　之葛塢張天雨皇恐頓首時至元五年秋七月廿又
　一日也
　　　　(予自蚤歳好鈔先賢祕本戊寅夏借荻溪王/凱度所藏朱性甫先生手鈔珊瑚木難第三)
　　　　(帙閲畢摘錄元時諸名家詩内有張伯雨五/首附錄寧極齋詩後適汲古閣主人毛子九)
　　　　(氏廣搜伯雨遺詩補刻因出舊本/同閲命錄出此則退山馬宏道識)
　　　　(長至前五日康侯又寄貞居二詩憶昔黃州/洪半石先生守毘陵時欲改惠泉為第一泉)
　　　　(首唱近體詩六首索余次韻讀貞居遊/惠山寺一篇喜三百年前早有同心)
　　　遊惠山寺
水品古來差第一天下不易第二泉石池漫流語最勝
江流湍急非自然定知有錫藏山腹泉重而甘滑如玉
調符千里辨淄澠罷貢百年離寵辱虚名累物果可逃
我來為泉作解嘲速喚㸃茶三昧手酬我松風吹兔豪
　　　贈龍門恩公
恩公昔住天平日林下相迎壞色袍行到龍門無脚力
右肩偏袒喫櫻桃
　
　
　
　
　
　
　句曲外史集補遺卷中
欽定四庫全書
　句曲外史集補遺卷下　　　元　張雨　撰
　　　後僕夫泉記
有宋高僧中庸子居孤山碼碯坡之院僕夫藝竹得泉
因以名之且復為之記循本而言信無棄人矣紹興初
勅遷院于寶雲山中庸真身之塔隨遷所不遷者泉耳
院去葛洪丹井數十舉武而近日唯井泉是汲甔挈云
勞匪一朝夕廼至正癸未之春塗塈殿廬墾土堦下舉
鍤而靈脉潤導竅而清泉涌既浚既滌寒冽不渝於是
檻以宻石覆之以亭重以僕夫標之示不忘其初嘻亦
異哉主僧芳洲潔雅之士行道修辭至於食飲種植之
微動循孤山法則猶以散泉不食為未足今獲一勺之
多不啻充滿其願來者相與嘆曰距祥符之世踰三百
載道源有續口澤如新芳洲其今之中庸子乎予謂是
泉之發初不擇地而宻依猊座交蔭桂枝上人不易名
僕夫不與知其功利與兹山毋竭書以為後僕夫泉記
是歳夏四月
　　　春日遊南山約
看長安花已是丈人之行問鐵罏歩聊從太史之觀甫
及春晴可無宿諾且鷲峰暖洞衆人何莫由斯顧靈石
龍泓賢者而後樂此緇塵拂汗碧嶺長幽仰探𤣥豹之
深下笑飛蚊之聚風篁蕭爽憩德威二老之亭蟬冕輝
煌拜元祐諸賢之像徐行後長逸興邁倫撫中嶽外史
之書碑長虹貫日覓房山侍郎之題壁白雲啓扉放浪
形骸攄寫懷抱豈沙門不得稱高士而濁醪亦足名賢
人追觴詠之風流成談笑之故事盤飡為具酌必真率
㑹中車騎後時罰依金谷斗數儻居高逺徒費招邀至
正二年四月廿二日書
　　　戲題黃大癡小像
全真家數禪和尚鼓貧子骨頭吏員臟腑
　　　題顧善夫集十大家畫
玉峰顧善夫所藏名人書畫余得見者亦屢矣不若此
册尤佳如名園中春花盛開雖紅紫黃白不一而各具
一種天然生意鬬麗爭妍善夫日夕危坐于怡樂堂中
焚香展對其領受當為不淺矣是日同觀者閑閑道人
吳全節至正丁未秋社日句曲外史張雨書
　
　
　
　
　
　
　
　
　
　
　
　句曲外史集補遺卷下
欽定四庫全書
　句曲外史集附
　　　七月六日承貞居先生逺寄周鐘銑間有文象
　　　鳬之形則考工記所謂鳬氏為鐘者也擊之與
　　　夷則合而是日又適立秋古物之來豈偶然哉
　　　輙成小詩拜貺之辱　　　　　趙孟頫
故人賞我趣遺我鳬氏鐘制與周禮合試扣聲舂容是
日新秋節夷則還為宫懸之西楣下浮磬儼在東金石
互相應間以絲與桐八音雖未備古樂將無同鼎尊鐸
觶卣羅列見古風揖讓於其間令我懷周公作詩報佳
貺庶以開羣聾
　　　題張外史馬塍新居　　　　　張　翥
窈窕丹房古澗阿長松修竹繞層坡桃園隠者時相遇
茆洞仙人夜或過沆􁴦杯寒供曉食青㝠笙響荅空歌
白雲浮出地痕滿知是龍泓宿雨多
　　　中秋對月時張外史有約以醉不赴
　　　　　　　　　　　　　　　　張　翥
明月中天烟霧消酒醒凉思正飄颻星河不動秋空闊
鐘鼓無聲夜寂寥露下逺山皆落木風來滄海欲生潮
僊家玩事無緣到虚負瓊樓聽玉簫
　　　和張外史山居雪霽　　　　　張　翥
窈窕磵阿人跡斷隠居學道自神凝巖頭鶴下松無雪
石底龍蟠水不氷釀酒春瓶濃勝乳抄書雲笈細如蠅
多君肯念還京客為織春袍柿蔕綾
　　　宿張外史馬塍新居　　　　　薩都刺
竹樹忽聞乾鵲噪明朝歸去候新晴小樓無處著秋意
暗雨空山如海聲葉落窗虚聞鶴步峰囘路轉斷人行
誰知昨夜𤣥洲客剪燭談詩到二更
　　　夢張天雨　　　　　　　　　薩都剌
政恐梅花即是君一牀蝴蝶兩牀分邀予悟讀𤣥真子
羨爾偕升太素雲開箧取書銀字滅捲簾呼酒玉笙聞
覺來不省誰同夢雪影翻窗似水紋
　　　寄句曲外史張伯雨　　　　　虞　集
獨抱長鑱管白雲琴心誰錄内篇文清齋三日秋仍瘦
徧禮羣真夜每分石記恐妨塵外事山經聊許世人聞
己從司馬求真籙更為通章九老君
　　　寄貞居張先生　　　　　　　虞　集
司馬先生苦著書久飡金液日清虚星辰欲動含精劒
雲霧長隨畢道車重憶仙翁千仞表為修真籙百篇餘
白頭供奉黃金盡靈笈伺因到隠居
　　　送錢塘張天雨入茅山二首　　虞　集
獨棹扁舟入白蘋隠居舊宅去棲真囊懸肘後惟丹訣
書到人間稱逸民未覺白雲留住晚也應蒼术寄來頻
手栽松上騎飛鶴知是華陽第幾人
　　　又
隠居聞道無人跡麋鹿來依積雪深每占雲氣得芝术
莫怪月光穿樹林茅君自騎一虎下木客或與羣猿吟
知爾此時最相憶遲予飛屩度千岑
　　　和荅張伯雨　　　　　　　　范　梈
靈均逝矣不堪呼幾欲南遊訊楚巫城郭烟濤垂白帝
星河風露浥黃姑幽人昔恨九關豹佳士今猶千里駒
久客資君相慰藉可能無意謝飛鳬
　　　過伯雨㑹無外式公劉君衍卿　黃　溍
廬山舊事誰能繼三十年前此㑹同偶爾共來今日雨
蕭然猶有古人風坐深遥對花如霧興盡徐歸月在空
仰止前修那可作聊追餘響托無窮
　　　次韻伯雨臘月八日雪中同登來鶴亭
　　　　　　　　　　　　　　　　黃　溍
興來欲泛山陰雪不奈舟膠野水凝朝士白頭愁獨步
仙人赤脚傲層氷招來盡是雞羣鶴趨附空慚驥尾蠅
夜久松龕同擁毳絶勝儤值有青綾
　　　送張外史歸華陽　　　　　　楊　載
送君高舉入華陽古洞深蟠石逕荒蔽日旌幢朝􁟞􁟞
飛空環珮夜琅琅飡霞已試登仙訣祀竈還修却老方
見説陶公雖隠遁猶將道德佐齊梁
　　　追和張外史山居雪霽　　　　俞友仁
湖上千峰盡失青湖光十里未消凝吟詩細嚼梅花蘂
煮茗潛敲澗壑氷東郭忍寒行似鶴南屏癡醉坐如蠅
相過内相知乗興盛服猶披舊賜綾
　　　伯雨書老杜花徑不曾緣客掃之句使童子持
　　　以示略不運思足成詩　　　　野　僧
久聞方外有神仙只住華陽古洞天花徑不曾緣客掃
石牀今許借僧眠穿雲去汲澆丹井帶雨來耕種玉田
一自茅君成道後幾人騎鶴下蒼烟
　　　寄贈華陽洞隠者　　　　　　袁　桷
尸坐朝日雙臉醺寢扉曉入香爐雲苔石縱橫紫絲障
蓀花清淺青霓羣北山猿鶴似有約南崖鐘磬宜相聞
更欲深居入絶壑築壇夜禮三茅君
　　　莫春計籌山寄句曲山人　　　黃石翁
松花落粉啼子規山人燕坐春晝遲石泉豈非大韶樂
日色猶是鴻荒時筠籃竹杖烟中語青紙丹書林下詩
應謝錢塘舊知識白雲獨往無還期
　　　悼句曲外史　　　　　　　　楊維禎
黃篾樓頭僊一去明年黃篾掃狼峰不知天上修𤣥史
只訝山中伴赤松石室祕書愁攝電星池遺劒已成龍
思君不見夜開户月在金鐘玉几峰
　　　𤣥文館送張伯雨鍊師歸三茅　柳道傳
華林菌閣草菲菲千樹啼鵑喚客歸石上踞龜談未了
山中騎虎去如飛白雲冉冉浮芝葢青雨疎疎灑葛衣
世外故多人物論一枝丹筆待君揮
　　　用韻重送　　　　　　　　　柳道傳
海上盧敖汗漫期雨青雲白送將歸步隨玉女明星出
夢載神山左股飛迮徑常時多著屐深林五月未更衣
冷颷忽動三君下七尺氷絃信手揮
　　　題張光弼選伯雨詩　　　　　高德暘
外史詩為人膾炙𤣥珠光照浙西東振衣玉宇瓊樓上
滌筆氷甌雪碗中龍去葛陂乗莫雨鶴歸華表語秋風
一瓢喜落廬陵手箇箇青錢鑄作工
　　　題張伯雨初陽臺唱和卷　　　釋守仁
笙管聲沉彩鳳飛朝陽出海散晴暉一時文物推延祐
五夜丹光起太微歳月無情詩卷在江山如故昔人非
秪應湖上梅花月照見荒臺獨鶴歸
　　　拜句曲外史墓二首　　　　　姚　綬
百年尚友重文章登拜孤墳一瓣香赤壁舟中驚鶴夢
玉鈎橋下奠椒漿匣藏神劒猶生氣雲閟秋山自老蒼
雙眼摩挲舊碑刻還疑清夜吐虹光
　　　又
僊去端依絳節朝僊壇環珮竟寥寥字収渤海千軍陣
詩逼成都萬里橋黃篾樓空焦炬入清風堂廢白雲銷
惟餘靈石山頭月千古風華不待招
　　　與張伯雨湖堤莫歸　　　　　吳養浩
柳絲淡蕩雨霏微隔水遥看羽葢飛馬上僊人强支酒
踏花何處晚來歸
　　　題張伯雨來鶴亭　　　　　　虞　集
羣真終夜降華陽曾聽仙音近玉牀語罷是誰留别鶴
待君寥廓共馳翔
　　　又
亭前春雨長蒼苔海鶴長鳴一日來從此琴心三疊裏
月明時見影徘徊
　　　與張天雨楊亷夫陳子平諸公遊虎邱
　　　　　　　　　　　　　　　　鄭元祐
昔吳有縣精兹邱據其領前瞻理金竁尚餘淬劍井簡
書畏懷異星日發光耿干將不剸兕牡鞠豈禁黽至今
㸃頭石斷非躍冶礦上機不由智大將寧論猛公剖儒
釋緒便從康莊騁詞鐫琬琰嚴聲抽轆轤哽掉鞅清淨
海不墮生死頃憶昔此來遊六月佩旌冷山靈寶其躅
歳月塵劫永我生若後時惜此媚風景坐嘯嗟所見起
舞顧其影箕尾横青天有懷無從請
　　　鶴巢次張貞居韻
胎禽巢居迥每在林表松棟梁架青㝠戶牖瞰碧峰欲
睹仙者馭每懷塵外蹤玉童坐吹笙娟娟好顔容時歸
理其室䕶以虎與龍茅簷瑶草香欲往路莫從星宮集
群真霞光覆千重解后十洲上仙聖應相逢
　　　題張伯雨留别卷
句曲外史儒仙師開口論事劍差差詩律精嚴奪天巧
字畫峭重含春姿一朝飄然上京邑赤墀不拜惟長揖
名稱藉藉諸公間落紙雲烟粲星日璽書令任西湖濱
忽思騎虎朝玉宸大茅峰頭㪺北斗劍佩色映江南春
山經幽文與道帙歸藏靈澗之石室小刦猶割紫琳腴
大書應按皇人筆鬼物守䕶今幾年闔户勒銘師亦仙
酒星在天炤酒泉
福鄉者因昭明道館名也出諸榛莽著文刻石覆之以亭
而巖洞泉石之脉近在百歩内者皆按圖表之可以觀覽
泰定元年上清四十五代宗師劉君大彬朝京師授予始
末俾為之次第焉張君吳郡人名天雨内名嗣真字伯雨
别號貞居年二十棄家入道徧逰天台栝蒼諸名山吳
人周大靜先為許宗師弟子得楊許遺書張君從而以
為師悉受其説嘗從開元王君壽衍入朝被璽書賜驛
傳顯受教門擢任非其志也即自誓不希榮進因從三
茅之招追奉任君而下五君為文而告之願畢力兹宇
所著外史世集三卷碧岩𤣥㑹錄三卷又尋山志十五
卷考索極精博云嗚呼自任君始居此餘數百年才五
人傳焉其自致于久逺者果何托也豈若後世各誘門
人系以私屬如家人父子者哉故寧希濶而有待今張
君無前代賜予之助徒草衣木食以營此而曠然思與
四方之士共為千載之期豈非豁落丈夫也哉予故與
君為方外友竒其能先予逺舉也故系之以詩曰
大茅南垂元氣積陰關闔扉陽洞闢曲穴流泉保靈宅
任君來餌黄赤石天一召錫太元册曲阿受養良有擇
構宫方嚴自王伯清蹕臨止靈響格虚林森爽化赫奕
福卿帝子發甘液不食何年䘮遺甓白雲映空玉清客
開元全盛煩有役持節旁午致纁璧爾來蕭條世代隔
石磴刻文土漫畫誰其啓之規古昔句曲外史美冠舄
研書千卷視貞白天真景隨𤣥系繹玉室金堂萬無斁
　　　師友集序　　　　　　　　　黃　溍
師友集者張君伯雨所得名公贈言及倡酬之作也伯
雨之生去宋季未久其大父漳州通守公雅不欲諸孫
豢於貴驕而縱為異時華靡遨放事延儒先以為師教
之甚篤而伯雨特聰寤爽朗穎出不羣丱歳即務記覽
弄翰為辭章方是時前朝遺老宿儒魁士猶有存者數
百年之文獻賴以不墜然皆尊其所聞人自為學未嘗
凌高厲空併為一談以事苟同伯雨覿其光儀而聆其
緒論如企嵩岱而得其高臨河海而得其大且深佩服
之素固非一日年運而往諸老相繼淪謝伯雨乃以壯
盛時去為黃冠師間出而觀國之光屬當文明之代一
時鴻生碩望文學侍從之臣方相與鎔金鑄辭著為訓
典播為頌歌以鋪張太平雍熙之盛伯雨周旋其間又
皆與之相接以粲然之文如塤鳴而篪應也逮伯雨勌
遊而歸入山益深入林益宻竝逰之英俊多已零落而
伯雨亦老矣後生晚出如春華夕秀竒采遞發欲一經
伯雨之品題者無不挾所長以為贄而伯雨皆莫之拒
雖細弗遺宜其所積之富如此嗟夫伯雨負其超邁卓
絶之材不徒有聞於家庭而脱落綺紈之習遂能遺世
獨立周覽六合必欲盡大觀而無憾其高風雅志固可
㮣見也雖然四十年間氣運有升降人物有盛衰而文
章之變化與之相為無窮述作之家尚有考焉詩文總
若干篇其次第不係乎齒爵位望而一以歳月為後先
方外一二士既編輯而校讐之復俾溍為之序而刻寘
伯雨所居靈石山之登善菴溍之鄙陋言不足以盡意
序續集者寧不為之畢其説乎
　　　張外史馬塍菌閣記　　　　　陳　旅
錢唐邑屋叢輳數十里至為重樓以居委巷若閧市人
氣滃鬱為溽霧城西山水清曠而笙歌粉黛上下無空
日夫杭東南奥區芬華之所族而幽靜者之所處也城
北有村曰馬塍居民多業藝花土沃俗質聚近而壒逺
至元間句曲外史來棲焉為閣四楹桂卉叢植旁有長
松數十章落落如高人湖山之上騰伏閣外葢得沖覽
之㑹者外史舊有菌閣在金菌山吳興趙文敏公篆牓
極古兹復以真蹟署新閣意扁舟往來所志在菌山也
　　　句曲外史集錄序　　　　　　姚　綬
錢唐張伯雨先生元季碩儒逃名于方外其制作與古
人相伯仲予嘗私淑其真行書購求真迹或卷或軸長
篇短章又有其手書詩文稿各一帙總若干篇保若拱
璧藏之雲東仙人館成化丁未六月火盡焚其所積圖
史而先生之跡俱逝者十之八九先生平生詩文甚多
梓行者尠余所得一編僅百餘首乃徐良夫作序者又
余幼時先君子命抄錄五七言八十餘首今皆不存余
兹暇日爰就相知士大夫家搜訪其所作若詩若文雜
著并余家煨燼之餘所僅存者番書于册名曰句曲外
史集錄俟既富而類析之壽梓以行嗟夫人之生世古
今未有超然獨存者所賴壽之於不死其文章乎故凡
文章根柢于道自信可以傳後雖流散海内後必有人
收錄必不使之敗壞澌盡若韓昌黎之文歐陽子永叔
得之於散漫之餘行於校讎之後遂為四大家之冠輝
煌轇轕垂之無窮人第患不能為可傳者無患乎千載
之下不得流播也吾道在天地間不絶如綫世豈無其
人哉斯可驗諸
　　　外史張公墓碑銘　　　　　　姚　綬
嗚呼此句曲外史貞居先生張公墓也南屏之右西湖
之陽梁題五鉤澗度靈石路披篠樹隖帶烟霞石室藏
書碑文紀事其形雖逝其神則存翰墨在人文章垂世
儼然生氣之張皇謦欬無聲周旋滅影穆若太虚而示
寂開元精舍久無繼續之賢句曲貞居全乏訪求之彦
遂使墓門荒翳兆趾崩奔松栢摧為薪莫設時樵之禁
身世是何物曾罹夜客之侵痛兹劒躍雷津嘅爾研離
玉匣既往何咎將來可圖曠世而黙契余心尚友而景
行前哲爰合佳士聿來嗣人即冡土以增崇求體魄之
綏靜其灌其栵于以植夫美材有紀有堂于以開夫幽
隧不有伐石將安載詳是欲喚起令威再返遼東之白
鶴招還曼倩同瞻雲外之青鸞第恐紫極高棲罔由下
邁自謂黃中宻邇端冀旁臨先作傳以述夫始終翠珉
是託復贅銘以紀夫歳月彤管庸書銘曰
於厥張公天雨伯雨是名是字早曰貞居晚曰外史厥
號不一幻僊亦爾文章闖古鑿鑿齒齒書法俊逸不邕
以止樂道忘我人莫之訾相靈石澗爰墓于兹有峰而
岌有水而駛喬喬者林盈盈者芷迥絶風塵攸驅虎兕
以巖為扃以雲為峙朝烟夕霏紆青委紫時逺世異毋
怪頽圮聿修增之屬後來士於厥張公克具衆美周耼
之學洞究𤣥㫖獨立羽化匪忽焉死光華曷居天漢之
涘譎予銘者式味妙理矧嗣教人其不興起薦溪之毛
挹齊之醴公恒賁斯以陟降只
　
　
　
　
　
　
　
　
　
　
　
　
　
　
　句曲外史集附
