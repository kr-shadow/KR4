#+TITLE: 莊靖集-金-李俊民
#+DATE: 2018-05-12 10:19:43
#+SOURCE: github.com/kanripo/KR4d0419 master aeb8d4ac                
欽定四庫全書　　　　　集部五
　莊靖集目録　　　　　　别集類四(金/)
　　巻一
　　　古賦
　　　四言古詩
　　　五言古詩
　　　七言古詩
　　巻二
　　　五言律詩
　　　七言律詩
　　巻三
　　　五言絶句
　　　六言絶句
　　巻四
　　　七言絶句
　　巻五
　　　七言絶句
　　巻六
　　　七言絶句
　　巻七
　　　樂府
　　巻八
　　　序
　　　傳
　　　譜
　　　記
　　巻九
　　　碑銘
　　　贊
　　　啟
　　　牓
　　　青詞
　　巻十
　　　祭文
　　　疏
　　　表
　　　上梁文
　　　雜著
　　　　(臣/)等謹按莊靖集十巻金李俊民撰俊民字
　　　　用章澤州人少通程氏之學承安五年以經
　　　　義舉進士第一應奉翰林文字未幾棄官教
　　　　授南遷後隠於嵩山自號鶴鳴道人元世祖
　　　　以安車召見仍乞還山卒賜諡莊靖先生集
　　　　凡詩七巻文三巻嘗為澤州守段正行所刋
　　　　行長平李仲紳等為之序明正徳間郡人李
　　　　瀚重付諸梓今板巳久佚所存祇抄本而巳
　　　　俊民抗志遯荒不縻好爵出處之際能潔其
　　　　身集中於入元後祇書甲子隠然自比陶潛
　　　　故所作詩類多幽憂激烈之音繫念宗邦寄
　　　　懐深逺不徒以清新竒傑為工文格沖澹和
　　　　平具有髙致亦復似其為人雖博大不及元
　　　　好問而生平志節約畧相等實可謂無愧所
　　　　學者矣詩末間有注語序不言何人所加殆
　　　　即俊民所自注歟乾隆四十一年十月恭校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
莊靖集原序
夫水之有源也始焉濫觴其流不已𣲖而為川匯而為
澤㑹而為江豬而為海波瀾呑吐乾溢如一乾坤涵浸
古今不竭噫觀水者觀至于海觀止矣然後乃知其水
之有源也若夫雨集而溝澮盈潦停而蹄涔漲朝滿夕
除涸可立待是惡足以為水哉學之有本亦猶是也韻
而為詩章聲而為樂府律而為詞賦廣而為騷雅其文
愈𢎞其筆愈雄其篇愈鉅其詞益富葢有本者之如
是其視落霞秋水畏日薰風一聨一詠雖膾炙人口然
器小易盈敵大則怯是惡足以為學哉吾鄉李用章先
生粤自弱冠以明經擢第為天下甲爾後仕官數竒積
年不調先生雅志亦厭於乾役恬於學問自初筮仕距
今四十餘年手不釋巻經傳子史百家之書無不硏究
其學之有本可知矣故其作為文章句句有根源字字
有來歴格老而意新辭經而㫖逺不涸不竭其汪洋之
學海歟郡牧叚正卿公退之暇一日召諸士大夫謂之
曰澤雖巖邑俗尚儒風今桑田更變桂樹凋零幸有狀
元先生在是天之未䘮斯文於吾地也使其平昔著述
秘而不揚我軰不厚顔乎遂裒集其文募工鋟木以夀
其傳可謂賢於用心矣豈特此耳又能重賁大成之像
復新立道之堂給田以贍學校蠲役以優鄊秀此一舉
也衆美具焉自今以始吾道有所宗主可無慶乎故喜
而道其實嵗次單閼三月哉生明長平李仲紳敬序
好古樂道之士作為文章豈偶然哉蓋感物即事傷時
懷舊陶寫藴奥之情涵泳無窮之意千態萬狀卒歸于
堯舜禹湯周孔授受服行之實學者仰之若泰山北斗
噫非極深造之妙者莫能至焉鶴鳴老人吾鄊之巨儒
國朝之名士也經學傳家尤長於禮未及壯嵗擢進士
第一時方顯用勇退居閒朝經暮史冥搜隠索四十有餘
年其徳行文學庻幾乎古雖片言隻字亦必有㨿如太
羮𤣥酒有典則而無浮華一時文士靡不推讓郡侯叚
公鋭意文事時與士大夫會于錦堂乃鳩集先生近年
著述得詩賦古文僅千餘篇合為十巻鏤板以傳僕忝
預席末雖不能增日月之光詎可無言故引之王特升
序
夫文之為文其來尚矣與造化一氣俱生者也日月照
臨星辰輝映天之文也山川流峙草木敷榮地之文也
人得天地之秀而為萬物之靈有仁義禮智以根於心
故觸物感情發而為言無非天下之至文也如風行水
上自然而然固非有力者之所强能亦豈徒吟詠風景
模寫物象而已哉將以經天緯地厚人倫羙教化貫乎
道者也先生世家濩澤唐韓王元嘉之裔生而聰敏㓜
而能文弱冠而魁天下蓋以學問精勤耽玩經史諸子
百家無不硏究故其文章典贍華實相副字字有源流
句句有根柢格律清新似坡仙句法竒傑似山谷集句
圓熟脉絡貫穿半山老人之體也雄篇鉅章奔騰放逸
昌黎公之亞也小詩高古涵蓄尤有理致而極工巧非
得天地之秀其孰能與於此先生平昔著述多矣䘮亂
以來蕩析殆盡此特晚年㳺戯之緒餘耳每一篇出士
大夫爭傳寫之第以不見全集為恨耳錦堂主人崇儒
重道待先生以忠厚迺與諸同道購求散落篇什募工
鋟木用廣其傳使國人有所矜式門下劉公濟之君祥
仲寛姚子昻左右其事未百日而工畢瀛乆䝉先生教
載仍嘉錦堂之好事不揆荒蕪姑道其梗槩云爾余月
初吉劉瀛序
史稱唐文三變至韓昌黎而後稍稍可述誠確論也以
其當世文世類皆流於一偏如白樂天之平易李長吉
之放逸孟東野之酸寒賈浪仙之窮苦是豈不欲去其
偏而就其全乎蓋以平日所賦之性所養之氣所守之
學迂踈局促執之而不能變之耳唯韓昌黎則不然中
正之學發為文章粹然一出於正其於觴詠之間給談
笑助諧謔叙人情狀物態鈎𤣥提要㨿古論今左右逢
原意各有寓為時人之宗師豈一偏之所能囿哉我鶴
鳴先生今之昌黎公也其出處事業自有年譜徳行才
學自有公論雄文傑句板行于世名儒鉅公又從而備
序之尚何待僕之諜諜也然承先生之教㳺先生之門
誦其詩閲其文者三十餘年矣覩兹偉事安敢黙然姑
道其萬一亦涓塵禆益之意也故喜而書之癸夘年四
月朢日門人史秉直謹序
欽定四庫全書
　莊靖集巻一　　　　　　金　李俊民　撰
　　古賦
　　　醉梨賦
花殘葉疎鳥勸提壺春回雨淚之容香滿白雪之膚得
之霜而顔始紅見其日而頭欲扶夫天之酒星不在於
天化為巢飲之徒煦甘嫗㫖嚅膏嚌腴張公之裔遊無
何之鄉哀家之胄入步兵之㕑笑君子之交淡閔大夫
之色枯其未醉也磊磊落落髙世之傑趨之者衆甚於
成蹊之李其既醉也昏昏漠漠保身之哲趨之者寡比
於不材之樗凌寒傲暑舞空蹈虚兀然將頽之叔夜塊
然獨留之淳于其醉於心者心朋心友也如郭奕之見
阮咸其醉於面者面朋面友也若程普之遇周瑜小二
豪之在側悼一夫之泣隅當是時也以日月為過客以
天地為蘧廬猶笑夫獨醒之子不肯醨糟之餟餔乃有
心如渴烏勿燥未濡夢三江而吞五湖然後乃得䝉其
齒録䇿一醉之勲也莫不愜魏梅之望快湯稼之蘇是
所謂以醉醒醉者邪梨之為物也秋而後成屬西方之
金其花皎而白金之色也其實甘而冽金之味也皆得
天地之義氣介然特立確乎不移此性之常也然今之
所謂醉者乃其性之變者歟故今日之放乃向日之拘
向日之潔乃今日之汙隨俗俛仰因時巻舒彼常而不
知變者未免乎憔悴而守其株者也嗚呼噫嘻以舉世
為桔橰邪則漢隂之甕不以用拙而不抱以舉世為鴟
夷邪則井眉之瓶不以迎危而不居盖可及者智不可
及者愚然則是梨之醉也其中有趣雖父不能傳之子
宜其楂之不如
　　　馴鹿賦
有足而跂有角而枝處山而適食野而肥一旦為雉兔
者所獲遂見縶於籓籬不纒而縛不械而羈覩常如崖
異履平如險巇野哉之性何異夫由也之見仲尼鄭人
之夢鄭人之疑秦人之指秦人之欺母而歸未能如西
巴之麑與犬而嬉慎勿效臨江之麋鹿兮鹿兮汝生我
依我恩汝知不見夫人之子食其肉而寢其皮
　　四言古詩
　　　蕭權府三害圖
長橋之蛟南山之虎在彼州曲父老所苦豈獨苦此亦
有周處周乃慨然恥聞斯語薄險投深踊躍健武爾蛟
既除爾虎既去周乃自勵履規蹈矩卒以將種效忠典
午按劍平西貞節克舉瑕以瑜掩過以功補身雖云亡
名播千古
　　　止姚亞之刲羊
養生之鞭隴種之苗欲魯去朔在齊聞韶咄嗟老饕腹
如瓠枵踏破菜園合喫藤條
　　　焦天禄野叟聽音圖
梨園弟子天寳之後誰其知音百嵗遺叟曲終悵然淚
迸林藪時清眼明萬事緘口
　　　唐叔王韋生卧虎圖
梁鴦之養或失其時曹公之肉不救其饑羊質而皮狐
假而威誰能於此辯是與非
　　　學中史正之㑹客
有懐伊人在泮飲酒我客戾止其嘗㫖否未見君子我
心孔疚惠然肯來小大稽首
　　　烟江絶島圖
江風不波峭壁森立㝠㝠飛鴻翔而後集
　　　雙松古渡圖
傾盖相逢堂堂兩公寂寥渡口以濟不通
　　　古栢寒泉圖
冬夏長青晝夜不捨拔本塞源豈知量者
　　　紙扇
竹疏而骨楮剥而膚權以行巽風乎坐隅
　　　㯶扇
直節貫中怒髪衝上朝蠅暮蚊畏風長往
　　五言古詩
　　　成之夜談省庭新事
偉哉青雲器底藴莫能見開口論利害坐客服雄辯汪
汪江海量氣不許黄憲從來布衣願一擲輕百萬投𤓰
必報瓊豈望在焚劵雖承雨露恩慷慨輒自獻與其便
於已孰若於國便盖嘗推此心天下欲兼善儒家惟有
孟日夜講不倦儻以利為利請看貨殖傳
　　　復和
驅馳戎馬間太平不復見往往談雋永寧許齊士辯有
田宜早歸奪恐遭竇憲再三欲買鄰愧我無千萬難倩
沽酒奴待立便了劵籌堂天下士風度邁羲獻别後曳
裾人造門恨無便握手再相逢虚左待益善平生身口
累老大折腰倦莫訝陶先生自作五栁傳
　　　鎮山堂
峥嶸屋下城突兀城上屋初看頗驚眼再見堪捧腹能
無鬼神笑可奈瘡痍俗不哀梁間叟欲竭南山木
　　　嵇康淬劒石
尋常論養生未得養生說擬從林下遊一書交盡絶既
無當世志安用三尺鐡頻頻石上磨神光浸秋月可憐
粗疎甚自謀何太拙危絃發哀彈幽憤終莫洩死留身
後名有愧侍中血
　　　樊噲戲石
丈夫氣慷慨隠迹在東市或逢逐鹿人乃棄屠狗事壯
哉鼓刀勇旁若舞劒地遂摧拔山力自嘆時不利至今
空山石傳是將軍戲能興夘金運頗與黄石類不期兩
都後復有三國志過客對春風徒灑山陽淚
　　　寄籌堂
老為人所憐貧恨友獨寡等閒門外車盡入宰肉社欲
隨射虎將争奈無疋馬安得化為雲四方逐東野大庇
天下士擬作萬間厦顧我盖頭茅寧肯助一把非無問
舎心或恐卧牀下縱有願留人有館不能假還因索居
乆往往罪商也須待舎館定然後見長者
　　　毛晉卿肖山堂
悠然林下客世事頗能料閒中意自適身外名肯釣卜
居山之陽初為識者笑勢將凌岱華氣欲吞嵩少方尋
愿谷隠稍近孫臺嘯微茫數烟岫巉絶對雲嶠為我增
雙明未必在逺眺始雖如面友乆乃得心照恐隨有力
去或被移文誚已見成膏肓百計莫可療一時烟霞語
慎勿駭廊廟咄哉肖山堂所以警不肖
　　　廟學落成
斯文天未喪吾道有時厄方嗟鳳兮衰遽嘆麟也獲繼
遭秦焚書又被魯壊宅邇來天下事多自馬上得不修
下車禮不獻在泮馘不授羽林經不講博士席旁若沒
字碑肯見一達掖偶因長樂老盡挾兔園冊及見中選
人始知為學益學者如牛毛自古數濩澤連年取青紫
易於地芥拾争將逸駕攀遂向塞路闢揮之無倚門從
者皆入室肅肅俎豆風洋洋絃歌邑㡬時復論秀四海
望偃伯術能嚮者誰世無秋風客
　　　德老栽花成竹(芍藥花/)
物性隨所移嵗晩氣自變失却本來身還於身外見得
叅玉版禪如對菩薩面叢林一花祖派入香嚴傳
　　　劉漢臣堂甫北歸
哀哉同隊魚盡在枯池裏縱免鼎中烹將見渴欲死造
物何不仁豈獨困二子我雖江湖心恨無斗升水
　　　母應之餉黍
憶昔周室衰周人詠黍離君今餉我黍為賦黍離詩厥
初蓺黍時飯牛使牛肥八月黍未穫畨兒驅牛歸畨兒
不滿欲我民還買犢今秋犢未大又被畨兒逐畨兒皆
飽肉我民食不足食不足尚可鬻子輸官粟
　　　遊碧落
　　　　壬寅重午日陪郡侯段正卿暨王用亨劉漢
　　　　臣濟之君祥仲寛姚子昂張唐臣禄卿平陽
　　　　趙君玉王潤之同行
浮雲翳炎景長夏愜幽事相陪林下友共造金碧地清
流潄寒玉老樹聳蒼翠何人開山祖妙處發天秘悠悠
嵗月深剥落磨崖字遨頭興不淺有酒留客醉幽鳥背
人飛不慣聞鼓吹抵暮出山門溪風送歸騎
　　　史遂良索詩
立身有道邦誰似直哉史流傳百世後各各異行止許
史有何厚在漢勢如彼安史有何薄在唐亂如此人之
賢與愚皆為類所使近從儕輩中偶得一狂士未能通
一經謂可拾青紫時時出俚句技癢不自已只恐落調
歌難入知音耳縱横言世事不顧刺舌恥焉知阮嗣宗
口不挂臧否年髙鬢如雪鄉曲所不齒試與阿戎談咄
哉犁之子(男牛兒/)
　　　留别李㢲之(癸夘三月十七日癸巳/)
嗟嗟平生交所恨不耐乆㡬年戎馬間大半正丘首憶
初識君面同門皆小友倐忽五十春相見成老叟淹淹
泉下人樹拱骨已朽﨑嶇見在身何幸得此夀感慨嵗
云晩哀淚迸林藪古今均一夢萬事付杯酒
　　七言古詩
　　　司諫許道真徵復圖
君不見退休緑野平淮相靈臺不許丹青狀又不見五
湖歸去鴟夷槳越人争鑄黄金像功成身退天之道道
直天憐去官早鹽梅須借築巖人羽翼重來採芝老袖
中諫草力回天害除利興車載懸何憂不識荆州面圖
畫如今處處傳
　　　郭顯道美人圖
君不見昭陽殿裏蓬萊人終惹漁陽胡馬塵又不見吳
宫夜夜烏棲曲竟使姑蘇走麋鹿移人大抵物之尤喪
亂未免天公愁雖然丹青不解語冷眼指作鄉温柔試
問人間何處有畫師恐是傾國手却憐當日毛延夀故
寫巫山女麄醜
　　杜詩誰道巫山女麄醜何得此有昭君村
　　　宣差射虎(十二月初九日/)
北原風勁霜草枯草間出沒藏於莵耽耽來此被誰驅
不防邂逅馮婦車將軍膽氣勇有餘手中笑撚金僕姑
等閒如射兎與狐兩眼錯莫精光無深山大澤失所居
或撩汝頭編汝鬚可憐肉食無逺圖伎倆不及黔之驢
　　　羣䑕為耗而猫不捕
欺人䑕輩争出頭夜行如市晝不休渴時欲竭滿河飲
饑後共覔太倉偷有時憑社竊所貴亦為忌器不忍投
某氏終貽子神禍祐甫恨不猫職修受畜於人惡除害
祭有八蜡禮頗優近憐銜蟬在我側何故肉食無逺謀
耽耽雄相猛於虎不肯捕捉分人憂縱令同乳不同氣
一旦反目恩為讎君不見唐家拔宅雞犬上昇去彼䑕
獨墮天不收
　　仙傳唐公昉師李八百得其神母遂舉家昇天雞
　　犬皆去唯䑕空中自墮腸出一月三易其腸今山
　　下有拖腸䑕束廣微所謂唐䑕
　　　掃晴婦
　　　　世俗為掃晴婦者盖假燮理之手導隂陽之
　　　　和使民間免乾溢之患也感其事而賦之
巻袖褰裳手持帚挂向隂空便搖手前推後却不辭勞
欲動不動誰掣肘偶人相對木與土神女但誇朝復暮
龍公不作本分事中間多少閒雲雨見説周人憂旱母
寧知東海無寃婦慇懃更倩封家姨一時斷送龍回首
　　　雨雹
　　　　庚子年四月二十八日壬戌大雨雹五月七
　　　　日八日又雹按左傳昭公四年魯大夫申豐
　　　　曰聖人在上無雹雖有不為災以古者藏氷
　　　　為禦雹之道祭寒而藏之獻羔而啓之今棄
　　　　而不用雹之為災誰能禦之由是言之禦災
　　　　其在人乎感而賦詩傷今之不如古也
　　　　按月令仲夏行冬令則雹凍傷榖注子之氣
　　　　乗之也陽為雨隂起脅之凝為雹
雲龍失守元氣乖隠隠愁聽狂車雷須㬰飄驟不成雨
一天風雹從何來交横散落星石隕紛霍迸擊氷山摧
㘭平忽訝坑谷滿垤起俄作丘陵堆驚忙飛走殘殀夭
斵喪枝葉枯根荄穿忩入戸彈相射填街溢巷把莫推
恢恢難補天網漏凛凛欲壓坤軸頺一方生理遭殄瘁
造物不恤空自哀是時仲夏行冬令誰把四序顛倒催
雖有舜絃愠不解孰謂鄒律春能回陽雖位降乾道在
一隂纔進力可排履霜之漸此其始司寒挾黨結禍胎
春秋大小百餘國獨向魯地三為灾(左傳僖公二十九/年昭三年昭四年)
(大雨/雹)世間萬事豈不見那用區區書觀臺我思天變豈
徒爾以象告人當自裁
　　五行志占雹有眼天罰戒民過也
　　　鼎齋
　　　　司馬景仁因病瘧而得腹疾鼎齋療之而愈
　　　　因索詩為賦
茂陵千載文園客流傳耳孫猶病渴引飲自嫌江海窄
家無麴藭奈腹疾水帝之魂成水厄女丁婦壬不相得
始圖一溉滋湯旱卒見九河歸禹畫嘗聞秋夫曾療鬼
大勝扁鵲能起虢君不見上醫可醫國異哉鼎齋堪鼎
食
　　　姚子昂畫馬
雄姿卓立開天骨騰踏萬里如神速可憐不遇九方臯
空使時人指為鹿自從大奴守天育無由更騁追風足
中原一戰收乾坤白髪將軍髀生肉
　　　苴履
待詔門前東郭趾藍闗路上仙人迹雪花紛披盖地白
東家不借借不得雖然近市屨亦無以故為新即有餘
同行留我木上座補過仰渠金十奴一生能著屐㡬兩
用心猶在阮孚上不須更覔下邳侯山林此計成長往
(時守下邳/)
　　　兒輩剡木作匙
一震之威乃如此坐間或失將軍匕不能便染公子指
有意欲割崑奴耳小兒造物窮物理斗柄之揭如其尾
雖然劍頭有炊米又愁遇著捩手鬼
　　　聞蔡州破(甲午年正月十日己酉/)
不周力摧天柱折隂山怨徹青冢骨方將一擲賭乾坤
誰謂四面無日月石馬汗滴昭陵血銅人淚泣秋風客
君不見周家美化八百年遺恨黍離詩一篇
　　　籌堂尋梅
蕭疎籬落誰家圃尋芳信逐游蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩
　　　和秦彦容韻(五首/)
　　　　彦容寄詩有先生髙見真吾師速營莬裘猶
　　　　恨遲牕明炕暖十笏地松風蕭蕭和陶詩
　　　　山野巳尋雲外路直入天壇最深處踏開
　　　　李愿舊游蹤請君自草盤谷序之句故依
　　　　韻和之
養賢列鼎手自烹燮調元化和如羮馬蹄一蹙燕地裂
氊裘尚拂隂山雪將軍表請願出師壯士戈揮惟恐遲
武成纔試二三策黍離巳見閔周詩縱横門外豺狼路
我老此身無著處君不見平淮十萬兵猶向襄陽守朱
序(見征淮漢/)
君不見子㓜自勞羔日烹何如命駕季鷹吳中煮蓴羮
又不見姜侯設鱠鑿氷裂何如徒步拾遺長鑱黄獨雪
幸遇南來董鍊師説似壺天日月遲謫仙之游乃非謫
長安市上斗酒百篇詩蒲輪休指商山路得到白雲採
芝處諸生待揖隆準翁馬上未遑事庠序
獵犬巳為兔死烹猶向漢俎分杯羮脚靴手板凍欲裂
尚立唐堦沒膝雪三寸舌為帝者師終比赤松見事遲
相看一笑在目擊何用左思招隠詩出門便是天壇路
雲間指㸃巢仙處不辭杖屨從子遊王者之後養老在
西序(時寄王子榮西齋/)
榖因辟後厭鼎烹那在丘嫂轑釡羮冠未挂前巳先裂
一簮却上山頭雪我雖無師心我師速修何恨下手遲
論中自得養生理筆底盡是游仙詩休向回車問前路
終須有箇安排處晴忩㸃檢白雲篇不知誰為作者序
不嫌瓠葉日猶烹不羡公子染指争黿羮不把荷衣等
閒裂不羡曹人共服麻如雪愛身肻似賤場師凡骨只
愁輕舉遲北山未出移休勒東老雖貧樂有詩望中雲
海蓬萊路誰道樂天無歸處一千年鶴再來時行鴈難
將弟兄序
　　　暴雨
　　　　秋夜暴雨上漏下濕終夕不寐因得鄙句奉
　　　　呈
疾雷破山雲暗天雨脚不斷如麻懸淋浪一室無乾處
何異露坐乗漏船䑕牙便是潰隄蟻牆有百道飛來泉
狂客豈因狂藥使眼花如落井底眠採石江頭弄明月
一夕去作騎鯨仙我雖忘我亦可憐但恐不免蛟龍涎
苦無根源笑潢潦可能朝宗東注覔海道君不見來陽
禹力所不到至今難尋杜陵老
　　　綵樓
　　　　髙平縣綵樓聞之舊矣今始親見議者猶謂
　　　　髙下侈麗不及向者三分之一因感而賦之
層層華構髙且崇萬綵糾結填青紅何人下手奪天巧
都入意匠經營中書契以來未省見異事驚倒百嵗翁
郢斤般斧莫敢近却立屏息慙無功寒忩戛戛鳴機婦
積年杼柚一日空山川謂可錦繡裹塵土盡皆羅綺封
前者攀轅後者挽奔車徑欲趨靈宫三年送迎禮雖舊
人事不與天時同方當炎屬行夏令權勢大抵歸祝融
神之於人無厚薄盖以至誠能感通豚蹄豆酒道旁祝
所獲神賜亦巳豐閭閻疾苦還知否我為大夫歌大東
(享炎帝閏年/)
　　　上九里谷與濟之君祥仲寛李德方朱夀之姚
　　　　子昂
太行巍巍形勢尊造物設險雄中原巨靈一朝擘石裂
連峯忽斷開山門侵雲直上㡬千尺挂壁一徑愁攀援
十步回頭五步坐慄慄汗出如漿飜清風掖至最髙頂
下視寰海塵埃昏天壇咫尺若有待顧我不往慙食言
世間好處豈不愛脚力雖盡心長存為君試寫逺遊興
夜半月出清吟魂(與祁定之約/遊天壇不果)
　　　剥蓮蓬
相將去採秋江蓮青房戢戢飽且圓倒靫收菂亦可喜
春筍未剥空流涎玉井有花開十丈至今依舊藕如船
試索綠莖不尋藕與誰共此從巢仙
　　　遼漆水郡王降虎(陳仲和之逺祖/)
秋風漸髙秋草衰空山校獵千騎圍突然有物勢(闕/)猛
萬里侯相食肉肥横行妥尾不畏逐挾(闕/)似有百步威
當時扈從懦於䑕雖欲下車人其非將軍一奮躍身出
氣雄志勇㨗若飛攘臂搏虎虎負去須㬰(闕/)皮擒虎歸
北方銳兒皆好武無愧疋馬及短衣聲名赫赫耀前古
却笑馮婦膽力微胙田命氏報恩異至今漆水生光輝
君不見射石李廣一箭亦可喜死不封侯知者希
　　　遺善堂
　　　　雪嚴老人欲其子孫之善何如是諄諄也哉
　　　　有子仲賢以其遺命書之於堂訂曰遺善遵
　　　　而行之朝夕於是其命之使行者不敢不行
　　　　其所行者皆善事也命之使不行者不敢行
　　　　其所不行者皆不善事也非惟不失士君子
　　　　之行其孝子之心何時而巳耶噫處世兵革
　　　　之間不忘於善亦所未聞故喜而為之詩
君不見遺子韋侯只一經相門出相那在金滿籯又不
見燕山教子以義方靈椿老去五枝丹桂芳破散錢堆
一百屋紫微不願有子如窟郎陷為天下輕薄子伏波
不願有子學季良身前身後事茫茫我恤我躬猶未遑
長把賢愚挂懐抱請看積善之家遺善堂
　　　贈出家張翔卿
　　　　翔卿河内人也籌堂毁其簮冠使復儒業昔
　　　　唐李素拜河南少尹吕氏子炅棄其妻著道
　　　　士衣冠謝母曰當學仙王屋山去數月復出
　　　　間詣公公立之府門外使吏卒脱道士冠給
　　　　冠帶送付其母事類翔卿故書
大袖斜襟麄布袍髻丫撑似彌明髙滑稽自謂世可玩
清浄不守形徒勞百年光景巳强半容易便把青春抛
欲向蓬壺尋福地奈何龍伯釣後負山無海鼇欲駕天
風朝帝闕奈何巫陽去後九虎守闗牢養生未獲一溉
力那忍遽絶平生交但今造物哀正直豈肯屈曲從仙
巢留侯學道欲輕舉尚且强食扶金刀安期當年本䇿
士意氣直謁扛鼎豪平地作仙亦不惡或恐上界官府
名難逃
　　後山詩話昔之黠者滑稽以玩世蒯通初善齊人
　　安期生安期生嘗干項羽羽不能用其䇿而項羽
　　欲封此兩人兩人卒不肯受
君不見醉吟居士不歸海上山又不見昌黎先生屈曲
自世間况非出塵風骨羽化難夜义白日守天闗黄庭
正恐坐誤讀鉄鎖縱垂那可攀我笑學仙王屋著道冠
只待河南李侯脱去然後還
　　　籌堂燕
　　　　籌堂梁上巢燕將雛㡬墮䑕計飛鳴哀訴者
　　　　乆之主人得其情而䕶焉卒無所害夫䑛犢
　　　　之愛物物皆爾感而為之賦且以戲克紹
隂隂池館落花泥出入通家獨見知曾遭江上淘河嚇
又被巢邊野雀欺且欺且嚇亦不惡奈有䑕輩窺其兒
兒方在卵卵何危哀鳴若訴奚勝悲主人能得腹中事
百計䕶持彼毒無所施羽毛養就刀剪齊雄雌相隨引
雛飛尋常百姓家汝巢非汝宜春兮來秋兮歸莫忘烏
衣巷裏時
　　　趙倅司馬山謝雨
　　　　乙未嵗旱自春徂夏五月丙申澤倅趙公唐
　　　　齋沐潔誠就司馬山祈禱八日庚子大雨年
　　　　榖遂登民物安逸累獲嘉應次年丁酉孟夏
　　　　巳丑公與本郡僚屬父老人等具牲幣酒醪
　　　　簫鼓之禮仰答神休仍求嗣嵗祭畢聊識嵗
　　　　月云爾
去嵗不雨民憂深愆陽亢甚多伏隂㝠㝠造物豈難料
感以至誠神所歆我公黙禱若響應出岫誰謂雲無心
天瓢疑是池中水三日以往皆為霖淋漓元氣滿人望
解愠何止薫風琴家家豚酒樂豐嵗空山鼎沸簫鼔音
春祈秋報有常典仰荷靈貺如桑林
　　　四舍人生日
驥之子鳳之雛精彩丰容美且都年至十二三頭角已
異同隊魚積善之家慶有餘掌中幸得雙明珠定知他
日必充閭不妨更讀古人書絳帳先生當合之範模步
亦步趨亦趨執經北面預先講唐虞明主何嘗不用儒
相門出相文可無豈獨手撚金僕姑能騎生馬駒然後
稱為大丈夫
　　　贈儒醫卜養正
孰親如身在所慎一病能惱安樂性囊中探丸起九死
以其病病人不病豈獨和扁號神聖能於鬼手奪人命
嘗聞上醫可醫國何不使權造物柄
　　　游濟源
　　　　庚子春季與劉濟之君祥仲寬仲美姚子昂
　　　　秦懿夫馬子温李德方深之伯英朱夀之下
　　　　太行抵覃懐望方口臨沇水二十三日丁亥
　　　　郡侯段正卿因西山鎮遏回自析城來赴期
　　　　值雨留宿奉仙觀翌日巳丑天霽具牲酒幣
　　　　帛謁清源王廟禮畢㑹友人郭伯玊李慶之
　　　　王天盆史德秀王輔卿紇石烈仲傑完顔夀
　　　　之方外士祁定之郭道正元明道部將段玉
　　　　等大飲於裴公亭用麾下鼓吹以樂賔薄暮
　　　　極歡而罷故賦之紀一時之勝游也
元戎小隊閒登臨悠悠旌斾穿山林太行南下路澰澁
不憚著脚窮幽尋清源祭秩世所重喬木掩映靈宫深
是時方口雨初過天風破曉開微隂入門為問廟見禮
白髪黄冠通古今且言享誠非享物郡在與俗占浮沈
鞠躬執簡黙有禱脯酒縱薄神所歆㡬年願違莫能遂
至此始得償初心㸃檢圖經歎禹迹山青水綠無知音
竹根醉倒客星散夜聽波底蛟龍吟
　　　樊氏昆仲懶窠
君不見讀書邊孝先謂師可嘲何典記又不見梁州隂
子春足不肯洗恐敗事何須向人説道理養得疎慵性
如此擺手便行誰家子嵩洛之間兩居士未嘗㸃檢形
骸外挂角羚羊心巳死問之非漁亦非樵人言似癡還
似髙叔夜自知不堪匕以書遂絶平生交一官從此束
髙閣賴是天教閒處著時人争賦懶窠詩我羡懶窠詩
不作
　　　壬申嵗旱官為設食以濟饑民
千里地赤澤未霑驕陽為沴烈火炎就中秦頭晉尾旱
魃所棲托十室九室突不黔撐腸一飽豈易得咀嚼草
木如薺甜山川課雲職不舉無乃風伯號令嚴民是天
民天自恤何時霹靂起龍潜
　　　男揚洗兒(十九嵗/)
自慚無德為兒父今朝把酒為兒夀為兒今賦洗兒詩
願兒他日於兒厚我猶不恤况我後委蛻自天汝非有
速宜修德大吾門無復童心年十九
　　　兒歸來(禽名/)
兒歸來兒歸來百年郎罷恨何日寧馨回東去但除嚴
母墓望思空築茂陵臺兒歸來兒歸來一聲未盡一聲
哀
　　　贈郭顯道醫
惡石聚散元氣撲本草搜剔造化窟俱收並蓄籠中物
山精水怪藏不得休言魄為天所奪入其手者命可活
須防姮娥去奔月大勝扁鵲能起虢君不見錢子飛藥
不敢施為鬼脅
　　　和答董用之
將軍死戰血染衣空山白骨鬼夜啼洗兵政要及時雨
天禍未悔無雲霓卧龍不起主張漢獵犬待烹僥倖齊
就中儒冠身多誤如坐矮屋頭常低敢將龍鍾哀造物
但幸老大能扶犁咄哉董生三寸舌善謔不思為虐兮
人間回首憂患始去之不速將噬臍
　　　再和秦彦容韻
扊扅歌後伏雌烹箸猶未下愁覆羮布衾多年踏裏裂
夜半寒忩灑風雪待與重尋痛飲師東山杲杲日出遲
撑腸拄腹文字五千巻一字不入髙人詩㡬年不踏紅
塵路直入白雲最深處君不見洛陽城下未歸魂一夢
思鄉歎温序
　　後漢温序次房行部至襄武為隗囂將荀宇所執
　　欲降之序不聽伏劒而死光武命送喪到洛陽為塜
　　地長子夀為鄒平侯相夢序告之曰乆客思鄉里
　　夀即棄官上書乞骸骨歸𦵏帝許之乃反舊塋焉
　
　
　莊靖集巻一
欽定四庫全書
　莊靖集巻二　　　　　　金　李俊民　撰
　　五言律詩
　　　答祁定之韻
黄菊催秋暮青山勸客歸事隨時漸改人與物皆非爽
氣收殘暑閒雲送落暉平生㑹心侣别後往來稀
　　　游太平泉
稍有林泉興相陪杖屨游百年人易老千種事堪愁是
處花無主誰家酒可篘芳時好行樂春去不能留
　　　宿夾谷彦實菴
挂名仙籍上晦跡茂林間門外丹河永牆頭明月山境
隨心自遠人與話俱閒應笑紅塵客區區謾往還
　　　河橋成
　　　　橋成有日必有佳句寫河上逍遙之興贈子
　　　　榮及督後楊成之
預積他山木重新兩岸隄龍依天上卧虹傍水心低不
假鞭秦石何勞立蜀犀落成應有日誰向柱先題
　　　又
河廣思同濟天寒怕涉冬氷雖將自合船尚不宜從柱
引來歸鶴淵蔵未躍龍一編圮上叟千載願相逢
　　　又
勢截長河浪横陳百步梁經營方斷手過涉不褰裳漫
惜千金瓠休誇一葦航西風簫鼔咽奠酒水仙堂
　　　癸巳冬至
共愁天紀亂依舊日南時氣本自然應䇿令誰可推每
懐添線女還意覆杯兒偃蹇無歸計天涯兩鬢絲
　　　又
嵗以四時成氣自一陽始雖然廢羲職那可亂軒紀人
生㡬寒暑天道頻甲子徒嗟潦倒身汲汲百年裏
　　　乙未冬至
巳應黄宫律初生復卦陽道隨天在北愁與日俱長節
物驚時換年光有底忙浮雲多變態試與問何祥
　　　任仲山弄璋
奕世多隂德傳家得寧馨人間熊有夢天上昴無星喜
洽犀錢座光生玉樹庭鍾情笑盧老白髪望添丁
　　　五哥生日
落落青雲器天然骨骼竒自從懐橘後每恨學書遲同
樂憐荆樹相煎笑豆萁氣豪常自許躍馬自男兒
　　　代四哥贈
相戒南陔養長看花蕚輝義深姜季被恩重老萊衣隊
似魚同戲行如鴈共飛讀書當自勉繼取錦堂歸
　　　元夜有感
春城行欲遍百感到愁邊市冷猶燈火人稀尚管絃梅
從今夜落柑憶舊時傳歸去西窓月無情照不眠
　　　四哥生日
秀出三株樹芳聨五桂枝杜家憐驥子徐氏重麟兒巳
有髙門望方當志學時一杯添夀酒滿酌不須辭
　　　寒食
為戀風光好那堪節物催事隨浮世往花佀去年開莫
洒無家淚須傾有限杯詩人多少興都向醉中來
　　　九日下山
宰肉陳平社折腰元亮鄉車無門外轍菊與徑皆荒所
恨國難守若為家不亡天威寒氣逼急急下山陽
　　　王生夀日
㡬度縣弧節當年琢玉郎徐行知禮讓幼學愛文章莫
厭魚同隊休隨燕入堂眉間色多喜禁臠近東牀
　　　游青蓮
閒攜方外友同謁梵王宫山吐三更月松搖萬壑風流
年飛鳥過浮世落花空不有歸來興何能見逺公
　　　又
行處春風惡山中勝槩藏漸佳如蔗尾薄險似羊腸翠
揖雙峰角清臨一水堂夜長僧睡少為我話興亡
　　　過雲中
把酒不成醉出門行路難客愁千里破歸夢五更殘三
仕有何喜一生常鮮歡恨無南去鴈為我報平安
　　　宿海㑹寺
　　　　同孫講師明上人趙叔寳劉巨濟夜酌
佛堂光未放桑下喚難回是處皆堪歇何山不可開泉
因龍吐出經自兔銜來徑向黄沙過尋僧問刼灰
　　　又
青山雲水窟杖錫㡬時來竹待香嚴擊松經道者栽西
江無水吸震旦忽花開三笑圖中友同傾破戒杯
　　　遊碧落
　　　　乙亥仲夏十有九日平水曹漢卿楊子方本
　　　　郡李鑑臣劉濟之君祥姚子昻史遂良同謁
　　　　治平院與上人和霽月煮茗道話抵暮而歸
寂厯松間寺臨流勝槩藏斷雲開石壁横吹爽溪堂謾
與詩情在留連道話長行人貪弔古歸路半斜陽
　　　九里谷
九曲羊腸路千層劒㦸山行鉤藤蔓刺坐印石花斑樹
發三春暮雲歸萬壑閒相陪林下屐雖倦不知還
　　　食芡
池底休鋪錦雞頭自有栽柔中皆水性剛外乃天才精
彩惟魚目珠圓出蚌胎坐間咄嗟致不似茘枝來
　　　穎陽元道人虚白菴
有山心可筭有水耳堪洗飄飄元逸人寓意在山水勘
破人間世不聽心與耳一室虚生白自得吉祥止
　　　八日登山同謁吳王祠(四月/)
老樹凋殘盡靈祠寂厯中古今時易改幽顯意能通嵗
享屢登樂俗追三讓風送迎人散後日落亂山空
　　　陽城懐舊(呈陽敬之燕子和李文卿/)
路梗傷時事春歸感物華風波千萬丈烟火兩三家樹
杪失巢燕牆根無主花當年人不見何處是生涯
　　　又
道途行處惡故舊别來稀澗口分流水林稍挂落暉好
山留客住幽鳥背人飛門外秋光老征鞍尚不歸
　　　上長平寄楊成之
衰遲長在外矍鑠愧征鞍世路驚心惡天風刮面寒迢
迢人漸逺冉冉嵗將殘今夜梅梢月同誰共倚欄
　　　獨坐
地偏無俗客日在掩柴扉暑退閒蒲扇凉生換葛衣風
髙雲散影露下月揚輝獨據胡牀坐心清即道機
　　　乙亥過河
一身長道路四海尚風塵昔作依劉客今為去魯人渡
河年在亥乞酒嵗非申别後山中友相逢話又新
　　　河陽呈苗簡叔
妖氣長斗北殺氣尚河東人物不如古地圖祗自雄三
城環野水二麥卧天風多少逃亡屋荒涼晩照中
　　　即事
炎涼愁裏過陵谷暗中遷素拙生生計尋耕下下田為
嫌頻告糴却恨不逢年門外催租吏長妨對聖賢
　　　中秋對月
雲山懐素隠秋興暫來歸月與人同醉星隨客漸稀入
河蟾不沒遶樹鵲何依浩氣凝光界瑤臺夢欲飛
　　　山中寄張漢臣李廣之
枳棘非所棲繫匏焉不食未黔墨子突又奪伯氏邑一
年三褫服半嵗兩塗敕歸去來山中無喪亦無得
　　　經童
盈門修鄭校同隊執韋經蘇子應千里徐兒向九齡鴈
行成次序鶯語太丁寧堪笑西城老朝朝酷教刑
　　　自遣
居閒聊自適造物果何如生理年年拙交情日日疎吠
猶聞跖犬技可笑黔驢誰識徘徊意西山有舊廬
　　　過星軺
古道開天險危峯拔地形連營南北戍過客短長亭野
燒驚山鬼胡雲掩將星何人弄羌管哀怨不堪聽
　　七言律詩
　　　小旱雲而不雨
阿香誰使送雷聲敢望天瓢一滴分恨魃長為周地虐
閔尫㡬被魯人焚風吹海立垂垂雨澤與山通處處雲
何事卧龍猶不起得微往見葛陂君
　注山谷得微往從董父餐寧當罪繫葛陂淵
　　　復用韻
區區布榖不停聲安得銀河水半分湯稼未應枯後溉
周川豈獨旱如焚是誰主當知時雨有底商量出岫雲
造物不為天下計只將花事了東君
　　　十六日雨
平地俄驚霹靂聲老龍功過此應分不知東海因誰祭
却笑西華欲自焚四面蔽虧無日月百神奔走㑹風雲
時人那識天公事一溉惟知有巨君
　注鄭𢎞字巨君行春天旱隨車致雨
　注後戴卦為四華令縣旱積薪以自焚火起而大雨
　　　王子榮過家上冡
暫領元戎小隊行盡驅春色入山城葱葱佳氣隨軒盖
嫋嫋髙風巻斾旌題柱橋邊男子志散金閭里故人情
貴游前後知多少不使堂虚晝錦名(州有晝/錦堂)
　　　用趙之美留别韻(五首/)
把酒離筵且莫辭坐中𤓰葛暫相依花從識後常含笑
鳥自還時想倦飛往事微茫春夢斷故人牢落曉星稀
天涯白髮禁愁得好在西山不早歸
長短亭中送别時問君東去復何依今宵明月三人共
來日紅塵一騎飛傾盖莫嫌相見晩斷絃惟恨賞音稀
天涯盡道還家好笑我雖歸似不歸
為君不惜送行詩但恨蒹葭失所依流水盡朝東海去
孤雲只向太行飛仕途氷炭收心早客路參商見面稀
一曲陽闗歌未徹聲聲頭上聽催歸
遙指東山去恨遲争如蓮幕早來依須知宋鷁猶能退
有底齊禽尚不飛洛下書生憐我少燕南壯士似君稀
主人好客懨懨醉正要髠留肯放歸
平生藏器待何時除卻荆州不可依預報行人應鵲噪
相將送客有花飛鴈從去後弟兄少鸎未來時朋友稀
不盡赤心今日話東山無以我公歸
　　　赴山陽(寄君祥濟之仲寛子昻/)
立馬西風不忍行往回只是片時程一年又作半年客
百里有如千里情落日寒林山下路淡烟疎竹水邊城
願君把酒休惆悵四海由來皆弟兄
　　　白文舉王百一索句送行
世事紛紛亂似麻不堪愁裏度年華傷心城郭來家鶴
過眼光隂赴壑蛇彈鋏歌中成老境班荆話後各天涯
何時造物歸真宰卻覩人間第一花
　　　承二公寵和復用元韻(二首/)
脱却朝衫著紵麻殘年猶復夢京華世情共指鹿為馬
天意反教龍作蛇白髪不公人易老青山有素恨無涯
那禁送别東郊外滿目離離濺淚花
有客衡從説蓺麻要教身後見西華若為養得能言鴨
未解除他引睡蛇歸去稍知閒氣味荒唐猶種老生涯
眼前浮世慿誰問獨倚東風看落花
　　　重午偶題
龍鍾歎我百年身㡬見山城節物新水荇長如牽翠帶
石榴半似蹙紅巾可憐今日依劉客便是當時弔屈人
誰道南來風解愠試從比屋問吾民
　　　春日
白頭不奈隙駒催慣飲屠酥最後杯百嵗無多偏晝短
一年將盡又春來東君得地權終在北斗隨天柄巳回
造物却還真宰手衆人今後試登臺
　　　和叅謀李舜舉(二/)
平步青雲感遇初試看傾盖氣何如橘皮應笑陳人牓
雋永争談辯士書夢鹿果能誰得鹿知魚未必子非魚
青山馬上多詩句北斗以南名不虚
一怒王師弔伐初堂堂人物古誰如劒頭何患無炊米
楯鼻多應有檄書盡道公孫能躍馬應憐學士獨焚魚
旌旗未度長河水千騎元戎已擣虚
　　　和東菴孔安道韻(二/)
擬結閒中一草堂此心安處即吾鄉須知見在身為患
見説長生藥有方老去看書徒引睡愁來得句不成章
從前習氣都除盡待與髙人論坐忘
淡泊生涯共一堂杖藜踏遍水雲鄉不妨廬結在人境
應念客來從逺方三笑可無陶靖節八仙宜得賀知章
袖中時出烟霞語習氣師兄亦未忘
　　　和子榮
暫使彭宣到後堂安昌只以醉為鄉浮雲世事日千變
流水生涯天一方老子興雖如庾亮故人恩不減蘇章
能消㡬兩尋山屐回首孤邱本未忘
　　　五舍人生朝
積德高門慶有餘隔年記得掌中珠清新月窟兩枝桂
俊逸渥洼千里駒戲自老成看蠟鳳志從小異見樗蒲
一朝騰踏青雲上快覩徐卿第二雛
　　　籌堂夀日
此生但覺醉鄉寬(王績/)誰謂螭猶北海蟠(王猛/)處處相
迎皆倒屣(王粲/)人人共喜欲彈冠(王陽/)州應向日懸刀
夢(王濬/)山試今朝挂笏看(王子猷/)仙馭未來緱氏鶴月
明吹徹玉笙寒(王喬/)
烏衣厯厯是名家人物于今比晉多俗論不侵揮麈話
(王衍/)壯懐都付缺壺歌(王大將軍/)雖無金埒堪調馬(王/)
(濟/)賴有黄庭可換鵞(王羲之/)見説長江欲飛渡(王濬/)那
須氷合望滹沱(王霸/)
　　　和子搢中秋
最後賔來舉白浮要須同賞桂花秋蛾郎應恨燈無焰
孌女能教月再修分外髙寒天上闕就中明徹水邊樓
姮娥不我為生客休把光芒取次收
　　　和子搢九日謾興
此身到處賈胡留細雨斜風冷淡秋佳節又從愁裏過
故鄉不似舊時游試拈紅葉題詩句强摘黄花泛酒甌
落帽龍山㡬人在雲沈鳥沒恨悠悠
節物催人分外愁干戈眼底未能休丹楓落處吳江泠
黄菊開時壩岸秋可是涼風添寂寞更堪缺月照綢繆
悠悠今古何須問淚洒牛山亦過憂
　　　沁園懐古
風波平地難開眼劒㦸羣山欲割腸冠盖隨時成物故
園林何日破天荒摩挲碑石空懐古㸃檢圖經為補亡
誰是熙熙堂上客近來老子也和光
　　　和即事
擬將唾手取封侯世事那禁種種愁未可搏他馮婦虎
終須享此景升牛但知勿翦甘棠在莫為難圖蔓草憂
自古貴人天所予定教名字到金甌
　　　和新秋
簾捲兩山雨乍停自知時節候蟲聲新涼邂逅如佳客
殘暑留連似宿酲可見韓檠燈下志且憐班扇篋中情
若為解得吾民愠更鼓南風一再行
　　　寄史正之
往來門下亦風流分得籌堂㡬許憂剛甚養他横槊馬
何如了取濟川舟人還忌器休投䑕誰為蹊田欲奪牛
聞早抽身閒處著不妨仍帶醉鄊侯
　　　聞㨗音招王德華吳天章等出山
紅塵一騎報平安知是元戎小隊還且喜好音來汴水
仍將舊事問潼闗横雲自䕶車箱澗落日空銜箭筈山
只恐膏肓歸不得早隨春色到人間
　　　用子榮河橋送别韻
河橋把酒不成歡正是離人去住間公道㡬時饒白髪
世情今日見青山娟娟明月無家對慘慘孤雲待我還
慙愧慇懃花裏鳥一聲聲送出陽闗
　　　承徐子賢賈仲常張伯英寵和復用韻
天涯杯酒强追歡白髪光隂轉首間獨夜夢魂千里月
暮年心事數重山回腸都為愁將斷行脚猶疑債未還
儻得一㕓休老地柴門今後定牢闗
　　　宿村舎(四首/)
别後曾無一日歡風光都在落花間眼青羞對門前栁
頭白相驚雪裏山華表鶴來猶是客烏衣燕去不知還
森森庭院荒荆棘虎豹窺人夜撼闗
握手親情有底歡疎籬茅舎兩三間尚憐作者千年調
那肯分人一半山安得意如張翰適慿誰放取浩然還
得君斗酒須防客不怕重門更著闗
　　坡云重門著闗不為君政恐惡客來仇餉
懐抱何曾得少歡春愁飛上兩眉間一瓢謾酌獨清水
㡬屐能窮無盡山見説酒兵長日備(江諮議酒猶兵也/可千日不用不可)
(一日不備酒可千日/不飲不可一飲不醉)未知詩債㡬時還須防别後將軍
槊不待尋盟輒斬闗
三兩殘杯不盡歡强陪年少貴游間客中未必常為客
山上那堪復有山鶴髪都從愁裏變貂裘直待醉時還
一朝却入龎公市驚倒城門老抱闗
　　坡云城門抱闗卒怪我此重游
　　　閔董用之
怪底年來懶下帷似嫌牓尾姓名題一枝自謂鳥難借
百里誰知鳳肻棲頗訝生前徒强項未應老後不然臍
試將㸃檢平時友大半佳城在馬蹄
　　　用之次韻復答
小齋飄雨注風帷門外青山困品題足躡盡知齊是假
膽嘗争奈越猶棲任教别後書盈篋嬴得年來氣暖臍
聊與老農歌帝力一缸村酒薦豚蹄
　　　夜雨
　　　　五月十八日夜雨濟之君祥正之顯之漢卿
　　　　子昂燈下酌酒相賀喜而為之書
元氣淋漓徹九垓那消掩耳一聲雷雨雖不解知時節
雲豈無心出岫來所恨龍潜猶未起大都天意卒難回
等閒莫話為霖事且對簷花盡此杯
夜半天公號令催即時驚起阿香雷須知稼穡艱難甚
誰把隂陽燮理來不使魃為周地虐定應龍自葛陂回
鄰家酒熟留連客聊與愁人共一杯
化工寧許著詩催平地俄驚失筯雷行雨夢從巫峽斷
為霖人自傅巖來老農學稼無多力太史書年有㡬回
愛酒陶家纔種秫何如共此即時杯
　　　用之請還府用韻拒之
殄冦將軍力自宜幕中議論可回天氣吞驕虜鞭先著
威定并門檄罷傳正恐一隅防飲酒(張漢臣馬武/有同醉堂)休從
百尺笑求田揚雄禄位誰能動姑為侯芭草太𤣥
　　　弔劉伯祥
記曾林下見臞仙惆悵紅塵未斷緣不憚廣文寒處坐
屢逢元亮醉時眠難逃辰巳賢人嵗有負虀鹽太學年
落落天才無地用卻還英氣與山川
　　　伊闕鸂䳵堂(二/)
　　　　同王德華子正善卿澤之焦彦昭唐俊卿張
　　　　伯宜史正之李文長姚子昂男李楊杜浩然
　　　　書壁
千年古道入荒城破屋頽垣一聚塵天地如何收險阻
山川猶覺露精神餘波禹貢朝宗水習俗周南既醉人
把酒西風無限興黄花時節對佳賔
一日灘流淺自分灘頭鸂䳵似通神大都鸞棘無多地
畢竟烏臺得㡬人浮世堂堂春易去隨時局局事皆新
當年靈翼今何在滿目西風動白蘋
　　　亂後寄兄(二/)
長劒何人倚太行氊裘入市似驅羊怒降白起不仁趙
死守裴侯無負唐可奈崑炎焚玉石更堪蜀險化豺狼
紫荆猶是堦前樹風雨何時復對牀
萬井中原瞩汴梁縱横大劒與長槍晝烽夜火豈虚日
左觸右蠻皆戰塲丁鶴未歸遼巳冢杜鵑猶在蜀堪王
此生不識連昌樂目送孤鴻空斷腸
　　　送趙慶之赴邠州
且莫怱怱數去程一壺别酒為君傾三年簿領妨行樂
十里溪山管送迎湓浦蘆花風裏恨渭城栁色雨中情
三峯無復同州看休著新詩笑不平
　　　别郃陽申伯福昆仲
百里相望邂逅遲如今始得話心期情深堂上留髠夜
興盡山隂訪戴時客舎故人那用送異鄉游子不勝悲
烟村水驛秦川路來往郵筒好寄詩
　　　和子搢來韻
新年桃李似無情回首繁華一夢驚㸃檢青氊非故物
等閒傾盖昧平生雨中燕子還留客風裏楊花欲送行
試聽東流橋下水向人時作斷腸聲
　　　郭仲山夀日
乗興游山也自賢千金奚羡築臺燕誰為洛下同舟友
人道江頭弄月仙欲向漳源歸舊隠便從莞谷種閒田
槖馳樹得長生理不解如君養性天
　　　和河上修橋(四/)
故里風光衣錦遊賦詩誰與共臨流相逢依舊山青眼
也有何愁浪白頭官渡方當横槊日合肥正是著鞭秋
坐間有客誇雄辯不念題橋志未酬
日日相陪杖屨遊往來林下亦風流雲間隠隠堆螺髻
雨後鱗鱗漲鴨頭休恨臨津(臨津/河)經始晩且看利涉(河/橋)
(名/)落成秋尋常公事閒中了詩債如何尚不酬
眼底闗山憶舊遊滔滔河漢自東流星槎不覺來天上
鐵鎖那能䕶石頭顧我巳嫌題柱晩喜君正是濟川秋
酒間豪氣誰堪共一醉千金價不酬
落魄天涯頗倦遊片㠶歸去得安流㡬年無事誇犀首
一旦封侯看虎頭飛將正當南渡日拾遺還是北征秋
龍鍾不稱凌烟像只有山林志可酬
　　　壬寅九日同史正之劉濟之君祥仲寬姚子昂
　　　　東城小酌寄錦堂王君玉
長天一色鴈行斜雨過南山氣勢加懶後不冠羞白髪
興來無酒負黄花何人見憶閒陶令有客徒嘲老孟嘉
秋景滿前宜共賞未應種種屬詩家
興來落筆任横斜坐上朋尊續續加貌似葉紅皆被酒
頭如雪白也簮花金風漸急秋將暮玊樹相依客盡嘉
酩酊入城扶不去臨街下馬是誰家
　　　隨州長官張鵬舉暨壻陳振文見過
寂寥秋思梗吟懐㡬度柴門鵲噪開一話勝看江表傳
百書不及隴頭梅馬催行色日邊去鴈送歸程天際來
萬里龍庭莫辭逺中原事業望人才
　　　和子榮悼恒山韻
功名人比漢淮隂猛虎俄因犬輩擒星落旄頭兵似火
雲屯細栁士如林豈期虞虢乖唇齒謾倚良平作腹心
洒盡英雄憂國淚變風那得不傷今
消盡羣陽道長隂將軍何患敵難擒唐家外望歸藩鎮
漢室中興仰羽林忽墮曹吳分鼎計方知胡越濟舟心
依然錦繡山川在一旦浮雲變古今
　　　剛忠公
未除妖氣斗牛間一夜長星落將壇天意欲將全節畀
人心無奈此時寒斷頭那肯降朱泚血指誰思滅賀蘭
立盡犬行山上召我公忠烈不容刋
　　　同濟之遊百家巖懐郭延年有感(三月/)
雨晴閒向百巖遊今古都成一段愁老衲解回山下虎
(稠禪/師)真人跨入洞中牛(陸真/子)水流花落三春暮鳥沒雲
沈萬事休有道碑前空墮淚往來誰復共仙舟
　　　辛丑中秋夜與用亨漢臣濟之君祥子昂仲寛
　　　　及諸同志聚飲於學宫隂不見月(二/)
節物相催近覺頻勝遊攜酒意何勤㡬人白髪對明月
萬里青天愁片雲嫋嫋風髙秋巳半厭厭客醉夜將分
督郵氣味從來惡今日尊前也獻芹(戲遂/良酒)
莫嫌勝日燕遊頻且慰寒窓力學勤白也停杯將問月
退之利劒欲開雲清光難此秋三夜痛飲何辭酒百分
况在泮宫思樂地與君共采水中芹
　　　送别曹漢卿
馬上功名奈老何出門無地不風波慿誰試著回天力
有客空揮卻日戈青眼乍驚行處少赤心常笑話中多
愁人近亦無腸斷又聽離筵送别歌
　　　九日濟之君祥仲寛子昂攜酒於漢臣書齋小
　　　　酌巳而乗興與衆老人㑹於城西馬氏東籬
　　　　談笑盡醉抵暮而歸為賦此以紀一時之勝
　　　　事
相扶醉袖出西城翠展秋山一望晴坐上孟嘉嘲未解
籬邊陶令話多情酒猶强飲狂時藥菊莫尋餐落後英
興盡歸來天色暮老人星散月還生
　　　暮春和端甫韻
　　　　暮春索詩且以不能陪郊外之遊為恨
雨夕風朝樂事妨老來猶自為花忙春光一嵗只三月
尊酒百年能㡬塲辛苦衙蜂輸蜜課等閒巢燕得泥香
如何復共遨頭醉待把銀瓶指㸃嘗
　　　承和復用韻
草草杯盤興不妨一年一度送春忙我無酒量難投社
君有詩情合擅塲衣錦堂前冠盖貴落花徑裏綺羅香
暫時忘却愁滋味驀上心來似膽嘗
　　　答趙之美見和
不堪春事等閒妨汲汲光隂過隙忙青眼乆懸髙士榻
白頭羞入少年塲風從定後花猶落月自修來桂復香
休向兵㕑問消息且教下馬客先嘗(之美有深鎮兵/厨未許嘗之句)
　　　李子搢約同上山督之
踏青時節醉何妨一掬歸心想見忙杖履不須從捷徑
觥籌且莫戀歡塲明山秀水家家景野草閒花處處香
休訝登臨無脚力世間險阻備曾嘗
　　　答史正之
　　　　正之至連日清話限不能文字飲也時三月
　　　　晦日
草堂深處百無妨却為髙岑對屬忙(髙適岑參杜/遙知對屬忙)啼鳥
送春歸閬苑妖星亂世跼文塲閒花空怨緣衣使煮酒
不隨青杏香見説麴生風味少尚堪留與老饕嘗
　　　陽城題北臺觀壁
㡬年空負北山移今日方知見事遲猶憶王鳬初去後
忽驚下鶴暫來時雖無壁上題名記頗愧棠隂聽訟詩
指似荒城舊遊處西風搖落菊花期
　　　客中寒食
斷篷蹤跡寄天涯劒㦸林中閲嵗華又值禁烟焦舉節
(焦亦/作周)奈無對月少陵家驚心咄咄催歸鳥觸目㝠㝠濺
淚花老後愁懐誰遣得未應端的酒勝茶
　　　和徐子賢西行留别
便從傾盖話詩情風雨端能落筆驚金馬謾誇三學士
碧油曾見一書生竹溪花圃留連醉水郭烟村取次行
自恨年來懐抱惡與君相别但吞聲
　　　調祁定之
風埃滿面髪蓬垂欲學喬松乆逺期浮世㡬塲漂杵血
流年一局爛柯碁不須玉女引巢父那在神官邀退之
果待吹嘘送天上人間事了未為遲
　　　姪謙甫鞏縣寄魚
掣三牽兩得沈腥顧我庖厨逺未能㡬度敲針無處釣
一朝醒酒不須氷居官止合如羊續命駕何須學季鷹
當念家風本寒素莫從今後爇饞燈
　　　母師聖醉中落水用郭進之韻
無人橋上醉婆娑脚力危時可奈何賀監未應真落井
屈平到底也隨波浮雲世事黄粱夢斜日秋風薤露歌
㸃檢交情能有㡬柴門今後雀堪羅
　　　下鼇背
浮雲蹤跡去留難谷謗巖嘲勒我還畢竟一身無著處
大都百計不如閒無多伎倆三休外是亦風流二老間
昨日主人今日客回頭山色若為顔
　　　許司諫歸來圖
社稷憂深志未舒陸渾山下賦閒居㡬年不復朝雞夢
一旦飜隨壠鶴書(闕/)　朱雲徒折檻寵踰疎(闕/)　懸車
商巖了却和羮事方信旁求象不虛
　　　寄伊陽令周文之括户
㡬年客裏厭馳驅故向伊川好處居剛受一㕓同許子
誰知四壁過相如厥田不稱中中賦此事真堪咄咄書
疲俗脂膏今巳盡看看鞭筭及舟車
　　　和子搢秋晩出郭
陶寫詩人得句忙舊游能復憶嵩陽山頭雲霽雨聲歇
水面風來花信香今日事雖非向日故鄉景自勝他鄉
杖藜忘却尋歸路獨立河橋詠晩涼
　　　和述懐(二/)
簮履三千氣壓齊寒林那羡一枝棲坐中有客鵬將賦
門外何人鳳欲題沽酒未嘗防惡犬著鞭寜復待荒雞
夕陽休凭欄干望今日長安不在西
擬將齊物物難齊惟有山林跡可棲身望鳳池慙不到
名登鴈塔愧先題未能忘舊歸家鶴長是思鳴失且雞
天為東周道垂喪肯生夫子在闗西
　　　戲嘲
江西社裏㡬詩流詠月嘲風未肯休得句不能當競病
措辭那敢向春秋笑飜王氏三珠樹驚倒張家五鳳樓
帶繫雪詩三十韻勝如騎鶴上揚州
　　　答子榮
行藏事拙且乗流游徧人間老即休多汗愈膚三伏暑
漸衰潘鬢一時秋風髙勢欲欺茅屋雨急聲疑在竹樓
今世宦情何處好但憂無蠏有監州
　　　送史邦直入洛
肉山南去汗如流了取公家事便休征棹不霑𤓰蔓水
歸裝莫待菊花秋忙中暫過平嵩閣别後頻登望省樓
若問鶴鳴近消息翅翎飛不到揚州
　　　即事
鐡馬長驅汗血流眼前戈甲㡬時休誰能宰似陳平社
那免悲如宋玉秋漠漠微涼風裏殿蕭蕭殘夜水邊樓
千村萬落荒荆棘何止山東二百州
　　　寛張文玘
怪來乆不造龍門依舊相逢一笑温任把錦囊嘲李賀
休將布皷詫王尊事隨勢過心猶駭言與時違舌可吞
誰為書生肯推轂綈袍且念故人恩
　　　和竇君瑞
勒石燕山後世名(憲/)子孫蟬蛻起風塵(融/)誰憐喜鵲飛
來意(由/)自歎靈椿老大身(禹鈞/)愁見灌夫杯酒過(嬰/)夢
驚蘇蕙錦書新(滔/)㡬年客裏無情話一笑相逢姓麥人
　　　竇子温宅為有力者所奪
謾勞買宅著千萬此又卜居何適從得把茅來頭可盖
但教窓下膝能容尚憐相賀巢邊燕知為誰甜花底蜂
速向元龍問閒舍暫將一榻過今冬
　　　子榮途中見憶有先生在世人中龍三十年前
　　　　到月宫之句依韻謝答
髙樓日日望元龍禾黍離離閔故宫兩地謾看千里月
五湖能借半㠶風囊錐穎脱何難出名紙毛生未肯通
好在沁陽山色裏一㕓寧許寄揚雄
　　　弔曹慶之
杯酒中間氣沓拖從教千丈起風波絲棼世事無一可
花落人生得㡬何休向棘林長夜哭試聽蒿里送行歌
豈容身後鍾君在阿騖如今嫁者多
　　　弔王德華
衰鬢愁添鏡裏絲流年恰及夢中蓍可憐白日佳城地
正值黄楊厄閏時(丁亥閏/十一月)撫柩恨深元伯母負薪清慘
叔敖兒髑髏不識生前樂枉却招魂費楚辭
　　　贈醫郭顯道
小隠嵩陽種德時智能博物物皆歸籠中無愧狄仁傑
山下常逢臺孝威子細論來生可養斬新卦得遯之肥
麄疎誰似嵇中散幽憤詩成憶采薇
　　　焦彦昭失中子
相逢地下果何如自謂情鍾亦太愚未必珠能空老蚌
豈期𤣥不與童烏且憐商也無三罪尚喜徐卿有二雛
萬事盡歸天予奪速宜收淚謝𤣥夫
　　　讀五代史
破却千金築一臺折衝閫外望人才中原山嶽河分斷
塞上牛羊草引來西海正驚天狗墮北人忽擁帝羓回
猶憐仙掌英靈在能把潼闗閉不開
　　　春温軒
三尺枯桐膝上横一彈洗盡綺羅塵芙蓉城裏誰為主
姑射山前别有人雲雨不侵行處夢丹青難寫醉時真
早尋林下乗鸞侣莫遣春温過却春
　　　索和長平諸詩友送行韻信筆奉呈君玊閏之
　　　　資客中一笑(四/)
漢厦非無論道氊自慙老去鬢皤然閒愁似海藏皮裏
往事如風過耳邊㡬度班荆誰與話一朝傾盖自相憐
柴門近日多來客火速移牀待孝先
青春人物正當時咫尺雲天快樂披相見便如膠漆宻
此行還似筈弦離方傳細栁將軍令或賦甘棠召伯詩
待得一朝公事了聯鑣西去未為遲
此身莫輒犯針毡只合浮沈委自然乆墮風波人海裏
暫依雲漢使星邊斗升乞活真堪笑青紫歸耕亦可憐
早晩皇家重名器著鞭當在祖生先
老覺麄疎過往時赤心今始為君披交情大抵無新舊
人事從來有合離見說片辭能折獄未嘗一話不言詩
河東自古文明地可惜儒冠感遇遲
　　　昨晩䝉降臨無以為待早赴院謝聞巳長往何
　　　　行之速也因去人寄達少慰客中未伸之志
　　　　耳(二/)
縱横入市盡裘氊一旦衣冠氣索然豈信魯連歸海上
頗哀屈子老江邊汗流石馬誰堪恨草沒銅駝世所憐
莫憚區區困刀筆論功終讓指蹤先
書生掉舌豈其時手底青編亦倦披鐡鎖尚沈江漠漠
銅駝又沒草離離隂山路上明妃曲天寶年中杜甫詩
古往今來㡬興廢白頭恨見太平遲
　　　任仲山談西府事
德音到處下情通喜動山城百嵗翁和氣挽回中國化
威聲振起外臺風少酬漢使澄清志不愧周官燮理功
南北封疆歸一統太平立法自河東
　　　唐臣滿月洗兒索詩故賦(兩滿月/)
白頭休恨夢熊遲却是人間乆逺期有客巳為摩頂記
為君復草弄璋詩一從老蚌生珠後再值姮娥月滿時
咫尺昻霄看英物不須女子作門楣(有二/女)
　　　留題靳載之園亭
幽徑疎籬竹外村淡煙斜日水邊城地形占氣辨南北
風俗以人分重輕坐上有山圍似畫樽中得酒論如兵
青春將種多才調拂袖林泉恐不情(載之靳千/户之子)
　　　送郡侯段正卿北行(二/)
征途萬里朔風寒過盡隂山復有山嵗既在於辰已後
星多客向斗牛間漫漫積雪無冬夏刼刼飛鴻自往還
若到龍庭試回首太行一片白雲閒
獵獵霜風墮指寒一鞭行色抵天山馬嘶衰草孤烟外
鴈沒長空落照間入塞盡穿氊帳過去鄉須待錦衣還
功名大抵黄粱夢薄有田園便好閒
　　　送叅謀劉君祥(二/)
寂厯書齋獨坐寒白頭羞見雪中山虚名得失蝸争外
浮世榮枯蟻夢間半夜朔風催客起㡬時新月望君還
鶴鳴林下無人共何處烟霞不可閒
馬首風花拂面寒十年兩度過隂山浮雲暮暮朝朝裏
行鴈兄兄弟弟間大抵故鄉生處樂莫教明主放時還
如今造物尤難料枉使身心不得閒
　　　杜門
近來人事頗相乖獨坐何曾得好懐犬吠為連沽酒市
雞鳴長傍讀書齋門終待學張家塞闥恐難當噲等排
惡客就中多氣岸時時下馬繫堂堦
　　　中秋(二/)
露下天街一氣涼月明不復被雲妨正當金帝行秋令
疑是銀河洗夜光蛟室影寒珠有淚蟾宫風散桂飄香
席間醉客忙歸去獨共三人盡此觴
共對青天好舉觴從前三五是尋常一年佳節秋將半
萬里清輝夜未央纔向缺時舒窈窕欲從盈後斂光芒
姮娥曾得長生藥我欲停杯問此方
　　　和喬舜臣韻(六月十四日二/)
畫圖懸箇老人星一炷香烟禱處靈見説蟠桃將結子
不知槁木巳忘形倚空山色青排闥掃地槐隂綠滿庭
凡骨恨無輕舉便且求强徤保殘齡
㡬年鬂髪已垂星豈是長生藥不靈席上精神歡伯力
塵中面目偶人形來歸徒訝荒陶徑學退還思過鯉庭
鄭重世情相愛甚一杯酒勸望延齡
　　　郎子雲酒熟同李茂卿史正之豪取不許
愛錢措大眼孔小病酒先生舌本乾債是尋常誰不有
囊嫌羞澁且留看三人未必一人損豪氣難忘習氣酸
眊矂相逢欲空去從來如此四并難
　　　再赴陽城用前韻别茂卿子雲正之
誰使腰間印欲懸不知面上唾纔乾先生敢以督郵去
坐客莫將官長看祖席又成攜手别離杯何苦上眉酸
且休凋落髙陽社來往雙鳬也不難
　　　代樂仲和張温甫處督米
未必書生氣盡寒食常不足為居閒清於孺子滄浪水
瘦似詩人飯顆山欲向田文彈鋏去恐因邱嫂頡羮還
聞君自有江湖量肯為枯魚少破慳
　　　清明席上同史正之姚君寳子昻
浮雲雨後自縱横不待風收放曉晴百計花期成謾興
一年春色過清明誰家鑚燧罷藏火何處吹簫猶賣餳
回首故園魂欲斷鳥飛只是片時程
　　　悼亡
須信人生足别離别離不待白頭時因憐曩日在縲紲
豈憚今朝炊扊扅中道奈何奔月去此情惟有落花知
眼前活計無聊甚空對當年紙局棊
　　　段侯行春顯聖觀喜雨
　　　　癸夘季春小旱清明後七日段侯正卿行縣
　　　　回㑹名流勝士五十餘人於仙翁山下之顯
　　　　聖觀須㬰雨作自未至亥而止大滿人望酌
　　　　酒相賀莫不盡酣適之興張種德有詩因和
　　　　韻以紀其勝元帥申甫段玊使姚昇書於壁
行春冠盖暫躊躇誰信東山面目疎興盡奚勞風送客
氣和不覺雨隨車移民雖恨梁加少腐粟猶誇漢有餘
獨嘆吾儒有何貴自今牛角莫横書(傷儒人/種田事)
　　　寄答趙公定
他人共折依依栁居士但飲薄薄酒豈其必取齊之姜
又恐不為白也母雖然客或許敦龎慙愧我無白璧雙
更向稠桑老人卜準備買紅纒酒缸
　　　姚子昻夀日(二月初三日/)
門外風光二月初衣冠把酒慶懸弧一生接物無腸蟹
萬事隨緣短脛鳬坐上書空窺草聖醉中疥壁笑詩奴
年來世事俱嘗遍只合千金養客軀
　　　又用濟之韻贈子昻
綿綿宗派自何時借問吳興第㡬支書愛換鵝功不到
獄因劾䑕法先知為秦徙木思無地在漢髙門福有基
此去鄉閭結仁愛請君聽取忍齋詩(有仁人巳結/鄉閭愛之句)
　　　為劉益之營中上王懐州(二/)
自分毛錐不入時如今尤恨掃門遲徒勞魏氏貪鷄肋
却笑虞人望羖皮未有赤心相待處奈何白髪是歸期
儻令扶病還桑梓横草難忘報所知
氊帳連雲逐日移胡笳月底不勝悲中原為患有驕子
造物戲人如小兒馮鋏縱彈無便去晏驂未解有誰知
天涯回首消魂處故國霜前鴈過時
　　　錦堂碧落夀席(年五十一/)
年光過隙一何忙知命年來百念忘公事了時隂德大
塵縁斷後道心涼未償勇退求閒志先得長生不老方
共勸十分添夀酒莫辭酩酊醉山堂
　　　答張文玘見戲
邂逅騷人興愈多不知賜也許同科君猶老去詩魔在
我奈新來技癢何但幸近無阿買寫慿誰付與雪兒歌
一從探得驪珠後驚倒中洲蚌與蠡
　　　和王李文襄陽變後(二/)
逐鹿中原未識真指蹤元自有謀臣虞全不念唇亡國
楚恐難當舌在人拔劒挽回牛斗氣舉鞭蹙起漢江塵
相逢空灑英雄淚誰是荆州一角麟
天命須分偽與真衙蜂戰蟻盡君臣蛟龍不是池中物
燕雀休嗤壠上人衣不能勝嵇紹血扇無可奈庾公塵
自從絶筆春秋後誰復傷時為泣麟
　　　僧奴(劉氏甥十一月二十一日生籌堂子/)
白髪因縁短犢車可憐小德外家無蚌生珠後何嫌老
鳳有毛時亦自殊㑹看伯仁興絡秀不妨節信論潛夫
劉生誰謂難成事將相從來有種乎
　注劉牢之甥酷似其舅共舉大事誰謂無成
喜事相尋種種來豈期天意一朝回璋從弄後熊無夢
月到圓時蚌有胎便可字教阿買識那消錢為窟郎堆
賢愚懐抱俱休挂且盡前尊露頂杯
　　　和楊之美韻
光華異域伏全才銜命怱怱出吹臺物外英標傾水鏡
坐中妙語落瓊瑰節回北闕旋如斗名振西陲聽若雷
不踏賀蘭山下石國風未合入詩來
　　　和李唐傑韻(二/)
翰墨塲中第一人而今委翅在雞羣縱横詩律凌徐庾
浩汗詞源嫓典墳兵氣横流存此老天心未欲喪斯文
年來草就歸田賦嘯傲南山卧白雲
郵筒寄後憶詩人落落英才逈出羣試問槐花忙㡬舉
可憐桂子落誰墳浮沈且與陪中立喜愠何嘗見子文
傾破葵心望天表龍庭不日㑹風雲(大朝/再試)
　　　悼籌堂
霞鞍金轡紫絲絛玉帶紅靴織翠袍赳赳少年真手臂
津津玊氣見眉毫不愁造化功難補可惜秋山勢自髙
那免牛車身後患一塲春夢亦徒勞
　　　和秦克容來韻
白頭羞入利名塲得得歸來自逺方何日詩豪離上黨
去年道話憶山陽可憐杜宇訴亡國還笑沐猴思故鄉
不意閒中春色早黄鸝啼破謝家庒
　　　癸酉榜後寄姪謹甫(第一科/)
萬軸牙籖未是多十年辛苦短檠歌敢忘奕世箕裘業
忽玷清朝甲乙科我巳夢君三舉後君如輸我一籌何
二疏此去人方識名字先應報大羅
　塵忝後夢一人云王道衡李撝更三舉二人亦髙第
　癸酉省試王道衡第二御試撝第二道衡第十一隅
　三舉也本壬申舉塲為兵事移至次年
　　　和安齋見寄調祁定之
麻衣補破紙為絛不羡仙人宫錦袍天地老於雙轉轂
山河渺似一秋毫煉深寳鼎丹砂就瑩徹靈臺夜月髙
上界而今官府足暫游塵世莫辭勞
　
　莊靖集巻二
欽定四庫全書
　莊靖集巻三　　　　　　金　李俊民撰
　　五言絶句
　　　一字百題示商君祥
　　　　余年三十有九遭甲戌之變乙亥秋七月南
　　　　邁時姪謙甫主河南福昌簿迎至西山僑居
　　　　㕔事之東齋小學師商君祥投詩索和頃刻
　　　　間往回數十紙謙甫曰一鼓作氣未可敵姑
　　　　堅壘以待姪壻郭鴻漸曰可以單師挫其銳
　　　　乃出百字題請賦以酬之遂信筆而書殊無
　　　　意義付其徒孫男樂山示之三日不報謙甫
　　　　笑曰五言長城不復敢攻也君祥於是攜酒
　　　　來乞盟大㑹所友極歡而罷
　　　風
汝未聞天籟簸揚箕有神能清常侍暑不動庾公塵
　　　月
過圓旁死魄過缺哉生明髙賴玉斧手再脩然後成
　　　雲
旱魃將為虐從龍便出山人間三尺雨命駕早知還
　　　雨
晩有來蘇意憂深望嵗人一犁雖美滿猶恨不當春
　　　雪
細看花是雨將見麥宜秋度臘無三白梁園誰與游
　　　山
功名雙鬂雪心事數重山山下人家好終朝爽氣間
　　　泉
滚滚勢長往冷冷味自清擬將修水記何况有詩情
　　　塵
不憂懸榻室可奈汙人風踏破青鞋底猶疑是軟紅
　　　春
來莫怨春遲去莫怨春忙春不隨人老誰教汝斷膓
　　　暑
人間三伏暑海内一薫風獨詠微涼句公權似不公
　　　寒
廣廈千萬間吾廬敝獨寒猶將折絃琴欲和薫風彈
　　　晝
冬之日何速夏之日何遲山中無厯日遲速兩不知
　　　夜
令乎日之夕政乎日之朝一尊待君子風雨㑹良宵
　　　晴
展盡舒長景銷殘片段雲區區負暄子炙背不忘君
　　　隂
朝見白雲縱暮見白雲横不作及時雨何為㸃太清
　　　花
惜花不論命看花須努力能得㡬時好狂風妬春國
　　　蓮
碧因圓更展紅向老猶粧鏡裏風流在人言似六郎
　　　菊
色笑秋光淡香嫌酒力慳東籬在何處客裏見南山
　　　梅
未報江南信先開雪裏村要看花上月立馬待黄昏
　　　松
鬱鬱愁無地青青獨有心疑從大夫後傾盖到如今
　　　竹
瀟洒能醫俗檀欒看上番我寧負此腹忍使籜龍寃
　　　草
日沒露易濕日出露易晞人生大都㡬王孫胡不歸
　　　燕
社後來何暮梁間話頗多巢泥愁未稳無面見淘河
　　　鴈
俄見天邊字徒銷客裏魂一書言不盡為我叙寒温
　　　鷗
江静烟籠雪天晴水浴衣漁歌驚不起物外兩忘機
　　　鶴
去家丁令威化身徐佐卿不戀乗軒寵九皋堪一鳴
　　　蜂
弄晴沾落絮帶雨䕶園花有課常輸蜜無春不到衙
　　　蝶
元從生處樂肯向死前休花底人間世如何不夢周
　　　龜
汝殼將自遮汝腸還自刳可憐一底板雖智不如愚
　　　魚
華亭載月船長安遮日手一網腥城市吾於爾何有
　　　蟹
食必視本草貴在精物理蔡侯何鹵莽㡬為勤學死
　　　儒
秦坑秦即孤魯戲魯尋削伊誰蹈前軌可謂來髙閣
　　　僧
貌與松俱瘦心將絮共沾一菴空寂地香火讀楞嚴
　　　道
自知身是患常謂道無名欲作閒中友隨縁論養生
　　　仙
千載遼東鶴雙飛葉縣鳬應憐塵世裏無地著臞儒
　　　禪
見桃渾不悟對栢未嘗叅虎嘯龍吟子風雷振一龕
　　　醫
愈風陳有檄止瘧杜能詩雖然醫者意何意亦何醫
　　　卜
棄置復棄置其然豈其然百錢聊為我更看小行年
　　　漁
一聲歌欵乃萬頃國烟波鼇蟹中間醉蓑衣拜浪婆
　　　樵
雲外山將遍人間日易斜不知棊換世柯爛未還家
　　　客
渺渺亡羊路悠悠化鶴身人間同逆旅誰主復誰賓
　　　農
賣劒田園計温家種樹書新年無罪嵗事事有乗除
　　　牧
蓑底因縁曲腰間觳觫鞭月明歸去晩想見葛洪川
　　　射
手撚金僕姑身出矍相圃不穿百步楊志在南山虎
　　　獵
終日無獲禽古人獵在德非德為禽荒獵食吾不食
　　　詩
裁作牛腰束愁於飯顆山近覺故步窘十債九不還
　　　書
入室五千巻挿架三萬軸何似曬書人坦此便便腹
　　　筆
不見中書君不聞老成人為君作佳傳繼者皆尖新
　　　墨
松間老潘谷何處得𤣥圭速置薔薇露詩仙醉欲題
　　　紙
慇懃翰林主揮掃驚風雨滴滴是𤣥珠㸃破先生楮
　　　硯
端溪温潤石價重百車渠一滴𤣥潭水蠅頭萬巻書
　　　畫
有意皆堪譜無言總是詩潭潭居相府此譽不妨馳
　　　琴
隂壑鳴松籟空巖響石泉此聲并此意誰得寄徽絃
　　　棋
縱横連井地明暗列星圖兩角觸蠻戰一家瓜葛無
　　　劒
帶牛移漢俗匣刃出酆城安得治復古器農不器兵
　　　香
小炷博山鼎半殘心字灰游蜂何處客應為百花來
　　　茶
人多愁水厄若箇有詩情靈草還知我平生事不平
　　　師
絳帳風流逺青衿禮貌驕定須防射羿何必問嘲韶
　　　學
邑化絃歌地鄰漸俎豆風二三言志子六七詠歸童
　　　仕
雖有乗桴意能忘出晝情一官百僚底是亦道之行
　　　富
狼籍胡椒斛破散堆錢屋不見貧者愚求榮是求辱
　　　貴
鴟得腐䑕嚇犬笑狡兎死唾手功名塲不知憂患始
　　　貧
書生禄有籍造物費亦省顔回一簞食不得盡晩景
　　　隠
孔負二宜去嵇知七不堪青山休老地佳處是終南
　　　智
樂在知㡬早憂因見道遲遙憐鮑莊子人笑不如葵
　　　愚
膏以明自煎薫以香自薪善哉栁侯意一字辱溪神
　　　夀
灰如戀闕心雪似窮經首問年今㡬何看飲屠酥酒
　　　老
尊年鄉飲禮擊壤太平歌甲子君休問光隂得最多
　　　名
求為天下士所望不亦厚得少失有餘何况在身後
　　　友
偶因勢貴賤乃見朋得喪嵗寒山隂雪獨有戴可訪
　　　身
黄巻平生志青山見在縁百年今巳半只合鬬尊前
　　　影
相對鏡中真相隨月下人我今未忘我身外還見身
　　　行
水笑杯猶渡山驚錫尚飛垂垂瓶鉢老何處未來歸
　　　住
俗尚家靈運誰堪社逺公空山雲不出愁殺渡溪風
　　　坐
一軒容膝安半世行脚債龎家老居士舉似無生話
　　　卧
一室散天花一榻颺茶烟家風嗣阿誰殘月曉風禪
　　　笑
和氣須懽伯開顔只孔方世情如苦海件件可鬨堂
　　　吟
㝠捜腸亦苦隻字得之難作者有六義惜哉坐一寒
　　　醉
愛此真珠滴能於大道通與君同舉白憐我獨潮紅
　　　醒
暫出陶陶境那禁種種愁舉觴邀明月却帶醉鄉侯
　　　飲
竹葉杯中醁金釵坐上春淺斟低唱境猶道是麄人
　　　舞
野鶴聞琴態孤鸞覽鏡妍為君小垂手無地可回旋
　　　睡
客隨陶令遣齋甚太常嚴儻或非黄嬭那知此黒甜
　　　夢
物外日月忙人間憂患長休談夢中夢萬古一黄粱
　　　歌
大音聲自希賞音人亦寡寧可逆汝耳不可廢作者
　　　嘯
成瑨風生坐孫登月滿臺東臯今寂寞元亮早歸來
　　　傲
王公輕以道富貴驕以志我見髙尚人盖有髙尚事
　　　閒
太傅懸車里仙家避世壺老妻為紙局坐隠是功夫
　　　懶
交有書堪絶師何記可嘲不僧亦不俗似癡還似髙
　　　話
萬事就庾談一心對芝宇不思炊作麋但見風生麈
　　　浴
子春恐事敗佟之坐水滛二者過不及何如我洗心
　　　歸
世路雖多梗吾生豈繫匏西風倦飛翼樂在一枝巢
　　　别
更盡一杯酒出門行路難送君過南浦忍淚凭欄干
　　　愁
解使回膓斷能催兩鬂秋天涯未歸客容易上眉頭
　　　忍
氣留臍可煖唾使面自乾無怨亦無惡此腹如此寬
　　　蠶
蠶月始條桑怱怱婦姑忙天寒授衣節婦姑無完裳
　　　織
泛槎驚誤客折齒笑狂隣不作迴文字愁嫌愁殺人
　　　舂
斷木纔脱粟濕薪空爆竹朝餐動及午奈此雷鳴腹
　　　炊
旅食寄天涯愁如桂玊何莫忘生處樂聽取扊扅歌
　　　砧
對影無情石闗心寄逺衣天涯鎮長客鴈後不懐歸
　　　琴(此以下四首和籌堂/)
山水有清音琅然出枯木若教俗耳聽絲竹不如肉
　　　棊
森森戈戰心盡在皮裏著傍有爛柯人㸃破都是錯
　　　書
一坑科斗灰難破祖龍惑三兩挾䇿人今誰席肯側
　　　畫
手與心相應妙處在咫尺筆尖多少鋒揮掃天地窄
　　　東郊行
四海尚干戈㡬人知稼穡青青原上麥忍放征馬食
　　　書壁
世事紛紛變人生種種愁行年三十九得嵗又平頭
　　　避亂
雪巖依日煖霜樹弄風悲山似王維畫人如杜甫詩
　　　資聖寺壁
是誰將壁疥盡可著紗籠今代無詩史何時入國風
　　　别陳之綱李得之南子榮(時在宋/)
巳兆池魚禍尚多風鷁過寄與遠遊人莫待贐行貨
　　　戲髙廣之
一飲遇伶婦一飯值邱嫂徒教乞米僧時時送盧老
　　　雨後
新秋積雨霽涼風吹我衣嵗月不知老乾坤何處歸
　　　九日答朱夀之
與客登髙處節物傷遲暮不見白衣來三復秋風句
　　　竹林
初見錦綳脱氣巳傲霜雪天寒十萬夫未聞一死節
　　　栢徑
嵗晩節自抱足見有心哉遊人從何處帶得春風來
　　　槐亭
蟻穴功名重或作封侯夢主人心巳閒不為黄花動
　　　稻塍
一水自縱横厥田無上下居民不佩犢嵗事在秧馬
　　　儒
世治其術重世亂其術輕太平然後用用然後太平
　　　蝶
轉首一塲夢驚心三月春揚揚枝上蝶不見惜花人
　　　熊白
所居無禹廟有官升典籖掌亦我所欲二者不可兼
　　　十六日夜戲書
貪作梅花夢都忘栁絮禪可憐人與月不似夜來圓(作/臧)
(祚/切)
　　六言絶句
　　　雪菴題錢過庭梅花圖
巳把傳神盡譜又看格在詩評月落難尋清夢雲空乃
見髙情
　　　示姪輩
諸阮以富相誇二疏恐財為病濟叔不羡金埒勣兄曾
有撾命
　　　淵明歸去來圖
先生從來寄傲肯向小兒鞠躬笑指田園歸去門前五
栁春風
　　　中秋
三百六旬歳周一十二度月圓試問姮娥甲子和閏到
今㡬年
　　　郎文炳心逺齋
竊笑濫巾北岳那能補衲中條自有胸中邱壑不妨隠
向市朝
　　　伯德仲植張長史帖
莫就嚴陵買菜無勞逸少換鵝但得雲烟一紙那在鄴
侯書多
　　　戲沂公巨川
八仙詩裏蘓晉三笑圖中逺公選甚逃禪破戒我師自
有家風
　　　戲武夫韓公(二/)
論功終是獵犬見事不如擒虎我願一識荆州人道莫
逢玊汝
結栁未送窮車敝衣先入歌院雖得蕭何指蹤難與老
子同傳
　　　老杜醉歸圖(二/)
尋常行處酒債每日江頭醉歸薄暮斜風細雨長安一
片花飛
百錢街頭酒價蹇驢醉裏風光莫傍鄭公門去恐猶恨
在登牀
　　　史遂良酒債(四/)
都因焚劵家貧親與當爐人賣問得街頭酒價索取江
頭酒債
酒誥一篇既出離騷亦可不作愧我家無阿堵笑他人
飲狂藥
滌器不辭親酌過門無奈客惡未嘗解下金龜必能畫
得黄鶴
從來歡伯氣和何故督郵味惡陶令無錢但賖潘子著
水不錯
　　　竇子温江山圖
醉裏扁舟烟浪望中㡬屐雲山長天秋水一色明月清
風兩閒
　　　猫犬圖
狡兔空有三穴首䑕漫持兩端我輩天生徤武從渠股
慄心寒
　　　北忩髙卧圖
問字不得兀兀借書不得陶陶誰遣人來送酒枕邊正
讀離騷
　　　雪谷早行圖
積素茫茫縞夜流光耿耿揚輝行人抵死貪路何處家
山未歸
　　　史正之喪子買得
陸郎初見懐橘阿買頗解識字或恐西河喪明忙為東
野收淚
　　　靈照女
留下一重公案有女誰似龎家不試提籃手段若為㸃
破丹霞
　　錦堂四景圖
　　　春水滿四澤
淼淼舒如羅帶鱗鱗皺似縠紋誰道卧龍不起須㬰變
化風雲
　　　夏雲多竒峰
幸得從龍變態尚何出岫無心正苦人間畏日不思天
上為霖
　　　秋月揚明輝
清光一片如洗西去姮娥耐秋可惜廣寒人老誰將玊
斧再修
　　　冬嶺秀孤松
山前傾盖獨倚雪裏盤根嵗深千年老鶴相伴誰似蒼
髯有心
　
　
　
　
　
　
　
　
　
　莊靖集巻三
欽定四庫全書
　莊靖集巻四　　　　　　金　李俊民　撰
　　七言絶句
　　　謁秦吳二王廟
　　　　三月十八日與馬子温郭謙甫楊茂之叔姪
　　　　劉濟之君祥仲寛姚子昂邢文炳同行
頽垣陊殿夕陽中血食雖同事不同揖讓干戈兩陳迹
酧觴抛與落花風
杖藜行處記曾過草草杯盤野興多舉目山川縱如舊
一塲夢抵㡬南柯
　　　卜居
東鄰西舍兩三家簌簌牆頭落棗花慙愧畫梁雙燕子
笑人今日又天涯
　　　中秋夜夢
　　　　中秋前一夕夢入僧寺往來人物有送别意
　　　　須㬰有一麗人於槖中出一春衫再四整疊
　　　　欲相贈間而雨作趨避漏室中其人行歌而
　　　　至雨止聽之歌未終而覺故為紀之
征衣不用贈春羅試聽尊前一曲歌為問從來雲雨事
如何偏向夢中多
　　　讀項羽傳
鴻溝時暫割山河楚國山河一半多欲去故鄉誇富貴
不知沛有大風歌
　　　糟筍
甕中有地可藏真子子孫孫麴糵醺誰是聖之清者後
此君應負此君君(伯夷孤竹/君之子)
　　　新様團茶
春風傾倒在靈芽纔到江南百草花未試人間小團月
異香先入玉川家
　　　重午偶題
只為離騷話獨清至今猶恨楚君臣魂招不得歸何處
閒氣都留與艾人
　　　子猷訪戴圖
雪後山隂本乗興似非特為故人來縱能一見戴安道
船未回時心巳回
　　　和籌堂途中即事
晩風吹雨過山堂燈火秋涼好對牀却被荒雞笑人懶
一聲催起著鞭忙
悠悠旌斾出山城世事驚心㡬變更水郭烟村誰是伴
老夫矍鑠尚堪行
斗酒中間詩百篇錦囊新句落誰邊無窮山水吟難盡
説似畫師僧巨然(指楊舅/彦明)
　　　船子和尚圖
千尺絲綸在手中月明歸去滿船空寒江豈是魚難釣
釣得還將不釣同
　　　和河樓閒望(孟州/)
去去來來不繫舟至今師渡㡬時休洗兵豈是天無雨
盡逐黄河入海流
一夜長空落將星不知誰抱越人氷中原可惜衣冠地
自古以來多廢興
　　　用籌堂韻
清尊莫惜再三開别後何曾得好懐為向綠衣花使道
杖藜不是等閒來
　　　答滿法師
此身分付水雲間不見髙人得句難待學江西立公案
便宜築箇小詩壇
　　　和泰禪
淡泊生涯分自甘十年霜葉碎青衫忽從問道山前過
牧馬之兒是指南
　　　橙數珠
　　　　水月禪師有橙數珠竹如意恨不見作者之
　　　　句鑿空道其髣髴
典刑釀出洞庭霜只取青圓不待黄凡俗盡從千佛轉
忘言老宿但拈香
從頭細轉梵王經一串秋香得洞庭為報重甦當自惜
莫教落入念珠㕔(重甦即/水月也)
　　　竹如意
曾為彈琴指甲傷有時曝背竹書光不須爬癢倩仙爪
忍待一朝春筍長
即時叅得指頭禪説似家風玉版傳一日佛堂光自放
我師歇在古靈前
　　　雪菴二梅圖
老對風光百不堪畫圖彷彿見江南為君試草花間賦
未必心膓似雪菴
　　　贈碧落和講主
蕭蕭古寺掩松闗雨後無人草木閒掃地家風誰舉似
我師特特為開山
　　　跋竇子温江山圖
淼淼澄江欲拍天參差烟樹老江邊舉頭不見長安日
一棹秋風載酒船
　　　過雲臺
夜半風吹霽色開曉乗殘月過雲臺連山斷處瞰平野
一線黄流掌上來
　　　濟源龍潭
塵世悠悠不識真一潭春碧養潛鱗可憐無故驚雷起
誤却山前失筯人
　　　裴公亭
青山如畫水如藍自笑平生性僻躭尊前留連妨逸興
不能一到侍中菴
　　　與奉仙觀道士元明道
野鶴飄飄性自髙徘徊塵世豈難抛棲真舊隠無多地
何處仙山不可巢
　　　富公草堂
青山萬疊水縈回山水中間㡬往來風物不殊人世段
中州何處是崑臺
　　　謝楊成之
與客西從濟上回明朝扶杖到雲臺一尊相送休頻勸
留作山行軟脚杯
　　　雨後
春空靄靄暮雲低飛過山前雨一犁明日却尋歸去路
馬蹄猶踏落花泥
　　　阻風
東風作惡㡬時休况值春光欲盡頭誰謂閒人無箇事
一年長是為花愁
　　　答籌堂見招
須信人生足别離相看能得㡬多時浮雲一片無根蒂
去去來來自不知
日日相陪鶴髪翁烏紗白葛道家風火雲堆向山南去
暑氣蒸人似甑中
俯仰随人亦自欺精神無復似當時年來世事俱嘗遍
只有閒中味不知
冠世聲名盖世功尋常杯酒坐生風區區問舍求田客
盡在元龍一笑中
日日言歸未得歸白頭纔是入山時依前却趂逍遙出
慙愧山靈我不知
誰謂長河不可通只消送客一㠶風故人别後情偏重
猶恐相逢是夢中
　　　史遂良夀日
任他白髪不相饒兩頰春紅醉裏潮今夜鳳凰臺上(闕/)
未知誰可共吹簫
　　　和王李文襄陽變後
將軍横槊面潮紅一舉淮南掃地空堪笑楚人無伎倆
至今猶説馬牛風
　　　張翔卿出家
絳帕䝉頭讀道書孫郎見後肯容無休將僥倖(闕/)名教
天上臞仙即是儒
　　　鼇背元夜
山市家家秉燭遊風簷齊挂月燈毬不須更用閒粧㸃
人在鼇峰最上頭
　　　許司諫醉吟圖
席地風光引興來不辭白髪被春催眼前有句貪拈掇
閒却梨花樹下杯
　　　明皇擊梧圖
不使梨園弟子知太平音在鳳凰枝一朝野鹿銜花去
長恨秋風落葉時
　　　秋江斷鴈圖
不堪愁裏見秋光江北江南木葉黄誰信朔風猶跋扈
天涯吹斷弟兄行
　　　游石堂山
　　　　與史正之王廷秀姚子昂郭顯道李廣之同
　　　　行
雨後青山盡不如筭心人去有誰居紫雲空鎖神清洞
不見丹崖四字書(邢和璞筭心處歐陽/文忠公神清之洞)
　　　句龍廟
溪行十里氣如蒸危檻慿虚不厭登咫尺仙山在塵世
杖藜來往㡬人曾
　　　陽闗圖
一杯送别古陽闗闗外千重萬疊山試問青青渭城栁
不知眼見㡬人還
　　　烟江疊嶂圖
揮毫落紙生雲烟江北江南水墨天愛畫主人胸次别
卧遊不用買山錢
　　　千里江山圖
曾把雲山爛熳酬杖藜隨處賈胡留如今脚力那千里
水墨中間只卧浮
筆下江山取意成一峯未盡一峯生慿誰試向行人問
水郭烟村第㡬程
　　　答祁定之
歸袖迎風拂面埃青山望處白雲埋如何千載離家鶴
學得仙時不便來
　　　戲贈
布袍襤褸化風埃是處青山骨可埋三笑家風(闕/)時了
我師容易去還來
　　　雪中寄
秋空一洗絶纎埃著脚街頭雪半埋試問希真門下客
衣蓑曾有葛三來
　　　不寐
露下中庭鶴睡驚娟娟缺月照忩明夜深讀罷牀頭易
紙帳梅花夢不成
　　　西山問羊
淡泊不禁頻皛飯尋常無以致氊根西山繭耳多於石
肯與書生踏菜園
　　　暮秋有感
慈鴉無數噪寒林林下風吹落葉深惟有黄花枝上露
向人猶似泣殘金
　　　即事
將軍下馬氣如虹書生折腰曲如弓好山無限歸未得
白雲慙愧渡溪風
　　　即席
秋色南山氣勢髙坐間牛酒話麄豪自憐萍梗天涯客
俯仰隨人似桔橰
　　　陸渾佛髻山
十步都無一步平往來人似畫圖行可憐一派温泉水
不與荒山洗惡名
　　　湯下寺壁
滚滚龍泉自吐吞誰能箇裏混光塵再三遶壁尋題句
饒舌山禽不避人
　　　跋背面彌勒
萬水千山特特來謾勞皮袋走塵埃横擔拄杖明州去
世上誰能喚得回
　　　題斷碑
節角摧殘卧夕陽豈無神物䕶文章一從薦福雷轟後
片石猶争日月光
　　　游青蓮浦值巨川彦廣二上人出
寂寂荒庭落葉堆與誰重上遠公臺青山不解留人住
立盡秋風曦未來
　　　戲曹漢臣
一見髙僧話亦髙醉中往往愛禪逃爾曹自謂曹溪後
不怕曹溪笑爾曹
移得花將碧落栽一枝開後百枝開今生也有狂時運
待入東林社裏來
　　　碧落院松
霜幹亭亭聳碧空㡬年春雨養髯龍也能説得菩提法
何處人間有萬松
　　　雪後送寳泉之碧落
酒面輕風不作寒天花散落滿人間慇懃行脚休辭遠
出得城門是雪山
　　　陶學士烹茶圖
(闕/)　天寒對酪奴竹間雪鼎與風爐書生事業真堪(闕/)
莫謂粗人此景無
　　　修武騫林觀
　　　　道經天上有玊京山騫林觀
(闕/)　帶雨阻登臨往事看碑或可尋不是青牛洞中(闕/)
人間何處有騫林
　　　射虎
逐鹿中原鹿巳無功名那在一於莵分明射中南山虎
李廣元來不丈夫
　　　答籌堂
　　　　寄詩有青燈佳話正當時之句見其戀戀之
　　　　至也用來韻答
休嫌堂上聚星遲(懐宫有/聚星堂)邂逅人生似有時雞黍恐忘
今後約預先報與巨卿知
秋涼急急授衣遲便是霜林葉落時夜聽寒砧動離思
恨無針線小蠻知
　　　叅謀王君玉魏文侯冒雨出獵圖
終朝冒雨入山林畢竟馳驅獲㡬禽自是魏侯言不負
當時只合獻虞箴
　　　抱樹石
火餘介子身猶在槁立鮑焦心愈堅欲向前村問遺叟
石荒樹老不知年
　　　和王成之梅韻
踏雪尋芳路帶沙南枝初放兩三花髙樓寄語休吹笛
留取春風與大家
朝來一雪羃晴沙行到前村始見花驛使便將春色去
暗香今夜落誰家
　　　狂風
春光著物酒如濃白白紅紅眼界中又是一塲蝴蝶夢
能禁㡬度落花風
　　　游錦堂後園
　　　　與濟之君祥仲寛子昂共
粧㸃園林次第新野花無數不知名即時喚起閒中興
慙愧陶家趣未成
　　　袁景先東歸喪馬
汗血奔馳死即休東郊骨骼有誰收舉鞭遙指前山路
野草閒花滿地愁
長鞦短轡慣騎驢人日徒行為的顱得失從來等閒事
未知愁得塞翁無
　　　玊李花
盤根春後㡬枝分似比樹頭花更新落月試將顔色照
便如傳得謫仙神
　　　半丈紅
艷冷香清是就中等閒不肯媚春風東君也恨無顔色
染出枝頭㸃㸃紅
　　　溪竹
﨑嶇一徑逐溪斜泛泛溪流帶落花為問風前雙燕子
銜泥飛去入誰家
　　　吳神
山頭多少往來人香火争將瓦鼎焚簫鼓下山人漸遠
晩風吹起一溪雲
　　　過古寨
繫馬垂楊日半斜荒村籬落兩三家可憐華屋生存處
瓦礫堆中㡬樹花
　　　大陽與諸友話舊
尋芳來入杏花村見客人人有典刑不用看碑問前事
坐中一話即圖經
　　　聽樂(時錦堂小疾/)
聞韶還似在齊時三月猶然味不知若要得他安樂法
請君聽取四休詩
　　　郜氏院看花
誰道花枝不耐寒就中姚魏欲開難賞心未愜空歸去
更待明朝爛熳看
　　　長平懐古
趙括雖能讀父書長平一舉見規模縱横戰國俱陳迹
只有青山似畫圖
　　　枯松
為嫌紅紫汙家風故向春來學種松秪恐等閒兒女輩
輙將斤斧損髯龍
　　　勸行
衣錦山前往復來莫教酒興盡時回前村見説無深巷
留向谿堂把一杯
　　　留别
耳畔頻頻杜宇聲馬頭山色翠相迎一杯不盡留連意
送客風來便好行
　　　送毋受益之洛陽
有心待種洛陽田早趂西風送客船借問梅花堂上月
不知别後㡬回圓
　　　寄大師孫仲遠講道經
鶴骨仙人别後臞無由得近嘯臺居我師不了孫家事
綘帕䝉頭説道書
　　　下太行
山中日日伴雲閒不見閒雲只見山君去試從山下望
青山却在白雲間
　　　德老瑞竹
主人本望鳳來棲遂把孤根特地移不念平安猶未報
誰教節外强生枝
籜龍日日斧斤間可惜孤根托處難待得上番成竹後
一枝還作兩枝看
　　　山前偶得
白頭來往話難親琴酒重尋别後雲縱使山英不相棄
奈無面目見移文
　　　為徒單雲甫作
萬里相將鶴髪親倉惶永拂綵衣塵眼中滴盡孤寒淚
誰是同門請粟人
男兒糊口在四方聚蚊成雷不可當孝哉潁叔豈無恥
恐君之羮猶未嘗
　　　過碧落寺
流水溪邊一徑通參差殿閣倚晴空東林少箇開山祖
何處人間有遠公
古寺荒涼不記年庭松相對欲叅天入門不見溪堂主
秪恐蒼髯是老禪
　　　趙
欲慿從約抗強秦完璧那能係重輕兩虎共圖全國計
豈無一術救長平
紛紛列國事縱横誰似邯鄲得地形㑹罷澠池方氣勝
不思嫁禍有馮亭
　　　觀射栁
羽箭星飛霹靂聲追風馬上一枝横平生百中將軍手
不意今朝見栁營
　　　戒酒
誰肯收心醉六經只言酒是在天星若能讀得離騷後
學取先生半日醒
　　　游青蓮分韻得春字
　　　　己亥暮春十有八日劉巨川濟之瀛漢臣王
　　　　特升用亨郭甫仲山姚昇子昂史顯忠遂良
　　　　同游福嚴禪院與巨川彦廣二山主道舊兵
　　　　革之餘不勝感嘆仍以春山多勝事為韻賦
　　　　詩以紀其來
四面山圍故故青茶烟榻畔坐忘身與師貪論安心法
門外飛花送却春
　　　慈氏閣
金碧相輝跨杳㝠慿髙佇目記吾曾勸君試倚欄干望
愧我今無脚力登
　　　出山
興盡東山命駕忙斷雲似與雨商量出門巻地顛風起
送客何須爾許狂
東林景物畫中詩老恨因循著脚遲背了青山却歸去
頭灰面上任風吹
　　　水簾
倒傾蛟室瀉瓊瑰派落空巖雪浪堆巻地封姨收不起
素娥垂下玉鈎來
　　　栁
一年春色到溪頭展盡眉間㡬㸃愁纔得東君暫時意
笑他張緒不風流
千絲萬縷弄風柔為愛春隂盡日留杖屨重來有佳處
道人鑿石沼清流
　　　臨清臺
　　　　與諸友憇於臺上須㬰四面雲合垂垂欲雨
忽驚平地一聲雷爍爍驕陽氣欲回安得霶𩃱片時雨
臨清臺是望雲臺
登山興盡早宜歸况是東風送客時只有臨清臺下水
怪人來此不留詩
　　　懐舊
杖藜重到古招提硤石雲深一徑迷不見同來舊時伴
怕看雙翠壁間題
　　　新安
芳華原頭一望空村南村北落花風可憐當日堆錢屋
寂寂無人晩照中
　　　過二聖王氏故居感戰死者
數仞牆圍石作基㡬年風雨長苔衣英雄地迫難為計
血汗遊魂不得歸
　　　東山道中
採遍山城草木芽百年老樹盡枯查眼前多少閒田地
雨後春耕有㡬家
　　　擲筆臺
空山老却湼槃師擲筆臺前旦過稀雉子豈知身後事
至今猶傍法堂飛
　　　太平泉
試從澗底覔根源剔蘚剜苔得舊泉人事盡隨流水去
㡬時復見太平年
水邊堪賦濯纓歌來往遊人分外多為問太平何處是
等閒不識起風波
　　　子榮過家上冡
班超萬里歸無期張翰雖歸如不歸君看晝錦堂中相
十五年前一布衣
名遂功成不肯閒故鄉曾見㡬人還百年扶杖華顛老
争看錢家錦繡山
　　　十七日送行
怱怱又别故園春花落猶隨馬後塵相對離筵莫惆悵
送行人是欲行人
　　　勉和籌堂來韻
往古來今秋復春嬴顛劉蹶總成塵蝸牛角上争閒氣
笑倒南華夢蝶人
氣似陽和處處春但隨流俗混光塵須知舌在為身累
非是是非何等人
四海男兒得志時歸來一段話新竒野人不管興亡事
飲恨閒看老杜詩
漢祖龍興自有時未應六出計皆竒採芝人向山中老
不見功名一首詩
　　　送穎陽史正之之鄧州
風俗相鄰鴂舌蠻杖藜南去早宜還年今巳近强而仕
㨗徑休離少室山
　　　贈陳仲和
　　　　吾友仲和故遼降虎太師之後以廕補官累
　　　　階三品喪亂之際相㑹於山陽年六十有二
　　　　神閒而意適手持數珠日誦佛書不輟真髪
　　　　僧也因誦飽諳世事慵開口㑹盡人情只㸃
　　　　頭之句以此意索詩因書以示之
百年浮世落花風漆水榮華一夢空拈起數珠都忘却
大千沙界入圓融
　　　和秦彦容韻
花信風傳閬苑杳騰空鶴駕望仙郎當年誰為看爐鼎
曾得丹砂入藥囊
　　　碧落途中遇雪
出郭山行十里餘據鞍擁鼻一臞儒飛花落在吟肩上
便是藍闗遇雪圖
　　　大陽值雪
掃地隂雲撥不開北風吹落豆楷灰相逢父老應相笑
直待山頭白後來
　　　呈濟之
朝醒暮醉㡬時休雞黍人家見客留聞道麴生行處有
西村明日趁扶頭
　　　留别
故人不寄一枝梅親到前村雪裏來興未盡時還又去
為君更覔暖寒杯
　　　留别草堂諸友
青山莫厭往來頻野鶴孤雲自在身客路傍春風色好
明朝便是逺行人
　
　
　
　
　
　
　
　
　
　
　
　
　
　
　莊靖集巻四
欽定四庫全書
　莊靖集巻五　　　　　　金　李俊民　撰
　　七言絶句
　　　和籌堂送别韻
山城望斷首重回猶勸春風馬上杯有似衛軒當日鶴
羽毛養就却歸来
白髪相逢得幾回離亭苦勸送行杯元龍不識求田意
徒使青山笑往来
　　　和河上送行韻
沁南幕客盡詩豪斧月斤雲得句髙吏部文章笑東野
若為自比倚松蒿(有芝蘭元肯伴蓬蒿之句/)
　　　寄别
馬蹄踏破亂山青送客風回酒半醒歸路莫將雲外指
大都一十五長亭
　　　蟻戰圖
聲勢何勞鬬似牛看看一雨到山頭大家不肯勤王去
只待槐宫壞即休
膠膠擾擾戰爭多嵗月循環得幾何樹下老人觀物化
梦魂應不到南柯
　　　畫鶴
兩翅如輪骨已仙昂昂只合在林泉且休相逐乗軒去
自有人謀二頃田(二頃田應為鶴謀/)
　　　海棠露
輕風嫋嫋泛崇光長恨司花不與香春睡一聲鸎喚起
却教老眼見啼粧
　　　張氏肯堂(張文定公後/)
百年蘭玉水邊村萬軸牙籖席上珍同隊魚中見頭角
一朝富貴異於人
　　　孟浩然圖
却因明主放還山破㡌騎驢骨相寒詩句眼前吟不盡
北風吹雪滿長安
蹇驢却指舊山歸可笑先生五字詩仕為不求明主棄
此行安得怨王維
　　　上陶固嶺
怱怱出郭曉風寒一片雲收爽氣山上盡坡陀試回首
人家住在翠微間
　　　野菊
風露叢中取次芳愁邊過却幾重陽秋光到處多無主
不是閑花不肯香
　　　席次
不到西山二十春風光别後一畨新再三㸃檢尊前客
白髪相看有幾人
　　　驢為人盜去
磨嫌居士謀生拙碑恨詩人下道看好在隔花臨水處
為誰信轡逐金鞍
長街愁殺鄭昌圖便是徒行魯大夫縱復東家借還許
不知泥滑敢騎無(杜詩束家蹇驢許我借泥滑不敢騎/朝天)
　　　淵明歸来圖
一旦倉惶馬後牛衣冠從此折腰羞先生不是歸来早
束帶人前幾督郵
　　　席上戱李巽之
薰風原上麥連雲簫鼓家家樂社神半醉尊前喧語笑
老夫愁獨淚沾巾
　　　和史邦直橋上韻
規模杜預見成功横截長流跨彩虹亭長莫邀来往客
須防中有奪牛公(韓伯林奪牛公/)
　　　過龍門
流水潺潺潄石根又還懐古過龍門行人但禮龕中像
誰識當年禹作㾗
　　　夜夢月下與數仙子酌酒仍各賦詩
天風一掃暮雲開收拾羣仙共酒杯但指今宵是新月
不知曾照古人来
　　　七夕
雲漢雙星聚散頻一年一度事還新民間送巧渾閑事
不見長生殿裡人
　　　姪謙甫任長安回
歸去連昌憶舊游長安回望使人愁只誇楊氏錦繡谷
曾上李家花蕚樓
枝連葉附本同氣骨親肉踈今幾家但留濟叔易一巻
與送蔣兄麻兩車
　　　母師聖醉歸夜溺伊河抱橋柱而死
日日貪杯醉不醒待將風味學劉伶可憐王子龕前水
夜半寒光落酒星
　　　和張文玘
　　　　来詩有匠手今逢老作家之句因用韻和
景物秋来件件佳江山都助與詩家我憐五鬼俱難送
先為文窮結柳車
白髪詩人喜誕誇詞源傾倒少陵家問君讀後書多少
得滿當年恵子車
書生幢下布衣多盡是嘲風詠月家若使烏臺不彈後
看看欲載十牛車(山谷文章六經来汗漫十牛車/)
數間茆舎老生涯籬落相依四五家不見近来門外轍
故人應駕角輪車
　　　和籌堂送迎偶得
懐抱秋来强自寛相逢賴有舊青山郊原雨後堪圖畫
勾引詩人興不閑
出門天地望中寛馬首濃迎著色山詩句滿前無可道
恨今不復見閑閑
畫手從来說范寛何如著眼看真山天公不欲山無主
分付籌堂好處閑
詩愁誰道酒能寛得句多於飯顆山莫使移文誚長往
工夫那取片時閑
　　　和平太行路韻
六丁驅役鬼神奔一夜開山掌様平多少往来車馬客
尚憂行路澁難行
鑿開險阻若天成暫使時間眼界平却羨長安西去路
青山不管送人行
千年古道跨山城可笑人心自不平容易莫將天險壊
須防閑客此閑行
自古太行天下險縱令禹鑿不能平尋常著脚無安處
何況羊腸路上行
　　　和君瑞月下聞砧
夜涼枕上夢頻驚有底秋天不肯明老眼近来閑淚少
那禁月下擣衣聲
　　　和籌堂述懐
長恨周人詠黍離不期親到閔周時一朝小雅廢將盡
何處如今更有詩
白頭相見話存亡可惜漫漫夜轉長煩惱盡無安脚處
出門十步九羊腸
　　　訪徳老
　　　　月下與君瑞邦直從籌堂擕酒訪徳老既而
　　　　有詩見示因用韻和
夜投破戒逺公家醉墨成章㸃不加堪笑穎師無手叚
聽琴人似聽琵琶
一朝不飲柰愁何月下敲門載酒過佳句曉風楊柳岸
醉時吟了醒時哦
　　　老杜醉歸圖
花下騎驢不踏泥花間醉後復何之慇懃驥子扶歸去
明日重来别有詩
　按王内翰注宗武生日宗武小名驥子曾有詩驥子
　好男兒又曰驥子最憐渠
　　　保漢公廟
倉惶劉氏未能安䟦扈將軍力拔山若使楚人如郤子
肯教義士不生還
　按左傳丑父令齊侯如華泉取飲齊頃公與晉戰為
　晉所敗退而奔走丑父為御晉帥追之將及丑父請
　君潛服而去自著君之飾坐於車上而待晉師晉師
　獲丑父知非頃公而欲殺之丑父嘆曰自今以後若
　有身代君者皆當如我今受戮晉大夫郤獻子義之
　歎曰臣不難死而免其君殺之不祥也宜赦其罪以
　成其節丑父遂免死而還齊臣逢丑父也
　　　戯呈節使王子告
喚取佳人舞繡筵醉中往往愛逃禪我無紅䄂堪娛夜
翠被薰香獨自眠
　　　戱北臺孫講師仲逺
何處閑田不可耕山頭烽火水邉營道人髙卧雲千頃
留取南臺與鶴鳴
　　　香梅
　　　　鄧妓之小字匠手有詩邊仲寧索和因用其
　　　　韻
便敢承當入格梅為經詩老品題来如何偏得東君意
占了百花頭上開
近將風度學官梅底事何郎興未来休道司花無妬忌
又從昨夜一枝開
被誰說破夢中梅應有羅浮倒挂来秪為怕愁貪睡後
返魂纔向北枝開
歌拍從誇大小梅典刑難入箇中来洗粧不使風塵涴
冷眼詩人莫倦開
為憐種性透塵香收拾閑愁共一觴向道坐間能賦客
莫教容易見心腸
不知誰使姓名香珍重詩人幾詠觴也學西湖林處士
為花著莫惱枯腸
一枝瀟洒隴頭香分付新愁竹葉觴紙帳不須尋短夢
天涯倦客巳無腸
自是尋常不肯香與花同夀百年觴黄昏樓上誰家笛
吹斷愁人寸寸腸
　　　悼蜀
劒閣誰知累卵危厭厭賔主醉無時蜀人不識忠臣淚
剛道嘉王是酒悲
　　　元夜與泰禪洛陽觀燈
行歌聲裏落梅風爍爍華燈萬盞紅何似吾師方寸地
一輪明月小參中
　　　厯陽侯(范亞父/)
韓生去世冠軍廢獨望楚强心亦勞謾向鴻門撞玉斗
豈知鹿死在金刀
　　　酈食其
多少中原逐鹿人獨憑片舌下齊城淮陰不喜書生事
能免他年獵犬烹
　　　四皓奕棋圗
坐看咸陽王氣收豈無人傑自安劉都縁鴻鵠心猶在
一局閑棋不到頭(鴻鵠髙飛一舉千里羽翼已就横絶/四海)
　　　魏徵
立朝讜議盡良規誰使君王死後疑一旦鑾輿渡遼水
即時扶起墓前碑
　　　王季文南邁怏怏不得意書此以緩之
大家都待倚欄干摘索幽花草棘間方便春風無不到
忍教雪裏一枝寒
　　　代别呼延路鈐
森森戈㦸亂如麻剛把毛錐傍史家彈鋏去年門下客
白頭今日又天涯(襄陽守史嵩/)
　　　梅花堂小酌與河南府馬師共
往来不絶鄭崇門清濁那分北海尊今夜梅花堂上月
與人作箇好黄昏
　　　過濟源
幾年不到竹梅間天際歸来兩鬂斑一片白雲風掃盡
雙明喜見舊青山
　　　壬寅九日和君玉来韻
山城與客醉陶然日日相陪費萬錢馬上行人幾時去
一杯我欲助離筵
書生紙裏亦枵然欲去街頭恰百錢寄語西風莫相笑
一杯便是菊花筵
　　　和叚正卿韻(出入格/)
悠然相對酒杯閑忽有新詩落坐間喚起東籬無限興
黄花須待與君看
百計尋閑不得閑功夫那取片時間誰知九日龍山客
却被秋光冷眼看
　　　秋日有感
節氣先凋一葉桐人間何處不秋風梁園勝事随流水
滿目愁雲鎻故宫
　　　賈佐之以進士充軍被撻
便從甯越立威名可信王尼長作兵著甚不談軍旅事
碧油幢下盡書生
　　　孤村
舎南舎北地多荒三兩(闕/)　　　　　士盡歸箕歛手
未應醫得眼前瘡
　　　解嘲
尊前共醉潑醅香下馬誰家白面郎見說千金能買笑
老夫那得一錢囊
　　　王徳華黙軒
春秋豈敢措一字賔主不須談兩都萬事盡皆皮裏著
為君終日鼓嚨胡
　　　對棋
到頭不可託安危那用搜尋局上機縱出吳宫陣圗外
陰山未免嫁明妃
　　　送苗世顯歸上黨
故人千里寄書来長恨天涯喚不回行路難行澁如棘
歸裝莫待北風催(時河北防秋/)
　　　䟦魯直帖
雞毛不擇三錢筆蠆尾揮成一幅書莫使觀江神㑹得
因風奪去錦囊虛
　　　許道真醉吟圖
斷蓬踪跡寄天涯老去情鍾戀物華回首錦江春寂寞
一杯愁裏賦梨花(道真號錦江漁隠/)
　　　探官
版圖填冩百官志楮劵類排千字文堪笑吾儒多伎倆
一時鬻爵僣吾君
　　　䟦馮應之許司諫豉羊帖
還思冩論付官奴想見臨池興有餘莫把家雞等閑厭
恐教人笑換羊書
　　　王庭秀悠然軒
小軒開後快雙明峭拔南山立翠屏好是晚来新雨過
白雲堆裏露尖青
　　　同申元帥逰司馬山
千年古廟映崇岡寂寂空庭草樹荒見說旱時求得雨
一池由有老龍藏
　　　留别
主人把酒再三留送客風髙勢未休更聽愁眉歌一曲
尊前膓斷小温柔
　　　寒食戯書
驀見花間弄藥回同心髻綰緑雲堆多情更有墻東月
送得秋千影過来
　　　戯楊成之
客路風霜頗倦游出門又是一畨愁行人立馬無情甚
扶上征鞍不自由
　　　李晉王墳
雄名凜凜振沙陀為國功深柰老何多少三垂岡上恨
伶人都進百年歌
　　　游沁園
多少庭臺堕劫灰勝游踪跡幾殘碑風流人物今誰在
水綠山青似舊時
　　　申元帥四隠圗
　　　　嚴子陵
羊裘隠迹喚難回曾犯當年帝座来京洛江湖樂天性
釣魚臺不羨雲臺
　　　　陶淵明
迎門兒女笑牽衣回首人間萬事非自是田園有真樂
督郵那解遣君歸
　　　　孟浩然
平生只有住山縁北闕歸来也自賢破帽蹇驢風雪裏
新詩句句總堪傳
　　　　李太白
謫在人間凡幾年詩中豪傑酒中仙不因采石江頭月
那得騎鯨去上天
　　　大顛圗(二/)
星斗文章世所傳狂瀾回在禹功前先生不踏潮陽路
震旦花開幾大顛
一夕投荒萬里行增光日月更誰能相逢盡說空門話
多少人間有髪僧
　　　三害圗(二/)
慷慨平西氣不衰勇於三害欲除時流芳巳入忠臣傳
何處人間更有詩
挾矢操弓短後衣揚揚意氣似男兒欲憑一怒除民害
可惜為人自不知
　　平水八詠
　　　陶唐春色
　　　　府西南三里有陶唐廟每至春月傾城出游
　　　　祭享
松栢森森䕶帝宫至今和氣在河東詩人不盡當時事
八景圗中見國風
　　　廣勝晴嵐
　　　　府北七十里有寺曰廣勝霍山之陽寺下有
　　　　海曰大郎
等閑過了萬千峰偃蹇相看意不濃洗出青山真面目
秪疑海底有天龍
　　　平湖飛絮
　　　　府西五里有泊曰平湖姑山之東汾水之西
　　　　四面皆楊栁如幄三月上巳居民袚褉於此
三月湖邊袚褉亭依依楊栁雨中青晚来風起花如雪
春色都歸水上萍
　　　錦灘落花
　　　　府西門外有汾水退灘南北二十餘里皆樹
　　　　桃焉
春風桃葉復桃根相妬封姨似少恩無限亂紅随水去
人間何處覔仙源
　　　汾水孤㠶
　　　　府西二三里有渡口
古渡無人鳥跡多眼前厯厯舊山河片帆不是秋風客
誰向中流發棹歌
　　　姑山晚照
　　　　府西五十里有姑射山神人居焉
物外神仙自一家等閑不許占烟霞只今氷雪人何處
惆悵山前日易斜
　　　晉橋梅月
　　　　府西南二十五里有縣曰襄陵北門外有橋
　　　　如虹左右皆梅圃
嫩寒籬落似江村雪裏精神月下魂橋北橋南路分處
行人立馬待黄昏
　　　西藍夜雨
　　　　府北五十五里洪洞縣之西有寺曰西藍近
　　　　汾水一二里遶寺多花竹有水杯池
暮雲深鎻梵王家樓閣崢嶸閱嵗華香火半殘僧入定
卧聽窓外落簷花
　　錦堂四詠
　　　春水滿四澤
一畨雨過緑生肥正是桃花欲浪時掠地風来吹不皺
細看面面盡玻瓈
　　　夏雲多竒峰
初見雲從山裏出須臾雲結勢如山一聲霹靂催時雨
雲不能閑山自閑
　　　秋月揚明輝
誰為天公洗眸子試將把酒問姮娥清光一片巳如許
斫却桂時應更多
　　　冬嶺秀孤松
凜凜蒼髯晚節孤雪中傾盖若旁無一經元亮盤桓後
氣壓秦時五大夫
　　沁園十二詠
　　　熙熙堂
眼前草木强爭春往日繁華一聚塵山水中間賞心在
不知誰是肯堂人
　　　翠蘭亭
蓬艾叢深特地藏游蜂何處覔幽芳楚人大叚無分别
不識離騷傳裏香
　　　暗香亭
三兩横斜鶴膝枝一朝須有返魂時試看今後黄昏月
得似西湖七字詩
　　　七賢臺
放跡山陽志尚同至今林下仰髙風欲將人物圗中看
恐過生前李衛公(李衛公焚七賢圗/)
　　　潄玉池
古人觀水必觀瀾一滴涓流一滴寒放取黄陂千萬頃
莫教龍口吐吞難
　　　江源亭(有流杯/)
羽觴到處不容停爭看中流落酒星彼此一時修褉事
未應人物愧蘭亭
　　　屏俗庵(子猷别墅/)
世上無人可立談眼前只有此君堪當年借得誰家宅
疑是今来屏俗庵
　　　清暉亭
髙山森似劒鋩立流水平如羅帶舒人在水光山色裏
笑渠潘閬倒騎驢
　　　富覽亭
天於萬物豈私我領略風光天不嗔自古山陽景佳處
盡都分付與閑人
　　　桃園
一時得意笑春風不見春風滿樹空老去惜花心尚在
為君留眼看蒸紅
　　　意在亭
綠水古今流不盡好山前後勢相連適来荷蕢者誰子
應笑有心哉此賢
　　　涌珠泉
淵底睡龍徒有頷沙中老蚌恐無胎疾雷驚裂蒼苔地
迸出鮫人淚顆来
　　碧落四景
　　　横峰卧雲
蟄龍起後願相從便有人間潤物功一片青山是歸處
無心更逐渡溪風(白雲無心逐風渡溪耳/)
　　　陰壑積雪
漠漠山陰雪擁門何時天道變寒暄雖然不是回光地
銷得陽和幾許㤙
　　　寒泉潄玉
瀝瀝山泉枕畔鳴六根先得一根清從来只向琴中聽
不識徽絃意外聲
　　　枯松挂月
門前老樹數難推獨有栽松道者知夜半風催山月上
政當鶴睡覺来時
　　周昉内人圖
　　　吹笙
舊曲聞来似斂眉料應秪恨賞音遲梨園傳得新翻譜
著意參差竹裏吹
　　　汲泉
非闗古井不波瀾秪恨銀瓶一掬慳欲助長流御溝水
再教紅葉到人間
　　　倦繡
心情猶在未收時却顧花間影漸移不道春来添幾線
日長只與睡相宜
　　　擣衣
一夕秋風鴈過聲鐵衣辛苦向邊城將軍不用和戎計
雙杵休辭月下鳴
　　　剪爪
袖裏纎纎只合存如何春筍不嫌髠金釵墜後無因見
藏得開元一捻㾗
　　　彈琴
休言三尺是枯桐大抵聲音與政通曾得王君意中事
便從絃上和薰風
　　　學書
數幅雲牋自巻舒試教落筆看何如休將彤管題閑句
正要班姬續漢書
　　　按樂
倚風無力見温柔初下喧天羯鼓樓猶向花隂理新曲
君王不惜錦纏頭
　　　覽鏡
不教朱粉汙天真長對菱花顧影頻但把蛾眉掃来淡
尚嫌不似虢夫人
　
　
　
　
　
　
　
　
　
　
　
　
　莊靖集巻五
欽定四庫全書
　莊靖集巻六　　　　　　金　李俊民　撰
　　七言絶句
　　　襄陽　　闕
　　　南峴山　闕
　　　中峴山　闕
　　　萬山　　闕
　　　江漢　　闕
　　　古隄
　　　　年平地溢四丈五尺魏太守胡烈補缺隄以
　　　　利民至唐盧鈞為山南節度因烈之舊而增
　　　　培之俗謂附城北者為金鎖隄南曰白銅隄
一決江源水自東長隄隠隠卧如虹不因傳得襄陽操
人世何由見禹功
　注張參議詩未雨還須徹桑土白沙湖上水湯湯元
　祐二年邢恕守襄詔以漢有決溢之患其畫經制乆
　逺之策公来訪被水之地得之東南隅當漢水之衝
　土雜白沙水至輙䧟民號白沙湖隄之内其勢平一
　決則兩城相望三十里瀦為汙澤近郊之民趨西山
　甚至登木杪
　　　白沙湖
聞道沙隄水䧟時茫茫無處覔完隄當時禹跡依然在
以壑為隣笑白圭
　　　戍邏墾田
　　　　羊公鎭襄陽吳人罷守石城戍邏減半分以
　　　　墾田八百餘頃公之始至無百日之糧及季
　　　　年有十年之積
屯徹南陽井井田劒牛刀犢兩功全石城驚落吳兒膽
野宿貔貅萬竈烟
　　　樊城
　　　　在襄陽北漢江之湄張參議昔年山甫興周
　　　　地想見曹仁覇魏功昔仲山甫封於樊城曹
　　　　公使曹仁守樊闗侯攻之不能破
暫来朱序秦還守初入曹仁漢復攻顛倒江山今幾主
樊侯依舊襲周封
　　　漢髙廟
　　　　在襄陽縣西南鍾山
垓下未聞歌散楚澤中巳見哭亡秦乾坤到底歸真主
愁殺鴻門碎斗人
　　　光武廟
　　　　在襄陽東四十五里光武南陽棗陽人今棗
　　　　陽縣是也舂陵在棗陽東望氣者蘇伯阿至
　　　　南陽遥見舂陵曰氣佳哉鬱鬰葱葱光武始
　　　　起兵還舂陵望舎南火光燭天今棗縣在襄
　　　　陽東界六十里
海内英雄待一呼雲龍際會入東都季龍不識真人事
徼倖中原欲並驅
　　　楚昭王廟
　　　　在宜城東北唐韓愈作宜城記言之甚詳愈
　　　　又有昭王廟詩丘墳滿目衣冠盡城闕連雲
　　　　草樹荒猶有國人懐舊徳一間茅屋祀昭王
一間茅屋暗塵埃香火凄涼幾奠杯故國到今如傳舎
後人復使後人哀
　　　宋玉宅
　　　　在宜城縣
離騷經裏見文章水綠山青是楚鄉往事一塲巫峽夢
秋風揺落在東墻
　　　保漢公廟
　　　　在襄陽子城南世傳紀信忠義祠今為州之
　　　　城隍
將將提兵氣自揚一朝翻為沐猴忙得從虎口抽身去
不必雷霆怒假王
　　　鄼城
　　　　蕭何初封在谷城縣西漢功臣表髙祖六年
　　　　十二月甲申封曹參以正月甲午封張良最
　　　　後封蕭何
誰是興劉第一功我侯只合最先封當時獵犬猶爭甚
得鹿權都在指蹤
　　　三顧門
　　　　世傳襄陽水西門為三顧門先主自此三往
　　　　見武侯張參議水西門外公来處
將軍命駕出門西想見門從向日題山下卧龍誰說破
賞音元直在檀溪
　注徐庶宅在檀溪之陽檀溪在襄陽西四里
　　　隆中
　　　　諸葛亮宅在襄陽縣西二十里
一朝師出震闗東料敵曹吳幾日功未畢將軍天下計
乾坤容易老英雄
　　　闗將軍廟
　　　　在襄陽南九里鳳林闗
鼎足相吞勢未分誰能傾盖得將軍曹吳不是中原手
天下英雄有使君
　　　鹿門山
　　　　有龎徳公宅在襄陽東南三十二里杜贈别
　　　　鄭鍊赴襄陽為於耆舊内試覔姓龎人
百年巢穴子孫安十日長聞九日閑說破姓名人不識
鹿門山是徳公山
　注杜詩昔者龎徳公未曾入州府襄陽耆舊間處士節
　獨苦
　　　龎士元宅
　　　　在襄陽
鷹自養来飢肯去龍從卧後顧須頻到頭驥足非難展
祇在當時駕馭人
　　　徐庶宅
　　　　在檀溪之陽習鑿齒與謝安書云游目檀溪
　　　　念崔徐之交
誰知方寸去留初盡把功名付葛廬舉目檀溪人不見
空傳谷隠念交書
　注先主率其衆南行諸葛亮徐庶並從曹公追獲庶
　母庶辭先主曰方寸亂矣請從此别
　　　劉表祠
　　　　祠前有墓在府城東門内
天運端能卧可收江山形勢數荆州當時若聽韓嵩策
那得曹瞞享士牛
　注曹操與袁紹相持於官渡韓嵩說表起乗其弊不
　然則以州附曹公今曹公先舉袁紹然後稱兵以向
　江漢將軍必不能禦表不從操征表表病死表之子
　琮竟以荆州降
　　　谷隠山
衮斧留心漢晉間豈期谷隠避名難一人有半隨秦去
不得相離釋道安
　注是時桓温覬覦非望習鑿齒著漢晉春秋以裁正
　之後以脚疾廢於里巷襄陽䧟於苻堅堅素聞其名
　與道安堅俱輿而致焉與諸鎮書昔晉平吳得二陸
　今獲士才一人有半耳俄以疾歸襄陽
　　　龎公祠
　　　　唐龎藴也祠在鹿門山本自衡山得馬大師
　　　　法来隠張參議家池龍種去無蹤珍重龎公
　　　　似徳公龎徳公宅在鹿門山
踏破衡山急急回鳳林盡是漉籬材大家了得無生著
傾出團圞話裏来
　注張參議擺盡世縁空所有誰知佛法異還同丹霞
　不用傳心印靈照端能繼父風
　　　鳳林
　　　　孟浩然故居在襄陽縣南十里
天寶詩人去却回果曾北闕上書来若為耆舊無新語
明主何曾棄不才
　注張參議有朝宗强欲相牽率豈識先生玩世心
　　　斬蛟渚
　　　　晉鄧遐為太守襄陽城北沔水中有蛟常為
　　　　人害遐拔劒入水斬之而去
乆憤汗干投水俗近憂泉室泣珠人到頭不是池中物
血濺驚波劒有神
　　　夫人城
　　　　在今襄陽西北一里苻丕之攻朱序也其母
　　　　韓深識兵勢自登城履行謂西北角當先受
　　　　弊遂領百餘婢并城中女丁於其角斜築城
　　　　二十餘丈冦力攻西北角果挫衂而退襄陽
　　　　號曰夫人城
見說韓門素識兵故知西北勢先傾未應有子如豚犬
何在夫人自築城
　注張參議五申下令吳姬肅三遂無譁魯築城
　　　誡虎碑
　　　　宋傳僎字子成為襄陽令有善政縣多虎僎
　　　　常追虎入城誡勵虎去不復為害邑人為立
　　　　碑
未除不必煩周處欲刺何須待卞莊入市如羊聽命去
至今無害到襄陽
　注張參議應無白額煩周處解使於菟字子文
　　　杜甫故里
　　　　杜易簡預之逺裔有從弟曰審言生子閑閑
　　　　生甫世居襄陽甫徙家鞏縣
不知故隠幾時離天寶年間處處詩過客不須尋世譜
萬山山下㸔沈碑
　按杜詩吾家碑不昧王氏井依然注杜預沈碑峴山
　之下
　　　尹氏一門四闕
　　　　在襄陽縣東南三里唐尹怦有父曰嗣宗居
　　　　喪逾禮貞觀中旌表怦年十三竭力就養父
　　　　卒負土成墳紫芝産墓側天子下詔稱揚龍
　　　　朔中刺史改其閭曰南陔里子慕先孫仁恕
　　　　皆著孝行萬嵗通天中繼被寵褒一門四闕
　　　　張柬之張九齡為之記贊歐陽文忠公集古
　　　　録言之甚詳
萱堂猶是忘憂地烏屋相傳反哺恩一叚家風誰出自
千年鼻祖守闗門
　注東坡尹可元詩千年鼻祖守闗門
　　　武安君廟
　　　　祠白起在南漳縣
歸去咸陽是老頭如何此地肯重游分明祀典無交渉
只合英靈在杜郵
　　　修褉亭
　　　　在峴山半王子年拾遺記云江漢之人思周
　　　　昭王至春上巳袚褉集王祠下如屈原故事
相喚相呼上巳游國人無日不思周近来烽火遭三月
那得閑杯逐水流
　　　漢隂臺
　　　　在宜城西三十步莊子子貢過漢隂見一丈
　　　　人方將為圃鑿隧而入井抱甕而出灌用力
　　　　甚多而見功寡子貢曰有械於此夫子不欲
　　　　乎鑿木為機後重前輕挈水若抽其名為橰
　　　　為圃者笑曰有機械者必有機事有機事者
　　　　必有機心機心存於胸中則純白不傋神生
　　　　不定吾非不知羞而不為也
怪来賜也多言甚笑倒忘機老漢陰巧拙大都歸一溉
寧教勞力莫勞心
　　　善謔驛
　　　　在宜城縣驛前有淳于髠墓
皆因盂酒與豚腣致使他鄉笑滑稽無限驛亭来往客
獨言齊贅不歸齊
　　　滄浪歌
　　　　屈原既放游于江潭漁父見之鼓枻而歌曰
　　　　滄浪之水清兮可以濯我纓
江上揚揚一棹波衆中清濁笑懐沙不知歌後滄浪曲
却入騷人屈宋衙
　　　競渡
　　　　屈原以五月五日赴汨羅土人追至洞庭湖
　　　　大舟小莫得濟者乃歌曰何由得渡湖自此
　　　　習以相傳為之戯
憔悴沉湘楚大夫魂招魚腹肯来無至今江上漁歌在
尚問何由得渡湖
　　　抱玉巖
　　　　在南漳縣卞和得玉於此以進楚王王以為
　　　　詐刖其足乃抱璞泣於荆山
特特来從抵鵲山一心都在獻芹間非闗楚國真難辨
舉世人皆厭等閑
　　　習家池
　　　　即髙陽池也在峴山南百歩水經云沔水東
　　　　入襄陽習郁池内郁依范蠡養魚法作大陂
　　　　列植竹木游燕之名處也
日日山公載酒過醒時常少醉時多兒童拍手闌街笑
驚破滄浪一曲歌
　　　的顱溪
　　　　本名檀溪在襄陽西四里劉表因㑹取劉備
　　　　備潛遁所乗馬名的顱走堕檀溪中備急曰
　　　　的顱可努力的顱一踊三丈渡中流而追者
　　　　至
得雨蛟龍未易圗枉勞木禺用機謨死生畢竟誰堪託
今日纔方見的顱
　按東漢劉表本傳云表欲卧收天運其猶木禺之於
　人也注云如刻木為人無所知也前書有木禺龍音
　義云禺寄也寄形於木元具反張參議云垓下衆傾
　騅不逝合肥橋徹騎能飛孫權征合肥為張遼所襲
　權乗駿馬上津橋橋巳徹板着鞭超渡至今合肥名
　曰飛騎橋
　　　作樂山
　　　　酈道元注云昔諸葛亮好為梁父吟每所登
　　　　㳺俗以作樂山名之今在襄陽西北二十里
悠悠曾不倦登臨眼底何人為賞音白雪一歌猶掩耳
安知梁父是龍吟
　　　冠盖里
　　　　漢靈帝時宜城太山廟有四郡守七都尉二
　　　　卿五侍中一黄門侍郎三尚書六刺史朱軒
　　　　髙盖同日會於山下荆州刺史劉表行部見
　　　　之甚歡歎其豪盛乃題道口亭為冠盖里刻
　　　　石銘之
道口亭前多貴游一時来往亦風流若能共畫安劉計
豈獨英雄記裏收
　　　呼鷹臺
　　　　在襄陽縣東七里髙三丈表性好鷹常登此
　　　　臺歌野鷹来曲臺之側有司馬徽龎統二宅
英豪並起望人才底事將軍謾築臺倘使曹公肉能飽
如何喚得野鷹来
　注曹公曰養士如養鷹飢即為人用飽則揚去
　　　仲宣井
　　　　在萬山王仲宣故宅郭帥果移井欄於戎司
　　　　其後破碎埋沒李帥奕收拾補甃置之便坐
　　　　側稽考古今嵗月為之記
試㸔汲古幾何深猶有餘波慰渴心誰把石欄移便坐
並鄰又得一繁欽
　按耆舊傳王粲與繁欽並鄰同井杜甫詩云應同王
　粲宅留井峴山前張云繁欽有識還歆羨
　　　兹樓
　　　　王粲樓按襄陽雜詠題曰兹樓盖取粲登樓
　　　　賦所謂登兹樓以四望兮襄陽志亦因之而
　　　　樓不存
見說襄陽有古風可憐耆舊老無功當年漢主龍興地
盡在登樓四望中
　　　墮淚碑
　　　　在南峴山上
憤深藉舘年年祭痛切夷陵嵗嵗祠不見征南遺愛地
至今淚墮峴山碑
　注伍員破楚鞭尸藉舘郢中立廟今自湖北至淮西
　故楚之地處處有祠白起伐楚燒先王墓夷陵宜城
　有白起堰灌城中死者流東陂臭聞逺近號曰臭陂
　　　沈碑
　　　　在萬山下杜元凱刻石為二碑紀其勲績一
　　　　沈萬山之下一立峴山之上
中原人物老書生塞破乾坤萬古名俗子不知碑尚在
一朝南渡愧荒傖
　　　晉栢
　　　　在南峴山上即晉人所植下有小石題刻柯
　　　　榦如鐵
亭亭霜榦上參天色黛皮蒼老更堅當日不知誰手植
到今人與樹千年
　　　文選樓
　　　　在子城南門按祥符圗經云梁昭明太子於
　　　　此樓撰文選聚才人賢士劉孝威等一十餘
　　　　人資給豐厚日設珍饌諸才子號曰髙齊學
　　　　士又云世傳文選成樓下所棄書與樓齊
朝朝暮暮蠧書魚選盡人間得意書常恐不能精此理
秪縁老杜近樓居
　注杜詩熟精文選理又眼前文字積如山想見中間
　筆削難一自登樓開巻後滿天依舊斗星寒
　　　解佩渚
　　　　在襄陽西十里北臨沔水有曲隄按郡國志
　　　　鄭交甫至漢臯臺下遇二女佩二大珠交甫
　　　　求之二女解佩行數里二女及珠俱失
相遇江臯事頗竒一雙佩解去還遺未能南國無㳺女
詠取周人漢廣詩
　　　弄珠灘
　　　　楚俗以嬉游為事襄沔記嵗以正月二十一
　　　　日二十二日謂之天地穿日移市於城北津
　　　　弄珠灘按南都賦云游女弄珠於漢臯之曲
江沙一日蚌胎虚㳺女爭誇掌上珠美化不將風俗禁
他年恐作媚川都
　注襄陽志云楚女於弄珠灘尋水竅石穿簮於釵上
　帶歸又云楚俗三月㳺南山諸寺移市於山夀寺四
　月八日罷㳺謂之辭山
　　　金沙泉
　　　　在宜城縣東一里造酒絶美世謂宜城春又
　　　　云竹葉杯
何處山泉味最佳從来獨說有金沙楚人遍地宜城酒
莫著淄澠誑易牙
　　　涌月亭
　　　　在南峴山
徘徊亭下晚相宜月與髙人本有期不比尋常三五夜
十分圓後是来時
　　七言絶句集古
　　　南㳺
一片歸心白羽輕(髙蟾/)　　一塲春夢不分明(張泌/)
東風二月淮隂郡(劉商/)　　總是闗山離别情(王昌齡/)
　　　自遣
南路蹉跎客未囬(樊晃/)　　山桃野杏兩三裁(雍陶/)
逢春漸覺飄蓬苦(才調集/)　更向花前把一杯(嚴憚/)
　　　雨後出郊
柳塘煙起日西斜(鮑溶/)　　馬踏春泥半是花(竇鞏/)
何處最傷游客思(武元衡/)　緑陰相間兩三家(司空圖/)
　　　寒食
閑身行止屬年華(薛能/)　　故國春歸未有涯(司空圖/)
一樹梨花一溪月(才調集/)　不知墻外是誰家(郎士元/)
　　　寒食席次
鞦韆打困解羅裙(韓偓/)　　把酒相看日又曛(韋莊/)
處士不知巫峽夢(蓮花妓/)　春来猶見伴行雲(韋氏子/)
　　　郭外
寒食悲看郭外春(雲表/)　　數聲鴉噪日將曛(潘閬/)
山中舊宅無人住(戴叔倫/)　一樹繁花傍古墳(盧綸/)
　　　小桃
桃花依舊笑春風(崔䕶/)　　悵望無人此醉同(趙嘏/)
應是夢中飛作蝶(吕温/)　　樹頭樹底覔殘紅(王建/)
　　　看花
兩岸山花似雪開(劉禹錫/)　開時莫放豔陽回(李商隠/)
明朝擕酒猶堪賞(李涉/)　　雨漲春流隔往来(劉商/)
　　　感花
無人不道看花回(劉禹錫/)　猶憶紅螺一兩杯(陸龜䝉/)
曾是管絃同醉伴(趙嘏/)　　来時歡笑去時哀(韋氷/)
　　　惜花
花樹流鶯日過遲(武元衡/)　少年爭惜最紅枝(崔塗/)
何人盡得天生態(薛能/)　　為報東風且莫吹(李涉/)
　　　又
繡軛香韉夜不歸(崔塗/)　　看花只恐看来遲(韓偓/)
今朝幾許風吹落(楊巨源/)　多在青苔少在枝(崔櫓/)
　　　暮春
一年春色負歸期(韓偓/)　　緑葉成陰子滿枝(杜牧/)
公子王孫莫来好(韓琮/)　　如今不似洛陽時(崔櫓/)
　　　送春
可憐寥落送春心(髙駢/)　　負郭依山一徑深(李涉/)
燕子不歸花著雨(韓偓/)　　小溪猶憶去年尋(山谷/)
　　　又
二月已破三月来(杜子美/)　常嗟物候暗相催(樊晃/)
幾時心緒渾無事(李商隠/)　終日傳杯不放杯(山谷/)
　　　遣興
讀徹閑書弄水回(趙嘏/)　　綠楊移傍小庭栽(成文/)
閉門盡日無人到(韋莊/)　　便有春光四面来(邵謁/)
　　　下樓
繡簾珠戸未曾開(東坡/)　　却向春風領恨回(李山甫/)
行到中庭數花朶(劉禹錫/)　遥聞語笑自空来(李端/)
　　　招飲
當時朝士已無多(劉禹錫/)　故里心期柰别何(羊士諤/)
不用凭欄苦回首(杜牧/)　　且来花裏聽笙歌(東坡/)
　　　春感
嵗嵗無如老去何(劉長卿/)　東城南陌强經過(謝皎然/)
不知誰唱歸春曲(曹唐/)　　斷得人膓不在多(王建/)
　　　春怨
己恨東風不展眉(段成式/)　落花惆悵滿塵衣(趙渭南/)
與君試向江邊覔(東坡/)　　贏得悽涼索漠歸(吳融/)
　　　約同歸
故國煙花想已殘(盧弼/)　　浮生各自繫悲歡(司空圖/)
青山一道同雲雨(王昌齡/)　步步相㩦不覺難(劉禹錫/)
　　　江村
夜添山雨作江聲(羊士諤/)　綠暗紅藏江上村(韋莊/)
何處人間似仙境(劉禹錫/)　寥寥一犬吠桃源(劉長卿/)
　　　送客之江陵
獨上江樓思渺然(趙渭南/)　故人去後絶朱絃(山谷/)
西南一望和雲水(竇鞏/)　　入郭登橋出郭舩(羅隠/)
　　　贈别
蕭蕭落葉送殘秋(權徳輿/)　樓上黄昏欲望休(李商隠/)
滿目暮雲風捲盡(陸龜䝉/)　亭亭孤月照行舟(盖嘉運/)
　　　又
洞庭風軟荻花秋(鄭徳璘/)　客散江亭雨未休(岑參/)
南去北来人自老(杜牧/)　　此中離恨兩難收(魏野/)
　　　又
誰家紅袖倚江樓(杜牧/)　　白祫行人又逺游(陸龜䝉/)
今夜不知何處泊(權徳輿/)　青山萬里一孤舟(劉長卿/)
　　　秋懐
八月霜飛柳遍黄(盧弼/)　　鳥鳴山舘客思鄉(薛逢/)
十年馬足知多少(雍陶/)　　地角天涯不是長(張建封/妾)
　　　洛中
洛陽猶自有殘春(劉禹錫/)　水北原南草色新(張籍/)
山酒一巵歌一曲(許渾/)　　不能回避看花塵(趙渭南/)
　　　洛中感舊
千里江山一夢回(盧中/)　　悔縁名利入塵埃(雍陶/)
年光到處皆堪賞(令狐楚/)　誰與愁眉唱一杯(山谷/)
　　　席上
春風寂寞斾旌回(武元衡/)　兩度天涯地角来(雍陶/)
重到笙歌分散地(杜牧/)　　與人頭上拂塵埃(李山甫/)
　　　憶昔
憶昔爭游曲水濵(王駕/)　　當軒下馬入錦茵(杜子美/)
如今不似時平日(王建/)　　風起楊花愁殺人(李益/)
　　　送客之荆南
千山紅樹萬山雲(韋莊/)　　山鳥江楓得雨新(雍陶/)
我自飄零是羇旅(東坡/)　　不堪仍送故鄉人(顧非熊/)
　　　南征
兩行旌斾接揚州(李涉/)　　烽火城西百尺樓(王昌齡/)
九姓如今盡臣妾(趙嘏/)　　青天猶列舊旄頭(汪遵/)
　　　老將
蓬根吹斷鴈南翔(盧弼/)　　曉鼓鐘中兩鬂霜(趙嘏/)
獨倚闗亭還把酒(杜牧/)　　不堪秋氣入金瘡(盧綸/)
　　　又
憐君一見一悲歌(劉長卿/)　破虜曾輕馬伏波(趙嘏/)
今日寶刀無殺氣(朱沖和/)　太平功業在山河(吳融/)
　　　又
門前不改舊山河(趙渭南/)　淚落燈前一曲歌(李羣玉/)
更把玉鞭雲外指(韋莊/)　　只縁君處受恩多(朱沖和/)
　　　感征夫家
臂上彫弓百戰勲(王維/)　　居延城外又移軍(令狐楚/)
不知萬里沙塲苦(髙駢/)　　猶自笙歌徹曉聞(王建/)
　　　從軍
萬里還鄉未到鄉(盧綸/)　　受降城外月如霜(李益/)
誰家營裡吹羌笛(盖嘉運/)　不是愁人也斷膓(戴叔倫/)
　　　聞角
鐵馬狐裘出漢營(常建/)　　瘴雲深處守孤城(劉禹錫/)
無端遇著傷心事(吳融/)　　鳴軋江樓角一聲(杜牧/)
　　　聞笛
山頭烽火水邊營(来鵠/)　　祗有牛羊與馬羣(盖嘉運/)
羌笛何須怨楊柳(王之渙/)　忍教嗚咽夜長聞(趙嘏/)
　　　漢女
大邊物色更無春(盖嘉運/)　碧玉芳年事冠軍(楊巨源/)
人世死前惟有别(李商隠/)　陽臺去作不歸雲(趙渭南/)
　　　有别
長對春風拂淚㾗(才調集/)　殷紅馬上石榴裙(張諤/)
無端更唱闗山曲(王表/)　　哀怨教人不忍聞(盖嘉運/)
　　　怨别
書来未報幾時還(竇鞏/)　　終日昏昏醉夢間(李涉/)
别易㑹難長自歎(韓偓/)　　不堪重過望夫山(真氏/)
　　　寄逺
桃李年年上國新(李益/)　　單于鼓角隔山聞(馬逢/)
一行書信千行淚(王駕/)　　不是思君是恨君(武元衡/)
　　　恨别
悽悽長是别離情(韋莊/)　　氷簟銀牀夢不成(温庭筠/)
昨夜秋風今夜雨(盧綸/)　　篝燈愁泣到天明(韓偓/)
　　　又
君問歸期未有期(李益/)　　邇来中酒起常遲(韋莊/)
山長水逺無消息(李涉/)　　指㸃庭花又過時(韓偓/)
　　　感舊
流鸎驚起不成棲(陸龜䝉/)　入到繁華夢覺時(崔塗/)
人面只今何處在(崔䕶/)　　魏公懐舊嫁文姬(舒元/)
　　　又
碧欄干外繡簾垂(韓偓/)　曾識雲仙至小時(李涉/)
見我佯羞頻照影(李商隠/)　滿頭猶自挿花枝(劉徳/)
　　　又
九陌初晴處處春(趙渭南/)　日髙深院斷無人(李商隠/)
尊前花下長相見(劉夢得/)　宋玉東家是舊隣(王碩/)
　　　代送别
隴上流泉隴下分(崔涯/)　　自隨征鴈過寒雲(李渉/)
人生適意無南北(王介甫/)　莫向陽臺夢使君(戎昱/)
　　　悼征婦
萬里行人尚未還(儲嗣宇/)　百年多在别離間(盧綸/)
當時驚覺髙唐夢(李涉/)　為雨為雲過别山(李㺯玉/)
　　　春夜
春風二月落花時(武元衡/)　憶得前年君寄詩(崔道/)
共道人家惆悵事(牛僧孺/)　向燈彎盡一雙眉(韓偓/)
　　　睡起
萬轉千回懶下床(崔氏/)　　不辭鶗鴂妬年芳(李商隠/)
酷憐一覺平明睡(羅隠/)　　枕破施朱隔宿粧(薛能/)
　　　無睡
江南江北望烟波(劉禹錫/)　顰黛低紅别怨多(李羣玉/)
盡日傷心人不見(許渾/)　　卧来無睡欲如何(李商隠/)
　　　謾書
巳共紅塵跡漸踈(李九齡/)　畫簷愁見燕歸初(徐凝/)
無端有寄閑消息(杜牧之/)　腸斷蕭娘一紙書(崔氏/)
　　　寄情
年光空感疾如流(吳商誥/)　同向春風各自愁(李商隠/)
有境牽懐人不㑹(齊已/)　　落花深處指髙樓(權徳輿/)
　　　又
曾留宋玉舊衣裳(李羣玉/)　雲雨巫山枉斷腸(李太白/)
不為傍人羞不起(西廂崔/)　夜来新惹桂枝香(裴思謙/)
　　　又
寂寥滿地落花紅(京兆女/子)　獨倚欄干花露中(趙嘏/)
征客未来音信斷(張汯/)　　年年回首泣春風(王條/)
　　　秋夜
擲却風光憶少年(顧況/)　　多情信有短因縁(鮑生妾/)
欲知此恨無窮處(羅蚪/)　　星落銀河月半天(趙象/)
　　　有感
風輕簾幙燕爭飛(才調集/)　到處煙花恨别離(韋莊/)
倚柱尋思倍惆悵(張泌/)　　映人勻却淚胭脂(韓偓/)
　　　戯答
公子王孫逐後塵(崔郊/)　　近来方解惜青春(鄭谷/)
春心不愜空歸去(滕傅嗣/)　長伴吹簫别有人(劉禹錫/)
　　　戯遣
雨散雲收一餉間(真氏/)　　不知何處入空山(盧綸/)
慇懃好取襄王意(戎昱/)　　下蔡城危莫破顔(李商隠/)
　　　又
枉破陽城十萬家(李商隠/)　門前初下七香車(王維/)
自縁今日人心别(鄭都官/)　隔坐剛抛荳蔲花(軍倅/)
　　　偶見
莫愁還自有愁時(李商隠/)　眉斂春山知為誰(東坡/)
含淚向人羞不語(崔涯/)　　芙蓉頭上綰青絲(李涉/)
　　　又
滿身花影倩人扶(陸龜䝉/)　清潤潘郎玉不如(楊巨源/)
畢竟多情何處好(韋莊/)　　庾樓明月堕雲初(趙渭南/)
　　　又
雲髻朝来不欲梳(徐凝/)　　娉娉嫋嫋十三餘(杜牧之/)
分明記得曾行處(方干/)　　看遍花枝盡不如(趙嘏/)
　　　聽歌
清歌空得隔花聞(楊巨源/)　寂寞堂前日又曛(趙嘏/)
共待夜深聽一曲(戴叔倫/)　女兒絃管弄參軍(薛能/)
　　　寄懐
愁雲漠漠草離離(竇庠/)　　去國還家一望時(韓琮/)
幾度相思不相見(武元衡/)　雪中梅下與誰期(李商隠/)
　　　秋怨
且將團扇暫徘徊(王昌齡/)　淚滴閑堦長緑苔(鄭谷/)
春色似憐歌舞地(姚合/)　　不論時節遣花開(東坡/)
　　　悲故宫人
雲惨煙愁苑路斜(孟遲/)　　宫鸎衘出上陽花(雍陶/)
朱鈆滴盡無心語(張祐/)　　生死深恩不到家(竇鞏/)
　　　懐古
暮雲宫闕古今情(韓琮/)　　芳草長含玉輦塵(韓偓/)
春意自知無主惜(崔櫓/)　　落花猶似堕樓人(杜牧/)
　　　舊游
山南山北雨濛濛(韋莊/)　　十載長安似夢中(李涉/)
今日獨來張樂地(劉禹錫/)　故人墳樹五秋風(杜牧/)
　　　闗中
嶽北秋空渭北川(司空圖/)　一村桑柘一村煙(韓偓/)
行人莫訝頻回首(貫休/)　　記得春深欲種田(薛能/)
　　　過梅溪舊居
逺到音書轉寂寥(徐凝/)　　青山隠隠水迢迢(杜牧之/)
村園門巷多相似(雍陶/)　　花落梅溪雪未消(靈澈/)
　　　登山陽郡樓
將軍一去泣空營(乾符童/謠)　槐柳蕭疎遶郡城(羊士諤/)
試上髙樓望春色(李涉/)　　落花流水嘆浮生(温庭筠/)
　　　王公樓上㑹飲
詩酒能消一半春(趙嘏/)　　紫㣲才調復知兵(崔道融/)
黄河九曲今歸漢(薛逢/)　　獨上髙樓故國情(羊士諤/)
　　　送客之南宫
蕭蕭風竹夜窓寒(武元衡/)　書劒催人不暫閑(杜巖/)
對酒已成千里客(盧綸/)　　斷腸聲裡唱陽闗(李商隠/)
　　　答籌堂
一夕秋風白髪生(才調集/)　相思迢逓隔重城(李商隠/)
前歡徃恨分明在(韓偓/)　　贏得青樓薄倖名(杜牧/)
　　　夜集
金鳯羅衣濕麝薰(韋莊/)　裝成掩泣欲行雲(戎昱/)
傍人未必知心事(劉卓/)　　一曲狂歌酒百分(髙駢/)
　　　戯書
春風何處有佳期(武元衡/)　花滿西園月滿池(髙駢/)
料得也應憐宋玉(李商隠/)　東隣墻短不曾窺(段成式/)
　　　重九
事去人亡跡自留(劉長卿/)　白雲猶似漢時秋(岑參/)
如今暫寄尊前笑(劉禹錫/)　明日黄花蝶也愁(東坡/)
　　　十日遣興
露葉如啼欲恨誰(劉禹錫/)　曉庭空遶折殘枝(鄭谷/)
芳尊有酒無人共(趙嘏/)　　卧看南山改舊詩(韋莊/)
　　　古城
東風漸急夕陽斜(朱鵠/)　　馬上懐中盡落花(薛能/)
腸斷入城芳草路(韋莊/)　　孤煙起處是人家(東坡/)
　　　送行
天涯方歎異鄉身(韋莊/)　　雲别青山馬踏塵(趙渭南/)
欲問孤鴻向何處(李商隠/)　依依還似北歸人(東坡/)
　　　宫柳
寒食東風御栁斜(韓卻/)　　輕盈嫋娜占年華(劉禹錫/)
試看三月春殘後(李山甫/)　不見人煙空見花(韓偓/)
　　　對花
盡是劉郎去後栽(劉禹錫/)　為誰零落為誰開(嚴憚/)
風流才子多春思(戴叔倫/)　半醉閑吟獨自来(髙駢/)
　　　宿横望
逺上寒山石徑斜(杜牧之/)　月臨荒戍起啼鴉(髙蟾/)
故鄉今夜思千里(髙適/)　　每到花時不在家(張祜/)
　　　妓為尼
無地無媒只一身(趙渭南/)　蛾眉畫出月爭新(髙駢/)
春来削髪芙蓉寺(楊巨源/)　從此蕭郎是路人(崔郊/)
　　　新居
每憶雲山養短才(雍陶/)　　蓬門今始為君開(杜子美/)
落花寂寂黄昏雨(韋莊/)　　依舊去年雙燕来(趙渭南/)
　　　寒食野外
浮雲飛盡日西頺(韋檢/)　　莫向花前泣酒杯(趙嘏/)
獨上郊原人不見(成文幹/)　野風吹起紙錢灰(吳融/)
　　　贈别
綠柳纔黄半未勻(楊巨源/)　㶚橋攀折一何頻(皇甫冉/)
相逢且莫推辭酒(白樂天/)　明日忽為千里人(劉禹錫/)
　　　柳
還到春時别恨生(張泌/)　　渭城朝雨浥輕塵(王維/)
自家飛絮猶無定(羅隠/)　　不解迎人只送人(皇甫冉/)
　　　惜春
自有林亭不得閑(温庭筠/)　長安豪貴惜春殘(東坡/)
晚来風起花如雪(劉禹錫/)　為問無情嵗月看(髙蟾/)
　　　春望
半似羞人半忍寒(韓偓/)　　風和時拂玉欄干(段成式/)
門前不見歸軒跡(錢起/)　　强把花枝冷笑看(張祜/)
　　　寒食夜雨
風景依稀似去年(趙渭南/)　鳥啼花發柳含烟(顧況/)
夜深斜搭鞦韆索(韓偓/)　　獨向簷牀看雨眠(雍陶/)
　　　早行
一聲歌盡各東西(趙渭南/)　花外煙濛月漸低(陸龜䝉/)
馬上政吟歸去好(韋莊/)　　山山樹裏鷓鴣啼(張籍/)
　　　過友人别墅
少㳺京洛共紅塵(李益/)　　依舊瓊林照映人(山谷/)
且向白雲求一醉(戴叔倫/)　麻衣草坐亦終身(靈澈/)
　　　不遇
来往風塵共白頭(戴叔倫/)　誰人肯向死前休(韓退之/)
直教桂子落墳上(賈島/)　　富貴何嘗潤髑髏(山谷/)
　　　又
豈有文章動聖君(丁謂/)　　欲將書劒學從軍(温庭筠/)
平生名利闗身計(翁綬/)　　執㦸官資笑子雲(孫僅/)
　　　隠居
此去秦闗路幾多(李商隠/)　中原無鹿海無波(吳融/)
荷蓑不是人間事(李涉/)　　造物小兒如子何(東坡/)
　　　訪隠者不遇
忽聞春盡强登山(李涉/)　却笑孤雲未是閑(施肩吾/)
惆悵仙翁何處去(髙駢/)　　尋真不見又空還(韋應物/)
　　　懐韓居士
烏巾年少歸何處(姚合/)　　陵谷依然世自移(李涉/)
上天下地鶴一隻(髙駢/)　　還在人間人不知(東坡/)
　　　古道人
鶴骨飄飄紫府仙(東坡/)　　香風引到大羅天(牛僧孺/)
無人寂寂春山路(李羣玉/)　洞在清溪何處邊(張顛/)
　　　遊仙
霧為襟袖玉為冠(韓偓/)　　委佩低簮彩仗間(劉禹錫/)
上界真人足官府(韓退之/)　不如歸去舊青山(東坡/)
　　　李道者
麻衣年少雪為顔(施肩吾/)　聞說經旬不啟闗(韓偓/)
弄玉已歸蕭史去(趙嘏/)　　洞門深鎻碧窓寒(髙駢/)
　　　仙廟
桂冷松香十里間(康求/)　　水晶如意玉連環(李商隠/)
年年笑伴皆歸去(盧綸/)　　門對寒流雪滿山(韋應物/)
　　　又
殿臺渾不似人寰(唐永/)　　花態嬌羞月思閑(李渉/)
髙坐寂寥塵漠漠(劉禹錫/)　秋風落葉滿空山(謝皎然/)
　　　女仙臺
上青真子玉童顔(李涉/)　　石座苔花自古班(王禹偁/)
雲雨今歸何處去(竇庠/)　　受人祭享占人山(郭震/)
　　　聽琴
蟬鬢慵梳倚帳門(劉卓/)　　抱琴花夜不勝春(趙渭南/)
不應更學文君去(李昌鄴/)　擬作梁園坐右人(劉禹錫/)
　　　重九日
二十餘年别帝京(劉禹錫/)　可能朝市汙髙情(韓偓/)
秋光何處堪消日(李汯/)　　漫遶東籬嗅落英(東坡/)
　　　九日戯幕賔
一任斜陽送客愁(沈彬/)　　邊鴻不到水南流(劉禹錫/)
自從身逐征西府(張祜/)　　破㡌多情却戀頭(東坡/)
　　　晚菊
白露寒花自遶籬(羊士諤/)　從他桃李笑開遲(冉宗敏/)
一年秋色吟中過(沈彬/)　　門外重陽過不知(齊已/)
　　　十日對菊
籬菊香寒晚吹笙(孫僅/)　　可憐榮落在朝昏(李商隠/)
浮生也共花無别(杜光庭/)　不受陽和一㸃恩(李山甫/)
　　　梅
我今移爾滿庭栽(韋莊/)　　不向東風怨未開(雍陶/)
回首看花花欲盡(髙駢/)　　北人初識越人梅(東坡/)
　　　落梅
每到花時把酒杯(韓偓/)　　暮天何處笛聲哀(趙渭南/)
縱然一夜風吹去(司空文/明)　不恨凋零却恨開(杜牧之/)
　　　塞上
古溝芳草起寒雲(許渾/)　　斷續鴻聲到曉聞(令狐楚/)
萬里江山今不閉(李益/)　　死生同恨舊將軍(髙駢/)
　　　登樓
東池送客醉年華(吕温/)　　獨倚危樓四望賖(李九齡/)
日暮鳥啼人散盡(吳融/)　　輕風細雨落殘花(武元衡/)
　　　花期不赴
雲泥豈合得相親(戎昱/)　　還把閑吟慰病身(丁謂/)
一種是春長富貴(杜子美/)　有愁人有不愁人(来鵬/)
　　　醉眠
糝逕楊花鋪白毡(杜子美/)　日西鋪在古苔邊(王建/)
滿山明月東風夜(韓偓/)　　留與逰人一醉眠(鄭谷/)
　　　山中偶得
棄擲功名脫履間(孫僅/)　　東風吹雨過青山(盧綸/)
行人莫話金章貴(鄭谷/)　　乆許孤雲作往還(義先/)
　　　夜飲
虛榻吟牕更待誰(王禹偁/)　酒無多少醉為期(東坡/)
明朝騎馬揺鞭去(楊憑/)　　㑹有求閑不得時(王建/)
　
　
　莊靖集巻六
欽定四庫全書
　莊靖集巻七　　　　　　金　李俊民　撰
　　樂府
　　　洞仙歌(謝楊成之寄梅/)
隴頭瀟灑辜負尋芳眼浪蘂浮花問名懶縱看看驛使
帶得春来祗恐怕綠葉成隂子滿暗香無恙否月落參
横惆悵羅浮夢䰟短賴故人情重不减西湖花上月分
我黄昏一半更選甚南枝與北枝是一種春風待爭寒
煖
　　　又(汴梁與計道真郭伯誠劉光甫同賦/)
百年富貴一覺邯鄲夢識破中流退應勇縱生前身後
得箇虚名褒貶處一字由他南董故園歸去好還肯同
歸大厦如今有梁棟對青天咫尺列宿森然君莫恠不
見少㣲星動且拂袖林泉作詩人盡明月清風笑人嘲
弄
　　　又(中秋/)
秋光海底湧出銀盤爛只怕㣲雲淡河漢料姮娥應笑
醉舞仙人今夜裏空恁樽前撩亂尋常三五夜也有團
圓爭柰人心未能滿記當初破鏡飛上天時雙照影留
得人間一半待仗他玉斧再修成問明月明年共誰同
看
　　　瑞鶴仙(細君夀日/)
蕭然林下秀笑簷外梅花似人清瘦東風在垂栁筭幾
時吹散眉間春皺興来搔首問今朝何處有酒怕一塲
醉後漁歌樵唱大家拍手知否眼前合計無辱無榮地
乆天長不須肘後望懸他金印如斗待一朝隨我騎鯨
去後共尋天上王母把碧桃花底流霞為君添夀
　　　又(夀李經畧生朝/)
曉窓寒氣悄問小槽滴後真珠多少愽山夀烟裊向百
花頭上梅花開了金樽頻倒甚坐間猶恨盃小記去年
今日大家同慶太平佳兆堪笑浮雲世事流水生涯南
柯夢覺風光正好欲退時何似聞早把俗縁抛盡逍遙
林下青松長伴難老與鶴鳴立箇家風作千年調
　　　又
綿綿仙種李有大道家風逍遙活計長庾見苗裔問如
何謫在落花浮世麴生風味為喚回席上和氣被誰人
說破黄糧夢裡一塲富貴何濟不如歸去樂取閑身登
山臨水衆人皆醉笑獨醒澤畔憔悴但從今管甚雲翻
雨覆暫教心上無事且一杯盡後一杯滿百千嵗
　　　又(沁南守劉巨源誕節十月十五/)
人生為郡樂推拯俗仁懐濟時英畧和風散蓮幕把功
名一事暫宜髙閣興来自酌要酒澆胸次磊落比月中
玉兔别有長生安心是藥休錯早還識破一夢南柯宦
情漸薄北山素約試回首千岩萬壑況竹林當日七賢
遊處物外驂鸞駕鶴在爛柯局畔樵人看君下著
　　　又(錦堂夀日壬寅十一月十五/)
河東賢太守使草木生光太行增秀功名落誰後醉歸
来馬上氣衝牛斗一陽應候看春風先到細柳笑座中
有客侯輕萬户詩誇千首依舊桂花盈處蓂葉圓時為
君添夀滿堂飲酒盡平生傾盖素友對水雲鄉裡真山
面目錢家誇甚錦繡但年年嵗嵗相逢似人耐乆
　　　酹江月(壬午中秋與楊外郎仲朋姪壻郭仲進/姪謙甫福昌待月)
中庭待月正催詩雨過暮山横碧别後連昌秋幾度一
話團圞今夕萬里清風(闕/)中為我掃盡雲踪跡泠光不
似尋常些小窺隙應憐白髪功名倚樓看鏡惟酒澆愁
得且鬬樽前身見在亹亹風生談席洛下仙舟(闕/)間星
使邂逅非生客天涯雙桂廣寒誰念幽寂
　　　又(六月十四日感舊先生誕日/)
臞仙風格暫天教作箇人間浮客白髪光隂催老境誰
見摩挲銅狄揮劒成河曳戈却日著盡回天力黄粱夢
覺轉頭一段陳跡休問花謝花開春蘭秋菊總被風欺
得華表鶴来人換世惟有眼前山色偎徑栽松傍門插
柳笑比陶彭澤晚涼月下一樽聊永今夕
　　　又(承濟之和復用元韻/)
脫巾挂壁向雀羅門外幾回迎客縱有一樽陶寫後不
遇當年儀狄未著祖鞭先投班筆老恨無才力天涯地
角斷蓬流落蹤跡歸去作箇閑人錦囊詩句都向閑中
得謾說他鄉光景好多少世情風色損友違三益朋近
五易卦占山澤人間星聚不知天上何夕
　　　又(王懐州夀日丁酉年/)
堂堂玉立看坐間揮塵風生談席相對竹林三四友氣
壓蘭亭豪逸招隠詩中登樓賦内此恨無人識缺壺歌
後佩刀還向誰得何用三窟謀身醉鄉一笑與元規塵
隔好在朝川堪畫處寫出髙人椽筆雲外舄鳬月邊笙
鶴邂逅騎鯨白蟠桃㑹上不為王母生客
　　　摸魚兒(送姪謙甫出山/)
這光景能消幾度大都數十寒暑結廬人在山深處萬
壑千巖風雨朝復暮甚不管堂堂背我青春去髙情自
許似野鶴孤雲江鷗逺水此興有誰阻功名事休歎儒
冠多誤韓顛彭蹶無數一溪隔斷桃源路只有人家雞
黍歌且舞更不住醉中時出烟霞語暫来樵斧貪看兩
爭棊人間不道俯仰成今古
　　　謁金門(贈教授李勉之/)
初雨歇槐夏綠陰時節萬里無雲天紺滑一輪光皎潔
好怕暫髙還殁好怕暫圓還缺同是廣寒宫裡客相逢
無話說
　　　又和邦直
烟雨曉夢斷池塘春草坐上麴生風味好銀杯休厭小
剛要玉山醉倒社甕釀成㣲笑人世閑愁都占了有情
天也老
昏又曉蝶夢不棲芳草照映瓊林人物好薰香荀令小
不怕醉時徤倒恐怕醒時花笑潘髩都因愁白了老人
心未老
　　　西齋得梅數枝色香可愛一日為澤倅崔仲明
　　　　所竊去感歎不巳因賦謁金門十二章以寫
　　　　其悵望之懐
　　　寄梅
開未徹先把一枝偷拆看取黄昏今後别暗香浮動月
誰為尋芳時節誤了前村踏雪為問花間能賦客如何
心似鐵
　　　探梅
誰便道昨夜雪中開了次第不將消息報探芳人草草
宜在嫩寒清曉興比孤山更好籬落逢花須醉倒惜花
人易老
　　　賦梅
金的爍猶帶枝頭寒色休道北人渾未識自然梅有格
初見花時摘索再見花時狼籍詩句眼前拈不出惱人
樓上笛
　　　歎梅
頻㸃檢依舊雪肌清減似恨海東花使濫不教么鳳探
休笑詩人冷淡道盡影踈香暗桃杏雖然無藻鑑承當
應不敢
　　　慰梅
誇獨秀動把春光泄漏誰道江南無所有一枝先入手
須是日就月將那在風飄雨驟直待豆稭灰落後初嘗
山店酒
　　　賞梅
全不讓占了百花頭上殁箇知音人共賞陶潛無處望
也有江湖酒量也有風騷詩將休道花前無伎倆踈狂
些子放
　　　畫梅
偷造化秀出含章簷下為問花中誰可嫁海棠開巳罷
占了十分閑雅占了十分瀟灑若使畫工能此畫九方
臯相馬
　　　戴梅
花譜内莫作等閑看待鬬草吳王無可對有他西子在
好在一枝竹外影也教人堪愛未免世間兒女態折来
頭上戴
　　　别梅
懐抱惡猶被暗香著莫想在隴頭誰領畧一枝分付錯
今夜雲窓霧閣明夜烟村水郭紙帳天寒人寂寞夢回
聞雪落
　　　望梅
春一半留與大家同看覔箇温柔林下伴北枝猶未煖
縱有姮娥照管可惜羅浮夢短斷嶺不能遮望眼幾時
魂却返
　　　憶梅
多少恨不見舊時風韻浪蘂浮花都懶問江頭春有信
誇甚夀陽粧鏡說甚揚州詩興雲破月来堪弄影世間
無此景
　　　夢梅
隨徤步巳過市橋江路費盡西湖多少句暗香留不住
銷得黄昏幾度又是天寒日暮枕上吟魂無著處化為
蝴蝶去
　　　又(再和邦直/)
人未曉古錦囊中詩草抺月批風滋味好氣吞雲夢小
要把鳳棲驚倒不學烏臺嘲笑多少閑愁陶寫了數篇
吟可老
　　　又(河南府同知髙誠之夀/)
風漸力水剪飛花狼籍鼎沸笙歌催舉白玉堂金馬客
歡動周人頌徳喚起洛陽春色況值日南天道北老人
星拱極
　　　水龍吟(翟端甫夀日十月一日/)
勝逰漫說山陰筭来不及山陽好七賢林下一時人物
何如安道況有竒才縱横筆陣千軍獨掃向碧油幢底
真儒事業倚馬看檄書草誰識平居隠操(翟/湯)遇江州十
分禮貌世情交態雀羅門外幾人曾到且鬬樽前等閑
休問髙山白早頼姮娥留得一枝丹桂伴靈椿老(為男/)
(孫哥在/)
　　　又(籌堂夀日/)
一朝衣錦歸来髙門不負于公望恍然如舊黄流萬里
大行千丈只此當時添些氣勢減些風浪記采薇戍罷
分茅議定凱歌動聲悲壯元自山西出將却從他山東
入相兠鍪須待貂蟬換了凌烟畫像且把功名暫都分
付淺斟低唱但年年看取三台長在老人頭上
　　　阮郎歸(戲李子搢/)
江南江北水連雲江山憔悴人華簮猶拂洛陽塵離筵
何太頻歌近耳酒盈樽樽前見在身昨朝罵坐灌將軍
近前丞相嗔
　　　又(楊彦明夀日籌堂之甥/)
年来宅相有誰承人誇似舅甥帶牛佩犢盡春耕莬裘
了一生閑事業寄丹青筆端如有神試看自冩鏡中真
老人南極星
　　　又(郭延年誕日/)
斷蓬蹤跡去依劉試登王粲樓此心安處即莬裘尚何
来往求詩遣興酒消愁竹林多勝逰與君何日共仙舟
相看應白頭
　　　感皇恩(楊成之生朝四月初三日/)
啼鳥怨春歸一聲聲切蓂莢初生兩三葉征鞍何處撩
亂楊花如雪鵲聲頭上喜来時節香篆半銷夀波重酌
玉帶金魚坐中客幕天席地便是仙家日月試從今後
數蟠桃結
　　　又(李子搢夀日戊申年甲乙科第/)
甲乙占科名同根仙李富貴南柯夢相似天涯雙桂慙
愧廣寒宫裡怱怱歸去覔佳山水休話升沉休形愠喜
且論南華養生理問君甲子少我行年一紀須知鄉黨
禮莫如齒
　　　又(出京門有感/)
忍淚出門来楊花如雪惆悵天涯人離别碧雲西畔舉
目亂山重疊據鞍歸去也情悽切一日三秋寸腸千結
敢向青天問明月算應無恨安用暫圓還缺願人長似
月圓時節
　　　滿江紅(孟洲長馮巨川誕日/)
解愠風来天氣爽緑隂庭院多少話暫都分付畫梁雙
燕明月欲隨人意滿十分未愜姮娥願但一年一度夀
觴時身長徤玲瓏曲低低唱玻璃盞深深勸任春紅吹
上桃花人面簪履盡居彈鋏下烟嵐休恨平嵩逺待試
看南極老人星今朝見
　　　又(和張文玘/)
宿酒纔醒聽喚起一聲春曉無限恨滿城風絮一川烟
草年少抛人容易去萬紅千紫都開了試但教頭上插
花枝花應笑狂言在人絶倒狂藥盡愁難掃待叮嚀囑
付再来青鳥團扇不堪題往事斷絃惟恨知音少但時
時頻把鏡来看人將老
　　　又
名利塲中愁過了幾多昏曉試看取江鷗逺水野麋豐
草世事浮雲翻覆盡此生造物安排了但芒鞋竹杖任
蹉跎狂吟笑樽有酒同誰倒花滿徑無人掃念紅塵来
往倦如飛鳥懶後天教閑處著坐間人比年時少向太
行山下覔莬裘吾將老
　　　又(李孝先夀日四月八日/)
小雨初晴風揺蕩綠隂清晝見說道長庚復向人間鍾
秀又對上畨成竹笋能忘贈别垂條栁看將来三五月
圓時人如舊(時東平/取前妻)浮世事君知否春夢斷空回首笑
平生豪邁氣沖牛斗幽鳥自歌無譜曲飛花故送長生
酒待騎鯨海上再相逢為君夀
　　　又(詠雪/)
漠漠愁隂銀界曉浩然一色誰剪水就中撩亂燕山如
席天若有情天也老髙山底事頭先白甚教人錯恨五
更風花狼籍寒欲退劉义筆深欲殁韋郎膝問何如江
上孤舟簑笠君不見過門多惡客等閑踏破瓊瑶迹便
麄豪下馬坐人牀尋歡伯
　　　婆羅門引(重陽與元帥竇子温暨衆友東城賞/菊即席賦)
浮空霽色江㴠秋影鴈初飛相逢共遶東籬㸃檢樽前
見在人似曉星稀對滿山紅樹葉葉堪題大家露頂任
短髪被風吹只恐黄花人貌不似年時盃添野水更何
用頻頻望白衣沉醉後㩦手方歸
　　　清平樂(壬申嵗六月十四日/)
滿斟綠醑勸我千金夀不住光隂催老醜三十七年回
首鏡中白髪無多缺壺安用長歌有志封侯萬里列仙
不柰臞何
　　　又(錦堂夀/)
青雲得路休嘆功名誤好在輞川堪畫處聞早抽身歸
去任他千丈風波光隂著酒消磨識破落花浮世笑看
金狄摩挲(本作抄/)
　　　又(閏重九宋翔卿席/)
黄花今後纔是秋光暮依舊滿城風又雨勾引錦囊詩
句東籬尚可重逰羨君来往風流莫惜樽前徤倒這回
節去蜂愁
　　　又(戲贈/)
城南歸路信馬隨車去家在白雲樓下住簾幙深沉庭
戸不論天上人間到頭此債須還一枕行雲夢覺小樓
却似巫山
　　　南鄉子(李克紹生朝/)
来往亦風流曾伴仙翁衣錦逰聞道長平朱紫地西樓
依舊人人說故侯能得幾春秋未必靈椿老便休自有
枝枝丹桂在何憂寶月忙催玉斧修
　　　又(上夫人夀日/)
香靄愽山爐羅綺森森奉燕居晝錦歸来冠盖里當時
曾拜金花大國書一旦得雙珠阿大中郎喜有餘見說
上天雖富貴爭如平地仙家碧玉壺
　　　又(錦堂夀日/)
弓劒不離身唾手功名馬上成見說人生為郡樂班春
政事如棋局局新熊夢慶佳辰喜動山城擊壤民晝錦
堂前爭獻夀留賔盡是蟠桃㑹上人
　　　又(錦堂碧落夀席/)
爽氣逼人家相對溪堂雪後山賴有忘年林下友盤桓
都把功名付等閑盡道好休官況在黄柑紫蠏間天意
不随人意改平安愁莫能侵鏡裏顔
　　　太常引(崔齊明生日/)
太行千里政(闕/)　問何處是黄堂遺愛幾時忘試聽取
人歌召棠烏衣年少插花躍馬休負好風光三萬六千
塲但暮暮朝朝醉鄉
　　　又(竇君瑞夀日/)
燕山勲烈有餘光問丹桂幾枝芳隂徳後来昌但教子
應須義方功名看破黄冠野服林下道家裝何處是仙
鄉這日月閑中最長
　　　又(劉君祥夀二月十五日/)
區區州縣肯徒勞誰得似卯金刀一笑醉蟠桃問何處
仙山可巢兩朝人物積年陰徳心力過蕭曹門户便須
髙看今後君家鳳毛
　　　西江月(籌堂夀/)
落落瓊林人物飄飄鶴氅仙風渡江已後見英雄那在
懸刀一夢霧恰山中隠豹雲還天上從龍太行直枕大
河東猶比聲名不重
　　　又(裴節使夀字懐誠/)
薦疏李誇精鑒(垍/)壻佳韋得賢侯(寛/)手如霹靂在同州
(琰之/)不讓當時談藪(頠/)但可稱為勁草(諝/)莫教指作清
流(樞/)歸来緑野任沉浮(度/)這箇家風耐乆(炎/)
　　　又(張堂臣夀日/)
人比當年楊柳六郎元似蓮花漁經獵史是生涯那羨
章臺走馬鱸膾未歸夙駕斗牛尚客星槎直教三戰過
崔家伴取赤松林下
　　　又(答亞之/)
漠漠烟生碧樹溶溶水滿芳溪東風吹濕落花泥忙殺
營巢燕子百字詩慙我寄一壺酒望君㩦休將閑事等
閑題且把眉頭放起
　　　鵲橋仙(段侯夀日/)
題橋志氣沉碑勲業不在著鞭人後浮雲富貴轉頭空
似一夢南柯太守輞川别墅平泉小隠此計地長天乆
金章還肯換簑衣買陂塘旋栽楊栁
　　　又(劉君祥夀癸夘二月十五日/)
嵗方值卯斗方指卯卯月月圓時候大家来把卯時盃
共與箇卯金為夀一盃夀酒一盃貴酒更有一盃富酒
一盃留待賀添丁見積善之家有後
　　　㸃絳唇(重陽菊間小酌同申元帥等/)
秋樹風髙可憐憔悴門前柳白衣去後閑却持盃手一
笑相逢落帽年時友君知否南山如舊人比黄花瘦
　　　又(錦堂夀日/)
馬上功名射鵰誰似將軍手一朝肘後金印懸如斗錦
繡山川何似人長乆閑中友為君添夀共勸忘懐酒
　　　又(王懐州夀日戊戌十月一日/)
横矟將軍是他馬上男兒事河山表裏養就英雄氣衣
錦歸来占盡人間貴功名遂神仙平地學取留侯計
　　　又(馮巨川南齋牡丹/)
花恨開遲為花遲後為花惱問花開了却恨花開早人
貌年年不似花長好還知道年年人貌却笑花先老
　　　又(酒贈車元帥/)
著甚乾忙人生只合糟丘老一盃軟飽從事齊能到不
讀離騷恐怕愁難掃春光好醉時便倒何處無芳草
　　　鷓鴣天(弔李克修/)
須信人生足别離此情惟有落花知方憂躍馬明年事
(年四十二亡/)忽至黄楊厄閏期(乙未七月二十六日閏/)
(前/)生有限去何疑騎鯨公子賦成時得從上界真官府
百計招魂不肯歸
　
　
　
　
　荘靖集巻七
欽定四庫全書
　莊靖集巻八　　　　　　金　李俊民　撰
　　序
　　　無名老人天游集序
元陽子一日㩦無名老人天游集見囑曰守一自簪冠
以来岀入𤣥門中皆老人引度也不敢忘其徳今將平
日遺稿命工刋行使傳於後庶不負平昔諄諄之意願
題其端且為老人光華老人姓陶農家子平水襄陵人
父珍母賈氏初母夢青童金盤中獻一大果如𤓰半黄
半紅言上仙賜汝無名果也因而娠十三月而生皇統
壬戌十一月十三日也性沉静寡欲舉動與羣兒異正
隆年間全家避役陜州靈寶縣時年方壯有勇力喜談
道雖不讀書便解義補縣弓箭手縣令許子靜與語竒
之時贈以詩不以常人待也大定壬辰八月十三日隨
舟陽馬祖師過闗服勤三年祖師曰此非干汝修行事
汝自修行去於是浩然長往隨方乞化與若志趙公為
侣每歸二人背坐相倚不言不笑人莫能測凡七年忽
覺體中屈者伸窒者通神與氣非故吾也游戯人世三
十餘年行步如風一日讀太上西昇經豁然有省謂同
行曰我今還鄉去也年前有韶州岳家㳂王氏請住庵
我巳許諾不可食言巳而王氏果至迎歸所指處到庵
索湯沐浴畢振衣入静位留辭世頌儼然而逝春秋八
十有六葬於永寧縣西時正大丁亥三月初七日也無
名之號以其夢歟集中詩頌一百八十三長短句九十
一信手拈得如萬斛泉源不擇地而出皆仙家日用事
也七言有造化逺離生死外機闗超過有無中古木開
花春寂寂寒潭浸月夜澄澄但言造化都歸妄畢竟陰
陽總屬私千里暮霞烹絳雪半林明月搗𤣥霜汞死鉛
乾天地静龍吟虎嘯鬼神藏有作有為俱妄想無名無
字是真常願君早悟𤣥中趣學我優游物外修五言有
對客談黄巻呼童烹紫芝性似山猿獨心如野鶴孤頥
神春寂寂調息夜綿綿俯仰長春景遨遊不夜鄉若此
等句頭頭見道無一字閑非烟火食人所能道也中間
舛錯講師祁定之校正觀者無憾焉辛丑年七月望日
序
　　　大方集序
淨然子者濟南人姓郎名志清幼而頴悟舉止作髙尚
事年十二灑落有塵外想求出家父母肯之十四遇一
道者見而竒之曰是兒有仙分安得在此語以真理釋
然有所得自後稍加精進一日忽見重陽真人繪像駭
然曰此乃前者所遇之師也㝠契相投豈偶然哉於是
絶嗜慾屏紛華刻意於道學弱冠僑居澶淵三十一還
濟上主者諉以玉霄觀圓客大師咈然不受遂之益都
從者雲集師不恱乃渡河逃名於南陽山中去圭角混
光塵舎者與之爭席矣逍遥雲水間其對景述懐託物
見情片言隻字沾丐者多簡而古峻而潔邃而深無一
㸃俗氣盖𤣥門之星斗歟庚寅嵗冬復歸澶淵返寂於
通真觀年五十一師所畜馬哀鳴廐下弟子劉志源見
而嘆曰師已仙矣尚留何為不如淮南之雞犬乎言訖
乃仰而吁俯而黙眼光落地不復芻豆矣聞者異之𦵏
於先師靈兆之側襄事後志源等鳩集生前遺稿刋之
於木元湯子紇石烈守一索余序之前後作者贊述詳
矣言之則贅姑道其大畧云辛丑嵗七月朔日序
　　　錦堂賦詩序
士大夫詠情性冩物狀不託之詩則託之畫故詩中有
畫畫中有詩得之心應之口可以奪造化寓髙興也侯
之别墅葺一室曰錦堂時時班春往来於此合親友而
燕之因命畫史以春水夏雲秋月冬松繪之於壁盖取
陶靖節之句也四時之景叢於目前滌煩慮暢幽懐超
然與造物者㳺坐上之興溢矣侯乃語客曰今夕之賔
樂乎但恨對景無言敢請逐題而賦之客曰古人之詩
今人之畫二者盡矣言之則贅然景與時遇人與景㑹
不嫌冷淡可停杯而待侯乃口占而首唱之時壬寅十
一月望日序
　　傳
　　　孟氏家傳(孟駕之/)
髙祖唐牧字堯臣雲中人也幼業儒術擢進士第仕遼
為太子洗馬牛令公見而異之以女妻焉生子彦甫字
仲山金運革命廕補品子後以明法中選知西北路招
討司事時有疑獄獄成當棄市公拒不受命雖怒而迫
之莫能奪也後三日得實免死者百餘人招討公執手
而謂之曰子之隂徳如此其能無報乎可勉之徙宣徳
州司候登州軍事判官享年八十而終二子曰龜曰鶴
龜早世鶴字夀父幼聰敏好學手不釋巻同進士第出
身主汾州西河簿宰宣寧縣進階儒林郎致仕六子曰
仁曰義曰禮曰智曰信曰楫女曰㽔曰賔太師張公之
甥也仁更名澤民字安宅性敦厚愽雅不喜撿局與人
交豁如也事王父母孝居喪過哀友愛同氣鄉黨稱焉
父亡母病與妻張氏奉侍温凊頃刻不離命醫視藥必
親嘗之以人肉治羸割左臂肉雜羮中而進之母自是
善飲食勿藥孝感然也郡守知之欲聞於朝廷母恐孝
子之傷生力勸止之年逾三十不就資廕折節讀書母
罄囊金聚經史以成其志工屬文頗為進取計有聲於
場屋學者從之如林崇慶元年秋魁大同府選辛巳登
進士第調河南福昌簿以㢘能稱中外交辟不就世亂
避地於陸渾南山以詩酒自適號雲巖老人有著述聞
於世壬辰秋九月一日卒於槐林平伊陽令周文炳察
判盧某備禮權厝焉累官朝列大夫妻清河縣君二子
曰琦曰璘女月娥歸白登郭文振琦字伯玉㳺學齊魯
間貞祐之亂莫知所從璘易名攀鱗字駕之因夢故也
自束髪從父訓不經他師指授十三薦名於京師庚寅
擢進士第任陜州州判辟舉靈臺令入補省掾壬辰京
師失守隨回軍渡北僑居河津癸巳抵平陽行臺胡公
異禮待之每事諮議焉内省委管司印造經籍事巳亥
朝廷以近来文風不振分三科諸路選試精業儒人監
試劉中以贍於才學皆優其等充本府議事官權宜之
職也妻韓氏濮王之後繼母韓氏之姪女也二子曰史
噲曰桂哥皆幼孟氏姬姓魯公族孟孫之後保姓受氏
於今不絶其間賁之勇舎之約軻之儒光映百世凜然
如生裔孫攀鱗駕之亡其世系自髙祖而下得其傳焉
又懼其湮没以前後事畧託所友而紀之意者欲文之
碑而誌於墓歟或録其實於太史世其家歟狀其行於
太常議其諡歟將施於蒸彛鼎如古之所謂銘者自成
其名歟審如是其志逺且大矣其自敘者備矣尚何言
哉然有美而不聞於世友之過也故不敢不書以俟来
者
　　譜
　　　李氏家譜
按大唐天潢玉牒顓帝之後生大業大業生媧媧娶有
喬氏之女感月光貫昴而生咎繇咎繇生伯翳伯翳之
後世為士師至里成避桀之亂遯居伊侯之墟食李實
乃改為李氏此言咎繇之後以理獄為功遂姓理氏其
後子孫或改里氏至伊侯之墟避難遂改里為李也成
生利正當商湯之時利正生昌祖昌祖仕陳為大夫因
居若縣昌祖生明明為陳相𦵏瀬鄉之北立廟因有相
城明生慶賔慶賔生靈飛一名䖍㑹所言陳國乃古之
陳國非周時所封胡公滿之國也自李成至䖍㑹五世
相承年代相類當此之時太皥之後已為陳國及周封
舜後當是此陳既滅乃封胡公而王其地也靈飛之妻
真妙玉女感日精之夢而生老君此一說也又按本記
云老君生而能言指李木曰此我姓也隋内史舎人薜
道衡老君祠庭碑云感日載誕莫測受氣之由指李為
姓未詳吹律之本是也又樓觀光師傳云老君因聖母
攀李木而生謂曰此汝姓也三家之說經傳備載今並
明之以彰聖人之宗緒矣至紂王時居岐山之陽西伯
命為守藏史武王克商召為柱下史其子名宗仕魏為
將軍有功封於段干宗之子注注之子宫宫之逺孫假
假仕漢孝文帝假之子解解為膠西王卭太傅因家於
齊風俗通云李伯陽之後出隴西趙郡頓丘渤海中山
襄城江夏梓潼范陽廣漢梁國南陽十二望唐髙祖淵
二十二子其韓王元嘉守澤州武氏盜國宗室潛謀恢
復事露皆被害妃房𤣥齡女妃亡四子於碧落聖佛谷
追薦母氏黄公譔善篆磨崖碑存焉其後裔孫因家於
澤或隠或仕宋初李植字彦材熙寧間中武舉科隨范
文正公西征官至右侍禁墓誌云𦵏於澤州晉城縣五
門鄉從先塋也三子持搆授髙祖李憲之忘其所出生
曾祖猷猷生祖行可行可二子長之邵次之才之邵一
子曰楫楫子六人長儀(闕/)應進士舉恩榜二子亡有女
在北弟馬興男閏郎在餘亡之才三子長植次構次俊
民字用章植三子曰挺曰撝曰振挺男世英渭南馬鋪
監没於王事撝謙甫進士第一科孟津機察男世寧監
福昌酒構洛陽茹店商酒監男鉄塊女蓬仙在北俊民
男揚伊闕商酒監揚一子道兒甲戍兵火值甲午二十
餘年間皆物故矣獨閏郎在楫之孫也二子皆幼為李
氏之𦙍癸卯年四月初一日丁未譜
　　記
　　　睡鶴記
人之情有所甚好有所甚好而不得則必見似之者而
喜非徒好之盖感而有所得焉濠梁之魚得之樂山隂
之鵞得之書支道林之鷹與馬得之神俊不有所得夫
何好焉鶴鳴之好鶴亦猶是也鶴也者物之生於天而
異者也其性潔而介其聲亮而清潔而介則寡所合亮
而清則寡所和獨以孤髙自處飛鳴於霄漢之上豈求
其異也哉盖天之所賦者異也夫才髙則無親勢孤則
失衆鶴奚恤焉若或矯情自凂下同於頻頻之黨變常
而喪其真非鶴之徳也非鶴鳴之所好也叔世道衰天
物暴天思其所好而不得逮丙申嵗於新居之側有蹲
石曰睡鶴昔人取其似而名之鶴鳴見其似而喜之事
與心㑹豈偶然哉三復觀之其骨聳而竒其背瘠而僂
其頸宛其喙箝若無意飛鳴者雖沉潛靜黙有飄然物
外之想疑其孤髙之過為衆所棄而自晦歟抑衛人之
軒不足乗歟烏程之樹不足棲歟將遺世逺舉羽化而
仙此特其化身歟不然何為不飛不鳴日㳺於睡鄉者
乎謂其果不能鳴則陳倉之雞胡為而鳴耶謂其果不
能飛則零陵之燕胡為而飛耶吁是時也以飛鳴而望
於鶴不可望於石尤不可姑以其似而又有所得故感
而為之記云
　　　劉濟之忍齋記
彭城劉君巨川治别室之西偏訂曰忍齋卜日會諸同
志落之鶴鳴怪而問焉劉君曰凡有血氣者皆有爭心
在人則尤甚焉人情甚不美小有不恊至於按劒相怒
沒齒而恨不解是何耶血氣之所役也忍之之意非敢
望於人盖將以自警耳孔子語門弟子曰小不忍則亂
大謀成王命君陳亦曰必有忍其乃有濟聖賢以忍之
一字諄諄而告人者於血氣方剛之時而戒之也昔之
人有能之者如張公藝之忍於家朱將軍之忍於敵耳
餘為功名而忍王謝為性命而忍元載以鼎餗之譏忍
於笑翁恩以狥曲之辱忍於醉師徳之忍於唾懐祖之
忍於罵是皆不以一忿而動其氣其得聖賢之心乎吾
名吾齋亦猶是也鶴鳴喟而嘆曰異哉未有無事而忍
者若子之言所以自處者得之恐非所以處人者得之
於己失之於人可乎夫情深則怨匿理到則心服與其
匿怨孰若服心我以情怒彼以理屈則門外負荆者踵
接矣莫不釋然開怡然暢廓然通無一毫芥蔕於胸臆
初以自警卒能警於人過此以往足之所履皆君子之
忍齋也獨戚戚於一室之内何其自狹也劉君於是矍
然而起拱手而謝曰厚矣子之托吾境也請刋其說於
石以廣其傳
　　　嵗寒堂記
節婦樂氏澤郡南闗宣銳巷樂㺹女也幼亡父母依於
外族外王父李榮鞠養之年十五適本闗劉璋泰和五
年乙丑夫亡二十一嵗守志長子禎五嵗次禮十七日
也從吉外氏豪俠欲奪而嫁之堅誓不許苦節自勵事
王母舅姑小心敬順盡為婦之道(闕/)　　黨同焉而不
違於禮婉焉而不失其正舅姑(闕/)以治家嚴恪潔勤躬
操井臼無一日而少懈上下畏愛焉主中饋助祭祀怵
惕之義表儀宗門值貞祐亂離往往骨肉不收樂氏俯
育二子流散他方遑遑涕慕抱終身之戚丙戌復歸寧
故里子禎娶東林隠君子母俊卿之孫女生二女長適
秦茂才次許嫁本州趙次官姪男餘慶禮娶楊氏生三
男一女長犍兒定婚樂家社王氏次伴犍婚東蜀村李
氏次堅童女許嫁下町張氏夫之兄益弟儀偉俁仁妹
適梁氏偉娶徐氏二男一女長福妻谷下栗氏次祐妻
本州王氏女嫁(闕/)氏祐二男長丑兒次顯兒中外族姻
無不周恤者禎字君祥參謀本州宣差所事嶷嶷特立
篤於孝友念無以報劬勞之徳因所友而榜其堂曰嵗
寒堂冀母氏之名節有光於後噫幼而孤長而寡老而
其福厚厯憂患五十餘年始終不易凜凜有松柏之操
名其稱矣當是時也不能安其室如七子之母者十常
八九有不登是堂而愧者乎癸卯三月辛巳書復繼之
以詩
家貧子幼如月魄煩惱林中世途惡荒墳木拱淚不乾
野店天寒孤莫託歸来扶杖雪滿梳山頭化石猶望夫
萱堂忘憂忘亦得孝哉一雙反哺烏
　　　重修悟真觀記
髙平縣南二仙廟者在張莊李門之間唐曰真澤宋曰
沖恵沖淑真人為居民祈報之所無禱不應一方之休
戚係焉大金真祐甲戌嵗國家以征賦不給道士李處
静徳方納粟於官勅賜二仙廟作悟真觀俾其徒司見
真主之額之後有慊於心為其名位之乖也其意若曰
以廟為觀則是無廟矣以觀為廟則是無觀矣不亦誣
於神違於人乎惴惴然不安積有日矣於是市廟東之
隙地為三清殿為道院蠲庖湢表壇埒外力所施田以
資工役其修齋行道拜章啟𤣥步虚華夏儀鸞而引鳳
者於此焉觀之西曰廟棟宇宏麗像容粹穆䆳以重門
翼之兩廡旁列諸靈之位其時和嵗豐民無疾厲龡豳
擊鼓婆娑而樂其神者於此焉各事其事互不相雜名
與位判然矣識者韙之按禮云凡祭有其廢之莫敢舉
也有其舉之莫敢廢也盖禮所重者祭或舉或廢不可
得而私即廟而觀既觀而廟是未嘗敢舉亦未嘗敢廢
豈私也哉兩得而不兩失神人俱恱無遺恨矣此重修
之意也徳方請以其事書之於石余用其意而筆之徳
方陵川人年二十出家明昌三年壬子禮本州神霄宫
郭大寧為師泰和丙寅奉祠部牒披戴登壇為大法師
後七年貞祐改元賜紫號達妙充澤州管内威儀偶值
喪亂晦迹不出大朝丁酉嵗遣使馬珍考試天下隨路
僧道等共止取一千人徳方乃中澤潞二州選第一是
嵗八月於燕京受戒回請以白鶴王志道知神霄宫事
郡長段公從之俾遂其髙懐乃於宫西别院為鶴鳴堂
三間日與方外友彈琴話道焚香煮茗誦周易黄庭老
子書究諸家窮理盡性之說與悟真相去五十里時時
往来適游衍之興不以傲為髙不以誕為異簡而和婉
而通行必合於義動不悖於禮其肯誣於神違於人慊
於心亂名改作者乎
　　　重修浮山女媧廟記
澤之為郡在太行之頂其四面亂山環列東向望之突
然而起孤髙峻絶不與衆峰相連者曰浮山也山之腹
有巖穴中有二像廟而祭之傳者以為翁婆神居民之
為嗣續計者往往禱於是焉按圖經翁婆神在郡東南
二十五里浮山北坡上宋元祐六年建計屋八間共二
十二椽周圍七十五步又紹聖三年丙子李旦亦言此
廟自元祐六年及觀至和二年郭寶碑已重修矣圖經
所云元祐六年建亦重建也究其原莫知所從来或曰
女媧廟並無所據按淮南子云女媧氏鍊五色石以補
蒼天斷鰲足以立四極殺黑龍以濟冀州積蘆灰以止
滛水蒼天補四極正滛水涸冀州平此皆有功烈於民
者也民追而祀之其以此耶傳者通謂之浮山神大定
二十六年郭道珙等增舊制而新之盖五載工始畢值
貞祐甲戍兵火復毁逮大朝庚子本郡次官趙唐以其
男山兒幼亡不能忘情因謁是廟慨然有起廢之心遂
命耆老張珏輩庀工計費又令總領景用與提控許堅
督其役斧斤者瓦甓者版築者不召而從不鳩而集富
者輸其財貧者竭其力不日而告成自是公得男女三
人又從而起敬焉辛丑嵗三月十八日㑹郡人而落之
索余紀其事將刻之石姑以前人所聞而書之噫人而
無後為不孝之大然人生於天地之間果由人乎哉或
得之於卜如成季者生而有文在其手曰友或得之於
夢如唐叔者生而有文在其手曰虞周之翰皆嵩嶽之
神魯之儒乃尼山之秀是山也果能以英靈之氣賦予
於人者乎求而得之者有之不求而得者神何與焉天
地萬物父母也物莫靈於人天地之委蛻也豈私於人
哉夫臧孫逹之有後也以徳其所求者異於人辛丑年
三月十五日記
　　　陽城縣重修聖王廟記
按圖經陽城盖漢之濩澤縣也屬河東郡今縣西三十
里故城是也晉𨽻平陽郡後魏文成興安二年癸巳自
故城移於今治隋屬長平郡唐武徳元年於此置澤州
𤣥宗天寶元年改為陽城縣又云殷湯廟在縣西南七
十五里析城山上宋熙寧九年河東路旱委通判王伾
親詣析城山祈禱即獲休應十年五月某日牒封析城
山神為誠應侯政和六年三月二十九日析城山殷湯
廟可特賜廣淵之廟為額誠應侯可特封嘉潤公宣和
七年重修廟記云本路漕司給係省錢命官增飾廟像
及廣其庭壇髙其垣墉列東西二廡齋厨廐庫客次靡
不畢備華榱彩桷上下相煥以稱前代帝王之居而致
崇極之意以其餘材完嘉潤公祠合二廟凡二百有餘
楹大金革命廟止存九間共六十椽大朝壬寅年春因
野火所延存者亦廢民間往往即行宫而祭之本縣行
宫在郭内東西街北右去城門五十餘步左距縣衙一
里强至大金壬(闕/)年厯一百二十八年而毁邑人王元武
全王昇張義王(闕/)王漢等雖在擾攘之際相與鳩工復
起正殿三間元帥延陵珍補盖西廡嵗有水旱疾疫禱
無不應民之戴商厥惟舊哉噫神依於人廟食百世亦
豈有昇沉時耶抑成壊之數幽顯莫能逃耶何天禍未
悔如此之酷耶僕重過是邑王元等託友人燕子和求
識其始末故書以示之時壬寅十月庚戍朔
　　　重修佛堂記
吳道子畫酆都宫畏罪者衆韓吏部題木居士求福者
多世之人莫不知罪之為可畏福之為可求然信賞有
所不能勸必罰有所不能懲而覩道子之畫吏部之題
竦然有動於心不待賞而勸不待罰而懲何耶豈正率
者難從幻化者易感歟兵興以来俗狃於惡以强陵弱
以衆暴寡以勇苦怯怙終自若當是時也未有不嗜殺
人者夫佛教自殺者不復得人身況於他人乎宣差察
之鎮是邦也因謁㕔事後之佛祠閔其為風雨所壞遂
命工起廢缺者補之汚者墁之壁繪像飾為之一新乃
與其妻孫氏時時敬禮倍堅回向益勵齋嚴其見於臨
事寛而不苛仁而不虐皆如来慈悲之心下之人亦復
歸依見善則樂而為之見不善則憚而不為不陵弱不
暴寡不苦怯皆如来慈悲之化夫以易感之化易難從
之俗亦救時之一助也若夫化流天下使人有士君子
之行如周家太平之時其待木鐸之政乎
　　　重建修真觀聖堂記
按圖經修真觀在東門内街南宋大觀戊子陳遷孟新
堂之故基也值大金貞祐甲戍兵火而毁煨燼之餘瓦
礫堆積二十八年間無一人刮目者女冠張守㣲與弟
徳忠因逃難四方俱獲生還欣然有起廢之念乃求訪
本觀遺跡道士李君浄厯厯而告之曰此殿堂也此道
院也此客舎也此堵而環也此圃而蔬也此井而飲也
既得其詳於是首建聖堂三間為修敬之地復夷荒壤
刜惡草出墻根而築之仍為後圖是堂也經始於辛丑
十月甲子次年三月丙戌工畢始終其事者郡侯段公
暨夫人衛氏守㣲晉城縣髙都管樂南中社人㓜婦趙
氏夫亡正大甲申五月捨俗出家禮太原榆次縣專井
村玉真菴洞妙散人楊守𤣥為師師乃長春真人門下
寧神子所引度者也傳授有源故其信道也篤守志也
確肅而莊强而敏新故而潔汚蕭爽峻逸雖在城市有
林下風異時天上定歸王母之家今日人間獲覩飛瓊
之室弟徳忠及妻王禮善益加歸向皆生無上道心男
留住女梅兒慶仙宜哥滿惜告成之後伏願免離五苦
延納百祥中外存亡同證妙果壬寅年五月初一日記
之堂上以警来者
　　　題登科記後
承安五年庚申四月十二日經義榜
　李俊民字用章年二十五澤州晉城
　郭伯英字伯誠年三十潞州上黨
　劉從謙字光甫年二十五解州安邑
　張孺卿字介甫年二十七大興府左廵院
　王知進字崇禮年三十一東平府平隂
　孫璵字子玉年二十七大名府夏津
　彭恱字子升年二十三真定府録事司
　舒穆嚕世勣字景畧年二十八咸平卓齊特千戸所
　李適字適之年二十九大定府長興
　晁李中字寶臣年四十一通州三河
　朱煥字文伯年四十四開封府警巡院
　伯徳維字公理年四十一中都哈勒琿千户所
　趙楠字庭幹年二十四澤州髙平
　王元字善之年三十三解州司候司
　糜元振字彦升年二十八磁州司候司
　祁午字子善年四十一解州聞喜
　潘希孟字仲明年二十八磁州司候司
　孔天昭字天安年三十大興府左巡院
　王毅字知剛年二十八大興府左巡院
　侯尚字世卿年三十太原府平晉
　髙應字大中年三十二磁州邯鄲
　趙銖字敬之年二十五大興府左巡院
　晉蕃字天佐年二十五奉聖州礬山
　鈕赫希奭字仲傑年三十五博索路𤓰爾佳下
　郝鈞字國器年三十五大名府舘陶
　鮑元字善長年四十四潞州長子
　康鼎字晉卿年二十五傅州髙唐
　閻詠字子秀年三十七兖州磁陽
　鄧浩字君猷年二十六平陽府録事司
　宋克俊字英叔年二十七河中府録事司
　趙宇字八定年二十八澤州陵川
　劉磻字溪叟年七十四濟南府章丘
　杜實才字克彦年四十四南京巡院
　　余閱承安庚申登科記三十三人革命後獨與髙
　　平趙楠庭幹二人在一日邂逅於鄉邑哽咽道舊
　　壬寅嵗五月初吉庭幹復挈家之燕京感慨忍淚
　　書五十六字寄之試將小録問同年風采依稀墮
　　目前三十一人今鬼録與君雖在各華顛君還㩦
　　幼去燕然我向荒山學種田千里暮鴻行斷處碧
　　雲容易作愁天癸卯春
　　　大陽資聖寺記
晉城縣漢之髙都縣也屬上黨郡晉因之後魏改屬建
興郡明帝移建興於髙都城孝莊帝復改建興郡為髙
都郡縣屬焉北齊置長平髙都二郡後周又以長平安
平二郡併入為髙都郡隋開皇初郡廢為澤州十八年
改髙都縣為丹川縣因縣北丹水為名屬長平郡唐武
徳元年移於源漳水北三年析丹川於古髙都城置晉
城縣屬建州六年州廢縣屬盖州六年省丹川縣盖州
入晉城貞觀元年盖州廢為澤州縣亦屬焉宋及大金
因之不改本縣境内寺院二十一區大金貞祐甲戌至
甲午存者十之三四資聖寺在縣北四十里大陽社北
齊文宣天保四年癸酉梁元帝承聖二年也號永建寺
至武成河清二年癸未建石塔二級後唐明宗長興四
年癸巳立尊勝幢宋真宗天禧四年唐申改賜資聖寺
周圍二百六十三步屋宇二十八間共一百二十椽與
碧落治平院澤州浴室院皆法眷也本寺素乏常住且
過者稀貞祐兵火後居民蕩析鄉井荆棘寺幾於廢里
人王簡等亦流落四方艱苦萬狀黙有所禱異日平安
到家當捨所有以荅佛力既歸乃以所居之正堂五間
與本寺修香積位其殿宇寮舎缺者完之弊者新之靡
不用心焉且語耆老曰本社宋阿李生前為無後將本
户下地土一頃五十餘畆施與本寺充常住見今荒閒
有無借衆力開耕給贍本寺為修飾潤色之費仍與住
持僧添鉢不負我輩報恩之願衆忻然諾之命本寺僧
行廣主其事行廣俗姓李本社人純慤謹愿可託故令
專之自齊文宣天保四年至今癸卯七百五十一年其
間升沉興廢者屢矣虐熖之酷未有甚於此時者頼有
其人家風不墜不幸中之幸者也劉巨川濟之欲傳於
乆逺求碑以實之故書癸夘年四月初六日壬子記
　　　澤州圖記
禹貢冀州厥土惟白壤厥賦惟上上錯厥田惟中中九
州之中為第五周禮職方氏掌天下之地圖河内曰冀
州漢地理志曰河東河内得魏地觜觿參之分野其地
帝尭夏禹所都之域詩唐國風此晉也而謂之唐本其
風俗憂深思逺儉而用禮乃有尭之遺風焉三晉屬韓
周赧王五十三年秦武安君白起代韓抜野王上黨路
絶上黨守馮亭以上黨歸趙趙使平原君受地五十五
年秦攻上黨拔之上黨民走趙趙軍於長平以按據上
黨民秦因伐趙四十萬人降白起秦并兼四海分天下
為郡縣漢興因之先王之迹既逺地名又多隨時改易
不同漢地理志河東郡秦置濩澤端氏二縣𨽻焉上黨
郡秦置髙都泫氏二縣𨽻焉河内郡髙帝元年為殷國
二年更名沁水𨽻焉按澤州圗經屬禹貢冀州之域後
魏置建興長平安平三郡明帝移建興郡於髙都城孝
莊帝復改建興郡為髙都郡後周又以長平安平二郡
併入改為髙平郡隋初廢郡為澤州按晉城圗經本漢
髙都縣也屬上黨郡晉因之後魏改屬建興郡至孝莊
帝改屬髙都郡北齊置長平髙都二郡後周併為髙平
郡隋開皇初郡廢十八年改丹川縣因縣北丹水為名
屬長平郡唐武徳初移於源漳水北三年析丹川於古
髙都城置晉城縣屬建州六年州廢縣屬盖州是年省
丹川縣盖州入晉城貞觀元年州廢屬澤州按陽城縣
本漢濩澤縣屬河東郡今縣西三十里故城是也晉屬
平陽郡後魏興安二年自故城移於今後隋屬長平郡
唐武徳元年於此置澤州八年移州端氏縣天寶元年
改為陽城縣按端氏本漢縣屬河東郡史記趙成侯十
六年與韓魏分晉封晉君以端氏今縣是其地也其故
城在縣西北三十里郡漢治也晉屬平陽郡後魏置安
平郡縣𨽻焉真君七年省太和八年復置隋開皇三年
郡廢十八年自故城移於今治屬長平郡唐武徳八年
移澤州於此治貞觀元年又徙州治晉城按髙平縣漢
泫氏縣屬上黨郡後魏於古髙平城置唐志云漢泫氏
縣地因以名之屬長平郡隋因之又併泫氏入焉唐武
徳初於縣置盖州貞觀初州廢按陵川縣在漢屬泫氏
縣地隋開皇十六年以户口滋息山川修阻遂割長平
郡二縣户析置為中縣至唐武徳元年改長平郡為盖
州縣亦屬焉六年移盖州於晉城縣貞觀元年改盖州
為澤州縣屬澤州按沁水縣漢縣屬河内郡晉因之元
魏為永安縣後於此置廣寧郡後齊郡廢改縣曰永寧
隋開皇十八年復改為沁水縣屬長平郡唐屬澤州五
代後因而不改皇統三年程先生左輔國碑云澤之為
州盖以境内有濩澤名焉州之治晉城盖以其地故晉
封名焉夫晉者尭所居之墟舜所耕耘之地二帝遺風
至今猶存自開皇三年為州迄今五百六十一載盖開
皇三年癸卯至皇統三年癸亥也宋張商英題桃固嶺
云大舜耕耘地斯民聚落居昔人皆以舜澤名之舜耕
於厯山鄭𤣥曰在河東漁於雷澤鄭𤣥曰雷夏兖州澤
今屬濟隂圖經引墨子云舜漁於濩澤墨子本云漁于
雷澤不同舜澤取舜耕處名之也厯山河東之境近之
必有辯者州四至東至衛州界二百里以孤松樹為界
自界至衛州一百六十里西至絳州界一百九十里以
烏嶺堠為界自界至絳州一百四十五里南至懐州界
四十五里以土堠為界自界至懐州六十五里北至潞
州界一百里以山口村為界自界至潞州六十五里東
南至懐州界七十五里以枯冢為界自界至懐州六十
里西南至孟州界六十里分水嶺為界自界至孟州一
百二十里東北至相州界二百里以城嶺為界自界至
相州一百六十里西北至晉州界一百六十里以長城
嶺為界自界至晉州一百七十里至南京四百六十二
里河南府二百二十五里係大定年前里堠也隋開皇
三年至天興甲午六百五十二年厯唐五代宋金易十
二姓或興或廢有如傳舎金國自大安之變元兵入中
原北風所向無不摧滅者貞祐甲戍二月初一日丙申
郡城失守虐熖燎空雉堞毁圯室廬掃地市井成墟千
里蕭條閴其無人後二十年大兵渡河甲午正月初十
日己酉蔡州城䧟金運遂絶大朝始張官署吏乙未遣
使詣諸路料民本州司縣共得九百七十三户司候司
六十八户晉城二百五十五髙平二百九十陵州六十
五陽城一百四十八端氏一百一十七沁水三十至壬
寅續括漏籍通前實在一千八百一十三户以鄉觀鄉
以國觀國以天下觀天下其可知也噫生斯世者何不
幸邪百六之數莫能逃邪死者巳矣生者倒縣何時而
已邪上天之禍如此其酷尚未悔邪泫然記之庶幾父
母瘡痍之民者生怵惕之心
　
　莊靖集巻八
欽定四庫全書
　莊靖集巻九　　　　　　金　李俊民　撰
　　碑銘
　　　重修真澤廟碑
柳子厚書南嶽大明寺律和尚碑隂昔者公室禮得用
碑以𦵏其後子孫不去遂銘徳行用圖乆於世及秦刻
山石號其功徳亦謂之碑而其用遂行自是所在營建
者莫不用焉大朝龍集庚子九月十五日丙子悟真觀
樹落成之碑冠盖雲集酌酒相慶循故事也或者謂碑
之所云異其名也名雖異人心未嘗異也所慊者材不
中度不足以壯福地此處自有石豈無知者乃相率而
求之於荒榛間㣲露節角出土而得之真良璞也徳方
以易卦筮之得臨之節有大而可觀之象於是命工加
磨礲焉無毫髪恨父老愕然相視曰夫神所依者人其
有所待邪或廢或興亦其數邪事與時㑹豈偶然邪是
廟也自唐天祐迄今三百餘年庇庥一方實受其福水
旱疾疫禱無不應貞祐甲戌烽火以来殘毁殆盡幸而
存者前後二殿神且不安人其安乎由是感激奮厲踊
躍就役斧斤者陶甓者版築者圬墁者不募而来不勸
而從缺者完之仆者起之繪事之墁漶者色之不日而
新無愧於初父老請以其事實之碑徳方笑而諾之就
用其石慰人心也其使之敬鬼神向𤣥化振仙風徳方
有力焉因索予為文以刻之其詳具於前後之作者言
之則幾於贅姑頌之以詩以告其成云
　　川原自秋色　爽塏變荒土　騰空仙馭逺
　　閱嵗遺廟古　頹基埋草莽　敗壁剥風雨
　　枯松噪寒鴉　老瓦竄飢䑕　煌煌星各位
　　耿耿月獨苦　鞠躬香火民　黙與杯珓語
　　真游厭塵雜　非類敢狎侮　豈惟奪時享
　　乃又虐神主　曾無一震威　蕩滌還淨宇
　　黄冠得仙李　起廢心已許　聞聲應如響
　　爭地築環堵　圖全出衆力　能事在一舉
　　周旋禮俗中　百福神所予　刻石示將来
　　不朽邁石鼓
　　　重修王屋山陽臺宫碑
王屋山者在底柱析城之東仙家謂之清虚小有洞天
三十六洞天之一也壇之南十六里曰陽臺觀者小有
洞天之一也其靡然而逝隆然而起似近而逺欲斷而
連隠隠乎山之陽者九龍戯珠嶺也東向二百歩許溢
天一之水白而不濁甘而不壊為九鼎金丹之祖者洗
參泉也巖竅其腹廓然有容嘘吸元氣與山澤通者西
北白雲洞也位髙而自抑勢仰而還俯如竦如懼如趨
如附北面而朝壇者華盖峯也亂峯之間邃而深幽而
往窈窕而入延袤而上者紫陽谷也樹林叢翳虎豹郤
走蕭爽森肅鬼神䕶守者上方院也自是出避秦溝陟
瘦龍嶺躡仙橋欵天門然後登壇而朝玉頂淩風汗漫
披雲杳㝠其去天闕猶咫尺爾時天界諸天悉以天衆
見於每嵗朝山之會宜其為洞天之冠也大唐中中巖
道士司馬鍊師始奏置陽臺觀道塲立像而嚴奉之並
御書額壁畫神仙龍鶴雲氣等升降輦節羽儀金彩輝
光滿宇遣監齋韋元伯齎圗畫事跡題目奏聞時開元
二十三年六月十二日也𤣥祖之教繇此而振山林學
者皆生無上道心不退轉志宜其為福地之冠也又按
司馬别記曰余届王屋清虚洞側獲真篆仙經二品一
曰元精一曰丹華又覩玉皇寶籙乃知上古丹寶並傳
而莫不遐年自夏禹後遂止亡有繼者余不敢嫚泄復
藏於名山以俟其人開元十七年仲秋十五日記以是
考之陽臺觀之成也在司馬鍊師藏丹寶後之六年開
元二十三年乙亥也下值大金貞祐二年甲戌凡四百
八十年兵火而毁觀改曰宫隨世沿革崇其名爾嗚呼
玉笈秘文流運道氣猶有昇沉之時況巍峩華構豈無
成壊邪累代重規一夕焦土草木色歛烟霞氣沮方外
之逰未嘗過而問焉正大四年丁亥林州先生王志祐
由平水抵王屋周覽勝區感嘆陳迹慨然有動於心邑
令及司氏昆仲挽留住持養道餘暇以起廢為事不募
而役集不鳩而材具變汚以潔易故而新宏大殿堂修
直廊廡復靈官之位列齋厨之次接遇則有賔舘招納
則有道院其用簡其功速旋天闗回地軸華日月而平
北斗其為力也大哉廢始於戌終於戌興始於亥終於
亥一紀而廢一紀而興疑其有數存乎其間爾先生少
業儒術長慕𤣥理年髙行積境滅心休幽人逸士望風
稟受號曰棲神子一日與余邂逅於山前頗得其所長
盖以静為基以慈為寶慤而愿厲而温有竹林髙致不
嘯傲升平有盤谷雅尚不輕欺富貴味老子五千言不
讀非聖書悟廣成長生說不作矯俗事龍伯釣後長愁
海上之鼇子晉歸時難駐雲間之鶴大朝巳亥嵗三月
二十二日壬辰登真於嶽雲觀春秋八十有八其徒曰
定曰忠曰祥曰𤣥曰温索余文其碑故欣然書之以示
来者其辭曰
　太行肆几　連亘王屋　天設之險　神竒所畜
　烟蘿眇然　若化若遷　誰其主者　小有之天
　天台錬師　即宫于兹　奕奕榮觀　百世之基
　中原繹騷　刼火莫逃　虐熖毒燎　毁仙所巢
　猗歟王公　復此故宫　彼徒者清　始終厥功
　事舉其墜　風振其頹　濫觴𤣥源　實實枚枚
　欲去者留　既往者来　雲軒羽盖　肅焉徘徊
　突峰秀巒　光凝翠寒　乍隠乍見　聳如髻鬟
　泉涌流決　巖回岸薄　或抑或揚　響如珮玦
　栢茂松悅　芝芬桂芳　可糗可粻　既夀且康
　鶴翥龍矯　鸞翔鳳鳴　可駕可軿　游乎太清
　朝烟暮霞　我仙所家　坐閱人世　浮如落花
　大哉道域　悠乆不息　何以誌之　他山之石
　　　縣令崔仲通神霄宫祭孤魂碑
人之生或幼而殤或壯而夭或幸而不殤不夭獲考終
命者則㷀而獨或不幸而遭天之變人之禍邦之憲身
没而名滅者宗亦覆吁幸不幸皆命也其視世其家碑
其墓廟其貌而配饗不絶者異矣夫不幸之中又有幸
不幸者焉人死曰鬼鬼者歸也故鄭子産有言曰鬼有
所歸乃不為厲吾所以歸之政謂此也道否以来刄政
交惡玉石俱焚寃魂無依哭聲相聞哀於泰山之虎猛
悲於桓山之鳥别其無所歸幾何不憑於人而為厲者
哉當是時也生且不遑恤況夫死者乎獨晉城縣令愽
陵崔公逹惻然有動於心乃於野外拾遺骸而瘞之又
與前上清宫提㸃大師孫景𤣥道正李處静十月十五
日就本州神霄宫設黄籙大醮為壇位而祭焉其幼而
殤壯而夭者在此位幸而不殤不夭考終命而㷀獨者
在此位不幸身没名滅覆其宗而無配饗者在此位師
乃於𤣥科之外以幽明之故始終之說施報之理因果
之事發揚呈露豁人心而駭鬼聽公乃吉蠲從事其迎
来也有餘敬其送往也有餘哀欲其慘而来舒而往新
大故小皆適其歸嗚呼恤人之所不遑恤使不為厲合
於子産之言識者以為知禮其可以無辭乎銘曰
　雅廢國屯　四海揚塵　魂兮来兮　天地廓清
　虐熖方沃　蠆蜂揺毒　魂兮来兮　䲔鯢被戮
　干戈厥躬　腹背勍敵　魂兮来兮　靈臺偃伯
　骨肉不收　離居蕩析　魂兮来兮　宜爾室家
　不周之粟　不虞之臘　魂兮来兮　今薦馨徳
　不屋而號　不宫而弔　魂兮来兮　今有寢廟
　忠肝義膽　不辱不屈　魂兮来兮　此乃血食
　暴露風日　沙場草白　魂兮来兮　此乃掩骼
　洋洋如在　曵曵而出　公之豐潔　是享是格
　如歆而類　如祀而族　公之信孚　宜介之福
　　　郡侯段正卿祭孤魂碑
無戰之國民多夀好戰之國民多夭夫戰危事也民之
夀夭係焉春秋二百四十二年間書戰者二十三内戰
敗績六外戰敗十二豈惟戰哉其侵伐襲討潰滅殱獲
等例書者不絶故其民夀者少而夭者多豈唯民哉死
而不得其所者何可勝紀或見於新城之巫或啼於貝
丘之豕或踊搏於寢丘之夢或呌登於昆吾之墟或如
若敖之餒於楚或如伯有之懼於鄭或與獻子而相訟
或同實沈而為祟皆不得其所而又無所歸可哀也哉
聞内史過之言者則以物享之用鄭子産之事者則撫
之乃止由是鬼有所歸無復為厲故筆之以為春秋法
自中國雅廢以来天道在北日尋干戈無異於春秋之
時糜爛之餘百怪争見無異於春秋之民吁是時也孰
能以春秋之法享而止之哉澤州長段直念常在此欲
為之而未暇也嵗在鶉火毅然力行之應於郊野暴露
之骸歛而裒之卜𦵏於馬英得鳳凰之兆且其繇曰鬼
宿騰芒積尸在傍月建之下可以伏藏正月十一日壬
午隨所指而窆焉乃以信士劉巨川檢舉典常嚴修祀
事外内戒飭以洽百禮建立壇塲設無上黄籙浄醮三
晝夜位分三百六十不以逺近無主孤魂并投壇附薦
亡靈等衆一切召請而祭之十五日丑時解席告畢以
清虚大師前提㸃上清宫太上昇𤣥内教秘籙弟子賜
紫孫景𤣥妙逹大師前管内威儀太上正一三五都功
賜紫李處静奉行法事暨法籙道士程徳元等四十餘
人三時行道華夏步虚備演三洞靈章敷露五方真文
拜表啟𤣥散花賦水恵風與薌燎清塵壁月共燈輝縞
夜無碍筵前至者相憐昇仙橋畔度者争先聽元始符
命受九真之戒佩昇天寶劵出五苦之獄悔深吝消行
髙障滅逈脫𡨕津咸躋道域嗚呼死生之說果如何哉
夫死者生之盡物之變者也其有知乎其無知乎豈蕩
為大空與化無窮乎將與木俱腐乎豈精爽在天結為
光輝以助臨照乎將復乎還名山大川返其英靈之氣
乎豈奮為明神廟食人世福善禍滛乎將厭人間之勞
貪南面王之樂乎是未可知雖聖人亦所不言然而於
死者之禮尤盡其詳者盖欲盡其事死如生示民之不
忘也以春秋之事考之則見矣謹屬辭而為之銘曰
　懐沙楚騷　江沈浪漂　不有巫陽　孰與之招
　横縱戰場　地塗肝腦　不有李華　孰與之弔
　豺狼路荒　羈鬼相望　咸殄厥祀　君子攸傷
　悠悠返魂　我公所賔　享之吉蠲　靡踈靡親
　肅肅靈壇　我公所建　誠之感格　靡近靡逺
　盍簮星㑹　恪居精思　不倦於勤　用相其事
　歛彼棄骸　𦵏筮之地　告以兆語　於艮之位
　暨啟冡土　其日壬午　入此穴處　靈其鼓舞
　送之而往　迎之而来　来迎往送　且敬且哀
　靡神不舉　無虐神主　以禮始終　宜福是與
　亡者可矜　存者可恤　存亡之民　係公休戚
　　　故王公輔之墓誌銘
世傳王氏周靈王太子晉之後以其是王家太子其子
孫遂稱王氏有二十一望各以分封食采而立史記秦
有王翦漢有王陵最為顯姓太原琅邪二望為尤著今
按王姓非獨出於子晉之後又非分封食采而得出太
原琅邪者子晉之後後漢逸民霸司徒允魏司空昶晉
司徒渾後魏龍驤將軍慧龍梁太尉僧辯唐侍中珪並
出太原漢諌議大夫吉晉司空祥及宋齊梁朝王氏盛
於江右者唐宰相方慶皆出琅邪王子比干之後以王
為姓者出河東天水六國齊王田建子孫以王為氏者
出北海陳留魏公子信陵君無忌子孫以王為氏者出
髙平京兆公諱翼字輔之其先河中人疑王子比干之
後世逺不得其傳祖明避靖康之亂徙家濩澤晉城之
王城里父徳遷於星軺鎮生翼驚姜之後不聞啼聲者
數旬王父以為癡及能言與他兒小異性頴悟稍勤於
學七嵗常從師行有誦杜牧之華清宫詩後師舉似厯
厯能道之師頗竒焉八嵗能屬文既長日記千言應進
士舉因感疾遂留意於醫與名輩(闕/)全道趙子華友講
究難素及本草物性藥證病源以拯濟為務貞祐甲戌
郡檄諉以巡檢南山土冦一日破葛萬賦性不嗜殺遂
辭職晦迹月院山耽味經史百家之說每有疑事書之
别巻疑釋塗去之尤精於易占無不應與人交尚義重
然諾友愛同氣分財取衆房之所不取武城張氏數口
遇盜不知所適公一日因採藥偶得張遺橐及書契瘞
於巖下後其孤還給之寡婦李氏有少年安姓者强娶
之不從力斃之棄屍古冢繼而婦活公乃誘其父兄訴
之官安服其辜人皆義之丁先生女以父亡值艱食凡
鬻與豪民焦氏焦婦疾篤命公視之曰若差從公所欲
報之公曰但得丁女可矣焦諾之婦安擕女而歸長嫁
於汝陽庾氏醫不取利衆醫讓之曰予所重者人命奚
以利為利心一萌何異紾臂奪食乎咸愧其言薄㳺河
南從者如市謂其徒曰汝輩若依得論語知之為知之
不知為不知此兩句便可行醫如孫思邈者亦有所不
知若不知為知雖思邈亦不足敬盧氏劉氏各遣子學
醫亦令二子說論語人或有疾醫不克痊公至問所服
藥曰是也但病深藥未效爾及愈謝之曰非獨此藥亦
向者服藥之功也常謂其子從儉曰人與汝有隙病而
求治何以處之從儉徐應曰若羊叔子豈酖人者邪公
首肯之致仕阿不罕特進在汝州忽暴風疾不語公曰
服此藥三日愈十月又病公曰宜吐之後服𤣥明粉半
月愈恐来年十月病必復次年如期而病公曰此不須
藥過後月十六日寅時無恙上遣太醫庾公来視疾服
藥輙斃公曰藥勢太急正不勝邪故也日晡當復甦其
二子哀泣求藥不許曰藥能起生人不能起死人翼日
寅時特進公斃十一月十六日也河内崔氏子年三十
餘病不救將就斂公至曰此已不能藥當針之猶可活
其父不信公三針而體温明旦再針而目開七日如故
梁縣尉范某傷寒不起公曰六日汗解請藥曰善攻不
如善守過五日昏眩左右手無􁀙妻子泣謝公熟視之
徐笑曰勿驚汗將出矣頃刻汗而愈防禦完顔公問易
曰當先理㑹心又問曰以静以誠如水動則濁濁則不
能照物王彦明問讀􁀙經皆能誦之然臨證切􁀙多感
何也曰汝但口誦而心不悟譬猶按圗求馬果得馬乎
時吉仲器在傍曰學者尚如此況不學者乎於秀老徳
老二人處悟禪理太原公處精術數誦古今才人詩得
句法平生著述有素問注疑難二十卷本草傷寒歌括
各一巻筭術一巻古律詩三百餘篇長短句二百首雜
文四十篇辛卯至日召子從儉謂曰早来望氣不祥我
數將盡汝勉之過次年二月初八日酉時可免壬辰正
月入汝陽山避天兵所臨過㳺騎俘至營中被害皆如
所占臨終語妻李氏我平日别無大過惡惟破葛萬賊
不能無寃此其遺恨爾死於兵與死於病相去幾何古
人視死如歸我死無憾男從儉必在可往求之李氏以
遺命入山見從儉曰我豈是要活為汝父所囑今既見
汝死無恨矣終於玳瑁寨公始娶山陽張氏生三子長
曰從約業進士次早卒季曰從儉再娶馬氏無子再娶
李氏一子夭從儉有父風業儒大朝委劉中試諸路精
業儒人從儉中平陽選癸卯春將以某月日𦵏狀其父
行託所友徳老李子搢求誌諸墓故哀而銘之曰
　家世儒業　靡忘厥初　尤所長者　活人之書
　葛萬之賊　一掃滅迹　不忍於殺　乃退厥職
　遭時之變　潛居月院　左經右史　好學不倦
　周流河外　聲震汝海　向風而從　無小無大
　有疾則視　得􁀙於指　囊中探丸　起人之死
　神妙不測　莫善於易　擬議而動　與時消息
　恤人之寡　箠撻之下　贖人之孤　備禮而嫁
　徳如叔㣲　藥如宋清　宜其有後　不墜家聲
　淺土之喪　客於他方　有子克孝　䕶還其鄉
　委骨原野　其誰與藏　魂□獨歸　閟此𤣥堂
　　　姚子昂宜休齋銘
物極則反器滿則覆居安慮危身寵思辱金然眉塢之
臍玉刖荆山之足室髙為鬼瞰貨積為盜蓄名不可貪
利不可逐宜休宜休以小人之心為君子之腹
　　贊
　　　中書君贊
心乎其畫腹乎其藳雲烟落紙龍蛇揮掃汲冡孔壁殷
盤周誥嗟乎孤秦欲窮吾道黔首未愚彼惡先老嗚呼
噫嘻天之將喪斯文也吾不得而知之天之未喪斯文
也何屑屑乎使中書君而枯槁
　　啟
　　　郡守段正卿上中書啟
某啟伏念職在分符有忝承流之寄權歸造物共推論
道之公凡預奬提奚勝慶抃欽惟中書相公經邦偉器
佐命元勲自有典刑盖是相門之相一變風雅或覩詩
人之詩宰天下思天下之均遇國士以國士而待豈謂
吹等之末亦䝉推轂之私然鳬脛續之則憂念雞肋棄
之可惜猥辱衮褒之字願為穎脫之錐光耀鄭鄉春回
鄒谷某敢不勉所未至求為可知白首效勤不憚執鞭
之事赤心圗報寧無結草之功謹奉啟事躬詣台屏陳
獻伏惟鈞慈俯賜照察
　　　上行省中書啟
某啟伏以任尊百揆盖優佐命之勲望峻三台咸仰調
元之化逺依大庇倍積歡悰欽惟行省中書相公治世
棟梁清時羽翼唐資房杜遂開田口之基漢任良平竞
啟卯金之運位常虚左志在圗南方當師渡之朝遽播
公歸之詠以申伯之功文武是憲宜鄭武之職父子並
為不吐不茹激古人之風無党無偏公天下之選致令
庸瑣亦預甄收某暫脫戎行獲膺民寄忝荷璽書之賜
重加衮字之褒承乏力州增輝梓里某敢不益堅素守
少效㣲勤待用無遺物幸充於狄籠見知則說恩難報
於蘇天
　　榜
　　　段正卿祭孤魂榜
易為㳺魂遂著返終之說傳因化魄乃明為厲之由未
有所依是誠可恤雖卒歸於㝠漠猶不昧於英靈勿伏
道慈曷超幽域願殫欵素冀有感通謹擇某月某日命
前上清宫提㸃大師孫景𤣥就某處設黄籙大醮三百
六十分位祭一切無主孤魂并各家投壇追薦逺亡近
化姻親及收斂暴露骸骨正月十一日安𦵏裒集誦念
經文来春正月一日會疏將興法事預戒前期因豈無
因有佀樹花之落死猶不死還隨月魄而生尚賴同心
共成善果
　　　崔仲通祭孤魂榜
伏念無可奈何者命歟終歸於盡不得其所而死者奚
禍之深義有當為祭而非謟況乃龍蛇嵗在螻蟻生輕
或因師旅饑饉之加或在桎梏巖墻之下以棘林為長
夜以薪野為佳城京觀非楚子則誰封戰塲無李華而
誰弔通願傾誠懇庸蕆浄筵所望上格神休下開𡨕路
聞而起起如從夢裏之呼樂且融融皆自隧中而出今
請到講三洞寶經提㸃大師孫景𤣥擬於十月下元日
就本州神霄宫設黄籙大醮一坐計陳一百二十分位
祭河東南路無主孤魂并投壇追薦各家逺年近代姻
親同登道岸富如王氏宜輸請命之錢貧似杜家可翦
招魂之紙敢希勝侣同結善縁
　　　髙平縣瑞雲觀祭孤魂榜(王希及道淵/)
伏念縱横血刄之兵毒痡安忍暴露衣薪之野精爽奚
歸其生也不辰其死也無地徒有青蝇之弔奚勝黄鳥
之哀形可復乎亦莫能於司命魂兮来些或有頼於巫
陽所依者人得請於帝豈特融融之樂偏及黄泉抑令
鬰鬰之居重見白日尚希善衆同啟䖍心
　　　孫講師約束亡靈榜
當壇謹按太上法籙修設無上黄籙浄醮薦拔孤魂亡
靈等衆夤奉髙真祈求拯濟除巳依科闗奏外誠恐亡
人從来未知壇内威儀誤有干犯重遭隂責須至出榜
者
右具如前今出榜曉示亡靈等衆即聽次第呼召昭與
昭齒穆與穆齒無引非族無雜非類其間孝子順孫義
夫節婦有新有故有長有幼無相棄背如在左右不臘
之虞薦未必馨殺牛之鄰福未必受無求人祀無奪人
享無嘯於梁無見於堂善有餘慶惡有餘殃天之施報
無異存亡固當率相教戒敬心歸仰領受功徳速求超
度無致别有違犯故兹告示各使通知
　　　孫講師約束孤魂榜(式同前/)
右具如前今出榜曉示孤魂等衆即聽呼召男有男位
女有女位無亂人倫無參異類無託物為妖無憑人為
祟無逞私憾無尋寃對無呌天無辜無請罰有罪其有
强弱相欺貴賤相侮棄義陵上背恩憎主或號或呼或
泣或訴或攘或奪或貪或妬輕躁跳梁笑傲狂舞前過
未除重犯靈怒永繫幽囚難尋生路固宜率相教戒敬
心歸仰欽受符戒速求超度無致别有違犯故兹告示
各使通知
　　　開元寺重修經閣榜
本州開元寺經閣近遭壞刼幸有遺基雖存起廢之心
尚賴贊成之力今則度材計費鳩役募工冀我同誠畢
兹能事且平地為山尚有往者豈道傍築室獨無成乎
髙下隨宜共敞黄金之地廢興有數復来白馬之經徳
不妄施福從實受暨善知識結大因縁
　　　碧落治平院祝夀榜
竊以叢林標準法海津梁開諸佛方便之門證無上菩
提之路雖云𢎞教所重報恩今請到因公和尚本院開
演圓覺静講為國祈福祝皇帝萬嵗伏願寶厯無疆洪
基永固四海享太平之樂百僚崇相讓之風一切有情
同登覺岸
　　　結冬開講榜
伏念海㑹福田忽躍啣經之兔藏隂淨域尋来聽法之
雞物尚結縁人何背境本州碧落治平院者近將就毁
今復增新欲開重悟之門庸閳大乗之教今請到裕州
寶泉山因公和尚結冬開演圓覺静講一百日為國焚
修祝延聖夀者勿謂一花五葉止掉葛籐要從萬水千
山盡来瓶鉢庶幾善衆咸仰宗風
　　　化供榜
伏以衲衣雲集共依彌勒之龕魚木雷鳴咸仰如來之
粥顧兹香積頼我檀那但學雪峯住山莫訝趙州貪食
常念助縁之力敢忘惜福之心幸免負牛頭之糧少望
送南臺之米稍能添鉢無愧上堂
　　　請益榜
竊以鐘鼓聲邊盡入雨花之界鉗鎚手底未施㸃鐵之
功不有發明難成頓覺伏惟講主因公和尚維持宗教
模範叢林孤如嶺表之雲瑩若波心之月雖長空過鴈
不立文字然枯木龍吟無離語言身後茫然莫舉三生
之話指箇歇處願揚百丈之風傾落妙音發䝉太衆曲
垂慈憫無吝奬提
　　　茶榜
詩人多識遂留茶苦之名文士滑稽乃立葉嘉之傳豈
謂詩情之重或成水厄之憂驛徒致衛公之泉喫不得
盧仝之椀今兹團月别其典刑與其强浮泛而體輕孰
若自快活而心省甘易回頰枯免搜腸但歸愛惜之家
以待合嘗之客
　　　設粥榜
人方著土舉聞賣劒而買牛嵗雖在申不應乞漿而得
酒豈君子之不周急況居者之有積倉轉壑之民之四
方者幾矣滿堂之樂如一夫之泣何宜損有餘以補不
足
　　青詞
　　　段正卿祭孤魂青詞
民不聊生豈亦自求之禍天無私應盖由所感之誠爰
瀝丹悰仰干洪造臣誠惶誠恐頓首頓首伏念臣某立
身艱險涉世憂危偶叨五馬之榮承乏三刀之寄欲使
化霑逺邇恵及存亡可堪暴露之餘猶在照臨之下念
就死之地以無罪而隠焉恐不善之殃所由来者漸矣
冀悉宿愆之殄必須大道之依是用精建靈壇䖍修法
供肅延羽侣妙繹真科伏望上聖降臨衆真孚佑曲加
哀眷開濟𡨕塗出彼黄泉咸賦融融之樂見夫白日罷
形鬱鬱之嗟
　　　崔仲通祭孤魂青詞
民雖易虐寧無就死之寃天豈私親盖有感誠之應輙
披丹懇仰瀆𤣥穹伏念臣某遭世艱危脫身荼苦幸延
殘喘念及非辜然命之短修皆莫逃其數爾而理有施
報何如此其酷邪庶招𡨕漠之魂宜腆馨香之薦謹差
榖旦爰敞淨筵萃羽裾之清流繹琳科之祕㫖伏望上
真垂佑列聖降臨鑒是哀𠂻錫之嘉貺人生有限卒隨
宿草之陳物化無涯妙證落花之果
　　　馬子華百日子九成追薦青詞
靡瞻匪父奚勝痛割之情不反者時尤切孝思之感輙
傾丹欵上瀆𤣥穹伏念臣父命不其延身莫能代向者
劬勞之徳今而𡨕漠之靈冀拯迷塗須憑法廕謹因卒
哭肅建清壇萃琳宇之勝流演瓊科之祕㫖伏望上真
昭格列聖降臨亮是哀𠂻錫之休應多生積釁潛消𤣥
籍之書未㧞幽魂並造朱陵之境
　　　劉濟之禳烖青詞
生不可輕幸遂求安之請應由所感誓殫圖報之誠爰
瀝丹悰仰酬洪造伏念臣某内守或戾外邪所侵盖不
善於養和敢遽期於勿藥心因黙禱身即小康願惟無
妄之烖恐亦自招之咎不依大道曷洗宿愆是用祗建
靈場精修法事肅延淨侣妙繹冲科伏冀上聖垂慈衆
真孚佑蠲除過責殄息憂虞周濟存亡保寧外内將安
將樂不罹六極之凶難終難穹宻賚一門之慶
　　　郡守郭彦卿禳蝗青詞
民猶艱食幸逢多稼之秋物或為妖欲作穉田之害敢
披丹欵仰叩洪私臣某誠惶誠恐頓首頓首伏念時雨
既霑嘉苗未實慮失垂成之望夙堅懇禱之誠爰建靈
壇䖍修法醮伏冀聖慈眷佑𤣥鑒照臨亮是精𠂻錫之
休應遺殃悉殄並無入境之憂和氣潛回永納降康之
佑臣無任祈天請聖激切屏營之至謹詞
　　　馮裕之析城山祈水設醮青詞
民服其業式堅望嵗之心神享者誠聿獲降康之佑肆
彼懇欵仰叩明靈臣伏念巖邑遺黎下田薄産切慮隂
陽之沴或成乾溢之烖爰即祠宫精修法事仰祈沖佑
垂鑒䖍衷雲上於天常沐既霑之澤稼豐於野屢書大
有之年
　　　裴懐誠禳蝗青詞
臣某言民初務本恒深傷稼之憂物或為烖益儆畏天
之戒爰輸丹欵預荅洪私臣某伏念攝領郡符疚懐民
事雖秋成之在邇柰田害之未除非誠則無以動於神
而妖固不足勝夫徳慮嘗在此為之惕然故有事於靈
場冀潛垂於嘉應餘殃悉殄並無入境之虞和氣頓回
不失有年之望
　　　段正卿新居謝荅年豐青詞
物其多矣頗酬望嵗之心天實佑之以篤降康之祜肆
傾丹欵少荅洪恩伏念臣脫迹戎行分司郡寄所願公
私之給仍求中外之安衛公子之居亦既完矣漢良吏
之職果能稱乎貴恐難逃憂未嘗歇欲立於無過之地
必依夫衆妙之門是用肅命清流䖍修法事仰祈靈鑒
俯亮精衷福錫厥民普浹三刀之境慶鍾於後光增萬
石之家
　　　楊榮追薦母及姪男青詞
無母何恃奚勝終慕之懐謂天盖髙未獲孝思之感爰
披欵素仰瀆圓靈伏念臣涉世多艱遭家不幸方痛虞
丘之樹或憂謝氏之蘭慼恐自貽應如此酷冀悉罪根
之洗敢忘道廕之依是用延集羽流肅陳法供仰祈昭
鑒俯荅哀悰長夜幽魂早遂往生之果合門殘喘潛消
旡妄之烖
　　　齋文附
事親為大匪母何依徒深瞻望之悲未盡劬勞之報爰
陳法醮周濟㝠靈
　　　崔時可舉子醮謝青詞
皇矣盖髙必以至誠而感居然生子允符吉夢之占爰
罄丹悰仰酬洪造伏念臣某幼違慈訓長慕貞(闕/)稔經
二紀之艱危逺頼一家之餘慶方篤奉先之孝俄膺錫
𦙍之祥續莫大焉望不到此難稱生前之報預圖身後
之修是用精建靈壇肅陳法供命琳宫之淨侣演瓊笈
之沖科仰頼聖慈曲垂嘉祐豈惟見在潛消無妄之烖
亦冀未来獲享自求之福
　　　秦贅孟贇追薦婦翁青詞
業由所履遂分善惡之塗情未能忘故有死生之說輙
輸危懇仰叩圓靈臣某系自孟孫出為秦贅緹縈父喪
巳修過去之縁衛友母存豫證未来之果謹因誕月肅
建靈塲命琳宇之清流繹蘂章之祕㫖伏望上真孚佑
列聖降臨俯鑒愚誠式垂嘉貺敬終敬始益堅報徳之
心身後身前悉荷降祥之祉
　　　孫徳為弟男設醮青詞
家道或乖念其親之難保天鑒不逺諒所欲之必從乃
罄䖍祈庸償夙願臣某艱危兹乆聚屬不收方懐急難
之原仍建求亡之皷居嘗慮此為之泫然俯憐無告之
民仰冒盖髙之聽緬惟靈鑒亮是哀衷既夀且康永介
一門之慶由中及外均䝉百福之崇
　　　郭彦卿謝雨青詞
臣某言和氣未回徒切三農之望至誠所感遽霑一溉
之恩爰瀝精衷仰酬靈貺臣某叨膺民寄承乏州麾顧
多稼之在田柰宻雲而不雨恐因亢沴或害秋成肆伸
懇禱之悰即獲休祥之應神之所賜天且不違有開必
先式表年登之瑞無徳不報難忘祀典之常
　　　崔仲通中元醮青詞
天所親者無私惟徳是輔人之應也以實有感必通肆
蠲克享之誠仰瀆盖髙之聽伏念臣某幼違真教長昧
𤣥風屬百年喪亂之餘當四海毒痡之後艱苦萬狀保
存一家上以慰陟屺之恩下以全䑛犢之愛夫何修而
致此實莫大之幸焉尚慮過未能亡悔猶可及庶幾獲
其終吉敢不為之敬威冀滌罪根依須道廕是用謹差
榖旦肅藏浄筵萃羽裾之清流繹琳科之秘㫖伏望上
真孚佑列聖降臨荅是精衷錫之嘉貺爰念恢恢之網
不失之疎益堅翼翼之心聿懐兹福
　　　郭彦卿追薦夫人青詞
時往不返恒深逝者之嗟道窮必乖尤切慨然之感肆
伸丹悃仰叩𤣥穹伏念臣官以恪居室靡遑處遂致起
家之配俄成彌月之栽憂喜相尋禍福莫測事寧免於
一失義不容於兩全數實難逃孽恐自作冀悉餘殃之
殄敢忘大道之依是用肅建靈壇䖍修法供集琳宫之
羽侣繹蘂笈之沖科周濟存亡普安中外伏望上真降
鑒列聖垂臨荅是精衷錫之休貺克蕃厥後已符夣姞
之徵不及其泉早賦出姜之樂
　　　秦氏得子後報謝青詞
責已也周猶有求亡之恨應天以實庶幾所欲之從伏
念某識昧𤣥風動違真教虞丘蚤嵗遽纒風樹之悲謝
氏晚年方覩庭蘭之瑞念常在此為之惕然嗟窮而無
告獨四者之民恐積者不善非一朝之故痛自懲而悔
過若不及以檢身恩滌罪根仰依道廕謹因榖旦即事
靈壇萃羽服之清流繹琳科之祕㫖伏望上真垂祐列
聖降慈荅是精誠錫之多祜無後為大免貽不孝之譏
由漸而来獲保有餘之慶
　　　裴懐誠禳蝗青詞
膏澤既濡已有順成之望嘉苗方秀或憂飛孽之烖爰罄
丹悰仰干𤣥造臣伏念民服其業稼多於田在三務垂
成之功皆八政所先者食慮因貪類有害豐年肆堅懇
禱之衷冀速餘殃之殄緬惟靈鑒庸示休徵
　
　
　
　
　
　
　
　莊靖集巻九
欽定四庫全書
　莊靖集巻十　　　　　　金　李俊民　撰
　　祭文
　　　郭彦卿祭蝗文
三日為霖巳沐溉枯之渥八月其穫尚虞飛孽之烖方
致䖍祈遽䝉嘉應盖以至誠而神感遂使大田之稼多
無害有秋敢忘昭報肅陳菲薦仰荅靈休
　　　又秋報祝文
旱蝗為虐年榖未登肆殫懇禱之誠即獲休徵之應不
妨穡事有恤民勞屬大田多稼之秋皆上帝諸神之賜
勝妖以徳易儉為豐祗薦菲儀仰酬景貺
　　　又湯廟祈雨文
亢陽為沴時雨乆愆徒深稼穡之憂未荅雲霓之望神
或不祐民何所依肆堅懇禱之誠冀獲休徵之應仰希
靈鑒俯亮精衷普垂一溉之恩庸示三登之兆速回和
氣宻贊生成尚饗
　　　史沖霄祭清源王文
導流既東書備明乎禹績祭壇而北禮詳著於周官昔
者封侯今而王爵善利於物克長厥靈驅雷叱電以張
天之威騰雲致雨以澤地之産不愛其寶故時時而效
珍所享者誠宜翼翼而懐福肅陳菲薦仰瀆明靈冀有
感通曲垂眷佑
　　　設醮祭亡靈文
嗟嗟汝靈生非汝有寄此浮世薤露易晞風花易墜倐
然而来忽然而逝賀者未巳弔者隨至亡者之魂存者
之淚傷心哉隂徳之門或子或孫蘭刈之後有時而生
急難之原或弟或兄荆枯之後有時而榮投江為父孝
感者女化石為夫思深者婦悲樹之風念親而哀望思
之臺欲子之来顔死相繼一家忠義袁死相告一門忠
孝嗚呼人之生世如夢一覺其間利害竟亦何校生非
所惡死非所好伊誰不然在順其道日月之行慼其来
往霜露之降助其悽愴雖在幽𡨕不昧英爽潔我庶羞
宜其来享
　　　設醮祭孤魂文
嗟嗟汝魂生何不辰罹此多難道喪生輕時危命賦夀
夭所係將軍一戰同為枯骨㳺魂之變可哀可矜可弔
可喭蚯蚓鑽額烏鳶啄面月苦霜白風悲露泫傷心哉
時邪命邪何不幸邪蜂蠆之毒邪䲔鯢之戮邪彼氣之
竭旗之靡邪彼血之流戈之倒邪泰山之哭虎之猛邪
桓山之悲鳥之别邪愛人之官鬼之朴邪為人之役鬼
之倀邪枕者之尸誰其封邪㸑者之骸誰其掩邪嗚呼
天地之間人為過客能夀幾何各反真宅何者為休何
者為戚雖皆人禍亦乃天厄所棲者魄有兆有域所享
者徳有黍有稷魂兮不昧宜其来格
　　　齋文附
擾攘兹乆奚堪血祚之戈暴露者多長嘆衣薪之野今
則遺骸既掩旁魄未招欲通幽爽之靈庸致薦修之欵
肅陳淨醮周濟𡨕塗
　　　崔仲通祭孤魂齋文
佳城馬過益增鬱鬱之嗟華表鶴来徒切纍纍之恨諒
惟𡨕漠不昧英靈肆陳黄籙之筵為指未陵之路
　　疏
　　　趙子容之河州贈行紏疏
適齊而請難為繼富之周在宋者辭宜有逺行之贐且
聞大夫之無者貸豈惟君子則贈以言矧夫易足之亷
望有肯來之恵
　　　顯真觀重修三門疏
昔年樓觀之居幾成而壊今日烟霞之侶既往復来相
與合謀共圗起廢今則度材計費鳩役募工尚虞經始
之難須借贊成之力敢希信士同結勝縁
　　　請楊仲顯同住神霄宫疏(李徳方/)
伏念白首鵝經頗媿山隂之士青雲鶴駕望来華表之
仙某夙業琳宫近經灰刼所欠煙霞伴侣風月閑人共
堅𢎞道之心庸敞棲真之地伏惟先生主張宗教壯觀
𤣥門雖所樂者巖居亦何妨於市隠當如修静暫辭蓮
社而来那在李真更乞鏡湖之賜幸無固拒曲示光臨
　　　請寶泉因長老碧落開講疏
一把盖茅便是開山之祖九年面壁豈無立雪之人不
舉話頭曷傳心印伏惟堂頭和尚花開震旦雷震叢林
每笑古靈放光不許豐于饒舌宜示諄諄提耳之誨以
破昏昏無眼之禪行處道塲誰非法器寶泉巖下拈起
拄杖便行碧落雲間放下鉢囊且住宜無多讓少振家
風
　　　留請因老住持碧落治平院疏
五葉開時不昧栽松之境一庵破後忽来結草之人但
恐縁疎豈求旦過隙光難挽講席易終方惓惓乎法中
之王何屑屑乎桑下之戀當須摩頂授記何在擺手便
行發藥叢林復萃鉢瓶之衆主張教閾載揚鍾鼓之音
少屈髙懐俯從衆望
　　　請雲老開堂疏
竊以團圞坐上共話無生煩惱林中便覔重悟方悵逹
摩去後卻嫌彌勒生遲試拈一瓣之香為闡三乗之教
伏惟雲公長老機鋒峻㨗戒行孤髙曾向維摩問禪不
許丹霞下著以一則語振祖師將墜之風於萬斯年祝
聖主無疆之夀早陞法席佇聽潮音
　　　開元寺重修經閣疏
刼火騰空忽碎雨花之界業風蕩地漸摧龍藏之基不
救其危將歸於盡欲復翬飛之勢必須鳩僝之工見義
則為當仁不讓量財助役施雖毛髪之輕隨喜結縁行
若丘山之積敢希善衆共啟誠心樂贊其成有光於後
　　　張村寺為佛寂滅設齋疏
十方蘭若乆為灰刼之塵六祖叢林未覩花開之兆逹
摩歸去後彌勒下生遲雖鐵石人皆有向道心於瓦礫
中誰是說法者因縁佛事舉似家風暮鼓晨鐘驚破龍
蛇之地千山萬水喚回瓶鉢之流
　　　史正之酒疏
伏念君子有酒既多且㫖衆人皆醉奈何獨醒可以忘
憂速宜就飲聊共孔文舉之客坐莫聽劉伯倫之婦言
恵然肯来永以為好
　　　燕子和重修陽城縣廟學疏
能修泮宫魯美僖公之化不毁鄉校鄭髙子産之風天
未喪文人能𢎞道本縣文宣王廟梁木將壊仞墻未窺
牧兒為薪刈之塲童子無詠歸之地思與衆共期於一
新是皆好事者為之未見有力不足者當仁莫讓同氣
相求庠序未遑乆仰詩書之治絃歌不絶復還禮義之
鄉
　　　陵川縣重修廟學疏(郭子昭張仲徳盧仁美/)
大成教立共尊百世之師釋奠禮行敢怠二丁之享今
則仞墻就毁廟貌無依雖漢之庠序未遑在魯則絃歌
不絶大凡被三遷之教者有能用一日之力乎得助者
多圖成也易梁其壊矣第形安仰之嗟學果廢邪能免
不修之刺儻䝉許可請恵好音
　　　本州廟學築墻疏
學乆不修幾廢大成之教廟雖如故悉摧萬仞之基時
然後興文斯未䘮自行束修以上者豈無一簣之往焉
所助者多其成也速敢希同志共力鳩功
　　　段正卿西學請劉漢臣疏
鄭校不修舉是在城之子鄒舘既假悉為受業之人須
鳴其待問之鍾方鼓此入學之篋漢臣殿元先生吾黨
領袖士林範模凡一巻而立之師不三年而至於榖行
束脩以上者就有道而正焉春暮風雩未遂詠歸之志
秋涼燈火㑹看同隊之親無倦發䝉當請主善
　　　李君卿藥局㑹疏
秦緩未来罕悟膏肓之疾孟孫猶在復何藥石之憂生
不可輕命由所飬固嘗媿扁鵲之先見豈徒望叔微之
隂功細詳肘後之方共濟籠中之物用雖一粒重若萬
金知伯休之價乎守之不貳受康子之饋者達則敢嘗
　　　張伯宜藥局疏
未精所業猥叨三世之醫欲濟於人賴有萬金之藥豈
云小補非敢自私
　　　李徳方畫十王糾疏
善惡兩途難逃隂責幽明一致各有司存生而上柱國
之榮死則南面王之貴不冩尊嚴之像曷伸夤奉之誠
尚賴同心共求妙手
　　　𦵏枯骨疏
禮備後人奚取衣薪之𦵏序迎春孟正宜掩骼之時況
乆慘於毒痡尤不堪其暴露可為矜恤當共瘞埋庶為
亡魂一同薦拔
　　　又
禮詳月令具垂掩骼之文辭按離騷尤重招魂之句盖
所哀者民命其可後於天時爰收暴露之遺俾反措安
之兆且希同志共贊隂功
　　　抄簡疏
浩浩𤣥穹宻運資生之化㝠㝠長夜良多不返之魂未
知所依是誠可憫爰軫薦修之念但無幽贊之人與我
同誠畢兹能事
　　　抄紙疏
焚紙錢而祭唐之遺事用紙衣而𦵏周之儉風習以為
常俗莫能易然念鬼神之感豈求享祭之豐不腆㝠財
曷伸哀欵庶能周恤須賴勸縁
　　　抄經疏
譯而為經作者為聖豈惟貫道之器是亦升天之階將
有事於靈壇可不資於精業仍希善衆共積隂功
　　　陽城縣楊敬之重修太清觀四聖閣疏
奕奕靈宫爰敞棲真之地巍巍重構忽揺經始之基不
救其危將歸於壊本觀四聖閣者光揚道域威䕶法門
厯嵗月而漸深困風雨而就毁欲復翬飛之勢方圖鳩
僝之功莫不聞風而恱之多見得道之助者宜堅信向
同結勝因香火縁中載肅太清之境鼓鐘聲裏一新華
夏之音
　　　段正卿請講師孫仲逺疏
初罹多故長昧大方雖存恥過之心未有投誠之地不
依法廕曷薦愚衷伏惟提㸃大師洞貫𤣥機表儀羽衆
謂此道善於利物況其力可以回天咸仰登壇無辭枉
駕儻垂恵肯何幸如之
　　　喬舜臣酒疏
百年能得幾時斗酒可以自勞好向幕天席地縱意所
如免使明月清風笑人不飲況值麴蘖事了何妨指㸃
索嘗肯令坐上之尊空不比街頭之價貴一時勝友共
醉新醅
　　　頴陽鎮修宣聖廟疏
欲復漢庠雖在未遑之際當思鄭校常存不毁之心念
道實在於人𢎞文豈由乎天喪今兹頴士不負孔門舞
雩雖有詠歸之風在城尚多挑達之子欲擇采芹之地
重修釋菜之儀備禮執經得從兹而北面連年取第庶
不減於西城
　　表
　　　丘和叔析城山祈請聖水表
東作西成方著舜耕之土春祈秋報必因禹奠之山盖
以享者克誠豈有求而不應臣伏念本境土兼冀壤儉
襲晉風小人知稼穡之艱大旱有雲霓之望神或不祐
嵗何以登肆堅懇禱之悰冀速休徴之應緬惟靈鑒荅
是精衷雨不失時以畢三農之務祀有常典仰酬一溉
之恩
　　　馮裕之析城山祈請聖水表
三代以還咸仰配天之澤百世而下猶多戴舊之民凡
致䖍祈必䝉嘉祐伏念臣某職專奉上志切憂時室家
襲晉儉之風稼穡闢舜耕之壤慮因旱虐有害秋成是
用謹請靈宮肅伸懇禱仰希昭鑒俯荅精衷應若桑林
咸沐溉枯之渥祀如那首敢忘降福之私
　　上梁文
　　　髙平縣宣聖廟上梁文
百世大成之教將喪於天二丁釋奠之儀欲行無地庶
幾見聖須頼有功況河東人物之豪在長平朱紫者半
憫其梁木易壊仞墻未闚悉存起廢之心方屬未遑之
際而乃度材計費鳩役募工於時則咸謂之迂而為之
猶賢乎已㸃因言志必期春暮之風符欲讀書奚待秋
涼之雨所望入其門見宗廟之美升其堂聞絲竹之音
今則畚鍤具陳斧斤告畢謹差榖旦爰舉虹梁因採歡
謡式揚善頌
　抛梁東比屋衣冠似魯中二十餘年荆棘地一朝刮
　目見華風
　抛梁西水漫城根欲斷時不見向来挑逹子盡為市
　上買書兒
　抛梁南謾說中牟異政三何似此開㳺學路流為萬
　古作名談
　抛梁北路從闢後無楊墨琴堂美化及民新吏事方
　知有儒術
　抛梁上吾道隨時有消長邇来門户爭相髙要取人
　間卿與相
　抛梁下往日蔬園今學舎不遇當年董仲舒誰為後
　世修書者
伏願上梁之後家家爼豆處處絃歌政誇令尹之新人
有君子之行不獨文翁之郡學亦能興抑令子産之鄉
校無敢毁
　　　湯廟上梁文
禮莫重於祭神所依者人享以克誠思戴商者乆矣放
而不祀肯與葛為鄰哉肆堅肅敬之心爰敞奉安之地
五丁為之戮力百鬼為之駿奔奕奕而新巍巍乎大庸
俟斧斤之畢具修俎豆之容不日而成盖天所佑今則
謹涓榖旦肇舉虹梁因採民謡式揚善頌
　抛梁東人物熙熙樂土中了郤公田無箇事豚蹄豆
　酒慶年豐
　抛梁西人事天時一旦回佇聽春雷起驚蟄世間翹
　首望雲霓
　抛梁南四面山光滴翠嵐惟有新城嘉潤地休功美
　利與天參
　抛梁北宅土芒芒咸仰徳慘舒一氣兩儀間無物不
　資神妙力
　抛梁上峻宇淩空雄且壯春祈秋報有常時靈貺應
　人如影響
　抛梁下吹簫擊鼓農桑社百靈受職風雨時萬頃連
　雲看多稼
伏願上梁之後俗化衣冠人離塗炭澤被九圍之逺禮
還三代之初精意感通慄慄桑林之事歡聲歌誦洋洋
那首之詩
　　　神霄宫上梁文
金碧朝真之地刼火所焚斧斤起廢之人家風猶在方
圗鳩僝俄覩翬飛莫不聞風而喜之未見有力不足者
告成有日當落霞孤鶩之秋㑹集如雲盡佩玉鳴鸞之
侣謹涓榖旦爰舉虹梁因採歡謡式揚善訟
　抛梁東萬象咸歸道域中靈宇巋然還舊觀共為鼻
　祖立𤣥風
　抛梁西成壊須知自有時技癢逰人休疥壁留為君
　子㸔花題
　抛梁南輦玉夷荒共結庵絳帕䝉頭多少衆從今剔
　耳聽𤣥談
　抛梁北清髙地位仙凡隔天風吹散步虚聲化鶴時
　来千嵗客
　抛梁上冠劒登壇環珮響門外黄塵不見山致身福
　地何蕭爽
　抛梁下人物山隂隨所化不須更覔換鵝書手内黄
　庭皆自冩
伏願上梁之後地天交泰神鬼䕶持徐甲復来不憚掃
除之役可元再出一新香火之縁
　　　錦堂上梁文
徳邁于公素有髙門之望賢如晏子欲更近市之居此
心所安乃卜既吉爰即鳴珂之里以新衣錦之堂為天
下士欲得萬間在大丈夫安事一室象盖取諸大壯歌
載播于斯干巳許王翰為鄰將見許伯入第謹涓吉日
肇舉修梁因採歡謡式揚善頌
　抛梁東崇構巍巍聳碧空天際浮雲風捲盡放教逺
　岫列窓中
　抛梁西落霞孤鶩與齊飛扶揺萬里垂天翼肯向枝
　巢借一棲
　抛梁南百屋堆錢不可貪何如養取閑中趣漸漸佳
　如食蔗甘
　抛梁北歸意濃於山有色故鄉曾見幾人還多少朱
　門鎖空宅
　抛梁上子子孫孫枝葉壯不知更有貴甥誰能與外
　家成宅相
　抛梁下壁上尤堪三絶畫更將黄巻教兒童學取鄴
　侯書滿架
伏願上梁以後門闌多喜家道克昌鬼神為之䕶持民
物於此安逸豈止梁間之燕咸賀其成抑令屋上之烏
皆知所止
　　　崇安寺重修三門上梁文(僧圓勝/)
嵗月既遷乆曠莊嚴之境家風不墜大開方便之門結
十方隨喜縁種三生無量福恃者衆力期於一新使檀
越如此用心欲衲子有箇歇處謹㳙吉日肇舉修梁因
採歡謠式形美頌
　抛梁東一旦精藍掃地空誰似崇安能起廢聖人門
　戸見重重
　抛梁西横峯側嶺䕶招提卻還舊觀淩霄漢氣厭龍
　門一望低
　抛梁南瓶鉢生涯共一龕試問龍蛇今幾種前三三
　與後三三
　抛梁北色即是空空即色有時天女散天花莫認毗
　耶居士室
　抛梁上一榻茶煙小方丈幾年面壁少林師肯向人
　前呈伎倆
　抛梁下山林所在皆蓮社此心安處便宜休銷得盖
　頭茅一把
伏願上梁已後永光法界不墮刼灰看取佛堂放光且
為道塲起本金得長者之布日日而興衣自祖師而傳
源源不絶
　　　髙平顯真觀三門上梁文(郜志淵/)
瓦礫積年未敞棲真之地斧斤一旦共為起廢之人時
然後興應者如響同力莫不相濟下手惟嫌太遲得助
者多能事將畢謹差榖旦爰舉虹梁因採歡謠式形善
頌
　抛梁東壯觀𤣥門似有功幽事不妨清淨念便從林
　下立家風
　抛梁西看破棲霞不肯棲别為道塲重起本紅塵背
　鏡笑人迷
　抛梁南杖屨山林處處庵但結卧龍岡下伴不須海
　上覔仙龕
　抛梁北地位清髙風雨隔一朝白日上青天得道旌
　陽人不識
　抛梁上有作有為俱是妄問君何處是真逰試向仙
　翁山下望
　抛梁下蕭爽殘年香火社姓名今已籍丹臺空界時
　来鸞鶴駕
伏願上梁巳後羽衣雲集宗教日崇不羨陶家隠居如
在壺公謫處靈宫載肅盖多星斗之臨厯刼長存自有
鬼神之䕶
　　雜著
　　　龜鏡山人陳時發屏風
道尊孔氏妙窺三絶之編市隠君平坐閱百錢之肆在
憂患而作者其精㣲之教乎儻學者加以數年則愚者
必有一得龜鏡角折五鹿閣束九師以變者為占其應
也如響滕公之室屈子之居晉隗昭之索金漢張伯之
懐璧知来者逆情見乎辭筮而不從動則有悔莫靈如
卦定因三畫之吞或泄此書未免六丁之取盖有聖人
之道以斷天下之疑秦鏡雖亡幸斯文之未喪楚龜巳
朽頼其䇿之無遺問而以言瀆則不告
　　　副元帥討亂臣諭將士
伊慼自貽乆露滔天之惡帝徳乃大尚寛棄市之刑儻
滋蔓而不除將噬臍其難悔某官某誘竊戎柄包藏禍
心飛書構亂華之夷詭計為奔軍之將幸免崇山之外
放敢兆蕭墻之内憂衆叛親離人怨神怒雖欲不忌器
而投䑕或恐以蹊田而奪牛若執小嫌有傷大義忠於
為國奮不顧身少正兩觀之誅彼自取爾趙盾一字之
貶我其免乎無為彼先勉出乃力
　　　道藏經後
洪惟𤣥祖逺振宗風垂三洞之靈文演一真之妙理要
使學仙之子咸與道俱尚憂誤讀之人或遭隂責宜新
刋正用廣流傳
　　　劾張唐臣酒過
欲解憂於杜康佳期難遇俄立威於甯越和氣有傷民
自速辜酒以為禮序㸃揚觶而語杜蕢厯階而升罰以
兕觥脅以童羖被醉不臧縱意所如受爵不讓多言數
窮登牀而忤鄭公脫靴而忿力士鴟夷過左阿君之家
沐猴舞平恩侯之第自以為適不知敗徳自以為真不
知喪身至有汝陽涎流公孫腹溢賀監眼花夷吾舌出
未歌驪駒先賦相䑕犯朱虚之令激灌夫之怒拳安劉
伶之肋㡌脫張旭之頂曵墮地之遐罵到官之鄭不聞
南康之納狂客不見後閣之遣窮賔在側雖有二豪所
指豈惟十手醉猶未醒死而復甦初逐武坐之蝇便可
去矣誰謂宋門之犬如此惡邪仰天而呼烏烏向空而
書咄咄幾年程普方思公瑾之交一旦楚元罷設穆生
之醴宜加薄責用儆非彛盍省前愆勿貽後患
　　　酒檄(山堂酒不至戯檄以督之/)
人生貴在意適我輩況復情鍾念樂事之難并須同欲
之相濟山堂主人作真率會鬬見在身掉船尋賀老於
稽山齎具邀淵明於栗里盜甕而飲者醉指瓶而索者
嘗伶婦無言宋犬不吠乃有忘形爾汝痛讀離騷了一
生於蟹螯視二豪如蜾蠃以其無公田而種秫故不待
酉嵗而乞漿莫謂寧逢惡賔亦可便稱名士獨不與李
將軍為地方且共江諮議論兵徒使汝陽涎流想見子
幼耳熱酲猶未解釀可速傾得到於齊請鑒青州之事
或薄如魯未免邯鄲之圍恵而不傷吝則有悔余言不
食衆怒難犯
　　　焚問舎劵
髙堂主人好客不倦肇開東閣大闢南舘坐上簪盍户
外屨滿客有趑趄而不獲進者乃持問舎之劵而見焉
其文曰百尺樓前問舎萬人海裏藏身誰念入室相如
四壁徒立自笑移居東野一物全無略敘幽懐勿嫌多
事不欲起樓背山借宅種竹當門蓺蘭開徑訪菊不欲
犬吠於門梟鳴於木鬼嘯於梁鼠穿於屋所望取友必
端序賔以賢屣為粲倒席因賈前鄒不可不迎枚不可
不延醴如楚設榻似陳懸無使籍恥臣蔣雲羞吏宣諤
諤者去唯唯者来紆餘者恱卓犖者哀豈樂正子後長
者而不見而燕昭能自隗始而築黄金之臺乎主人讀
畢怒而投之地客懐歸以語鶴鳴鶴鳴曰吁夫心契則
言入目擊則道存豈不見鳥能擇木木豈能擇鳥哉子
欲以垂雲之翼投覆卵之巢其可邪乃取其劵而焚之
客於是浩然長往不數日主人及於禍而客免焉
　　　求田
願為聖人氓但得一㕓田大庇天下士安用萬間屋我
館既定我鄰既卜人夀幾何生理易足約以自處能者
養福非敢望設醴楚元指囷魯肅馮驩食魚子思餽肉
乃有鄭相葫蘆薛公苜蓿隂將軍之葱葉麥飯石季倫
之萍虀豆粥吏部公之藜莧天隨生之杞菊商山隠士
之紫芝少陵野老之黄獨請學為圃中有樊遲之禄至
於華元羊羮庾恱鴞炙監州螃蠏典籖熊白雖不至於
嗟来而客不可以不速盖在人者己所不為在己者人
所不欲以小人之心為君子之腹是則釜不須轑鼎不
須覆犬不須吠蝇不須逐無事而食有靦面目噫忘其
朶頤之凶以養吾之老饕何其耐辱
　　　悼犬
　　　　家有畜犬始善終惡衆勸烹之姑息間其惡
　　　　彌甚戊戍秋烹以饗衆衆意頗快獨惻然悼
　　　　之
非土性而畜常戒於書祖陽氣而烹敢違於禮生豈不
好禍皆自求爾心則獸心食者人食其志不如槃瓠其
力不及韓盧盜如在齊吠如在桀楚人之井為汝溺宋
人之酒為汝酸孝子為之去妻里媪為之逐婦徐勉不
敢以還宅楊布不敢以易衣饑則乞憐飽則反噬不敬
而養雖猛何為稍能聽指跟於蕭何自可得終老於栢
直孔門弟子寧無弊盖之思噲等少年爭効鼓刀之勇
有此行者其能免乎盖與衆而棄之豈無故而殺者雖
然逐兔難忘上蔡之情可柰嗾獒終速桃園之禍
　
　
　
　
　
　
　
　
　
　
　
　
　莊靖集巻十
