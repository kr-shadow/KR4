#+TITLE: 樊榭山房集-清-厲鶚
#+DATE: 2016-06-11 12:25:52
#+SOURCE: github.com/kanripo/KR4f0049 master 86de29eb                
國史文苑傳
厲鶚浙江錢唐人康熙五十九年舉人少貧性孤峭不
苟合始學爲詩卽有佳句於書無所不窺所得皆用之
於詩故時多異聞軼事内閣學士李紱典浙江試闈中
得鶚卷閱其謝表曰此必詩人也亟錄之計偕至京尤
以詩見賞於侍郞湯右曾試禮部報罷右曾欲止而授
之館比遣迎之則已襆被岀都矣十餘年閒再上公車
乾隆元年浙江總督程元章薦應博學鴻詞科試日誤
寫論在詩前又報罷而年老矣値部銓期近復入京行
次天津舊友查爲仁留之水西莊觴詠數月不就選而
歸卒年六十有一鶚摉奇嗜博館於揚州馬曰琯小玲
瓏山館數年肆意探討所見宋人集最多而又求之詩
話說部山經地志爲宋詩紀事一百卷南宋院畫錄八
卷又著遼史拾遺東城雜記湖船錄諸書皆博洽詳贍
先世本慈谿徙居錢塘故仍以四明山樊榭名其居所
著樊榭山房集二十卷幽新雋妙刻琢研鍊尤工五言
取法陶謝及王孟韋柳而別有自得之趣兼長詩餘擅
南宋諸家之勝
傳
杭州府志文苑傳
厲鶚字太鴻號樊榭錢塘人康巸川庚子舉人少孤貧僦
居杭城東園敝屋數椽讀書不輟聲雋一時乾隆丙辰
應博學鴻詞科
廷試被放南歸奉老親與鄕閭諸老酬倡閒客遊揚州
有馬氏藏書最富延至其家遺文祕牒無所不窺故其
發爲詩文削膚存液辭必已出以清和爲聲響以恬淡
爲神味考據故實之作搜瑕抉隱仍寓正論于敘事中
讀者咸歛手懾服數十年大江南北所至多爭設壇坫
皆奉爲盟主焉尤工長短句入南宋諸家之勝

傳
栗主移奉交蘆庵記　仁和胡敬譔
古賢者沒而祭社設有監祠以奉粢盛以司宗祏魂魄
戀此枌榆儼然矧夫笠澤游多輞川圖在碧雲青嶂遺
壠非遥白露蒼葭伊人所契者乎徵君樊榭有子承祀
無孫紹宗􁁪婦靡依小姑相迓棲神何所載主而行偕
令威以來歸效浮屠而寄宿分索郞之釀味叨清閟之
桐陰憑是壻鄕比乎友殯而乃窗窺朱鳥刻認丁蘭捏
佛奇生通靈化去豈眞委莽未免傳譌於是名流譜以
清詞碩彦廣其新語爲位置馬塍里畔山谷祠旁薦少
寒泉庋從高閣縈鼠跡蛛絲而幾徧與牛衣龍具以相
參飽嘗牆角之酸風冷照屋梁之明月可慨也已今春
趙雩門刺史與蔡木龕李西齋諸君商以先生墓在西
谿主宜近祔乃擇交蘆庵之塔院諏日遷奉焉中爲先
生其右則先生側室朱氏也同龕彌勒成換骨之神仙
相伴維摩有散花之天女閱春秋而兩祀蔽風雨於三
楹想曩時選石開尊叩舷度曲一笻拄雪雙屐拖雲路
宋輦以苔封山秦亭而翠滴新詩幾許舊夢難㝷賸秋
水之彎環對林梅之蕭瑟莫不流連光景仿彿生平從
茲勿務增華以期垂遠守斗酒隻雞之約勝事可常共
掎裳聯襼而來扁舟徑渡相與整齊肴䔩拂拭壺觴蘆
中人蘆中人庶其靈爽式憑苾芬來享也夫
栗主記
墓碣銘　鄞全祖望譔
余自束髪岀交天下之士凡所謂工於語言者蓋未嘗
不識之而有韻之文莫如樊榭樊榭少孤家貧其兄賣
淡巴菰葉爲業以養之將寄之僧寮樊榭不可讀書數
年卽學爲詩有佳句是後遂於書無所不窺所得皆用
之於詩故其詩多有異聞軼事爲人所不及知而最長
於游山之什冥搜象物流連光景清妙軼羣又深於言
情故其擅長尤在詞深入南宋諸家之勝然其人孤瘦
枯寒於世事絶不諳又卞急不能隨人曲折率意而行
畢生以覓句爲自得其爲諸生也李穆堂閣學主試事
闈中見其謝表而異之曰是必詩人也因錄之計車北
上湯侍郎西崖大賞其詩㑹報罷侍郞遣人致意欲授
館焉樊榭襆被濳出京翌日侍郞迎之已去矣自是不
復入長安及以詞科薦同人强之始出穆堂閣學欲爲
道地又報罷而樊榭亦且老矣乃忽有宦情會選部之
期近遂赴之同人皆謂君非有簿書之才何孟浪思一
擲樊榭日吾思以薄祿養母也然樊榭竟至津門興盡
而返予諧之日是不上竿之魚也嗚呼以樊榭爲吏固
非所宜而以其清才使其行吟於荒江寂寞之閒以死
則不可謂非天矣予交樊榭三十年祁門馬嶰谷兄弟
延樊榭于館予毎數年必過之嶰谷詩社以樊榭爲職
志連牀刻燭未嘗不相唱和已而錢塘踵爲詩社予亦
豫焉數年以來二社之人死亡相繼樊榭毎與予太息
今年予有粤遊槐塘以書吿樊榭之病不意其遽不起
也嗚呼風雅道散方賴樊榭以主持之今而後江淮之
吟事衰矣樊榭姓厲氏諱鶚字太鴻本吾鄕之慈谿縣
人今爲錢唐縣人康熙庚子舉人生於某年月日卒於
某年月日享年六十有一曾祖某祖某父某娶某氏無
子以弟之子爲之後葬於湖上之某峯所著有宋詩紀
事一百卷樊榭山房集二十卷已行於世又有遼史拾
遺十卷樊榭以求子故累買妾而卒不育最後得一妾
頗昵之乃不安其室而去遂以怏怏失志死是則詞人
不聞道之過也且王適不難謾婦翁以博一妻而樊榭
至不能安其妾則其才之短又可歎也嗚呼樊榭屬予
序其宋詩遼史二種忽忽十年息壤在彼而今隕涕而
表其墓悲夫是爲銘其詞日
沖恬如白傅兮尙有不能忘情之吟人情所不能割兮
賢哲固亦難禁祇應尋碧湖之故槳兮與握手以援琹
(樊榭苕上之故姬也/按苕上故姬指月上康熙巳亥/三月十四日辰時生乾隆壬戌正月初三日戌時沒先)
(徵君逝世十年最後去妾是所納揚州/劉姬也見趙意林丁龍泓兩先生詩註)
墓碣銘
墓田碑記　錢唐吳錫麒譔
在昔修謫仙之祀剔壤青山薦處士之馨割租近縣此
皆眷懷往喆崇想芳徽瓣香之誠不關孫子私淑之意
詎假淵源而沃衍相資苾芬用吿葢所以明後人之公
好樹先士之清則焉若吾杭樊榭先生忍貧於身蓄富
在學事賅其舊扇南宋之風言飫其清得西湖之味一
時推爲祭酒末學仰其津逮始舉孝廉之科旋膺徵辟
之
詔似宜仰邀田秩早受圭腴而乃兩屐苔枯一棺蓬掩
幾至前和之齧竟無後嗣之延今西谿法華山所謂王
家塢者其墓在焉樵歌牧􁌀之往來馬磨牛醫之襍襲
觴聞柏下祭少墦閒則有顧涑園太守過墟墓而生哀
遇春秋而展祀曾合同志各致慕思亡何舊雨不來故
人已逝徐稺之雞莫設劉伶之土常乾是非少劃膏腴
俾資牲醴安望馨香無缺俎豆常緜爰有諸賢更謀義
舉遂鳩金於冡旁置祀田若干畝付交蘆菴僧常源收
息以爲納糧供祭之用裘乃成於眾腋緜亦岀自同功
由是霜露示期粢盛有備藉免餒而之憾庶慰逝者之
心雖或淩跨太虛翺翔八極豈復戀松楸之美計體魄
之安然而湘纍渺然椒漿莫輟水仙近在鞠薦無愆冀
神靈之式憑振風雅於勿替秋風十畝幸不遠於蘆中
寒食一盂願無忘乎緜上因貞諸石以志厥功敢吿後
來永念勿懈

墓田碑記
軼事
　厲先生居東園高大父魚亭公居古驛後相去二里
　過從最密讀書務根柢之學毎著一書輒訂可否手
　稿皆畱余家遼史拾遺東城雜記湖船錄先後雕于
　振綺堂宋詩紀事南宋雜事詩絕妙好詞箋詩詞集
　文集俱有刊本惟南宋院畫錄玉臺書史僅見鈔本
　四庫全書著錄七種咸豐末板燬兵燹越二十載余
　檢古文詩詞舊本與范諴民士麒朱英甫士俊讐校
　重雕其游仙詩三卷秋林琴雅詞四卷少年作也迎
鑾新曲二卷與吳甌亭城同撰也並集中未載之若
　干首都爲集外詩詞乾隆壬申先生沒葬西溪以從
　子志黼爲嗣又無子木主遂祔入湖墅黃文節公祠
　道光戊子世父小米公集邑人移奉近墓之交蘆菴
　又三十四年毀于浩劫同治庚午滿洲冠九如山重
　加修葺供奉如昔文人學士毎當蘆花盛時隻雞斗
　酒以薦先生宿草尙存莫不感慨係之生平軼事捃
　拾諸書錄載于左俾後之尙論者有所資焉光緒十
　年甲申秋同里後學汪曾唯
杭大宗先生詞科掌錄云厲太鴻爲詩精深華妙截斷
眾流鄕前輩湯少宰西厓先生最所激賞自新城長水
盛行時海内操奇觚者莫不乞靈於兩家太鴻獨矯之
以孤澹用意旣超徵材尤博吾鄕稱詩於宋元之後未
之或過也性躭閒愛靜樂山水一再計偕遂絕意仕進
以薦來都試題誤寫論在詩前遂罷歸生平詩逾萬首
勇於刪擇樂府爲今海内第一仿計敏夫例爲宋詩紀
事百卷摉采極富是科徵士中吾石友三人皆據天下
之最太鴻之詩稚威之古文紹衣之攷證穿穴求之近
代罕有倫比紹衣丙辰先成進士改庶常例不當試後
以散館岀外稚威以疾太鴻以違式皆不得在詞館豈
非命哉
又道古堂文集厲母何孺人夀序云執友樊榭厲先生
自其肚嵗卽中乙科兩與計偕不得志卽棄去不復事
旣而部檄其名趨就選人買舟一至津門留連三月而
返說者咸謂其樂迂習孏才不可以爲世用以余觀之
是謂不知樊榭者也樊榭少而孤露奉太夫人之教績
學以至於有立夫豈不知圭紱之可以榮親祿入之足
以養老而顧杜門卻軌甘寂寞而就枯槁者誠以仕宦
之難惟縣令爲最其能久居其處者大術有二焉佞顔
卑辭骨節䎟媚伈伈俔俔希寵而取憐一矣憑藉權勢
擅作威福色厲内荏虐㷀獨而畏高明又其一矣樊榭
之才千詩百賦鬱怒遒緊長輸遠逝雖極之傾河倒峽
而不見其所止若以其鴻朗高邁之懷骯髒磊落之志
屈而與今之仕宦者相習譬之方枘圓鑿齟齬而不相
入而謂其能哫訾粟斯喔咿囁嚅以爲閃揄乎而謂其
能逞妖作蠱妄生眉眼以絞訐而摩上乎度已不能强
而試之則所以貽太夫人之憂者方大此在庸人且知
其不可而謂樊榭之賢與太夫人之通達大體而顧昧
昧而不之思乎且夫人之求仕者將以爲養也樊榭和
而不隨介而有守使其得位而行其志必且飮冰菇檗
其刻苦當較甚於恆時太夫人習於古訓如所謂卻胡
威之絹封陶侃之鮓聞之已熟其所以砥礪其子者詳
愼而周密又可知也然則脂膏之潤與潔白之養兩者
相較孰得孰失豈待智者而後決哉今年九月朔日爲
太夫人八十生辰同人謀所以爲夀者乞言於余余自
羈貫與樊榭交申登堂之敬常拜太夫人於堂下樊榭
巾帢之契計莫有先於余者則知樊榭之深又孰有過
於余者乎用敢綜樊榭岀處之大節與太夫人之所以
成之者以侑一觴焉因以嘆古人捧檄色喜特以庸人
待其親而於道未有聞也樊榭其倜倜乎遠矣
沈文慤別裁集詩話云樊榭徵士學問淹洽尤熟精兩
宋典實人無敢難者而詩品清高五言在劉眘虛常建
之閒今浙西談藝家專以飣餖撏撦爲樊榭流派失樊
榭之眞矣
汪積山先生尊聞錄云太鴻岀居道古翛然意遠詩文
之外銳意於詞嘗病倚聲家冶蕩者失之靡豪健者失
之肆因約情斂體深秀緜邈興至思集輒自比之孫氏
一絃柳家雙璅要以自寫胸抱非求悅眾耳也
吳甌亭先生雲蠖齋詩話云厲徵君肆力於詩鏤心役
腎句雕字琢吾鄕百年詩人中殆難其匹性雅好遊所
至搜剔名勝攬葛攀藤裵回吟賞必興盡而後已集中
西溪諸什直抒胸肊可當山經一卷讀也
王述庵先生蒲褐山房詩話云徵君性情孤峭義不苟
合讀書搜奇愛博鉤新摘異尤熟于宋元以來叢書稗
說以孝廉需次縣令將入京道經天津查蓮坡先生留
之水西莊觴詠數月同撰周密絶妙好詞箋遂不就選
而歸揚州馬秋玉兄弟延爲上客嗣後來往竹西者凡
數載馬氏小玲瓏山館多藏舊書善本閒以古器名畫
因得端居探討所撰宋詩紀事遼史拾遺極爲詳洽其
先世家於慈溪故以四明山樊榭爲號所作幽新雋妙
刻琢研鍊五言尤勝大抵取法陶謝及王孟韋柳而別
有自得之趣瑩然而清窅然而邃擷宋詩之精詣而去
其疎蕪時沈文慤公方以漢魏盛唐倡吳下莫能相掩
也予於戊辰嵗在長洲趙君飮谷小吳船遇之辱爲忘
年交後徵君過吳必訪余於朱氏蘋花水閣凡三年而
徵君下世矣至其詞直接碧山玉田予已錄入琴畫樓
詩鈔故不具論　樊榭下世葬杭州西溪王家塢因無
子嗣不久化爲榛莽後四十餘年何君春渚琪游西溪
田舍見草堆中樊榭及姬人月上栗主在焉取歸偕同
人送武林門外牙灣黃山谷祠埽灑一室以供之予爲
撰丈室花同天女散摩圍詩共老人參句以題其楹月
上姓朱氏名滿孃烏程人
陶篁村先生鳧亭詩話云樊榭寳石山云林氣暖時濛
似雨湖光空處淡如僧此眞善於領略西湖也其他如
遊智果寺云竹陰入寺綠無暑荷葉繞門香勝花元日
對雪云無人可造眞閑日有雪相娛此老翁山莊卽事
云蔬圃鳥鳴秋境界竹房人語佛家風南湖秋望云橫
塘秋水明菰葉老屋殘陽上蘚花皆佳句也
王茨檐先生靜便齋集南湖花隱記云倚城北陴陑舍
喧而卽靜水樹明瑟有敞而堂有折而廡有華散生盤
門藩落而延接于櫺檻是爲樊榭山民南湖花隱宋張
鎡功甫所稱管領風月者功甫以循王諸孫性豪侈務
奇意相勝其第宅不一區卽南湖所占在當日不知幾
百畝樊榭以數椽棲託於後其寂寞爲已甚則樊榭之
歉於功甫者也然樊榭學博而文富所述造泓涵演迤
不下數百卷識者謂其必傳于後無惑功甫稱詩家上
將冰如雪食琱碎月魄雖見推于誠齋楊氏而遺集鮮
傳則又功甫之所遜于樊榭者也君子之游于世有裁
足之思無贏餘之念况出吾之所有不難抗古人而上
之俛仰吟笑綽有餘裕區區居室奚足較其豐約爲且
夫南湖當功甫之盛閬春把菊天鏡鷗汎月諸勝纍纍
無閒壤一時朱黻長纓賓從之塡擁鐘鼉笙絲磬筑之
衎宴魚龍爵馬之殫物窮麗誠無所不足迨其後不數
十年淪宇埋音竝就熏歇今茲所見遠巒雲浮卉木翳
薈禪棲盂瓶之扣食泠泠水次物不停固與爲豪侈者
之役于物也其終不如寂寞者之適吾素已矣題以花
隱樊榭殆欲佩蘭餐菊以終老于斯夫是爲記
又送杭大宗北行序云吾友厲鶚杭世駿博覽精覈於
學無所不貫所爲文詞高旨深若觀濤重溟莫得畔岸
顧自壯盛僅充秋賦志用不達連屈于春卿世之人合
二君之遇觀其所爲功幾疑學廣聞多匪所以適用蓋
古制不講於茲六十年矣自
聖祖仁皇帝御極之十七年頓紘舉網特闢大科一時
苞純禀精之彦應運麏至揚輝宣烈照灼夐古迨後良
遇弗再決科發策僅循常選末師後進靡所傾風二君
枕經葄史含英發藻獨知而寡諧供已而殫力故學古
之獲二君獨深疾驅方輪人之疑二君滋甚茲
天子嗣暉隆緒側席幽濳興繼舊典浙省郡邑博學鴻
詞薦者前後合六十人呈試大憲掇什之二三二君以
瑰麗卓越炳乎十八人之列以十一郡之廣旌簡所及
僅止數人得無少隘然上嚴虛授下顯良具拔尤升萃
乃獲二君四海稱雋等競疇曩見少之意其亦可以不
作矣
朱朗齋先生厲徵君年譜稿云康熙壬申五月初二日
辰時生癸巳爲錢唐王路清賓遠撰疏寮集序略云近
余道鴛湖過虎邱臨惠泉往返于荆溪錫山之閒遇一
勝境則必鼓棹而登足之所涉必寓諸目目之所覩必
識諸心自謂此行也詩可盈篋矣迨歸檢其稿僅得八
首而其抑鬱憤懣欲吐而不得吐者塡塞胸臆閒幾不
復支靜求其故終勿可得蓋余擔囊作客所聞者什一
之籌所接者會計之策卽遇佳山水稍滌襟懷而麈壒
復垢絕無文人翰士可角勝于筆墨之場故毎一搦管
旋復自棄游雖多而詩則少甲午館汪氏聽雨樓凡五
年浦沆兄弟從游庚子以詩經中式四十九名舉人辛
丑秋游永康房師張梁友署中按集中有將返武林畱
別張梁友先生詩云十日琹堂住天涼抱病歸偶游嗤
索米臨別或傳衣是知張梁友爲房師也雍正辛亥春
少司農鳳臺王公鈞爲兩浙運使時聘修西湖志按纂
修職名總裁爲總督李衞管理爲巡撫程元章總修爲
編修傅玉露分修則與蘇滋恢杭世駿陸秩沈德濳吳
焯趙信吳嗣廣張雲錦陳臻同在局成于甲寅年乙卯
正月會同舉諸公于槐塘宅小眠齋共十一人徵歌選
勝極一時之盛按齊召南賜硯堂詩答汪五槐塘津門
見寄次韻兼懷諸友三首其第二首云吳山顧曲記當
年纔落春燈未禁烟細雨溟𪷟畱客夜微風料峭養花
天清歌共判尊前醉高㑹誰知夢裏緣今日浮萍湖海
客如君還近五湖船原注云乙卯正月㑹同舉諸公于
槐塘宅共十一人今則厲二樊榭沈六幼牧周大青瑶
張大介石俱還浙多時嚴大崧占尙讀禮未出周五石
帆得官後卽以艱歸家毎與堇浦星齋晤言不勝今昔
聚散之感乾隆丙辰七月與趙功千偕行入都應徵詞
科題爲五六天地之中合賦山雞舞鏡詩黃鐘爲萬事
根本論報罷南歸辛未三月
皇上南巡偕吳城撰迎
鑾新曲進呈城曲日羣仙祝壽鶚曲日百靈效瑞合爲
一編壬申九月十一日辰時殁是年有至揚州之事按
盧見曾漁洋感舊集序是壬申六月撰序曰辛未冬以
公役至京師謁崑圃黃夫子于家出所抄漁洋先生感
舊集見示拜而卒讀之云又凡例一條曰是集輾轉抄
寫譌誤頗多宋編修蒙泉嘗訂正之復委榆村之孫寀
余子謙以校讐之役再三過尙有闕疑玲瓏山館藏書
充棟所與稽者厲樊榭鶚陳授衣章皆博雅君子幸重
檢閱而後授梓母致有魯魚亥豕之譌云蓋感舊集得
于辛未之冬而開雕于壬申之夏則是先生于辛壬冬
春閒尙畱揚州也(按朱朗齋茂才文藻館余家古驛後/最久曾編先生年譜稿雖脫而未成)
(向藏振綺堂曾族祖劍秋茂才鉽欲増輯成書未竟而/卒劫後稿皆散佚今得殘本錄岀數則増入于此以俟)
(後有考訂重編/者再刊年譜)
趙意林先生秀硯齋吟稾寄調厲樊榭納姬揚州云歌
吹殘年憶竹西歡情已作絮沾泥泰孃才思知多少蓼
岸桃溪試品題(姬人/姓劉)雪凝柔玉滿邗溝花蕊新詞乞小
畱想得定情鴛帳暖莫敎月上夜生愁
曾伯祖滌原公湛蘭書屋雜記云厲太鴻先生著作等
身與先大夫善已成未成諸書稿皆插振綺堂之架著
錄
四庫全書者七種遼史拾遺東城雜記宋詩紀事南宋
院畫錄南宋雜事詩絕妙好詞箋樊榭山房集
袁子才先生隨園詩話云馬氏玲瓏山館一時名士如
厲太鴻陳授衣汪玉樞閔蓮峯諸人爭爲詩㑹分咏一
題裒然成集至今未三十年零落殆盡而商人亦無能
知風雅者蓮峯年八十三歲傫然尙存聞其饑寒垂斃
矣　乾隆初杭州詩酒之㑹最盛名士杭厲之外則有
朱鹿田樟吳甌亭城汪抱樸臺金江聲志章張鷺洲湄
施竹田安周穆門京每到西湖隄上掎裳聯襼若屏風
然有明中讓山兩詩僧畱宿古寺詩成傳抄紙價爲貴
四十年來儒釋兩門一齊絕滅竟無繼起者　余最愛
言情之作如桓子野聞歌輒喚奈何厲太鴻送全謝山
赴揚州云生來僧祐偏多病同往林宗又失期兩點船
燈看漸遠暮江惆悵獨歸時　詩人筆太豪健往往短
于言情好徵典者病亦相同卽如悼亡詩必纏綽宛轉
方稱合作東坡之哭朝雲味同嚼蠟筆能剛而不能柔
故也近時杭堇浦太史悼亡妾詩遠不如樊榭先生之
哭月上也
魏玉璜先生柳洲遺稾碧湖雙槳圖云厲樊榭徵君姬
人朱滿娘以中秋夜同汎碧浪湖而歸因繪是圖時賢
相與爲詩卒後余始獲見之用題其後夢覺揚州已十
年卻從苕水載嬋娟菰城若比松陵路又覺吹簫白石
仙星漢橫斜水拍天碧湖涼露缷紅蓮中秋月色無窮
好卻爲伊人分外圓翠袖熏鑪伴詠詩春風小閣畫蛾
眉誰令誤竊姮娥藥不見宜男結子時一段春愁化彩
虹乍來還去恨匆匆桃花滿地胭脂溼不待東風嫁小
紅
大父十村公重編振綺堂書目云靈隱寺志三册是厲
樊榭先生手稿黏貼廢書之中書雖未成後世亦當珍
之(按此志編分八卷後有栞者而/吾家書籍毀于粤匪手稿已亡)
阮文達揅經室詩錄云蔣蔣邨學博炯請書樊榭墓碑
且與里中諸君子共置祭田報官立案歸西溪交蘆庵
管理詩以紀事劉樊窗榭說明州遺蛻西溪土一邱多
分神仙無子在但憑天地有詩畱他年碑碣碧苔古此
日墓田香稻秋記取法華山下路詞人長與護松楸
黃薌泉先生北隅掌錄云先生東城雜記自序云杭城
東日東園先君子家焉小子生于是居已三十餘年凡
五遷未嘗離斯地也序作于雍正六年戊申三月是年
四月後有移居詩曰半宅從人典全家冒雨遷末云差
喜東城近則猶在東城也乾隆己未有予賃居南湖八
年矣其主將鬻他氏復謀棲止詩逆溯之遷居南湖之
嵗乃雍正十年壬子是年有南湖初夏詩所謂草堂近
卜約齊鄰者也至乾隆庚申始移居麋公古社詩所云
麋公祠宇今相竝且逐鄰翁掠社錢者也是先生前後
凡七遷皆在東而南湖則近北矣
錢蕙窗先生靜存齋詩集云吾杭厲樊榭徵君沒而無
嗣故宅不存主無廟袝塵封比丘尼室者若干年矣春
渚丈旣備黃文節公之祀見祠有隙字遂訪其栗主遷
於後廡之西幷以其姬人月上之主從焉安位之日具
蔬果之㑹青浦王述庵司冦時主萬松講席聞之亦來
薦奠自是以後祀文節禮畢牲魚一獻以酹詩魂文節
生辰之祀廢已廿稔於茲徵君几筵不知存否嗚呼前
賢清風浩氣無所不之一介幽靈湮薶野社良可悲已
因紀四絶用諗來茲南湖何處問比鄰繐帳飄零五十
春歎息舉宗無祏祔一椽野廟與棲神郡縣崇祠傍學
宫年來升配徧羣公鄕先生可祭于社前輩猶能舉古
風隨清娛僅賸殘碑適館何緣少婦隨一縷靈芬飄不
斷五湖風月入叢祠釃酒刲羊事已非况於廡下一椽
依涪翁定反西江社祠客飄零何處歸
蔡朗餘先生賸稿云厲樊榭徵君制意拙率不修威儀
嘗曳步緩行仰天搖首雖在衢巷時見吟咏意市人望
見遥避之呼爲詩魔　厲徵君之詩詞與金農冬心書
畫鄕里齊名人稱髯金瘦厲　厲徵君子繡周有女適
桑弢甫先生之孫近仁繡周亡後其妻丁氏龍泓先生
女無所歸奉厲氏先代栗主依於桑桑家車橋先與其
甥倪米樓稻孫同居而北郭之童佛庵銓又故與米樓
善性好奇一日訪米樓値無人遂於厲氏家廟中檢徵
君曁月上木主懷歸月姬主爲樊榭手書樊榭主爲龍
泓手書童以吿何春渚淇詭言得之西溪田舍草堆中
春渚轉吿王述庵司冦昶因率同人庋置湖墅宋黃文
節公祠各醵百錢致祭時爲嘉慶六年辛酉四月六日
也(按先生名焜又號木龕居士易簀之前自焚所著諸/稿此三段於先生之外孫吳擷蘅受藻所收賸稿中)
(見/之)
郭頻伽先生靈芬館詩話云樊榭徵君舊居南湖自號
南湖花隱倪米樓秀才繪花隱樓圖偕李西齋布衣同
作齊天樂詞以紀之戴金谿比部賦南浦一闋云鷗外
夢長閒向湖邊又展露渦風鬢亭角舊聽鸎楊枝曲消
盡粉團香陣涼波無恙畫闌幾照驚鴻影城上青山如
解意點綴玉眞眉暈天涯有客悲秋喚停杯共說老仙
花隱隱語笑芙蓉茶煙杪未歇水樓芳訊斜陽一舸俊
游客容易成孤引霜葉無多明豔別似惜飄零紅粉
近見凌仲子論詞云詞以南宋爲極能繼之者朱竹垞
至厲樊榭則更極其工後來居上北曲塡詞以關漢卿
諸人爲至猶詞家之有姜張後之塡詞家如文長粲花
笠翁皆非正宗玉茗詞壇飛將然能合元人者惟牡丹
亭圓駕一折近人如洪昉思長生殿乃能直逼元人其
氣韻迥與諸人不類其言累數百余不能盡記且於此
道無深解不敢强爲之說然總覺玉茗之才非餘子可
及至謂樊榭勝竹垞鄙意大不謂然樊榭論詞絕句云
偶然燕語人無語心折小長蘆釣師愚謂竹垞小令固
佳卽長調紆餘宕往中有澡華豔耀之奇斯爲極至卽
小令中佳者亦未必惟此語爲可心折也大抵樊榭之
於詞專學姜張竹垞則兼收眾體也　蔣君夢華以顧
升山疏果畫册索題上有樊榭河傳十八首後予與二
娛皆以菩薩蠻詞題之曹種水亦用河傳調而止用一
體樊榭則一首用一調也樊榭詞集中不存今錄以補
亡(按詞僅十五首/今列集外詞中)
吳榕園先生浙西六家詩鈔云歸愚蘭泉兩先生評樊
榭山房詩固已確當獨賞五古而不及七律殆以七律
不近唐音耳參用性靈書卷自闢蹊徑諸體皆工七律
更耐㝷繹如秦淮懷古悼亡姬答筠谷移居等作皆通
體渾成非獨有句可摘而已其餘美不勝數遥情逸致
誦之口角生香近時擅厥體者初白翁後爲一大宗
李旣汸先生鶴徵後錄云樊榭之詩能於漁洋竹垞兩
家外獨闢畦徑自成一派其幽深精妙窮極雕􁒾譬如
入幽崖峭谷幾乎斷絕人迹當時杭堇浦全謝山輩無
不推服錢籜石翁有評本亦爲心折今海内言詩者標
新領異務脫恆蹊多以樊榭一家爲宗
吳子律先生蓮子居詞話云樊榭生平有煙癖類韓慕
廬嘗譜天香詞傳諸好事同時汪韓門翟晴江有詩全
謝山有賦足備菰材故實方靈臯之官禮部也曾請飭
煙禁以裕民食今則土葉殆徧吾杭製切尤有名已
吳仲雲先生杭郡詩續輯小傳云厲志黼字之甫一字
繡周號層雲錢塘諸生爲雄飛徵士從子卽爲徵士後
又爲丁鈍丁先生愛壻詩筏文津皆有所受嘗與蘇展
亭許堂柯大巖觀郁陛宣禮倪嘉樹一擎黃書厓模周
亦菴駿發爲文字之㑹分題審韻無集無詩惜多散佚
所居在城東倉巷破屋蕭然糲餐自給竟困於縫掖以
老(按雄飛亦先生之字/也見杭郡詩輯小傳)
世父小米公借閒生詞云樊榭先生木主舊祔武林門
外黃文節公祠道光戊子正月二十一日同人移奉西
溪交蘆庵先生墓故在此譜白石法曲獻仙音調並用
原韻烟渺南湖草迷東墅欲妥吟魂何處(先生自南湖/移居東城)
路逐溪迴寺依雲住騷壇舊日樽俎歎大雅淪亡久輕
鷗目來去漫相顧薦寒泉萬梅花裏天女伴隨手散空
飛舞(先生姬人朱月上/木主亦祔祀焉)定月下徜徉記前游微笑心許
窈窕幽棲怳披㝷集內妙句待荒阡澆酒莫又清明時
雨
許虀生先生重桂堂集云奚虚白疑居湖州城南舊爲
鮑氏溪樓卽樊榭徵君納姬人月上處也虛白摹遺像
屬題次圖中詩韻百年數文獻君名畱人口彼姝適所
遭幸于如是柳樂府賽旗亭孰分袒左右俊遊艶稱前
佳話永垂後溪樓亦靈光終古闢戸牖天公選替人圖
書要諸久近釣漁隱漁親酹酒奚酒(奚家釀酒/稱酒奚)青山紅
袖閒重置斲輪手光芒交映輝何處蔽沫斗許我補題
詩漫郞成聱叟
戴文節習苦齋畫絮云余最愛厲樊榭搖揺四詩人漾
入梅花煙十字空澹幽杳得未曾有軟紅十丈中安得
遇此聊假豪楮爲壷公之壺
世父少洪公道盥齋稿云同人泛舟西溪酹酒厲先生
墓詩以紀之已是清明上冢天我來相過弔詩仙墓門
頻酹金樽酒山麓旋飛白𥿄錢蘋葉南湖生伴隱梅花
西土死償緣九原猶侍高堂側(先生葬於母/何孺人之側)不數峯圍
七二賢憶移栗主奉僧堂終使温柔老有鄕彌勒同龕
燈火寂維摩多病水雲涼心期共賞蒹葭趣手澤猶畱
翰墨香(先生主丁龍泓隱君/書月上主先生自書)佳偶青溪宜作配重題何
日願兼償(先生配蔣孺人之主不知所在同人以/爲缺典欲補書一主以合祀尙未果)
張仲甫先生彝壽軒詩鈔云章次白奉厲徵君神位於
永興寺陪祀馮具區先生酹以詩余亦繼聲兩賢慧業
並生天蕭寺棲神豈偶然遺老倡開招隱社徵君賡和
太平年梅花詩卷俱千古流水高山共一椽二雪雙龕
相映處便娟空翠稱幽眠(案此詩作於道光甲辰是又/設位於永興寺也寺在西溪)
(徵君嘗/游憩焉)
俞蔭夫學政春在堂隨筆云厲樊榭徵君墓在西谿法
華山之王家隖因奉栗主於交蘆菴事詳吳穀人祭酒
樊榭徵君墓田碑記道光庚寅戴文節偕徐汪兩君至
菴祀徵君歸而寫爲長卷山水縈紆蘿蔦幽蔚樊榭詩
所謂一曲溪流一曲煙者盡此尺幅中矣舊藏章次白
廣文梅竹山房亂後夫去丁君松生又購得之因付交
蘆菴僧收藏以存名蹟時交蘆菴亦因亂後傾圯如冠
九觀察出資修葺并屬何子貞先生書徵君及月上姬
人栗主仍奉菴中今又得文節此卷名流韻事後先輝
映足爲西谿生色矣松生以示余故紀其略焉
諸遲鞠大令璞齋集溪樓延月補圖題記云聖湖之陰
西谿之奥勝地幽刹曰交蘆庵庵有溪樓延月圖寫厲
徵君納姬事雍正乙卯樊榭重客苕溪鮑氏溪樓實爲
寓屋滿孃月上納於中秋碧浪同舟瑶情玉色未傳圖
詠久頗闃焉逮嘉道閒涑園太守訪楸墓於前小米年
丈護栗主於後移紀庵院永伴瓣香㑹費山人丹旭安
硯東軒曾寫兩圖一卑庵僧媵藏勿替其副贈奚處士
疑溪樓後主相證墨緣當代名流偕題雅製今具清尊
集中庚辛之難庵燬於賊此圖亦亡邇者舊宇新庀嵗
已十六年丈從子子用刺史棄官將歸屬補繪事更乞
偶雲同年重書題製合􁁵册子仍付庵僧保守什襲斯
蓋遠緜佳䛡近繼先志舉一而善備矣子用復裒刻徵
君全集雖其唾餘都經手輯讀書讀畫煥然粲然吾知
海客金餅增價於樂天山門玉帶比珍於佛印又不第
蕭寺之清供抑亦藝苑之韻談歟故樂爲補圖且拈黃
鍾商琵琶仙慢一闋用白石道人吳興紀遊詞韻記之
時光緒十有一年乙酉小暑日也詞曰倒影樓臺有人
是打槳來時桃葉小名惟認團欒黃昏最幽絕消受到
吹簫石帚但春云怕聞鶗鴂畫裏煙波定中香火情事
誰說　謾分付禪窟枯僧已風景都非那時節添了百
年佳話儘飛花飛莢憑點綴詞僊眉史補溪山絹素如
雪正好居士清涼倦遊言別
軼事
四庫全書提要
樊榭山房集二十卷
國朝厲鶚撰鶚有遼史拾遺已著錄是集因所居取唐
皮日休句題曰樊榭山房是以爲名生平博洽羣書尤
熟于宋事嘗撰宋詩紀事一百卷南宋院畫錄八卷東
城雜記二卷又與同社作南宋雜事詩七卷皆考證詳
明足以傳後其詩則吐屬嫻雅有修潔自喜之致絕不
染南宋江湖末派雖才力富健尙未能與朱彝尊等抗
行而恬吟密咏綽有餘思視
國初西泠十子則翛然遠矣前集詩分甲乙丙丁戊己
庚辛八卷附以詞分甲乙二卷爲康熙甲午至乾隆已
未之作續集亦詩八卷而以北樂府一卷小令一卷附
焉則己未至辛未作也
提要
樊榭山房集卷第一
　　　　　　　　　錢唐　厲　鶚　太鴻
　　詩甲
　　　金夀門見示所藏唐景龍觀鐘銘拓本(以下甲/午)
嗜古金夫子貪若籠百貨墨本爛古色不受寒具涴便
續金石錄明誠不是過鐘銘最後得斑駮豈敢唾照眼
三百字字字蟠螭大撫迹思景雲往事去無那初翦桑
條韋柘袍受朝賀笵鐘崇玉清搆炭飛廉佐九乳器未
亡雄詞壓寒餓裝比李仙丹徵句迭倡和虛無奚足稱
懋績於此墮吾思景鐘銘天筆濫傳播
　　　游無門洞
陰竇絕曦景石雨垂癡龍白雲嬾不收繚繞東嵒松定
僧涌壁像海眾驚靈蹤藤花拂又落暝聞烟際鐘
　　　擬古二首
峩峩崑崙山鬱鬱環剛樹仙人散綠髪正陽無風雨彈
我白雪琴高􁀫哀無女苟得一心人聊以結衷素
美人生南國纖手工織紝或爲繞梁歌當窗揚清音色
麗奪華燭情緜閑錦衾戒旦上蘭臯亭午眺青林采葛
知心苦激漂能自沈不爲懷春意誰識空閨心
　　　花塢二首
法華山西山翠深松篁蒙密自成陰團瓢更在雲深處
惟有樵風引磬音
白練鳥從深竹飛春泉淨綠上人衣分明孟尉投金瀬
吟到日斜猶未歸
　　　牧童詞擬張司業
主人授我烏牸牛爲言主人百不憂朝逐水草暮歸宿
不使飛䖟傷牛目牽牛且向南陂嬉不知牛腹飽與飢
一朝牛病逃鞭笞主人自能問牛醫
　　觀汪青渠所藏嵩山諸碑版拓本六首
　　　漢啓母廟石闕銘
開母化爲石其事本荒誕何年六六峰石闕字漫漶
　　　東魏嵩陽寺碑
運歸賀六渾悲吟後漢書可憐嵩陽寺贔屓劫灰餘
　　　秦王賜少林寺主敎
逆豎德充符一干思驅羊當時殲除力何以資空王
　　　天后夏日游石淙詩
金輪昔垂衣逭暑平樂㵎仙巖類削成幾人侍游讌
　　　唐裴漼少林寺碑
傳聞三花樹香雨徧諸天何日持苕帚心空初祖禪
　　　唐尉遲汾嵩山靈勝詩
名嶽鎭中畿靈異紛不一欲從劉根游吾其采芝术
　　　秋夜宿葛嶺涵青精舍二首
笑看圓月上前峰塔影微瀾卧玉龍林際窺人太無夢
好風吹送隔湖鐘
書燈佛火影清涼夜上層樓看海光蕉颭暗廊蟲弔月
無人知是半閒堂
　　　晩秋寄楊楊山
半籬柹葉擁堦除又見臯蘭卽漸疎水減舊痕魚上後
霜傳新信雁來初雲山不用遮方麴燈火惟應照佛書
寫寄寂寥君定㑹宅南難覓柳郎居
　　　讀水經注寄金夀門
霜橘耀西林木葉滯寒雨流觀桑欽書靜檢道元注峰
瀬奔几案恬目非一趣玉笥若境接香爐定神遇或時
談幽怪細儒訶繆誤不知天地大安識陰陽鑄持問蒼
水使祕簡儻可覩弱齡耽覽涉苦乏濟勝具不如從韓
終服食生毛羽君有禽尙心吿我懷所寓
　　　西溪道中
連野看峰秀晴雲忽有無寒田吹䆉稏淸渚亂鷗鳧意
謂前林近誰知細路迂人家炊過午空翠集山廚
　　　由牛滑嶺至龍門坑
山腰多農家茅茨暎山色暝烟歸樵人溪光帶禪客樹
遺鶴毳鮮泉瀉龍漦白愛此欲移居惆悵振輕䇿
　　　宿龍門山巢雲上人房(山在錢唐之西/俗名小和山)
山樓岀樹杪夜宿萬山中虎嘯不驚定鐘聲疑在空背
窗棲鳥影滅燭聽松風明日尋堦水應添十二筒
　　　冬日雜詩二首
霜酣槲葉一村明茅屋高低烟火生多事牆頭烏臼鳥
夜闌相答紡車聲
水邊僧屋刹竿雙飢鳥窺人上石幢解向西風吟落葉
黃金合鑄賈長江
　　　蠟梅
匀掠宫黃鬢朵鮮斜門疎竹暎便娟年年分餉銅街處
正是城南小雪天
　　　月夜自草堂步至永夀寺望東臯餘雪
微月在門前泠然發淸興衣棱入風舉屐齒共冰競遂
㝷桑竹閒蒼涼得古徑鱗鱗見殘雪遥山瑩而淨陰地
銷還凝老屋凍稍勁卻顧所來路始知原野夐寒鐘遠
更響到寺棲禽定霜闊星芒大天淸樹影正決訾無纖
翳觀心極明暎悠然林臯意卽事寄謡詠
　　　人日游南湖慧雲寺七首(以下乙/未)
南湖春水綠溫暾老柳生稊竹有孫頭白僧閑能引路
斜陽挂處指三門
鐘魚寥落入新年玉照堂空賸水田今日不成煎餅會
粉圍香陣憶詩仙(張功南賞心樂事有人日煎餅/會粉圍香陣擁詩仙張梅詞也)
禪房鴨腳脫層陰定破關門芋火深至竟繁華歸夢幻
最無人處叫春禽
蓮莖茭葉卧敧斜水外經寮記鬬茶劫火南朝四百寺
一袈裟地屬張家
捨宅裴休事亦勤披緇王旦謗須分湻熙年往碑陰在
細讀龍華發願文(寺碑史浩撰樓鑰書碑陰功甫自作捨/宅發願疏最工首二句卽櫽括其語)
朱崖南去鳥呼風草木平泉笑衞公何似試香城北墅
殘僧禮拜冷烟中
登高何處可忘歸古寺梅風動客衣漸有放生團社約
魚苗如蟻水初肥
　　　過丁茜園齋觀陳洪綬合樂圖
春陰泥殺人如醉不得醒東風勒花房未破小桃杏朅
來過蕭齋款語樂閑靜先生澹蕩姿愛客具佳茗那用
嘲水厄頗足勝酩酊自起展褾池射目驚秀穎一女嚲
兩鬟輕紅掩斜領摻手擪長笛將吹絳脣冷一女臉如
蓮黛色自脩整襳褵飄回風輕容曳烟影半扶琵琶肩
指撥試俄頃復有兩女奴鴉鬟遮􁳹頸腰身十三四背
面若相請或是梁綠珠生自雙角井弟子得宋褘吹笛
入淸迥或是楊阿環合樂最機警鳳紋邏逤槽只有阿
蠻省先生木石腸伐性久已憬翻然持此幅儻足娛老
境列屋閉蛾眉便娟笑齊癭無須五斛螺簾衣兼可屏
　　　沙河
澄明日影射魚罩淡冶風光上鴨陂齊浸籬根三尺水
小桃正是試花時
　　　寄倪子珍讀書仁王寺
聞君高卧洛生咏遥望吳山病目揩居士舊傳十笏地
幽人新學八關齋野雲帶雨飛入戸林鳥聞鐘時下堦
更憶清吟獨繞寺撚髭不覺落松釵
　　　北郭
北郭夕陽外人家住水西藤花當戸落荷葉並橋齊沙
碧鳥雙下樹涼蟬獨嘶輕絺來往熟幽興坐堪攜
　　　早秋夜坐懷蔣丈靜山
夜軒殺明燈秋蟲啼四壁人靜月復淸雲疎雨猶滴懷
君竹閒徑況此風中笛幽意其如何堦草自寂歷
　　　絡緯
絡緯亦應候身濳葉底攲刁騷風激響斷續雨兼悲破
屋燈靑色柴門夜黑時哀聲感寒女能得幾絇絲
　　　送梅耦長先生罷泰順令還宛陵
歸去宣州七月初蕭然行李意何如官身已謝潘懷縣
眞散應同陶隱居稍待西風看雪稻更聞春網薦琴魚
修船謡似舂陵作此日雲山不負渠(先生在東甌時作/修船謡恤民役也)
　　　題畫松鼠
閑拏五粒戲睒目烟霄外不須歎倉中久已誤上蔡
　　　汪靑渠送砑光牋
蕭然注毗曇長物亦何有夜吟蹋壁卧朝吟但袖手故
人造雲藍輒遣五十枚瑩然女兒膚心目爲之開一笑
磨烏丸欲試復惆悵剡藤遭天閼此語定非妄旣無連
緜書亦無播掿詞時展白萍文報君長相思
　　　月夜懷金繪卣游湖南三首
徘徊去燭房延伫啓虛牖白露淒未零眾星惟見斗淸
輝在衣裳憶昔同攜手無由折瓊枝紆軫一搔首
搔首那可期遠在沅湘麋靑楓泊船處竹外湘娥悲聞
歌兩東門秋髪飄如絲隱隱女嬃砧千里長相思
相思共明月復此淸商節迢迢蒼梧雲芳草殊未歇羇
人常念歸誰能忘離別驚蜩過樹飛斜漢亦已沒
　　　九月三日池上
片段殘雲都卷盡水邊秋思渺無涯西風吹過徐熙鴨
丁倒蓮房揺箭靫
　　　湖上擬游龍井不果寄汪大輿
平生湖山鄰幽夢阻龍井辨才跏趺處結思令人癭畢
景來北山淸樾鳴禽冷下見澄波生鱗甲蹙百頃窈裊
前林烟相戞兩峰影樵徑橫翠微莫辨風篁嶺遥知淸
泠淵梵放相與永何時同君游佳處得細領
　　　西溪月夜懷大滌山二首
天柱峰頭見晴雪􁁗壇玉洞暗相連石林夙具看山癖
也負知宫三十年(葉石林提舉洞霄官嘗曰吾知宫三/十年未暇一至孰謂吾爲愛山者乎)
雲根際夕抱冬心溪曲沿縁不可尋遥想郭文棲隱處
夜泉孤月萬松深
　　　金繪卣自湖南游桂林歸賦贈
西南山水敵淸都天與詩人縱目殊郡有顔公稱二始
溪經元子署三吾鉤藤酒美能攜否桂布衣輕得浣無
笑我平生寡游歷相逢子細問娵隅
　　　讀五代史二首
五季方龍戰濁亂失昏曉士有苟祿者傾身以營飽遐
哉鄭先生㝠心棲靈顥松脂去三尸獨立塵壒表
吾愛張監軍心爲巨唐有不知鬬雞兒自取竟相負刑
餘誠何傷報韓同不朽區區六臣輩畫日但顔厚
　　　江上訪金夀門出觀顔魯公麻姑山仙壇記米
　　　海岳顔魯公祠堂碑拓本
雲沙繞村南小築如鹿柴(去/聲)埽地焚香人相見一瀟灑
論書近攟拾勿事徴倒薤側聞麻姑壇名蹟興先邁餘
髪時垂腰丹砂亦狡獪有無海揚塵故地今神界堂堂
小顔公頗喜究奇怪波瀾縮遒麗接侍記仙話陶八碧
霞丹入嚥若沆瀣汝州死大節竟等蛇蟬解顚人述其
事穹碑字如蠆緬彼天寶季豔煽金鏡壞二十四郡中
義士抱耿介獨抗阿犖山聲振哥舒敗晩令使賊庭讒
口足䫴齘卽云歸羅浮乘風固可快靈均爲水仙理有
說非詿持此語故人相顧發長喟落落靑瑶鐫當見百
靈拜坐深地爐灰浩歌共決眥
　　　同南畹二兄游河渚飮沈晴川書齋(以下丙/申)
到來知不易遠近引漁謳野水中開閣交蘆外倚舟峰
陰含古色梅凍得淸愁漫比平原酌高人肎見畱
　　　寶蓮山是韓平原故宅
霧閣雲窗付渺茫平原事往徑全荒居人不識太師竹
風葉幾枝搖夕陽
　　　題沈其章秋林積雨圖
黯黕秋郊陰淋漉愁霖晦作此雨點皴濃如五斛黛堆
阜互起伏徑術迷向背目窮中林深卻滴梧葉大數閒
尖頭屋溼雲垂霮䨴潤疑生靑苔漏欲添白蓋勿謂炊
烟遲此中有人在
　　　觀吳耕民所藏唐泰山摩崖碑拓本同繪卣作
羡君少年癖好古曾臨日觀登天門穹崖彩翠忽明滅
雞號下見扶桑暾開元天子勒銘在苔滑不憚兩手捫
爲尋墨本完好寡過客求索民胥冤梯空縁壑歷至險
實惜鉅費哀驚魂野火燒裂風雨碎連𥿄珍似收璵璠
兼金購此得舊拓坐客竦視息眾喧八分飛動六百字
鸞飄鳳泊神明存當年東封有本末燕公爲相開其原
誰與異議獨乾曜廟堂那念供頓煩惟侈海宇已殷富
思以大典誇黎元金泥石䃭事非古萬乘帳殿勞雲屯
天章震耀復嚴謐御墨揮灑如飛騫未聞虞舜昔封禪
大書深刻畱巖根況兼本命禮西嶽金天位號何雄尊
述聖頌得吕補闕豐碑離立蛟龍蹲岱宗事盛過太華
遺制遠與乾封論須臾時世易天寶兩京澒洞風塵昏
靑騾蜀道播遷日百神不效前驅奔乃知用事睹符瑞
史公載筆皆微言北里之禾鄗上黍秦漢故轍徒紛繁
卽如此碑亦炯鑒延秋門外哀王孫濡𥿄脫文一感槩
排翮思作摩霄鵾
　　　感秋
炎景忽已往素節來有期西池日夕涼風雨飄無時高
樹易爲響離蟬如自悲誰能慰緜思非無酒盈卮
　　　秋日同王菊存汪靑渠楊開緒渡湖至壑菴由
　　　幽居洞上看摩崖家人卦登慧日精舍訪亦諳
　　　上人際晚下山尋明昌化伯墓不得汎舟而還
　　　得詩四首
延緣􁆞鏡面一湖殊陰晴西南三五峰雲氣縷縷生孤
櫂卽前浦翹鷺涼不驚朱甍林表燦綠樹崇岡纓遥聞
微鐘響旁見孤塔明南屏忽覿面蒼翠紛相迎水天寂
於夜到岸菰蒲聲
注目望山坳靜侶若孤往隱見草閒泉時有脩蛇想淸
風散木魚佛屋藏篠簜度橋潭鏡皎入洞嵒楹敞䆗窱
中復穿微徑折屢上快觀涑水碑義取風火象摩崖擅
八分遺跡成俯仰秋氣松際來吹作居巢響
絶頂露扶闌懸崖庋禪榻爲訪贊公來不憚芒履踏入
室憺忘言風樹自相答四角鈴鐸鳴眾綠何獵颯俯見
北峰雲奄與南峰合雨腳渡湖至驚起兩棲鴿一氣中
迷濛天鏡互開闔稍霽烟鬟靚日射黃妃塔了然淸淨
界幻象無不納同游五六人看雪期深臘
取徑下仄磴秋草自作花山風襲人衣叫噪白項鴉飽
聞外戚墓厚葬崇驕奢當時議禮者恩先丁傅家吁嗟
百年後變化如蟲沙大儒椎控頤金棗出隧斜欲往弔
興亡覓路迷三叉暝色起前林喚渡艓子挐晩湖波皴
鱗眾岫興陰霞歸時想淸景漏鼓忘頻撾
　　　池上
高柳初髠倚晩汀幾時來此補魚經昨宵知有稀疎雨
滴破一方靑白萍
　　　佛屋閑題
梵夾意蕭然安居不離禪人依淨綠水地輭妬羅緜已
菊將梅候初霜欲雪天何妨臂鷹手自送佛前錢(白香山/水月觀)
(音讚云淨綠水上虛白光中地/觸柔輭似妬羅緜見法苑珠林)
　　　九里松至西山道中同金夀門周少穆王雪子
　　　作
不負幽㝷岀郭門木緜裘暖趁朝暾山遮壞塔可十里
樹裊孤烟自一村高冢多風松落子空田無雪稻生孫
須知歲晏人游少正要諸公細討論
　　　過宋通問副使朱公少章墓
突兀殘碑立古阡行人猶記紹興年青衣已見君王辱
白髪何期使節旋老淚冰天他日恨遺聞曲洧至今傳
一抔築並花宫地夕唄晨鐘更惘然
　　　冷泉亭
眾壑孤亭合泉聲出翠微靜聞兼遠梵獨立悟淸暉木
落殘僧定山寒歸鳥稀遲遲松外月爲我照田衣
　　　靈隱寺月夜
夜寒香界白㵎曲寺門通月在眾峰頂泉流亂葉中一
燈羣動息孤磬四天空歸路畏逢虎況聞巖下風
　　　曉登韜光絕頂
入山已三日登頓遂眞賞霜磴滑難踐陽崖曦乍晃穿
漏深竹光冷翠引孤往㝠摉滅眾聞百泉同一響蔽谷
境盡幽躋顚矚始爽小閣俯江湖目極但莽蒼坐深香
岀院靑靄落池上永懷白侍郞願言脫塵鞅
　　　蓮居
宛似游墟落疎籬曲繞門僧房倚樹腹梵板響城根犬
吠驚風葉鴉歸識水村流傳李先輩􁳹硬小碑存(中有李/長蘅書)
(碑絕/佳)
　　　西溪汎舟遇雪(以下丁/酉)
孤櫂不覺遠窈然流水深春烟沈大嶺密雪響疎林白
社何年約靑蓑舊隱心推篷起寒色雙屐阻幽尋
　　　題陳子健所藏宋人畫太眞按舞圖
柳芽將吐菜甲新西堂小雨愁靑春有來此畫傳院體
調鉛寫黛知何人三郞深宫常晏起獨愛霓裳譜風水
太眞能舞作舞詩羅褏動香香不已念奴按拍寂不喧
罷敕雜樂呼梨園至今看畫尙有恨韈塵未歇烟塵昏
良工好手誠難遇周昉張萱具生趣勸君裝潢藏弆牢
他時好待添丁付
　　　西溪歸訪王旣咸
牆東君公淸且賢畱客纜我西溪船霍山廟前看殘雪
澑水橋下添新泉梅開香破缸面酒日岀暖射牀頭氊
春濃更當挈伴過菜花繡徧村村田
　　　三月十三日游法華山
連山背湖西地脉聚而凝婆畱霸氣餘峰嶺尙雄勝嘉
我同游人穿榛得荒徑陽坡鼈帬披陰崖龍腹亘天風
鼓蓬勃白雲若沸甑置身萬松顚心曠肅觀聽紆回下
前阪翠樾岀僧磬入籬泉偶枯方井鑒亦瀅繡田盡雜
花烟中笑羣媵茶戸竸物利衣短不掩脛采摘泫晨露
山謡頗相應酌酒墟墓閒作達榼隨罄芻狗本幻誕石
馬久光瑩神絃走村氓縹緲事愚佞洞簫裊林木篝火
繞巖磴因之日夕還嵐彩眩難定此境天所遺庶以忘
蹭蹬望中靑帘曳猶似攜餘興
　　　北郭紀游四首
　　　　散花灘
當年張外史此地有行窩喬木居人少蒼烟廢圃多道
心遺外物身事託樵歌最好灘前水春來似熨羅
　　　　江漲橋
長虹偃郭外勝日記偷游簾卷橋南樹花飛水上樓客
行津鼓動天遠峭帆收俯仰悲人代茫茫對碧流
　　　　妙行寺
棟宇何年締規模壓一城烟霄鶱鐵鳳風雨吼華鯨臨
水春船集巡廊午日明喻彌陀畫佛不見斷碑橫(余嘗見/元郭天)
(錫客杭日記云岀北關門妙行寺中有碑石數本云喻彌陀神/筆所畫佛像次禮古觀音像相傳唐朝塑者今則俱無之矣)
　　　　西馬塍
行徧馬塍曲春風無處無酒堪澆白石墓已沒黃壚接
樹看鄰媼傳芭走里巫移栽入朱戸舊事續濳夫(宋姜堯/章葬西)
(馬塍蘇石挽之云幸是小紅方嫁了不然啼損馬塍/花小紅范石湖所贈靑衣也見陸友仁硯北雜志)
　　　晩步
斜景忽已暝流鶯時一鳴水光知月岀花落見風行僻
地非遺世新畦欲耦耕孤吟少儔侣發興自江城
　　　園居和蔣丈靜山
市塵抛後稱閑居好結南隣分有餘迮徑相過惟礙竹
小畦旋往欲刪蔬不離板閣池光動自下蘆簾暑氣疏
寄語輪蹄馳逐客淸名持較定何如
　　　秋分日呈陳楞山兼寄亦諳上人
拉瑟西風故故催江鴻社燕共裵回那知極浦水花老
又接繞籬嵒桂開隔歲相思同濁酒幾旬塵土挽純灰
􁳹權更在高寒頂淸露翻經坐石臺
　　　題水居逭暑圖
峭壁插天下無地萬荷喧雨境翛然適來披畫當秋爽
尙想風亭散髪眠
　　　友人貽頻婆果賦謝十韻
是物幽燕貴雕盤獨薦時芳華存梵夾蔽芾補風詩(朱竹/垞太)
(史日下舊聞/云疑卽甘棠)楚楫名空得唐梯摘易爲乍隨籠壓騎還想雨
低枝澹白腮輕柰匀紅頰肖梨靈根吳客少俊味細娘
知齒冰臨卭渴香迷下蔡疑枕函聞逆鼻(采蘭雜志頻婆果夜/置枕邊微有香氣)
瑶席齅支頤墜地誰工寫(宣和畫譜畫墜地/果易于折枝果)傾筐肎見遺玉窗
春夢裏好好寄相思
　　　雨夜述懷十三韻
癡雲催暝早坐覺瀉幽淙院靜無來雁天陰絕吠尨薄
寒初淅淅孤燭自幢幢觸迕愁難斷(音/短)崢嶸意未降畏
途同歷阪殘歲類奔瀧入世憎高髻澆胷漫滿缸前塵
靑豆舍舊夢碧油窗曲踊何煩百吹篪信少雙浮沈仍
蠹簡浩蕩想漁艭虛冒棲遲好須安里俗哤朋歡違尺
素詩敵束空杠倦枕敧還醒淸鐘遠更撞幾時深卜築
繞戸種雞腔
　　　無盡意齋寒夜用覺範送元老住淸脩韻
竹雪欠淸聲缾笙有餘韻西齋擁爐坐燈火耿幽暎微
緒獨繭繅長謡適眞性朱門貂襜褕夜游付一哂生年
號迂疎(厲歸眞自號/錦溪迂疎子)窘步遠㨗徑寒林聽脫葉濩落固不愠
何妨戒香熏詩格與僧近聊以文字禪解此塵土恨折
齅黃梅花是名意無盡
　　　歲暮答王旣咸
北郭幽棲一水涯松毛蓋屋蘚侵堦詩來慰我不稱意
歲晏憐君獨寡諧臘鼓無端喧委巷春燈取次翦閑街
疎梅半樹展書卷賸欲此中㝷好懐
　　　春寒(以下戊/戌)
初月已旣魚上冰峭寒陡作相憑陵濃陰黭黮天地凝
欲見白日何時升紅舒翠坼力未勝有如志士坎壈仍
空齋枯坐粥飯僧噤㾕誰送半臂綾夜聽街鼓睡不能
𥿄窗升降風中燈侵晨更覺被有棱所遭偶爾吾何憎
只思布韈游馬塍花氣一片丹霞蒸
　　　春日逢施謂伊話舊
十年墜雨惜相違朋輩如君僂指稀雞肪只今殊少味
虎頭何用盡能飛秋湖憶共靑油舫晩寺曾尋白竹扉
回首昔游都在眼杏花風外一霑衣
　　　二月二十七日臯亭山下看桃花二首
登船出郭卽通津不負佳游及此辰駘蕩年光挑菜渚
支離身事看花人戲鵝語鴨漁莊靜烟暖天淸水寺春
當境底須頻恡酒銑溪如許已成塵
臯亭山下集游船半載尊罍半管絃並岸斜看花影倒
落英亂點水文圓東風不信將三月往事無多又四年
只有吳娘知可惜折枝繡滿秃襟前
　　　首夏雨中卽事
不斷迎梅雨散絲水村誰與共心期晝眠有味低回久
殘客無情報謁遲乍暖乍寒開苦楝澹紅澹白到戎葵
平生閑卻籠鷹手自試隃麋寫小詩
　　　病目戲成
微疾何來解相惱焚香埽地一閑身且輸名士誇巖電
欲共高僧究眼塵細字難抛工作祟好花飽看已過春
皁羅爲障非吾事養就疎慵學避人
　　　月夜舟岀北關同夀門作
岀門輕百里猶喜共君行雅愛聞吳語誰能計水程野
橋迎月直斷岸見烟生涼蛤爾何意喧眠到五更
　　　菱湖
到眼忽成市千家匳鑑開魚多論斗賣菱好及時栽歷
歷帆斜過沄沄水倒回有人葭菼外銅笛或吹來
　　　碧浪湖
白塔紅亭宿霧收放船港口足銷憂蘆分山色離披去
水接雲容淡沲浮風物三吳何處最陂塘五月已如秋
樊川可是詩情減不爲探春也合游
　　　同夀門訪長興鮑西岡明府畱宿縣齋卽事
聞道吳西俗最佳扁舟聊復散幽懷詩人來作長城宰
客子如停小謝齋落魄自憐仍楚製荒唐多分續齊諧
(梁吳均邑人/著續齊諧記)淩晨忽起游仙興震澤包山詎有涯
　　　督牛犂我田歐陽圭齋句也夀門爲圖因題其
　　　後
高人思食力所寄在扶犂自足一生事何知四體疲烏
犍行水淺白鷺下田遲緩緩逢鄰叟香秔問可宜
　　　同夀門游若溪廣惠寺是陳武帝故宅(寺中有井相/傳帝初生時)
(取水以浴忽涌起數尺明/歸熙甫作令時刻銘其上)
若溪走玉龍連山抱千層水風引到寺老樹靑鬅鬙上
巢大觜烏下絡交枝藤王氣久死灰陰怪爭來憑陳帝
起里中樵牧猶相矜擣靑一旅奮驅賊如秋蠅悲哉蕭
老公不得顧眇僧跛奴亦何爲大命歸吳興此地卽豐
沛精爽依禪燈長爪攜淑儷雉山望雲蒸我來潄井眉
銘辭義崚嶒傳是洗兒日寒澑湯泉騰更著辱井戒不
覺欷歔增可憐馬上郞義憤尤足稱成敗有天定隙爲
英雄乘煌煌江左業從此期恢弘身後那可料暴骨攄
讐膺古愁起暮色閑話同詩朋循廊土花碧鈴語揺觚
棱
　　　蘋洲曲十首和鮑明府
日落采蘋去江南春色明不因洞庭客那識是閨情(􁀫光/庭兼)
(明書解栁惲江南曲/云是樂府閨情之遺)
曉過嬰蘭堂逢見嬰蘭婦爲采黃藤桑方出摻素手(董斯/張吹)
(景集云吳越備史錢鏐有嬰蘭堂詩古樂府柔桑感陽風阿/那嬰蘭婦唐人采此爲名耳談鑰呉興志鄕士有黃藤桑)
郞羡合羅絲水湅色更鮮儂羡同功繭一生作纏緜(謝肇/淛西)
(吳枝乘湖蠶最上者日合羅絲/緜以兩𧖟共作繭者號同功緜)
新梳茴香髻試約春游伴莫上棲賢山怕人呼作管(西吳/枝乘)
(云吳興里語呼誰爲管管夫人棲賢山人見松雪􁦽/項臯謨筆記云吳中有韋娘髻後更譌爲茴香髻也)
網得車溪魚歸來揺短楫爲郞持作鱠最愛對翻蝶(山謙/之吳)
(興記車溪出美魚明苕上祝翁家藏唐人斫/鱠書一編有舞梨花柳葉縷對翻蛺蝶等名)
行經蒲帆塘塘水碧洄泂想當初開日的是見歡來(新唐/書烏)
(程縣北二里有蒲帆塘刺史楊漢公開而得蒲帆因名周密齊/東野語唐樂府云蒲帆猶未織爭得一歡成舟子呼造帆曰歡)
朝乘采菱艇蕩漾岀湖趺羅帬十二摺摺摺似靑蒲(宋章/淵伯)
(深居若溪有槁簡贅筆云羅帬十二摺吳/中下里之曲也談鑰志湖趺菱色紅而大)
豹腳猛于鷹輕綃圍夜玉安得邀歡來江子匯邊宿(吳興/多蟁)
(豹腳者尤毒東坡詩風定軒窗/飛豹腳是也惟江子匯無之)
梅子雨初過儂家水浸扉淋灰應有禁不出浣春衣(張稚/通苕)
(紀湖俗夏至日斷梅立/時半月内禁淋灰浣衣)
霅溪水四合飛英塔兩重住近墜釵橋早晩郞相逢(太平/寰宇)
(記霅溪在烏程縣東南二里凡四水合爲一溪李詡戒菴漫筆湖/州飛英寺塔中空復有一小塔甚奇巧墜釵橋見勞鉞湖州府志)
　　　吳興歸舟作
風俗家多具畫船苕山浮碧在門前自牽賤事怱怱去
不爲蘋花住一年
　　　七夕宿㵎西微上人房
入寺松櫟深幽涼蘇暑病崖上飛雨收林中微月暎窗
燈翦復翳經聲岀蘿徑空山落秋河無人同眺聽
　　　秋夜雨中集汪抱樸齋
愛君池上好不厭夜來頻㣲雨宜幽鳥初涼健酒人蕭
蕭添白袷點點到靑蘋共有悲秋意商歌激四鄰
　　　雨
翣翣中宵雨聲繁遂達晨長風吹不已幽草洗俱新閉
戸耽幽思褰帷起病身惟添上池水煑藥更應神
　　　八月十五夜對酒作歌
院宇霽夕氣圓鏡初徘徊紛紛流汞瀉靑桂顥顥白露
凝蒼苔旣佳光景惜芳夜何用絲竹鳴相催眼前無二
豪卽時有一杯天上愁浪寄地下憂空埋倚門抗髒亦
徒爾置身或在才不才淋浪劇飮自起舞寒輝滉漾侵
衣來妖蟇決吻吾且待仍看向曉無纖埃(是夜月/食)
　　　秋園
瓠架初除揺落時人閒秋士漫生悲牆東小隱寍非計
竈北淸狂枉自奇露白稻香聞吉語天靑蛬咽動幽思
朝來郭外山容爽爲報閑居取次知
　　　獺
穴居水游不可測鵜鶘何事濡其翼祭魚黠冒知禮名
祭罷春江覓魚食捕時爾莫訴煩冤畫板爲鯔銜主恩
丹砂不惜和取髓好補吳姬如意痕
　　　三徑草堂晩桂
陽春桃李花綴枝趁妍暖偃蹇靑桂叢花中亦中散隨
時有不堪養生遂成嬾結根幽人屋枳㰚俗喧斷高秋
月餘閏疎香吹始滿分無樂天曲新調按銀管聊學晦
堂禪微言對偏袒寄語主林神知希我自䍐
　　　隨意
隨意三條徑斜通十畝塘閑非行散得樂豈注書妨水
碧全涵日林紅半帶霜何須鄙夫有寓口一相羊
　　　夜雨薄寒
閣迥窗虛最寂寥卧聽摵摵葉辭條寒初驟入蟁幬薄
雨滯旋看蠟照銷一石飮餘聊善謔四愁情在自長謡
若爲學得頭陀法忘盡前心坐徹宵(白香山夜雨詩不學/頭陀法前心安可忘)
　　　初寒
塵務經人心思如眢井涸雙轂轉不停凄飆陡然作古
人期立名噉盡畏貒貉千秋萬歲後遺跡付寂寞何當
攜酒瓢東郊看黄落直追斜川游不羡爽鳩樂
　　　城西讀書雜興二首
烏几麡牀位置便此身暫寄亦隨緣且疎應對如高坐
未有神仙學稚川世路淹回魚上竹歲華飄忽鳥驚絃
時時夢到曾游處溪畔苕花壓釣船
蕭然無客似離羣都護邊書忽遣聞計日止戈應送喜
何人磨盾欲從軍湖通舊引穿溝水城隔猶屯過嶺雲
誰向夀安坊裏問廬陵風調有遺文(壽安坊一名花市/元張光弼故居)
　　　於濳王柘村明府招飮寓齋
古屋通津外官閑客復來危檣依水立疎樹向門開坐
少於濳絹香餘下若杯明年天目約飽看白雲回
　　　曉至湖上
岀郭曉色微臨水人意靜水上寒霧生彌漫與天永折
葦動有聲遥山淡無影稍見初日開三兩列舴艋安能
學野鳧汎汎逐淸景
　　　十二月十二日大雪用東坡聚星堂雪韻
寒空似墨吹雲葉今年眞見頭番雪炰羔釃酒任豪奢
擁褐攤書助淸絕渚田飢雁跡欲迷深霧踆烏足愁折
積盈暗隙曉光早灑急初更眾聲滅風饕旋作怒虎吼
臘殘已似脩蛇掣細塡佛刹妙莊嚴靜檢詩材棄華纈
會參老宿問當機(中峯雪詩誰解/當機作水看)安得淸言紛鋸屑有人鈴
馱犯淩兢輸我蘆簾看飄瞥一篇語奇萬口傳(東坡詩序云/于艱難中特)
(岀奇/麗)明年餅大千村說江干往事更回首帆飽長淮思老
鐵(往與楊山雪中游江/干今楊山客淮故及)
　　　次韻酬石貞石雪後過訪
安得孤淸一破除近來交舊頗彫疎竹窗正在聞風處
雪徑惟君著屐初僕射樂猶輸飮酒諸生業轉困傭書
江干想見寒林好亦欲時時過隱居
　　　於濳王明府寄白术
市中何處覓靈蹤滿把雲腴手自封藥重一丸慙魏帝
葠誇五葉謝神農塵區有藉能蠲疾福地於今可鍊容
爲向小窗抄序罷幾時飛舄得相從(皮日休詩白月半窗抄术/序术序紫微王夫人作也)
　　　臘月二十四日風霰交作
塗竈傳茲日東京俗尙存祭猶名老婦靈欲乞嬌孫微
霰侵攲枕凄風助閉門久耽蕭寂味寍與子方論

樊榭山房集卷一
樊榭山房集卷第二
　　　　　　　　　錢唐　厲　鶚　太鴻
　　詩乙
　　　雨中耕民寄新詩兼貺丸藥奉答二首(以下已/亥)
抱痾卧旬日春物遂已深流光惜晼晼天色空沈沈密
雨泫苔徑輕雲冒花林花飛憺世慮苔積娱沖襟開緘
有佳約霽景猶可尋
若士思遠游達人謝拘束身如腰鼓顙四塵自奔觸豈
無上藥草病求恒不足惠而思好我更徵桐君錄顧我
寡裨益拜命亦良辱
　　　三月十五日晩泊東新關
解纜細雨吹烟昏叢蘆高柳揺空村晚泊沙汀見燈火
田家笑語生春温我生汎梗遽如許難得扁舟同舊侶
休憎一夜風打頭明發靑山堪與語
　　　虎阜卽事
塔迥廊迴燕燕飛送春人去戀斜暉似嫌犖确侵羅韈
卻要殘紅作地衣
　　　同靑渠抱樸游惠山
梁梠日岀宿雨捐主人急喚沿溪船淸尊在船興已發
剡剡麥秀翻平田游人愛游較我早爭入柳港吹香緜
名園在眼昔夢到紅橋翠棧相鉤連九龍山色滿屋上
妙有流水巖根穿瑽琤下赴照軒檻木陰䨴鬱堪暑眠
㝷源且復入古寺泉頭小閣浮茶烟百甔汲貯轉甘冷
遠道拆洗煩烹煎(拆洗惠山泉/見淸波雜志)南泠廬阜味奚似屈居第二
吾猶憐平生飮水具眞癖烟包雨笠同枯禪千羡萬羡
竟陵子頓爽塵吻甯無緣道人鶻眼照泉碧松聲爲拂
膝上絃罷琴落日我徑去塔影送客東峯巔
　　　題對山開卷樓壁
僧樓恰對惠峯開寒玉泠泠步屧回待與山靈話疇昔
杜鵑紅處我曾來
　　　游蕃釐觀
淮甸何年祀媪神雲階月地鎖靑春隔江遠見山凝黛
斜日初來雨洗塵髣髴韋郞情是幻凄涼花史怨如新
無雙亭下靑苔色閱盡閑游多少人
　　　同程友聲紅橋夜汎
月黑水深荷葉路涼螢無數繞船飛與君今夜紅橋酒
不負揚州白苧衣
　　　登平山堂
落日堪銷暑疎蟬喚客游析酲嘗蜀井過眼歎迷樓天
淨山容岀堂空樹影浮昔賢遺勝地撫檻小遲畱
　　　初秋寫懷
風雨軒窗枕手吟乍涼曉覺滿西林年光又共草色變
秋思有如雲影深坐對畫又添寂寂閑㝷茗盌試森森
第三橋畔蓴香滑欲動歸橈一夕心
　　　題陳楞山秋林讀書圖
橋隱迴溪樹隱櫺人閒有此小林坰西風日日翻書葉
吹得數峯如許靑
　　　西溪福淸竹院
溪行興不已竹中得安居斜日入深碧泠然風更疎牀
下解脫履几上乾竺書山僧不岀戸情滅心晏如
　　　十一月一日自西溪汎舟之餘杭
性拙見山喜匹如故疾失餘杭有勝踐梭艇冒凄飃疎
林翼霜岸破屋列烟術揺兀溪光中煜煜上初日平野
皆令姿疎澹狀非一況逢載穫後田水涸已畢曠望愜
所宜漸進叢篠密喧雀迎舟前幽討自擁膝稍稍居人
稠佛刹林外岀西峯若有期消搖聊短述
　　　南湖晩望
淸絶苕南境晩來歸鳥翻草枯羣漵出烟起亂峯昏僻
邑無驅馬閑農早閉門叢祠望燈影神力至今存(漢令陳/渾開南)
(湖捍水有功湖/旁廟祀甚盛)
　　　游洞霄宫
大滌元蓋洞天夙所慕時時飛夢淩孱顔茲辰奮足遂
躋討芒屩豈憚山行艱初從南湖歷四井霜淸日出羣
峯靜紆回路轉金綫潭鑑匳不動澄嵐影偶逢捀子爲
指迷深入欑林竦壁得異境靑山九鎖勢更殊千㝷拔
地秀不孤松栝溼翠交撐扶石橋流水聲可娛道旁碓
響雲母粉巖隙乳滴羊須珠傳聞舊有無骨箬可等羅
浮古蹟竹葉符帝畱瓊館此奥區圓殿高峙凝塵無其
餘廊廡雖湮蕪蒼筤萬个爲笙竽寒風噫竅洗毛骨白
雲上下如飛鳧我思郭文舉無情木石相爾汝何時月
底騎虎歸泠泠㵎上聞仙語我思鄧牧心黃冠遺世來
烟岑幽泉滌硯作山志俗士未許窺淸襟自從貛郞作
相年祠官往例縻諸賢提舉惟有李忠定栗主塑像永
永無祧遷尙餘御筆觀虎卧(洞天福地額/宋理宗御書)寂歷閑階少人過
眞茶啜比換骨膏半日盤旋雜行坐天柱峯大滌洞瑶
房玉宇恍如夢太息天寒日短不得游畱與他時策杖
尋淸秋
　　　喜雪
試雪連朝雪已成彎跧板閣冷光生斜飛堦面偏多態
白膠池心大有情炙硯可無今日興打窗仍作去年聲
水仙已萼黃梅破共領人閒第一淸
　　　雪晴
積雪色固佳消雪無畱痕南榮聞餘滴東暾暧微溫旣
霽風漸柔淺綠含陳根苕穎行有時靜念造物恩余拙
謝百事抱影寄空村淨名經卷在昔誦尙黙存婆娑一
室閒妙香領無言
　　　次韻答繪卣春日見訪不値(以下庚/子)
東郭半春色能來破蘚痕隔林機躡響比舍井泥渾行
藥非過市看花乏應門棲遲如可託重肎顧荒園
　　　原作(錢唐)金志章(繪卣)
　雨後春泥輭行吟認屐痕菜畦迷遠近池水漲淸渾
　看竹過隣舍聞鐘憩寺門詩人不可見惆悵岀東園
　　　四月十日湖上作
愛來湖上作浮家艇子衝波一道斜日晩水仙祠下去
靑山影裏采蘋花
　　　九月五日南山紀游三首
　　　　石屋
秋晴風滿山破寺娛淸晝石作鬼面皴樹比佛胛􁳹天
橫㝷丈碧幽幽坐雲構摩挲辨題名苔蝕半脫漏
　　　　水樂洞
徑折穿羊腸複洞空響接淸游宛前事七稔等交睫裂
石岀怪衫黏竹見寒蝶乞此流水聲洗我雙荷葉
　　　　理安寺
老禪伏虎處遺跡在㵎西巖翠多冷光竹禽無驚啼僧
樓滿落葉幽思窮扳躋穿林日墮規泉咽風凄凄
　　　蕭山
喚艇晩來急天陰雲欲凝樹紅迎北幹江白隔西興賣
橘山家賤歌菱越女能東游興不淺篷雨響疎燈(北幹/山名)
　　　山陰舟中四首
寒雨欺晴曉未歇故添溼翠到船窗西風併作銷魂思
新雁一聲飛渡江
白塔湖邊孤櫂開風回忽卷亂雲堆越山絕似西施髻
朵朵翠翹浮水來
幽泉細細葉蕭蕭白石淸沙舊板橋最好晚山堪畫處
一帆風裏送歸樵
鏡水稽山照眼淸吳兒未肯寡詩情愛閑欲向天公乞
采若籠鵝足一生
　　　夏蓋湖
幾曲蘆漪外如梭艇子過駕風波忽大到海地無多茫
昧思前古悲涼發慕歌(事見晉書/夏統傳)寒更何處泊髣髴聽鳴
鼉
　　　義石謡(并序)
慈谿縣長溪嶺下有石翁仲明故宦某墓上物也後嗣
衰落將鬻於他姓夜夢翁仲吿曰吾事君先人久義不
可去明日集眾牽挽之重不可移强舁至數武遂折焉
鄕人奇其事爲亭覆之顔日義石予過而作是謡
武擔有石鏡祇照妖魄啼昭陵有石馬但解中宵嘶長
溪嶺下松楸地石人將移寍隕墜無數靑螢照漆燈憶
君長是垂鉛淚溪風颯颯石人語吁嗟得新毋捐故
　　　展先大父墓感賦
吾祖墳頭柏先親昔淚斑生遲違撫抱僑籍隔家山遺
德耕䎫內棲神恬漠閒酸辛纔一到酹草想音顔
　　　鶯脰湖
帆影挽不畱依依掠沙渚豁然晩湖開平遠迷處所病
柳隱漁屋孤烟識炊黍單舸若汎鳧得魚網自舉嗟予
紛塵營衝寒久延竚同在一水閒寸心肯相許西風不
見待吹斷蘆中語
　　　姑蘇旅舍夜雨
他鄕今夕雨漂泊暫停橈不滴無愁地偏聞少睡宵風
傳街柝冷雲溼寺鐘遥多謝殘燈火畱人烏鵲橋
　　　欲游滄浪亭因雨不果悵然有作
喧闐海涌峯岑寂姑蘇臺仰止濯纓人兩度仍空來水
竹不寓目吳船還獨開想見破窗下雨點寒莓苔(野蔓盤/青入破)
(窗蘇子/美句也)
　　　新豐
百里丹陽路炊烟聚一區有霜侵旅鬢計日改川塗水
落塘猶在天寒酒可酤詩人例辛苦蹤跡滿江湖(晉書張/闓爲晉)
(陵内史立曲阿新豐塘漑田八百頃葛洪爲頌陸放/翁人蜀記云太白詩南國新豐酒卽指丹陽之新豐)
　　　廣陵寓樓雪中感懷
北風凛削肌柳花溼而墜小樓更添寂薄酒不成醉入
夜短燭孤羸僮已先睡何人煗寒讌隔院喧鼓吹沈湎
居者心浩蕩游子意平生澹泊懷榮利非所嗜西笑詎
云樂明發難自棄茲來捫空囊翻爲故交累(謂程/友聲)因思
在家貧忀徉尙高致束書細遮眼疎花香破鼻紙閣無
多寛迥隔飛塵至因之問故園南鴻煩寄字
　　　寶應舟中月夜
蘆根渺渺望無涯雁落圓沙幾點排明月墮烟霜著水
行人今夜宿淸淮
　　　渡河
北來始作汎槎游晩色蒼蒼望裏收一綫黃流奔禹甸
兩涯殘雪接徐州古今沈璧知無限天地浮萍各有謀
明日輕裝又驢背風前慙媿白沙鷗
　　　騾車口號
轣轆雙輪盡日顚黃塵一隊逐蘆鞭柳絲未吐梅將萼
夢到西湖罨畫船
　　　宿遷
漸遠江南地難禁朔氣威檣烏河上集塞雁驛邊飛冰
勁妨行轍塵輕襲客衣明燈投野店草草亦如歸
　　　郯城
下邑古郯子寒朝脂我車亭猶傾蓋舊俗是問官餘烟
舍凝微雪風餐芼凍蔬飢時聊慰藉行役意何如
　　　過沂水
征轅指沂水驚沙落如雨禹貢諸大川北來數凡五(震澤/江准)
(河/沂)靈源自艾山其乂始敷土遠㑹陪尾流東向滄𬈑吐
窮冬方凝冰文漪靜不舞居人鑿用汲色瑩白如乳匪
云川無梁橫板劣接武懸車藉眾舁索錢難饜取喧豗
久乃過偪側良亦苦何時輿梁成神明載縣譜從此隔
岸山快展兩眉嫵
　　　半城
雪消半露翠孱顔縈盡征塗犖确閒畫看最佳行最險
將車初上大弁山(弁作/平聲)
　　　蒙陰
衝風苦愛帽簷斜歷尾無多感歲華卻向東蒙看霽雪
靑天亂插玉蓮花
　　　羊流店拜羊太傅祠
茅屋疎林雜晚炊羊公祠下獨來遲探環已失前生樹
墮淚猶存故里碑盛德在人如昨日淸淡誤世詎同時
雍容裘帶瞻遺像深媿無才進些辭
　　　泰安道中望嶽作歌
平生五嶽願未從眞形突兀蟠心胸東游齊魯首瞻岱
百里遠見嵐光濃半天明滅千芙蓉羣山如水皆朝宗
盤車五汶豁雙目元氣迴薄開春容靑帝所宅神秀鍾
富媼孕碧欑諸峯位當岀震德在木天喬萬狀敷葱蘢
尊如端冕秉璧琮嚴如闟戟羽葆重陰陽闔闢百靈集
魚雅想見乘蒼龍荒荒輦路人不逢一枝安得扶􁳹笻
堆梨散棗無覓處白雲猶護秦時松維神惠澤霑三農
只今苦旱方窮冬獻歲二麥望成熟玉戲快雪除灾凶
(時山東雪/未霑足)我來欲訪安期蹤八渟海外洪濤舂天之五嶽
有東嶽矯首遥眄心怔忪征途鞭影何怱怱孤烟一抹
歸鳥衝不知氣象爾何物但聽木末𫾣疎鐘(謝道藴泰山詩/氣象爾何物遂)
(令我/屢遷)
　　　晩次齊河
白日沒長林風埃滿客襟山趨野寺斷烟入戍樓深飮
水防齊癭懷鄕類越吟憩裝寒更緊釀雪未成陰
　　　除夕宿德州
客裏休尋餞歲筵河干聊爾息吟鞭荒村已是裁春帖
茅店猶聞索酒錢燭爲畱人遲見跋雞防失旦故爭先
郞當遠鐸仍催起回首東風又一年
　　　河閒懷古(以下辛/丑)
瀛海盤迴地勢雄古情客思共無窮錢工數處囊偏澀
鉤欲藏時酒易空三日開年歌吹寂一城飛轍往來通
獨憐大雅今銷歇誰向苔花問故宫
　　　都下春雪懷里中諸友
春來旅思極瞢騰枯坐窗閒類凍蠅撲絮乍逢燕市雪
揺風不見米家燈地爐勤撥聊添火硯滴難融可奈冰
爲問孤山梅息秏幾人游舫得閑凭
　　　南歸次琉璃河
一昔都亭路歸裝只似初恥爲主父謁休上退之書柳
拂差池燕河驚撥刺魚不須悲楚玉息影憶吾廬
　　　苦水鋪
苦水名初識何年續水經髙榆齊剝白(時山東/苦饑)細草遠連
靑牆上驅雞過溪邊飮馬停勞人歌一曲顦顇有誰聽
　　　任城夜雨
城上陰雲覆酒樓城邊行客苦車休鄕心已逐殘春雨
一夜平添汶泗流
　　　東臯閑居
白袷成新隱靑苔徧舊蹊水明村裏外樹罨屋東西菜
把官羊敵茶香佛粥齊慨焉思靜侣安得手同攜
　　　李森劫鉢圖吳耕民索賦
般羅迦婦色最姝噉食人子充飢劬彼鬼亦復愛其子
賓伽雙髻玉雪膚山雲爲衣女蘿帶撫摩不忍離須臾
佛以慧眼照惡趣知具佛性無差殊定力攝入水精鉢
宛轉求出啼呱呱爾時鬼嗔逞餘枝鳴笳連鼓相嘯呼
兩甄八陣聚什伍頭角巀嶪雄牙須拔河絙麤挽萬石
雲車風馬來張弧擲刀作雨滿空際吐氣爲火緣都盧
豈知是鉢屹不動縱有藕孔難亡逋母慈淚等大海水
五體投地稱南膜琉璃喉岀微妙諦汝噉人子無時無
汝子五百盛種類云何結念徒區區羯肌王女過去是
不持戒故淪兇愚能於我法修淨業還汝大寶光明珠
母喜禮足向調御本無有鉢攜其雛畫師何者善狡獪
細意渲染爲之圖人言可憎定不妄說鬼聊爾相歡娛
書生亦有弘誓願願勿瀕海生虎貙(是日聞臺/灣有寇警)
　　　五月晦日作
孤行但寂寂流光恒冉冉豈乏奔競途廁足畏嘲貶屋
餘古人書高逸跡可檢食力慕徐稺通隱羡何點苦無
上水田二者附亦忝歸來倏初暑荆扉白日掩耽此綠
陰閑養性惟以儉林風吹葛衣池影翻筠簟少焉西山
雲屋角生有渰翣翣雨氣來沈沈夕陽斂向夜默無言
草際孤螢閃
　　　夏至前一日同少穆耕民汎湖
雨後看山綠繞城鏡裀初卷半湖明荷邊魚在香中戲
橋上人從畫裏行料理酒杯無俗物銷除席帽足閑情
水風忽送涼如許揺曳新蟬一兩聲
　　　西湖竹枝詞三首
楊柳作花湖水香湖上樓高不見郞西山惱殺冷泉冷
南山愛殺長橋長
新隄桃李能白紅畫船來往只湖中郎怕傷春復傷別
儂怕愁水又愁風
儂住西村暮又朝摺盡畫帬金綫條女兒山頭新月上
照儂自埽雙眉嬌
　　　晝卧
妄心澡雪盡敎空長日關門一枕中跂腳飛塵難我涴
支頤淸夢許誰同黑驚燕子翻堦影涼受槐花灑地風
慙媿夕陽如有意醒來毎到小窗東
　　　題文五峯蘭亭圖
江東禊事晉羣賢内史風流老筆傳水色曲如蘭上里
山光靑似永和年一亭雲日供觴詠四面松篁替管絃
展卷好畱陳迹在莫隨醉本散飛烟
　　　七月十七夜對月時將之婺州
繩河斜影落風林獨掩柴關露氣深好月不嫌遲照坐
已涼何恨早攤衾事過唐肆空求馬跡類寒枝未穩禽
爲報東陽山水道安排烟翠待淸吟
　　　湖上秋陰同陳楞山符幼魯施竹田張東扶作
秋氣在蘭舫澹然諧素心蕭雲翳空水滅景墮遥岑欲
寫尤難狀将畱不可任絕憐歸渡晚疎蓼一叢深
　　　晚發江干
落日挂帆去背人飛鸛鵝風烟秋半淨江水晩來波漁
浦山爭岀樟亭樹忽過㝷源意飄蕩一聽越鄕歌
　　　富春
富春縣前江勢奔危樓如畫俯山根林林人影向沙市
葉葉風帆下海門秋入遥空無寸翳旱經焦土有千村
田家正墮憂時淚安得新酤倒瓦盆
　　　江行曉望
膠角遠村雞江行俄已旦推篷貪淸景涼露半天散遠
洲信逶迆盡處如玦斷連山聳蒼翠緣流競秀粲水際
烟輕明忽抺山之半徐引靑楓端漫靡不知岸阿那幾
幅帆日華相凌亂漁商互通語來去乘汎瀾微微遞遥
鐘隱隱見樾館悟此趨向歧層波媚獨翫
　　　夜泊桐廬
弭楫桐君山欲謁桐君祠桐君不可見月黑山參差是
時秋江明遠近生寒漪村深犬吠客夜靜鵲繞枝卧聽
戌角聲悲雜松風吹作客山水鄕塵土何由緇
　　　七里瀬釣臺下作
山入嚴灘合沓遮灘聲盡日走雲沙禽魚不解畱行客
鄕里唯聞重釣家嫋嫋涼風帆影轉層層僧舍竹光斜
補脣晞髪詩魂在摉徧枯腸自煮茶
　　　石塘洪阻淺
甘雨一匊慳秋水落涯涘舟喧積石橫月在行客起褰
裳涉微流寒碧亦可喜寄謝嵩高人毋憂傷玉趾
　　　望金華山岀雲俄而大雨
齋心訪名山駕言入金華金華迢迢不可到但見翻風
撼石樹色何槎枒籃輿徑穿城外去一衎遥靑亂鋪絮
森然三十六洞天正在白雲離合處忽如饙餾炊乍濃
又訝奔馬來何峯其閒坌涌墨翻汁俄頃變化隨飛龍
不辨山巔沒山腹山與雲旋溼淋漉冰壺洞中水簾倒
卷珠琲垂散作秋霖落雲族雲中髣髴懸霓旌神仙得
者皇初平石羊叱作雨工起奮髯抵角跪且鳴噴灑林
壑天瓢傾山邪雲邪兩奇絕衣溼松明還可爇何當聽
雨鹿田寺暗瀑吹窗燈暈結但願打鐘埽地老此山結
屋靑崖坐看雲生滅
　　　自金華至永康道中作
筍輿懸度翠嶙峋連日看山態轉新礀仄泉疑翻白鷺
雨深松欲化靑人秋衾夢落前龕磬晩飯詩題破壁塵
不是平生多遠意寂寥無侶恐傷神
　　　永康懷古四首
方技用前民利在不詭俗趙侯善越方祕怪駭羣矚梧
鼎爨屋茅張蓋坐溪綠徒嬰賢令法逸翮謝高躅吾欲
毀其祠勿奏神絃曲(事見後漢/書方技傳)
穹龜大如笠不隨風雨飛有人入山去徒步擔之歸纜
船夜著岸老桑灼禍機以諗諸葛恪物類感甚微析薪
使其爛同盡知誰非弘覽旣靡漏保身宜不違如何石
子岡蘆葦爲單衣(事見吳均/續齊諧記)
天寶觀前松峨峨三千年一旦化爲石礧砢節目堅匹
如託劒解識者唯神仙賞此松石意安得凌紫烟(事見沈汾/續仙傳)
雲巖高參雲巉絕無與偶奇哉壑藏舟不可負之走舟
尾如蠆垂巨釘墜誰取野僧洗鐵花遂落孟兼手(張/丁)治
爲剸犀刀佩以期不朽奈何非其人異物或爲咎神鋒
忌太銛藏用古來有(事見餘尊/生懷歸稾)
　　　將返武林畱別張梁友先生
十日琴堂住天涼抱病歸偶游嗤索米臨別感傳衣社
鼓聞茅店谿春隔竹扉心期還不負久薄世輕肥
　　　九日同東扶游棲霞嶺諸蘭若六首
　　　　淨業菴
城中厭喧卑㝷山事幽屏旁舍啟樹陰葉下秋更靜刹
那悟塵緣香寒對僧影
　　　　白蓮菴
安禪最高巔南峯俯突兀蕭條白芙蕖池荒香不發微
諦亦已忘疎磬散淸樾
　　　　法螺菴
同游皆淨侣契此林下居翳翳半峯影空院生寒初迷
方未云指塵跡遂來疎
　　　　帆菴
石路轉蒙蘢何處㝷梵放帆菴始知名高閣時可望竹
風起夕陰蕭瑟難具狀
　　　　近溪菴
隔溪已延佇入門山幽幽暗泉不聞響窈然林壑秋何
時期支公巾缾復茲游
　　　　嬾雲窩
殘陽在檐閒空翠落如雨道人摧貢高畱客嘗法乳向
夜依禪關唯有雲幾縷
　　　東園
麂眼籬邊豆葉零機絲一半掩荒扃舊游慣識東門菜
秋露秋風十里靑(宋時東門絕無民居彌望皆菜圃故土人有東門/菜之諺見周必大二老堂雜志至今俗猶然也)
　　　晩秋齋居
一夜霜風撼竹門年年秋事在􁀫樊貧憐圓菊仍分豔
靜覺涼蛬自減喧干世䇿堪黃口笑背時詩待素心論
中年不負蕭閑味落葉池邊釣石溫
　　　試天目茶歌同蔣丈雪樵徐丈紫山作
陸鴻漸作陶偶人茶事往往傳失眞四十三種列高下
天目品與舒州鄰東西頂池湛雙鏡奇峯秀崿排靑旻
許邁宫連道陵宅靈根迸石無纖塵含滋雲霧灌泉脈
抽芽一一畱餘春山僧采焙趁穀雨紙囊箬裹封題新
肉食貴人未知重例取武夷羅岕空紛綸雪樵子心似
天目山頭兩泓水獨識茗柯有至理市隱近在吳山坊
坐我三腳之木牀空庭晝靜啼寒螿爲我手瀹魚眼湯
須臾越盌發妙香微參鼻觀風悠颺名山秀液入肺腸
怳然置身天目頂靑神鳳集樹下同相羊(李德裕平泉草木記/木之奇者天目之靑)
(神鳯/集)雪樵子邀我與徐丈同作試茶之長歌兩篇傳示句
淸語硬肩相摩我無筆力奈爾何天目茶可拍天目筍
可挑安得茶筍佳時一赴山靈招勿使塵中立望空迢
迢
　　　臘月二十四日探梅孤山題壁
屈曲紅闌繞幾巡冷雲先作一分春梅花半樹倒臨水
便與逋仙寫小身
　　　人日雪(以下壬/寅)
巧將薄雪破春妍便有幽禽到酒邊料峭餘寒作人日
寂寥情味逼中年梅花何處已堪折柳絮無端早放顚
惡客不來塵事絕蒙頭乞我醉時眠
　　　耕民齋中看梅
幾樹疑在水參差簾影空苔皴微冒雪花側半吹風閑
思燈初落春懷酒正中妙香須管領況復與君同
　　　題亦諳上人黃山圖
憶昔觀此圖南屏倚高閣松雲蕩心魂有句不能作冉
冉七陽秋南北縛雙屩去年東阿城逢師􁳹於鶴如聞
化人心積蘇故可託停車通一語游戲除六鑿我歸師
亦歸昨夢風埽籜塵纏最慙媿咫尺跡如削入春獨掩
關窗疏遲景落此圖忽寄示逋句云當索舊觀已復還
慰眼暫爲樂似證飛行仙層層度林壑唯聞木蓮花香
氣滿寥廓眞幻兩無住黃山被師攫借師畫中禪聊爾
資嗢噱
　　　淸明日宗陽宫浴
昨雨今已霽朝旭開人眉不知此何日簷柳靑垂枝徐
步叩蘂宫消摇忘所爲道人憫塵垢俾我洒濯之宛頸
上善水(道家沐浴七益一者/上善水出雲笈七籖)如鳧拍漣漪宿滯散百脈餘潤融
三池起詠内景經勝食齋房芝風篁拂苔石肅肅靈簫
吹被髪游物初老子吾其師
　　　游龍井
惠遠住虎溪辨才住龍井坡老獨見訪送過風篁嶺亦
如虎溪邊三笑趣自永遂令龍井名遠與虎溪併惜哉
過溪亭跡滅蒼烟冷而我果斯游多年願力猛穿村拂
女桑度磴落山杏何時毗嵐風吹墮石雲影(片雲石/已仆)安得
巨靈手重扶使之整寺門萬竹中脩脩翳光景幽雲擁
殿角諸佛同一靜僧樸狀野鹿問事不復省導我窺井
闌淺可勿用綆傳聞金鰻鱺或見游藻荇豈其靑泥蟠
時岀應祈請前年秋大雨水立勢欲騁神物終斂形取
足供瓢癭(是日僧所/述如此)摩挲秦郎碑陳義臻奥境泉德類有
道片語默已領酌泉爲裵回殘陽閃鴉頸羡彼樵牧流
終身事幽屏
　　　題金繪卣江聲草堂圖(時將入/都)
江聲主人江上住范村西去緣江路草堂髣髴木香村
竹嶼依稀鐵爐步門前江色晴黏天屋角嵐霏晝搖樹
柳絮著水魚正肥花片入簾燕新乳主人急裝將遠游
風光似此盍少畱塵中知已苦寂寂鄒生枚叜徒沈浮
爲言頻年役衣食人生識字甯無憂有田十雙我將老
息壤在彼盟諸鷗華君(秋/岳)墨戲今倪瓚下筆烟雲互凌
亂歸來舊徑在眼中隔浦低橋靑不斷貧無送子雙玉
缾展畫吟詩反覆看他時相約力著書釣石猶堪置柔
翰
　　　城東落花
富景園中萬樹斜深紅縈草淺縈沙今年病酒無人事
纔得工夫送落花
　　　懷徐丈紫山客金陵二首
中秋過後重陽未澄碧天光裂葉風濁酒一杯歌一曲
久無此興欠徐公
春分彈指又秋分記寫新詞篤耨熏今日秦淮歌板絕
僧樓應夢馬湘君(今年春分同紫山/賦綺羅香一闋)
　　　和蔣丈靜山九月八日登吳山
聞道城南載酒游淸江如畫遠峯稠不愁紅葉明朝雨
先借黃花一日秋老去情懷無檢束興來風物卽淹畱
登高難得鮮新句搔首眞慙趙倚樓
　　　題吳丈志上小像
我識石倉叜長身比鶴癯靑衫舊名士白髪老濳夫城
市看花入溪山載筆俱襄陽習鑿齒著述近來無(吳丈近/葺武林)
(耆舊集摉討/最爲該洽)
　　　東臯晩秋
東臯土閑曠薄暮行蹤絕因思古隱者於焉衡宇結(元末/范思)
(賢居錢唐城東地平衍有草木禽魚之樂賦詩/鼓琴爲娛自號東臯隱者見徐一夔始豐類稾)近市旣無求浩歌氣彌
烈令我懷斯人魚鳥轉親切翛翛林水閒遺躅猶未滅
得風枯條鳴將霜遠天潔悵矣不同時誰慰授衣節
樊榭山房集卷二
樊榭山房集卷第三
　　　　　　　　　　錢唐　厲　鶚　太鴻
　　詩丙
　　　相國寺訪亦諳上人(以下癸/卯)
吾師諸行苦白足辭南屏洗盋入城市破寺風泠泠昏
旦塵一聚不見芙蓉靑閉戸卽􁀫壑自性非殊形許由
未聞道棄瓢徒内熒耳非駐聲器無耳甯無聽晩樹下
落日龕燈冷於螢孤情出秀句勿事重翻經
　　　春雨夜坐
春懷憺無豫多雨境亦適平生遠游心中歲但荒寂卧
聞簷閒澑時作幽泉滴影事詎可追新愁何用覓正復
念梅花高樓一聲笛
　　　雨中同符幼魯聖幾汎舟河渚看梅暮至西溪
春山始可游逢雨成奇矚亂水添魚梁奔雲岀幽谷低
篷何所詣蕩漾轉深曲回瞻雲峯遠前與花林逐寒姿
媚荒筠一一事膏沐因依遠人境搖動淪漪綠客有解
淸琴雨深音斷續暝色入孤絃風燈溼茅屋去舟尙躊
躇花光看不足
　　　宿永興寺德公山樓
昏黑山雨歇一徑松烟蒙微聞梅花氣吹落疎磬中詎
惜衣履溼宿處投支公凭樓答人語㢠與雲際同少選
沈靄斂俯聽幽林風明星忽三五挂在殿角東短燭照
春綠夜靜山逾空觀河悟眾象拂石期㝠鴻神淸了無
夢亂壑流何窮焚香以達曙茲焉悅微躬
　　　同作(錢唐)符　曾(幼魯)
　空山行晩雲褐衣溼春雨昏際人漸希杳靄入深路
　曲礀伏濳流叢篠紛交護到寺僧相迎把火話曩素
　雨止鐘亦殘星光岀幽樹境異心頓開魂淸跡偕赴
　夜窗覓山影影忽落如霧亂耳百松聲鏘然奏韶濩
　淸極本無寐有夢亦同趣至曉重儃佪烟華想流注
　　　永興寺二雪堂曉起看綠萼梅是馮具區先生
　　　手種
幽人先鳥起林礀正寂然是時春空霽川翠爭便娟的
的花閒雨澹澹花上烟烟雨爲合離花態亦變遷祭酒
昔游此手種猶生前傲兀根倚石攲倒枝暎泉微馨委
陳迹高格同枯禪儒官罷亦得不廢招隱篇攀花久延
佇世巳無其賢
　　　溪上巢泉上作
翫溪遂窮源東峯屢向背朝日上我衣春泉淨可愛不
知泉落處潺潺竹籬内喧聞兩疊㵼靜見一潭匯松風
颺纖碧花影蓄深黛名言猶有相幻照乃無悔悠然巢
居心頗欲終年對
　　　秋雪菴(菴在水中四面皆蘆深/秋花時彌望如雪故名)
夙知秋雪佳契闊三歲周今來際春初還有秋雪不曲
港迷進艇花源信回流稍深天影展四顧雲水幽弱虇
未拆土髠柳空依洲息心歸淨域彈指開香樓所得殊
寂寂無營諒悠悠此日樂莫樂觀生侣輕鯈
　　　柏家園行三四里皆竹樹梅花中
遵塗抱町畦緣林窺嵽嵲古屋氣始暄閑園地常潔梅
竹素所饒衣食理未缺旣得長子孫還以資妍悅叢叢
綠雲外斜陽照花雪烟影望自深風香渺難說行吟覿
歸禽安居務新節暫游如久棲悵與淸景別
　　　晩入石人塢還永興寺
撥蘿尋微徑山意黯將暮幽討忘體疲窈窕入深塢激
瀨不通人踏石凡屢渡返景忽難畱蒼蒼目爭赴萬竹
皆爲風千花幷成霧去鳥有遺音歸樵詎同趣夕梵懷
信宿春溪延緩步入門不生月仍倚簷際樹
　　　春日汎舟北郭
出郭逢初霽篷窗任意凭氣新如有獲興到亦無朋遠
水浮春寺靑山落晩罾爲憐桃李色歸待月東升
　　　春寒
漫脫春衣浣酒紅江南三月最多風梨花雪後酴醿雪
人在重簾淺夢中
　　　綠陰
幽人與時鳥共喜綠陰成一徑千林暗斜陽片雨晴臨
池想康樂繞屋咏淵明卽此忘春去悠然悟達生
　　　雨後坐孤山
林巒幽處好亭臺上下天光雨洗開小艇淨分山影去
生衣涼約樹聲來能耽淸景須知足若逐浮名媿不才
誰見石闌頻徙倚斜陽滿地照靑苔
　　　夏日閑居
畏景何堪出風前卧簟斜樹陰連別徑草色入隣家舊
業閑來廢禪心病後賖今年飢似朔不擬上公車
　　　湖心亭大風快涼得絕句二首
西北雲多失柳陰快風特地埽煩襟不成飛雨闌干外
涼殺沙邊兩睡禽
湖上靑山深幾重紛然幽綠舞長松何人爲喚昭華手
横笛吹驚水㡳龍
　　　淸平山精舍納涼
崖上緣修竹城南界小天幾人來亦偶六月興尤偏江
遠平看鳥窗虛俯聽蟬淸風惜不得借與客堂眠
　　　七月六日立秋送陳授衣之廣陵
作客畏逢秋君今詎不愁五湖飛一葉七夕在孤舟殘
暑過江少涼螢逐暝流歐公堂外柳爲訊舊同游
　　　金以甯齋中觀蘇漢臣埽象圖
西域乘象利戰攻南越貢象趨華風趙家山河巳幅裂
欲圖王會誰能同當年明禋敎車象象院驅來列成兩
(吳自牧夢梁録明禋年敎習車/象車後大象二頭觀者如堵)開封蘇郞設色殊寫出突過閻令
上貝多樹㡳風泠泠蠻奴馭象唯使令黏香似是孔雀
帚㵼水但用頻伽缾高僧侍者狀奇詭作禮蕃王喻微
旨蹴踏能將大力馴埽除不使纖塵累西域之象南越
無六牙四足蓮花敷畫院良工具深意調服强敵如斯
夫君家此圖傳自昔仍在錢唐睹奇跡裁詩復共小低
頭香斷空齋山月白
　　　中秋對月懷都下故人
玉宇無窮望眼寛不辭淸露溼杯盤秋來南國宜高卧
月傍東城得早看豆葉響回三徑靜桂花風入二毛寒
誰招遮日長安手直到天明共倚闌
　　　秋夜聽潮歌寄吳尺鳧
城東夜月懸羣木洶洶濤聲欲崩屋披衣起坐心茫然
秋來此聲年復年壯心一和小海唱二毛不覺盈吾顚
胸中雲夢呑八九要挽天河㪺北斗倏忽晴空風雨來
杳㝠水府神靈走時哉會見滄𬈑立自是乾坤有呼吸
軒轅張樂萬耳聾洞庭天遠魚龍泣須臾聲從靜裏消
一蛬獨語星蕭蕭天明作歌寄吳子想子中宵亦聽潮
　　　張東扶移居瑞石山麓
昔君買宅時城西數相見藥闌碧逶迆書窗淨于練意
復厭喧卑擇隣猶未善栗果多博徒出入須障面愛此
城南山翠逐深巷轉張南與周北戸戸事筆硯高楓紅
一林奇石靑數片畱雲罷香爐賓月橫琴薦語我色忻
忻邀我意眷眷我賃東臯居有若營壘燕差得水三分
無山讓君先里鮮可語人閉門俗自遣過存近亦稀頗
不費茶串連牆恨未能來往共歲晏
　　　初寒著敝羊裘戲作
一領尨茸歷十霜西風重見出空箱忍寒貰酒無多直
穿袖吟詩定幾章敗絮何慙擁王霸險衣今笑裹周郞
漸看不隱山肩􁳹萬丈虛言蓋洛陽
　　　冬日同東扶游鳳凰山
故宫何足問佛宇亦摧殘本以塵緣幻來將道眼看江
山迎小雪竹樹逼淸寒雙雀尋苔啄飛飛下井闌
　　　楊貞女詩
楊氏有貞女窈窕年初笄英英司馬孫喬木無卑枝明
心兼秀質說禮復敦詩行媒得快壻許嫁亦不遲何郞
薊門死女聞涕漣洏上堂吿父母聽女前致詞女幼習
詩禮大義或少窺古稱未亡人鮮有不結褵若女而不
婦佗適無相訾此語眾苟同女心難自欺許身等珪璧
親命詎易移匹如壻貧落夙諾無參差貧且不可背死
乃忍背之女心抱微尙奚取鄕國知當歸何郞家再拜
從此辭父母聞之泣咄咄事大奇汝有松柏心吾亦不
汝乖桂楫靑絲䋏相送於河麋吳閶三百里雲水天一
涯本意曲顧歸竟爲同穴期入門拜尊章毀容披素帷
身是女貞木淚作寡女絲死當化王雎生當號長離
　　　雨後寫望
風𫾣病葉入疎櫺雲破寒山數筆靑十日鼓琴晴始出
夕陽依舊滿迴汀
　　　贈韓丈自爲
金粟風流久絕羣弁陽今復見夫君梨花萬樹營生壙
自說他時葬白雲
　　　嚴朗屋寫小像爲杜子春事索題四首
長安游戲倦風埃論到錢愚劇可哀脫手紫標三百萬
杜郞俠骨本仙才
雲臺峯頂約驂鸞𣏌犬芝童覓最難上界曾聞足官府
囊空不賸一錢看
丹砂成土髪成絲月下空封六一泥畢竟求仙因藥誤
被紈飮酒是男兒
君如夷甫不言錢郤采虞初入簡編歸去但尋梅尉女
挑燈細話小游仙
　　　閑居和丁敬身
徑有靑蕪石有衣不嫌蕭瑟與心違隣燈明處先穿樹
山雨來時自打扉營室差能學劉峻養痾多爲擬王微
灾年𣏌菊收猶薄且辨(蒲莧/切)晨興小忍飢
　　　寄徐丈紫山嶺南
此別驚垂老初鴻有信傳勤收駐顔藥儉用賣文錢鄕
夢過梅嶺吟情寄竹田歸裝定何日目極浙江船(漢書南/越處篁)
(竹之中師古/注篁竹田也)
　　　雨夜聞雁
燈花不向雨中開擁被愁聞雁叫哀深黑雲天箏柱落
昏黃庭院㯭聲來誰家關塞書難寄到處江湖羽易摧
甚欲孤篷南浦宿殘蘆滴響夢驚回
　　　哭王源村丁茜園二首
平生師友十年閒雪月花時記往還原季長貧成白首
應劉俱逝託靑山篋多遺稾從人取室少孤兒信命慳
北郭西橋同此恨笛中先後淚潺湲
賈生賦裏嘆浮休欲再爲歡挽不畱練日人閒誰會葬
傷春地下必相酬谷音寂寂雲無色神理緜緜水自流
兩地明年作寒食棠梨零落一般愁
　　　金夀門過訪以詩卷索拙序茶話良久殊慰寒
　　　寂
爾我相看已壯夫恆河照影昔游徂江山興好朋尊隔
羅綺年來一字無折腳鐺邊殘葉冷缺脣缾裏􁳹梅孤
只應絕調艱爲序卷卷淹畱類賈胡
　　　缾菊和丁敬身
翦供寒花霜露餘琴牀筆格暎森疎徑松荒後爲缾隱
山𣏌持歸伴水居影畫銘心燈耿耿夢香養鼻蝶蘧蘧
幽人服食宜淸苦畱得風標一起予
　　　懐亦諳上人游鄧尉
城中數覓不相遇阿師始是心出家寫經坐沈木瀆雨
負杖吟過銅坑花天寒正覺五湖遠歲去那用雙手遮
窗前舊竹亦可念一兩三莖曲復斜
　　　東扶送水仙花五本時臘月七日雨中
春思於花亦太廉一花一葉一愁添肉人不合尋常見
燈影娟娟雨半簾
　　　題沈欒城歌詩圖
戍削春衫􁛉更妍故持樂句近君前玉溪比日風情減
難擬淸歌沈下賢
　　　汪靑渠營土橋精舍去予居二里許雪中過之
　　　不値題壁二首
近得林中侣堪爲雪裏行玉川雙破屋東郭兩先生積
素微封徑寒雲半入城白鷗吾與汝一笑眼俱明
竟日空亭坐遲君開板扉幽禽啄凍雪風竹發淸機孤
趣忽自悅遠言相與違昔人翻興盡容易剡中歸
　　　寒夜同沈欒城杭大宗集趙功千二林吟屋分
　　　詠歲除節物二首
　　　　膠牙餳
節物關人意殘年一楪添蓼花分點綴粉繭共黐黏俗
嗜難頣解微甘使口箝不妨吾舌在蜜味得相兼(陸放翁/詩新煠)
(餳枝綴/蓼花)
　　　　籸盆(籸盆宋時亦呼生盆/見劉昌詩蘆浦筆記)
屈指開爐後生盆卽漸催紅飛松葉火白壓豆䕸灰列
屋明通夕深㕔聒一回皃童應未覺扶暖上簷梅
　　　同欒城耕民游艮山山在城東北高可二丈許
　　　蓋土阜也旁列古松三四晩風肅然殘雪在地
　　　卧殘碑巳中斷讀之不甚了了乃元艮山土神
　　　廟碑大德已亥紹興路儒學錄古杭沈德章記
　　　幷書廟不知毀於何時作詩紀之
臯亭雪未消數峯粲可數城陰艮其背有此山戴土牽
拂無事朋共探風物古晩寒閉漁村斜陽入蔬圃疎松
時一響似喜我輩撫徘徊去仍畱斷碑記祠宇惟存豬
兒年髣髴辨某甫斯人今安在閱世如過羽社翁一尊
酒寂寞罷歌舞明年梨花時再尋比韋杜沙河春水生
看客曳柔㯭
　　　歲除日同王雪子吳耕民放舟湖上入南山作
路入南屏葑草荒冷雲閑鷺兩相將岸痕倒樹生新水
塔影畱人戀夕陽春八九分來鼎鼎年三十二去堂堂
靑山似欲償詩債著意湖邊列雁行(白樂天詩何況纔/中年又過三十二)
　　　春來(以下甲/辰)
忽忽燈期過春來只惘然花開貧酒戸草長舊情田小
檻抛書坐幽窗背月眠無人知此意語鳥漫相憐
　　　題盛嘯厓樵秋圖
秋碧有聲霜紅有色山寒不欺徑仄不惑一耒而耕一
船而漁行吟負薪孰云非夫如囷之石亦介其守予肩
則頳予顔則否籬延于菊門隱于莎曷歸乎來勞者遂
歌
　　　溪上巢懷去年與幼魯同游
山行有常期卽事感今昨春候雜暄凄人心異所託獨
爲泉上吟坐聽鳥聲落鏡我塵土顔竹木影參錯我友
支許流往者共斯樂去矣渺川原懷哉悵猿鶴幾人京
華游能不廢􁀫壑擬宿贊公房夢尋煮茶約
　　　石佛菴贈敏上人
釋子吾宗秀新詩似白雲開門一花落繞屋百泉分定
老烟蘿色悲同魚鳥羣塵中漫回首淸話幾時聞(元詩僧/白雲英)
(上人唐侍御/元之後也)
　　　沈大匡先生華山草堂
心跡竟沈淪空山閟古春亭畱唐野史名在宋逋臣破
壁全題字雙松一作薪惟應千載上媿殺􁛉腰人
　　　西溪梅花已殘永興寺綠萼二株正盛開
春風十日怒於虎香雪紛紛落成土我來恨與花愆期
嬾逐閑雲入花塢一笑逢此萼綠華冷寺空庭相媚嫵
林端初日開烟霏皜曜鮮妍世希睹花雖無言酬以意
爲待幽人來作主幽人與世實寡營㨗足纖兒每工侮
目成色授不嫌遲卻月臨風更須譜空香入磬韻微茫
枝格橫苔影交午爲花不惜三日畱隔竹一聲啼翠羽
　　　二月十七日重游洞霄宫探大滌洞天
振衣浴罷體更輕竹杖投石聲彭觥空山昨夜龍洗窟
雨過萬壑泉縱橫山靈知我有黙禱故遣松風作前導
一峯陰見一峯晴天柱中央翠於埽元同先生昔隱居
洞天長鎖琅函書前游日夕未曾到恨身不得乘飇車
穿盡幽篁履苔石驚見谽谺洞門坼童子曾爲擣藥禽
桃花解笑題詩客此中日月停兩丸想像九夏尤淸寒
微明秉炬觸暗壁古靈題字來尋看(洞中題刻多漫滅但見一/處云陳襄述古來癸巳夏)
玲瓏乳竇隔凡處路接華陽不歸去有人問我洞中來
爲說浮雲如柳絮
　　　功千見示劉松年溪山樓閣圖用坡公集中韻
湻熙小字藏石邊絹素微裂凝塵烟暗門劉郞呼欲岀
鶴歸城郭應悽然劉郞自具擘山手斷續飛下雲中泉
重樓面勢各向背地非輞口非樊川蔽虧綠樹露小閣
水紋山影闌干前消搖白日不待遣倚枰二叜全其天
尋詩一老獨有意目送去鳥窮幽妍尤工遠勢寫村落
背崦或有桑麻田丹靑不讓李晞古金碧直壓趙大年
畫史筆力在盤礡無取小景爭便娟關門聽雨品字坐
焚香埽地曲尺眠落花將春作昨夢主人與客俱列仙
只愁靑壁太斗絕畫裏欲學猿猱緣莫言此畫非我有
他日想見哦長篇
　　　同張東扶石貞石游雲居寺禮中峯和尙髪塔
幽磴無人行露蘚綠相待倚山爲女牆春物見爽塏叢
深鳥嚶嚶沙崩石磊磊長廊據寺勝酌泉散憂痗恭聞
大導師嵒畔藏落彩(唐淨業法師塔銘高/宗忌辰方階落彩)作禮向閑房眞風故
常在選樹坐移陰仰看雲意改游雲忽東南遐心渺江
海
　　　同作(上虞)石　文(貞石)
　春雨回荒姿餘寒晴復陰逶迆步石徑禪室來幽尋
　眾山已秀發綠淺未滿林繞寺雉堞壯入門臺殿森
　阿師久西去遺履猶至今妙相渺難睹黙契情更深
　合十向雲際恍聞淨士吟四體豈無愛諸妄惟滅心
　緬彼紺螺色香土歲月沈但餘烟草碧如絲緣塔侵
　平生慕禪意苦爲飢火燖焉知此僻境修廊靜愔愔
　閑閑湖上景悠悠南山岑鉏聲徧芳野微風忽鐘音
　暫憩殊有會虛寂歸沖襟
　　　題沈啓南冷泉亭圖次韻
石潤林香下夕暉風中似有磬聲微好山招隱貧難買
妙畫通靈久亦飛題字尙畱前輩在聽泉今見解人稀
頻年不踏松陰路卧以游之恰忘歸(圖向爲靈隱僧房物後歸龔/田居待御今歸趙君功千上)
(有吾杭劉邦彥吳江汝/其通并啟南自題詩)
　　　同作(錢唐)沈嘉轍(欒城)
　爲看詩畫攬清暉遐想當年結思微古木千章陰乍
　合寒泉一道雪橫飛風流己往誰能續墨瀋猶香知
　者稀曾憶晩來成醉後一亭烟靄見僧歸
　　　又(錢唐)吳　焯(尺鳧)
　晨坐高齋竟落暉祗因讀畫悟幽微聽來畢靜水生
　響看到岀神峯欲飛往事重題增感慨舊游如夢記
　依稀回思帬屐經行處空惱耕烟閣筆歸(田居侍御曾屬/王石谷臨摹)
　　　同沈欒城吳尺鳧趙功千登六和塔
江行安微風回泊龍山下羣峯勢蜿蜒茲塔獨淩跨何
年劫燒餘突兀八窗赭同游三數人綠陰愛僧夏層梯
人大幽初級見頗寡􁫒身盤空雲江色向我㵼三折之
字流隨山動平野東矚窮剡源西眺思汐社帆檣閱興
衰魚鳥被風雅萬古一斜陽欲玩不堪把塔中有金仙
詎是無情者
　　　洗心亭看竹
遮簷萬玉翠森森迴合空潭倒影深若似此君何用洗
多生無垢亦無心
　　　宿雲棲寺
入林人語忽尋烟來共堂頭此夜禪本色住山深有味
淸詩呈佛豈無緣竹龍行水風回後栗鼠窺星月岀前
不待諸天訶放逸心淸坐聽曉鐘傳(本色住山見惠洪林閒錄/貫休詩云得句先呈佛)
　　　次韻答石貞石雨中見懐
便作神仙亦號頑日長無客共蕭閑鬰洲家似邴根矩
退谷銘如元次山水鳥求魚衝葦外幽花緣竹出牆閒
城東若役高人夢帶雨籬門未上關(來詩有夢落城/東水竹閒之句)
　　　梅雨經旬得遣懐絕句六首
小樓高處看雲奔銀竹千條挂晝昏不道去年池水竭
碎萍猶未浸籬根
欲岀幷無下澤車此生難得是三餘棼絲不斷簷前瀑
如在匡山讀故書
龍公一匊破慳多卽漸空原展綠波十角吳牛三尺箠
楝花點點響烟蓑
久將脣舌薄君卿深掩柴荆罷送迎稺竹高槐皆雨立
忽然放岀夕陽明
舊種垂楊綠埽磯北風將雨上漁扉前村半入空濛裏
雲帶炊烟溼不飛
手疎名士離騷酒眼避高僧競渡船一笑茅堂作重午
自鉏昌本煮淸泉
　　　立秋日同馬丈碧滄汪靑渠松泉上人游惠山
　　　舟中口占
綠楊深似雨港曲覆移舟停扇聽僧語西神山正秋
　　　惠山聽松菴觀王孟端竹爐詩畫卷次吳文定
　　　公韻
舍人雅尙寄名泉爲愛山僧手自煎缾響風中兼雨外
水評陸後更張前空寮只許茶人住一榻翻同竹祖眠
三百年來畱寶墨簫材無恙是天全
　　　廣陵秋夜聞絡緯
淸月岀三更重露零百卉空堂風騷騷卧聽蟲恤緯不
能成我衣爾蟲焉足貴
　　　題余葭白靑燈雪屋圖
賤子客廣陵塵土感騷屑白帝初執矩赤熛未弭節何
方解炎歊嘘以庾郞雪移我墮寒林短紙開凹凸銷餘
復待伴入夜氣嚴潔琤然落風枝夢醒覺衾鐵燈光與
雪光爭此破窗穴直身凛自持孤吟慘不輟琴絃爲一
心雖凍詎肯折起視江外山玉立正淸絕寤言期斯人
歲晩袪内熱
　　　公路浦卽目
僛僛水柳細成行荷葉無花亦自香行過江淮惡風浪
幽情忽到小池塘
　　　桃源縣雨泊寄舍弟子山
帶雨河聲大維舟暮色虛蟲喧堤外草燭暎枕邊書􁛉
弟入魂夢衰親問起居天明仍捩柁遠道信來疎
　　　嶧縣道中
蒼翠連鳧嶧秋原望更深僕夫通馬語行客抱山心沙
雨纔霑路涼蟾忽到襟豆花門巷小何處似家林
　　　宿鄒縣謁孟子廟畢看嶧山夜月
廟貌摳衣拜機絲儼若新月來邾子國人宿孟家隣翠
嶧森侵漢殘碑遠失秦松風吹夜氣壁立四無塵(廟有斷/機堂)
　　　富莊驛遇潦
野水秋無次能爲塗轍妨棗林明四望黍壠白中央馬
足行雲影車輪陷鏡光空村烟火絶竟日苦飢腸
　　　任􁀫道中寄汪祓江
雨挾雲陰天四垂孤城縈策況凄其綠楊風起狐狸淀
細草烟荒扁鵲祠劒客於今誰忼慨馬羣自昔重權奇
燕南趙北明朝是秋水茫茫有所思
　　　趙北口
齧盡長隄碧玉平喚船人集午相爭偶然束馬懸車渡
亦似浮家汎宅行魚栅低圍蘆作界酒帘斜挂柳爲城
眼前便減風埃色何用臨流更濯纓
　　　都下寓舍偶作
卽次便幽窄窗深雪紙明棘牆愁露索塵市畏風行自
攝安眠食無求少送迎瓦缾鈿菊小伴我一枝淸
入洛誰相問深居等繫匏唐碑從寺勘秦譯借僧抄風
雨新圓夢雲山廣絕交時時期二妙攜手看烟郊(謂金繪卣/符幼魯)
　　　風氏園古松相傳金源時物近爲人所伐幼魯
　　　有詩惜之邀余同作
昔游長安歲辛丑城南欲謁支離叜雪雲連日成春陰
人事逡巡願終負鵠袍烏帽感秋氣首間支離無恙否
故人三歎爲我言長身摧折名不朽偃蓋爭看前輩句
淸陰屢入游人酒不隨風雨飛夜半蒼鱗剥落根如臼
我聞名與身孰親此理天壤誰爲剖藤纒攲壑雲霧障
長得千年養靈夀輪蹄人海叜何心占此區區地盈畝
豈無匠石議斧斤竟使樵蘇疑怪醜榆承露盤不自畏
楮錄醫經最顔厚但讀南華齊物篇世間變化無不有
　　　寄内
炎風記上郭門船回首高城更黯然徐淑初還因善病
龎公欲隱坐無田夢回竹月攤書地人道風潮損稼天
行卷賃居成左計心關桂玉路三千
　　　南歸夜行趙北口同范希聲作
歸人千里指故鄕三更霜霧霑衣裳有如小兒卧車箱
搖則成夢醒已忘寒星在水森有芒仰視畢昴紛低昻
遠烟蒙密隄影長西風策策吹枯楊參差人語知異方
作事五角與六張我識此趣如瀟湘菰蒲明滅燈火光
驚起棲雁飛一行胡不飛去江湖旁
　　　九月晦日曉行阜城道中大風雨午閒飛雪宿
　　　漫河作
野曠雲亂生天黑月正死登車偃破帽寒門開萬里風
從何方來洶洶鳴不已大聲東海濤小聲空林鬼浩蕩
達士胸自詫無此耳中閒零雨集覓路復迷咫柅車候
天曙兀兀行泥水天公善娛客吹作玉花委飢雀喧茅
檐勸我可以止溼薪燎故衣冰韲鏗老齒江南孟冬天
妍暖梅弄蘂誰遣北地游北地寒至此
　　　東阿逆旅壁有無名氏絕句云霜樹微茫月半
　　　環解鞍茅店且偷閑行人過盡嚴更發一盞寒
　　　燈滿屋山次韻一首
斷岫層巒似玦環客亭挂策夕陽閑重來柳髪疎於我
滿眼寒雲話故山
　　　過東平懷蘇源明五太守讌集之詩城外山際
　　　積水空明疑是小洞庭也卽效其體
夕稅駕兮宿東阿思東注兮若流波朝秣馬兮望東平
霜空皛兮初日生澹平林兮遠如一寒漲落兮洲漵岀
巡中湖兮眄而南山㒩㒩兮形眠𧖟輕橈去兮思夫君
大藩理兮讌以文嗟繭絲兮人或擾懷風流兮散雲鳥
命元氣兮爲余舟野荒忽兮期同游(元氣爲舟/仲長統語)
　　　徐州舟行紀事
檣爲舟中權帆勢若懸纛有時牽挽勞竹索相綴屬我
舟順流下彼舟適遭束絙急不可弛磨戛鳴數數兩舟
掣而離其勢不轉矚篙師失聲呼疾似捩空鵠高檣忽
中折觀者膚盡粟我舟播蕩餘幸免鬼伯促性命亦匪
輕造化戲何酷有如爭拔河一跌聊自贖又如放風鳶
線斷偶然續神意憐迂疎字飽飯不足書寄破冡出事
過虛船觸是時冬上旬冷月光於燭漕河下牐牢函水
嚴監督三暮復三朝何時峽離蜀悁脰望南雲臨深古
所勗
　　　葺屋
倦游今亦厭飛揚始葺城隅破草堂檢校豳詩小經濟
蹉跎寒事舊林塘晴天免縮參軍首雨夜休移杜老牀
更乞山僧安隱法淨名圖畔自燒香
　　　開湖寄徐丈紫山義興
君昔閉門湖上初葑雲萬丈復開疏誰其云者兩黄鵠
我欲遺之雙鯉魚明鏡拭平西子面翠綃展盡水仙居
待回罨畫溪邊櫂酒舫隨風縱所如
　　　雪後同耕民汎舟北郭游一僧舍頗盡幽趣
臘尾能爲寂寞游恰經野渡有漁舟過橋溪水斜風急
帶雪僧房落日幽世外話銷商陸火林中春在木棉裘
平臯鶴叜今何處吟望寒山共點頭(元張仲舉在杭日有一私印/文日平臯鶴叜蓋取北郭三)
(山名臨平皐亭黄鶴/也見朱珪名蹟錄)
　　　春雪密香齋擁爐同少穆耕民作
春寒春雪劇相仍小坐林巒白幾層冷淡交情宜歲晩
淸嚴況味在晨興同依品字柴頭火老作梅花樹下僧
門巷泥深君莫去紙窗猶有照書燈
樊榭山房集卷三
樊榭山房集卷第四
　　　　　　　　　錢唐　厲　鶚　太鴻
　　詩丁
　　　人日同陳授衣丁敬身石貞石登呉山用石壁
　　　上東坡先生釋迦院看牡丹韻(以下乙/巳)
紅妝小隊行春時江山著色供吾詩坡公健句入苔石
花殘石泐公應知登高今日情難巳不約還成七人矣
嬉游大好同隊魚何必飛騰千萬里
　　　西湖感舊和貞石
少年落魄惜春寒花外層樓燭影殘一片湖光渾似舊
雨聲不到曲闌干
　　　原作　石　文
　碧桃猶繞舊池臺吹徧東風尙未開游客重來人不
　見簾前細草短於苔
　　　和余葭白題唐子畏畫韓熙載夜宴圖
韓郞自是江北人避地去作江南臣更從江南到江北
便道江南有人憶歸來笑擁名花叢疏眉小面居當中
千枝銀燭照舞影滿堂賓客看驚鴻門生解事執樂句
燕支拍碎聲穿空酣嬉跌宕君莫笑一半桃李無春風
宫中唱念家山破燒槽哀怨傳何窮聊將羣婢汙名檢
此意未必聞重瞳六如居士不並時何由戸外三更窺
筆㡳故有嬙與施我不見畫但見詩詩工直疑畫遜之
眼飽鉛黛嘲貧兒從來裴休說法爲人願不妨衲衣乞
食隨歌姬
　　　揚州淸明有感
游絲墮地花斑斑客如顚當長閉關芹芽入市刀鮆上
非我無酒開心顔翻書偶記柳州柳千言寄友經憂患
(平/聲)捧奠孑立拜埽阻舉首北望啼痕澘迴腸振觸事雖
異阿父淺土情尤艱敢求范氏上吉冡(事見/眞誥)但得雍伯
無終山不官免學右軍誓有約直待龎公還西山地燥
一抔足雲衣水樂相迴環其旁種竹置丙舍牋天乞得
淸且閑年供麥飯作寒食祀罷松鳥鳴􁠓􁠓嗚呼此願
果何日新烟旅食茱萸灣
　　　夏五閑居八首
始春游廣陵仲夏返敝廬岀如謀食鳥歸似止濼魚江
湖巳相忘三歎無定居開窗延眾綠檢我牀頭書
㝠㝠雨響池戎葵卧無次南史展一編蕭條有餘思冶
中好貴囚正以簪紱累鳴蛙亦復佳何必當鼓吹
書生賦分薄一飽走佗郡淮南米貴賤曾致杜老問汎
舟及吾鄕是役恤民隱隣商或不前曷以周遠近
錢唐古城東幽澹水木趣故人能朂予寫寄灌園賦(至正/閒潘)
(時雍隱居杭城東自號灌園生貝清江瓊爲/作灌園賦陳楞山在眞州曾書一通見貽)蒔蔬利於鬻荷鉏跡尤慕
西山隔城靑白氣半爲雨
借書出北郭籃輿白蓮風俯仰蓬藋下詩細復史通鼓
琴賞山雨不送雙飛鴻沖晦去我遠皓首見此翁(吳丈/志上)
小山好兄弟伻來問消息正直缷擔初相見吐胸臆冷
泉觀雨詩崩崖與筆力想見坐聞鐘竹雲暗燈色(趙功千/意林)
沈髯身鶴立居心乃湻靜去作長沙游幸不卑溼病風
健湖口帆霞送滕閣興料君垂橐歸世故巳先定(沈欒城)
今日理生衣快風收鬱蒸飛蟁强多喙逐去棲荒塍茗
和月露煮盤剥靑腰菱試效采菱歌鄕味得未曾
　　　梁溪舟中苦熱寄汪靑渠
頻年奔走厭川陸六月浮舟信更難蘋末不傳涼吹起
峯尖空逼火雲看只愁嘲客徐常侍詎肯因人梁伯鸞
記得松陰對揮麈掬泉龍吻酌淸寒
　　　答蔣丈靜山蠡墅見寄
相望經年闕報書江關復此感離居我貧爲客交親絶
君老辭家齒髪疎蹤跡前身三事衲英雄晩計百金魚
萍流匏繫俱難遣濁酒何時過敝廬
　　　題馬佩兮所藏馬麟摹黄筌春波鸂鷘圖
江南別岸風蘭密宛頸文禽水中岀回眸不異錦城春
内家最賞臣麟筆沈浮一對常相見漢宫應有顓房燕
可憐未得辟寒金夜夜羈雌怨秋扇
　　　楚中有刻近人詩者謬收鄙作其閒姓旁誤增
　　　力字戲成俳體寄吳尺鳧
展卷風前睡眼醒何人未辨六書形蕭生有系知非酇
溫尉如存笑帶令旅食欲添雙鬢白鄕書只說兩峯靑
多年不得詩書力早晩烟波買釣舲
　　　秋雨雜述四首
吳江澹秋水雲氣垂太湖我時趁風雨身作歸舟圖風
橫雨亦斜帆攲不可扶船舷帖波走獵獵吹靑蘆撫枕
那得睡快意翻驚呼舟人小搖手笑客一何愚明朝中
元近武林酒堪沽
憶昔游永康亂山趨小邑竹輿兩日行行行雨如織千
松萬松中聲與飛泉集紙傘但蓋頭肩胛已盡溼野廟
聊暫休靑草無壁立荒涼此何神香火久不及豈能司
陰晴土偶亦垂泣秋氣衣裳單雨勢暮尤急宿處隔山
腰穿雲更深入
欺客雨灑燈驕風馬騰皁長安望迢遙蓨縣苦流潦同
行功名人甘寢固自好而我悲秋徒百念集如擣候窗
聽雞鳴結束岀門早陰雲暗車蓋深泥沒車道大野回
淸商凄紅染林棗積水解照顔一夜頓成老
農飢望時雨雨足願無違士飢在遠行遠行不救飢今
年淮南秋有夢先書歸覺來聽激􁆤枕簟涼霏霏舊事
忽上心充斥何由揮挑燈歌此曲愁絕聽者稀
　　　八月四日晩雨極涼
急雨淮上來沈沈暗樓堞須臾風引去秋星照涼葉孤
客坐悄然愁思紛重疊誰與話流光熟衣先在篋
　　　授衣續婚廣陵戲贈長句
陳郞三載蕪城住不復寒衾夢秋雨人生會合何可量
壻鄕山色空濛處美如孺子豈長貧才是丁儀當與女
卻扇甯無故劒思寫韻依然玉臺侣吾鄕昔者呉安中
(宋錢唐吳師禮廣陵王逢/原之壻子傅朋俱工書)陳郞盛禮將無同只愁埽眉筆矜愼求
書不肯面發紅扁舟共載須怱怱吳山晴翠開簾櫳生
兒未學游絲帖一笑堂前慰乃翁
　　　九日雨中集葭白齋
年年秋禊在天涯伏雨闌風亦復佳夢語蟬連同短榻
鄕心鶴望繞閑堦醉依菊墢攲斜坐靜檢書籤次第排
不是故人齊臭味登高無地可開懷
　　　吳中有書賈來廣陵岀古錢三百餘見示刀布
　　　正僞諸品皆備汪君祓江拓其文凡四以遺予
　　　一曰千秋万歲面有龍鳳形一曰長生保命面
　　　有北斗及男女對立狀一曰斬妖伏邪面有立
　　　神一蹲虎一符篆一一曰龜鶴齊夀面無文蓋
　　　古厭勝錢也暇日裝潢成冊爲詩題後幷邀祓
　　　江同作
翠墨手拓圜輪文空齋寶氣歊浮雲我有蕭愚子和癖
嗜好與世殊蕕薫雪繭畱跡聊飫眼造自何代誰云云
千秋万歲僅著錄景嚴好事資前聞(千秋万歳錢/見洪遵泉志)其三吉語
擅蒼雅自藉神力通殷勤下土蟣臣但稽首長生大帝
保命君于缾解祟光景絶(宋周希稷詩誰/家解祟吐于缾)縞衣靑純年平分
反觀陽幕得奇質(儲華谷云錢以有字/處爲陰無字處爲陽)龍鳳騰霄虎輸乙斗匡
首戴聲迴環揄袂交帬永爲匹世閒兒女例心忪雨冷
重屏夢蕭瑟乞將後魏五男錢遠勝淮南萬畢術撒之
未足慰寒人佩此端能已愁疾壯夫也復愛虛名叩齒
淸思坐幽室裝成一日百回看探囊尙有雕蟲筆
　　　汪爲山亦贈予厭勝錢拓本文曰金玉滿堂篆
　　　書面有雙龍繞之上有柄作片雲形大徑二寸
　　　續裝於冊更爲賦詩
金玉滿堂語見之老氏書所貴在能守盈縮相乘除胃
脯或連騎舐痔乃得車夤緣走權要極意爲佃漁轉瞬
領軍屋鎖澀集夔魖得失鄭人夢此足發軒渠錢環篆
四字字偃披薤如善祝兼寓規陳義難齟齬片雲枹廊
外山氣鬱不舒日冠月有珥陰嘼紛騰挐水衡駭未睹
詩客何由儲紙勞脫輕影一再結相於故人意不淺緬
想剏物初不貪永爲寶無悔亦無譽
　　　蕪城小春
十月江天未隕霜阿師橋畔善和坊早梅門巷如人白
殘柳旗亭勝酒黄公案此時參閉目風光何地不迴腸
莫言新雁無才思小草傷春句一行
　　　十月十八日同余葭白陳授衣閔廉風游禪智
　　　寺
適聞古寺名荒遠黙有會牽率聯臂游新勇劇動旝平
疇棲餘糧疎籬擇寒菜年登緩鄕思樂事且人外坡陀
掉尾岡氣壓全楚大因知岷峨靈小住踞其最枳關羅
高松落落十數輩塵耳迷聽瑩爲我發空籟遠烟老濞
城低帆召伯埭指點虛無中晴岀山影碎隋宫宿佛軀
淸淨掩侈汰土木非昔時晝燈黄葉内亦列千便娟風
竹見舞態井谷窺深泉匳鏡寒不晦了知起滅想無用
勞感槩何來寶誌公跣足入殘繪吳裝僅形模石剝損
風帶壁陷眉山書傳刻但茫昧新苗老葉句未受詩案
劾(寺有石刻吳道子誌公像東坡和蘇/伯固游蜀岡送李孝博使嶺表詩)跡疑歲月駛劫換名字在鬪
螘俛人羣放眼寄大塊胡爲雲萍身物役自拘閡暫託
賢友生林坰得佳賚彼哉稗沙門慢幢乏應對此邦重
賈雄餘習被香界一笑下頽陽叢雁破霜靄
　　　冬日移寓葭白齋中二首
城邊烏尾排檣竿楚天盡處吳天寛南商北使津鼓競
歲晩誰道川塗寒客牀高坐自偃蹇束書不觀目空睅
簁簁尙阻西上魚體中何如强眠飯
閑門淸寂如野亭四壁鉛槧棲餘馨諸餘盆盎殊碌碌
古罍洗蝕銅花靑銷寒絕唱誰能和斗柄闌干雁聲墮
對牀無雨也可憐君能館我支頤卧(葭白近作銷寒/雜咏數十首)
　　　畫松歌送沈丈樗崖歸宣城(眀徵君眉生/先生之孫)
耕巖先生冠社籍儒衣欻受思陵辟飛章首論武陵楊
閉口曹蜍動顔色昭亭仙去無消息今代名孫古遺直
輪囷壯氣無所施老腕生松萬鈞力蒼龍鬱律蟠胸臆
昨夜山南夢吞得天寒張鬛不作雨驅向剡藤但僵立
仰聽傾崖淸響入俯窺凍壑圓陰逼坐我石梁布水側
豈識松身元是墨北風客舍逢君揖白髪滿頭面黧黑
欲持勁質贈時人金錯刀囊慳反澀槎枒忽壓俗眼驚
醜怪能怖嬌嬰泣愛君幅幅有題句何異前朝述祖德
襆衾篋畫乘歸航與松偃卧江路長到日柴門宛溪上
舊種手掇絲苓香君其行矣愼雪霜
　　　雨中過錫山
寒塘淼淼風䀨聒凍耳唯聞㯭牀撥九龍頭角半入雲
只有東峯塔穎脫隔岸人家倚衰柳帶溼炊烟靑一抺
帆遲目短望漸遙頗羨安居對疎豁秦餘杭山次第迎
爲乞紅萍照裘褐
　　　歸來
歸來抖擻布衣塵竹几藜牀意最眞坐愛陽光通一室
卧聞冰􁆤落比隣淮南書内題春女揚子經中說夜人
我有心情狎寒晝九逵不著自由身
　　　正月八日城南紀游二首(以下丙/午)
　　　　梵天寺
廢寺不鳴磬林烏散夕陽山曾識坡老塔尙記錢王初
地藤纒瓦三門竹補牆人閒重陳迹畱坐看江光
　　　　崇聖院
春早禪扉靜長廊得恣行小詩同勝事前輩復高情松
密窗窗碧泉多步步淸吾師謝無逸埽地過平生(壁閒石/刻米仲)
(詔聞子將姚有僕李長蘅嚴無敕諸公/詩勝事如要言煩多損精微無敕句也)
　　　十二日同聖幾汎西溪暮宿姚氏莊
溪風吹小艇竹色過橋昏幽子賞此意欲與山鳥言鳥
飛向烟暝緣流到柴門丁男解迎客中婦羅酒尊莫笑
濁酒酸古道賴以存燭至月巳上散步長松根空山藹
微白春夜雲遂繁是知歲事初物候漸可論余生困棲
泊稍得依田園溪源接天目一夜淸心魂
　　　新市道中
擘岸風多損晝眠荻芽短短不生烟水村無避春寒處
來覓酒家門繫船
　　　曉發烏戌大風過平望
落月瞰低篷睡思紛以積隔樹雞亂號已辭休文宅披
衣起盥靧到眼盡前跡誰令數往還自詭非物役正賴
吳壤佳關心太湖白水黯雲兼風聊闊不爲窄輭浪大
於鵞艓子坐受拍銀魚漸上市㰂酒香可坼春初人行
少芳意佇遥客夢尋銅井梅簪花去腰笛
　　　泊垂虹橋謁三高祠疊前韻寄陳楞山
吳淞洵可居烟水古所積王郞臞菴詩佳處肯買宅橋
縆玉螮蝀漁樵見行跡篙師頗解事萬景入驅役落手
釣雪灘鳧陣際波白蒼茫遠帆歸天影與寛窄興豪驚
吳兒闌干有時拍荒祠最庳隘苔甃碣已坼(范石湖三高祠/記碑僅存半􁆞)
(陷於牆下/殊可惜也)移置諒匪艱諗此後來客酌水酹三高雨卧夜
船笛
　　　太鴻放舟垂虹橋謁三高祠有詩見寄依韻奉
　　　答(鄞縣)陳　撰(楞山)
　細雨聞歸鴻相思夜來積忽傳連紙詩佳興如汎宅
　吳淞我熟游此段失蹤跡要須期新涼偕子更于役
　扁舟淩萬頃攬盡玉華白縱心觸遙遇盈目開偪窄
　深杯計較足相與共浮拍長吟激水面寸寸秋翦坼
　便可呼三高奚暇問主客此樂五百年黄樓風月笛
　　　雙橋
不復緣故道遲遲望水關雙橋舟楫減十里浦雲閑陸
子逃名早梁生避地艱漁郞無所恨日夕和歌還
　　　二月一日丹陽舟中初晴
故國陰彌月江程晴一朝流年供浪跡極目咏離騷陂
暖初靑麥沙明上信潮熟知春事近更覺旅情遙
　　　憶筍
三月春風老鄕園未得書平安問修竹甘脃憶家蔬雨
綠盈山市泥香送佛廬淸饞有如此血味願敎除
　　　缾中桃花
不擬花遮眼欲知春未闌暎窗憐曉色注水養餘寒悵
望無言甚殷勤命笑難臯亭紅萬樹讓與別人看
　　　四月吳淞好二首
四月吳淞好天低樹壓橋青蘆界湖尾白鳥點山腰踏
水女初嫁搦魚童尙髫令人慙寄食客思轉蕭蕭
四月吳淞好商船發更稀城陰水楊柳港馥野薔薇村
熟知嘗酒涼多不減衣垂虹亭上望隊隊晩漁歸
　　　五月二日生日有感
又是江南梅雨天此生逾壯思悠然矜張久厭宣明面
草澤誰知正禮年(上句宋謝晦下句梁/顧協俱三十五歳事)情類疲牛踏陳跡身如
社燕寄脩椽(兩年薄/游揚州)佳時畢竟推吾土樹外雲峯對榻眠
　　　題陳惟允采菱圖
水村並青山叢灌無重數曲渚藏幽軒片雲過飛雨彼
美學操舟搖溶岀前浦相期采芳伴弱腕搴翠縷長歌
淥水調知音心獨苦垂綸者誰子習靜看沈羽高士諒
貞心明妝若無睹日落渡頭波風吹湖上樹
　　　次韻(仁和)趙　信(意林)
　采菱復采菱菱香不知數綠葉岀波平刺船響於雨
　佳人重芳鮮三五沿南浦淸歌唱滿湖餘音嫋如縷
　蕩槳山之陰竟日忘炎苦照影惜朱顔驚飛雙翠羽
　此中把釣翁時聞更親睹愛住水鄕寛晩峯窺倒樹
　　　坐聖幾秋聲館作
吳水抽帆乍到來梧桐高館共遲回屋頭大葉自吟雨
衣上綠陰如染苔五柳先生雖寂寞雙楠居士不塵埃
明朝知有書船至珍重荆扉手爲開
　　　年日湖上同少穆耕民觀競渡
鄕園五日何所爲相與牽挽趨湖湄湖波帖妥平似席
波上忽有羣龍嬉龍頭昻昻尾幰幰伐鼓摐金聞近遠
青山幾點彩幟飛萬人拍手回橈健吳兒踏浪兩足霜
鏡心越女開紅妝大船小船更旁午此豈有意哀沈湘
誰家放鴨爭歡謔不用金丸羽毛落分曹齊赴鸛鵝軍
淩波競捉鯔鰞躍須臾細雨東南來水仙鳴佩琉璃堆
天公不令興易盡菰蒲斜日明深杯人生卽事有今古
回首平烟空極浦金明池上奪標圖當年盛事亦已無
獨醒不醉胡爲乎
　　　聖幾餉龍井新茗一器
松風岀竹爐夢成水火戰新芽適開封昏睡不待遣爲
子手瀹嘗三嗅復三嚥中有參寥禪風味得正見
　　　吳丈志上七十生日卽次其病起韻爲夀
巨手詞場老斲輪天畱黄髪在衡門情深濠濮常觀物
學邃河汾更有孫應築閑坊題大隱漫論朝士記貞元
(謂宋牧/仲太宰)長年不用枚乘發宴坐三田默自溫
　　　五月十八夜偷兒渉水入室家具頓空戲成集
　　　杜
喧卑方避俗有跡負前賢幸喜囊中淨翻令室倒懸莫
須驚白鷺遙憶舊青氊反樸時難遇何如穩晝眠
　　　秋半苦雨
秋宇何時爽江雲不肯輕蛤潮傷楚稻魚淰賤吳羮客
夢偏多緒農愁非一聲曾無補天漏滿眼急流橫
　　　烘蝨和葭白
微蟲爾何知善齧稱其職回臭性所甘跖香獨不卽求
伯夷種粟向仁祖索食試詰玉溪生此理定無惑棄瘠
而涵腴是爲蝨之賊故人聳山肩寒几燈影側語我怒
蝨輩往往見於色但叢敗絮繒那緣好要襋饕如供帳
行暴或夢枕逼口中妨吟情爪㡳費書力汞驅羞空囊
草辟謝多識安能學獼猴擇之終日昃早起筮得離當
付女丁殛燎原固足快殲類似猶惻龍性稱難馴鶴儀
頗孤特蝨於二者閒殊形尙潛匿用以成君高有怨始
見德爲君回束緼一點星影赩上爛田中螟下照水中
蜮
　　　原作(江都)余元甲(葭白)
　百蟄濳冬房爾獨襲寒育絪緼忽迸逸肘腋失蒸郁
　幺麽難搪撐猥瑣任挫朒隱蓄啑血心細挾中人鏃
　商子二十九有言頗笑僇五蠹作强援三官婪弱肉
　汎濫狂不制日已削其樸而尙恣林據不恥賤碌碌
　貧者卽噉嚼富者便踖踧就顔轉跖避絕香翻臭逐
　遂令志士懷莫不奮翦撲我貧在笥空身惰少湔浴
　致爾固有因何至日相蹙聚白塞褌縫變黑升帽屋
　亦思出手捕爾眾我乃獨惟藉司烜威一炬赤其族
　顱焦細黠殞臍然老姦縮驟枯是烈禍宿饕詎淨福
　眾穢蕩爲燼瞥眼頓淸肅始知策火攻絕勝具湯沐
　姑息卽滋蔓焚如豈虐酷斥惟士蔚賦破學柯古錄
　更作烘蝨詠爲彼職齧吿
　　　十二月六日大雪初霽同耕民著屐登吳山歸
　　　檢鄕先輩淩柘軒集有同瞿存齋吳山對雪詩
　　　因次其韻
天翁戲作冷飛白一夜錢唐風浪拍曉來亟上吳山巓
橫倚玉闌三百尺好奇走喚南隣翁失郤江上諸青峯
片雲不到塵不到素華倒射扶桑紅此時酒盡興未盡
孤嶼重湖迷遠近垂竿想像茜衣人欲覓良工戴文進
曲磴背接烏龍潭翳松埋石窺茅菴樓臺一色圍縞帶
耳靜已隔交衢談巖冰重結陽光暮楓嶺嵯峩凛難度
竛竮屐齒折高寒驚起飢禽屢回顧歲華炊黍來堂堂
須琢好句題幽篁古今淸賞遞相屬十指肯學懸槌僵
山中老仙觀眾妙遺蛻如蟬恥常調洞門不夜鶴無眠
看雪人歸定騰笑
　　　祓江在越州以竹火籠二枚見寄
織筠瑩節光於玉圍就家江水盈幅此君面目含淸風
解與人閒作晹谷中函紅泥爐子小如缾可挈藤蹙束
烏篷一宿固陵關伴書遣送長須僕上言稽山大好雪
􁆤挂玉龍風折木裁詩坐念窮東野致此令成手翻覆
一笑感君故意長如玉有雙衣有複杴火微溫生褏底
澼絖知無功可錄薑芽不斂蹲鴟舒惡札縱横顔有恧
奉之高堂遺細君堪助中廚調茗粥寒宵不怯金十奴
更爲游子宜春服

樊榭山房集卷四
樊榭山房集卷第五
　　　　　　　　　錢唐　厲　鶚　太鴻
　　詩戊
　　　正月晦日同姚玉裁念慈游道場山(以下丁/未)
苕山多有名彩翠盡延眺道場獨爭長孤塔屹自表出
城盪扁舟櫂聲破烟曉路折循麓登湖色浮木杪是時
春不喧羣岫寒悄悄答響入空堂接武岀叢篠山僧導
客至淸炯窺碧沼焚香誦坡詩作禮共圍繞二君天機
深取暎心鏡皎巖際送飛雲樓陰望歸鳥塵緣一以忘
淨義庶能了
　　　歸雲菴拜孫太初墓
山風穿竹徑仍署挂瓢堂生不販雲壑夢猶依佛香雨
昏苔石字僧護鶴田糧悵望空歸去明朝問釣航(菴有挂/瓢堂額)
(鄭少谷書太/初舊物也)
　　　西湖春雨四首
㝠㝠苦霧溼堤沙店舍無人酒幟斜已是祠山生日過
小梅猶滯雨中花(杭俗以二月八日爲祠山/張眞君生日必有風雨)
價低易上郭門船衝破西林一抺烟游屐不來三竺寺
乞晴勞動白衣仙
無賴東風轉柳條雨從月額到花朝少年記得嬉春事
斜日衣香第四橋
遙峯隱見黛眉欑怪㡳春來無此寒朋比熏爐風味淺
有人樓上泥闌干
　　　二月二十九日同耕民閑步東郊晩眺沙河二
　　　首
雨多常禁足及此出郊看風力暄猶勁天容霽始寛波
神靑櫟廟田祖白茅壇詎學懐甎俗班春話好官
村舍畱人眼魚梁枕水低林長共澄暎雲細得端倪山
影鳴榔遠蘆根下栫齊閑心分物色坐待日平西
　　　三月一日同杭大宗符聖幾汪西顥游臯園園
　　　在城東爲嚴顥亭少司農所築得詩二首
侍郞遺別業幽絕擅城隅風雅今何有荒涼感不無莎
亭通客僦花徑割隣租只共閑人到尋詩向日晡
似得春愁遣因延野色來垂楊埽慢水叢棘出殘梅學
圃容身隱題名恐俗猜休將雍門淚霑灑舊高臺
　　　是日春社晩歸坐雨寄諸君
霏霏社公雨一片叫蒼鳩勸影燈前酒搖情江上舟句
無劉夜坐興比薛春游爛漫期仍踐更闌簷滴休
　　　淸明後一日同大宗敬身西顥聖幾游城東顧
　　　氏莊
節去有餘興行吟不自料汀花烟色舊墓草酒痕消𧖟
理今時始茶香見客邀回頭迷萬綠何處認溪橋
　　　暮春馬佩兮來游湖上用去年泊垂虹橋謁三
　　　高祠韻
多君濟勝情重疊如襞積昨來勇渡江穩汎春水宅(楊廉/夫舟)
(名見東/維子集)誰爲釋幽憂達生寄浪跡笑謝夸　子汲汲事行
役相逢古城西花下眉最白平湖葑初卷放眼開塞窄
魚檻叩堂堂鳧浪飛拍拍此閒著君語彌使氛壒坼裵
回僧樓上爲遲白蘋客(時祓江在/吳興未至)相與尋淸音聒耳屏箏
笛
　　　和佩兮游冷泉亭
春物已芳柔西山果始游泉喧石頭雨亭壓樹身秋魚
板諸天午香燈古洞幽吟成誰與賞猿鶴此淹畱
　　　原作(祁門)馬曰璐(佩兮)
　鐘韻一星星幽尋獨此亭山從入寺好泉欲過時聽
　冷氣怯春服淸暉隱翠屏我來巖下坐刻石記曾經
　　　獨游滄浪亭五首
桃萼飄紅上菜薹蕩湖艇子轉城隈春陰不憚盤閶遠
爲謁湖州長史來
略彴難通步屧緣三騶意氣擁林泉人生是事俱關分
他日重游亦偶然(是日有達官寓此不/得入隔水遙望而已)
彷佛南園築北碕鴨毛小漲碧參差行人羞照風塵鬢
手弄垂楊立少時
世波宦轍等羈銜水竹因依最不凡祠屋如聞神爽在
未應蕉萃舊襕衫
回首疎籬帶綠莎歸來猶唱濯纓歌城南一路供怊悵
老木平田古意多
　　　同祓江佩兮游支硎山
歎息買山無此君松聲猶遣世閒聞筍輿穿過石門坼
笻杖撥開泉架分正始風流餘馬跡琅邪人物散烏羣
吳娃嬌小何知許賸把春妝點白雲
　　　寒山尋趙凡夫隱處有法螺菴千尺雪諸勝
寒山寒氣貯春餘入谷風烟更翳如崖接扶闌疑蜀棧
樹懸飛雨想匡廬緇流尙記人偕隱青竹今無客著書
勝絕未能千日住楓橋漁火暗村墟
　　　夏至日雨中得金夀門澤州書
昨夜雷驅雨柴門碧漲平送梅簾額潤改水井眉清懷
友無高翮函書自遠程憐君太行險難減獨詩情(夏至浚/井改水)
(見後/漢書)
　　　雨中江上六言四首
樹外雨隨風至塘邊水入田流帆低廟子沙口人語龍
山渡頭
橘蠹化雙飛蝶桑芽飼再熟𧖟隔岸雲屯黑白近城岫
洗青藍
村娃向井提瓮田父衝烟曳柴老我三家竹墅宜人一
緉椶鞵
梅候不便北客波官多賽南朝江平觀漲小艇雨歇迎
神洞簫
　　　寄題姚玉裁蓮花莊圖
苕溪之水不可唾蘋洲之風正堪卧月河西面蓮花莊
憶我春寒搖艇過炎蒸那得對絕境世事參差每成左
故人住此寫成圖爲詩卷尾邀朋和解維碧浪恐寒盟
滌筆冰甌方夏課流聞昔是松雪居畫髓琴心巳傳播
山澤何妨子固譏風雅猶忻道昇佐翰林承旨七司户
插腳紅塵應謫墮池亭蕪廢蒼烟空沙觜鵁鶄爲偵邏
悠悠今古等傳舍宋宅謝墩寍受涴淸才異代遙相望
舉杯酹與林塘賀遙山隔城天鏡倒白雨環橋水葒破
染書濃綠浮四面收釣涼螢飛一箇秋風鼓櫂擬再來
鯖鮓斫成蓮葉裹
　　　六月十日同丁敬身石貞石游龍興寺觀唐開
　　　成二年陀羅尼石幢爲處士胡季良書(寺爲梁發/心院唐改)
(龍興宋改祥符在杭州城西舊基廣袤九里後漸沒入民舍石幢在/夾牆空壍中明季忽放異光居人捨宅重建去今祥符寺里許矣)
涼颸洗河橋斜景筍鞵踏青豆垂牆匡古寺門半闔千
年十寶地(王鞏隨手雜錄錢王有外國頗眩伽寳方尺餘狀如水晶置龍興寺/佛髻中皇朝改爲太平祥符寺自唐至皇朝凡有十寳此其一也)
湫隘屋廬雜九曲何處尋(東坡有祥符/九曲觀燈詩)廢塹產鳴蛤石幢妙
章草下有舍利納立神捧蓮趺光氣夜歕欱遂令婦子
棲儼化栴檀塔吾儕好奇癖往往臭味合丁君尤勇銳
辯證紛馺遝乍睹增雙明久讀繞三帀濡紙脫其文可
供硬黄搨問年値唐季逾歴幾膢臘城中易黑灰此獨
未摧拉瑩無蒼蘚生古色對磨衲許醉聲聞酒乘月再
提榼
　　　聖幾送漳蘭二枝二首
垣侵薜荔徑蓬蒿零落幽叢夢想勞忽見微波小翹楚
勝歌二十五離騷(孔行素至正直記明雪窗畫/蘭法有大翹楚小翹楚諸形)
全枝明玉最淸妍香氣常隨過嶺船只合詩人熏几席
翠壺回施小乘禪
　　　月夜渡江
露荻風林隱戌樓宵分月上動行舟凌雲髣髴三山意
濯足空明萬里流北府兵廚誰與載南朝詞客肯同游
人閒奇絕成孤賞喚起魚龍一笛秋(北府兵㕑宋/時鎭江酒名)
　　　葭白病瘧初起招飮月下作
金柔火老爭混茫中人腠理􁆱膏肪水帝之子何披猖
芙蓉旂弄明月光乘時復岀煩厭禳竊據四體爲强梁
將軍亦病顫帝旁呼桓石䖍勇可當横楣齧缺懸蟹匡
閣下力士逃且僵隔日杜陵靦鮮妝曷不拾句誦子璋
乖厓夜談撼隣牆潞公花押筆勢剛夢回便娟授蔗漿
博士冡土低枕囊子有道氣通中黄小苦不肯偃在牀
室無傾視骨節强血味久絕藿食常如蟻決孔堅隄防
辟邪亦有魏迄唐汝不去者後爲糧纖雲四卷月照廊
酒氣拂拂十指香我飮不盡醒而狂仰吸沆瀣斗低昻
爲子七發歌此章矯如鷺濤翩下翔
　　　揚州客舍夜雨
十日秋來九風雨田家客子同煎煩莎雞溼語此時壁
水鶴夜啼何處村石曼卿已卜親窆許元度將爲弟婚
依依顧影在千里想得家人燈下論
　　　趙飮谷買得樂安長公主小玉印出以相示予
　　　定其爲明光宗女熹宗時所稱皇八妹者因賦
　　　長歌
揚州塵土日紛紛玉氣市中爲白雲前朝貴主風流遠
認得藍田小篆文瑶華栽向瑤階㡳母姓便娟本穠李
淚灑龍髯一月餘移宮倉卒驚羅綺忠臣豈肯爲身圖
帝姬入井知羣誣亟封康妃託遺訓誰令國柄歸閹奴
雲鬟扒角年猶小(劉若愚酌中志皇女十餘齡畱/髪打扒角至選婚始擇吉上頭)親見乾淸尊趙
嬈須臾委鬼共銷亡信王握璽瞻天表初下銀河織女
機盈盈十五已勝衣粉侯纔習膠宫禮便許吹簫岀禁
闈賢聲戚畹流傳寡江斆無勞讓婚者賜花更得日兄
憐投瓊特敕行杯斚愛學江南淺淡妝脂田水碓厭豪
强刻成小印柔荑撫鈐記居然寶繪堂鐘漏相催歲華
擲一枝紅墜悲秦客朱繰冷落橋紐昏不共金箱殉梅
額萬年誄德未足哀賊騎蹴踏都城摧壯哉都尉又死
國碧血滴到珠襦灰靑匳玩物今猶在無用摩挱博人
愛爲君試續學古編惆悵蟲鏤非千年(公主以愍帝元年下嫁/駙馬鞏永固十六年薨)
(甲申鞏/死難)
　　　題周兼南唐小周后寫眞四首
未合雙鬟最小身秦淮明月白門春漢宫莫話昭陽事
更有人閒返卧人
已識君王尙待年新詞側艶外邊傳銷魂貌出提鞵様
壓倒南朝步步蓮
羣花偃亞小亭孤卯酒朝酣倦欲扶可記畫堂南畔見
背人無語問流珠
命婦隨朝掩淚光虛聞龍衮紀興亡畫師自有春風筆
不寫傷心入汴梁(龍衮江南野史今所傳不全/載小周后事見王銍黙記)
　　　吳山咏古詩二首
　　　　麻曷葛刺佛(并序)
麻曷葛刺佛在吳山寶成寺石壁上覆之以屋元至治
二年驃騎衞上將軍左衞親軍都指揮使伯家奴所鑿
案元史泰定帝元年塑馬合吃刺佛像於延春閣之徽
淸亭下輟耕錄亦稱馬吃刺佛蓋梵音無定字故也元
時最敬西僧此其像設􁹂惡可怖志乘不載觀者多昧
其所自故詩以著之
寺古釋迦院靑滑石如飴何年施斧鑿幻作梵相奇五
采與塗飾黯慘猶淋漓一軀儼箕踞努目雪兩眉赤腳
踏魔女二婢相夾持玉顱捧在手豈是飮月支有來左
有侍騎白象靑獅獅背匪錦幪薦坐用人皮髑髏亂繫
頸珠貫何纍纍其餘不盡者復置戟與鈹旁紀至治歲
喜捨莊嚴資求福不唐捐宰官多佞辭我聞劉元塑妙
比元伽兒搏換入紫闥祕密無人知此像琢山骨要使
千年垂徧翻諸佛名難解姚秦師游人跡䍐到破殿蟲
網絲來觀盡毛戴香火誰其尸陰苔久凝立想見初成
時高昌畏吾族奔走傾城姿施以觀音鈔百定鴉靑披
題以樸􁂶筆譯寫蟠虯螭照以駝酥燈深盌明流離供
以刲羊心潔於大祀犧紅兜交膜拜白傘紛葳㽔琅琅
組鈴語逢逢扇鼓馳到今數百禩眩惑生凄其但受孔
子戒(元世祖命廉希憲受戒於國/師廉對日臣巳受孔子戒)漫書膽巴碑(趙子昻延祐二年奉命書膽/巴帝師碑膽巴華言祕密)
訪古爲此作聊釋怪諜疑
　　　　鐵四太尉(并序)
鐵四太尉在吳山東嶽廟廡下宋名中興觀像凡四軀
擎拳瞋目醜怪駭人相傳江中浮來郡人有忿爭凶隙
者則迎而詛之案淩彥翀柘軒集有吳山東嶽廟化鐵
四太尉疏云吳山東嶽廟鐵四太尉一曰靈應侯二曰
福祐侯三曰忠正侯四曰順祐侯以禦灾危以鐡肖像
非一日矣因軍器造作有欲假爲用者一夕託夢於王
子澄曰吾欲助國將作吾新像以離於此已而果爲國
用子澄識其語不忘果蒙神祐動止恊吉欲求眾力圓
成庶見神功昭著彥翀爲至正末人像當重鑄於此時
不知何年復增鑄一軀譌爲五方之神俗名鐵哥而敝
俗不可息矣
岱宗長五嶽秩祀百代舉仙釋爭傅會幽眇竟難距臨
安宋行都寓祭亦名旅四尉知何神封號侯爵序冶官
巧笵鐵面目黑如秬譌傳汎濤江風掀出沙渚奇事神
降莘里俗文詛楚愼匪金人銘誕將木甲侣(泰山上有木甲/漢武帝時神也)
(見應劭/漢官儀)唯有避俗翁皎皎載玉楮當年著靈功志在捍疆
圉不爲錢可耕不爲釡可煮願鑄爲五兵廓如埽𤇺炬
報貺重肖形爭傳夢中語斯事略足徵諾臯儻見許衝
寒過琳宫虛廊竄松鼠
　　　春雨有懐徐丈紫山湖上(以下戊/申)
老大逢春最殢春又經多雨洗芳塵官梅開後野梅落
湖水滿時河水新無事長如秏磨日幾年不作踏燈人
相思只有師川在安得衝泥過比隣
　　　同敬身東扶過雲居寺傷貞石下世
春色悲人事松門澹夕暉昔游同禮塔今望各霑衣一
病驚才盡三生向佛歸傷心堦草合行跡尙依稀
　　　春日湖上
閉户皆無事貪游似不閑閨人看禁樹詞客入空山湖
淥淺深際花催寒暖閒春衣如可典拌與飮循環
　　　二月十六日呉尺鳧招同袁舒雯沈欒城符幼
　　　魯趙谷林意林杭大宗丁敬身包家山看桃花
天公愛花眞不錯輕陰爲花張帟幕城南火急三日游
矗矗靑山花繞郭符融喜接如雲談辛苦京塵乍抽腳
(謂幼/魯)折簡邀賓吳季子能使故人共斟酌餳簫帬幄柏
下集(游人競渡/顧氏墳)放眼終嫌少恢廓提壺取道梵天寺石塔
雙標聳蓮萼岡盤徑複趾造頂一上江天忽呈躍共藉
草茵勝氍毹古號桃關無鎖鑰(包家山宋時名桃/花關榜日蒸霞)堪矜佳處
人不知我取眾遺爭大噱綠楊圍屋菜繡畦千樹萬樹
紅約略峭風横起野色暗恐蕩繁英被圻堮陽侯娛客
更有意酒酣卷地春潮作分明石家錦障外搖動輭流
離一箔烟中越岫儼彼姝晩倚嬌寒更梳掠我生窮悴
何足嗟造物供人殊不薄景倩空爲步屧至林宗漫有
同舟約豈如我輩詩膽頑解使長雲雨還閣黄鸝三請
花不語散作春愁紛漠漠
　　　淸明日岀東郊至江上
江上人家綠滿林殘花無處避蹄涔淸明時節孤帆雨
想見天涯倦客心
　　　送春日同沈欒城趙功千游南屏四首
過雨山烟薄似紗􁆞湖小艇遠聞蛙綠陰誰見春歸路
借問僧家與釣家
竹籬苔磴摘靑梅倒影風潭石面開不見故人汪十六
(青/渠)倚闌無與試茶杯
邵家高冡竄香貍皁莢花中石獸危一種滄桑山鬼泣
奉香猶記永陵時(明昌化伯邵/林墓在山下)
短長橋外去怱怱􁳹盡鶯花莫惱公明日重來看楊柳
烟條萬一憶東風
　　　答西岡明府見懷
罷舉我偏嬾去官君亦貧娛書親靜客多病愛閑人花
落郊園晩詩題京洛塵相思勞遠道巳歷幾冬春
　　　懐樊榭孝廉(雲中)鮑　鉁(西岡)
　湖山春色早幽事閉門多且免書驢劵何妨置雀羅
　靑雲容俯仰白日任蹉跎官閣聯吟處於今跡未磨
　　　題大宗松吹書堂圖
閱世翛然滌煩磯著書種松皆十圍居士散髪兼散衣
疎釵滿地開林扉羃翠蒙烟漏朝暉須臾動影颯欲飛
風馭適從何處歸披薄纖末無停機缾笙幽咽泉語微
聽匪緣耳悟者希此中黙喻理不違但將畫本付韋偃
勿用談柄持張譏
　　　四月十五日同施自朂吳尺鳧游西山入龍泓
　　　洞
淺夏宜尋山幽深最靈鷲言瞻理公塔濃綠暗晴晝行
幐已十里地奧峯轉秀石牀不暇坐窈窕入雲竇乳泉
排蜂房其下若懸􁆤絕疑秋雨時濺撲到襟褏圓穴居
上頭晃晃天影漏照見壁間書亡國有餘詬(洞刻咸湻丁卯/賈似道同客俞)
(昕等/題名)蒼然畱後鑒反似神所守媻姗出別洞冷襲裌衣透
恨不裝輕緜佛國殊氣候
　　　由永福寺左上白衲菴
􁣙􁣙羣峯圍嵐氣此長鎖花宫隱叢篁龍瀃在其左山
禽時驚飛高下新籜墮白足導我前細路殊砐硪蕭森
不見天連岡接松果何年置圓菴棟宇平帖妥入門忽
破禪猩紈照橊朵山中欲知時結夏乃大可吾儕稱愛
閑永日銷宴坐香餘靑蚓裊將斷猶婀娜寄語風埃人
微言堪巳癉
　　　石筍峯
西山下夕陽陰翳凄我神拾級愈斗絕苔滑除荒榛㵎
泉幽脩語回頭又無人樀樀叩竹戸童子知迎賓僧房
如旋螺一上一境陳登樓望東嶺彩翠相鮮新林梢斷
崖口杯水浮湖漘請客參石筍樵路隨䴥麕十丈未拆
㱿包孕太古春昔聞祖龍學結菴此嶙峋名僧貺幽趣
遺礎今埋湮太息後來者何幸爲州民
　　　冷泉亭月夜
望月迎峯菴已吐鷲嶺背林閒炯積雪搖影紛瑣碎出
門路漸低步步入幽靄過橋松露滴茅屋一犬吠層巒
凹復凸月尙隱其内招要坐空亭萬木鬱垂蓋泉光動
深池翻疑夜當晦聞聲彌覺靜㵎韻雜陰籟微於交枝
隙忽見鮮雲挂此時各無語翹首翠屏對颯然古精靈
髣髴妙景會烟中客兒句風外寶公唄欲畱凛生寒將
去如有待今宵單牀夢猶繞琉璃界
　　　迎峯菴曉起冒霧出山
攲枕鳥喚客曉望意必佳開窗墮茫茫悵與始願乖遂
辭已公屋勇縛雙靑鞵前村十重障不見沽酒牌近寺
溼紅隱孤塔空翠埋霏林漸成雨覆礀疑無厓霑衣不
足惜前進如推排須臾清風至湖水鏡面揩夷猶縱一
櫂安坐相談諧人生本何冀俯仰殊所懷
　　　雨中集秋聲館觀唐于府君墓志銘甎
梅雨澌澌守環堵書客無悰遠相聚比隣唐甎未成土
呼童盥手爲迎取緃廣盈尺製樸古厚徑三寸半蝕腐
于君昌嶠字光宇貞元朝士誰比數場有小鋪司潟鹵
奉公夕惕亦矜許井桑缺一嗟薄祜四十字井韻所譜
(四十作册先/立切本唐韻)終于家堂臯某甫葬之大墓厥子五小猶􁑙角
語棲苦(總作􁑙/亦唐韻)文簡而該較繁愈剝如弦蟾翳復吐新亭
山陽幾風雨近人掘自靑枝塢湖影㝠濛失封樹千年
見日闢幽戸阿紫元駒鬱餘怒織烏西飛誰作主發􁀫
中郞當貸汝峩峩秦亭名可補(吾杭無新亭山靑枝塢正在秦/亭山之南則秦亭古名新亭也)圖
經續者勢􁩛􁘔墨響手拓好藏弆遠勝金臺尋石鼓
　　　移居
生涯仍往日俗累復今年半宅從人典(方萬里桐江續集有/典半宅詩余適同之)全
家冒雨遷栽花無隙地汲井有新泉差喜東城近蕭疎
野趣便
　　　六月一日午睡夢程友聲醒時見壁上懸垂虹
　　　檥櫂圖乃友聲爲余作者
守窮故鄕居畏暑蓬戸閉風幔小眠齋借作涼雲翳故
人千里駕良覿已隔歲落落知無營不問別來計茶果
俄欲陳驚起厭蟬嘒睨壁得新畫一角題字細帆色入
渺茫峯遠秀于髻寫我汎春寒長橋望雲霽烟墨關性
靈絕境得精詣始悟夢爲因匪直思發嚏
　　　苦熱夜坐
晴電忽穿樹好風微動萍移牀池上坐相識有流螢
　　　雨後
返照殘雲斂柴門似水淸蘆梢分渚響瓜蔓過牆生在
昔三騶飮傳聞五鼎烹野夫欣雨足米價及時平
　　　初秋同聖幾坐臯園二首
秋水今何似平添碧半篙澄陰交翳樹風色曲通壕蓮
颭無多葉鷗翻有落毛爲驅殘暑去扇影已辭勞
三徑頻過後烟蕪更勝初難消熱客愛合借野人居黑
蝶秋棠睡靑蟲敗葉書不知何所得歸意屢躊躇
　　　秋霽同蔣丈靜山東臯散步
雨收惏露水平池疎豁何妨步屧遲淡日靑門菘葉圃
涼風白屋槿花籬閑尋壞衲安禪處記捕鳴蛬下學時
秋思蹉跎吾已慣先生莫怪鬢邊絲(費衮梁溪漫志呉中以八/月露下而雨爲惏露雨)
　　　秋夜有懷葭白祓江秋玉佩兮
淮南三載住追憶忽今宵舊句開還掩秋燈短更挑烟
明念佛巷葉下擣衣橋多少閑蹤跡相思逐暗潮
　　　八月十八日同丁敬身游龍華寺尋石壁上宋
　　　人題名登慈雲嶺觀永夀院宋仁宗佛牙讚吳
　　　越摩崖篆字
城南丁隱君嗜古有神契山心本淸虛詩骨不柔脃約
我緣江行驕陽竹傘蔽邐迆峯覆釡參錯樹排薺斜徑
通烟蘿仰見巖壑麗雙林昔傅公全身此中瘞漁竿亦
通禪蕭散久順世入門松影轉殿址秋草翳釋子茅蓋
頭供客馥叢桂舉似藕絲燈莫辨蕭氏製(蔡絛鐵圍山叢談錢/唐龍華寺有傅大土)
(眞身塔及𫾣門椎誦金剛經拍板藕絲燈三物藕絲乃梁武帝時物也所/織紋實華嚴會說法相有天人鬼神龍象宫殿之屬政和後索入九禁)唯聞
蒼壁下古字徧深鍥驚喜極逾量綫路怵子細披荆復
拜竹習勇我能繼下窺臨伏檻上覰攀埤堄向無剜苔
人堙沒八分隸弓韣祠高禖牲玉祀上帝卦塍遺圜壇
仁祠想禮蕝其他紀游者北南宋更遞完好十得五姓
名屈指計汗簡不可磨沈碑反爲贅猶令後來輩抉剔
認書勢(紀游題名有司馬池周騤濳說友徐理等南郊齋宿題名有京/鏜袁說友李璧陳自强錢象祖謝深甫何澹張巖等缺落尙多)體勞
坐少休拭汗翠霑袂嶺路近見招餘氣鼓尤銳江色懸
虛寮泉花滴螺髻仁皇頌金骨排儒說滋弊大書摩雲
根作僞殆如䆿(永夀院石上刻宋仁宗佛牙讃七律一首考宋僧法雲/翻譯名義釋舍利下亦引此讚其詞鄙陋蓋假託爲之)偉
哉武肅勳伐山行旅惠不獨築塘木爻合旣未濟森然
垂玉箸尙紀卯申歲英雄肯臣賊圖霸聊自衞首題碭
山朱如裂昭諫眥(慈雲嶺崖上篆刻云梁單閼之歲興建龍山至涒灘之/年開慈雲嶺便建西關城宇臺殿水閣今勒貞珉用紀)
(年月甲申歲六月十五日吳越國王記共四十九字田氏西湖志止載首十八字/考單閼爲梁朱温開平元年涒灘爲乾化二年甲申則後唐莊宗同光二年蓋吳)
(越武肅/王所題)所得俱不訾何啻三品幣重來攜匹紙氊椎拓次
第當作天龍游窮摉發幽滯九日以爲期勿悵巖扉閉
　　　舟泊西林橋同吳尺鳧作
裏湖涼思不勝飄路轉靑林接野橋游女能來秋照影
篙師解事小停橈風過殘葦疎還響雲襯晴峯淡欲消
卻爲流連忘日暮醉中翻覺水天遙
　　　九月一日同丁敬身張希亮金以寍符聖幾游
　　　天龍寺石壁上有太平興國六年心經門外八
　　　卦田卽宋郊壇故跡次登天眞寺靈化洞側刻
　　　字云梁龍德元年歲次辛巳十一月壬午朔一
　　　日天下都元帥吳越國王鏐建置錢王拜郊臺
　　　也此寺登眺最爲江山勝處
山勢龍飛護佛埸後游佳處未渠央寫經某甲存荒壁
迎客單丁到上方滿眼雲濤看起滅接天草樹管興亡
蕭然欲下催詩雨相送沿村稻半黄
　　　秋寒
前日驕陽尙滿林天機陡轉冷光侵蕭森巳識閑中味
凄緊初關別後心(時送欒城/幼魯北行)四壁圖書溫破帽千家簾幕
促疎砧多情那得如韓偓灑背微霜擁鼻吟
　　　上冡
十月鄕山上冡天晴光盡趁過湖船鵑啼鶴返空千載
宿草寒松又一年胡叜攜尊成黯澹龎公挈伴故流連
愁來寶石峯頭望城裏人家自夕烟
　　　十一月十二夜月同黄松石張情田散花灘閑
　　　步用句曲外史馬塍新居韻
林影灘光靜自如向寒人意轉淸疎眞疑落木臨臯路
更憶浮暉霅上居烟外有山渾入夢月中著句未曾書
歸來短髮飄蕭甚𫾣火石橋聞夜漁(淮南子云月之光可以/遠望而不可以細書)
　　　同尺鳧敬身過湖登慈雲嶺觀廢石龍淨勝院
　　　崖上北宋僧沖羽書唐右補闕梁肅心印銘下
　　　方家峪尋劉娘子寺已廢惟鳳凰泉猶存飯於
　　　觀音洞僧舍而歸得詩三首
招手湖南畔平蕪淨可親霧窺山半面水照鶴雙身野
艇容茶具長橋響釣輪慈雲三度謁也勝埽門人
畏險須扶掖上頭雲倒飛寒林正搖落幽趣得因依龍
蛻莓崖積狐蹤莽徑微􁪉銘辨溫媼彈指昔游非
禪棲誰再搆妃子有前蹤竹影思遺帔泉根沒廢鐘飯
餘香印斷樵罷漆燈逢賸得啼烏在年年怨此峯
　　　趙谷林以汎湖看梅詩見示意林復以詩送梅
　　　枝次韻奉答共四首
今年司冬大妍暖梅樹已發臘前枝一梢正透竹陰出
只欠王家雪下時
甕頭香熟莫逡巡處處蜂須色鬬新自笑先生東郭宅
冷雲滿硯未知春
共載詩篷泝遠汀小紅鈿破雨㝠㝠催人無奈易頭白
伴鶴有情還眼靑
君家山閣水亭邊衝曉數花明遠天肯伴新詩遣春至
一時香韻兩無前
　　　題松風流水圖
落落松陰寥寥天宇希微之聲風與水伍惟石嶕嶢伊
人歸處易妙無言琴高不鼓

樊榭山房集卷五
樊榭山房集卷第六
　　　　　　　　　　錢唐　厲　鶚　太鴻
　　詩已
　　　早春游湖上聖因寺四首(以下己/酉)
千峯皴粉雪初殘趁得閑身自在看日色未高船放早
游人應不畏春寒
琉璃地滑碧無痕多少垂楊繞寺門纔試東風絲已動
舊栽新種盡承　恩
禪寮一半瑣窗開上盡迴廊更上臺想得天工營構巧
湖光高下逐人來
絕頂亭虛眼倍明雪消雲並畫闌生誰能喚取張春水
共賦蘇堤綠漲平(元錢唐張叔夏春水詞爲古今絕唱/人以張春水目之見鄧牧伯牙琴)
　　　荆溪道中
如畫雲嵐西復西梁溪幾折入荆溪舟師失道隔烟問
山鳥畏人穿竹啼
　　　上巳集葭白齋
盡日添衣怯峭風春光一半水流東老催花事來心上
醉戀朋歡在客中小海無人知夏統草堂何地著盧鴻
(時葭白/将移居)從敎天地蘧廬似翦燭題詩不易同
　　　廣陵送夀門游河東
共話風塵裏臨分剋後期人同歸雁去樹接暮雲垂汾
曲存勤儉江南重別離登樓吾亦嬾爲子立移時
　　　馬秋玉佩兮招飮岀觀顧定之墨竹(上有張伯雨鄭元/祐朱澤民題句)
晉代愷之工畫人元代定之竹寫眞仲文幼輿何足貌
不如此君下筆親雲根移得波濤窟晴翠翹翹鸞尾揭
新筍高於舊竹竿畱取抽梢當五月南齋娛客乃爾淸
酒半展軸聞秋聲世閒何者善用短奇絶題詩尙左生
　　　題秋玉佩兮街南書屋十二首
　　　　小玲瓏山館
鑿翠架簷楹虛敞宜晏坐題作小玲瓏孰能爲之大
　　　　叢書樓
世士昧討源汎濫窮百氏君家建斯樓必自巢經始(樓中/藏書)
(甚夥近更廣摉/經義補所未備)
　　　　透風透月兩明軒
前後風直入東西月橫陳主旣如謝譓客合思許詢
　　　　覓句廊
步櫩何逶迆晝靜無剝啄好句忽圓時花陰轉斜桷
　　　　紅藥堦
種從亳州移不是劉郞譜春風一尺紅堦前暈交午
　　　　石屋
窙豁似天造華陽南便門尋仙恐迷路不敢躡雲根
　　　　看山樓
靑山復何在烟雨晦平陸待得晩秋晴徙倚闌干曲
　　　　七峯草亭
靑峭落窗中翛翛竹風舉悠然欲揖之恍見林下侶
　　　　梅寮
繞舍玉梢發嫩寒先起探絕勝塵土客落月夢江南
　　　　淸響閣
橫琴小閣閒希聲寄絃指蕭寥不可名松風亂流水
　　　　澆藥井
久視託靈苗仰流資灌漑際曉轆轤聲眾芳欣所在
　　　　藤花菴
依格靑條上垂簷紫萼斜天然妙香色合是佛前花
　　　題七姬權庴志拓本(張羽文宋克/書盧熊篆蓋)
潘將軍識將沼吳出戰未北摧羣珠雉經聊酬貫魚寵
鬼妾肯奉他人娛齊雲綺羅付一炬無此高文照千古
春深誰上七姬墳月明曾過三興土(張士誠府基取三興土築/成謂長興嘉興宜興也)
　　　去年十月舍弟子山舉一男未幾而殞追感賦
　　　此詩
入手嫛婗卽夜光每因追憶倍心傷含飴未得娛大母
吟苦何緣學二郞落落衰門慳雀賀迢迢貧境想熊祥
再來若似前人事好拜弧南乞命長
　　　哭吳丈志上
北郭幽人住扁舟數往來十年交恨晩終古別堪哀大
藥成難待名山業未灰斜廊曝畫處尙想立蒼苔(吳丈書齋/有曝畫廊)
　　　無盡意齋坐雨同陳江臯作
分得荒齋曲彔牀不嫌風雨共相羊經旬泥酒渾成病
五月披裘未是狂花落冬靑泥滑滑魚跳時白水茫茫
新謡莫漫編甘澤有約初晴看插秧
　　　明鄭貴妃書泥金普門品經同丁敬身作四首
(卷首題云大明萬厯甲辰年十二月吉日皇貴妃鄭謹發誠心沐手親/書觀世音菩薩普門晶經一卷恭祝今上聖主祈願萬萬壽洪福永享)
(康泰安/𥙿吉祥)
梵夾瓷靑出漢京翊坤題處最分明依稀買得研神記
紙上香多蠹不成(明大内寫金字經多用/瓷靑紙翊坤鄭妃宫名)
巧笑由來雨露偏佛恩遣在聖人前開函稽首無他願
一筆泥金夀一年
柘館餘閑罷女紅祝釐不與眾嬪同也勝密誓高元殿
小字親封玉合中
城南詩老觀空久特賦新詞繼夢華更待秋山黄葉下
與君禮足九蓮花(靈隱寺有慈聖李太/后賜九蓮觀音一㡠)
　　　五月二十五日艮山門外晩眺
吳天入時涼似水裌衣岀城三四里城角遠山靑半環
分得濃嵐落漁市荒陂繚紹行何求雲影水中凝不收
蓬科誰與作都祭陰森大樹堪蔽牛幾家叢薄徑微窄
稚髦闖籬窺過客椶櫚散葉覆深井薜荔牽絲護攲壁
喜聞田水夜初滿不道瓠花朝更坼半虹忽墮横一橋
恰當高處風刁騷四天萬綠染未銷峯尖黄鶴如可招
畫本髣髴臨山樵深林絶礀藏過雨山中茅屋愁漂揺
道旁日暮紛惆悵白荷欲語嬌相向斜倚珠盤踏寒浪
菰蒲低處見船行弭櫂無人能一訪我時小極因廢書
消憂起病兩有餘但思臨平考古蹟安得湯鎭謀村居
　朝廷蠲租　詔寛大官府勸農意樂胥攜孥亦可號
蠶室息影頗愛開蝸廬試歌元豐歲連稔姓氏何必聞
鄕閭
　　　葭白餉琴魚
聞道琴溪上春風出小鱗如何附仙籍翻使困漁人味
淡供淸茗形枯借綠蘋因君摉水物欲謁敬亭神
　　　秋夜泊滸墅
歸心淹旅泊何處近吳宫夜色一村雨秋聲兩岸蟲道
存衣食内人老別離中坐待嚴關啟松陵藉順風
　　　母夀日作
酉年季秋朔阿母甲子周黄花正被徑紅穗初盈疇采
英更釀麴粲粲兼沈浮良朋惠文綺學子羅嘉羞貧家
不解音亦召絲竹謳貴以宣悅豫暖響四座流子婦前
致詞再拜奉縹甌一願母常健眠食安優游二願歲常
豐春酒頗易求慈顔笑爲醉永永如今秋
　　　南湖秋望
幾點城隅接翅鴉意行烏帽任攲斜橫塘秋水明菰葉
老屋殘陽上蘚花渺矣高鴻猶避弋落然寒事又辭家
南湖多少閑風物魚簺誰分一片沙
　　　同玉裁大宗集臯園
緣林暎堞境淸佳況復游從願不乖人約寒雲來別浦
葉和流水岀荒街擷蔬風味追前輩翦樹軒亭換舊牌
好敵玉湖諸勝蹟他時暌隔憶靑鞵
　　　玉裁來廣陵同宿閔廉風齋中卽事
比年還往數今年乍到江城夜籥懸地主能詩欣會宿
旅人貪話廢高眠性疎我不王晞悔才大君須杜老憐
除卻風沙鞍馬事商量換得五湖船
　　　同作(歸安)姚世鈺(玉裁)
　客中對客互畱連竹屋靑燈坐惘然潦倒何堪中散
　病飛揚空忝少陵篇武林舊事銜杯問漢上題襟對
　榻眠不是良知心鄭重幾曾輕喚渡江船
　　　正月十一日同尺鳧功千汎舟湖上期敬身不
　　　至二首(以下庚/戌)
試燈天氣思無端急喚扁舟破翠瀾禁架梅花差少雨
吹嘘柳色不多寒空亭苔石週遭坐新寺烟嵐上下看
欲借大癡哥鐵笛一聲飛入水雲寛(黄子久逢吾子行共吹鐵笛/於孤山笛聲不輟交臂而去)
(見楊瑀山居新語/子久自號大癡哥)
處處梅開雪幾叢蘇堤人立翠屏中水邊歌鼓元宵近
詩裏光陰白髪公將暖湖烟多晚碧未花桃樹有春紅
憑誰爲報丁居士落日沙頭悵望同
　　　過蘇耕餘敎授齋賦贈
東南大藩地郡學首古杭層城閟禮殿喬木森宫牆石
經有遺刻奎畫宋上皇七十二子像􁣟自龍眠莊怳若
過魯墟聞金石絲簧偏安蹟未泯文治今光昌侁侁九
邑秀横經願知方掌敎匪得人徒令糜官倉姚江蘇夫
子來繼徐大章(明洪武中天台徐一/夔爲杭學敎授有名)射策驚漢延不得貢玉堂
翻然愛冷職苜蓿春風香健兒不敢窺廟壖非牧場元
戎爲申誡卓哉君子强齋規胡安定内行陳履常經師
與人師一身兼所當奉檄攝山長臯比擁松岡說士甘
於肉拔萃皆才良易書校秋賦暗中􁆱乘黄十年冀北
空俊髦未易量昨列五三人堪充童子郞佗時活國手
合在靑衿行居然老博士豐頤垂鬢霜朅來肯訪我衝
凍輿臺僵勸我隨使車登華覽咸陽況聞主人賢冰操
出繡腸(方伯方/公蔤汀)兄以發幽憂懷古多慨慷鄙性慕棲逸未
獲辨(蒲莧/切)鴻裝開年黌舍靜報謁因摳裳淸言忍遽別
竹影移繩牀芼蔬趣畱飮牽迫辭舉觴厚意使心醉何
必同渴羗斯文準崔蔡詎可窮公藏想見尋道味陳編
誦琅琅三閒屋打頭俯仰寛八荒從公樂乎此莫嘆缾
無糧
　　　二月十日同丁敬身金質甫陳江臯登寶石山
　　　天然圖畫閣
塔下樓開躡級登東風聊憶昔游曾春深城郭渾如畫
定裏鶯花不屬僧人影漸移湖上柳烟光又綠壁閒藤
畱題爲紀閑蹤跡只有看山詫最能
　　　城南桃花同人分得流字
春江明白繞花流十里晴嵐好放眸紅艶正迷前代苑
亂霞微暎遠人舟斜川朋好咸來集杜曲風情不自由
願倩游絲千百尺繫將西日駐城頭
　　　淸明日城東顧氏莊看花分得耕字
惜春連日岀重城揀取花多任意行婭姹臨波搖客釣
迷離並冡照農耕活東聚處芹爭長謝豹啼時筍盡生
將到薄游還小住他鄕悶過幾淸明
　　　四月十八日同人汎舟紅橋登平山堂送全紹
　　　衣入京
邗溝夏水漲城陰積深翠酒舫壓草痕經年還一至故
人四明客含香識名字(遠于京畿含香未越/三國志虞仲翔傳注)太學待何蕃少年
推賈誼合幷有同岑縶維情莫比來聽郭公啼蹔爲鰣
魚醉人生赴功名時乎偶然遂壯觀畱長吟自足千古
意西上陟蜀岡新亭亦佳致歐公遺構在淸氣激松吹
􁅝茅司徒廟眺謝司空寺涼雲遞疎鐘平楚碧無次離
愁生其閒紛來不可避惟願追前修遠轡從此始
　　　五月十三日同丁敬身游智果寺
招得吟朋上釣槎北山來訪野僧家竹陰入寺綠無暑
荷葉繞門香勝花泉酌參寥寒甃缺字尋坡老壞梁斜
幽禽不會躊躇意飛向湖天點落霞
　　　同作(錢唐)丁　敬(敬身)
　偶停艇子叩虛寮初見森森竹放梢鳥語狎人渾不
　去湖光似雪更難銷名泉舊自高僧著壞碣曾經野
　火燒五月藕花思往句吟魂雖在倩誰招
　　　功千送高麗墨用山谷和文濳謝穆父贈松扇
　　　韻
樂浪松肪薄於紙一挺崑崙指形似若敎持伴館中人
風鬟應寫嬋媛子(金蔡松年使高麗爲館伎賦石州慢詞有/雲海蓬萊風霧鬢鬟之句見劉祁歸濳志)知君憐
我几格寒遣送海雲生硯山野人不草外國傳但吟小
句菰蘆閒
　　　敬身用山谷韻乞高麗墨於功千而墨僅二枚
　　　一贈尺鳧一以贈僕竟無以應也次韻答之僕
　　　亦同作
黑玉乾爻光印紙柳枝􁛉龍略相似(面作龍紋背有/利見大人四字)貢餘人
手競分藏主不吝畱等窮子城南居士氣高寒乞墨不
乞錢買山半枚莫得李公擇置君且在廉讓閒(李公擇曾惠/蘇子瞻墨半)
(枚其印文曰張力剛云得之/高麗使者岀陸友仁墨史)
　　　和功千遺敬身流求扇以償高麗墨之請三用
　　　前韻
排日詩筒遞連紙扇痕一握苞苴似也知摺疊岀鯷人
郤勝纖濃埽螺子往作詩臞六月寒船回落漈來閩山
動搖更想梅花手可資談柄於林閒(流求女子多以墨/剳手背成梅花)
　　　原作(仁和)趙　昱(功干)
　硏光點漆可鏡紙烏玉玦形毋乃似松烟恨不貯三
　丸餉供蠻牋寫丁子(科斗名丁子見埤/雅敬身善作篆書)幾日舶趠風吹寒
　摺扇宛轉來中山珠宮冷氣壓三伏合置先生懷褏
閒
　　　夏夜宿淸隱菴五更汎舟湖中
禪榻安心午夜過岀門葭葦響微波舟人喚起山月墮
櫂入藕花風露多
　　　秋夕
節近盂蘭暑漸平雨過籬角豆花明絡絲蟲響無燈坐
劣有幽懷待月生
　　　有懷玉裁授衣
我夢吳興好看山兼著書遠游成計左歸去與人疎水
閣三閒隱家風一曲漁焉知陳正字不共采秋蕖
　　　次韻同作(江都)閔　華(廉風)
　絕席陳無已閑居姚祕書故人俱寂寞芳訊漸生疎
　蒼弁秋堪畫玉湖淸可漁遙知兩詞客搖艇入芙蕖
　　　聖因寺觀貫休畫十六羅漢
唐人畫十六羅漢筆力獨數盧楞伽休公後起岀其上
眞容應夢有似忽現優曇花小篆親題廣明歲正在江
陵傳絕藝禪人請歸懷玉山海眾林神盛訶衞休公不
樂依錢王此畫何年流落長明古寺靑豆房殿陊香斷
印龕冷燈無光我昔借觀匿不岀郤恨俗僧皆啞羊宰
官移置湖上龍宮之寶地應眞一一來高堂題詩記得
歐陽炯此畫依然神貌並烟煤雖暗墨蹟鹿生絹開張
氣疎挺眼淨野鷺肩削枯龜頂峯嶽嶽眉雪綏綏彈舌
呪罷蓮葉齾齒嚼徧楊枝四十二章經在手一百八顆
珠倒垂灌缾高擎褰曷鼻坐具入定搘􁳹頤聖賢自古
秉異相何況流沙印度相逢時高情逸格寫不盡更有
嗔如破賊三軍麾其閒憩寂皆無語巨石高松絡雲霧
中華只識諾矩羅龍湫雁蕩經行多嗚呼炯也詩休公
畫同在人閒縱瑰怪我欲追扳力不能但作低頭東野
拜聖因寺裏鳴粥魚五雲長護　先皇書永將玉軸鎭
孤嶼請看水墨已是七百春秋餘
　　　登虎阜小吳軒贈雪㵎上人
劒失空池虎氣沈全吳輸與客登臨嵒收鬼雨參差霽
樹蔟人烟一半陰齊女望餘横古堞越兵來處見飛禽
支公笑指黃雲壠畱看斜陽畫滲金
　　　小呉軒曉望用淸遠道士韻
冷露響墜葉殘星在秋漢昨爲僧牀宿避喧遠如竄開
牖發晨暾赩奕寄奇翫滄溟怳一漚興欲游汗漫藍霏
吐近郭素霧起遙岸俯視平林梢高下若濤亂孤塔不
受侵猶羃七級半須臾山帶接變滅海市散下方歌鐘
地醉夢屢失旦豈知靑嵒端有客早揮翰逸想天雞語
幽共谷鳥歎何當踵嘉游淸詞不能贊
　　　王蒻林司勳邀游惠山訪愚公谷四首
二泉亭下看詩牌轉入蕭森秀嶂街卻是舊游多鶻突
幾回孤負筍皮鞵(愚公谷左爲秀嶂/街右爲名泉里)
前人卜築愛幽奇疊石爲山勢若移冷翠空烟吹不散
似和敗葉護荒池
菟裘過眼卽滄桑蝸雜苔痕上壞墻誰見氍毹春月暖
聽歌人在蔚藍堂(鄒愚公每挾靑/衣度曲於此)
山圍屋角木陰欑㶁㶁春申㵎響寒我輩向耽荒率味
不須金粉畫闌干
　　　同秋玉佩兮西顥江臯自京口放船至焦山
焦山萬古色蒼翠撐洪波比年困行役東望浮一蠃探
奇藉良朋不恨時蹉跎江豚靜匿影高檣指巖阿竹樹
漸可分飛簷壓嵯峨轉取寺後道恐落千盤渦滿載京
口酒吾面未敢酡蓮須有淨界佛事先羯磨古殿陰不
散緜雲覆桫欏化生欲震動爲少人跡過門橫象山碧
空水相蕩摩眾謝迺獨往悄然懷東坡
　　　三詔洞拜焦隱君像
呀然石房闢栝柏互森竦下有黄犢廬山因姓氏重炎
靈失其馭四海浩呼洶先生獨緘口絶世一何勇魏呉
公與卿彌望盡闒茸去之斯巳而孤寄此巃嵸入獸不
亂羣露寢甘自擁至今拂巖花眞氣使人拱何哉天書
帝禨祥共慫慂通夢謬加封高靈肯汙寵(祥符中眞宗卧疾夢/隱君而愈詔封明應)
(公)我疑駕蜚鴻瑶草拾遺氄爲君迴俗駕落葉寒到踵
　　　觀音巖次石壁上宋人趙冰壺韻
聞思大士蹟猶存坐斷千巖水氣昏徑滑行防和葉墜
江清汲愛帶雲吞斑斑霜樹多棲鶻裊裊風藤欲挂猿
行盡丹梯三十六直疑高處見天根
　　　雙峯閣
絕磴盤空出危峯架屋低雲光在其下帆影盡於西身
世浮杯似年華過鳥齊禪寮容自恣笻杖約重攜
　　　別峯菴
平岡連筠杉石棧下奔峭幽林天光入悽神歷眾妙結
茅但孤僧啟戸延客眺云此東峯半微茫見海嶠濤聲
寒鼉答烟色斷雁叫浩劫水仙琴長往任公釣揮手謝
時人與爾不同調
　　　夜宿松寥閣用薩天錫韻
深松耿禪燈江黑疑有雨平生託宿處奇勝此堪數微
聞金山鐘漸辨瓜洲路海色與西風又將陳跡去
　　　瘞鶴銘
我生好讀浮丘經焦山來訪瘞鶴銘纍纍之冡令威歎
羽化誰使傳千齡迺知仙家重文字不異人世諛幽扄
崩崖攲浪下無路直待水縮霜霰零墨痕濺面葉藉背
仰卧劣可摹眞形張王近事僧指說(張弨/王英)奇險欲動魚
龍聽長沙陳公(鵬/年)發天祕抉取覆以屋建瓴繕亭何必
歷三癸鑿石直疑煩五丁上皇樵書今得覿尤慮氈椎
日𫾣擊比量北海遇趙岐特護翠珉藏複壁敢辭米老
河豚譏贋本重鏤外加羃篝燈側足窺大幽彈渦親剔
筆畫遒眞官若掌女靑律筦牡失職當窮􁆱百番赫蹏
走書估三日卧看毋自苦摩挲後此五百年鋒棱就視
空茫然吁嗟神物非近翫不如天吳什襲猶能全
　　　焦山古鼎
古之彞器篆最奧佚籒已遠誰稽探横舟持刀或立斾
簡質妙若繪事妉姬周尙文備眾體𣢾識不慮供魚蟫
二千年物落山寺王詩大小傳東南(西樵阮亭/兩先生)茲游一見
發絕詫熊熊光溢燕子龕腹深八寸脣尺四叩之淸越
微聲韽雲雷周帀峙饕餮生砂活翠浮朱藍無專世惠
釋文異不獨立位形相參邍父鄭􁉀誤考据尙功妘婦
迷研覃惟王酬庸錫册命鑾旂鋚勒兼戈錟忠忱對揚
懼隕越孝思用享調滑甘鈐山不識此二字卄年辛苦
成虛談天池釣叜假盜柄大雞亦應台星王(明世宗自號天池釣/叟見沈虎臣野獲編)
鑄氣爲兵事豪奪攸熺一例如狼貪上河圖子偶僞託
思質陷法人何堪吉金肯冒辱金辱得不舁送行䟃𧽼
子孫永寶意爾爾雜廁尊勺娛宴酣豈知袁州詔簿錄
清玩件繫文嘉諳此鼎濳藏幸神助同時輩行歸瞿曇
空諸所有乃常有雲烟過眼休嘲唅壑舟恐遭大力負
請視覆轍應懷慙何如畱與客吟賞茶具更攜都統籃
　　　甘露寺
誤縁峭壁蘚痕滑喜見空樓江影斜畱得唐朝衞公塔
廊腰雨過鐵生花
　　　同作(祁門)馬曰琯(秋玉)
　斷甃猶存劫火銷祇憑絕頂看金焦我來十月霜風
　厲江葉飄零似六朝
　　　海嶽菴
米老風流絕代無一菴零落近僧廚頻經甲子畱京口
仍見寅哥列坐隅卦影人閒求古像研山壁上勒新圖
奇顚那復拘常格佳句還堪壓萬夫
　　　游金山
渡頭晴色風帖然行盡寺廊如有緣江光四圍佛屋頂
洞雲幾片僧牀邊開尊畱客黑鹽豉打槳載人紅板船
今夜蕪城定生夢夢在聽潮軒裏眠
　　　十二月十七日雪後沙河寫望
野橋俯川光微曛隱疎木餘雪連半陰遥山自相屬逶
迆人城隅寒色翳空曲離離被沙草歷歷明村屋應有
林棲子殘編時暎竹烟水抱一灣皓然行徑獨(明初馬仲/禎卜築於)
(此名一灣烟水止菴祥公詩占得/沙河水一灣此身能與狎鷗閑)罛閑魚不上槽鳴酒初熟毋憂世
士知清境非所逐
　　　人日集施竹田蘋香齋(以下辛/亥)
蜜炬紅銷漏下頻非關豪飮擬陳遵烟中春月大可愛
窗外梅花如故人一種䌓華武林事百年珍重草堂身
幽坊莫忘重過約周北張南只比隣
　　　題華秋岳詩卷
我愛秋岳子蕭寥烟鶴姿自開方澑室高詠游仙詩雲
壁可一往風泉無四時滄洲畫成趣儻要故人知
　　　同江臯飲吳山酒樓懷亡友石貞石
春風勸客倒雞缸樓子臨湖正背江翠瀲時時搖遠樹
睛嵐故故入西窗二豪醉後知何物此士塵中信少雙
石仲容今呼不起與君狂語倩誰降
　　　古蕩舟中同大宗聖幾江臯探梅作
小船如瓜皮可坐兼可眠春山隨我行澹翠何緜聯竹
外一雞唱風氣太古前搖搖四詩人漾入梅花烟
　　　石八郞祠
薄暮投空山春陰澹落日蹢躅樵逕旁幽幽古祠出畫
壁緣鼯鼪虛廊蔭杉漆湍咽神絃停嵐蒸廟額失相傳
石敢當祈報據崷崒但存天水志名字惜遺佚(祠見咸湻/臨安志)
竹枝迎村巫梅花作靈匹勿事呼林央山氓保終吉
　　　晩至溪上巢
林巒生春寒心在諸天暝列坐疎竹根微泉各爲聽花
光淡欲無松籟遞相應衝烟山鳥還余亦下蘿徑
　　　汎舟河渚取道田閒尋梅花泉
淸流一支㵼漏影明朝暾行行數石髪捨舟在溪門名
泉如逸士高寄梅花村寓形本天趣當得靜者論瑤席
不盈尺衍漾靑絲薀觱沸素漚發皎若飄英繁徒供野
人汲彌思桑苧言四山秀脈聚萬古陰機翻慰我斛茗
瘕甘芳入缾盆潛分趵突沫高尋玉井源
　　　蘆菴贈克念上人
河渚富幽棲迴複何窈窕渚中復有渚春淥滿四照相
期蘆之漪禪客對淸峭示我裓中詩別擬晝公調因知
彼上人滅景自年少晏坐觀物情仁心憫漁釣隔籬聞
櫂舟帶雨見荷蓧我來問佛事指點梅花笑
　　　重過秋雪菴(僧言蘆花時/月汎最佳)
魚國開雙林我遊不厭屢柳界護生堤盡除網罟懼登
樓展四矚惟有舟是路羣山遠在南如讓水回互同行
興彌深蒹葭待秋素欲驗溪僧言孤槳盪寒兔
　　　春陰望西溪人家雲山梅竹互爲掩暎
溪聲迆西流寺橋扼其隘分餘落麥田綺秀渺方罫行
人越阡陌春望怡我輩皜皜遠梅林暎山靑晻曖下有
魚樵􁇋竹樹互襟帶炊烟化山雲雲起半明晦花源色
不同輞口境如在悵矣懷閑居悠然悟天繪
　　　入花塢遇雨度藕香橋憩法楞菴
瓦亭標路口兩山夾嶔崟重過二十年望岫盟我心密
竹遠無極微徑劣可尋淸霽晝常暗況乃覆春􁂺雨來
法華頂雲埋精進林(僧舍/名)度橋灑空礀濃靑集衣襟忽逢
惜筍僧導入精舍深杉檜鬱當戸小閣相窺臨幽涓落
斷壁交作微妙音幷無去家愁(去家日遠雨聲之/愁也見文泉子)欲擁冰牀衾
始知淨名室可以聽涔涔
　　　雨宿永興寺
山樓一燈寒蕭寥送淸響暗生平地雲溼墮幽蹊橡遂
成三宿桑題壁記疇曩安居遇多雨佛說發精想横窗
雙綠萼交影入蒼茫(俱上/聲)趺對妙香裹夢寐雜詠賞隔屋
喧春禽明將進溪榜
　　　春社呈志局諸君
蹤跡今年定絮萍叢書堆裹晝常扄分來竹葉社翁酒
開過梅花水部廳(在南榷/署)吳越朋簪連俊彥台明幽事寄
圖經紙田自笑多荒落欲向山川更乞靈
　　　次韻(錢唐)汪　沆(西顥)
　離合人生似水萍相於官閣類巖扄風催花信初歸
　樹草接苔痕欲上廳爲乞治聾傳社酒未妨破睡補
　山經先生自貝編摩手更與家江發秀靈
　　　𧖟豆和朱稼翁
豆子酥含綠玉凝江鄕風物最先稱繅絲花外䕸初重
戴勝聲中莢已登竹䲧流連燒筍客石泉珍重試茶僧
淸甘幷欲題三絕轑釡朝來思不勝
　　　雨中汎舟三潭同沈確士作
一雨湖山破淸曉雲外諸峯殊杳杳問誰著眼到空濛
只有斜風吹白鳥斜風忽斷縠文鋪壞塔平林乍有無
濃拖高柳三升墨亂打新荷萬斛珠畫船低似荷花屋
瑟瑟梢梢閒蘆竹可惜今宵五月寒不同我友三潭宿
　　　同作(長洲)沈德濳(確士)
　雲移高峯峯不定湖波過雨光逾淨佳人髣髴洗鉛
　華隔紗微窺晩妝靚一枝柔㯭蒼茫外綠蓑靑笠元
　眞態不遇南屏孫太初枯禪􁛉鶴誰同載輕船準擬
　泊三潭鷗鷺爲羣我最堪聽罷晩鐘烟際宿荷花深
　處夢江南
　　　送沈確士歸蘓州
滿天梅雨合思吳早挂烟中十幅蒲白髪定能爭席否
朱絃曾遇賞音無人同樂圃文偏潔宅近靈巖趣不孤
只恐鷗情成閒阻五湖那復憶西湖
　　　湖上汎舟至壑菴
舊識林扉僻蟬多不厭聽訪僧無北礀覓路是南屏石
帶殘雲潤潭臨雜樹靑迴舟看坐處巖壑晩㝠㝠
　　　意林所藏宋徽宗鸜鵒圖同確士作
䌓華如夢宣和事仍在神霄自游戲誰傳眞蹟落人閒
鸜之鵒之妙無比松枝淅淅墨鍼欑一踏枝鳴二墮地
足鉤咮啄定爭鬪不然那得風毛墜中閒似欲助老拳
欲飛未飛張兩翅晶熒點漆活眼睛(徽宗畫禽鳥多以/漆點睛高出紙上)郤含萬
里龍沙淚我聞物性不踰濟竟遣鑾輿隨突騎祇應回
首媿此圖難諭兩宮通問使當時迎駕敎瑞禽扇筤翔
集香風深五月五日工翦舌學成言語知人心貫京便
佞等豢養不止烏棲借上林天機寫肖能無誤押字淋
漓若垂露洞庭詩客詩獨步邀我聯吟重豪素休比乾
侯魯國謠仍爲天水王孫賦
　　　題三弟子山遺詩後(幷序)
予少遭孤露弟僅六齡零丁危苦相依至今凡二十一
年去年幸弟舉一子今年十月十日弟忽遘疾夭亡痛
可言邪檢故篋中有手書雜藥方十數紙後有庚戌除
夕一絕句弟素不能詩其辭似工者豈有夙慧邪第二
句竟成劉希夷花落之讖抑有物焉以憑之邪吁可痛
也因忍淚成二十字題後付孤姪黼收藏
人逐殘燈滅行畱斷雁孤年年年盡夜空有淚模湖
　　　庚戌除夕　􁠒(子山)
　已響千家竹將殘一夜燈不知窗外雪漠漠硯池冰
樊榭山房集卷六
樊榭山房集卷第七
　　　　　　　　　　錢唐　厲　鶚　太鴻
　　詩庚
　　　酒蟹(以下壬/子)
草泥纔出海邊田不共茶鐺煮碧泉漁舍西風成昨夢
醉鄕淸味破中堅香畱皁莢看燈夜缾卧黄花小雪天
可惜老饕情思淺只将一語爲君傳
　　　佩兮南齋觀倪元鎭贈邾伯盛靜寄軒詩眞蹟
　　　次韻三首
淸詩隸畫遠人氛展向晴窗半穗雲卻憶當時邾處士
能將寸鐵夀斯文
夜雨菰蒲何處居居然范緩配倪迂憑將一語添書品
絕似寒花􁳹鶴無
心跡渾如過臘僧小軒幽對竹鬅鬙更分白石茶爲供
甘受人閒俗眼憎
　　　沈石田合子會詞眞蹟次韻(自署云倚/翠生沈周)
南渡荒王嗟鼎沸一夕靑燐生大内舊院樓臺化菜畦
渡頭無復桃根妹承平樂事百味盛(平/聲)春宵角勝張長
檠言情不用比紅句紀事能工倚翠生鐵面譏訶亦時
有我譬解酲當以酒可憐􁛉硬相城書卻寫柔詞傳士
友平章風月秦淮風(秦淮伎有私印曰同風/月平章事見野獲編)小軸歸君篋衍中
冰凘生硯霜侵戸道眼澄觀本無住
　　　朱碧山銀槎歌爲秋玉賦
詩人往者聚長安好事曾聞孫退谷銀槎酌客客作歌
想像無由能寓目朱華玉名碧山字至正年居魏塘里
一生良冶此僅傳流落江南非偶爾虛心斷節桑落貯
分得秋河好風露開襟有客踞上頭或云鑿空博望侯
手持支機石一片張侯張侯吾所羨卽時酒與身後名
何如黄姑渚畔長游衍槎腹䤹詩句瀟灑問津可惜無
知者摹形已奪晉丹靑操觚堪補元風雅主人索我重
作歌愛之過於金叵羅前宵偷兒胠其篋免隨羽化神
撝訶翠壺插菊展重陽半杯竟欲追渴羗醉倒空齋月
爲枕夢向天孫乞餘錦
　　　題陳授衣閉門覓句圖
君如後山窮取婦離鄕土漫歌妾薄命己見男當戸吟
榻秋風高冥􁆱避童豎詩成在何時飢腸鳴卓午
　　　論詞絕句十二首
美人香草本離騷俎豆靑蓮尙未遙頗愛花閒腸斷句
夜船吹笛雨瀟瀟
張(子/野)柳(耆/卿)詞名枉並驅格高韻勝屬西吳可人風絮墮
無影低唱淺斟能道無
鬼語分明愛賞多小山小令擅淸歌世閒不少分襟處
月細風尖喚奈何
賀梅子昔吳中住一曲横塘自往還難會寂音尊者意
也將綺障學東山(洪覺範有和賀方回/靑玉案詞極淺陋)
舊時月色最淸妍香影都從授簡傳贈與小紅應不惜
賞音只有石湖仙
頭白遺民涕不禁補題風物在山陰殘蟬身世香蓴興
一片冬靑冡畔心(樂府補題一卷唐/義士玉濳與焉)
玉田秀筆遡淸空淨洗花香意匠中羨殺時人喚春水
源流故自寄閑翁(鄧牧心云張叔夏詞本其父寄閑翁翁名/樞字斗南有作在周草窗絶妙好詞中)
中州樂府鑒裁別畧仿蘇黄硬語爲若向詞家論風雅
錦袍翻是讓吳兒
送春苦調劉須溪吟到壺秋(羅志/仁)句絶奇不讀鳳林書院
體豈知詞派有江西(元鳳林書院詞/三卷多江西人)
寂寞湖山爾許時近來傳唱六家詞偶然燕語人無語
心折小長蘆釣師(朱竹垞檢討靜/志居琴趣中語)
閑情何礙寫雲藍淡處翻濃我未諳獨有藕漁工小令
不敎賀老占江南(錫山嚴中允蓀/友秋水詞一卷)
去上雙聲子細論荆溪萬樹得專門欲呼南渡諸公起
韻本重雕菉斐軒(近時宜興萬紅友詞律嚴去上二聲之辨本宋沈伯時/樂府指迷予曾見紹興二年刋菉斐軒詞林要韻一冊)
(分東紅邦陽等十九韻亦/有上去入三聲作平聲者)
　　　題冒辟疆姬人金圓玉水墨秋葵圖(辟疆自題云余/不能飲日看畫)
(此花亦飮/醇酒意也)
金琖横攲醉不勝墨痕秋暈一匳冰西園老盡佳公子
看畫花枝學信陵
　　　丁未暮春佩兮來游湖上曾作五字詩奉贈壬
　　　子秋僕至邗畱寓小玲瓏山館歲晩將歸復次
　　　前韻志別兼呈令兄秋玉
書至約已頻別來思易積夢想蜀岡靑中有春明宅一
舸秋雨餘又逐閑鷗跡相見尋古歡前塵空役役君家
山館幽短榻對虛白名談開襟寛積卷堆坐窄琴淸共
低徊酒釅小浮拍殘年逼歸心彌復惜離坼今夕首扁
舟始覺身爲客眷眷隔烟江戍樓聞遠笛
　　　過靑浦縣(時將訪功/千於松江)
草草衝寒路船窗西日餘潮痕上城古蟹穴入沙虛飄
蕩靑龍艦艱難黄耳書故人今夕見杯酒惜居諸
　　　朱涇
船子高風去不還霜天如洗白鷗閑明年若買蓑兼笠
合並華亭落照灣
　　　早春登孤山四照亭(以下癸/丑)
澀磴盤迴竹尾斜東風先入梵王家吟笻更上梅多處
四照山光四照花
　　　南湖雨中
夾竹夭桃蘸小紅水高魚滬沒蘆叢南湖春物無人管
都付斜風細雨中
　　　虎􁀫淸明同意林誠夫江臯作五首
年年水上送離鴻每到淸明憶夢中何處天涯無草色
新烟偏繞舊吳宫
春向通波盡可憐賣花籬外鬪茶天白堤無賴新楊柳
分上吳娘六柱船(吳中淸明多以柳枝插船尾/六柱船見范成大呉郡志)
踏靑羅韈逐時新節物何關百感身小住客程剛半日
虎􁀫山下看迎神
千枝穠豔萬枝斜破楚門西倚暮霞不是逢春被花惱
卻因老大惜飛花
柳傍蘇臺舞不休山靑無際水空流歌船載取輕陰去
便有瀟瀟暮雨愁
　　　同作(仁和)趙一淸(誠夫)
　春來到處觸閑情小隊横塘一字行明日吳宫芳草
　路靑靑踏徧又重生
　　　春晩同尺鳧西顥登丁家山新亭
百囀鶯闌百舌催游人猶向此山來雙亭半倚林蘿岀
一壑中分紫翠開笑挽風光歸健筆醉邀湖影人深杯
平生野服宜春服惹得松花竹粉回
　　　立夏後二日同敬身授衣過重陽菴薛尊師房
有客佩含景丹房㢠在東開窗俯塵世坐樹御天風白
羽花閒驥靑衣泉上童日長能省事吹笛此山中
　　　南湖初夏四首
不踏看花陌上塵草堂近卜約齋鄰垂楊水寺殘碑在
􁳹策寛鞵浴佛人(張功甫自/號約齋)
委巷人歸路屈盤苧衣初試尙嫌單斜陽半落湖光裏
一陣蘋風助麥寒
壞垣桃李自無蹊記得輕船對罱泥看到濃陰春又夏
人家斜倚采桑梯
疎放都無客過存五經籬外曲通村紅薔十丈開還落
卧讀農書不出門
　　　官米
近日官倉米如京積最高廬陵價先踊河内發猶勞鼠
盜難周防鳩形詎徧叨盈虛如可酌估客集千䑹
　　　汪積山招汎湖上觀荷分得于字
妙友閒何闊相期逃暑途滌瓷作茶會刺船暎菰蒲各
各脫藤帽一笑歡莫逾羣峯正淸曉雲影移浮圖趁此
萬斛涼搖入碧玉壺舟人頗解事爲擇最勝區虛亭架
水中水花下開敷倚闌當花上圓葉交撐扶卻羨雙蜻
蜓翾飛抱黄須縱目浦樹密傾耳村蟬孤諸公惜永日
迴橈穿裏湖裏湖花更多十里無處無中央通延緣魚
翠時相呼忽驚山倒浸花底烟平鋪安得山雨來眔綠
爭跳珠遠香送淸苦悟賞知非殊僧榻借偃仰高唱紛
喁于毋爲待西風空令芳意徂
　　　夏夜同欒城功千步月南湖
披衣聞剝啄蕭散步城隈煩思臨湖盡幽襟爲月開魚
聲不知處荷氣偶然來莫怪無看待淸光送客回
　　　七夕苦熱效西崑體
星期經歳思悠悠此夕星期暑未收鸞影周旋秦女扇
蛛絲辛苦漢家樓漸臺露淺移東足銀浦風微到上頭
共道天人能會合癡兒揮汗拜牽牛
　　　早秋同王麐徵汪西顥符聖幾坐報國院池上
秋意落僧院行徑紆且微愛此湛湛水脩林隱炎暉廢
壍寒瓜蔓古堞高天圍淸蔭漸半池鯈魚如有歸盈耳
發竿籟長風本無機一一適吾願詎似身世違永日敷
坐貝無人挂浴衣冷絕白鳥營閑免蒼蠅譏祇應二三
子勿歎知音希
　　　贈葭白移家眞州三首
已厭譁嚻學靜便帛槌茶磨上江船想君小閣移帆影
新占長蘆寺外天
日岀烟銷窈裊中漁娃尙卧荻花風淮南近日無三士
賸把江山乞寓公(湻熙間淮有三士舒州張用晦和州張/晉卿眞州章冠之也見張荃翁貴耳集)
白鳥飛邊天鏡開秦淮欲渡小裵回不須折柬更招我
春水方生乘興來
　　　中秋夜廣陵看山樓對月
連宵積雨卷滂沱洗岀秋容與素娥淮海東來寒一點
闌干下視眇層波細尋桂子鄕關遠苦戀簫聲夜思多
賴有主人能酌客肯敎邀影對紅螺
　　　晩秋夜雨有懷故園
落葉卷風雨客愁仍去年背燈三峽水攲枕九江船預
想他時話須妨此夕眠南湖烟翠色應溼草堂前
　　　哭吳尺鳧(并序)
八月三日與尺鳧飮湖上來廣陵兩月遽聞尺鳧凶問
僕性寡交游里中二三故人相周旋學積行修意氣高
爽如尺鳧者何可多得竟連蹇不遇以死晩年頗耽琢
小詞以僕爲能賞音今無春風之筆矣十月晦夜夢尺
鳧手一牋相示如生平覺而爲詩哭之
文陣推排歲屢遷蕭閑臺遠便登仙秋湖小醉無期別
老筆新詞後世傳公等莫追王武子夢來猶見石延年
平生一掬知交淚斗酒相和滴到泉
　　　題姚玉裁夜雨圖爲悼令弟炳衡作也
剛風吹過玉成塵我亦披圖恨轉新今夜西堂打窗雨
雨聲難寄夜臺人(予弟子山/殁亦二年)
　　　哭沈欒城
客從蒲坂鬢先彫幾日神游向泬寥廿載交情蘭韻在
一生文采玉塵銷眞成方相煩君到定復巫陽不下招
誰遣斯人竟黄土山風悽唳葬時簫(今年夏同君及功干意林早/出錢唐門道逢喪車眾隨其)
(後君獨徘徊不前若畏懼者孰/意其爲先兆也故有第五句)
　　　法雲寺銀杏詩(并序)
寺在揚州市闤閒極卑隘訪謝公手植雙檜已不存堦
前有銀杏一本其大蔽牛腹穿裂呀然窺天秃枝攫拏
榮悴相半殆唐宋來近千年物也此寺唐未楊行密曾
屯兵宋又爲吕惠卿宅行密羣盜之雄固不足道惠卿
以熙寍法禍天下其人不中與謝公爲役亦樹之辱也
不見龍鱗近佛香猶存鴨腳覆僧廊十圍空洞潛魈魅
雙幹生枯飽雪霜影小吳王曾緤馬涼多吉甫定移牀
孤根已是千年後怊悵無人比召棠
　　　歲暮自題南湖所居四首
巢居何地可高鶱近水聊同離垢園寒淨綠蕪侵巷尾
明涵疎樹照城根雲帆引我遄歸興雪履聞誰獨往言
魚計茶經無外事太平時節在衡門
三閒老屋打頭低安隱深冬類蟄棲短布自遮周伯況
大船不識庾安西雨多夾雪添湖水凍後烘晴滑徑泥
俯仰懷人千古意密梅花發竊黄啼
又向張園挹早春豪華舊事久飛塵石殘甲乙黏乾蘚
檻易庚辛積冷蘋佛粥近分林下寺竈餳新賣水邊人
賞心是物關時令只以康强祝老親
聊悅吾生未有涯須煩健步遠移花平臨列岫人烟小
細讀殘碑日影斜卧架少書思閱市行幐無夢到乘車
詩壇不似麒麟閣敢並南湖上將家(楊誠齋詩新拜南湖/爲上將謂張功父也)
　　　北郭舟中同丁敬身汪西顥王麐徵作(以下甲/寅)
扁舟望臯亭淺絳色漸分回首稽畱山餘雪黏空雲迺
知向背殊諸峯若離羣松陰結春靄冷趣彌氛氲同游
得三子勇若張吾軍遙拜杜子恭棲隱尊昔聞不測古
人意豈異今所云淸言各未已村鐘殷微曛
　　　石鼓亭
石鼓本無聲桐魚擊有異名亭自何年墜響閟山翠拊
牀惜典午鼓妖亦此類茂先如可呼博物有遺議吳年
岀石璽奇事與之二維舟陟隤岸將老纔一至
　　　宿佛日淨慧寺
羣山春未動淸刻岀松篠黄鶴翩欲下引我步深窅僧
廬闢廣埸湻朴境無擾衣傳四明來蔬足千指了平生
參諸方僻近苦未曉今諳困學公篆路盡縈繞(鮮于伯機/游記云村)
(路詰曲如/行香篆中)夜深龕燈短雪滴林月小哦詩袪眼食列坐至
啼鳥
　　　曉起徹上人導行黄鶴峰下觀龍藏泉遂尋龍
　　　洞至仙姑洞
淸暘升峯罅粥鼓已絕紞石盆分頮泉影動靑菡萏主
僧爲前導矜客富奇覽嵒㾗蜿蜓卧巧若出鬼鏨洑流
苔礫度陰洞松雪揜華蓋滑可捫神寰垢自膽仙姑巢
其上側足覰幽窞重扉蓄内景鴻瓏古誰撼旣訝碧漦
蛻復隱紺髪髧出險詡所能臨深謂何敢冷風回人衣
歸路有梅糝
　　　洪襄惠公園中峯石歌(在錢唐/西溪)
苔梯不埽狐狸迹崩雲上壓三十尺東風一夜聞履綦
橫岀殘梅點明嫿當日園開迎貴壻(仇/鸞)大鑿春池照珠
翠咸寍侯印竟墮地七兒爭妍猶擁髻金閨妖血無人
見塞上燕支洗羅薦二百年來如抹電蒼石無言涙如
霰
　　　二月十七日雨中湖上二首
催花應不爲花愁點滴疎篷喚岀游太半春雲如夢裏
尋詩人倚十三樓
著意船頭溼酥雨生情柳外埽殘寒春懷酒病依稀在
眞箇花如老眼看
　　　自石湖至橫塘二首
楞伽山頂溼雲堆噤㾕桃花出廢臺萬頃吳波搖積翠
春寒來似越兵來
靑山斷處水連村踏草無人見履痕爲愛橫堂名字好
夢腸他日繞吳門
　　　游鶴林寺
江村近寒食花柳發天慳舟噎荒城下輿鳴野水灣曉
缾劉帝井午磬戴公山欲問千年事高僧但掩關
　　　廣陵城南看花作
一灣碧水疎籬護今人栽花昔人墓今人又作墓中人
惟有花開客來去
　　　夏五雨後同意林登隱几山樓望江湖諸山懷
　　　功千游華亭
密樹含餘淸平池帶微溽是時積雨斷何以敞心目高
哉君家樓脩楯俯萬屋翳窗新桐枝爲我翦蒼玉舄下
數歸雲眉閒攬眾綠正爾山氣佳散作風肅肅頽陽在
衣袂幽鳥亦相逐同心念薄游雕章慰敻獨停琴味幽
蘭呼茗煮溪淥遥知孤吟人草蟲入明燭
　　　病痁少閒西顥聖幾見訪
日長一鬼欲銷除倦倚屏風獨枕書老去故人多已逝
病來學侣未全疎香芸有味求公是緜竹多慙薦子虛
何似南湖堪坐夏白荷花底數游魚
　　　新安吳東巖孫婦朱孺人殉節詩
問政山高雲纚纚瑶姬夜躡靑鸞尾竹陰黯澹桂魄香
左挹湘娥右山鬼欲滅不滅深屏燈朝來炎赫如懐冰
爲郞無計挽白日妾命畢以朱絲繩郞家閨門若朝典
一杯薑橘靈車餞誰知泉穴百年同不道歡言當日淺
祖翁聞之泣且驚鉅篇上媲劉更生(東巖爲/作傳)我爲作歌少
塵土滌筆新安江水淸
　　　七夕後一日湖上雨後作
客攜河朔杯邀我汎湖水蕩舟荷花中山雲忽樓起隔
花聞龍腥蒼茫不辨咫驚雷殷空曲驅雨入城市風迴
白苧薄天開靑柳靡餘飄灑平波劣見溼沙觜勇退熱
屬斂戰勝金神喜差强丈八溝目無貴公子
　　　病中承功千以佳豉滿器見餉遂進淖糜率裁
　　　小詩報貺
毘邪口醭欲談空幽豆提攜裹飯同不學南朝王散騎
但和薑蒜挂屏風
　　　舟泊平望懷王載揚客都下
平望亭前落照紅十年幾度繫孤篷湖田芋熟連朝雨
水國鱸香大段風泊宅荒村無釣叜(泊宅村在平望震澤間乃/張志和所居見澄懷錄)
耕閑舊里有吟翁(孫鋭字穎叔號耕閑宋/末隱居平望有詩集)六街塵土流連處曾
否吳歈入夢中
　　　送沈丈樗崖游漢陽
長歌行色健頭白此揚舲江落小孤秀天寒大別靑囊
中名畫錄槎上老人星歸去書能寄餐松對敬亭
　　　小玲瓏山館月夜答方右將見懷
寒征背旅雁飛帆越江潯寂寥閉山館遙夜何幽森微
月澹絶壁凄烟罥疎林登高眺平楚霜氣皓盈襟迴燈
理故書忽見瑤華音攄情一何厚鳴謙已而深報無飛
霞佩祇枉秋水心夫君抗高步浮􁀫當可尋好修永自
茲豈慮年鬢侵蹇予風塵際行役懷欽欽重城隔閭巷
今夕如孤禽矧復千里遠離思紛難任對酒不能飮直
爲君沈吟
　　　過小玲瓏山館有懷樊榭用張司業寄韓昌黎
　　　韻(歙縣)方士康(右將)
　頑鈍苦檢束薄俗恣便安當前昩矜式頓失心志閑
　繄我有良朋朗潤雙璧連(謂嶰谷/半槎)駕言適虛館爰憩玲
　瓏山古翠羅峭壁榮木蛻高蟬南風一披拂盪滌襟
懷煩游目騁吳越浩渺烟雲閒念彼秋水人宛若珠
　在盤憶昨誦佳句導我百尺竿今茲苦離索雖美誰
　爲前何當過江來把臂期晤言
　　　揚州新構梅花書院紀事二十韻爲秋玉賦(卽/梅)
(花嶺/舊址)
一簣前朝築層臺久已傾榛艿誰翦薙堂廡忽崢嶸斷
手由耆舊同心快落成喬林書閣迥疎影墨池橫帶草
緣文砌衣魚走旅楹人來石倉學地勝月泉名都講堪
重席高材自短檠俗將歌吹易氣以茝蘭更白雁江南
讖紅羊宋室平雙忠同抗節百戰力嬰城純孝維桑重
　天恩綽楔旌庭闈因愈疾笄幗獨懷淸血盡棲魂館
(肝日棲魂之館/岀沈亞之集)風纏託體塋異時齊俎豆列屋若宗祊(書院之/左祀宋)
(制置使李公庭芝副都統姜公才/右祀/本朝蕭孝子日曂婦某氏)始作圖經記姱修月旦評功逾
文太守頌徧魯諸生丹雘期千禩靑鞵訪二黌無忘等
嘉樹有道補由庚爲約春初霽還尋郭外行仍持無算
爵共聽栗畱鳴
　　　金夀門有犬名曰小鵲要予賦長歌
高人寓物意本廉祝雞抱犢初無厭要與眾嗜相鍼砭
何來小犬晳且黔細骹茸尾厥喙尖美淨不使塵泥霑
似䑛丹鼎垂舚舑碧桃花下瑶草馦仙姝門戸防俗覘
一聲吠上金背蟾何人盜取歸重櫩先生得之笑􁙯妗
勝聘狸奴裹吳鹽練香熏透毛鬑鬑字以宋產辭頗謙
畫筒書槴伺守嚴虹月舟載僧廬淹昏鐘幾杵霜氣銛
麩炭火爐雪一杴讀倦抱汝寒無嫌主人齋盋芹茆醃
飯餘分供味亦甜魚砧饞沫休重拈風人田車詠載獫
卞彬險出決錄槧烏龍錦茵羨香籨冬郞妒媒語詹詹
一時豪豔誠難兼愛才蕭僕得汝添絳繪不逐高門炎
邊鸞爲君拂新縑(邊頣/公)下視李迪筆勢纖低頭欲入衣
襜歸來濤江卧茅苫越山鈿朵靑刺簾手栽花護娛老
􁐦雪麋名共縹囊籤(張伯雨還錢唐詩雪麋應䕶手/栽花自注雪麋元洲犬名也)
　　　冬日馬秋玉佩兮招同葭白祓江夀門廉風西
　　　顥江臯集小玲瓏山館限韻時予與西顥江臯
　　　將還武林
誰道天涯樂飮仍淸冬無事集吟朋畱歡短日侵簾額
隔坐疎枝並石棱鄕思酒邊懷越酒舊聞燈下話包燈
物華兩地牽人夢多媿離騷語斲冰(明季廣陵包壯行/製燈有名號包燈)
　　　同作(錢唐)金　農(夀門)
　少游兄弟性相仍石屋宜招世外朋萬翠竹深非俗
　籟一圭山遠見孤棱酒闌遽作將歸雁月好爭如無
　盡燈尙與梅花有良約香黏瑤席嚼春冰
　　　臘日同周少穆汎湖
殘年風景得重經更借湖波倒玉缾寺鼓漸催沙草動
船窗纔放雪峰靑酒壚泉下無消息舊曲尊前有典型
舉似梅花知此意冰凘苔澀上空亭(時尺鳧欒/城俱下世)
　　　西溪曉起(以下乙/卯)
首春溪中寒偃卧如屈鐵宵分天柱夢覺來轉淸切開
門殘月在下見數峰雪雪際生白雲窅暎不可說登橋
水市靜尋徑冰泉裂田翁尙無事初陽候林缺懷新意
似欣理舊抱已結何如巖棲人㸐竹飯松屑
　　　行田至荆山嶺下作
大山何連延細岑若迴顧中有微徑通兩村隔松霧平
疇開朝日宿麥半凝冱雲根脈未洩涓流但微注野人
籬落小鳴雞隱雜樹雖無氾勝書農話眷幽素稍營下
潠業更羨上洄住竹橋滑春霜往來定非誤
　　　庭梅二月朔始花
牆陰的的兩三枝風信纔臨暝色遲可是春人易惆悵
疎花明月不同時
　　　臯亭看桃花舟中同孫瑤圃右階作
輕陰只傍北山阿游舫招要此再過十里風寒花淡淡
滿塘春碧水羅羅不逢漁予應迷路喜有詞人共踏莎
韶景依然年少去手中芳醖正須多
　　　吳興月河雜題五首
炊黍重來負景光南風草木有餘香臨湖門外舟如葉
看盡靑蘆十里長
溪閣誰家有笛聲釣游無處不關情水雲寥落暮天出
靑翠數峯城上明
菱絲荷葉到堦除頗羨才人此卜居慙媿月河爲寓客
所聞前事不勝書(月河所聞一卷宋/吳興莫君陳撰)
隔溪燈火晩冥濛畱客空齋賭酒筒鄭重陸家兄弟意
夜涼笑語水光中(謂姚玉/裁蘭成)
燕燕交飛鴨鴨喧沿波思與故人言陳郞(授/衣)賓榻知無
暇安得往來楊柳門
　　　鮑西岡明府罷官後十二年復來宰長興頃從
　　　授衣處讀其詩集作此奉懷
憶昔共年少論詩官閣曾赤衣今日盡白髪再來增會
面山雲隔彈琴溪月仍他時傳俊逸爭號鮑長興
　　　唐改堂使君索和元日之作
夢覺鈴齋冷絮顚早分春到使君前朝正尙憶蓬山直
課績應同韻海傳官琖嘗茶民事簡農家探繭物華妍
楊亭謝館追遺蹟黄閣遲登爾許年
　　　閏四月二十一日集竹墩積照堂聯句用顔魯
　　　公石尊聯句韻
閏夏集嘉客夙起羅淸尊(沈䑳翁/樹本)一郡山水古百年耆舊
存(鶚)蘆深刺船影竹密捎橋痕(杭大宗/世駿)乾鵲噪老屋長蚑
垂前軒(沈東甫/炳震)跫然笠屐到宛爾昆友敦(沈繹旃/炳巽)棄捐薄俗
禮往復同心言(沈幼牧/炳謙)茵溷各安遇蘭艾紛殊根(樹/本)文繅
藉貞玉白水搴芳蓀(鶚)戀三宿桑下畱十日平原(世/駿)浪
浪雨鳴瓦滚滚雲出門(炳/震)急擬括羽似細並飛絲論(炳/巽)
陰機斡溟涬神化合混元(炳/謙)烟駕不肯駐日車豈愁翻
(樹/本)林滋梅磊落溪暖萍温暾(鶚)積靄斂萬象大聲廢羣
喧(世/駿)摐金協至聽潄玉淸營魂(炳/震)連蜷蕉心展䍡􁰯桐
花繁(炳/巽)衣黴那可攬琴潤誰能援(炳/謙)飄搖狎鷗鷺滂沱
沐乾坤(樹/本)談豪袂時奮坐久燭屢捫(鶚)筆陣儼魚麗酒
兵猶蜂屯(世/駿)韻艱困師服辭騁追文園(炳/震)天骨森苯䔿
健格超籬樊(炳/巽)詩鵠設三乏義途馳兩轓(炳/謙)上下騷雅
際溯沿淸濁源(樹/本)寂憩蛤吠野倦欠雞號村(鶚)翳岑俟
景霽吐澑蒙霾昏(世/駿)渴畏茗匳盡夢欣香　溫(炳/震)吾儕
意氣合繾繾非懷恩(炳/巽)
　　　題敬身所藏宋石刻劉商觀奕圖拓本次沈啟
　　　南韻
翰墨能齊張璪名又從摹勒見圓成拓輕蟬翼渾相似
筆細蠶絲不敢爭殘楮人閒無二本一枰松下有長生
綠陰茗會淸江上展向晴窗眼倍明
　　　八月四日同沈繹旃幼牧汎舟後莊漾游上金
　　　寺
西風卷天雲水物覽澄霽輕舟屢攲側秋渚轉迢遰菱
絲罥波鏡柳影出峯髻漁情滿蒹葭詩思落空翠向來
境已遷弭楫到初地寂寂蓮宫開陰陰松子墜靜息僧
􁸥喧古見佛傘毀尋澗咽復流披篁亂無次虛曠絕塵
機颯沓驚涼吹將還重裵回落日在巖際
　　　下菰城
古城並靑山鳥烏噪城上蘿侵女牆平竹惡樵路妨緣
岡陟嶮危髣髴門有閌其中復何見飛藿隨風颺涼雲
墮層阿林莽時一漲我聞春申君井邑此焉訪絕秦思
重閉相楚取大壯遺功猶堅完故壘屹相向千秋同屈
指事往祇惆悵
　　　游菁山常照寺
余生嗜幽討輕身藉孤笻矧此吳西山歷歷靑芙蓉古
戍殘壁在小市樵人逢悠然無盡意一徑緣風松同行
二沈子妙語時相供稻塍度斜日預想聞疎春到門㵎
響合深殿香烟封碑鐫嘉泰牒活筆猶鸞龍追惟剏始
年高僧隆茂宗畫充内供奉天笑朝從容摴蒲襲蜀錦
煥儼紅樓蹤(癸辛雜議思陵御府/梵隆雜畫摴蒲錦褾)乞身向空谷說法鳴霜鐘若
人悟懸解了非罣礙胸閱世如浮囊誓願棲雲峯我來
思展禮登臨悵何從傑閣聳遺搆網戸光彤彤涌地憑
佛力鬼瞰難爲凶(寺後高閣明時自范/祭酒應期家移建)四周碧玉椽夏磨晴翠
濃太息萬緣幻轉向世諦慵矯首窣堵波卓筆深林重
　　　沈襄敏公東涼山別墅晩眺
中田一拳碧落景凄百卉亭館野僧居陊剝今餘幾廢
池浴獨鶴亂藤嘯山鬼堂堂太傅公平蠻功最偉雲霄
史臣筆風雨羣小誹至今行樂地草木眾猶韙相攜到
來孫淸論翩有斐晩風吹漁歌秋入西塞尾(倪文節公經鉏/堂雜志云下菰)
(菁山之閒一帶/遠山爲西塞山)
　　　雨中舟過衡山漾
竹溪止三宿流連極文讌遂爲郡中行解纜疎雨濺芳
尊惜墜歡澤國起遙眄沿洄舟轉滯風逆如激箭岀浦
卽通川川光遞隱見白雲被靑嶂彌望鋪組練居民非
楚俗商氣滿吳甸誰能生古愁坐令齒髪變
　　　晩霽登峴山寄呉丈琳巖
蒼巘際遙汀歸雲不復吐乘興事攀躋一一辨村塢去
鳥淨華雯來帆岀疎樹伊人渺何在咫尺隔前浦空亭
瓦影落荒碑蘚痕聚斟酌千載心石尊貯秋雨
　　　中秋月夜吳興城南鮑氏溪樓作
銀雲洗鷗波月岀玉湖口照此樓下溪交影卧槐柳圓
輝動上下素氣浮左右坐遲月入樓寂寂人定後裵回
委枕簟窈窕穿戸牖言念嬋媛子牽蘿凝竚久納用沈
郞錢笑沽烏氏酒白蘋張佳期彤管勞摻手乘月下汀
洲遙山半銜斗明當渡江時復別溪中叜
　　　正月十九日探梅入龍歸塢晡至西溪(以下丙/辰)
辭舟理輕策高處望溪源日落泉明滅山空氣晏溫亂
疑雲滃竹香訝雪分村欲就梅花宿春風爲埽門
　　　春晴登吳山同竹田江臯西顥聖幾作
振衣仍得躡芳塵追逐風光似有因燈市乍收三日雨
酒樓遠接一湖春山王不入林中詠陶謝居然我輩人
誰賞鈿車來往路落梅如雪撲吟身
　　　鬻書和沈峙公
收處心常損拈來淚欲垂誰憐非長物竟遣易晨炊宿
讀人難得長貧我自知祇愁肉食者還有鬼名嗤(南史人/勸柳津)
(聚書答曰吾嘗請道士上/章驅鬼安用此鬼名邪)
　　　西湖柳枝詞六首
相識東風萬萬條冶游付與玉驄驕等閒回首情難盡
行過長橋更短橋
藏鴉門外綠愔愔染雨烘晴色漸深底事錢唐蘓小小
不將翠帶結同心
千絲踠地復臨湖記得年時賣酒壚惟有箇儂偏愛惜
三眠還要倩人扶
芳草春來斷客魂楊枝只合伴桃根滿湖碧水游船散
西月東風在寺門
鬪盡纖腰一兩枝水仙王廟日斜時靑靑不許游人折
細葉如顰更泥誰
路旁烟態罥朱樓長送行人千里游願作湧金門外樹
生來渾不識離愁
　　　趙忠毅公鐵如意歌(上有銀鏤銘云其鉤無鐖廉而不劌以/歌以舞以弗若是折唯君子之器也趙)
(南星凡小篆/二十六字)
鐡花鏽澀尺有咫一朵冷雲吹不起四周銀鋄篆畫嚴
古器曾經近君子高邑趙公卓犖才東林黨籍標渠魁
要扶眾正黜羣小不悟晩乃爲身灾高皇辛苦營九有
輕擲乾坤崔魏手椓人假子滿朝廷豈獨見泉竟無後
(見泉無後趙公目南樂魏廣/微語見泉廣微父允貞號也)廷推禍伏三案根遙遣荷戈岀雁門
匹如祥麐在苑囿䝟貐檮杌驅之奔擊壺歌罷提攜舞
北闕關心淚如雨恨不親將逆豎頭碎如王氏珊瑚樹
力疏四害論四凶(公於神宗朝爲選郞上四大害疏光宗朝爲總/憲斥亓詩敎趙興邦官應辰呉亮嗣著四凶論)願鑄
禹鼎代天功人閒萬事不如意佳名眞與奇觚同鐵兮
何淸寒乃是公之忠義肝鐵兮何突兀乃是公之戌死
骨我購得此常賣家傳觀四座寂不譁若采銘文備史
事流傳億代可以箴官邪
　　　飮城東許氏水軒二首
主人高閣外野趣一區寛細草漸洳徑春波屈曲闌拕
舟無不可命屐此來看商略吹花雨幽懐禁薄寒
年年行樂意人事每相違畫角高城動梨花薄暮飛眞
成客不速猶道醉無歸歸路惜分手殘陽在裌衣
　　　七月十五日夜宿羊流店望徂徠山同功千作
圓月出蒼莽涼風生樹閒流光滿空際西照徂徠山越
客寫鞍罷魯人炊黍閑因之惜淸景露坐話鄕關
　　　白溝河懐古次壁閒韻
一片塵沙閱世餘薊門烟樹望如初茫茫古道聞蛬語
寂寂荒村上蟹胥奪取瓦橋周業盡畫成帶水宋謀疎
紫蒙何處秋風館戴斗空傳奉使書
　　　十月十三日接葉亭畱別金繪卣金夀門符幼
　　　魯全紹衣王載揚申及甫汪西顥
醵飮非關醉浩然吟復吟客心如落葉遙夜感羈禽文
史耕漁用春秋保社尋明朝驢劵後一幅寫寒林
　　　歲暮行答蔣丈雪樵
歲云暮矣百工休幽人閉門淸似水無錢何處貰芳尊
有鳥多情啅梅蘂忽傳白髪杜陵叜落手長歌在連紙
自言賦命坐天窮爲灾頃遇呉回氏三閒老屋付無何
數篢殘書嗟已矣且須逃債類謻臺只合忍飢如甫里
蕭條身事集闌年欲喚奴星行且止我棲山澤久沈冥
卻因公府相料理邪􁘒爭笑伯龍癡漫浪翻成司馬悔
歸來時序已䟃𧽼跌宕依然向文史良辰相與撰逍遙
剛卯旋看書㱾改叜今有道能不憂藥賣伯休聊爾耳
明朝三徑轉春風連襼追游從此始
樊榭山房集卷七
樊榭山房集卷第八
　　　　　　　　　錢唐　厲　鶚　太鴻
　　詩辛
　　　施竹田移居(以下丁/巳)
後洋街畔城西隅客來愛君屋上烏淸涼居士跨驢處
君今寫入移居圖妻孥絶類楊通老板輿況有白髪扶
人生鄕里聊自足勝彼蓬轉無根株東風吹換幾甲第
玉川破屋天壤俱石香詠室是新署有待花藥流芬敷
靑山一桁出埤堄數步卽瞰錢唐湖開年殘臘景相接
大篇小句如聯珠祭竈請鄰亦不惡載􁖁迎富誠何須
(迎富事見/廣川畫跋)春宵得酒更招我牆腰淡月吟模糊
　　　二月一日汎舟西溪
孤游避妍晴入艇極凄冷滿空春雲生冥冥垂半嶺花
村下微霰歷亂不復整夤緣岀溪口始見一峯影犬吠
暮烟中似宿武陵境懷我同心人燈靑曙耿耿
　　　入河渚泊古梅花下
春水何緩緩入浦挐音徐隔林度山雪陰雲晦潭虛搖
颺不逢人幾曲心悄如著船梅花根厓冷苔痕餘脩篁
暎寒色紛然月生初粼粼影欲流曠望通前渠忘言寄
物外獨往仍相於日夕風更起髣髴攬我裾
　　　新霽自安樂山至秦亭山道中作
肩輿雖勞人幽尋息吾趾還如履白雲橫度靑嶂裏一
里一裵回林鳥哢遲晷稍稍數家村劙桑課春事塵網
幸見疎吾土兼信美野風香落梅深竹照流水昨來忽
晴陰浮生正如此猶持入山心邐迆向城市
　　　同授衣話吳興舊游
昔年曾記共清歡水國樓臺入夏寒好事故人分茗供
高情太守借山看過橋樹色濃於畫掠艇溪光染未乾
安得與君常泊宅更無塵土汙亳端
　　　同作(錢唐)陳　章(授衣)
　春風陳迹巳漫漫爲話蘋香憶碧瀾四月桑陰門巷
　綠半城溪色市橋寒老漁舉網銀刀出少婦繰絲雪
　繭殘果有心期不相負三閒水閣未應難
　　　四月十一日客廣陵秋玉佩兮招予同爲京口
　　　之游晩雨泊舟入高旻寺
龍宫晚沈沈天人衞庭戸淸泠七葉林幾點摩羅雨門
前爲通津方袍自安處孤塔倒池深定禽隱花聚采眞
具扁舟信步皆淨土晬容睇如空心叩寂寞取
　　　曉霽岀江口望五州山
夷猶方舟發曉色江上微初識五州山向來知是非洩
雲獨未斂淪波若無依連林翳更吐秀岑覿復違徐聞
風荻偃氛淨浮陽暉淹畱惜去櫂賞此忘朝飢褰裳願
旣謬尋烟跡亦希偕我漁釣侶眷言翦荷衣
　　　重游焦山信宿石壁菴二首
神山眇何許欲往不可求焦公棲隱處溯沿成後游眾
木生夏寒絶壁銜僧樓綠陰下無地江影如雕䤹移來
天外帆淼皛胡豆洲一窗納萬里波遠斜陽收禁足花
幢古攝衣篠塢幽他時風雨至或見飛龍秋
成連去我久淸興窈如昨來逢海月明遂踐攜琴約淙
淙水鳴絃心手兩無著餘音入風林坐使衣裳薄夜分
江婓悲古調久不作行將徧名山遠夢接衡霍
　　　登甘露寺多景樓
紺殿壓山脊細路蟠雲根重摩衞公塔歲月何崩奔名
蹟久飛灰很石無畱痕英雄氣已盡回向寂滅言江天
風色涼晏坐開北軒羇情尙隋苑歸思過吳門四月南
紀綠布穀啼千村遙知舟中望楚客多傷魂
　　　招隱寺
戴公遺靑山松門限畦畛淸風入仙梵雲壑流不泯空
香層構岀密葉長廊引西窺鹿跑泉林影寫鏡錦故人
李約輩藉草共瓢飮微聆得至音寒潄有餘凛荒臺傳
蕭梁亂石如插筍讀書今已無耳學予自哂古事滿禪
關追尋恐難盡(山上有昭明/太子讀書臺)
　　　重游鶴林寺
晝長愛淸陰竹輿穿野田寺門對峻嶺標致餘千年塵
網米老像香冷馬祖禪空院何所聞啄木聲琅然頽垣
斂古色剝蘚出殘鐫高吟亦云苦後代誰爲傳老僧修
故事補植紅杜鵑可惜無客賞流豔照山烟朅來跡宛
宛久坐風翩翩共證不壊性且就虛堂眠
　　　題禹尙基畫白桃花
樂府爭傳渡口歌淡妝柰此折枝何冶春合就雲爲夢
笑月應憐玉作渦盧女後時鉛粉薄劉郞重到鬢絲多
亭亭付與徐黄手輕著宫衣襯碧羅
　　　曲阿道中偶成寄秋玉佩兮
吟罷江山助發揮沙鷗相與共忘機天隨杜野小辛去
帆傍涼風深樹飛浪跡只今堪寄傲遠行苦愛不如歸
故人知我宜銷夏遣製湖邊白葛衣(太平御覽引呉志岑昏鑿/丹徒至雲陽杜野小辛閒)
(皆嶄絕陵襲施力艱辛杜/野屬丹徒小辛屬曲阿)
　　　幼魯第五女生命名曰卻盜爲賦詩
爲盜不過五女門鄙諺得之陳仲舉女能貧家自古然
云何生女哺用脯近來名女取於斯錢唐有客符幼魯
大者笄總巳選壻小者扶牀或索乳雙鬟又復弄嘔啞
誰言耳耳非佳語偷兒昨夜徒手歸正坐詩窮由阿父
幾年烏帽走京華數升紅粟分天庾聊將孩稚作解嘲
置酒倒箱情太苦(江浙人生女多者畢嫁作/倒箱會見莊綽雞肋編)佗年牽犬亦足辨
(蒲莧/切)會見歸寕拜翁姥我聞女不貴勝人興門之男衰門
女慰情目前雖可喜緩帶心期終不沮爲君試誦蘭偉
房若比徐卿神所予
　　　答沈申培見訪之作
雨入南湖動小波造緇有客肯經過階荒只是蛙難禁
門靜兼無雀可羅沈約舊吟雌霓好陳陶漫著癖書多
人閒回首皆塵土始覺相期在礀阿
　　　雨後南湖晩眺
新漲夜來平釣磯田家橋外涼浽溦湖雲倒破山一角
水葉亂搖風四圍六月披緜氣候變扁舟弄笛行人歸
吳興城南我舊識小水晶宮知者稀(南湖杭人名白洋池葉紹翁/四朝聞見錄云白洋池在田)
(家橋側號/小水晶宫)
　　　夏秋之交卧疾南湖草堂辱竹溪沈六幼牧以
　　　佳句三首見寄如數奉答
經旬外戸不輕窺當暑懷冰病亦奇雨久蠙衣生壁早
夜涼螢火入簾遲毀茶恐被高人笑(時以肺寒/禁茗飮)稱藥甯煩
妙友爲灑灑心淸無睡處幾回落月有餘思
溪堂十畝竹中居數朵當門峯儼如十字水分菱葉外
三家墅繞豆花初珠聯羣從皆能詠玉立諸郞盡解書
記得綠陰移櫂去開尊聽雨卽吾廬
夾山碧浪共縈回佳處勞君憶不才安得元眞蓑笠載
先須摩詰畫圖開鷗邊信誓明如日菊候風流欠此杯
直待歲寒深雪裏短篷安穩覓詩來
　　　寄調大宗納姬京邸
才子西淸近接聯鈿車初駕正華年由來燕玉多能煖
何況張星本在天學拜牀婆先鎖院預修眉史有如椽
故人遠在江湖外未得親逢卻扇筵
　　　八月二十五日病起吳敦復邀同宣城沈丈樗
　　　崖符幼魯施竹田王麐徵趙誠夫汎湖
八月杭州好天氣病餘來上汎湖船西風爲我健詩骨
鷗鳥狎人如水仙白髪交游幾輩在秋陰酬倡十年前
(辛丑秋日與楞山幼魯竹田諸君/賦湖上秋陰詩忽忽十七年矣)四山涼翠滴杯底看斂斜陽雉
堞邊
　　　題貞松慈竹圖爲歸安陳節母作凡五章(申培/之母)
竹兮無心榮悴忘只松兮有心飽雪霜只
南榮竹雨北牖松颸有嫠者母聽而凄其
維竹之慈予母鉤帶母也似之訓育罔怠
維松之貞柯葉不改母也似之銜辛卅載
子賢而文母夀而康何以娛之松竹在堂又何侑之歌
吟鏘鏘
　　　侍讀徐壇長先生八十致仕書來索詩賦寄四
　　　首
風華江左流傳別道脈閩南似續餘大好玉堂揮翰手
廬陵文字魯公書
特起孤臣岀薜蘿抽簪旋許　主恩多鄕人尙惜懸車
早已是懸車十載過
曲臺集禮聚諸生遠壓高齋學士名頭白成書猶有待
儒林依舊屬遵明
杖履蕭閑楚水旁巋然海内魯靈光自從醖得詩書味
別具天人一種糧
　　　秋日同高西唐游鐵佛寺(寺在揚州北郭爲/五代楊行密故宅)
樹壓平岡碧殿孤我來何處弔楊吳佛從劫火銷時見
秋到遙天盡際無草亂難尋朱瑾墓鴉歸猶學黑雲都
淮流不洗當年恨誰與英雄酹一壺
　　　閏九日客廣陵同金夀門陳授衣閔廉風江賓
　　　谷集吳氏城東水檻
百年難遇此佳辰料理殘秋發興新小戸仍修送酒事
薄游先約試香人鉤簾鶴柴涼移影俯檻魚牀淨洗塵
爲謝紅橋兒女道不將歌舫汚靑蘋(張約齋賞心樂事/十月詩禪堂試香)
　　　秋玉游洞庭回以橘茶見餉
若士愛遠游逸翮不可攀朝乘一掌風夕至洞庭山胷
吞三萬六千頃大圓鏡裏八九羅烟鬟奇文祕句滿藤
笈山中淸味攜俱還餉我洞庭橘赤如莫釐峯頭日白
傅揀貢餘右軍封題畢翦從平蔕閒折技逆鼻香霏甘
齒溢緘藏歸待獻老親不數湘湖楊梅頂山栗餉我洞
庭茶鷹爪顆顆先春芽虎􁀫近無種剔目名可嘉功能
徹視比龍樹金鎞不怕輕翳遮瀹以龔春壺子色最白
啜以吳十九琖浮雲花翩翩風腋乘興到左神幽墟列
仙之所家吿訴我生困識字素書探得何足誇許我紫
泉白芝鍊毛骨大勝塵土蹩躠於天涯
　　　題秋玉洞庭詩卷後
自古浮天兩洞庭千年詞客幾揚舲愛君淡著有聲畫
收拾秋光補水經
　　　長至日雪次聖幾韻
荒徑人如埽葉稀歸來畏影掩雙扉故鄕自異他鄕節
三白今看一白飛積處但添梅格古烹時更助玉池肥
歲寒與子成來往大好湖山付落暉
　　　答沈東甫病中見寄
寒卧湖村聽雁聲來詩力疾見君情天公應是憐淸􁛉
饒喫年年一箸羹
　　　小雪初晴訪敬身於城南同游梵天講寺延攬
　　　江山之勝裵徊久之敬身得五字古體一章予
　　　次其韻媿不稱也
平生重心朋造訪起寒早坐對屋外山無醜祇見好遂
果古寺游雪後風力小點素在巖㟧插翠出樹杪露槃
雙蹲蹲檀越誰戴纛(用梁沙門法/雲答周捨語)願服埽塔衣頂禮向雲表
故人詩格健饑鷹獨奇矯指示乾德年備史藉稽考井
泥墮軍持野火飛佛爪歎息殿翼空閑房叩幽窅影壁
矗煥儼經函閟微眇重過歷十霜彌覺竹石老試問護
伽藍江月幾回曉卓哉眉山翁心地久汛埽白㲲借餘
溫一聽妙聲鳥
　　　原作　丁　敬
　朝來幽事動良友過我早淸游敦宿昔一雪晴正好
　邐迆城之南幾度略彴小蹋凍乾蘚坡徙倚疎林杪
　礀風劃松雪殘玉落翠纛錢王此締搆突兀雙塔表
　劫火雖皴　勾勒猶夭矯金容歸浩空追蠡翳勿考
　依稀景泰字剔辨勞指爪靈鰻應就蟄寒甃懾深窅
　裵回日亭午古意益緜眇高僧句通禪心折玉局老
　月履疑往來烟鐘寂昏曉久立肌骨森煩慮脫如埽
　江光瑩不揺極目點雲鳥
　　　至後暖雨復雪旬浹不止得詩三首
水泉冬不枯簷雨何浪浪夜半䃸磹明誰發天地房化
匠有迴斡風霰淩朝光煦燠不可恃君子履其常
王氊旣落毛謝屐亦敗齒雪片劇銀箭急響撲窗紙堆
堆山字坐寒燼挑未已欲喚李書生攜卷向星子
快雪如故人歲寒輒復來皎然照籬落一白無嫌猜朔
吹爲宿畱十日相裵回眼中昨暮兒擾擾眞浮埃
　　　雪中聖幾招飮秋聲館用前韻
高閑今似偉明稀遲我衝寒𣢾竹扉笑伴近來雲易散
吟情豪甚雪爭飛力將陶謝追風雅恥共張何較􁛉肥
(三輔決錄何氏肥張氏/􁛉二族以此知貴賤)玉茗花前一尊酒病顔先爲發春暉
　　　南湖殘雪追和句曲外史山居雪霽韻
隱居佳處南湖上雪後年年遠目凝轉巷山光猶涴粉
入樓柳意半銷冰平分幽事晴沙鷺老我心情故紙蠅
絕勝蕭疎范寛筆内家休背鵠紋綾
　　　次韻(錢庸)符之恒(聖幾)
　先生闔戸坐十日隔城山雪遠銷凝南湖幾樹老臨
　水東郭有人來踏冰靜翫蘧廬散野馬微吟石鼎笑
　蒼蠅病懷近愛梅花衲不分香寒半臂綾
　　　立春後一日集吳敦復缾花齋次竹田韻
淨几單牀月上初主人對客似僧廬春來預作看花約
貧去宜求種樹書隔巷舊游成結托十年豪氣早銷除
依然不墜風流處五畝園開手翦蔬
　　　原作(錢唐)施　安(竹田)
　一宿東風雪盡初靑鞵三五過林廬深宵且對故人
　酒淨眼同看善本書飯顆中年吟易􁛉梅花老屋歲
　將除春來自笑生涯儉擬伴園官斸凍蔬
　　　次韻(仁和)王曾祥(麐徵)
　眼看時序又春初枯坐經年此屋廬客至殷勤畱半
　榻酒闌珍重說遺書荒街共聽更三點殘雪猶分月
　滿除好事主人情轉劇辛盤還約試嘉蔬(時予下/榻齋中)
　　　徐丈紫山今年八十三矣居淸波門外湖濱病
　　　足不岀戸日事吟詠寄示近作賦此仰酬
兩年不見紫山翁聞道嬰顔尙舊紅腳疾偶然徐道度
詩名合繼鮑淸風(宋鮑當居淸波門外有詩/編曰清風自號鮑淸風)支離一榻惟觀化
珍重雙缾但餉空有約嚴城苦相限柳洲乍可繫低篷
　　　題敬身所藏崔子忠伏生授經圖
樹底危坐秦博士頭童背僂須眉蒼彼姝侍側兩鬟妥
啟脣似有聲微颺一人炯視面若削高冠褒衣意則莊
刻深頗似見顔色潁川掌故稱智囊據石作几俛首聽
手操不律書幾行登來化我本齊語豈至難辨如公羊
此時未有蔡侯紙非是簡策應縑緗嬴灰旣冷孔壁匿
聖權獨賴生扶將二十五篇復繼出微言大義難低昻
後儒往往疑作僞欲與百兩俱淪亡典午淸淡那辨(蒲莧/切)
此地下齒冷梅豫章操矛入室眞鹵莽安得生也相撐
搪北平崔丹古節士布袍草履神揚揚貴人乞畫怒不
與槁死土室甘饑尫龍泓館主得小軸晨夕坐對齋屋
張遺經獨抱溯姚姒樸學正可傳諸郞猶勝濟南一女
子宛轉膝下靑袿裳
　　　擬冬堂贈辭(幷序)
乾隆丁已夏五予抱嗽上氣之疾歷秋乃瘳家人以爲
有妖沴焉歲除前四日命巫歌樂牲醴送之周禮所云
冬堂贈無方無算者此其遺意歟因擬爲其辭兼用杜
子春後鄭二說以俟采詩者
節嘉平修望祀屑瓊糜香猗靡蘭肴芬椒醑旨靑蜺旌
兮旖旎陳絲簧兮眾技送將歸兮水帝子媵游光兮從
宜􁡪攘殘陰兮除舊皇穹甚仁兮灾不可又女娭游兮
㝩㝗之野桃爲弧兮茅爲馬召靈氛兮占太人五窮遁
藏兮壹氣孔神倚東風兮祝蒼華區陬兮密淸梅枝兮
横斜
　　　鄭筠谷宫贊姑孰書來兼以歙墨八枚見貺賦
　　　此代札
故人校文在江介十年閒闊訊平安素書忽照春坊字
漆點全分墨務官舊史發凡憑綴述(筠谷嘗預/修明史)小詩何意
助波瀾風流轉憶今來少欲往靑山道路難
　　　除夕意林送糟藏松江鱸魚戲報以二絕句
今夕椒盤興不孤一坩添得四腮鱸釣公近有松江信
滿眼烟波陸瑁湖(皮襲美詩釣公/來信自松江)
衡門一任歲華流老矣何知事五樓忽覺頭銜兼兩地
鱸鄕亭長醉鄕侯
　　　正月九日夜同人集飮繡谷亭限燈字(以下戊/午)
招尋芳夜興堪乘四面垣衣一架藤亭角夷猶新月上
春心牽率曲闌憑漸生白髪惟耽酒爲祝東風莫惱燈
從此樂方須次第好將倡和擬松陵
　　　同吳西林汎舟西溪看梅
緩櫂縱遙目心與春流平邀侶以事解得朋因寡營峯
色烟上霽竹風沙外淸一夜叢梅發幾處山窗明香中
林鳥語引我沿溪行積翠點殘雪陰淡寒自生西崦未
云夕東畬方可耕稚子肯迎客花閒啟柴荆
　　　尋泉源入西木塢
西峯偶通人蘿蔦極幽蔚崢潺歷礀泉徙迆殊未旣穨
陽明亂流春田相經緯遠處落空林數家住雲氣竹根
潄潭隩汲飮有眞味將尋阿對居樂飢豈無謂
　　　曉過福淸竹院
探幽勇晨興靜院鐘未歇晴烟暎竹澄殘月轉花沒地
僻養靈姿氛潤蒙玉骨有如列仙儒初日晞蘚髪深山
畱古春凡豔想易竭老僧空色相折取供白佛護此無
盡燈常依妙香窟坐聽籬落閒緜羽囀淸越
　　　放舟河渚至蒹葭里
梅花界北渚流水與花俱隨花入水源單汎同輕鳧白
雲何方來亭童過艖䒀芳洲始瀰漫倒暎如攲湖與子
濠梁意久脫塵事拘持頤得靜觀短楫畫菰蒲際岸見
山影尙隱殘黄蘆灣洄轉多態中沚浮覆盂梵放知有
人漁歌憶吾徒翻然掠波去淡淡春烟無
　　　始游木橋是梅花最盛處(地近高/氏竹窗)
略彴舊通舟幽徑緣溪迴靑山似遲客一一花上來迷
濛始難辨的皪驚已開髣髴合江路五分春信催此地
感興廢豪貴荒池臺不改𧖟漁戸並花分水隈晴昊少
風雨古樹多莓苔願就餘杭姥吟翫傾深杯
　　　擬游横山不果回舟有作
市盡松聲孤野曠山勢遠横山不可到深秀紛挂眼永
懐江居士高眠絶異患靜笑泉出谿冷愛雲在巘穿翠
若飛梭嘉名錫策蹇伊余有同心未愜結廬願誰云惜
早芳惆悵回橈晩(明江元祚邦玉築橫山草堂攜家隱焉有驢名日梭翠/除夕山居詩云靜隱空山無箇事祇憐溪水一年忙高)
(致可/想也)
　　　哭沈東甫
曲曲溪雲抱隱居晩年問葉結相於緇塵別後山河隔
白社生前笑語疎高允誰爲徵士頌嵇康久作絕交書
篋中糾謬存唐史尙有兒孫檢蠧魚(吳興諸沈問葉不問房岀范/攄雲溪友議君所著有新舊)
(唐書合鈔/若干卷)
　　　晩過奔牛堰聞杜宇有懷汪西顥在析津
古堰經由處蜀禽啼暮雲風多聲易失林靜語初分歸
客尙爲感居人如不聞萍漂南北路因爾惜離羣
　　　小舫次姚茶山韻
波平風定去猶遲低拂藤枝與柳枝長短橋通新雨後
兩三客坐夕陽時紅窗旋學蘇州様白版閑題杜牧詩
略載些些脃絃管看君不似釣魚師
　　　南湖中元夜
秋逼空街響暗蛬烟波館外覓行蹤入懷驟覺風聲薄
岀海偏驚月氣濃野寺酸文招薜荔水樓隱語託芙蓉
倀倀悄悄年年事涼著疏簾第一重
　　　施北亭攜酒湖上
滿意扁舟拂曉催涼雲遠岫自縈回詩從靑箬笠前得
秋在白荷花上來老色漫隨時序改好懷多爲故人開
雞頭菱角香無限除卻江南無此杯
　　　秋日過吳西林郊居有作次韻二首
相對吳居士淸風自滿襟迢迢黃卷事寂寂白雲心瑶
瑟一以汎素塵無復侵誰傳寡女怨彌使古情深(時西林/鼓自製)
(瑟作黄/鵠歌)
幽意紛無數起行平野閒秋陰在深樹風氣似空山寺
古尋僧去村遙冒雨還君家饒鳥雀能賞此時閑
　　　原作(仁和)吳穎芳(西林)
　客意適林野柴扉聚素襟飯遲花飽眼談淺瑟傳心
　荒遠秋先得紛埃事不侵飄蕭門外葉餘興綠蘿深
　迎暮咽寒蟬穿松入竹閒訪秋吟過寺拚雨坐看山
　深樹罦車接長汀撩網還不離城市遠隨意水雲閑
　　　同張妙峯探梅西溪畱宿永興寺(以下已/未)
張侯崇淸眞名理似禪伯可與溪中游獻歲事幽適扁
舟掠雲林側帽望靑壁寒逗花信遲叢篠綴疎白微香
閉空崖陰曀久未釋凄凄烟雪零黯黯羣峯夕言造獨
園古唯有定水碧西風轉澄廓霽色上鳥翮紛吾懷故
人存殁感在昔(昔年同游諸人/唯聖幾已殁)惆悵依佛燈孤光照泉石
　　　新晴汎舟河渚過曲水菴
春宇得風霽景氣亭午佳微霄動川影夾岸吹寒花舟
行不覺遠來訪釋子家聞磬尙隔浦登閣如浮查當境
寂爲樂徧知生有涯願於繩坐參幽蹤寄菱葭長者號
流水童子能聚沙他時記此會竹外靑峯斜
　　　法華山下詣太虛上人雲棲別室
閑門向深山山翠莽回互上人龍眠秀蕭然挂巾屨自
言少年時幾爲世網誤辭家二紀餘空有捐萬慮見客
久杜口契我若雅素不隨雲岀溪惟學藤倚樹如聞竹
林僧復論巖壑趣後期指庭梅裵回不能去
　　　回舟經深潭口至秦亭山下作
平生塵累少隔年微意申及茲共沿越謝彼風波民窮
幽閒藤竹値曠迷涯津春潭易爲綠兼之山氣新靑山
時近遠乘流凡幾轉不見花閒人惟聞桑下犬飄颻時
氣舒平皛天容淺篙舟入翠微枉渚何知返
　　　同西林櫻桃花下作
飄零梅雪一堦平又見櫻桃照眼明春色相催無俚甚
酒人㪚盡可憐生施朱施粉妝難就非霧非花畫不成
只有南朝宫體在與君相約賦閑情
　　　同吳西林城東看花遇大風戲爲長歌
城南看花誰作羣好事競造丁隱君城東看花寂寥耳
相待獨有吳居士新花破萼初滿叢沙河浩浩揚天風
巳看野渚動平碧更覺連林搖亂紅提攜町疃羡驥子
(時西林令子/象乾同行)岀沒葭薍多漁翁過橋人似六鷁退沽酒樽
傳三雅空風光如此肯虛擲閉戸先生眞可惜澆花擬
向卞公墳彈絲亦就周家柏淵明子晳兩達人天地寍
非百年客有足愛踏三家村有裾不撇七貴門模糊落
日望未已遙山渲岀臙脂痕今朝風起花鞴扇莫使遲
來花似霰好將健句當靑旛日日花前一相見
　　　玉泉寺題壁
春來古寺聚輜軿魚樂魚驚鏡裏懸去盡游人寒食雨
和花流出鮑家田
　　　寒食前一日同竹田曦亮諸君汎湖
春陰一望黯迢迢山淥湖光自動搖過眼年時百五日
關心節物第三橋香飛花片來杯面寒送東風入㯭腰
油壁車輕歸路遠雨聲畱與可憐宵
　　　哭長城王立夫
酒杯曾記共秋堂廿載流年抹電忙敬禮小文誰可託
著明凶問轉難詳圜扉夢噩猶回首泉穴愁多也斷腸
何日水花風葉路藝香山下弔王郞(君以事累逮繫得/釋歸六年而卒)
　　　三月十八日同麐徵瑤圃右階蘓門游南屏山
南山三月暮幽暎此林阿僧寂房猶在潭空客再過洗
松看塔小坐石見湖多卦剔孱顔字吾今悟刹那(昔訪亦/諳上人)
(於此已二十四年/上人化去久矣)
　　　同作(仁和)孫庭蘭(瑤圃)
　杖履陪淸暇憑高上翠微崖碑隨徑轉樵語岀林稀
　眾綠接湖水殘陰帶夕暉休嗟春事晩流翫竟忘歸
　　　湖心寺見柳花作
亭亭酒舫著三潭楊柳飛花水染藍卻訝春衣風力緊
一天晴雪過湖南
　　　同作(仁和)孫廷槐(右階)
　楊柳千條拂釣磯苦將飄蕩勸春歸水心寺裏長廊
　外不見花開只見飛
　　　題汪近人移居圖
買屋古城下聞君喜客尋圖書初檢校鄰曲共幽深埽
壁除蛛網開窗納樹陰自憐流轉意對此一沈吟
　　　五月二十八日渡太湖至吳江作二首
千古繁華地茫茫浸遠空猶傳澹臺墓不見吳王宫一
鳥墮寒鏡眾山移釣篷如聞習流戰零落藕花紅
孤城繞江色深覺此生浮雲木秀田舍水風淸客舟凭
闌還放鴨吹笛更驅牛許我將家具林塘卜最幽
　　　大雨泊塘栖稍霽行二十里復雨二更餘達杭
　　　州仍宿關外
嬌雷挾雨來頓失溪光明縛船並溪閣看盡瓊瑰傾遠
山秀蠃見近山頽髻呈澹碧那可畫洮沐紛逢迎山雲
斂復吐櫂入靑蘆雨林鴉未起時翻疑宿淮楚
　　　夏夜同茨簷北亭飮章緒弘南軒以布囊春醉
　　　酒錢麤爲韻予得第二字
快風何由決土囊開軒此夕迎微涼南花破暝開且落
北斗挂林低復昂愁裏著書準虞氏酒邊暴謔如鄱陽
坐無拘忌可作達籬外燈靑歸路長
　　　北亭分得麤字詩未就戲爲促之
綠陰園館昨經過洪飮分明似卷波賸韻巳聞拈競病
淸吟定見和羊何遲畱十手傳鈔興停待雙鬟畫壁歌
詩將自來多整暇其如劘壘致師多
　　　重過秋聲館追悼聖幾
斜日生衣更一來竹邊門戸訝風開展書誤字曾親勘
撫樹新陰尙近栽已是披帷無處所何因化鶴再飛回
牙絃一絕千行淚山水淸音爲寫哀
　　　秋曉過敬身幽居
蕭晨出南郭雲氣拂衣流蘭發空林雨客來江館秋鄰
雞明復晦梁燕去仍畱好在靑楊巷題詩語最遒
　　　次韻西林和徐申來無酒
我生少食酒所賦有定命眼雖識杯鐺濡脣蓋天性往
愛同醉醒近頗鬪豪横五斗昔稱賢千鍾古云聖沈當
戒豐候嗜或敗齊慶此中得失林覼縷豈易更達人飮
無何不諱一日病徐公高士孫(申來爲徐世臣先生孫先生/注名復社後爲僧名淨侹)酒
德頗雅正空抱癭木瓢乃似僧盋淨種黍思東臯挹漿
指西柄長吟君試和滑稽漫嘲評絶倒禁釀語倚閣招
手令乞疑申酉虛呼肯庚癸並君著北山經樂勝奉朝
請奚煩未啐勤但舉先酌敬初筵若參我微酣破幽夐
一壺送氾潛入咽如去鯁
　　　七月二十五日作
頌酒無能合閉關小庭幽事詎全刪樹畱晚雨兼簷滴
闌卧秋花亞石斑涼暑未平憐屬疾夢醒同趣憶看山
何時竞得消摩力六尺烏篷自往還
　　　予賃居南湖上八年矣其主將鬻它氏復謀棲
　　　止瑞石山下有屋數楹東扶導予相度頗愛其
　　　有林壑之趣以價貴未遂也因用癸卯贈東扶
　　　移居韻寄之幷邀城南吟社諸君共和焉
性僻愛高棲依山靜聞見懷此已有年五藏待灑練夙
契西谿西花深地頗善近便城北隅風漪展湖面廡下
終借人彈指信流轉素交張長公謀爲置破硯林扉並
南麓江影白成片峯攲翠坌入巖裂泉自薦消揺隔市
聲聊可寄幽眷老大役生理來去如社燕誰營草堂貲
坐使襄陽先洛中見山錢囊空復何遣胡顔謝嵐霞緘
口向親串瑞室頌有時秖恐年鬢晏
樊榭山房集卷八
樊榭山房集卷第九
　　　　　　　　　　錢唐　厲　鶚　太鴻
　　詞甲
　　　國香慢
　　　　素蘭
路遠三湘記幽崖冷谷采徧瑶房仙人鍊顔如洗尙帶
鉛霜窈嫋東風揺翠返魂處佳珥成行飄零遇張碩已
墮紅塵還舞霓裳　月中何限怨念王孫草綠孤負空
香冰絲初弄淸夜應訴悲涼玉斲相思一點算除是連
理唐昌閑堦澹成夢白鳳梳翎寫影雲窗
　　　齊天樂
　　　　吳山望隔江霽雪
􁛉笻如喚登臨去江平雪晴風小溼粉樓臺釅寒城闕
不見春紅吹到微茫越嶠但半冱雲根半銷沙草爲問
鷗邊而今可有晉時櫂　淸愁幾番自遣故人稀笑語
相憶多少寂寂寥寥朝朝暮暮吟得梅花俱惱將花插
帽向第一峯頭倚空長嘯忽展斜陽玉龍天際繞
　　　百字令
　　　　丁酉淸明
春光老去恨年年心事春能拘管永日空園雙燕語折
盡柳條長短白眼看天靑袍似草最覺當歌嬾愔愔門
巷落花早又吹滿　凝想烟月當時餳簫舊市慣逐嬉
春伴一自笑桃人去後幾葉碧雲深淺亂擲榆錢細垂
桐乳尙惹游絲轉望中何處那堪天遠山遠
　　　西江月
靜極翻如有待眠多未是無憀柳花毬轉碧窗綃不信
東風纔到　閉月三三小徑藏鶯六六彎橋香囊蟬錦
嬾重挑乞取春愁閑了
　　　疎影
　　　　湖上見柳影因賦此闋
輕陰冉冉正嫩苔弄碧庭宇深掩千縷柔魂揺蕩如烟
無端忽度闌檻章臺路暗人歸處看足了斜陽濃淡又
幾痕水際低窺近日楚腰全減　依約匀梳月底亂雲
鋪滿徑籠住文簟欲結同心空試荑苗作(去/聲)就三分銷
黯寒添白袷淸明後埽不盡隨風微斂最鏡中再寫秋
疎記得踏枝鴉點
　　　桃源憶故人
　　　　螢
夜涼那更秋情獨冷燄雨餘輕撲墜處溼黏簾竹瞥見
因風逐　穿烟照水猶難足小簟窺人新浴殘月剛移
桐屋一箇牆陰綠
　　　惜餘春慢
　　　　戊戌三月二十二日汎湖用淸眞韻
綠徧山腰靑迴沙尾花信幾風吹斷屏閒鳥度鏡裏舟
移乍試苎衫綃扇常把禪機破除難負春妍流光如箭
正蘅皋稅駕韈塵不動黛明波遠　看漸是弱絮縈烟
新荷鑄水麗景一番熏染初啼鴂後將噪蟬前池閣嫩
晴千變誰道凭闌有人暗憶年華自憐幽倩且停橈淺
酌霏雨霑衣數點
　　　摸魚兒
　　　　得汪舍亭婺州晩春見懷詩用蛻巖韻答之
又騰騰一番春晚無情潮落江浦故人猶憶春前別不
肯載愁流去窗暝處展淡墨吳牋忽見殷勤語客懷定
苦在縠水雙流沈樓一角日日獨看雨　凄涼意不數
淋鈴督護風流那減張緒平生我亦多情者更掐酒邊
遺譜還問取問靑子綠陰可記城南路休歌爾汝待再
覔郵筒餘花晩筍刻意爲君賦
　　　臺城路
　　　　𧖟
靑萍葉大桐花落村村又鳴鳩婦細雨如塵餘寒若水
蟻動吳匳時候狸奴聘否怪生客偏憎閉門長晝守定
蘆簾三眠三起似人柳　深窗幾囘罷繡挽籠鉤陌上
親費摻手夜屋燈邊曉牆烟外最怕銀筐飢後心情漸
逗記瓦卦曾占蔟山將就待寫雙蛾更呼隣女耦
　　　夢芙蓉
　　　　戊戌五月十八日汎舟碧浪湖作
曉天魚板響趁靑蘋風起碧鷗波漲一枝塔影斜裊打
雙槳道場山在望仲姬猶賸眉様劃碎玻瓈占蘆灣柳
汊新雨欲沈網　何處紋簾捲上白紵歌輕去也終怊
悵雙鬟可買應作五湖長水雲連浩蕩杜郞元是疎放
有日重來願身爲鵲鏡妝臉鎭相傍
　　　永遇樂
　　　　戊戌閏中秋
恨海塡平情天補就月共秋駐秋半偏雙月圓卻再減
了閑風雨井梧知信又開一葉羅薦較涼前度想沈沈
靑冥萬里此情此夜尤苦　殷勤露下把杯重問也算
平生希遇蚪箭聲添鸞簫約爽不少傷心處干卿何事
淸輝依舊更按桂花新譜便鴉啼紋窗影轉忍敎睡去
　　　浣溪紗
數到湘琴未滿絃春殘過了摘櫻天芳時卯飮最思眠
　八字眉痕剛半畫二分月影恰重圓第三橋外見飛
仙
　　　蝶戀花
一片東風吹豔雪錦瑟如人忍使華年歇夢去靑溪溪
畔月洛神休寫王家帖　非霧非花疑剗韈楚客多愁
鳳紙新來絕落葉依枝飛又怯秋匳空羨泥金蝶
　　　霓裳中序第一
　　　　宋德夀宫芙蓉石在南榷署
牆陰擁翠浪搔首䌓華成俯仰藤絡苔皴草長是親見
光堯蓬萊無恙香銷玉葬怕夜深山鬼來往凄涼處奉
華舊閣記否捲簾賞　惆悵疎蛬藏響雨洗淨嶙峋十
丈芙蓉孤倚月幌問點額宫梅已歸天上冷衙蜂乍放
不照到銅溝膩漲靑蕪裏宣和金字也是此情況(宋梅/已枯)
　　　菩薩蠻
　　　　題呵手梅妝圖
斜紅不暖凝酥面春來未許春鶯見小凭侍兒肩花寒
人可憐　無言空擁袖蘭氣熏花透髻壓一枝斜前身
萼綠華
　　　摸魚兒
　　　　己亥初春過太湖次李秋堂韻
尙悤悤垂虹春早殘蘆風裏如語愁陰不散烟汀闊一
葉輭波翔舞扶柁去望練繞吳城幾點靑旗字鱸鄕社
樹想霧鬢風鬟也憐寒峭淺翠照眠鷺　千年事零落
荒臺別墅乾坤元是孤旅漫臨匳鑑驚淸影客子何堪
塵土須小住看重疊雲衣裹就湖天暮低眠舊浦續漁
具因緣茶人滋味休寫斷腸句
　　　滿庭芳
　　　　寄暢園在惠山下梁溪勝地也引第二泉穿
　　　　垣而入匯爲大池有聲幽潺池中多磐石上
　　　　芘喬木皆數百年物軒楹倒影與波澹蕩已
　　　　亥暮春十有三日汪靑渠邀予來游坐蔭弄
　　　　水顧而樂之同行虞山沈生彈箏作秦聲以
　　　　佐酒因成此調靑渠近買吳姬自杭來家梁
　　　　溪故戲及之
屋借峯圍徑隨泉改過橋別是深淸闌干十二眞在鏡
中行不道黄衫去久風前樹猶帶茶聲江南好菟裘似
此何用買傾城　攜朋春已謝梅丸緘怨蕉𥿄書情任
陰陰隔葉啼老吳鶯明日片帆催發幽崖畔正有雲生
句畱住簟紋設否容我聽調箏
　　　浣溪紗
　　　　奔牛道中初晴
莎雨前宵打布帆柳花今日撲征衫催春杜宇怨春酣
　天有心情雲破碧風無氣力水捼藍銷魂時節在江
南
　　　揚州慢
　　　　廣陵芍藥
疎雨催妍穉寒凝態天涯相見魂銷問春歸幾日未盡
減春韶算亭北新妝老去不多風露暗展輕綃送杯中
婪尾香心欲話無聊　鴉黄初試記當年曾識烟苗奈
月幌低籠雲堦斜倚夢到迢迢除卻謝郞俊句無人與
淺暈深描想難禁攜贈離情都在紅橋
　　　賣花聲
　　　　徐翩翩書扇自稱金陵蕩子婦
花月秣陵秋十四妝樓靑溪迴抱板橋頭舊日徐娘無
覔處芳草生愁　金粉一時休團扇誰畱殢人只有小
銀鉤句尾可憐書蕩婦似訴漂流
　　　玲瓏四犯
　　　　惲正叔西湖汎月圖爲陳玉几賦
寒玉砌瀾脩蛾横綠靑天明月初湧人閒今夕好柳外
涼陰重沈沈兩堤跨蝀問何人曲聲吹送酒面邀秋船
頭照影吟思欲飛動　烟空遠眸堪縱想菱颸亂起荷
氣深擁淸歡驚易曉光景隨塵鞚南田詞客今仙去賸
沙鳥來成幽夢誰與共裵回寫閑情數種
　　　水龍吟
　　　　用丁宏菴韻
客懷偏恨秋陰故遮一半闌干影蛬欺人獨鵲欺書滯
何曾慣聽疊疊吳雲迢迢楚水悠悠醒枕漫尋思那日
門前銀浦不抵似關山永　凝立風簾露井可能拌參
差簧冷飄零愁髪蕭條長鋏無言自領樓月斜初篝烟
淸後舊家標韻又新涼陡起添衣時候作(去/聲)西窗暝
　　　采桑子
　　　　晩秋同程松門汎舟紅橋登平山堂
重陽過也成虛負賴有詩仙肯作延緣人與黄花共一
船　沿堤轉盡垂楊路水影橋邊山影樽前畫岀傷秋
雨後天
　　　高陽臺
　　　　題華秋岳橫琴小像
劒氣横秋詩腸滌雪風塵湖海年年三徑歸來慵將身
事牋天草堂不著櫻桃夢寄疎狂菊礀梅邊想淸游如
此須眉如此山川　枯桐在膝冰徽冷縱一絃雖設亦
似無絃世外音希更求何處成連幾時與子蘇堤去采
蘋花小艇衝烟笑平生忘了機心合伴鷗眠
　　　尾犯
　　　　坐趙谷林西池泊花檻看新種靑蘆悠然動
　　　　江湖之興
水空雲淨見菰蒲叢外數枝交暎梢梢瑟瑟無人處被
荷風吹醒搖波十里遠界破靑山影作(去/聲)秋聲不到秋
來要君倚檻閑聽　最是淡烟低瞑逗漁燈前浦冷便
移栽蕩戸添箇根邊鴨雛游泳捲葉鳴笳揉花裝被尙
遲淸興又何似折取横江相思還踏三徑
　　　淸平樂
風梭織雨萍葉籬根聚水滿蘭橈應斷渡昨夜夢魂來
去　春衫起樣休寛偷描一一輕鸞將息釀花天氣憑
他料理餘寒
　　　曲游春
　　　　郊外探春作
一水仙源曲被柳條遮斷千縷婀娜有約湔帬怪逢伊
還向重簾單舸出意新梳裹看颺鬢蘂黄微涴縱近來
遠似天涯誰倩玉顔初破　禁火心情偏妥伴錢藕偷
分鈿荇輕墮容易斜陽恐穿烟鳳子尙尋珠唾波面虹
橋卧任怨咽玉簫吹過無奈澹月籠燈翠扉恨鎖
　　　一枝春
　　　　城東許氏水軒臨流梨花一株妍淨可念主
　　　　人命酒邀賞已半落矣感而賦之
縹蔕無多過淸明幾度東闌愁凭飄揺素羽漲曉乍迷
天鏡垂楊倦眼似相見雪融酥凝拌早趁深琖沽春護
惜夢雲輕冷　聲聲鵓鴣催暝憶初籠香雨烟綃娟靚
淸蟾墜小􁛉減玉兒妝影憑誰看取好畱向繡牀低暎
還帶葉偷綴瓊絲晩風未肯
　　　感皇恩
已是殺釭花月籠深閤何處行雲到巫峽一灣流水只
有浮萍開闔依稀親記鬬池邊鴨　明日暖風蘭紗裁
夾玉翦多情度簾押蜜犀蠲忿定帶露痕偷掐幾時頻
見也纖紅甲
　　　丁香結
　　　　暮春初霽用淸眞韻
吹落嬌雲展開平碧枝上雨殘猶隕恨流光偏迅數景
物賸得鶯憨蜂潤小紅曾記否朝酲殢薄寒自忍可憐
游舫散後定是蕪菁開盡　相引早餖飣陰晴花信催
過幾陣曲巷幽坊柳緜竹粉翠樓生暈謝家飄蕩紫額
翦麴塵盈寸凭闌干那曲冶葉何人摘損
　　　高陽臺
　　　　成窯九十九子瓷合金夀門索賦云是宫中
　　　　妝具也
祕翠分峯凝花岀土依稀粉滴脂函鈿合前塵宫羅冷
卻荑尖浮梁猶有當時月向夜深孤照秋匳怨長門夢
斷蒼龍字漬眠蠶　戲嬰圖子誰描得恰臨妝試仿黛
筆重添數比螽斯未曾盈百休嫌從今舊價卑哥汝宛
靑娥紅淚偷淹莫銷魂漢苑瑶箱久落江南(明時瓷器進御/者皆岀浮梁之)
(景德/鎭)
　　　眼兒媚
一寸横波惹春畱何止最宜秋妝殘粉薄矜嚴消盡只
有溫柔　當時底事怱怱去悔不載扁舟分明記得吹
花小徑聽雨高樓
　　　西江月
春淺初匀細黛寒輕不上仙肌玉梅花下見來遲夜月
深屏無睡　心倚紅牋能說情除靑鏡難知試香天氣
惜香時人靜街痕如水
　　　三姝媚
　　　　櫻桃花
嬌鶯含得未正眠燈風收繁心低綴薄暈微頳學玉窗
匀面粉淹脂淚悄探芳期先占了沿溪桃李無語銷魂
偷折斜枝下堦游戲　休觸蜂須飛墜到細數圓珠好
春流水翠沼深深照一庭朧月暖香吹碎記挽單衫相
送嬾難醒殘醉隔著重簾花下瞢騰喚起
　　　凄涼犯
　　　　庚子十二月二十四日宿濟南敖陽店寒甚
　　　　有懷故園節物悽然作此解
疎林宿鳥柴門裏凝塵半榻誰埽倦程繫馬風刀裂酒
雪花欺帽何時古道看長倚敖山翠小又燈昏寒星照
戸不使客愁少　攲枕尋思處畫句爐閑印梅窗杳歲
殘氣味歎詩人在家貧好底事飄蓬竟輸與蛾兒夜閙
恐明朝漸看鬢影似暗老
　　　慶淸朝慢
　　　　辛丑長安元夕同王雪子金繪卣集汪西亭
　　　　水部寓齋賦
埽雪燈樓障風酒幕千門春散京華閑情似夢小歡深
醉銷佗莫趁走橋人去故園伴侣在天涯當杯有一般
好月燭影初斜　簫鼓隔牆未厭況水曹詩俊淡墨棲
鴉疎香共憶窗外應少梅花從此滿城鬬草細娘催上
卓金車心期遠鶯邊古寺雁外晴沙
　　　玉漏遲
　　　　永康病中夜雨感懷
薄游成小倦驚風夢雨意長牋短病與秋爭葉葉碧梧
聲顫溼鼓山城暗數更穿入溪雲千片燈暈翦似曾認
我茂陵心眼　少年不負吟邊幾熨帛光陰試香池館
歡境消磨盡付砌蟲微歎客子關情藥裹覔何地烟林
疎散懷正遠胥濤曉喧楓岸
　　　百字令
　　　　月夜過七里灘光景奇絕歌此調幾令眾山
　　　　皆響
秋光今夜向桐江爲寫當年高躅風露皆非人世有自
坐船頭吹竹萬籟生山一星在水鶴夢疑重續挐音遙
去西巖漁父初宿　心憶汐社沈埋淸狂不見使我形
容獨寂寂冷螢三四點穿破前灣茅屋林淨藏烟峯危
限月帆影搖空綠隨流飄蕩白雲還卧深谷
　　　憶舊游
　　　　辛丑九月旣望風日淸霽喚艇自西堰橋沿
　　　　秦亭法華灣洄以達於河渚時秋蘆作花遠
　　　　近縞目回望諸峯蒼然如岀晴雪之上菴以
　　　　秋雪名不虛也乃假僧榻偃仰終日唯聞櫂
　　　　聲掠波往來使人絕去世俗營競所在向晩
　　　　宿西溪田舍以長短句紀之
遡溪流雲去樹約風來山翦秋眉一片尋秋意是涼花
載雪人在蘆漪楚天舊愁多少飄作鬢邊絲正浦漵蒼
茫閑隨野色行到禪扉　忘機悄無語坐雁底焚香蛬
外絃詩又送蕭蕭響盡平沙霜信吹上僧衣憑高一聲
彈指天地入斜暉已隔斷塵喧門前弄月漁艇歸
　　　聲聲慢
　　　　題符幼魯風雪歸舟圖
征衫換色客枕催寒川塗自古酸辛楚尾吳頭風雪獨
自歸人低迷凍鷗片影恐吟魂攪亂江雲遠望外有敗
蘆斷竹何處孤村　莫怪蒼山白首看凄淸到此愁也
如君溼重帆遲贏得畫裏閑身灘空夢回犬吠正鴻妻
相候柴門待歳晩酌椒花全未是貧
　　　長相思
　　　　綠萼梅
生九疑住九疑自小山光染玉姿碧羅天上飛　春到
時雪到時獨向花中咏綠衣斷魂烟月知
　　　沁園春
　　　　心
一寸通犀脉脉難窺含無限情記鍼纔棘刺捧時尤媚
鎭餘銀液捫罷偏驚小恰容憐芳能颺恨莫近彈棊最
不平羅襟掩歎幾曾灰盡半爲琴聲　覆蓮狀未分明
愛慧性玲瓏在目成乍歡娛著處怦如危柱別離催就
亂若懸旌門裏輕挑秋來暗合閑悶閑愁特地生花前
見算除非換得方表深盟(子華子心狀如覆蓮黄庭堅詞爭知我門裏挑/心吳文英詞何處合成愁離人心上秋顧夐詞)
(換我心爲你心/始知相憶深)
　　　齊天樂
　　　　秋聲館賦秋聲
簟凄燈暗眠還起淸商幾處催發碎竹虛廊枯蓮淺渚
不辨聲來何葉桐飆又接盡吹入潘郞一簪愁髪已是
難聽中宵無用怨離別　陰蟲還更切切玉窗挑錦倦
驚響簷鐵漏斷高城鐘疎野寺遙送涼潮嗚咽微吟漸
怯訝籬豆花閒雨篩時節獨自開門滿庭都是月
　　　賣花聲
　　　　壬寅立春日作
春信一番新春水生鱗春花春鳥尙逡巡翦就釵頭春
勝也添箇春人　凖擬踏春塵春色初匀春風困著小
腰身製就春詞知幾首帖寫宜春
　　　西湖月
　　　　明慈聖李太后賜畫九蓮觀音像在靈隱寺
　　　　借秋閣
悤悤夢了華胥早鷲嶺窗前貯將圖畫翠瓔長帶銖衣
細曡冷綃光砑巖居瞻瑞相展一坐松風塵外挂任水
際苦入秋心依舊九蓮開也　署年髣髴神宗說侍養
深宫白頭閑話月輪圓裏山河小影似驚飄瓦興亡多
少事便指與枯禪應淚灑已零落阿監當時奉香黄帊
　　　綺羅香
　　　　壬寅春分約徐丈紫山同賦
水榭收燈虹梁待燕判斷韶華如許九十芳辰一半自
今堪數嬌意緒欲暖翻寒嬾心性乍晴還雨已飄殘梅
雪鱗鱗井桃花信未遲暮　簫樓應惜冶思誰在生香
徑裏和鶯低語約略東風好似破瓜眉嫵剛宿露蝶夢
攙匀更惹烟柳絲偷取悵年時一掬春愁試分知解否
　　　皁羅特髻
　　　　賦包頭
膠鬟攏罷稱滑笏吳綃摺成如水淺縆素額更斜遮蟬
翅重窺鏡非關怕冷上頭初愛道隨時世最宜淡泞恁
略施珠翠　還把一痕緜擘襯微微紅起春愁困莫敎
半缷到殘妝秀暈分明是碧烟抺斷看兩蛾尤細
　　　夏初臨
　　　　初夏雨中同蔣丈靜山汎湖
蘸就魚天搓成鷗雨空濛撥櫂遲遲無數蘋花輕香點
破漣漪遠風沿岸斜吹溼靑篷誰弄參差湖心亭柳千
條暎波纔是愁時　可憐春去追送今朝破除酒病更
鬪槍旗簾釘窗眼曲游俊侣都非那不淒迷放殘陽綠
過橋西記蘓堤衣香後船柔㯭枝枝
　　　喜遷鶯
　　　　初夏
竹香新引漸綠到岸東荼䕷吹盡描繡心慵行棊聲歇
長日瑣窗淸潤閑臨小風揮扇涼思先歸鬆鬢爲誰􁛉
嚲單衫尙束看前幽恨　芳信緘密意蠅字玉釵待掐
橊巾問鬪茗樓前澡蘭屏底猶記那回眉印幾絲麝煤
飛度山枕天涯翻近夢催破聽迎梅雨點𫾣簷初緊
　　　八歸
　　　　隱几山樓賦夕陽
初翻雁背旋催鴉翼高樹半挂微暈銷凝最是登樓意
常對亂波紅蘸遠山靑襯不管長亭歌欲斷漸照去鞭
痕將隱想故苑燕麥離離滿地弄金粉　何況春游乍
歇花愁多少只惱黃昏偏近冷和帆落慘連笳起更帶
孤烟斜引誤雕闌倚徧霽色明朝也應準無言處望中
容易下卻西牆相思人老盡
　　　大聖樂
　　　　東園餞春追和草窗韻
空苑游絲舊池飛燕薄陰千樹正小闌人意厭厭細數
亂花翻怨錦鳩呼雨皺得綠波新如倦似無奈啼綃臨
別浦春何在在南陌麴塵西窗烟縷　閑思古今事苦
有紫曲靑樓千萬語且寄愁彩筆橫塘重見楊枝應許
尙戀淺寒羅衾曉記門掩紅香深院宇傷飄泊是誰倚
疎簾吹絮
　　　雪獅兒
　　　　華亭錢葆馚以此調詠貓竹垞翁屬和得三
　　　　闋徵事無一同者予與吳繡谷約戲效其體
　　　　凡二家所有勿重引焉昔徐鉉與弟鍇共策
　　　　貓事鉉得二十事鍇得七十事作此狡獪殆
　　　　非詞家淸空婉約之旨觀者幸毋以夢窗質
　　　　實爲誚也
雪姑迎後房櫳護得黄晴明潤撲罷蟬蛾更弄飛花成
陣穿籬遠近未肯傍茸氊安穩念寒夜偎衾煖處夢尋
燈暈　繞膝聲聲低問似無魚分訴憐伊嬌困展膊屏
前髣髴三生猶認懷春最恨漸取次歸來難準瓊籤盡
上案晴蟾鋪粉(白雪姑貓名見淸異錄宋葉紹翁貓詩醉薄荷撲蟬蛾見隨隱/漫錄張良臣山房惠貓詩從來憐汝丈人烏端正銜蟬雪不如)
(江海歸來聲繞膝定知分訴食無魚又祝貓詩江上孤篷雪壓時每懷寒夜暖相依從今/休慣穿籬落取次懷春屢不歸吳仲孚貓詩弄花撲蝶悔當年喫到殘糜味卻鮮不肯春)
(風畱業種破氊尋夢佛燈前名畫評何尊師貓有展膊者金/王良臣貓詩三生白老與烏圓徐集孫詩亂葉打窗貓上案)
　　　　又
　　　　　前題
花毛褐染炎天尙記荷塘爭浴鼠卜閑時畫損砌苔幽
綠闌干幾曲任側輥橫眠初熟恰又斂翛翛金尾蝶衣
偷蹴　忽起驚跳風竹聽蠅鳴茶鼎何曾輕觸暮眼纔
圓香綺叢邊看足簷聲斷續休喫盡草芽盈掬娛幽獨
勝了狻猊鏤玉(酉陽雜俎楚州射陽出貓有褐花者埤雅貓亦如虎畫地卜食/俗謂之鼠卜元好問貓詩側輥横眠卻自如錢惟善貓詩秋花)
(石上玉狻猊金尾翛翛斂四蹄唐盧延遜詩貓跳觸鼎翻埤雅貓/早暮則眼圓宋張至龍詩貓卧香綺叢田家雜占貓喫靑草主雨)
　　　　又
　　　　　前題
妝樓鎭卧底須詰取於莬癡小解事吳娃戲學鳳仙親
擣紅絲繚繞便萬貫呼來還少防失卻褭蹄重鑄閑坊
尋到　蟋蟀吟中醒悄正無聲四壁立殘斜照不捕依
然堦藥紛披藏好攜兒乳飽坐榻畔微溫相惱春回早
八九牆陰新埽(詰貓詩劉後村作柳貫貓詩花陰閑卧小於莬癸辛雜識回回/國婦女以鳯仙花染貓爲戲秦氏女孫失貓下臨安府訪之不)
(得賂以金貓乃已袁桷醉貓詩醒來獨立闌干畔四壁無聲蟋蟀吟李靄之畫貓在藥苗/閒程鉅失貓詩金絲色輭坐常溫飽食深宫錦作墩古諺云八九七十二貓犬尋陰地張)
(摶家貓名萬/貫見記事珠)
　　　　又
　　　　　前題
稱伊虎舅斑斑瑇瑁身邊頻覰食有溪鮮又上小庭高
樹如􁀫拗怒想喚汁多應回顧何事費峨眉畫手穴中
空怖　延頸盤旋爭赴笑綠沙幃底深憐羣聚銷得侯
封也算北門長護靑錢百數買雙耳微痕添鋸窺鸚鵡
月季花前亭午(陸游詩自注俗謂貓爲虎舅敎虎百爲惟不敎虎上樹殺鼠如/􁀫用柳文白珽湛淵靜語脣音汁汁可以致貓聲類鼠也宋僧)
(道宏峨眉人往人家畫貓則無鼠南部新書連山張大夫摶好貓每視事退入中門數十/頭曳尾延頸接入以綠紗爲幃聚其中以爲戲金李之純貓飲酒詩只向北門長卧護也)
(應銷得醉鄕侯說苑騏驥騄駬使之捕鼠不如百錢之貍/爾雅翼貓耳經捕鼠之後有缺如鋸􁀫餘慶畫有月季貓)
　　　思佳客
　　　　　吳中作和繡谷
窄窄紋窗小小舟空波一片漾難收滿天細雨曾成夢
壓水涼陰半倚樓　深玉琖暖香篝夾紗衣薄不曾秋
吳中舊事君知否晩泊荷花爲洗頭
　　　原作　吳焯
　江上涼雲江上舟閶門晩市未曾收銀絲燈暎東西
　水栀子花香上下樓　分半臂理雙篝河風蕭瑟夜
　如秋琴臺一點西施月猶照吳王城上頭

樊榭山房集卷九
樊榭山房集卷第十
　　　　　　　　　　錢唐　厲　鶚　太鴻
　　詞乙
　　　東風第一枝
　　　　癸卯元夕雪晴
拂柳蛾消妝梅鶴􁛉玉烟吹散無影放敎明月初圓最
憐倚篝漏永街泥不斷已減卻燈邊遊興料粟肌籠袖
香畱笑裏有人偷並　占響卜紫姑誰證思舊約素娥
暗省一番花信添寒十分草痕洗淨凝情買夜漫再認
飛鸞窺鏡悔少年爭逐輕塵得似煮茶風景
　　　浣溪紗
磬折春波吹婢魚粉塘烟竹迥蕭疎此中堪注水經無
　蘭語脃疑鶯谷近柳情慵覺燕簾孤晚風休減玉肌
膚
　　　高陽臺
　　　　落梅
縞月啼香靑禽警􁛉遺環與恨俱飄雪沒鞵痕何人爲
埽溪橋東風欲避層臺遠御風歸第一春銷惱相思枝
北枝南冷夢迢迢　山空記得吟疎影拾參差片腦自
裹冰綃湖水無聲流殘舊怨新嬌餘酸已在濃陰裏怕
重屏半萼難描更堪他消息經年雨暮烟朝
　　　木蘭花慢
　　　　城西開元宫本宋周漢國公主府元時句曲
　　　　外史張伯雨入道於此外史開元宫得月軒
　　　　詞有環堵隘花狼藉溝水漲雲充斥似石魚
　　　　湖小酒船寛窄之句今闌入軍營中僅矮屋
　　　　數楹奉高眞像旁有隙地積水緃横猶是當
　　　　日陳跡也雍正癸卯二月十九日過之書此
　　　　以貽訪古者
自吹簫伴去還再住列仙儒想瑤草呼龍梅花待鶴詩
鬢慵梳平生愛尋先隱冷襟懷要與俗人疎可惜風騷
零落而今纔到淸都　漫郞曾賦石魚湖流水繞堦除
賸一片涓涓斷雲新柳照影荒渠宫匳已銷餘豔覔彩
亳何處寫黄圖說與游人記得羽觴汎也應無
　　　點絳脣
　　　　次韻答紫山見寄
節近淸明一池春綠蛙催雨凭闌無緒目送年芳去
擬翦湘天不供牋愁句相思苦花無重數紅認斜陽暮
　　　原作(錢塘)徐逢吉(紫山)
　似箭流光梅花雪後櫻桃雨怱怱離緒春要平分去
　　記得年時共賦銷魂句今何苦落花無數人隔春
　城暮
　　　思佳客
　　　　柳
自琢新腔唱柳枝段家橋外水仙祠絲輕最在無眠處
腰弱尤看不舞時　鶯一囀笛孤吹碧波澹澹影依依
春風若爲長條惜應遣情人少別離
　　　少年游
　　　　春日訪紫山同坐學士橋望湖
南屏新畫西泠小隱動卽到君家船載湖光橋分野色
一鳥落雲沙　十年無限傷春意說與小桃花結客金
空游仙枕在風外祝蒼華
　　　絳都春
　　　　淸明風雨
烏衣過客約孤注賽春春還輕擲潤被換香低几畱燈
愁通夕餘寒猶是連寒食强偷眄淸明天色傍簷攜手
茸茸柳眼淚痕頻滴　攲側前年舊旅寄單枕悶把卧
枝花摘水外澹紅簾底纖瓊游蹤隔文園多病何人惜
有鬢影參差知得便敎晴蝶𫾣風岸陰翠織
　　　瑞鶴仙
　　　　賦聖幾齋中牡丹名藕絲霓裳種來自亳州
海天霞未卷和曉岫空靑付誰裁翦花師戲成幻約嬌
春千里翠深紅淺回頭意嬾但微認崔徽背面暎衫痕
一色惺憁誤道藕絲秋半　曾見夢中彩筆歌畔檀脣
醉餘羅扇雲窗月館湖山在舊情遠便聽風聽水霓裳
譜得自對珍叢夜怨問尋芳人􁛉如何細看帶眼
　　　念奴嬌
　　　　甲辰六月八日予將北游東扶聖幾餞予湖
　　　　上泊舟柳影荷香中日落而歸殊覺黃塵席
　　　　帽難爲懷抱矣因用白石道人韻歌以志別
孤舟入畫怪人閒誰寫漁朋鷗侣起坐不離雲鳥外倒
影山無重數柳寺移陰葑田拕碧花氣涼於雨詩成猶
未遠蟬吟破秋句　忽記身是行人勞君把酒蹔揖湖
光去共惜風亭今夜笛月逗離聲前浦千里幽襟一堤
野思終擬將家住甚時攜手水葓揺曳烟路
　　　好事近
　　　　吳江月夜
夾岸響靑蘆瑟瑟吳波搖碧天借一帆風勢看垂虹秋
色　滿船明月照無眠今夕是何夕應被素娥笑我太
疎狂蹤跡
　　　點絳脣
　　　　題授衣讀書稻田隅圖
片雨斜陽柳陰濯足看行水世閒良計識字耕夫耳
風約雲萍又向蕪城會推書起酒闌無味爲我言田意
　　　菩蕯蠻
　　　　馬佩兮梅花卷子寓騎省之戚徵予賦此
微波冷託湘筠色高枝早信尋難得玉骨不爲泥輕於
雲一絲　鏡花畱半影最薄東風命楚角莫飛聲人閒
無此情
　　　蝶戀花
　　　　長安秋雨夜賦
曲巷低窗雲色暮節近黄花又下凄涼雨長記江南楊
柳渡孤篷翦燭曾聽處　悔別翻將書信誤雁落吳天
已是愁難訴今夜長安千萬戸相思不爲砧聲苦
　　　定風波
　　　　甲辰冬杪南歸過邗城祓江見畱酒閒款語
　　　　忘暮月黑江寒行五六里送至舟中而別到
　　　　家旬餘祓江書來作此寄之
記來時傍柳維舟歸人一寸心折歲晩高鴻天寒脩竹
欲下山陰雪硯香凝酒鱗熱語短情長不成別凄咽悔
秋燈種了星星僧髪　野橋路滑聽江聲送客愁如結
又空林門掩疎簾夢阻低共梅花說杜陵荒浩歌發猶
有詩傳布衾鐵天末幾時同看蕪城明月
　　　疎影
　　　　菊影和祓江
幽姿欲舞見棱棱幾葉空際微吐半枕游仙飛作輕雲
不怕滿城風雨琉璃屏上秋多少也澹到痕無描處記
昨宵灑背新霜翠袖翦燈窗戸　尙有籬根淺醉攲斜
簪帽底曾費回顧笑問尊前人􁛉如花花􁳹可憐如許
東西活脫殘枝畔合賺得閑情詞賦待醒來重覓橫陳
低捲小簾寒曙
　　　解語花
　　　　春日見閨人撾鼓
簾遮晝影釵翦春痕香度深深院玉嬉鶯婉無愁處小
坐釘花牀畔飛空碎遠看一朵翠翹難顫驚夢回聲落
高唐白雨隨酥腕　長記柑筵飮散遇紅蘭潮靨靑柳
垂眼唾霏休濺飄鸞袖應是細𫾣腸斷微音弄釧料無
此漁陽嬌怨生晩寒燈暈妝樓攲被池人倦
　　　琵琶仙
　　　　乙巳早春過吳門作
帆色新年又輕約水枕春寒同載堤上沽酒人家湘梅
已先賣斜照傍紅樓未啓惜猶護一層芳靄趁燕帬歸
調鸚檻遠塵夢都改　悄彈指閑立平沙更吹綠吳波
緩衣帶堪笑天涯蹤跡有垂楊相待人意與東風是客
洗輭香雨際烟外且聽鐘度楓橋舊情如在
　　　又
　　　　康山在揚州輦土爲之以康對山寓此得名
　　　　今屬吳氏乙巳二月四日祓江招飮其上四
　　　　顧曠然俯仰今昔同集者尺鳧授衣各賦一
　　　　解
休恨無山小闌外略借江南眉色何況山在人家梯靑
喚雙屐吹不斷風前笑語怕驚起退紅簾隙古堞飛帆
平林指塔春望無力　舊知已觴送花迎畫歌舞屏閒
未頭白誰道琵琶纔掐賸康家陳跡豪氣被蕭蕭草樹
甚曳裾有此狂客爲問天畔歸鴻遠愁銜得
　　　摸魚兒
　　　　蕪城淸明
杏餳香閙花門巷家家風外晴穩來時猶道江程短定
不短如愁鬢飛絮近作(去/聲)酒惡寒輕只是無人問紅絲
硯潤便杜老傷春江郞賦別難寫此時恨　西湖路最
愛山聯眉暈游船曾記歸盡綠楊闌角聽鶯坐知我平
生疎俊情一寸回首處雲容水態還相引天涯自哂繞
九里街中三分月底誰與寄芳信
　　　埽花游
　　　　乙巳三月二十三日客揚州空齋積雨孤愁
　　　　特甚問人始知是春盡日也黯然於懷賦寄
　　　　尺鳧
折花汎舸又夜淺燈孤綠陰如許舊遊閒阻聽簷聲壓
酒醉醒無據落魄多愁尙記羅帬雁柱向南浦訝楊柳
今朝腰􁛉慵舞　行徧深院宇已負了春來忍敎春去
笑人易誤似山中枕石頓忘時序小榼櫻桃更憶西園
勝聚寄情處畫當年滿湖烟雨
　　　摸魚兒
　　　　首夏歸杭過吳淞景物淸曠有會而作
綠陰陰江南千樹重來桃葉依舊十年不負烟波興付
與殢人杯酒船喚否度一片涼雲最戀河橋柳凭闌望
久趁螢影高低漁歌斷續搖過五湖口　歸非偶正是
淸和時候深村樂事多有焙茶煮繭梅風裏換得霜鱗
盈斗詩思􁛉待小草湘蘭已入騷人手西泠永晝汎五
日輕橈獨醒何事散髪醉還又
　　　喜遷鶯
　　　　賦趙谷林三十六鷗亭
風蒲低暑見白羽帶波翻翻還住闌影揺人簟文生夢
夢入藕花深處閑笑汎湖伯越閑笑啼湘懷楚晚涼外
動忘機一曲悠然琴趣　休去尋釣艇重理舊盟草合
垂虹路倚扇開襟調冰膾玉不問是誰賓主三十六梯
明月三十六陂秋雨戲招手認靑天片雪飛來詩句
　　　鬪嬋娟
　　　　題趙飮谷采香詞居近滄浪亭自榜曰小吳
　　　　船
中吳烟水微茫地吟邊何限淸感夜深腰笛伴漁謳冷
玉花千點翦秀骨香霏露染娃宫風景敎長占錯羨舟
居好幾雁齒橋頭解纜回首銷黯　仍是載酒年時驀
然低憶蕙爐絲裊菱鑑斷腸重唱小横塘粉字開還掩
縱賀老心情未減無端世味如雲淡好約我垂竿手斜
雨梅黃凭君畫檻
　　　探春
　　　　次趙飮谷韻
冷硯𫾣秋枯笻倚晩西風斜掠平楚芋熟湖田楓明水
巷先放烟鴻飛去還似春時節埽不盡閑愁吹絮暖紅
院落誰家迎寒猶試簫鼓　此際靑門曾住記曉碾霜
輪未敎離阻老大才華凄涼身事銷得箜篌知遇三五
回圓月怕靜夜窺人良苦待問梅花何時香拂衫縷
　　　一萼紅
　　　　丁未始春客吳興郡治後圃有愛山臺南宋
　　　　時建蓋取東坡尙愛此山看不足之句日與
　　　　客登其巓蒼弁淸苕奔赴襟舄情味灑然如
　　　　遇白石草窗諸名勝於五百載上乃歌此曲
　　　　以寄予懷
仨寒輕被鄰園翠羽喚起愛山情烟草殘碑風榛斷笛
千載誰記經行想春在樓痕幾曲破曉霽妝鏡見飛英
欲雪消時無人知處峩髻靑靑　飄瞥少年前夢便移
舟弄水有若平生西塞魚肥東林酒熟滋味何似浮名
待傳與蘋香暖信醉吟地常憶柳邊城回首家江非遠
十四長亭
　　　水龍吟
　　　　梅雨初霽湖上山水浮動涼氣沁人肌骨尺
　　　　鳧買舟約予輩數人緣孤山掠蘓堤入西林
　　　　橋以泊於裏湖時意林鼓琴敬身作小篆數
　　　　幅欒城觴碧筩勸客予與尺鳧各賦此曲極
　　　　暮乃罷去丁未五月二十五日也
蜻蜓偷眼涼多飛隨小舫揺空翠西泠五月碧羅初染
冰壺乍洗多麗香車閑情椒壁夢塵空徙載荷心酒苦
桐枝絃澹看一陣風漪細　更譜玲瓏散水戰長林葉
閒疎吹高寒更憶迴峯隱舍鳴泉僧寺易得驚秋菰蘆
深處此歌堪倚漸鐘催人散平波墜露點靑螢尾
　　　淸平樂
　　　　題飮谷說劒圖
仙源風雅不恨知音寡艇子采香歸去也袖有驪珠無
價　天涯共話秋窗吹簫載酒何妨莫把吳鉤再看燈
前化作柔腸
　　　意難忘
　　　　丁未冬杪客蕪城將歸次飮谷送別韻
舊苑荒灣正悤悤別袂草草歡筵放歌銷白日轉枕夢
靑天風力緊折吳緜寒色漸蒼然話倦游不如歸去如
此湖山　津頭已買篷船尙樵歌共譜琴趣閑編沙河
春拊馬燈市夜飛蟬花倚擔菜登盤節物又增年問幾
時掀􁐠一笑追逐吟仙
　　　原作(嘉定)趙　虹(飮谷)
　堠火沙灣聽戌樓擪笛人罷離筵雁聲寒墮地霜色
　白彌天思結託奉纏緜小別轉悽然對斷魂月搖津
　樹雪􁩟寒山　載將書畫歸船有東城別錄南渡遺
　編眉添京兆柳衣畫孟家蟬翦綵勝蔟春盤轉盼入
　新年待與君尋梅問鶴共訪逋仙
　　　蝶戀花
　　　　戊申春暮城東周氏小園池上作
三月風顚吹斷柳何況薔薇落處依苔厚折得一枝花
在手戴花人尚平安否　行徧回塘銷永晝水影蘋香
只是侵襟袖杜宇數聲春欲􁛉斜陽豔豔醺如酒
　　　憶王孫
　　　　懷紅橋舊游
小秦淮暎小紅橋蘭舫重來酒未銷秋雨多從蟬鬢飄
夢迢迢曾倚闌干弄柳條
　　　謁金門
　　　　七月旣望湖上雨後作
凭畫檻雨洗秋濃人淡隔水殘霞明冉冉小山三四點
　艇子幾時同汎待折荷花臨鑑日日綠盤疎粉豔西
風無處減
　　　水龍吟
　　　　春晩倚樓見海棠葉底餘花同谷林賦
殘春能幾番風猩雲一朵藏深翠嫣然最小窺人闌角
憐伊睡起羞見當時天衣涴蘚宫鬟垂地歎宣華舊色
鳥聲啼盡遲開處伶俜矣　尙恐朱顔易老倩薔薇殷
勤鉤袂樓高十二妝輕粉􁳹綃痕寄淚雨雨風風鈴兒
未掣蜂兒先退待解愁知道前身記得晩花流水
　　　國香慢
　　　　壬子冬至後三日過馬半槎南齋炙甜香以
　　　　供客風味幽絕前明宣宗時禁中製也坐上
　　　　索予譜斯闋成半槎謂予云昔熊訥齋請詹
　　　　天游賦輭香慶淸朝慢云願埽陳言君於此
　　　　題當與天游競爽矣明日以綠牋請予書之
　　　　裝成小軸高西唐篆其首曰甜香新唱
雨浥芳塵愛花瓷寶屑百種芬氲誰將蜜脾滋味散作
濃春顫裊微烟猶未寫蘭韻如幻如眞輕翻小銀葉舌
本先參鼻觀徐聞　漢宫遺事遠歎尋方難和按譜偷
分茗甌初啜依約攙了餘熏縹緲華胥一枕蝶飛來猶
戀梨雲回思殢人處寄與當時浣罷羅巾
　　　澡蘭香
　　　　癸丑淮南重午用吳夢窗韻
荷聲碧檻蒜影紋簾詩在枕根夢覺釵邊綴虎扇底彈
蠅輸與彩舟佳約記琵琶初見灣頭纔舒新眉半蕚立
盡梅陰晩雨猶鳴靑蒻　贏得星星短鬢羞照江心一
規銅魄涼生楚簟怨人宫砂多少玉窗羅幕想南湖十
頃菱波閑了微吟淺酌還認取天際歸帆飛鳧闌角
　　　西江月
　　　　秋晩同嶰谷登烟雨樓
浮玉塔前風色銷金鍋畔晴瀾都來收拾一樓閒只少
靑山數點　望眼蒼黄越樹醉魂淸冷吳天柳邊猶繫
五湖船西子烟中去遠
　　　摸魚兒
　　　　塵梅追和元人顔吟竹
怪朝來凝芳盈席一枝幻出淸􁛉紛紜不用將犀辟付
與散花摻手無乍有想漠漠輕寒昨夜穿窗透紗籠護
否恐疎朵橫陳探春多誤更與灑冰澑　偷描處漫比
脂妝玉鏤寓形休污吟袖鹿胎幾點閑蹤跡驚覺輭紅
回首延望久恍翳月吹烟正是開時候高情似舊笑學
字蕭郞低徊未拂香影寫難就
　　　同作(錢唐)陳　臯(江臯)
　綺窗前埃凝髹几春葱閑鏤疎影園林半樹移來幻
　似霧似烟還暝看未定想京洛餘情喚起南枝醒冰
　姿乍認向匣鏡開邊歌梁落處忽動灞橋興　嬋娟
　面正似輕綃掩映恨無半點香賸莫敎瑟瑟翻飛去
　吹落芳英難整空裏景偷墮處前身水底還堪證風
　沙漫競好模上苔牋依然離垢心在玉壺冷
　　　踏莎行
　　　　嘉禾道中和江臯
鴨鴨隨波鶯鶯坐樹天涯芳草疑無路惱人只有燕梢
船濃春又向船中度　鬪酒香畱題襟墨聚菜花黄了
忘歸去韋娘髻子曉妝成今朝定岀湔帬否(項臯謨筆記云/嘉定中木妓杜)
(韋作實心髻低小尖巧至晚常/如曉妝時人效之號韋娘髻也)
　　　露華
　　　　玉簪秋海棠同置小缾詞以寫之
楚雲夢遠覔鬢底瑤肪悄在秋苑素萼乍攲遮住靑鸞
輕扇最憐付與紅兒只隔幔紗遙見涼颸度嫣然笑拈
閙掃初綰　明河墜露分半稱香浸銅缾臙粉零亂幾
點唾壺情淚翠襟吹濺倚妝靜看搔頭又恐一枝𫾣斷
丹白想亭亭夜深自遣
　　　浣溪紗
　　　　乙卯冬日同抱樸載酒過湖酹耕民殯宫作
一櫂迎霜拂曉開非關乘興訪疎梅斷雲叫徹玉龍哀
　雞酒有情應戀此湖山如夢可重來隴泉幽咽語初
回
　　　南鄕子
　　　　題揮扇士女圖
思夢髻慵梳鸚鵡驚回倚井梧扇影似人人似月圓初
十六盈盈十五餘　並蔕點紅蕖更有關心好句書不
用近前頻掩面生疎水院雲廊見也無
　　　蕙蘭芳引
　　　　乾隆丙辰秋七月十日行郯城道上殘暑猶
　　　　熾夾道楊柳依依蹔有慰于倦旅予自庚子
　　　　冬經此已十七年爾時樹猶未種也江潭憔
　　　　悴之感在人更有甚于樹者賦此闋書旗亭
　　　　壁
塵沁短衣話前事倦途亭午向畏景新秋官柳自垂萬
縷繫人舊感問翠黛那時何處等再來瞥見付與騾綱
鈴語　粉絮吹簾柔枝縈扇擁髻曾訴念好箇江南爭
似路旁低舞少年容易鬢霜早聚顦顇多長夢畫橋烟
浦
　　　一絡索
風走葉聲簾底夜長燈細秋塵不肯洗征衫有前日分
攜淚　暗憶餘香殘醉幾層烟水分明新夢到伊行但
道得相思字
　　　惜奴嬌
深院無人看分月紋疏小閑情約靑奴漫惱藕惹冰絲
悄一似紅衣拗曾道賦微涼單棲悟早　露箑烟襟可
暗憶凌波櫂垂楊髻幽花玉照夢繞香瓔又喚醒煩塵
埽秋到休更怨西風草草
　　　天香
　　　　烟草神農經不載出於明季自閩海外之吕
　　　　宋國移種中土名淡巴菰又名金絲薫見姚
　　　　旅露書食之之法細切如縷灼以管而吸之
　　　　令人如醉袪寒破寂風味在麴生之外今日
　　　　偉男髫女無人不嗜而予好之尤至恨題詠
　　　　者少令異卉之湮鬱也暇日斐然命筆傳諸
　　　　好事
瀛嶼沙空星槎翠翦耕龍罷種瑤草秋葉頻翻春絲細
吐寄與繡囊函小荷筩漫試正一點溫黁相惱纔近朱
櫻破處堪憐蕙風初裊　嬌寒戰回料峭勝檳榔爲銷
殘飽旅枕半攲熏透夢闌人悄幾縷巫雲尙在濺唾袖
餘花未忘了喚剔春燈暗縈醉抱
　　　虞美人
游絲不惹東風住和悶閑吹絮嫩寒猶護小窗紗試比
去年今日􁛉些些　飛紅只在迴塘裏塘下差差水水
邊杜宇盡情啼喚得春歸何似喚郞歸
　　　杏花天影
　　　　丁巳秋日舟過荷葉浦作
蘋花纔報西風信早添得淸愁上鬢短蓑開合雨濛濛
借問小平橋斷戌近　沿明鏡紅疎翠暈聽依約菱歌
去盡巳涼天氣別人時未穩倩行雲爲寄恨
　　　醉太平
　　　　戊午暮春汎舟紅橋同授衣廉風聯句
楊花滿天榆錢滿船(太/鴻)綠陰湖上年年問誰尋翠鈿(授/衣)
　橋邊酒邊樓前眼前(廉/風)夕陽一角闌干對春風可憐
(太/鴻)
　　　減字木蘭花
　　　　過張無夜花龕
竹垣花架四面陰陰堪結夏手捉松枝君是前身鶴阿
師　楞伽堆案欲話無生誰是伴久斷知聞一縷茶烟
裊作雲
　　　水龍吟
半竿殘日江城平蕪寒色新來淺舊游似夢閑身如葉
闌干凭徧老去劉郞芳溫一念最難消遣況雨聲不管
愁人厭聽更長處和啼雁　無計憑他酒琖奈依然酒
醒天遠絲占蟢子香盟心字關情在眼碧鏡春酥靑綾
秋夢紫簫幽怨待佗時絮語西窗今夜把蘭燈翦
　　　湘月
　　　　揚州勝處惟紅橋爲最春秋佳日苦爲游氛
　　　　所雜俗以大舟載酒穹篷而六柱旁翼闌檻
　　　　如亭榭然每數㮴竝集或銜尾以進則烟水
　　　　之趣希矣戊午十月十七日風日淸美煦然
　　　　如春廉風萸亭賓谷葑田招予與授衣于湘
　　　　喚舟出鎭淮門歷諸家園館小泊紅橋延緣
　　　　至法海寺極蘆灣盡處而止蕭寥無人談飮
　　　　閒作亦一時之樂也懸燈歸櫂吟興各不能
　　　　已相約賦念奴嬌鬲指聲一闋而屬予序之
客游未嬾記名園水鑰誰與重叩淡寫霜痕愛到處吹
盡尋常歌酒斷漵通煙疎籬借暖尙挂微黄柳移船遙
去照人都爲詩􁛉　何地更著功名天敎老子付垂綸
閑手細數闌干問往事春共横波爭秀亂影風燈催歸
晩笛眷此情依舊城頭生月作(去/聲)成鄕思時候
　　　風入松
　　　　憶茶
陸家休更說遺經負了雨前盟當時風月花瓷畔餘甘
潄幾許看承戲語從佗歐九困人不止春酲　爲茶作
病病皆淸關鬲有凝冰而今卻費閑薑桂開芳焙可是
忘情一琖微聞蘭氣半簾時夢松聲
　　　角招
　　　　予與趙谷林長安別三年矣戊午初冬谷林
　　　　自北歸相見于邗城塵衣風帽同話舊游悽
　　　　然棖觸予懷也家山漸近又復薄遽分手予
　　　　歸杭當在冬杪谷林家西池梅花下談讌之
　　　　樂計日可待因用白石老仙自度曲所云黄
　　　　鍾淸角調者製一闋寄之
話離索相逢又是江天雁影寥廓近來偏憶著並馬去
程茅店山郭情懷最惡向舊日淮南棲記看盡人閒迎
送似官道柳垂垂任西風梳掠　休莫琴移別調塵銷
古怨此意眞如瘧夢歸烟漠漠題扇書帬三年前約吳
船乍泊早問取疎梅池閣爲怕寒香􁛉削想翻笑我歸
遲延春酌
　　　步月
　　　　已未歲吳山燈市甚盛用史梅溪韻
瞰月峯高看街簾遠物華取次如歸夜深寒淺春在六
銖衣望來處紗籠萬點見背後釵燕雙飛疎梅下星移
漢轉勝似拜安妃　塵霏行不斷踏歌伴輭舞隨地成
圍天敎晴穩樂事往年稀念游侣餘酲尙在問殢人香
夢誰知匆匆裏餳簫又曉透羅幃

樊榭山房集卷十
吾師樊榭厲先生以詩古文名東南者垂四十年少孤
貧僦居杭城東園蔬畦麥壠間敝屋數椽讀書不輟甫
補博士弟子員績學攻古文詞聲雋一黌領康熙庚子
鄕薦兩上春官不售乾隆丙辰應
制科之徵重入都門及
廷試復被放隨翻然遄歸同徵諸公祖道國門外賦詩
爭歎息先生曰吾本無宦情今得遂幽慵之性菽水以
奉老親薄願畢矣自此亦不復謁選人居傍南湖結文
酒之社與鄕閭諸老酬唱之作日益多間客遊揚州馬
嶰谷員外半查徵士兄弟延主其家馬氏儲書甲江浙
先生學殖本富又得諸未見之遺文祕牒朝夕漁獵故
其發爲詩文削膚存液辭必已出以淸和爲聲響以恬
澹爲神味考據故實之作搜瑕剔隱仍寓正論于敘事
中讀者咸斂手懾服尤工長短句瓣香乎玉田白石習
倚聲者共奉先生爲圭臬焉憶前此十餘年大江南北
所至多爭設壇坫皆以先生爲主盟一時往來通縞紵
而聯車笠韓江之雅集沽上之題襟雖合羣雅之長而
總持風雅實先生爲之倡率也憶康熙甲午至戊戌先
生授經予家聽雨樓兄浦偕沆朝夕承提命去今五十
年先生之緒論猶在於耳今先生已久歸道山而沆景
迫崦嵫髮秃齒落學業一無成就有負吾師明訓愧可
言耶先生殁于乾隆壬申九月易簀前一日詔沆而語
之曰予生平不諧於俗所爲詩文亦不諧於俗故不欲
向不知我者而索序詩詞二集已自序而授之梓尙畱
小文二册藏敝篋子知我者也他日曷爲我序而存之
沆泣而受命乃日月不居人事乖違逋諾未償實疚于
懷今年已亥從先生嗣君繡周茂才索得原稾付諸剞
劂氏工竣問序於沆夫先生之文晩出其原本經術自
成一家當世自有子雲沆則何敢別置一辭惟感念知
我一言遺命諈諉用忘譾劣謹述先生之生平及沆從
遊承訓之本末次第以紀其梗槪附諸簡末報先生於
九原云乾隆四十三年歲次戊戌秋七月受業汪沆拜
序

序
樊榭山房文集目錄
　卷之一
　　授衣賦
　　蕉葉學書賦
　　春陰賦
　　枕溪廊賦
　　萬寳吿成賦
　　河淸海晏頌
　卷之二
　　石經考異序
　　方君任隸八分辨序
　　戈達夫法書通解序
　　六藝之一錄序
　　一角編序
　　漢印譜序
　　續泉志序
　　醯略序
　　使琉球記序
　　鳥船紀略序
　　王右丞集箋注序
　　王雨楓集杜詩序
　　宛雅序
　　沽上題襟集序
　　茅湘客絮吳羹詩選序
　　煙草唱和詩序
　卷之三
　　趙谷林愛日堂詩集序
　　景申集序
　　沈氏探梅集序
　　嬾園詩鈔序
　　查蓮坡蔗塘未定藳序
　　鶴洲殘藳序
　　雙淸閣詩集序
　　　蔣雪樵詩序
　　　秋聲館吟藳序
　　　程文石詩序
　　　余茁村詩集序
　　　綠杉野屋集序
　　　葉筠客疊翠詩編序
　　　蔣靜山詩集序
　　　岳泗菴遺集序
　　　汪積山先生遺集序
　　　汪次顏遺詩序
　　　汪司馬半舫集序
　　沈椒園詩序
　　无悔齋詩集序
　　焦山紀遊集序
　　盤西紀遊集序
　卷之四
　　紅蘭閣詞序
　　陸南香白蕉詞序
　　張今涪紅螺詞序
　　吳尺鳧􁫧瓏簾詞序
　　羣雅詞集序
　　吳可堂十二種傳奇序
　　絕妙好詞箋序
　　遼史拾遺序
　　南宋院畫錄序
　　前後遊仙百詠自序
　　樊榭山房集自序
　　樊榭山房續集自序
　　趙母朱太孺人七十壽序
　　汪母顧太君六十壽序
　卷之五
　　程振華藏先秦貨布記
　　五百羅漢殿記
　　雲林寺重建輪藏殿記
　　清繞橋新建春淙亭記
　　揚州馬氏墓祠記
　　杭可菴先生遺像記
　　盆山小隱圖記
　　耕巖草堂圖記
　　三十六鷗亭記
　　松吹書屋記
　　舟菴記
　　秋聲館記
　卷之六
　　秋日遊四照亭記
　　九日行菴文讌圖記
　　佛日淨慧寺遊記
　　開濬西湖碑記
　　田家灣志
　　屠墟廟志
　　機神廟碑
　　重修洞眞觀碑
　　重修錢唐西溪天曹廟碑
　　重建揚州雙忠祠碑
　卷之七
　　　張昭論
　　　杜氏通典馬氏通考鄭氏通志總論
　　　厲氏考
　　　漢西京無太學辨
　　　齊襄公復九世讎議
　　　李烈婦贊
　　　節婦田孺人傳
　　　張卿子先生畫像贊
　　　數帆臺銘
　　　澆藥井銘
　　　答金華馬使君啟
　　徵刻宋詩紀事啟
　　祭汪舍亭文
　　汪君嘯園傳
　　張曠菴先生墓誌銘
　　候選儒學教諭馬君墓誌銘
　　奉直大夫深州知州李公曁元配趙宜人合葬墓
　　誌銘
　　歲貢生候選儒學訓導藎思方公曁元配沈孺人
　　墓誌銘
　　朝議大夫候選主事馬公曁元配洪恭人墓誌銘
　卷之八
　　寓簡跋
　　神龍蘭亭拓本跋
　　吳越武肅王登雲臺題字跋
　　下天竺寺山天寳六載餘杭郡太守張守信題名跋
　　乾道臨安志跋
　　宋臨安府在城興福禪院記跋
　　元西天元興寺鐘題名跋
　　董源龍宿郊民圖跋
　　吳禮部詩話跋
　　山中白雲跋
　　友林乙藳跋
　　沈青門唾窗絨跋
　　賞延素心錄題辭
　　湖船錄題辭
　　書馬文毅公彚草辨疑後
　　說杜詩雲出門
　　書項生事
樊榭山房文集目錄
樊榭山房文集卷第一
　　　　　　　　　錢唐　厲　鶚　太鴻
　　　授衣賦(以衣被蒼生旣安且/燠爲韻丙辰京師作)
若夫泰風應律素顥遄飛日大火以次舍月西陸以揚
輝驗寒氣兮總至願時服兮無違占四人之月令授重
褚之溫衣授必有所受也於焉敬天府之受衣之爲言
依也以是念小民之依觀其義取章身美稱在笥典枲
呈材功裘吿備嬪貢紀其匪頒縫人獻其歲事適百體
於舒徐冀羣氓之暢遂少昊執矩法宫高拱以廉深兒
湯舉秋窮簷煦嫗而覆被爾乃九重有善政四海無寒
鄕挾纊非可以戸給衣帛固由其力償蟲悽悽以語月
雁嚦嚦以迎霜杼響停於前戸燈影映於鄰牆井宿絲
而已湅火申繒而有光刀尺耀其摻手綫縷縈此迴腸
將以貯八𧖟之絮製一襲之裳旣異夫黼黻昭宣半白
而半黑亦取乎文章炳煥爲赤而爲蒼是知天道送燠
而迎寒人事轉寒而向燠兌方之氣云調酉位之陰不
伏聚四十五日之女紅邁七十二儀之民俗崢嶸冰雪
將磔攘於司儺密麗綃紈自儲藏夫薦鞠何以勖之曰
婦官老者懷兮少者安何以縣之曰象魏公桑畢兮公
田旣我
皇上裳垂元吉象合文明黎民於變萬物由庚纓紱榮
施於寮采章縫化洽於儒生授几杖而養老訓組練而
銷兵豈止家盡歌其五絝不啻人盡被以三英猶恐一
夫之不獲彌軫顧於
皇情於是訪道細旃求賢良冶鵠版勤搜雕章繕寫微
蛩催織尙念兹而在兹天駟降祥當匪且而有且小臣
獻無逸之篇敢以繼豳風與豳雅
　　　蕉葉學書賦
爰有醉髠亦號書顚假一林之蕉葉代五色之花牋種
紙爲田惡其棄于地學書作草愛其全乎天維彼蕉兮
偃亞紛披朔方不茂南國多滋展葉過牆固覆幬之自
我抽心出土兼舒卷之隨時入輞口之圖中綏綏雪壓
植零陵之寺裏翣翣風吹靑鳳毰毸宜如椽之不律綠
雲滑膩待似漆之隃麋于是破不動之枯禪試無羇之
柔翰折處當堦拭之近案翻翻疊翠稱狂怪之情一一
斜紋恣縱橫之腕灑窗有響怳墨雨之爭飛入草無聲
似秋蛇之驚竄旣濡髮罷撮襟終微颸襲淸露瀜題秋
戰之常陸子願摽堂下(陸龜蒙戰秋/辭蕉摽建常)記夢餘之鹿鄭人
應置隍中漫號鬼襦筆陣豪而鬼辟宜呼仙扇文波逸
而仙通修竹休彈揖張芝于硯北淸陰漸減見索靖于
牆東六草堪珍百枚成幅障薜荔之屏懸昔邪之屋影
寫而指掌俱涼鉤摹而衣衿盡綠昔也古佛觀身喻無
堅于貝函今也高僧運畫示有用于圓菴蕭鋒之一桁
芳塵尙嫌其涴鄭䖍之三間柿葉未足爲貪然而絹裂
飇嚴旂撕霰墮裝褫徒云竊柎不可比山花之字究竟
歸空等壇竹之符有時從火是知菅蒯母棄者代匱之
義斤削弗良者遷地之機彼蔡侯之功常存蓺圃斯素
公之草永暎禪扉眼底鵶翻揭楮膚而剡剡胸中霓吐
展藤角以霏霏向使不傳書蕉之事又烏知古人之學
八法非止藉一揮者乎
　　　春陰賦
千門晝永二月春中竚韶景於平樂之觀候妍華於駘
蕩之宫擬陽暉以鏡野悵氛靄之帷空屈子之湛湛江
波幾層深罨淮王之萋萋草色一片低籠爾乃凝綺闥
覆嚴城入淸籞傍雕甍迢迢似夢黯黯疑酲燕歸無影
絲墮難輕占甲子之謠麥先測雨畫丙丁之帖花亦求
晴蘋吹東來忽將開而復斂柳星南次豈在晦而能明
若夫比臘非窮等秋彌積傳燭逾紅汎醅更白載觀祓
禊愁連洛水之濱欲上秋千思結長安之陌其感人也
難狀其被物也無端拾翠意阻攀條緒闌緜漠靑門羃
香輪而幄暗森沈朱戸壓摻手而簧寒得毋妒羣娭之
蹤故障蔽以千重或云䕶百卉之芳故帟幕乎三光若
有踆烏則量金而買不無黑蜧且淬劍而殲使碧舒兮
紅笑悅拂席兮垂簾奈何別路方遙長門深閉戴勝雙
飛射干交翳梨雲以縞夜爲奇棠蘂以解愁稱麗詩人
樓上徒爲安石之吟少婦燈前還發莊姜之嚏
　　　枕溪廊賦(以枕流欲淸/其耳爲韻)
淀號雍奴滙于畿南之野沽分丁字歸於海上之洲其
中有溪焉其爲溪也旁通樊圃暗注湖溝翻車如鴉而
銜尾桔橰似鶴以昂頭奔瀺灂其若赴合泌瀄而交流
光汀瀅兮不知夜聲潺湲兮忽驚秋其上有廊焉其爲
廊也重櫩逶迤複􁆤連廕陋南朝石步之名(丁謂詩困/憶南朝石)
(步/廊)仿吳山郤月之吟(去聲○東坡詩夢/繞吳山郤月廊)數行斜桷照波
影以初翻幾折紅闌跨縠紋而倒枕於是搖荇藻拍漣
漪繫酒舫垂釣絲水宜洊至瀾必觀其度楊柳之涼颸
簾痕演漾響菰蒲之春雨瓦縫參差廊屈曲兮溪屈曲
試吳鞵兮猶未足溪纚屬兮廊纚屬命剡櫂兮唯所欲
若夫藤蔓紛披擬罨畫之汎荷花歴亂誤浣沙之行莫
不凭襟招鷺側帽聽鶯魚堂䇿兮叩檻鷗撲漉兮𫾣枰
郭恕先界畫成時縵迴隔浦白太傅灘聲作(佐箇/切)就跳
沫穿楹映層雲兮窈窕入斜月兮淒淸溯茲疏引方勤
經營伊始幽可避俗華不期侈迢迢千步差覓詩心㶁
㶁一條乍醒醉耳
　　　萬寶告成賦(以時和年豐民/安物阜爲韻)
天淸沃野水落平田索商應節少皥司權羨木穰而紀
厯美􁑑斂以吿䖍稼穡作甘兆人羣號曰萬寶倉庾維
億國用遠踰於九年㦤夫稷之種嘉虞之財阜順平秩
於西成遡俶載於南畝土牛出而送寒銅雀鳴而命耦
杏花菖葉序九扈以司春淸甽泠風勸三農而恐後蒼
龍旣見舞雩而澤不愆期鴻雁初來報賽而獲云大有
聖人祈穀嘉祥載歌究乎天者胥熟麗乎土者咸和彌
望而黃雲徧覆連畦而玉粒駢羅荆揚宜稻雍冀宜稷
靑州宜黍獻之以薌萁而十千異產不周之粟陽山之
穄南海之秬助之以瓜果而華實宏多地不愛焉普存
可驗數旣盈矣握算仍過抽六穗於一莖陋相如之頌
封禪標同穎於異畝邁唐叔之作歸禾爾乃龍枝兮並
茂虎掌兮交垂芒擢兮黃人之日曝稃開兮靑女之霜
滋耞響涼颸落餘糧之璀璨鐮分新月積滯穗之紛披
礱以扇隤香透重茅之屋簸於箕舌秕揚六枳之籬社
鼓載鳴迓田祖而是生九穀籥章有掌龡豳詩而不害
三時於焉納總則
天家之䚕衍盈倉於以明禋則
帝籍之敷腴備物辰吿嘉吿覩燥溼之惟均財成曲成
仰陰陽之無拂用天分地而懸黎垂棘不足珍力本重
農而大貝南金皆可屈是以得其寶禮洽而樂舉享其
成遠至而邇安山出車河出圖駢蹤而集鳳在巢麟在
囿拭目以觀朱草華平因銜苞而連類芝房蓂莢同吐
秀以交攢於是秀眉之老羈丱之童塍繞杜曲居連瀼
東篅餘織竹角罷吹桐大熏鼠穴高築牛宫神絃祈雪
易緯占風雞肥豚碩薤白薑紅南榮獻日北望呼嵩僉
曰重寶永符乎
大寶屢豐高出於元豐歌曰多稼兮雲屯薦新兮取陳
席慶兮百室藏富兮千春茅三脊兮曷可擬花四照兮
非其倫稱觥兮祝
萬夀子來兮趨公旬願爲太平之人兮萃萬寶以粒我
民
　　　河淸海晏頌(幷序)
禮云聖王之祭川也先河而後海河原也海委也河發
源於崑崙之墟千里一曲九曲而入海海周乎八紘之
外有幼海有裨海有大瀛海百谷歸焉四瀆宗焉惟河
惟海包乾之奧括坤之區握瑞符叶嘉祥聖人首出御
世得一而萬化成河海受職定位得一而萬派澄粤稽
往籍榮光塞河徵於上世海不揚波紀於成周若夫感
應交捷肸蠁並臻葳㽔於圖牒而震耀於耳目者未易
覯也欽惟我
皇上中和立極濬哲恢圖合六屬六敘六聯之所掌式
辨於周官萃九山九川九澤之所珍厥包於禹貢遂民
之生則日用飮食忻其徧德復民之性則惇庸典禮洽
其綏猷固已瞻之如雲就之如日函之如海養之如春
洵乎仁亶而恩濊允矣軼頊而駕軒乃
一人垂拱司契於上羣黎緣督交勸於下
睿慮所周健行是則
謂田功旣已卽而宵旰維勤
賜復蠲租之疊霈
謂庶績旣已熙而旁求有典
闢門明目之常聞傳云聖王先成民而後致力於神
皇上於是考太常之所守稽功德之宜祀槱燎沈薶祭
則受福山林川澤咸秩無文祥正而靑旂肅事土膏而
朱紘戒典先農之祀徧於郡縣懷柔百神莫不效順川
靈嶽祇奔走抃舞蜿蜿蜒蜒㦤㦤芬芬若河有伯若海
有神
聖天子蓋感之以至諴綏之以大德矣雍豫之郊冀晉
之甸大河所經石水斗泥上下千里積日瑩澈投膠者
莫得比其潔濯纓者羣然就其深澄源凝澱厯萬晦朔
守臣騰躍而吿之太史連絡而書之鴻生鏗鍧而頌之
河之淸也如此漸水出於黟山入於東溟浙省所環歸
墟之所而潮汐之衝也比年決齧水維偶緩
皇上念切民依
天藻頒而穹碑立泉府發而新廟建羣工萃止畚築雲
集今茲秋濤應月颶母無驚靈胥委蛇而御轡天吳讋
慄而匿景纖塵不飛餘波不湧耕桑得所婦子其寍海
之晏也又如此夫儲精錫祉者
聖主運之於宥密者也奏績安瀾者賢臣致之於旬宣
者也惟
聖主乃得賢臣之助惟修和乃協平成之理小臣沐浴
醲化莫罄形容謹拜手稽首而獻頌曰
乾端坤倪動靜不窮惟
聖有作成位於中九圍是式八荒來同德以爲車樂以
爲御肅肅雍雍浹於兆庶民惟
后戴神惟順助河曰德水海曰環瀛或經九野或包八
紘聿稱巨浸天一所生其澤廣潤其量虛受
聖皇􁊅圖靡不徧覆旣徧覆之又懷柔之揚其淸矣式
是晏而
帝心明明河乃如鏡
帝德安安海乃可泳於萬斯年
一人有慶魚鼈咸若琛賮胥來元首康哉股肱良哉朝
宗之義萬國咸該
樊榭山房文集卷一
樊榭山房文集卷第二
　　　　　　　　　錢唐　厲　鶚　太鴻
　　　石經考異序
六經自遘秦火或藏屋壁或寘山崖大義微言幾乎中
絶漢興摭拾散佚絶而復續脫漏舛譌往往而有向歆
父子校之于前伏無忌劉騊駼馬融班固諸人校之于
後乃博士試甲乙科爭第高下至有行賂定蘭臺漆書
經字以合私文者于是熹平四年詔諸儒正五經文字
議郞蔡邕書丹刻石立于太學門外此石經之所自昉
也厥後魏正始唐開成孟蜀廣政宋至和嘉祐紹興俱
仿前規以示模式歐陽子集古錄所收金石文字最廣
獨遺唐石經不載趙德甫金石錄洪景伯隸釋所載漢
石經僅殘缺遺字晁子止取唐蜀石本與後唐長興版
本參校著石經考異其書不傳　本朝崑山亭林顧氏
著石經考一編自漢以後異同始末該而存之可謂補
前人之遺者也吾友杭君堇浦補顧氏之遺而加詳中
參之以辨論如五經六經七經之核其實一字三字之
定其歸二十五碑四十八碑之析其數堂東堂西之殊
其列自洛入鄴自汴入燕之分其地駮鴻都門學非太
學魏石經非邯鄲湻書直發千古之蒙滯皎然如揭白
日渙然如釋春冰蓋綴緝旣力用思復精足以剖芒釐
審同異不獨爲顧氏之諍友兼可上㴑晁氏大裨來學
者已書成堇浦屬序于鶚竟讀而歎曰甚哉著書之難
也范曄楊衒之魏收魏徵諸家皆誤以漢石經爲三字
堇浦援据諸書而知一字之爲漢三字之爲魏請爲堇
浦立一佐證可乎公羊昭二十五年齊侯唁公于野井
旣哭以人爲菑何休注云菑周埒垣也今太學辟雍作
側字儒林傳休精研六經世儒無及者太尉陳蕃辟之
與參政事蕃敗乃作春秋公羊解詁覃思不闚門十有
七年按蕃誅于靈帝建寍元年又七年爲熹平四年始
立石經爾時休詁公羊未卒業則辟雍所作側字其爲
石經隸字無疑趙氏金石錄亦云世所傳經書與漢石
經不同者數百言此蔡邕石經一字之佐證也左氏隱
元年傳仲子手文爲魯夫人孔穎達正義云唐叔亦有
文在手曰虞隸書起于秦末手文必非隸書石經古文
魯作　虞作􁑒手文容或似之按晉書衞恒傳言魏正
始中立古篆隸三字石經唐書藝文志有三字石經左
傳古篆書十二卷正義所引是古文一體此正始石經
三字之佐證也鶚不敏不足與于校讎之役聊以斯言
復堇浦或者希左袒于斯編云爾
　　　方君任隸八分辨序
新安方子君任作隸八分辨或以爲方子有志於古之
道者也曷不觀馬鄭王許諸儒之會通發濂洛關閩諸
賢之壼奧以勒成一書而先從事於此予曰此卽方子
有志於古之道之一端也道載於文文散於事古者保
氏之所敎學童之所習莫不晰其形聲以通知天下之
事而昌黎亦云爲文必先識字字莫古於古文大篆其
詳不可得聞矣莫備於小篆隸八分皆自秦時剏造以
迄於今予嘗謂始皇雄材大略不獨設郡縣築長城爲
千古無窮之利卽其有功於文字亦千古不易之軌則
也李斯作小篆程邈作隸王次仲作八分三體本自判
別後世自歐陽永叔洪景伯吾子行諸公誤以八分爲
隸由不知隸卽今之正書而八分取義亦未之講也善
乎蔡文姬之言曰割程邈字八分取二分割李篆字二
分取八分故謂之八分而隸與八分之辨已如列眉矣
方子博極羣籍援引富而評駮精畱心游藝之學何莫
非形而上者之所寓歟吾友金冬心處士最工八分得
漢人筆法方子曾求其書孝經上石以垂永久用暴秦
之遺文刊素王之聖典方子眞知所從事而衞道之心
至深且切也夫
　　　戈達夫法書通解序
周官保氏以六書敎國子所重者辨形聲謹點畫而已
自秦以降日就簡略始變古文爲小篆于是草隸以興
筆法亦重漢陳遵與人尺牘皆藏弆之以爲榮魏晉以
後帝王公卿競習於此北朝張景仁以八體位致通顯
史臣至稱爲倉頡以來一人法書之重與文學爭權矣
當湖戈君達夫宏通士也手輯法書通解頗詳於用筆
結字所撰述古一篇捃摭奧衍突過竇臮其學要自足
重不獨工書也達夫盛年方將以文學遭遇此書行爲
道山延閣之藏不可與盛熙明之法書攷共彪彪炳炳
於寰中耶
　　　六藝之一錄序
歐公集古錄序云物常聚於所好而常得於有力之强
其言豈不信然哉而又以爲好之已篤則力雖未足猶
足以致之此殆公之遜辭而非其實也公之後有胡戢
秀才者效公集古作琬琰堂濟北晁元咎爲作詩云君
不見廬陵公往爲學士修書日詔卑千金訪遺逸遺文
逸字往往出是公集古之作在翰林修唐書時奉勅訪
求且有千金之購詎得謂力之未足乎故好之有力而
能聚其上帝王其次公卿又其次則士之淹雅而饒於
資者若夫布衣糲食窮居野處之士雖嗜之一而篤如
歐公者亦未必能得得亦未必能聚詘於力之不足往
往然也而公又慮聚多而終散乃撮其大要別爲錄目
兼作跋尾以傳後學此則公所好之一而篤雖帝王公
卿與士之淹雅而饒於資者好之而能聚不暇爲錄以
傳於世亦終等於象犀金玉之必散此時有力之强不
能不爲之詘而慕歐公之爲者出焉自宋迄今爲圖爲
評爲編爲譜爲史爲志爲錄爲略爲目爲記粲然備矣
而吾里倪先生崑渠有歐公之好而無其力乃集諸家
之所錄輯爲一編名曰六藝之一錄分別部類發凡起
例凡爲六門爲卷五百有奇以金文石刻法帖爲經以
書論書體書譜爲緯其用力可謂勤且肆矣先生志抑
而謙竊取直齋陳氏之旨以爲書品書斷所論雖工至
鍾王正與射御同科乃游藝之一耳鶚披其書上下千
古賅括朝野則通於史偏旁音訓各有據依則通於經
旁引曲證不遺幽遐則通於子與集蓋合四庫之菁華
以成一家之書而先生已當杖國之年不假門生子弟
之助閱市借人晨書暝寫數易寒暑以成書學之巨觀
其學力日力有非後生涉獵輩所可望然則先生之於
古可謂眞能好且聚者也强有力者也承命爲序蕪詞
不文幸得附名其間以爲厚幸云
　　　一角編序
晩菘居士耽愛書畫獨具眞賞此編自比之馬遠殘山
剩水以未見元以上眞蹟爲歉耳彼唐王廣津宋賈師
憲明嚴惟中據枋國之勢肆其豪奪金題玉躞充牣篋
笥未幾零落或歸天府或散人閒徒令人有煙雲過眼
之歎居士此編所購雖前代爲多然損硯田節衣食以
營之辨析入微芒寶䕶如頭目以悅吾生以長子孫居
士復何歉哉詩不云乎豈其食魚必河之魴祕密藏中
安樂法吾從居士而問之癸丑除夕題于南湖花隱
　　　漢印譜序
漢印之傳于今者有二曰官印曰私印官印昉于周之
璽節至漢製乃大備緩鑄急鑿爲用不同今之印製九
疊其文去漢絕遠惟私印記姓名多仿漢法夫班范兩
史荀袁兩紀之所載其功德炳煥于簡册者詎因一印
存毀爲重輕若姦諛之骨旣朽而名印猶存宜唾棄毀
滅之不恤況瑣瑣猯狢噉盡無可稱述者乎然且王厚
之姜夔錢選顏叔夏著之爲譜揚克一著之爲格吾邱
衍著之爲式朱珪著之爲集考葉森著之爲韻釋諸君
子豈惟篆學之古拙足取哉亦云善惡之名笵金附之
不朽爲吉爲辱勸戒是寓其修名不立徒託蟲篆以自
見者又足懼也夫是之取其亦遠于玩物喪志之誚已
甘泉程君振華多才藝最精于鑒賞嘗藏弆漢官私印
共八百餘件濡紙脫文編排爲譜屬予序其端因爲道
漢印可取者如此
　　　續泉志序
續泉志若干卷吾友胡道周氏續宋鄱陽洪文安公遵
之書而作也錢法自周九府漢三官而後輕重大小時
異代殊前文安而篹述者若梁顧烜唐封演張台宋陶
岳杜鎬董逌金光襲李孝美輩文安皆㩜摭而辯證之
又廣采史子諸家而以家藏古泉百餘品摹畫爲圖用
力可謂勤已惟昔宋室之南軍興歲幣公私交困緡錢
不足用始以益州交子之法行於江淮行在於是天聖
閒所置務其交引視錢爲準者卽以交引代錢天下大
計仰給於紙謂之楮幣元費著作譜載其圖式界數甚
詳錢法之變於是而極文安生其際目擊時艱爰作泉
志論世者以爲殆文安微意所寓云道周嗜古之篤不
減文安凡所昈陳皆得於神林破冢鋊摩蘚蝕之餘不
獨齊太公貨新莽泉模爲文安志所未備卽有宋一代
諸年號泉之外又得銅牌徑二寸許其文爲臨安府行
用準三百文省予向讀郞仁寶七修類藳云是南渡國
窮補救變通之物交會錢引之類第不解所謂省者何
考洪文敏容齋隨筆云太平興國四年因五季之制詔
民閒緡錢定以七十七爲陌自是以來官民出納名曰
省錢然則銅牌者殆亦支錢之劵當日錢無足陌故著
省字非如楮幣之祇以千百爲率也銅牌廢而楮幣行
此正可補宋史食貨志之缺於以續文安作志之微意
相去五百年有莫逆於心者焉文安志分九品曰正用
品曰僞品曰不知年代品曰天品曰外國品曰奇品曰
厭勝品天與神鄰於幻誕無稽道周削之限以七品尤
有特見予故觕舉大略而爲之序
　　　醯略序
趙君意林撰醯略成如干卷賅綜奧衍靡所不具實爲
前此所未有不特顧野王載　䤘之味吾子行辨酢醋
之文而已而無學之徒或目爲底下之書夫大易所陳
曰節飮食雅詩所褒曰議酒食醯鄰於酒而可飮食者
也治菹柔膾和藥養骨無不是需節之議之寍無切於
資生之要而漫侈隸事云乎哉予準之漢以來簿錄家
應入子類者有二周禮食醫掌王百醬之齊膳夫職云
醬有百二十二甕賈氏疏醬謂醯醢也鄭氏云齊菹醬
皆須醯成味也隋經籍志食經酒要皆附醫家醯略應
入醫家齊民要術起自耕農終於醯醢宋藝文志酒譜
茶錄皆附農家醯略應入農家準之於子如此參之於
經如彼後之淹雅君子其舍諸魚豢作典略裴子野作
宋略李湻風謂王無功爲酒家之南董予亦謂君爲醯
人之魚裴夫略者巡也於書無不巡也略者界也以醯
爲之界也
　　　使琉球記序
皇淸受命奄有區宇仁風義問扇被萬國戴斗比景之
域文身鑿齒之倫無不悉主悉臣奔走恐後琉球遠在
東南海中恭順夙著冀霑
聖人寵靈世爲外藩以奠卉服延頸鶴望請封者至再
康熙元年張侍御學禮銜
命以行遠涉鯨波踰年後歸中朝著有使琉球記二卷
上卷言使事下卷言風土也侍御嘗鏤版歲久漶漫曾
孫寶善謀重授之剞劂而屬鶚爲序按琉球之名始見
隋書字作流求元史作璢求隋書言國王姓歡斯居波
羅檀洞多鬬鏤樹條纖似髮王乘木獸所居聚髑體壁
下異俗可駭如此元史但言彭湖嶼已下漁舟颶漂落
漈返者百一自隋至元慰諭不服浮海擊襲虜其民人
而還明洪武五年中山王察度始遣使入貢而山南山
北二王相繼受封其後爲中山所併朝臣奉使者陳侃
蕭崇業夏子陽客胡靖等各有撰述明一統志仍隋書
之舊而侃等所書類多浮飾紕繆其言不實君子弗尙
也侍御之記魚龍風雨變怪百出其奇險有不止於落
漈者自正副使臣以至黃頭赤幘輩皆仰
天家威德所芘克全無恙而禮儀之䖍恪民俗之樸略
絕無荒誕可駭之狀則
至化之漸者遠故錄之象胥掌之舌人者簡且質也且
夫人臣出使外國多以口舌折衝若陸賈張騫等爲比
無論南越大宛非唐虞盛世事而賈等方緩頰吐吻之
不暇又豈能條其見聞一一筆之於書若琉球國貧而
俗儉侍御減供却金上體
朝廷恤小柔遠之至意而中山久旱册禮旣畢大雨三
日
聖澤滂流瑞應尤卓越萬古周禮大小行人之職所以
撫邦國諸侯者歲徧存三歲徧頫五歲徧省而又錄其
禮俗政敎札荒厄貧康樂和親之類各爲一書以反命
于王以周知天下之故侍御之記其猶比物此志也夫
嗣是出使者汪檢討楫則有使琉球雜錄中山沿革志
徐編修葆光則有中山傳信錄皆本待御而增益其未
備惟侍御能舉其大者以有待也
　　　鳥船紀略序
古者車戰利西北舟師利東南此大較也太公陳蒼兕
於盟津叔向召舟虞於涇水西北之兵未嘗不需舟以
濟攻擊備禦之方略焉賦苦匏者命之將習流不其難
歟所謂利東南者三江五湖黏天無壁寇據爲險我乘
爲利以舟禦舟卽以舟攻舟則形式之詳器械之精操
縱之宜未有不講求儲偫而能占師中之吉獲濟川之
用者矣康熙十三年逆藩吳三桂以滇南叛全楚振動
挂鎭海大將軍印京口將軍張公時爲副都統聞變卽
移駐武昌佐討逆將軍鄂公鼐帥水軍進勦賊黨盤踞
岳州出沒洞庭公謂水陸夾攻爲上計遂以沙船屢敗
其眾兇渠杜輝獨乘鳥船船勢駊騀不可仰攻公請於
幕府造鳥船以敵之附掠陣使臣入奏奉
命使公至江南監其役京口船式久廢無考公因福船
之製增損之船成凡六十艘復泝流入湖舟犀士飽風
利帆駛連有桃花峽柳林觜君山壘石之捷會十月水
涸眾慮阻淺爲賊所乘公不爲動橫截上流使之餽援
俱絕魚駭獸散
王師於是直抵滇城逆黨卽時殄滅論者謂保全岳鄂
得鳥船戰力爲多夫自昔水軍俱用火攻若岑彭伐公
孫述則以冒突露橈焚夷陵之浮橋周瑜拒曹操則以
蒙衝鬬艦燒赤壁之戰舸王濬平孫皓則以大船連舫
然橫江之鐵鎖乃所藉者荻薪膏炬而已今則礮火星
而無堅不摧牌盾雲羅無隙不固櫂卒譟躍鉤拒並施
此卽虞姁程工無所獻其巧輸般運指不足喻其奇者
也然且剏者不能用用者未必剏公始以意匠經營爲
船司空繼以忠勇奮厲登艫指麾莫不如意蓋旌旗沿
武昌而上也先聲足以褫賊之魄樓㯭劃洞庭而戰也
持久足以制賊之命於以上禀
廟謨下作士氣有存於剏物之先者其佩將印受上賞
以功名顯不亦宜乎公鎭京口月餘寢疾彌畱言不及
私惟出鳥船紀略一編授嗣君景仲俾錄而藏之安不
忘危有備無患公之志也公孫運判寶善將雕木以傳
屬序於鶚所以裨
國史述祖德經武略胥在是焉因不敢辭而爲之序公
諱思恭字欽五奉天遼陽人隸鑲藍旗
　　　王右丞集箋注序
箋釋之學自古爲難注班書者服䖍應劭如湻晉灼而
外無慮十餘家至小顏新注穿漏解駮指其牴牾差謬
不少假借自謂無復遺恨而二劉兄弟父子旋起議之
注文選者李善而外如呂延濟劉良李周翰張銑呂向
等又加疏通可稱該備而邱光庭作兼明書多是正其
疎略求如酈善長之於水經劉孝標之於世說歴世久
遠無有索瘢擿垢者蓋指未易屈焉詩之有箋昉自鄭
氏宋人箋杜集數十家近人多取唐名家集爲之字櫛
句解以便觀覽而王右丞集獨鮮善本右丞詩在開寶
間早擅英聲千年來與儲太祝王龍標岑嘉州孟襄陽
輩並騖天壤尤推傑特文格華整超逸雖不以此獲稱
宋姚鉉撰唐文粹持擇最爲精審于右丞取頌碑序三
首詩筆並茂洵才人之極致也吾友趙君松谷愛玩是
編畱心綴述排比成二十八卷出以示予曰吾之爲是
注也唯詳與愼而巳詳故世士所津逮之籍左證明白
根括完善卽至榆函貝葉之藏亦無脫漏而疑義所在
寍愼而闕如郢書燕說吾知免巳又以餘力輯評跋羅
繪事具年譜展卷之下如與高人詞客在欹湖竹里間
繩坐靜言晤對于千載之上寍非蓺苑勝引哉若右丞
迫祿山僞命當賊平時與鄭䖍並囚宣陽里䖍以善畫
祈崔圓得免謫台州司戸右丞以秋槐落葉之句達肅
宗從輕左遷中允善乎少陵之目右丞曰一病緣明主
三年獨此心于鄭司戸則曰萬里傷心嚴譴日百年垂
死中興時又曰反覆歸聖朝點染無蕩滌則王鄭之優
劣詩史已有定論又何待後人之喋喋耶予因歎箋釋
之難而喜松谷之詳愼可爲注書之法後世雖有索瘢
擿垢者當亦歛然而退無復置喙矣
　　　王雨楓集杜詩序
東坡謂學杜者唯得其皮骨集杜而無精神弊亦如之
集杜古句驅使貫穿猶可以奔放致力至五律則對屬
欲精章程欲變又須有灝氣流衍其中必具少陵之詩
律與少陵之情境而後爲之乃如自運俗士思以百家
衣體撏撦少陵而有之讀趙東山評注有不汗下者乎
山陰王君雨楓集杜五律詩多至三百餘首雨楓才氣
豪健弱冠卽舉鄕試用經冠其曹屢上禮部見擯于有
司馬煩車殆幾同少陵殘杯冷炙之恨年逾五十始以
詞學被薦論者謂與少陵獻三大禮賦試集賢院何異
乃少陵遂因獻賦得官其贈集賢崔國輔于休烈二學
士也有曰謬稱三賦在難述二公恩感激知已不忘衡
鑑之重如此雨楓攄文散藻有聲摩空不幸斥落且遘
微累如孟歸唐故事其別舉主也則曰繆稱三賦在刻
畫竟誰傳其自傷生理也則曰新詩句句好莫使眾人
傳嗟乎士只爲其可傳者耳使少陵卽不獻賦得官其
詩豈有能沒之者哉而雨楓終有不釋然者誠悼時之
已邁而惜命之多窮也少陵流轉飢困在救房琯被謫
以後雖暫稱遭遇終歸不偶雨楓生盛際淪棄而歸有
秦望會稽之山可遊眺有鏡中之田可畊優遊閭巷歌
咏太平其樂固未可量然則人生之幸不幸亦復何常
而集杜一編詎足以盡雨楓耶若其對屬之精章程之
變卽有如少陵之晩節漸於詩律細者識者具見之不
復多贅云
　　　宛雅序
宛陵爲東南奧區溪淸駛而山秀拔風氣懋美生其地
者不誘於見聞而皆有以自立故其發於聲詩和平澹
雅無噍殺嘽緩之音陸放翁序李虞部之詩云來爲守
者風流吟咏謝宣城寔爲之冠生其鄕者歌詩復古梅
宛陵獨擅其宗斯言蓋實錄也繼宛陵而起者有明諸
梅若禹金季豹子馬杓司均未足當其選我　朝施侍
讀愚山先生出而嗣蹤開寳以溯漢魏湻音至味流輩
所希予嘗謂漁洋長水過於傅采朝華容有時謝惟先
生獨無墜響宛雅一編蓋梅氏禹金爲之倡先生爲之
續而再續以迄於成者則先生之曾孫檗齋明府也夫
能選詩者必工詩審矣然非淵源有自矩矱世守則詩
之工也恆難言之唐杜甫爲審言孫論者謂句律之細
實本於祖而少陵亦云吾祖詩冠古又云詩是吾家事
宋陳師道爲洎孫論者謂詞格秀古造句愈工后山所
自亦如甫之於審言今檗齋稱詩江南無愧祖硯而宛
雅之選網羅幽隱持擇精嚴有以補梅氏之闕而成先
生未竟之業是則鄕國所用輶軒所采且足以標樹海
內之的而爲羣唱所歸非偉觀歟予因之重有感焉吾
鄕風雅之盛不減宛陵無好事者蒐而輯之恆以爲欠
事往時吳丈志上商邱太宰坐中唱和客也嘗竭二十
年之力上自六朝唐人下迄前代錄爲武林耆舊集藳
如束筍頭白眼昏日夕鈔撮事未竣而殁今其遺書具
在後人不能爲之表章里中同志欲畢其緒又不肯傳
寫寘諸敗簏恐雨黦螙侵終歸烏有然則吾人之著述
其有賴於賢子孫詎不亟亟哉
　　　沽上題襟集序
古者賦詩有二有自作者如晉士蔿狐裘之賦是也有
引古者如鄭六卿餞韓宣子所賦是也引古者義取斷
章卽如自作而不出鄭志以昵燕好後世奧區遐覽友
朋倡酬之作權輿於此矣津門爲直沽入海處自元明
以來地近畿南運舟官舫從之取道詞客經由者率多
羇旅閔歎所謂勞者之歌求其遊集宴衎賦詩言志如
顧阿瑛玉山雅集徐良夫耕漁軒集等不特自作者不
可得卽援引前代亦寥闃無聞豈非不得其人無地主
以爲之剏哉查君心穀儉堂晜弟詩品皆淸警拔俗性
復喜賓友負郭有水西莊軒櫺虛敞坐挹風帆雲樹於
無際主其家者多浙中名勝山陰則有劉君雪舫胡君
炅齋秀水則有萬君柘坡吾杭則有吳君東壁陳君對
漚汪生西顥其詩各張一軍與主人爲勍敵合數年來
晨夕往還之作釐爲八卷又附以聯句詩餘二卷目之
曰沽上題襟集夫漢上題襟集者唐段成式溫庭筠周
繇余知古輩在徐商幕府追遊之作也江漢閒國風所
首及固詩人之淵藪而諸人所爲坐觀花豓狎燕綺靡
僅步齊梁之後塵以視斯集粲如球貝和如笙鏞幽鳴
相答如松風㵎水近古之會友樂羣相宣以道者雖仍
其名詎襲其響乎僕三遊長安皆有事輪蹏未嘗一至
水西與分劇韻心穀諸君旣剏爲沽上之作者後有引
古之流直以爲沽志可也
　　　茅湘客絮吳羹詩選序
吳爲東南大藩　本朝漸摩至化湻醲粹美聲詩極盛
其著者大小雅之材傳誦通都大邑髫男稚女皆能道
其姓氏其隱者靑燈老屋破硯枯吟或至槁項黃馘不
能博一人知已徒埋沈於菰煙蘆雪之鄕者不知凡幾
輩此五湖茅湘客先生絮吳羹詩選之所爲用心也或
仂高仲武之評或綴元裕之之傳悽然似山陽笛泫然
似雍門琴不待讀其詩已想見其人而況其詩不一格
人不一情高者入天幽者徹泉古非朽蠧新非纖側此
如入三吳之市金齏玉膾芳腴溢目饜飫之餘幾至無
下箸處題曰絮吳羹者謙詞也亦快詞也若曰吳俗輕
揚吳音淸浮欲如調五味者劑而平之則非先生之本
意矣
　　　煙草唱和詩序
古之飮者周禮酒正三酒之外又有漿人六飮水漿醴
涼醫酏之屬其厚薄有殊大抵不離酒林耳三國吳志
韋曜傳始有茶荈之名自是茗飮盛行于世古所謂六
飮者廢矣若今之煙草明季出自呂宋國亦謂之煙酒
以火不以水蓋飮類也顧未有詩之者當湖陸南香先
生博物洽聞領袖羣雅倡爲靑韻六首一時名流和者
數十人爭先獲雋都爲一編而屬序于予予鄕亦嗜此
以肺疾禁不復飮幾同母旻論茶有利蹔累大之慮然
煙草之嗜徧天下遂與茶角勝茶有經有錄而煙草有
詩吾知好事者當十手傳鈔庶幾彤管之貽芳蘭之佩
也乾隆辛未季春二十有五日
樊榭山房文集卷二
樊榭山房文集卷第三
　　　　　　　　　錢唐　厲　鶚　太鴻
　　　趙谷林愛日堂詩集序
自漢魏迄今詩歌之傳於代者往往有名位人爲多而
顦顇偃蹇之士十不得二三焉其故何也有名位人勢
力旣盛門生故吏不憚謄寫模印四方希風望景之徒
又多流布述誦雖無良友朋佳子孫而其傳也恒易若
士之顦顇偃蹇者則異是茍非若沈子明之於李長吉
歐陽永叔之於蘇子美爲之表章於身後則惟有望於
後之人以大慰其幽夐冥漠之魂耳趙五徵君谷林里
中詩人之最也今年春年未六十以疾卒生平雖被薦
詞學無所遇卒不見於設施孝子一淸在苫􁏷中漬淚
濡墨編孴其詩爲若干卷以予與君游好亟以示予且
請爲之序予受而讀之綜論君之詩大槪格高思精韻
沈語鍊昭宣備五色鏘洋叶六義胚胎於韋柳韓杜蘇
黃諸大家而能自出新意不襲故常其於今世魁人傑
士之號能詩者與之頡頏馳驟其間未知其孰爲後先
也使少加以名位則不脛而走天下者非一日矣而卒
有待於後人之發明嗚呼是非命也哉昔楊誠齋序范
石湖集云予於詩非以千里畏人者而獨於公斂袵焉
予於君亦云予所遭與君同不幸有伯道之厄早自編
其詩詞十卷以行未知能不磨滅否就使磨滅而君之
詩必傳於後無疑予詩有數首附見君集中或因之以
不朽非厚幸也歟
　　　景申集序
歲丙申夀門病痁江上余過問之寒熱互戰膚悴且削
而方書藥椀間雜厠筆硯禁掉不已苦謳愈益甚索視
之則懷人絶句也夫交之弊久矣屠沽兒有酒肉者旣
不樂與勝流交勝流亦褰裳去之或襲帬屐之虛名愛
博不專好賢樂善之誠實無有也夀門大布衣位不致
通顯貲不足結客而取友不倦若暍之求蔭渴之求飲
始終無間昔王丹論交云知全者鮮夀門可謂能全矣
故其發於懷思者雖疾病呻吟之餘不能自已豈徒以
其辭之工哉長興鮑明府西岡積學愛人今之元魯縣
孟武昌也見而喜之謂可裨益交道其辭又最淸拔古
奥不名一格乃鋟而傳之夀門懷明府詩見集中明府
之賢如此其他可知矣若予愚惷卑陋而以金石文字
與夀門偶有夙契亦獲玷諸公末豈非幸耶
　　　沈氏探梅集序
探梅集者吳興沈䑳翁太史偕其從弟雨蒼從子東甫
霅漁勞山遊菁山上濠村倡和之作也昔人之題詠吳
興者水事多而山事少故蘋苽蒲蓮苕葦之屬搴芳擷
柔恆滿簡牘李直方記白蘋亭有紫桂翠篁辛夷木蘭
縈葉振蕊落英飄灑之語而梅則未聞惟山謙之吳興
記烏程有梅墟梅林梅亭談鑰志稱安吉縣梅溪多梅
菁山在烏程南舊傳葛稚川種黃菁於此故以菁名上
濠村在山下其地有宋秀安僖王墓又有常照寺爲宋
善畫僧梵隆所居巖紆林邃可以訪古則夫仙菁荒寒
梅盛水汎釋山行起亦人代推移境會變遷之大凡風
人之旨於是深矣唐以來倡和傳者例不一姓若令狐
楚韓琪等之斷金集段成式溫庭筠之漢上題襟集皆
是也獨竇氏聯珠集則爲常牟羣庠鞏五人之詩出自
褚藏言所編又非倡和今沈氏門才甲於淛河以西而
探梅一集用尤延之蘇東坡舊韻雲機月杼自出新意
實爲倡和詩之甲余因讀是集而想諸公當日立者倚
樹行者環石仰者承薌頫者拾英吟態歴歴若圖畫焉
　　　嬾園詩鈔序
往時吾杭言詩者必推西泠十子十子之詩皆能自爲
唐詩者也承其學者吳丈志上徐丈紫山師張先生秦
亭蔣丈靜山雪樵陳丈嬾園師毛先生稚黃沈丈方舟
獨師嶺南五子而說亦與十子合諸君之詩聲應節赴
宫商訢合故流派同而交誼亦日以篤予齒視諸君最
少有倍年之敬而諸君皆折節下予予因靜山以識嬾
園時靜山食貧困居諸君時相過存雪樵嬾園尤勤于
贈遺猶記翁橋古桂花時偕靜山出郭解后嬾園見其
眉宇敦樸有先民風氣無名場囂凌之習及讀其詩則
歌行排奡彷彿嘉州東川五七言近體亦在錢劉之閒
予固心儀之惜乎頻年飢走四方未得與晨夕論詩而
嬾園與諸君後先皆墓有宿草良足悲矣夫詩之道不
可以有所窮也諸君言爲唐詩工矣拙者爲之得貌遺
神而唐詩窮於是能者參之蘇黃范陸時出新意末流
遂瀾倒無復繩檢而不爲唐詩者又窮物窮則變變則
通當繁哇噪聒之會而得雲山韶濩之響則嬾園一編
非膏肓之鍼石耶嬾園有子景仁癸丑成進士作宰西
江將開雕是編以傳屬序于余余尤望諸君之後人皆
能表章其先人則予將載筆以竢
　　　查蓮坡蔗塘未定藳序
詩不可以無體而不當有派詩之有體成於時代關乎
性情眞氣之所存非可以剽擬似可以陶冶得也是故
去卑而就高避縟而趨潔遠流俗而嚮雅正少陵所云
多師爲師荆公所謂博觀約取皆於體是辨眾製卽明
鑪鞴自我吸攬前修獨造意匠又輔以積卷之富而淸
能靈解卽具其中蓋合羣作者之體而自有其體然後
詩之體可得而言也自呂紫微作西江詩派謝皐羽序
睦州詩派而詩於是乎有派然猶後人瓣香所在强爲
臚列耳在諸公當日未嘗齗齗然以派自居也迨鐵雅
濫觴已開陋習有明中葉李何揚波于前王李承流於
後動以派別槪天下之才俊噉名者靡然從之七子五
子疊牀架屋　本朝詩敎極盛英傑挺生綴學之徒名
心未忘或祖北地濟南之餘論以錮其神明或襲一二
鉅公之遺貎而未開生面篇什雖繁供人研玩者正自
有限於此有卓然不爲所惑者豈非特立之士哉查君
蓮坡以詩鳴㝢內久矣蓮坡家海津去日下數百里而
近舟車馳騖憧擾於耳目門庭授受誘掖其心思宜其
詩之囿於派而蓮坡掉頭天際縱心遙遇所託意者山
水禪悅友朋書卷之間通脫雄驁滌煩釋滯標舉勝境
流連景光輒警秀不可移置間爲豓詩及樂府非搴蘭
攬茝之旨卽花飛釧動之悟此其陶冶深而采擇富殆
無體不苞以成爲蓮坡之詩體歟蓮坡少嬰世網息機
最早力田侍養澹然一無所營而通懷嗜學博極古今
結友徧南朔有江湖旦過之目昔人所謂隱不違親貞
不絶俗者庶幾近之讀者因詩以儀其人幷因其已刻
者以想其未刻者知予言之不妄歎也
　　　鶴洲殘藳序
海內稱淸門世德而有文者必首秀水朱氏苎塍先生
則太傅文恪公之曾從孫尙書公之孫也文恪公以宰
輔歸里遺丙舍之田七十畝尙書公僅五倍之每自歎
曰吾甚慚于叔父至今士大夫傳誦其語文恪後人有
竹垞供奉以布衣入著庭自言恆產不及太傅之半先
生爲貴陽公季子生最晚閱桑海後舊業零落僅依先
世所搆城南鶴洲草堂以棲供奉罷官日常相過從故
曝書亭集中多及鶴洲之作所謂藕葉水亭眞如塔火
多得之蕭摵之餘先生雖貴公子無負郭一壠資以爲
生恆忍飢誦經翛然自得而已晩謀微祿以養司訓吾
杭師道獨尊有聶東軒嚴峻之風矢詩不多直寫胸臆
有歸季思脫灑之意世士用門伐爲梯媒躁擾奔競如
將糖之蠏聞前輩之風其亦可以自淡于名利之外矣
先生之子嵩齡輯遺藳成屬予序其槪如此
　　　雙淸閣詩集序
走揚州新城之交衢列隧聯槅中有詩人閔君廉風鍵
戸而居葺小閣三楹階下蒔甘蕉數本交蔭几格而榜
曰雙淸夫杜老生平遭遇天寶時提攜妻子流穴道路
其所謂心跡雙淸者不過依嚴武築成都草堂數年耳
廉風砥志厲行安於家巷内則有柔甘以養母外則有
酒茗以樂賓顧有取乎杜老之云者得母淸之一字爲
風騷旨格所莫外者乎大抵詩之號淸絶者因乎跡以
稱心易超乎跡以寫心難揚州當舟車之會易溪山而
塵壒易友朋而投謁易文字而徵逐卽有折楊皇荂之
曲亦奚當於大雅此如風蟬露鶴噓噏霄靄移而置之
咬哇噂沓之區有咽而不能成響者矣廉風土斷于斯
獨能絕去喬溺就於平中閒發警思戛然漻然足以析
煩而破寐可謂力能不囿於方隅也已昔吉甫作頌其
自評則曰穆如淸風晉人論詩輒標舉此語以爲微眇
唐僧齊已則曰乾坤有淸氣散入詩人脾葢自廟廊風
諭以及山澤之臞所吟謠未有不至於淸而可以言詩
者亦未有不本乎性情而可以言淸者廉風居聲利之
地泊然寡營而獨喜暱就予輩枯槁蕉萃之士窮日繼
夕流連傾倒而不厭韓子云爲彼不淸作玉雪廉風其
知之矣
　　　蔣雪樵詩序
三百篇之詩稽之小序凡爲孝子所作者有四魏陟岵
孝子行役思念父母也唐鴇羽君子從征役不得養其
父母也小雅蓼莪孝子之不得終養也北山大夫勞於
從事而不得養父母也由四詩繹之曰愼旃則不敢毀
傷之旨也曰藝黍則用天分地謹身節用之旨也曰罔
極則病致憂喪致哀之旨也曰憂我父母則得人之懽
心以事其親之旨也諷詠所陳百行之源具備而作者
姓氏竟不得與家父凡伯苪伯仍叔蘇公寺人孟子譚
大夫史克諸人並列孝者人子之職遭時不偶有不得
盡第傳其詩以告哀而已蔣雪樵先生吾里之孝子也
先生生盛時無祿仕託於醫盡其技以爲養居父喪不
沐浴爪翦者三年卽屏肉食以至於今奉母色笑時涼
燠謹藥餌夜必數十起母幾百歲乃終先生躬負畚钁
成墳朔望伏臘必造葬所泣慕拜奠畢景而返雖風雨
雪寒不避家居無他嗜好喜讀書爲詩以自適總先生
生平不離親側無山川夢寐之阻故其詩不必如陟岵
無何食何嘗之戚故其詩不必如鴇羽無我獨不卒之
痛故其詩不必如蓼莪無經營盡瘁之嗟故其詩不必
如北山而念甥妷篤交遊見雲泉而宅心與緇褐而爲
侣凡形於言者何莫非其情之所甚摯而先生亦豈肯
求聞於後與世之詩人爭工拙哉昔陳孝子曰謝貞其
詩王筠稱之唐孝子曰費冠卿其詩計有功記之孝子
之詩自有以姓氏著者先生雖老於家林羔雁不至當
不濳曜晦采於今之盛時也
　　　秋聲館吟藳序
符生聖幾起孤生克自淬厲於學不幸年三十三積病
不愈以殁彌畱時出吟藳一卷屬其執友王君茨簷詮
次行世且泫然曰俟吾師厲先生歸乞一言序之吾目
瞑矣悲夫悲夫余讀聖幾詩愈憶聖幾之爲人矣聖幾
賦性幽澹迥出流俗見干進改錯輩視如腥腐獨能追
扳古人與之頫卬揖讓當廣坐中眾論蠭起意所不可
默然無一酬對而常有沖瀜不易盡之致居家事二親
愉愉如也出則篤於師友有緩急不膜外視可以媿世
之執經同席未幾相遇如途人者故其爲詩澄汰眾慮
淸思眑冥松寒水潔不可近睨至琴言酒坐送別登樓
則往往綿密周環情不與辭俱盡使其克永天年驅使
豪牘殆未可量而惜乎其僅此也或謂聖幾詩語境冷
峭故非壽徵古固有少日爲衰殘語而年與位俱高者
卽使聖幾以詩徵其不永如長吉之以抉摘致罰惇夫
之以呻吟名集要爲姓氏長畱天地間彼藉榮膴享上
夀殁而無一可稱將與蟪蛄螻蟻同歸邱墟者可勝道
哉
　　　程文石詩序
新安休寍之汊口當岐陽山下爲琅璜二水合流處歸
太僕熙甫稱其山圍水繞林木茂密孫山人太初有八
詩詠其勝雲溪暘谷間程氏聚族而居自宋迄今代多
詩人吾友文石其尤也文石性好道雅慕胎息大還之
術思得巖棲谷飮以終老迫於貧無以養母轉客四方
與予相會合於淮左近十年矣與之交氣日以醕而詩
日以上所資以爲客者亦在於詩然得意之作文石不
肯輕以示人也一日裒次其詩而屬予以序予聞道家
之說出於老子務去健羨黜聰明以求其所謂杳冥昏
默者若雕肝鐫腎用力於一言一語之工毋乃與道遠
乎文石有志於道奚不憚煩而若是今讀其詩天機所
到自然流露如霜下之鐘風前之籟應氣則鳴初無旬
鍛月鍊之苦而達生遺物能使人忘去榮悴得喪所在
然後知文石之詩之進乎道向之以詩人求文石猶淺
之乎言詩矣然文石終以貧故不能返汊口以居又不
能遠入五嶽諸名山覓異人而與之期沖舉徒然用詩
篇一寄其寥廓之想予又聞道家有五倉辟穀之術文
石豈求之未得邪淮左多南帆北馬直利名藪耳非道
鄕亦非詩國也若被褐懷玉和光同塵如古異人張平
叔王南雲之所爲則文石自得之吾無以測文石之所
至矣
　　　余茁村詩集序
三百篇以來感時之作備矣屈子之傷春宋玉之悲秋
以至愛日長苦晝短不可數計也顧未有耽翫寒事而
吟不輟如吾友茁邨者茁邨天姿爽邁學靡不貫少日
頗饒於貲所儲古奇器書畫幾與淸閟閣埒性喜結友
有急者投之輒解贈千金不少有德色及其中年囊篋
垂罄閉門深巷或至竈額無煙而兀兀終日夕戛筆作
金石聲未嘗以昔所周人者望於人人益以是高之集
中詩大都皆彫年急景冰雪崢嶸觸於懷而托於音者
也初出以眎予標其首曰銷寒予獻疑曰氣之游者寒
則斂景之蒙者寒則淸材之柔者寒則堅其在人也寒
女有機絲人賴其用寒士有特操世資其道寒亦何可
竟銷耶況復之一陽臨之二陽當頑贔凛烈之際大􁏷
之生意已萌兆于下寒亦何必遽銷耶若君之聳山字
肩踞爐畫殘灰作驚人語如是以忍寒可矣奚至效小
兒女骨脆不能凌吹亟俟煦和點梅圖以脂爲九九數
而反名曰銷寒乎茁邨曰子言是也予書堂曰濡雪取
傅咸款冬賦中句與予詩有合焉用以名集子爲我序
之辭不可得卽次第其語以塞君意若其辭肆滂葩意
闢蟄戸以韓孟之奥峭爲宗而復取材近於皮陸淵雅
近於歐梅世當有知言者予評不足爲君重也
　　　綠杉野屋集序
少陵之自述曰讀書破萬卷下筆如有神詩至少陵止
矣而其得力處乃在讀萬卷書且讀而能破致之蓋卽
陸天隨所云輘轢波濤穿穴險固囚鎖怪異破碎陣敵
卒造平澹而後已者前後作者若出一揆故有讀書而
不能詩未有能詩而不讀書吾於徐君柳樊之詩尤信
柳樊生臨溪秀絕之鄕承襲淸華流派有自爲文卓絕
恆區復以詩歌著稱綠杉野屋集四卷積平日所爲自
定而存之者也今年閏上巳與吳越諸公修禊事於湖
上初晤柳樊見其仿蘭亭體詩古音澹味翛然自遠固
已心折猶疑柳樊年僅逮壯使操觚劘壘與古人爭勝
於毫釐未必能大放厥詞如善御者歴蟻封過水曲有
組舞縱送之樂也別逾半載雪中過訪出此集見示然
後知柳樊之詩洵異乎今人之所爲者矣柳樊生平所
歴自吳興至杭不過百里卽其懷古攬勝之作已橫騖
別驅淸峭奇麗使人不可擬議嘗閱臨溪先賢沈忠敏
與求集歎其錢塘賦水母七古一篇構象命意非浸淫
於古不能及讀柳樊明醮壇茶字琖天聖寺管夫人畫
竹諸歌筆力直破餘地繼忠敏而起者非柳樊誰屬耶
夫煔屋材也書詩材也屋材富而杗廇桴桷施之無所
不宜詩材富而意以爲匠神以爲斤則大篇短章均擅
其勝郭景純云煔材作柱埋之不腐柳樊持是以往爲
之不已將自有千古又可爲柳樊信者已
　　　葉筠客疊翠詩編序
往時東南人士幾以詩爲窮家具遇有從事聲韻者父
兄師友必相戒以爲不可染指不唯於舉場之文有所
窒礙而轉喉刺舌又若詩之大足爲人累及見夫以詩
獲遇者方且峩冠紆紳迴翔於淸切之地則又羣然曰
詩不可不學夫詩性情中事也而顧以窮興遇爲從違
卽爲之而遇猶未足以自信使其不遇則必且曰是果
窮家具而棄之惟恐不速詩果受人軒輊歟柘湖葉君
筠客詩人笠亭先生之子也自其尊人庭訓卽知四始
六義之敎其時偶拈競病老宿皆羣相推服長而與于
續洛如雅集之壇坫予於吟卷中時見其新警瀟灑不
拘拘縛于格律固已心折今年春暮買舟來杭袖銜一
編問序於予予語筠客讀君詩知亦嘗挾所有遊金臺
歴抵公卿而一無薦剡息機南返戢影海濱雖業于詩
曾不若胃脯洒削之可以連騎鼎食君乃如癖者之嗜
痂病者之嗜土炭流連往復而不能去是能不軒輊于
詩者欲不工于詩烏可得乎若予非能工于詩而性固
癡絕四十年來未嘗一日廢詩今老矣頗動于中欲棄
詩以他有所就輒因君以自礪君方强仕異日幸見知
於世詩之不可軒輊者固自在也
　　　蔣靜山詩集序
杭有隱君子曰靜山蔣先生爲明少宗伯良夫公之後
少苦貧年十二釋書營什一于市獨喜爲詩從先輩毛
稚黃先生學詩卜一廛于古淸河坊曰吾爲賈矣寍賈
而鄰于文簡札旣廢蔡侯以興或網或繭或竹或楮或
密香陟釐吾貿是以給口實而資其餘以給吾詩不亦
可乎暇則取唐人詩讀之最工五七言律嚴于格調餘
于性情寍平易而不務險澀葢稚黃先生之得派于雲
間陳黃門者流風故未墜也中年以後屢遭鬱攸慨然
曰給吾詩者天能厄之終不能厄吾詩迺徙居城東其
地風土閒曠饒水竹豐蔬蓏先生樂之歲丙申予昏于
蔣氏先生爲予妻之世父屢得從先生論詩見先生貧
且老或不能給朝餔而胸臆坦然無蹙迫伊優之狀終
不欲以非分取一絲一粟與人交竟數十年無一語之
欺謾然後知先生殆古之有隱德者益足徵其詩之稱
心而言矣噫今世操不律爲詩之士少窺聲病卽挾其
技走四方務妍悅人耳目以要名取利詩而賈孰若先
生之賈而詩也哉況其始于賈而終于隱也
　　　汪次顏遺詩序
康熙甲午夏予偕金君夀門訪次顏相與定交次顏居
在葵巷之東門逕幽邃有藤垂紖有竹合陰弦琴讀書
其中意澹如也其爲人抑然如不勝衣呐然如不出諸
口具上下古今之識蟠屈于胸中不屑突梯閃榆以求
合于時時亦無知之者少遊稗畦洪先生之門先生故
以詞曲擅名次顏好爲移宮刻羽之學不爽分刌有所
作必上薄風雅而間涉嘲諧隱語吾杭元時若曾瑞卿
之詩酒遺音喬夢符之西湖梧葉兒吳中立之本道齋
樂府張可久之蘇堤漁唱皆以不能俯仰隱約玩世自
託於檀痕金縷閒使次顏與之並生頡䀪壇坫誠可無
媿獨未嘗以詩示人亦無有知其詩之工者今年四月
次顏病卒其子埈奉一緘泣且拜以告曰此先人詩治
命求序于先生者諦視封題宛然發而讀之則詠蘭長
句三十首涕下交頤循環咀味而後知次顏之所存也
夫楚辭所引之蘭王逸注以爲澤蘭至黃魯直羅端良
始以爲卽江南之幽蘭澤蘭漬膏辟蠧紉佩貯浴誠爲
有用于世幽蘭馥然于深林空谷夷而與眾草伍不以
無人而不芳次顏所詠殆卽黃羅所云之幽蘭有非澤
蘭之所得比者其所存不亦窅然遠耶度次顏平生所
作必夥其藏去篋衍者僅止此句律之精深華妙直闖
唐宋人之室又承瀕危殷勤之言觸秋風敗叢之感故
不辭而爲之序
　　　岳泗菴遺集序
吳興菱湖古淩波塘也其地山舒水緩饒蒲魚蓮芡之
利魁士俊人往往多出其中予嘗鼓枻過之意必有抱
道高隱不屑榮利如元眞子桑苧翁其人者延訪久之
不可得意者俗尙華競雖有其人亦滅沒於烟波杳靄
間而無與傳與今讀泗菴岳先生之詩庶幾如遇之已
先生本金陀後裔世居檇李號甲族生明莊烈帝之季
遭世亂離田廬蕩析遂流寓吳興擇菱湖之風土而家
焉性愛山水一發于詩扁舟束書淸漪茂樹與漁人蘆
子狎嘯詠終日意灑如也復精醫術以營親饔飧所遊
厯如臨溪霅川封禺下若放而至於東西兩洞庭吳閶
京峴諸勝其攄懷寫眺之作則蕭散澹遠其投贈寄答
之篇則淸緜茂密以詩自娛一如在菱湖時乃先生篤
念維桑竭心計以從事舉祖父及從祖以下葬事凡七
恤族屬姻戚之貧弱者歲時傷感爲詩必稱羇人寄客
又若一日不能安於菱湖者然記有曰大鳥獸失喪其
羣匹越月踰時焉則必反巡過其故鄕翔回鳴號蹢䠱
踟蹰焉然後乃能去之而況於人之秀靈者耶何以輕
去其鄕親朝死而夕忘者之眾耶讀先生詩忠厚悱惻
大樸未散獨挺流俗扶樹敎道彼緣情體物者流曾何
足以知之而先生隱德自此彌深彌晦也已文孫載高
懼先人之淸芬久而墜也距先生棄世三十有四年裒
次遺集求定於予予爲删存如干首幷著其始終以爲
之序後有續吳興掌故補吳興藝文者愼勿遺其人與
言也
　　　汪積山先生遺集序
往時余將之婺州作衾字韻詩寄諸吟社最後得吾友
水蓮和章云徙倚閒齋辭竹簟商量江路定綿衾余哦
諷不能去諸口顧水蓮喜爲有韻之言而存笥者絕少
其意以爲多作不如多改善改又不如善删也閒出其
得意者以示余余極嗜其詩淸恬粹雅吐自胸臆而羣
籍之精華經緯其中昔人所云以無累之神合有道之
器者庶幾似之吾里近稱才藪第工舉場之文者或鄙
吟咏爲閒家具而林棲谷飮淸韻斐然梵夾新裁亦復
斂手二者難兼被君一時將去何不廉邪
　　　汪司馬半舫集序
自唐五代迄宋以詩賦決科故詩人最重知遇往往有
刻意苦吟旬鍛月鍊槁項黃馘無人過而問焉者如唐
處士至以詩藳納瓢投水中幸人接得以傳陸天隨以
遺藳置白蓮寺像腹不幸爲俗子沈於水蓋不獨生前
榮進爲不易致卽身後流播以慰其魂者亦有幸有不
幸焉嗚呼其亦可悲也已若夫一吟一詠生邀萬乘特
達之知殁而聲各焜燿於無窮有如唐韓翃宋陳與義
輩尤爲詩人所不多覯乃今於吾鄕先輩汪半舫先生
庶幾遇之先生少擅淹雅寓吳門爲朱太史竹垞宋中
丞西陂所重恭逢
仁皇帝南巡先生以諸生獻詩舟次　御試特置第一
階是與纂修　賜上第宜其生平之述作煒煌鉅麗臺
閣體多今讀其全集古體豪宕出入於韓杜歐蘇諸大
家近體復淸便琅琅可誦由其博觀約取爲功匪旦夕
益見
聖主睿賞度越常流萬萬也唐人稱詩人之達者無如
高忠公今先生名位雖不逮忠公而遭遇出常格士林
傳爲美談當其爲潮州司馬時潮俗多剽悍銷弭於撫
循治行卓然惜其以憂去未幾下世卽其所稱政績觀
之亦可謂之達者矣嗣君陳也刻先生遺集竟屬序於
鶚因感歎昔人知遇之艱推先生爲窮於詩者吐氣焉
　　　沈椒園詩序
符君幼魯里中詩人之擇也向嘗與予論浙西之詩獨
於沈君椒園口之不置予詢椒園之詩何若則曰淸麗
之辭和平之響爲能絕去麤浮怒張之習而有似乎唐
大歴宋慶歴諸公也予心識之顧以未得見其詩爲恨
癸丑歲客維揚椒園亦從海昌來訪予於邸喜且慰言
笑旣浹神色閒若有結轖不自得者詢其故則知椒園
爲名家子少擩染見聞於外氏得文苑鉅公以爲師若
韓之湜籍蘇之晁張然平居有田廬給饘粥詩書供研
討旣更多難不獨骨肉師友閒聚散死生雲乖雨絕而
椒園亦用是客遊無方屢歎少陵之干請傷性矣別去
之眞州始寄一編來如別母云雲影有心隨望眼線痕
和淚綻征衣秋懷云境當安穩誰知足事到分飛始信
窮過樵沙道院云鄕老曾居此今朝忍再過遣懷云秋
來紅豆懷南國春到靑銅赴朔方皆纏緜悲惋元本於
人倫天咫之故而合於四始六義之旨若幼魯昔日嗟
賞之言猶不足以盡椒園者殆情隨境遷有不得已而
言不特工力之淺深與年俱進而已惜幼魯遠客京華
不得重與論椒園之詩使予興懷人之感也
　　　无悔齋詩集序
往時吾鄕士友專攻舉子業例不作詩乙未丙申閒予
輩數人爲文字之會暇卽相與賦詩爲樂酒闌燈灺逸
韻橫飛必推周兄穆門爲首唱穆門詩主氣格以豪健
爲尙淋漓排奡往往一座盡傾詩成每擊節自歌淵淵
乎聲若出金石予輩亦從而和之少年氣盛曾不知老
之將至也未幾各以事散去穆門方且臨易水上金臺
久之無所遇遂走秦晉之郊極乎河湟關塞而止天時
之明晦山川之險易人事之變遷無不于詩發之其豪
也根于理其健也閱乎境岑杜儲王之遺響若去人不
遠進而賡歌二雅頌揚淸廟亦復何讓而穆門終以不
遇歸偃乎家巷以殁豈非識曲聽眞者寡歟晩與予輩
放浪湖山結吟社有句云白鷗導我有閒意靑柳笑人
成老夫此其胸中豈有纖毫流俗者哉後世誦之可以
想見穆門之爲人也令嗣宸望以遺藳屬予點定略爲
删汰其什之二三鏤版以行者故人舒明府雲亭友誼
足不朽云
　　　焦山紀遊集序
京口金焦二山爲天下絕景金山去瓜洲咫尺南北帆
檣所經焦山相去稍遠岧亭幽夐孤峙盤渦巨浪閒遊
人跡罕至東坡云同遊盡返決獨往賦命窮薄輕江潭
自非耽奇好事者未易津逮也予平生三遊皆馬君嶰
谷半查爲之主一在庚戌冬一在丁巳夏今年戊辰仲
冬之望復因江月發興同遊者凡九人往返兩宿南莊
畱山中凡三日夕人各賦詩七首聯句一首次第爲一
集屬予序之以見茲遊之不易而江山倡酬之爲可樂
云
　　　盤西紀遊集序
三盤爲京東巨鎭雄秀接乎關塞西山綿亙如屛障之
列是曰幽燕奥區二山中多塔寺碑碣景氣邃古可憩
可詠西顥游其間前後發響得詩凡四十餘首以堅痩
爲其格以華妙爲其詞以淸瑩爲其思山水五言自康
樂後體製不一西顥此作絕去切儗㝠心獨造而卒無
不與古人合僕性喜爲遊歴詩搜奇抉險往往有得意
句讀之亦絕叫以爲不如也凡詩之難難於鍛鍊情景
而尤難于近理卷中如托根莫嫌孤特立物所尙詎識
快心地人生有跼步締造綿一紀役罷萬夫瘠生年誰
滿百辛苦營臺榭山林俗不爭遺榮亦遠辱如此諸句
披豁委瑣振醒瘖聾葢西顥從羈棲流轉憂愁閱厯之
餘有所得而形于言至皇姑寺觀元妙嚴公主拜甎碧
雲寺三詩則又立陰敎之大防誅巨憝于旣往使西顥
得行其志有適時之用當不作碌碌人而年已逾壯奔
走衣食近又自津門歸里將爲閩嶠之遊豈天之窮其
身所以昌其詩耶乾隆八年三月十六日雨中南湖花
隱厲鶚譔
樊榭山房文集卷三
樊榭山房文集卷第四
　　　　　　　　　錢唐　厲　鶚　太鴻
　　　紅蘭閣詞序
近日言詞者推浙西六家獨柘水沈岸登善學白石老
仙爲朱檢討所稱張君龍威于岸登爲後輩其詞淸婉
深秀擯去凡近如詠宋故宫芙蓉石云指一抹牆角殘
陽不照蓬萊舊城闕詠秋柳云莫再問靈和剩秃髮毶
毶如此詠蘆花云有誰能畫出楚天秋晚等句直與白
石爭勝於毫釐求詞于柘水前有黑蝶後有紅蘭質之
鄕曲諸公當無不以予言爲然也
　　　陸南香白蕉詞序
癸丑秋有客傳白蕉詞至鵝水陸君南香作也淸麗閑
婉使人意消詢知南香以南宮上第出宰東流歎詫以
爲此酒邊花外風調腰章手版間無是人也旣而南香
竟以不合上官意拂衣歸里爲汗漫遊今年春暮得晤
於蕪城僧舍相與縱論詞家流別因及近時名勝大都
新綺有餘而深窈空涼之旨終遜宋賢一籌葢南香辱
引予爲同調亦已久矣南香復出續藳二卷則燕山後
遊及客梁園之作其中訪邯鄲之瑟覓銅臺之瓦年長
多愁聲情每變而愈上昔東坡賞毛澤民惜分飛一闋
謂郡有詞人而不知此旣不可望之今人卽欲如梅溪
夢窗諸公遨嬉於山綠湖光歌雲舞繡以寄其淪落無
聊之思亦不易得可勝歎哉可勝歎哉
　　　張今涪紅螺詞序
檇李今詞鄕也自朱竹垞太史導其源李秋錦魏水村
諸公和之而柘上二沈同姓著稱南渟以秀澹勝融谷
以婉縟勝於時一篇始出四方傳唱敏若風雨雖茶檣
酒幟井眉椒壁閒偉男髫女皆能道其名字二十年來
遂無繼聲者詞雖小道非善學者不能爲爲之亦不能
工也乃今得與二沈同里而工於詞者曰張君今涪僕
未至柘上亦未識今涪之爲人去年王君介眉手一編
來則今涪之詞也且致今涪書索序於僕僕少時索居
湖山抱侘傺之悲每當初鶯新雁望遠懷人羅綺如雲
芳菲似雪輒不自巳佇興爲之有三數闋而徐丈紫山
陳君楞山吳君尺鳧轉相倡酬紙墨遂多今則尺鳧物
故楞山遠遊紫山亦老且病僕塊然獨處襟情索寞結
習都忘其何敢序今涪之詞哉嘗以詞譬之畫畫家以
南宗勝北宗稼軒後村諸人詞之北宗也淸眞白石諸
人詞之南宗也今涪詞淡沲平遠有重湖小樹之思焉
芊眠綺靡有暈碧渲紅之趣焉屈曲連璅有魚灣蠏堁
之觀焉僕讀其詞如與今涪汎東泖以望九山相羊吟
嘯而不知返其爲詞家之南宗二沈之替人不虛矣夫
張氏之工於詞者前有子野後有叔夏今涪爲之不已
將揜二張之長而有之豈獨齊名二沈已乎
　　　吳尺鳧玲瓏簾詞序
兩宗詞派推吾鄕周淸眞婉約隱秀律吕諧協爲倚聲
家所宗自是里中之賢若俞靑松翁五峯張寄閒胡葦
航范葯莊曹梅南張玉田仇山村諸人皆分鑣競爽爲
時所稱元時嗣響則張貞居凌柘軒明瞿存齋稍爲近
雅馬鶴窗闌入俗調一如市伶語而淸眞之派微矣
本朝沈處士去矜號能詞未洗鶴窗餘習出其門者波
靡不返賴龔侍御蘅圃起而矯之尺鳧玲瓏簾詞蓋繼
侍御而暢其旨者也尺鳧之爲詞也在中年以後故寓
託旣深攬擷亦富紆徐幽䆳戃怳緜麗使人有淸眞再
生之想予素有是好與尺鳧倡和見其掐譜尋聲不失
刌度且兢兢於去上二字之分若宋人鬲指正平諸調
遺論猶未墜者亦可見其使才之工矣尺鳧將開雕屬
序於予媿不能文聊述其派別如此
　　　羣雅詞集序
詞源於樂府樂府源於詩四詩大小雅之材合百有五
材之雅者風之所由美頌之所由成由詩而樂府而詞
必企夫雅之一言而可以卓然自命爲作者故曾端伯
選詞名樂府雅詞周公謹善爲詞題其堂曰志雅詞之
爲體委曲嘽緩非緯之以雅鮮有不與波俱靡而失其
正者矣邗上江君研農淸脩嗜古翛然塵壒之表酷喜
詞學小阮冷紅詞客久寓斯土與之遊處而詞益工研
農勤於取友又得同里徐君桐立程君孟飛汪君中也
錢唐黃君夢珠族子愼言與之唱酬而工益進昔晏小
山自序云往者浮沈酒中試習南部諸賢餘緖作五七
字語期以自娛時沈十二廉叔陳十二君寵有蓮鴻蘋
雲能淸謳娛客每得一詞卽以草授諸兒昔之狂篇醉
句遂與兩家歌兒酒使俱流傳於人間予愛小山詞惜
沈陳二子不能詞而不得與小山俱傳也又惜小山必
待寄情聲律流連惑溺而致涪翁有鼓舞不厭之嘲譏
也今諸君詞之工不減小山而所托興乃在感時賦物
登高送遠之間遠而文澹而秀纏緜而不失其正騁雅
人之能事方將凌鑠周秦頡䀪姜史日進焉而未有所
止研農編次都爲一集將鏤版以問世冷紅詞客標以
羣雅豈非倚聲家砭俗之鍼石哉
　　　吳可堂十二種傳奇序
方輿圓蓋都爲爨演之場古往今來不盡梨園之唱使
非移宮換羽魚里何觀若無妙手妍辭虎賁曷肖況復
雍熙巷陌淡冶樓臺風月任其佃漁花鳥供其驅使邵
康節之名詩集竊取餘音楊朝英之選曲林仍標舊目
此延陵主人玉勾書屋十二種傳奇所由作也昔者蔡
中郞天宫受福爭說是非元相公月地會眞誰知假托
莫不播於絃管膾炙千年侑彼尊罍流連五夜或者歡
愉意少愁苦詞多或者兒女情長英雄氣短大抵拾其
殘瀋疇能翻彼陳言主人逸情雲上壯采風高掐盤古
髓思塡世界之不平發菩薩心願補人生之至欲於是
采甘腴于正史搜痛快於稗官粉侯香尉陋措大之宫
𫀆豓雨奢雲笑尋常之花燭男兒變化遠徵蜀國蛾眉
文士尊榮近數楊家狗脚誅姦諛於彩筆鬼妾橫牀殲
宼盜於火旗女郞傅粉斯並鏗鍧樂府傾倒名流按歌
字則不殊澉水新聲呈諢衣則何礙鄱陽暴謔氍毺鋪
處定須呂仙鶴之雙身檀板𫾣時勝圖黃幡綽之兩耳
　　　絕妙好詞箋序
絕妙好詞七卷南宋弁陽老人周密公謹所輯宋人選
本朝詞如曾端伯樂府雅詞黃叔暘花菴詞選皆讓其
精粹蓋詞家之準的也所采多紹興迄德祐閒人自二
三鉅公外姓字多不著夫士生隱約不得樹立功業炳
煥天壤僅以詞章垂稱後世而姓字猶在若滅若沒間
無人爲從故紙堆中抉剔出之豈非一大恨事耶津門
查君蓮坡研精風雅耽玩倚聲披閱之暇隨筆剳記輯
有詩餘紀事如干卷於是編尤所畱意特爲之箋不獨
諸人里居出處十得八九而詞中之本事詞外之佚事
以及名篇秀句零珠碎金攟拾無遺俾讀者展卷時怳
然如聆其笑語而共其遊歴也予與蓮坡有同好向嘗
綴拾一二每自矜剏獲會以衣食奔走不克卒業及來
津門見蓮坡所輯頗有望洋之歎幷舉以付之次第增
入焉譬諸掇遺材以裨建章投片瓊以厠懸圃其爲用
不已微乎蓮坡通懷集益猶不忘所自必欲附賤名于
簡端辭不得已因述其顚末如此云
　　　遼史拾遺序
宋遼金三史同修於元至正間秉筆者多一時名儒碩
彥而宋史失之繁遼史失之簡惟金史繁簡得中爲善
明雲間王圻作續文獻通考中所列遼事條分件繫不
出正史嘗病其陋而歎遼之掌故淪亡也蓋其開基朔
漠撫有燕雲制度職官兼采漢制自聖宗與宋盟好後
文物漸開科舉日盛意當日必有記注典章可裨國史
者求之簿錄家不少槩見卽家集野乘亦散佚無傳豈
以書有厲禁不得入中朝乎抑金源初年尙武雖滅遼
未遑收及圖籍乎閒嘗取而覈之遼之有國二百餘年
淸泰間滅兩大國則用兵宜詳澶淵關南和議再修則
信誓宜詳星軺往來俱極華選則聘遊宜詳至如負義
侯黃龍安置之年天祚帝海上夾攻之事高麗臣事西
夏跳梁非摭他書何以知其顚末邪暇日輒爲甄錄自
本紀外志表列傳外紀國語凡有援引隨事補綴猶以
方域幽遐風尙寥邈采篇詠于山川述碑碣于塔廟短
書小說過而存之亦得失之林讀史者所宜考也敢曰
索隱聊以拾遺編次爲如干卷以待博雅君子之刪補
焉
　　　南宋院畫錄序
宋中興時思陵幾務之閒癖耽藝學命畢良史開榷場
收北來散佚書畫而院人粉繪往往親灑宸翰以寵異
之故百餘年間待詔祇候能手輩出亦宣政遺風也顧
李唐以下如晉文公復國圖觀潮圖之類託意規諷不
一而足庶幾合于古畫史之遺不得與一切應奉玩好
等予家古杭每樂稽諸人名蹟考夢梁錄武林舊事等
書姓氏存者寥寥豈以其院畫少之歟暇日因據圖繪
寶鑑畫史會要二書得如干人徧搜名賢吟詠題跋與
夫收藏賞鑒語薈萃成帙名曰南宋院畫錄自愧家乏
祕册見聞狹陋凡有闕略幸好古君子之助我焉
　　　前後遊仙百詠自序
柏梁臺上曾傳五岳之圖金馬署中亦著十洲之記龍
師與魚吏俱升桂父偕茅君共舉遊戲紫淸之上翺翔
碧落之中桐峯梓瑟倚歌而和皇娥湘水瑤琴彈曲而
迎帝子元雲新韻久唱璇宫黃竹舊詞猶畱瀛島樂哉
仙乎斯其至矣然而東海棗花空憶齊侯之語西池桃
核莫延漢帝之年是則塵緣未斷人間煙路遂遙天上
乃有抽思幽祕發藻鮮妍翦月爲心鏤霞作想雲君太
乙體雖誕而不刪佚女羽人意似夷而有取參軍調逸
爰咏升天之篇子建才高遂有步虛之作至於宏農之
始倡實爲屈子之餘波事雖寄於遊仙情則等於感遇
後有作者咸步趨焉此皆天情騰踔淸思雕華淹躓窮
途漂搖愁境排雲閶闔思翻玉女之壺追日虞淵欲縶
羲和之轡塵迷赤縣將晞髮于滄溟唾棄齊州擬伐毛
於紫水句飛蘭露滴盡金壺紙疊桃花噴成繡字洞天
福地之勝常以神遊銀臺瓊闕之間奚勞氣馭誠可謂
揮斥八極逍遙九垓者矣僕無凌雲之才有餐霞之癖
懶如中散論或託於養生貧似稚川書未傳夫抱朴山
居長嘯偶有遐心蘿戸高吟遂多逸興身非脈望何曾
三食琅函腹愧鞠通安得一餐墨海譬彼學仙項曼詭
言渴飮流霞好道長源詐說餽來玉液但以俗緣羈絏
塵網攖纏與其作白眼以看人何如問靑天而搔首於
是效嚬郭璞學步曹唐前後所爲數凡三百瑤臺夢破
喚起飛瓊洛浦舟迴拾殘翠羽曾無當于風雅亦見擯
于莊騷持贈何堪自娛而已時當朱明屆節白日舒長
何方避暑玄冰飛雪之丸無計迎涼鵠羽龍皮之扇襞
牋雪案豈窺大酉之書滌筆冰甌聊當龜茲之枕
　　　樊榭山房集自序
昔唐楊綰爲文恥於自白非知已不可得而見而魏丁
敬禮嘗求人定其文夫恥於自白者自珍其文者也求
定其文者自疑其文者也僕少好篇詠晩頗知難三十
年以來所作隨手棄斥存篋中者僅十之二三暇日編
次古今體詩爲八卷長短句二卷譬之山謠村笛雖無
當于鐘吕之響而向來所閱閒居羇旅怡愉憂悴厯厯
在目每一開視聊以省憶生平竊亦自珍自疑願與審
音者共定之外有雜文若干卷叢綴若干卷將次第排
纘焉得母蹈詅癡符之誚邪
　　　樊榭山房續集自序
僕詩前集自甲午至已未凡二十六年僅編成八卷詞
二卷附焉已未至今辛未十二年來復次第成續集如
前之數豈中年以往之作工於少時耶自念齒髮已衰
日力可惜不忍割棄輒恕而存之幸生　盛際嬾迂多
疾無所託以自見惟此區區有韻之語曾繆役心脾世
有不以格調派別繩我者或位置僕于詩人之末不識
爲僕之桓譚者誰乎後綴詞一卷北樂府小令一卷則
年來因詞而及之雖乏酸甜風味或不至貽笑傖父面
目也
　　　趙母朱太孺人七十夀序
予友趙君谷林與其仲弟意林學宿而行醕試於有司
輒報罷顧其名愈振浙河以西僂指人士者必以二林
爲稱首歲在癸丑　朝廷開詞學之科吾師臨川李先
生負海內重望不輕奬許獨以二林名亟入剡牘旣引
試中書長者抹去之如李義山答陶進士書中事於是
二林思賢母朱太孺人先後歸里今年秋八月下旬太
孺人年七十矣二林將徵予一言以承北堂歡予惟奉
親之樂雖徹侯列卿之貴莫之與易然居處服食之際
或心以力絀事與願違則往往有艱薄之歎二林因先
世之資積居逐時斥其餘築爲園池環亭榭而叢花竹
太孺人御兼珍之饍酌重釀之酒提攜孫子顧而樂之
此亦何減潘岳閒居一賦宜爲凡奉親者所竊慕而不
可必得者也抑以愚論之岳之板輿長筵近周遠覽二
林之於太孺人則旣同之矣若昧知足之戒冒望塵之
譏豈其母之敎不豫乎抑岳之已知而故違之乎奉親
者宜無羨于岳而有羨於二林矣予與二林交好將及
二紀稔知太孺人之淵懿蓋自其曾王父太傅恆岳公
外王父祁忠敏公故家文獻擩染見聞太孺人之敎其
子也學務通古今無務爲揣摩行務履坦途無務爲詭
遇二林守而勿失故其奥衍之文淸深之詩當事之知
者旣少而二林亦不肯少有骫骳馳逐以希一日之合
然大江南北言經術究風雅者道武林必指小山堂以
二林氏爲歸如眾流之赴壑其倖而得之者或同時無
人舉其單詞隻字此誠韓子所云玉固未嘗獻者緇塵
旣拂秋高景淸爲太孺人敬奉一觴此中眞樂宜二林
之自得之也
　　　汪母顧太君六十夀序
爲國家熏陶善類儲育人材者非獨庠序之敎父兄之
養師友之益蓋亦有母訓焉古者敎於公宫從以傅姆
備婦順以明著代之義者旣詳及乎子旣生而祇見於
父也父執右手咳而名之則曰欽有帥母則曰記有成
若是乎敎之敬肅持循而漸至於成實秉母訓以爲基
後世古禮不行而猶有鉅族賢媛佐嚴君而示懿範所
謂有是母有是子者歴史所載往往而然而國家善人
之多於是攸賴汪子師李執友舍亭孝廉之仲子也甲
寅八月四日母顧太君屆六十戚黨羣祝綽綰予與師
李長以一日交且三世可無言乎方舍亭與予定交時
文譽隆起東諸侯多延爲經師屢出遊婺歙閒招余主
其家塾課二子太君具飮食供張必腆必整命二子昕
而起誦習至鼓一中始命僮召之寢無故不令適市纖
靡玩好之物不至于目咬哇厖雜之音不至于耳故二
子皆端謹率敎有老成風舍亭舉于鄕屢上春官不利
二子旣弱冠先後列博士弟子員其孟蘅洲工舉場之
文宏深駿偉似前輩人士林稱之舍亭亦自以不合於
有司先於蘅洲有厚望也方行萬里出門而車軸折舍
亭爲之過時而傷太君于是髽而稱寡矣始慼收子旋
隕所天太君之于晩境所遭何如也然予聞之師李太
君賦于歸日君舅君姑奉祖姑王太君在堂王太君抱
飮冰之節賦性嚴肅太君偕長姒女叔潔治酏醴腒䐹
以娛老人能得其懽及其遘尊章之變也舍亭皆在都
門茹酸銜辛貿奩具以爲含斂不致貽舍亭畢生之悔
太君幼孤念母氏㷀獨迎養于家代子職凡四十年未
有孝德如此而天反靳其報施者且世俗母德恆過於
慈愛女則附珠無傷于仁愛子則折葼猶惜其敎雖出
貴胄每墮家聲師李以一身肩父兄之緒營甘旨撫弱
弟暇則治經史百家之言爲文與詩皆爲通人所許欿
然自下尤以器識見推太君有子如此雖負米力葵不
啻兼珍之膳列俎之奉而況吉人吉士揚于王廷原本
母訓者必以槐塘汪氏爲最以予言陳太君庶祝嘏之
旨寓于是乎

樊榭山房文集卷四
樊榭山房文集卷第五
　　　　　　　　　錢唐　厲　鶚　太鴻
　　　程振華藏先秦貨布記
古貨幣自太公立九府圜法始有泉名而刀布爲泉別
種則高似孫緯略有商貨莊布商貨四布已在太公前
卽齊亦有太公貨刀及卽墨齊公貨刀今世尙存周禮
亦有邦布之目秦兼天下錢用半兩漢錢用榆莢四銖
莽世始用布貨十品皆不著地名廣陵友人程君振華
好鑒古物能識古文奇字一日過市見有售古布者首
狹足歧朱綠如繡諦視皆古篆詰曲不可卒辨乃解囊
貿之歸細釋其文得二十有七種皆著地名以漢書地
理志考之則屬京兆尹者一曰鄭屬河東郡者四曰平
陽莽曰香平曰北屈莽曰朕北曰屈邑應劭所云南屈
也曰蒲子屬太原郡者三曰茲氏莽曰茲同曰祁莽曰
元曰上艾屬上黨郡者三曰長子邑曰屯畱曰襄垣莽
曰上黨亭屬河內郡者一曰溫屬河南郡者一曰梁邑
屬東郡者二曰博平莽曰如睦曰陽平屬陳畱郡者一
曰尉氏邑屬汝南郡者一曰安陽莽曰均夏漢中郡亦
有安陽未知孰是屬南陽郡者一曰魯陽屬魏郡者一
曰武安莽曰桓安屬常山郡者一曰九門莽曰久門屬
涿郡者一曰涿屬平原郡者二曰高唐邑曰羽莽曰羽
貞屬臨淮郡者一曰輿莽曰美德屬北地郡者一曰馬
領邑屬遼東郡者一曰文邑莽曰文亭屬楚國者一曰
梧屬泗水國者一曰于邑于時識者莫不以爲此漢物
也程君以詢予予曰此元吳郡陸友仁著硯北雜志所
稱爲先秦貨布者也夫漢旣用圜法矣史不聞其行刀
布也莽好更革雖行刀布漢地名必不用惟秦分天下
爲郡縣而又去太公行刀布時不遠貨布之作殆是此
時後更而爲錢其郡有爲漢設者或邑名仍秦舊分屬
耳若友仁所得曰屯畱曰安邑全貨曰平陽曰高陽曰
安陽其餘文友仁亦不能盡識今程君所得者無安邑
高陽兩種而辨別其文如此之眾洵乎能識古文奇字
不減楊南仲薛尙功一流人矣
　　　五百羅漢殿記
在昔涅槃經義謂有五百商人採寶出海值盜攘去幷
剜其目商日夜號痛欲向無所或吿之曰靈鷲佛氏能
救汝若與我重寶引汝見之商且行且舍至大林精舍
佛爲說法各證阿羅漢果夫所云阿羅漢者大論云阿
羅名賊漢名破一切煩惱賊破復次阿羅漢一切漏盡
故應得一切世間諸天人供養又阿名不羅漢名生後
世中更不生是名阿羅漢法華疏云阿颰經云應眞瑞
應經云眞人皆無生之義也或言名含三義無明糠脫
後世田中不受生死果報故云不生九十八使煩惱盡
故名殺賊具智斷功德堪爲人天福田故言應供要而
論之修六度之梵行標三乘之通號均爲超越凡倫優
入聖域者矣後世寶坊琳宫徧閻浮提界然非名藍巨
刹則五百應眞之宇時或缺焉雲林向爲五山十刹之
一百栱千櫨霞開鳥翥承甍繞􁆤虹拖蜿垂其西禪堂
之下爲羅漢殿創于何朝未詳所自具德大和尙來主
法席中興締構實建今處時順治戊戌也逮今乾隆癸
亥八十餘年榱梠頽瘁法身雨立主僧巨濤慨焉憫睇
廣募檀施精心建立幽祇協贊歙人汪光祿應庚獨奬
勝緣爲布金之須達一切興作咸委巨公于是百廢修
舉而羅漢殿工未竣適光祿奄逝令子明州宁起踵成
之像設閑安四周列坐妙相莊嚴奕奕有生氣飛梁八
維環楹交峙寶壇回互殿如田字之形俗因名曰田字
殿吾杭梵宇以百數有此殿者惟淨慈雲林今淨慈悉
巳阤頓而雲林金碧丹黝慈容統序東西向背毗接偶
居嚴飾之工常畱花窟夫佛示像法因垂像敎故金姿
寶相月面蓮眸皆無爲之寂不盡之靈之所託也今五
百應眞因苦願力普攝無邊散處山林分形顯化作人
間福田亦所以示人從生有貪因貪受苦因苦得報則
凡見形而入道者于茲殿之興廢所係豈不重歟殿旣
成巨公乞言于予予肅瞻靈儀敷具頂禮契正覺之冥
符儼法相之常住敬刋元石而爲之記
　　　雲林寺重建輪藏殿記
佛氏之有輪藏自梁傅大士始也嗣後叢林效之且徧
天下俱供大士像於中雲林輪藏殿具公始建於順洽
庚寅迄今幾及百年棟宇頽廢所謂輪藏者亦欹傾摧
剝而不能轉乾隆庚申新安光祿少卿汪君上章來游
茲山慨然以重興爲己任而以是殿爲之首落成之日
予適過寺見夫傑構翔空若地湧出入門神聳則如天
樞激而坤軸動月駕旋而風馭行瑤窗寶網眩金碧于
無定天龍帝釋儼生氣以飛空徐而察之則集眾有力
負之而趨且聆夫大聲起于足下又如良霄歌鐘之擊
窟室袁氏鼓角之鳴地中偉矣哉象敎之力宏矣檀䕶
之施廣矣主僧巨濤和尙謁予文以爲記予惟傅氏之
設輪藏轉經也然三藏十二部卷帙繁而重􁌛之于輪
非數百人莫能轉今所供者諸佛菩薩像則數人能勝
其任況轉佛卽轉經乎且佛氏所重者以心􁖥境不以
境轉心故云能轉法華不爲法華轉若夫成住壞空大
地山河皆太虛中一微塵耳何有于輪昔村婦薦夫財
少而輪自轉則其能轉有不係于輪者惟此心之精誠
歷劫常存亦歷劫常轉汪君之輸財巨公之集事可云
轉大法輪將有不與土木丹靑俱敝者矣于是乎書
　　　淸繞橋新建春淙亭記
淸繞橋當鷲峯之陰跨北澗之上對理公巖之口橋舊
無亭乾隆癸亥巨公重新雲林寺飭餘材賸甓成之登
斯亭者仰挹山翠俯聽泉響炎曦陰霖有所芘而物色
之奔赴若天造而神輸也巨公問名於予予以合澗橋
舊有春淙亭蓋取蘇文忠兩澗春淙一靈鷲之句見貝
廷臣淸江文集中今亭廢久矣宜移其名於此巨公曰
昔亭之澗合而今亭之澗分昔亭廢而名存今亭新而
名舊天下推移起滅之幻有如是乎然其爲春淙則同
也當夫天根見秋潦縮斯澗也若斷若續涓流如綫其
聲滴瀝幽咽或有時而涸四顧林谷萬籟悄然此非君
子之潛德未施而吾宗之憩寂入定時耶若夫土膏脈
動山澤迺通斯澗也如風雨交作震動巖岫又如奏洞
庭之樂五音繁會瑽琤激盪自近而遠此非君子之乘
時利見而吾宗之當機倡導時耶以是名斯亭也意深
矣遂書以爲記
　　　揚州馬氏墓祠記
揚州馬氏墓祠之立有年矣吾友曰楚本生妣洪太君
卒將葬且祔祠焉於是敘述顚末謁文於予以爲記予
惟古之宗法廟制唯世官世祿得行之匪是則薦而不
祭禰而無宗今家自爲祠傳曰有其舉之莫敢廢也故
能言者推原其報本反始義以起禮予又安敢以固辭
君族爲新安祁門著姓曾祖考諱大級明季諸生甲申
後山居讀書不復應有司試鄕里高其節卒葬皆在祁
門祖考始來居於揚性故寛厚長者遇事多抗直以義
幅利以己急人合古之獨行晩游天長縣東之鄕溝橋
樂其川原清曠有終焉之志乃經營生壙手植松柏左
林右泉秉氣辟非靑烏家僉曰吉冢復買田若干畝結
屋數椽田將以供祀事屋所以藏稾秸也暇時或往避
喧其中琴言酒歌若忘其爲遷化之宅者人以爲知命
其殁也竟偃歸於是此馬氏之墓所自起也君考早卒
立君爲後本生考能承先志益恢其緖念墓田丙舍吾
親所搆體魄旣藏魂氣猶應棲此因規其屋後之隙地
爲祠三楹門宇淸謐有翼有容奉其父若兄之主歲時
享祀惟謹且俾其後人世修之勿替此馬氏之祠所自
起也今世葬祭多不循古漸若怠愒禮言葬有定期葬
之日虞明日祔于祖父若是其敬且愼也馬君於洪太
君之喪同其二弟哀子曰琯曰璐盡力爲葬距卒僅踰
百日又舉祔祭之禮先是君所爲後之妣與本生考之
卒也亦然不已近之乎或曰君祁門人也不遷之祠尙
在故里當載主以行祠不得與墓合是又不然古諸侯
之支子爲卿大夫或自他國始至者俱謂之別子族人
宗之故禮大傳云別子爲祖繼別爲宗今宗法雖不能
及遠而馬君之祖始遷於揚實符別子之義君承祖重
爲世嫡長子繩繩不已後日以蕃收族睦宗將兆於是
而亦何疑之與有夫祖宗之嘉名美譽子孫之冕服也
生人之孝慈恭儉日用之菽粟也君是舉也歸美於親
而不有用勞於己而不匱事準乎今而不悖於古皆可
以書獨媿予文之蕪陋不能以殫君之意也墓去祠東
南二百餘步上爲君之祖考諱承運妣胡太君汪太君
附葬焉同域而異封元配張太君早卒葬祁門故不得
從左之下爲考諱恆妣汪太君合附焉右之下爲本生
考諱謙今之合附者洪太君也祠之栗主位次亦如之
而進張太君於祖之左
　　　杭可菴先生遺像記
古者人子之於親亡也爲之旗以識之爲之重主以依
之爲之尸以祭之至漢氏以來迺有畫像雖非古制實
寓生存遂相沿不能廢宋之先儒有恐似他人之議則
畫手不可不工也晉荀朂於鍾會新宅門堂作太傅形
象衣冠狀貌如平生會兄弟入門便大感慟宅遂空廢
宜會之不克終也太傅開達理幹一時俊偉幸得朂筆
傳寫會應居此宅朝夕奉侍以思克嗣何至一慟之餘
閉置勿視隋徐孝肅生不識父問母知狀求工圖寫搆
廟定省夫孝肅早傷孤露猶於豪素髣髴見之況逮事
膝下於親之像使有苗髮不肖揆之孝子之心必有惄
然大不安者杭君堇浦尊甫可菴先生殁十餘年先是
有遺像一坐須眉都似神明不存堇浦每低囘追慕不
足於中也會同里黃君西淸善貌人堇浦出遺像拜請
重摹之摹成請鶚爲之記猶憶鶚弱冠時從先生游堇
浦小於鶚四歲耳先生眸子朗然美須髯沖虛恬淡不
自袨暴鶚於先生爲後進于堇浦爲密友先生命其少
子執經於鶚而堇浦亦時相過以文辭往復先生性喜
讀書手自綴輯至數百卷嘗指堇浦謂鶚曰吾老矣炳
燭之光恐難爲繼他日此子必能卒吾志今堇浦甫强
仕學成而名立鶚自顧行業無少長進荏苒已二十餘
載展先生遺像酒闌燈炧前語猶栩栩脣吻閒洵非西
淸之畫之工不至此承堇浦請不敢以不文辭懼違孝
子之心也於是乎記
　　　盆山小隱圖記
吳興竹溪沈襄敏公五世孫繹旃與其兄東甫弟幼牧
篤志學古自相師友繹旃爲人淡靜息于榮進衣裾不
肯撇公府門乙卯夏閏予偕杭大宗過其居見繹旃方
輯補水經注條析件繫卷袠縱橫雲鬊而葉委也几間
陳盆池泓然停碧涵拳石爲山卧起對玩而自號曰小
隱啓視牖以外環吳興之山若弁若道場若金蓋若浮
玉若峴若衡若大小玲瓏古高人畸士之饕奇嗜幽者
寓跡不下數十而繹旃惟盆山之耽豈以諸山近或十
里或數十里彼巾車駕舟勞焉而不足此左圖右書逸
焉而有餘乎蘇文忠公守是邦遊飛英寺得句云盆山
不見日草木自蒼然自非親至吳越間不見此景乃文
忠旋遭詩案追赴御史臺悽然欲以浙西爲桐鄕其於
盆山之景僅付夢想繹旃得專是以自娛曰小隱亦宜
矣且物之大小在心不在境芥子須彌豪髮大千禪人
之所詫焉者也元平江韞上人植樹石於盆盎謂之些
子景丁孝子鶴年爲賦詩有氣吞渤海勢壓崆峒之語
繹旃近方悅首楞嚴妙義題其室爲三無漏則圖盆山
而籍之豈猶存小之見乎吾知繹旃隱趣自此冞永也
已
　　　耕巖草堂圖記
有明末造黨禍大興東南人士倡復社以繼東林者飇
集景附實蕃有徒或文字競標榜或聲酒馳意氣或敗
羣同時或隳行晚節或孤行已意轉喉觸諱不幸爲宵
人所中傷摧落惟宣城沈徵君貞文先生濳躍有時始
終一節兩劾武陵之疏石齋媿其先幾南都防亂之揭
樓山衍其餘論抨巨姦於闕下非以市直聲逃名捕於
空山非以希倖免卒之滄桑旣定蜚遯來歸爲義熙之
完人主月泉之精舍此耕巖草堂之名所以聞于天下
者也草堂去宣城郡郭五十里在麻姑山下聞孫樗厓
高士幼嘗侍先生讀書其中先生下世距今六十餘年
樗厓齒八十有三時以貧故出遊吳楚閒意未嘗一日
忘草堂也今年夏來寓湖上出所爲圖以眂予幷爲予
道當日事方己亥海上之變江南高門縣薄之家多闇
于天命知昧陵母謬附螳鋒同膏齊斧昔之吹樓賭墅
再過之陊爲煙礫矣昔之嘉卉美箭再過之倒爲束薪
矣獨耕巖草堂爲淸門世守更數世無恙蓋由先生學
識之邃德性之醇氣節之高故能皜然全其爲莊烈愍
皇帝所辟召賢良方正之身以相見於地下於戲堂構
如新淸風長在扶康成之杖䦱門不出撫幼安之榻著
膝皆穿鶚不敏它日過宛溪尙能敬弔先生而爲樗厓
賦之
　　　三十六鷗亭記
趙君谷林爲亭於西池之上名以三十六鷗姜白石云
張平甫放三十六鷗於松江予不及與盟谷林取之意
有在於盟鷗也夫鷗之爲物也翛然而淸眇然而遠褶
翳之所不得掩矰繳之所不得加籠檻之所不得縶豢
飼之所不得馴嬉游於隈渚滅沒於烟波舉物之無機
者莫鷗若也海上之人有好鷗者每旦之海上鷗鳥從
之游百數而不巳其父欲取玩之明日之海上鷗鳥舞
而不下石虎世所稱剛􁅽􁀳忍人也佛圖澄視之如海
鷗鳥此無他動於機與冥於無機者之異也虛舟之觸
舟也褊心不怒益以一人則忿而鬨是何也彼一虛舟
也此亦一虛舟也是故佛圖澄一鷗也石虎一鷗也由
是觀之舉世一波也萬物一鷗也吾無辨堅白無所用
其辨吾無巧棘猴無所用其巧吾無鬬投蓋無所用其
鬬吾無譖掇蜂無所用其譖物之伎於吾無所用故吾
於物無不習也汎汎乎飄飄乎若遠若近載沈載浮於
天地間焉往而不得鷗之樂斯已矣今試與君登斯亭
而肆望目接乎漣漪神淸乎皎鏡賓一鷗也主一鷗也
以鷗盟鷗猶春秋以諸侯盟諸侯也今將與君言鷗盟
峙爲島者壇邪呀爲淵者坎邪鼓枻鳴榔者方明邪葭
之贙萍之靡魚之乘空者牛耳桃茢邪酒鎗茗盌之雜
陳者敦槃邪歌濯纓謳采菱者載辭邪穴風灘雨之變
幻者大神邪盟曰所不與鷗同心者有如白水
　　　松吹書屋記
易云撓萬物者莫疾於風至於木尤撓之易者也莊子
云吹萬不同而使其自已至於松尤吹之淸者也若淵
明之逕貞白之庭多好種之其所寄有遠出於埃壒之
表者乎予少耽闃寂頗同此好春時嘗坐西溪永興寺
前地多古松蒼然如毅夫介士離立拱揖靑髯交蓋微
漏日色條風徐至徘徊而披薄有聲起於纖末如缾笙
吟如㵎泉咽怡神澹志殆難爲狀俯視林影參差久而
後靜焉又嘗冬夜宿焦山松寥閣山之松之多且古不
減西溪檻外下臨大江夜將分天風蓬蓬入林杪噴灑
鼓怒龍鳴鼉吼猛雨激雹挾以迅濤幾欲捲禪榻而去
起窺破窗明星磊落三五而後悸魄始定蓋予之聽松
于是極其趣也然未幾羇遊於城市汨之以譁囂喧卑
之俗欲求向二境者獨坐嘿存曾不得其髣髴乃歎淵
明貞白所好之專而予視之爲有媿矣夫杭君堇浦題
其書堂曰松吹而實無一松豈有所託而云然歟堇浦
學殖宏富著書滿家方今開延閣拓石渠以來文學士
堇浦起而獻聖主賢臣之頌歌中和樂職之詩鏘洋鏗
鍧聲滿宇宙若夫礀壑之材淒疎之響此特山澤臞者
藉以自娛而何足以畱堇浦雖然無聲之樂謂之至樂
無耳之聽謂之至聽好松而不能致予與堇浦同堇浦
坐斯堂而據硯北齋心服形窈乎其若存嗒焉其若亡
淵明貞白之風來自無何有之鄕固非予之所得而跂
也姑應堇浦之命記之
　　　舟庵記
舟庵者吾友吳可堂比部顏其錢唐城東僑居西偏之
屋蓋本其尊甫先生生平所自號也可堂之言曰余家
歙之溪南自先大父卽寄籍仁和爲諸生先君早列膠
庠試必高等性喜吳越山水每扁舟出游於杭之西湖
尤注意焉水光山淥朝酣夕飫曾有吟草一編藏之篋
衍及垂老倦游時時寤想不置不肖因買武林屋已諏
日將奉先君來此稱八袠觴於湖上用博老人一笑不
意前數月遽棄養痛可言耶服闋移家因以先君自號
署此屋用以寓風木之悲云爾子可爲我記之否予謂
之曰君子於親之亡也思其居處思其嗜好若可堂之
爲蓋有合於此也曾子不忍食羊棗嗜好也而居處不
存焉東坡改宜興獨山爲蜀山居處也而嗜好不存焉
夫嗜好之在物者莫淸於山水居處之在山水者莫宜
於舟先生之以舟爲庵也無住而住隨寓而安之達觀
也可堂之以庵爲舟也有願未伸觸目驚心之孝思也
屋之外有池淪漣有石谽谺槐柳桐竹之屬列植而交
映先生儻神游其中風晨月夕徙倚軒檻與波上下以
爲舟也可以爲庵也無不可而可堂之心不且少慰矣
乎先生諱某字雲襄縣學生贈刑部貴州司主事
　　　秋聲館記
符子聖幾築館於所居堂之右偏地可半畝有屋爲楹
三翼然其榮呀然其背冏然其牖宜燕坐也後夾以二
箱制陿而幽宜憩息也怪石錯逕雜花扶闌前隙地之
東西有二古桐負垣立高可造雲不風而風不雨而雨
歊景赫曦其外彤彤其中淒淒若招拒行節風至雨歸
憀慄刁調如臨空巖而汎涼波予爲贈曰秋聲所以志
也陶學士淸異錄記奉使入廣陵界有碧蘆數畝隱小
室其中榜曰秋聲館意主人亦雅士或疑是名襲耳夫
蕭叢假節浦漵交倚披薄蕩汨梢梢瑟瑟櫂工䱷子聽
而樂之未若茲桐不爨不斲外堅中虛減瑟足琴之韻
恒寄於空遐寥朗之閒而知者或希則櫂工䱷子絀其
聰矣予輩文字之徒五三人茶會爵媵於其下雄談豪
辭高哦長謠相閒作若與桐互答昌谷秋室之中無俗
聲信矣哉乃若符子之自處則有進焉秋以爲　聲以
爲警斂華返實而隕落是懼則予曳袂剝啄而來亦庸
以憬然悟蘧然覺斯館之築爲不徒也已

樊榭山房文集卷五
樊榭山房文集卷第六
　　　　　　　　　錢唐　厲　鶚　太鴻
　　　秋日遊四照亭記
四照亭在　聖因寺後孤山巔宋辨才師有四照閣
懷少游學士詩周少隱太倉稊米集云關氏四照閣在
孤山部使者至京神宗問關氏四照閣何在部使者失
對按關氏名魯錢唐人生六子皆舉進士景仁景山最
知名孫澥注沼等亦以文著閣蓋其家所剏閱世旣遙
蕪沒莫辨此四照亭之始爲四照閣也
今上御宇之初以西湖　行殿爲寺尙書彭城公建旄
於浙政優人愉領賓頫眺山環水合謂地宜亭揭其名
者無以易乎關氏之舊至徹
上聽
御書雲峯四照四大字以賜於是刻之金版懸之繡楣
山祗水仙抃駭訶衞此四照閣之復爲四照亭也閼逢
攝提格壯月之二十一日潦畢秋淨命舟嘯侣經乎禪
窟入乎獨園梁空水而鶴影丁樁據盤石而苔花駮犖
仰睇巖際勝貪勞愒少休而上踐側墱之棧齴陟樓臺
之􁡤嵼穿步櫩之迤逶歴密林之苯䔿再休而至于亭
憑闌列坐秋事大獻獻於目也翠瀲澄鮮山含涼煙獻
於耳也離蟬碎蛩咽咽喁喁獻於鼻也桂氣晻薆塵銷
禪在獻於體也竹陰侵肌痟癉以夷獻於心也金明瑩
情天肅析酲若夫湖漘盡處萬雉所環中有走輿飛蓋
之倫慮焦於民事居奇挾贏之子內熱於貨財識秋之
眞富秋之暇佳時勝履正屬我輩曷可無述同來者麟
徵師李聖幾
　　　九日行菴文讌圖記
行菴在揚州北郭天寍寺西隅馬君嶰谷半槎兄弟購
僧房隙地所築以爲遊息之處也寺爲晉謝太傅別墅
西隅饒古木䨴鬱陰森入林最僻不知其近郛郭菴居
其中無斲礱髹采之飾惟軒庭多得淸蔭來憩者每流
連而不能去乾隆癸亥九日積雨旣收風日淸美遂約
同人咸集於斯中縣仇英白描陶靖節像采黃花酌白
醪爲供乃以人世難逢開口笑菊花須插滿頭歸分韻
賦詩陶陶衎衎觴詠竟日旣逾月吳中寫眞葉君震初
適來羣貌小像合爲一卷方君環山補景命曰九日行
菴文讌圖裝池成將各書所作於後而屬鶚爲之記按
圖中共坐短榻者二人右箕踞者爲武陵胡復齋先生
期恆左抱膝者爲天門唐南軒先生建中也坐交牀者
二人中手牋者歙方環山士庶左仰首如欲語者江都
閔玉井崋也一人坐藤墪撚髭者鄞全謝山祖望也一
人倚石坐若凝思者臨潼張漁川四科也樹下二人離
立把菊者錢唐厲樊榭鶚袖手者錢唐陳竹町章也一
人凭石牀坐撫琴者江都程香溪先生夢星也聽者三
人一人垂袖立者祁門馬半槎曰璐二人坐瓷墪左倚
樹右跂腳者歙方西疇士康汪恬齋玉樞也二人對坐
展卷者左祁門馬嶰谷曰琯右吳江王梅沜藻也一人
觀者負手立於右江都陸南圻鍾輝也從後相倚觀者
一人歙洪曲溪振珂也童子種菊者三人樹閒侍立者
一人撰杖執卷者各一人其植有蕉有竹又有雜樹作
丹黃靑碧之色紀時也夫重九佳名舉俗所重而高常
侍歎獨坐以搔首陸天隨感登高以􁄽門無其時地與
人耳今吾儕幸生太平遇勝地又皆素心有文之侶固
爲人世不可多得之會而此十六人者或土斷或客遊
聚散不常異日者歲月遷流撫節物以有懷一披此圖
怳如晤對將來覽者或亦不異此意乎
　　　佛日淨慧寺遊記
杭諸山起天目蜿蟺翔躍數百里羅於城西南睋靑矖
碧其名最夥跳而之北郭是爲三山曰臯亭黃鶴臨平
著勝幽諜地偏境奧游者罕至佛日淨慧寺在臯亭之
陰黃鶴之麓距臨平十里而近念宋蘇文忠秦太虛楊
次公司馬才仲元鮮于伯幾皆屢及於是述之詩筆與
山並夀不可以不遊發興於甲寅月正九日約王瞿(曾)
(祥)丁敬身(敬)汪師李(沆)同舟出郭門搖兀五十里過赤
岸桐扣進湯家堰捨舟而陸桑野沃衍可喜望兩山嶔
崟互複中諸峯􁣙􁣙狀如爭獻瑰瑋一峯爲儕輩所懷
如墮其脇獨高絶處闖然不能匿春寒薄陰餘雪皛皛
離離爲之目奪心誘於千仞之表卽黄鶴峯也緣溪行
水漸狹漸淸石子五色布散被以荃薄薀苔綠縟如洗
旁多古櫟大松或欹或直行且翫入寺曛黑矣向主僧
借榻畢復走寺前左偏小石橋上橋下爲潭亭面橋萬
竹翳亭後時陰靄四合昏>䀜不可辨惟聞泉籟淒戛瓦
雪釋􁆤旁睨有怪梅臨潭上始著花潭氣鏡空晃激花
上縞幽曜冥光景奇絕少選片月出林表朧朧微露人
影靜對不足寺門欲闔歸宿東廡之樓下月轉寒偪相
與賦詩未就起視殿角一小山隒平而椒銳沈碧近人
達旦視之叢灌也十日澄霽僧具粥已引余輩取徑寺
後循東麓下溪中多大石陂陁隱見水漫流其上勢偃
怒殺則如鳴玉鼓絲之聲始歎坡公土肉山骨之句爲
善寫物狀窮水源得龍藏泉石裂若蛻亂泉陟崖腹得
龍洞頂平若堂左折而上爲仙姑洞口仰出若壺窺之
下黝然深稍進又一穴其深不測眾掉慄莫敢入日未
亭午別僧歸是行也敬身師李與予各得詩四首瞿作
遊錄末云以薦後之來者噫林藪巖竇之觀大塊之所
薦於屏處者以娛其湮鬱也雖文忠太虛諸公亦暫至
耳彼昧者遊之目接而神馳足蹈而趨背得不虛子之
薦乎吾與子幸與山鄰姑務屢遊以母虛大塊之所薦
聊憶以爲記
　　　開濬西湖碑記(代王都運作)
皇帝御極之二年化浹恩沛川瀆貢珍育物之仁與天
無極
特軫東南民力將興水利乃博采羣議以杭州西湖可
漑上塘田千頃近漸湮塞
詔浙省臣工亟謀開疏之宜事下前督撫議支藩庫以
役民夫未藏事去鈞奉
命運鹺是邦謬荷重寄於恤亭戸蘇罷商外思所以報
效萬一竊聞古轉運之職在漢治粟內史有斡官如湻
謂主均輸之事謂筦鹽鐵而榷酒酤也唐置重臣爲諸
道轉運鹽鐵使而引水入田之法見於白公錢塘湖石
記宋至道三年分天下爲十八路兩浙合爲一並置轉
運使副熙寍七年始於杭州置司漕挽芻粟一以歸之
其時能於官者往往以釃析河渠著聲沿及元明運使
始專理鹺政則運鹽諸河尤當興復轉運之兼水利由
來久矣因願捐已貲如前所議之數畢力挑濬微臣涓
埃之忱得達
宸聽旋蒙
俞旨俯允鈞聞
命之下忻忭踴躍循視湖堤審其淤塞之狀則裏湖自
孤山路迤西向爲有力者占種菱荷漸次沮洳十之二
三焉外湖自柳洲迤南過湖心寺縱橫十餘里葑老根
深雲橫陣布姦民將覬爲稻畦十之七八焉於是簡委
賢員召夫以萬指計畚鍤雲集晴霽而作霖潦而止葑
者薙之淺者疏之始雍正二年十一月初十日訖雍正
四年十月二十日凡闊以丈計者若干深以尺計者若
干若赤山埠金沙港諸處自明楊公孟瑛開濬後侵爲
田廬塚墓者年久湮壅遽商掘廢恐致公私驚擾欲復
如唐宋時環湖三十里際山爲岸之舊誠未易言唯是
湖面澄泓練如鏡如羣峯鱗鱗倒影在下漁舠蓴艇縱
恣所如郡人來遊者咸快舊觀之頓還旱乾之有賴也
欽惟我
聖祖仁皇帝
省方南幸浙中西湖
駐蹕凡五今奉
上諭於
行殿供佛爲報本嚴先之地
天章奎畫照映湖山魚鳥翔泳久久被澤恭以餘財葺
棟宇潔圬塓靑紅楹檻煥然浮動于水雲光影中蘚公
堤向爲水齧基址日削則將所浚葑泥加庳爲崇凡三
尺增隘就廣凡尺許而城內中河西小河之與湖流交
通者亦浚之以利舟楫東河受蔡河橋外沙河之水爲
鹽艘運道除汚展淸所以盡厥職也總會計之實費銀
三萬七千七百兩而開湖之役始吿備夫經理西湖自
李鄴侯白太傅以來莫如蘇子瞻楊溫甫子瞻旣疏利
害于朝復具申三省籌畫明悉無可摘索而御史賈易
已劾其科騷部內以事遊逐雖廢格不行宰臣未免有
兩罷之請溫甫力排羣議銳意行事終以淸理包占地
蕩爲豪右所忌二公雖功在後世所遭逢何其難也今
鈞於二公駑劣無能爲役伏遇
聖天子在上濬川距澮邁舜禹之鴻績舉久墜無窮之
利而施於民不待倡議於有司且閔微勞加以四級若
前撫憲傅公下情旣不壅於
上聞今制府李公督率有司以觀成功然則鈞之才雖
遠不如蘇楊而鈞之遭逢極盛寍非二公所深願不得
者哉事旣竣餘銀五千兩買田若干畝使籍田戸之租
視葑稍生卽募人剗盡歲以爲常繼是毋廢墜毋侵冒
不必設開湖之司立撩湖之軍所以爲此邦生齒計久
遠者在是矣爰記顚末以諗來者
　　　田家灣志
入杭城北武林水門二里而近有地曰田家灣故田家
橋也橋廢而地存當水洄曲處土人遂呼爲灣若揚之
茱萸蘇之明月之類至問田氏爲何人則土人不知考
之圖乘亦不詳所始偶閱葉紹翁四朝聞見錄有云田
家橋在北關門內莫知名橋所自開禧時朝廷建宅以
賜田俊邁之子蓋有兆之于先者按宋史寍宗紀開禧
二年韓侂胄枋國五月下詔伐金以池州副都統郭倬
主管馬軍行司公事李汝翼會兵攻宿州敗績郭倬等
還至蘄縣金人追而圍之倬執馬軍司統制田俊邁以
與金人乃得免三年八月有司上開禧刑名斷例斬郭
倬於鎭江不書賜宅事惟岳肅之桯史云郭倬等受圍
蘄縣大酋僕撒索堇者使謂汝翼曰田俊邁守濠實誘
我人而啟釁端執以歸我我全汝師汝翼不敢應池州
帥司提轄余永寍勸倬倬執俊邁與金金人乃折箭爲
誓啟門以出二將後朝廷命大理正喬夢符於京口治
俊邁獄永寍磔死倬棄市汝翼以不出語竄瓊州俊邁
家賜宅予官正葉紹翁所紀田家橋賜宅爲先兆者俊
邁召釁被執非臨難不屈者比倬誅而俊邁之子賞侂
胄主兵欲以揜敗衂之恥也賞罰不當莫此爲甚史筆
失書寍免疎略之責邪若田灣之名何必以俊邁著哉
　　　屠墟廟志
雍正乙卯寒食日予汎䑳歸自西溪憩於古蕩見有奏
伶樂神者問其廟曰屠墟也問其神曰城陽景王劉章
也予悚然曰有是哉王之功在漢社稷人心尙不泯邪
溯王以高帝孫齊王子弱冠入宿衞維時娥姁牝晨外
族搆亂妻王祿女規爲密黨天祚漢室悉其本謀歌言
田意酒行軍法遂首倡大義吿齊發兵陰結平勃北軍
左袒擊產斬祿如殺狐鼠方是時安劉氏者平勃功爲
多惟王實始終之若嬰若寄若窋若通若揭皆倚以爲
强因之集事使非齊國稱戈未央入衞則外兵莫召褫
祿魄者無人南軍尙存斷產頭者恐不勝也王初封朱
虛後封城陽後漢郡國志建武中省城陽屬琅邪國漢
書地理志朱虛縣亦屬琅邪郡王薨人思其功立祠於
其國而郡國亦多爲立祠劉盆子爲王之後軍至華陰
齊巫鼓舞祠王以求福助逮獻帝時濟南立祠至六百
餘賈人或假二千石輿服導從作倡樂曹操爲濟南相
國乃毀壞祠屋禁絕吏民不得祠祀應劭爲營陵令唯
聽朱虛與莒歲再祀備物而已是王之祠盛於東京衰
於當塗不謂錢唐一隅空林古水側尙有儼然尸祝之
者夫漢德在人心則王祠不可毀光武於盆子之降猶
言宗室無蚩者使食均輸終其身肯絕王祀乎操自少
時聞許子將亂世姦雄之評輒大笑自憙則其睥睨漢
鼎蓋不待董卓弑逆之後已於毀王祠屋見之故禁賈
人導從迎神可也毀祠絕祀不可也王沈魏書載其事
云世之淫祀由此遂絕陳夀削之第云禁斷淫祀而已
沈襃其詞曲筆之一罅夀沒其實良史之一失故於屠
墟廟志之
　　　機神廟碑
古者𧖟有先𧖟竈有先炊牧有先牧嗇有先嗇蓋祭先
代剏始之人以明報本之意所謂有功則祀者也杭於
東南爲大府桑土饒沃筐篚織文之貢於是乎出　國
家常以內務重臣董其事置局城西而羣工匠多家城
東舊有機神廟地陿制陋隸於局者與自爲繒以鬻者
率私錢拓而新之獨無表石之文不知神所緣起懼無
以示將來答靈貺因謁記於予予惟機神不載祀典觀
其爲器則有杼有軸有疌有　有椱有樓有鹿盧有躡
有綜佐之者有枃有梭有籰有繀車葢一器而工聚焉
冠帶衣履天下厥功甚大寍無神以主之淮南子云伯
余之初作衣也緂麻索縷手經指挂後世爲之機杼以
便其用高誘注云伯余黃帝臣也一曰伯余黃帝按史
記黃帝姓公孫名軒轅則伯余非黃帝可知且帝嘗製
五兵製指南車製華葢製六律六吕製九針豈一手足
之烈哉上有敦敏之君斯下有神明之佐易曰黃帝堯
舜垂衣裳而天下治物剏於臣功歸於帝然則機有神
非伯余莫屬矣考唐織染署有七月七日祭杼之文史
記正義云河北織女三星主果蓏絲帛詩所云跂彼織
女終日七襄者是也其祭以七月七日則附會七夕織
女詣牽牛之說與乞巧俗類今廟象衮冕儼然無玉珈
雲袿之飾與唐祀異稷之配殷人易柱而棄說者以爲
禮之善變傳曰天道遠人道邇機神雖私祀殆合於禮
而知修人道者歟今
天子躬勤儉以御世垂宵衣親澣濯虎旅龍驤之士皆
衣大布神於斯時效職甚易而羣工匠之荷神庥者正
未有艾乃詳其說俾鑱于石復爲之歌以樂神曰　神
之降兮軒邱之廷易衣皮兮以緯以經神之妥兮東城
之宇司衮衣兮爲黻爲黼染人五文兮㡛氏萬縷貢尙
方兮及我兆庶練日兮辰良紛巾舞兮浩倡靈風靈雨
兮澤我流黃湛淸酤兮瑤席萬斯年兮享祀無斁
　　　重修洞眞觀碑
洞眞觀者在浙會城東北隅平安坊祀火星也道家有
夜中於星辰下陳設酒脯䴵餌幣物上章於天皇太一
五星列宿之儀故主以道士而名之爲觀鄭子產禳火
使郊人助祝史除於國北今者就太陰之位當蒼龍之
尾生爲木子制爲水妃祠則高屋祭則盛夏酌之古典
庶無違戾然子產所祀者高辛氏之火正黎所謂吳囘
祝融孔穎達以爲卽囘祿也火星之祀其非歟曰何可
非也七政者北斗七星各有所主第三曰命火謂熒惑
馬融注尙書言之赤帝赤熛怒之神爲熒惑位南方春
秋文耀鉤言之月令四時迎氣於四郊祭五德之帝赤
熛怒其一焉鄭康成注禮記言之天神之貴者太一太
一之佐曰五帝赤帝赤熛怒顏師古注漢書言之夫顓
頊命黎司地屬民使民神有序絕地天通而熒惑位南
爲禮爲視爲執法爲方伯司察妖孽民克由禮而祀之
以禮亦猶行古之道也觀剏於宋紹興三年元至正明
洪武中屢修而圯　本朝康熙二十七年道士李明山
者葆眞抱一維持科戒顧茲頽基思加崇飾遂乃徧走
信人繕完大寢功未迄就遽示解形嗣法孫楊子諒篤
志道門踵事彌勇丹楹刻桷左墄右平之制次第增麗
拓其外爲三門規其左右爲關壯繆祠爲天醫殿又闢
其後之左爲重閣上庋斗姥下安天地水府三官像宴
頤叢霄怳惚萬靈所以夾輔火維用昭享錫也觀夫閑
宫邃宇闔陰開陽藏湻燿於無形泯赫戲於未兆陶品
物以運洪鈞瞻羣生而扶有極於是郊燔柴朝庭燎祭
􁃚蕭尸燅俎昏執燭燕抱燋卜楚焞喪熬穀田焚萊儺
傳炬雍烹餁冶爍金司烜氏以遂司爟氏以救挈壺氏
以爨翦氏以薰蟈氏以灰柞氏以化薙氏以燒季春出
之季秋内之夏至禁之冬至改之畫之以圜司之以聾
瑞爲流珠厭爲方井腦譆出髓畢方蚩尤旣滅甘雨孔
時明齍在陳嘉牲在俎神其居歆可以禱安宅可以祚
豐年矣夫五緯在天而精氣常接於人況鍊師等齋心
凝神浴蘭祓茢詠空洞之靈章佩紫臺之眞誥其爲感
假又不可以恆情測也乃礱貞石請文紀事幷系以詩
曰
宿列于南三十三祀行乎周天四靈允懷尊赤氏兮神
棲于北維億萬齡奠乎淛河百神環衞配元冥兮耹隧
之信今徹其餕炎德順兮營室之中大役土功羣心同
兮重櫩複廟金眞監醮景福以召兮山尊瀣杯靑蘆沃
災協氣以囘兮摛文道古旌神之宇兮茅館尹樓龍漢
永侔兮
　　　重脩錢唐西溪天曹廟碑
杭郡西七十里有縣曰餘杭萬山環其郛大溪截其野
溪源自大滌東西徑天目諸峯積黛障天鬱幪雲霧吐
澑泄瀑奔盪奇猛夏雨所會雷輥濤怒彌原冒隰漂汨
田舍錢唐西溪當餘杭下流鄰邑其壑鄰民其魚維神
生有漢熹平中來令茲邑乃度溪南地築塘以瀦凡三
十里西北建石牐以瀉於溪號曰南湖民懷其德立廟
湖上後唐長興中封太平靈衞王而西溪民亦爲廟祀
今俗所謂天曹神是也西溪俗以二月十五日爲神降
日絃匏鐃吹翠旍金較導神行村落閒鵲尾之爐鷓斑
之香士女擎跽熏燎煙熅不絕於道與餘杭同葢猶魏
人置豹祀秦國思鄭渠二千年如一昔風雖近巫官無
厲禁夫嚴其始生而隳其棲託華其鹵簿而撓其棟宇
非神依人人妥神之意也雍正十三年春神降日夢於
氓曰將新吾廟於是里耆老某某等奔走相告曰吾溪
滸民藉神祐旱禳而澍潦禜而縮疾禬而起況神有命
集斤召鏝其曷可已未朞月庭廡翼然丹碧爛然寓馬
如蹀土偶如訶神俛冕畫衣端眎於朱龕黼帷中捍患
之報不懈益䖍禮也從兄鵾居西溪來請記於鶚鶚惟
酈道元注水經於漸水下詳神防水且有移築縣城之
事歐陽永叔修唐書地理志於餘杭下記歸珧開湖築
甬道因神舊迹神之功德昭然簡策久而愈光非故老
傳聞之比幷以吿後之嗣事神者神陳姓諱渾乃爲之
歌俾以迎享送神其詞曰
水瀺灂兮山嶕嶢神朝遊郭文之宅兮暮泝尹公之潮
上湖月出兮下湖風飄望神之來兮吹洞簫下西溪兮
極浦拜𧖟媼兮茶戸竹掃壇兮花代舞潔玉几兮雲罍
炎靈歇兮神享恢斥盬蚩尢兮陋汾臺駘千金堨兮千
頃陂兩黃鵠兮繄我思割雞釁門兮麗牲樹碑肸蠁兮
靈威無沴兮無饑昔黃綬兮今衮衣吁嗟令兮吾誰與
歸
　　　重建揚州雙忠祠碑
宋德祐之季國亡君降士大夫將帥之臣死封疆者相
望不絕論者以爲尊賢養士之報而大義卓躒照灼百
世首稱信國文公與文公異跡同心者則淮東制置使
李公庭芝通州副都統姜公才其人也當元兵破襄樊
下沔鄂取安慶略蕪湖沿江諸郡望風投拜勢如拉朽
惟兩淮閩廣尙全淮東得李公開濟之才爲之鎭姜公
以驍勇佐之隱然示敵爲不可祀文公遁入眞州初欲
結兩淮以觀後效訛言說降紿使出境微苗再成幾不
免於李公之手假而天心悔禍將相協謀號召淮西兵
揜金陵以截京口天下未可定也乃李公旣拒文公不
納夏貴又以淮西降長圍之築日堅兩宮之劫不果於
是收燼背城血戰日苦登陴焚詔易子繼糧而兩公之
心力殫焉然兩公猶欲航海泰州遠赴益王福州之召
鬲靡楚胥望未絕也迨朱煥以揚降孫貴胡惟孝以泰
降不死綏而死執可謂得死所者巳文公從北軍來狂
夫猶將阻之此其跡之不得不異者也一旅以圖存九
死而不悔此其心卽文公之心較之禦敵無策臨難授
命者加一等矣前代旣祠文公於揚州　本朝圯而復
脩兩公亦有祠於廣儲門外梅花嶺側歲久不治化爲
榛莽惟綽楔存州民老稚撫迹悼歎友人馬君嶰谷亟
白當事出私錢購材市甋爲屋三楹築門繚垣奉兩公
栗主其中牢醴籩實以時享祀君子謂是役也以義舉
是財也以信施鶚客馬君所樂觀厥成爲之記幷系以
詩曰
有宋之南相賈召患劫盡紅羊謠成白雁桓桓李公鎭
是淮東奮怒誓師擐甲手弓將軍曰姜身先陷陣不金
而鼓敵人大震黑雲壓城落日照旗鑾輿莫要糧罄士
飢帥眾七千蹈海靡悔龍種猶存叛將内遺坡陀碧血
灑此萸灣信國同心夏貴厚顏旣考新祠酹酒憑弔我
作銘詩比於雙廟
樊榭山房文集卷六
樊榭山房文集卷第七
　　　　　　　　　錢唐　厲　鶚　太鴻
　　　張昭論
孫氏初起江東有會稽丹陽豫章吳郡之地桓王不幸
死於貢客昭受遺輔政奉孝廉於戎馬閒犯顏强諫有
大臣風而位亞三司不登丞相權眞多忌哉將母烏林
之戰昭勸迎操委質策名之義安在權之秉衡炯如也
夫昭習春秋覽羣書寍不如瑜之知操爲漢賊也特懾
於稚琮以荆土降曹兵號八十萬將有水陸席卷之勢
不勝欲保妻子遂舉討逆破虜之遺烈一旦思灰滅之
夀雖不書江表傳言之詳矣然夀誠良史魯肅吳之鄧
禹謀定鼎足與武侯埒乃討祖戡表斥爲少年麤疎者
昭也厥後勸迎操者眾非昭誰倡邪裴松之以此段爲
忠且正駟其可追哉使昭之言得行吳之君臣將稽顙
許下求守舊國之不得昭烈安能據上游帝全蜀邪是
操之迎不迎吳蜀興亡共之矣天祐孫劉以敵曹故生
肅瑜並時耳軍旅之事將軍後酒食之事將軍先誕之
嘲昭有媿焉迨公孫淵在遼東懼魏稱藩昭策兩使之
不反有如蓍蔡彼利害不切於身已所見誠遠且大以
瓦注者巧以金注者昏人臣之懷二心未有如昭者也
夀猶以爲忠謇方直動不爲已夫以方盛之吳而欲折
入於魏彼譙叟者將笑之矣
　　　杜氏通典馬氏通考鄭氏通志總論
通天地人曰儒儒者蓋無所不通之謂而天地人之故
殽於典制列於政術紛綸雜出於經史百氏之中非貫
穿而會粹折衷而指歸具上下千古之學識而殫精銳
志於數十年之久則傳世行遠往往難之唐京兆杜佑
著通典宋鄱陽馬端臨著文獻通考莆田鄭樵著通志
世所稱爲三通者皆百王憲章之所寄歷代掌故之所
存寍易優劣其間乎若綜而論之則通典通志之得失
均當以通考爲斷何也古者右史記言尙書是也左史
記動春秋是也而周禮一書則六官之典燦如列眉一
代之制洞若觀火司馬遷繼獲麟作史記特剏例爲八
書以該前代之制班氏之十志因之唐初則于志寍李
湻風顏師古等作隋書諸志該五代之制論者以爲各
盡其才故文詳而事核劉秩本開元六典倣周禮六官
法爲政典三十五篇自黃帝迄唐天寶末佑以爲未盡
廣之爲通典凡八門二百卷于遷固諸人書志之後沿
革損益先經後史無不昈分而縷析之馬氏以爲綱領
宏大考訂該洽蓋如江河有源星宿有斗服􁊅至矣若
夫節目未備去取偶乖如敘選舉則漢魏秀孝之科與
銓選不分敘典禮則康成讖緯之言與古制相混此其
有大醕而不無小疵者也其後宋白作續通典失傳巳
久魏了翁作國朝通典迄未成書而鄭氏通志稱焉夾
漈之爲此書也先紀傳後二十略凡爲二百卷編摩抄
撮積數十年之功湻熙中獻於朝用爲樞密院編修官
其自序有云江淹有言修史之難無出於志今總天下
之大學術而條其綱目名之曰略其五略漢唐諸儒所
得而聞其十五略漢唐諸儒所不得而聞也其言頗涉
於夸今按其書若氏族六書七音等略考核詳而議論
精誠爲獨得之學至天文地理器服則失之太簡若禮
及職官選舉刑罰食貨五略盡襲通典之全文而於天
寶以後紹興以前銓次無聞難免馬氏疎略剽竊之譏
然亦有故焉鄭氏居閩海深山之中寶書祕册目所未
窺初詣臨安朝廷擬借三館之儲以資采擇館職諸公
皆不欲而罷則其書之簡率亦若有阨之者獨藝文一
略於經則疑子夏之詩小序而信張商英之僞三墳于
史則尊馬遷而詆班氏其言可謂是非之公乎馬氏生
二子之後爲二十四考勒成三百四十八卷自田賦至
四裔俱效通典之成規自天寶以前增其事而析其類
於天寶後至宋嘉定末則續而成之其補通典所未備
者則經籍帝系諸考而氏族六書七音則心折鄭氏故
無作焉其他間引通志而糾繆者多矣孔子夏禮能言
杞不足徵殷禮能言宋不足徵文獻不足故也馬氏出
自相門於金匱石室之藏以及名卿鉅儒之文集前輩
勝流之燕談皆嬗之世守得之見聞而又具高世之識
以決其是非同異之所定所謂文獻足徵其在斯乎故
夫三通之書杜氏開其原馬氏竟其委鄭氏其支流也
合之浚儀王氏之玉海慈谿黃氏之日鈔儒者欲通天
地人之故舍是無由矣
　　　厲氏考
吾家族譜向在明州首載三國孫氏云至秀改姓案吳
志孫泰子前將軍秀奔晉裴松之注引江表傳皓大怒
追改秀姓曰厲是其事也譜相傳已久族人莫有知其
繆者無論秀爲夏口督將妻子奔晉爲驃騎將軍皓之
改姓是其追怒不應尙有子孫畱吳廣韻注漢有魏郡
太守厲溫洪适隸續議曹掾酇厲溫顯相則在吳前已
有厲氏不始於吳考鄭樵通志氏族略厲氏或作　姜
姓風俗通齊厲公之後望出范陽今東陽多厲氏王應
麟姓氏急就篇亦同又陳士元姓觿引姓源云炎帝厲
山氏之後今案春秋經僖十五年齊師曹師伐厲杜預
注厲楚與國義陽隨縣北有厲鄕禮祭法厲山氏之有
天下鄭氏注厲山氏卽神農漢地理志隨縣故厲國太
平寰宇記隨州厲鄕西有塹兩重中有神農宅宅中有
九井厲山在州西北八十里由齊厲公之後言之眾仲
所謂因諡爲族是也由厲國言之眾仲所謂胙土命氏
是也而總出於炎帝神農氏國語云帝胙四岳國賜姓
曰姜氏曰有呂又曰齊許申呂由太姜杜氏左傳注太
岳神農後堯四岳也故太公謂之呂望封於齊其後由
齊得氏者吾厲氏之外則太公之後子將具爲將具氏
因尙父爲尙氏因望爲望氏居於營邱爲邱氏食邑陸
鄕爲大陸氏丁公子季子食采於崔爲崔氏文公子高
爲高氏孫傒食采於盧爲盧氏莊公子廖封于隰陰爲
隰氏桓公孫慶克爲慶氏至漢避安帝父諱爲賀氏以
諡爲桓氏孝公支孫爲孝氏懿公後爲懿氏惠公子子
襄爲子襄氏孫子雅爲子雅氏子尾爲子尾氏頃公子
子工爲子工氏子勝居雍門爲雍門氏孫子旗爲子旗
氏公族受邑於檀城爲檀氏食采於高堂爲高堂氏皆
鷹揚之支庶釣璜之苗裔也南北朝尙譜系之學故百
家之譜辨宗之錄中表之簿多所撰述唐世猶相傳不
絕而林寶作元和姓纂乃不知已姓所自來此後益糺
錯不可考族子玥請予修譜方錄錄無暇姑辨得姓之
繇以俟異日
　　　漢西京無太學辨
漢書藝文志禮曲臺后倉九篇如湻注曰行禮射於曲
臺后倉爲記故名曰曲臺記漢官曰大射于曲臺晉灼
曰天子射宫也西京無太學於此行禮儒林傳后倉說
禮數萬言號曰后氏曲臺記服䖍注曰在曲臺校書著
說因以爲名師古曰曲臺殿在未央官同一曲臺也如
晉與服顔其說互異間取漢書及三輔黃圖覈之而知
晉灼西京無太學之說非也翼奉傳孝文皇帝躬行節
儉未央宮獨有前殿曲臺王尊傳成帝正月行幸曲臺
臨饗罷衞士是曲臺爲未央晏游之所行禮習射當屬
偶然不得竟以射宮目之武帝初因竇太后好黃老非
薄六經學校未立自董仲舒有興學之對公孫宏有立
博士弟子之請元朔四年迺下令禮官勸學之詔太學
之立當卽在此時班氏武紀贊云興太學修郊祀改正
朔定歴數協音律作詩樂建封䄠禮百神紹周後夫此
九事者爲孝武一代美談且以興學冠於修郊改朔之
首其大書特書爲何如耶至成帝末或言天子太學弟
子少於是增員三千人此西京太學之炳然見於儒林
傳序者迺曲䕶晉氏之說者云本西京之初言之夫后
倉以詩禮授翼奉蕭望之匡衡爲宣元間人不應注后
氏曲臺記援西京初以爲之說也不特此也王襃傳云
益州刺史王襄使襃作中和樂職宣布詩時氾鄕侯何
武爲僮子在選中久之武等學長安歌太學下轉而上
聞又鮑宣傳云宣坐距閉使者下廷尉獄博士弟子濟
南王咸舉幡太學下夫曰太學下則實有其地矣鄱陽
馬氏立學校之官元未嘗有庠序之說皆述晉灼而誤
焉者也徐天麟西漢會要云三輔黃圖漢辟雍在長安
西北七里恐卽王莽所立不知兒寛上武帝夀已有陛
下發憤合指天地祖立明堂辟雍之言河間獻王來朝
獻雅樂對三雍宮應劭注明堂辟雍靈臺也是辟雍武
帝時已立之徐氏又云黃圖漢太學亦在長安西北七
里疑卽辟雍蓋本蔡邕異名同事之論不知漢制辟雍
太學自有兩地觀世祖建武五年營起太學中元元年
初營明堂辟雍靈臺辟雍爲天子養老大射之所太學
爲博士弟子授業之所西京立辟雍雖未舉行養老射
禮而太學賢士之關自昔巳然故黃圖在長安西北七
里與辟雍並峙彰彰可據師古注漢書多引黃圖以釋
宫殿特失援此條爲晉灼刊誤耳記云建國君民敎學
爲先太學者首善之區風化之原也漢承秦弊學校廢
黜高祖過魯以太牢祠孔子已開尊崇聖道之端至武
帝雄材大略始舉久廢之鉅典毅然行之天下學者靡
然嚮風此誠百代之宏規後王之盛法也如晉灼之云
則有善不書班氏何以稱良史哉
　　　齊襄公復九世讎議
春秋經書紀侯大去其國公羊傳以爲賢齊襄公復九
世之讎故諱之而不書齊滅所謂九世之讎者哀公烹
乎周紀侯譖之烹哀公者徐廣注史齊世家云夷王鄭
氏詩譜云㦤王也或問其說之是非請酌而議之曰復
讎之義見于禮經者父之讎弗與共戴天兄弟之讎不
反兵未聞有九世也卽以世讎言之止有五世不應有
九世周官調人云父之讎辟諸海外兄弟之讎辟諸干
里之外從父兄弟之讎不同國賈公彥疏云此經略言
其不言者皆以服約之伯叔父母姑姊妹女子子在室
及兄弟眾子一與兄弟同其祖父母曾祖父母高祖父
母其孫承後皆斬衰皆與父同其不承後者祖與伯叔
同曾祖高祖齊衰三月皆與從父兄弟同自外不見者
據服爲斷也夫據服爲斷親盡則服盡服盡則讎盡故
許愼作五經異義云古周禮說復讎之義不過五世魯
桓公爲齊襄公所殺定公是桓公九世孫孔子相定公
與齊侯會夾谷是不復九世之讎也公羊所云諸侯會
聚之事必稱先君以相接齊紀無說焉不可以並立乎
天下其不然矣其不然矣凡經之所云讎者皆是殺義
鄭注父者子之天殺已之天紀侯但譖哀公安必㦤王
之受而烹之不得云紀侯殺之也㦤王受譖而烹之則
齊襄之讎應在莊王矣天王其可讎乎子胥入郢撻平
王之墓左氏紀鄖公辛之言曰君討臣誰敢讎之君命
天也則公羊父不受誅子復讎之義疎矣乃子胥不聞
其辱無極之屍何有譖九世之祖而怒其無罪之遠孫
哉且齊之政始衰於哀公齊風雞鳴序刺哀公之荒淫
還序刺哀公之好獵外禽內色未或不亡當時于王室
必有失朝覲貢獻之職者而後紀侯之譖得入之周德
雖衰哀公非不受誅彼讎及九世云者衡以推刃之說
其自相刺謬亦甚矣紀齊同姓國也又嘗同盟于黃前
此齊師遷紀郱鄑郚三邑紀季以酅入于齊齊侯之利
其地也久矣穀梁傳云紀侯賢而齊滅之不言滅而曰
大去其國者不使小人加乎君子董仲舒繁露亦云紀
侯率一國之眾以衞九世之主襄公逐之不去求之弗
予上下同心而俱死故爲之大去春秋賢死義且得衆
心也甫田之詩刺襄公無禮義而求大功不修德而求
諸侯是其事也滅同姓無親也滅同盟無信也襄公獸
行而賢其復九世之讎此公羊之俗說鍾元常所謂賣
餅家者也
　　　李烈婦贊(幷序)
烈婦姓李氏衢州龍游人嫁爲江都羅經甫繼室當乙
酉圍城破自焚而死者也一時同死者十有二人姒劉
氏妾梅氏李氏婢菊花前室女曰宦一幼女六人無聞
焉方兵入時烈婦泣辭姑與經甫使經甫扶母挈前室
子都亟奔匿事定後得燼骨亂不可辨可辨者婢一足
而已乃爲合冢葬之隋故城址烈婦孫烏程明府愫求
桐城方閣學苞之文以表之鶚讀其文而愀然以悲肅
然以敬曰春秋書宋災伯姬卒待姆而宵不下堂也左
氏則以爲女而不婦穀梁氏則以爲盡婦道夫宵不下
堂懼有辱也曾婦而不懼辱乎唐天寶七載詔忠臣義
士孝婦烈女宜置祠廟祭祀烈女自周迄漢凡一十四
人宋共伯姬則祀于譙陽郡祀其盡婦道焉耳如烈婦
者宜有穀梁氏之評與天寶之祀乃薰盥而爲贊曰
㦤哉烈婦龍邱蘊靈影濳壼閾語絕廳屏遠適淮左動
如禮經鼓角鳴地危堞將尅火浣其身玉潔其德戈鋋
震驚懼同宵行可滅者身不滅者名先後左右嬌鬟稚
齒骨藉塵香魂飛燄紫從祀附傳宜祝宜史宛宛靑閨
守貞視此
　　　節婦田孺人傳
孺人姓田氏江寍人處士銳玉女生而淑嫕動循禮法
父母奇愛之年二十五歸于汪處士科裔處士家故貧
當孺人入門時舅修孺疾已亟孺人屏妝飾視湯藥惟
謹舅疾竟不起孺人茹泣襄大事含斂盡禮姑蔡孺人
慰之曰新婦良苦孺人事蔡孺人能順適其意凡家事
有無緩急不敢聞蔡孺人而與處士謀鬻鈿珥供晨夕
者數矣處士病殁孺人年僅三十有三男子夭其二幼
者方在乳蔡孺人二子已先殁季子振生七齡耳汪氏
故歙產自其先世挾鹽筴僑居淮南明季被兵家破因
流轉至江寍以故骨月屬㜕之可倚者絕少當是時婦
姑相依稱未亡人撫兩孺子寒燈破竈零丁彳亍見者
莫不酸鼻孺人素精女紅常達旦不寢凡得衣食必先
稚叔而後及其子英男英男四歲病目喪明孺人顧而
悲曰嗣吾夫者廢人矣旣而曰若叔長無慮也益課振
使就學振讀書能通大義逮弱冠念家貧無以爲養遂
從懋遷之術稍稍得自活蔡孺人卒孺人居喪極哀慕
振爲英男娶婦同居贍給之與已子等所以事孺人者
有加禮乾隆丁巳九月孺人年七十振吿四方能言之
士乞爲詩歌以頌孺人之節孝而以傳屬樊榭生
論曰禮經於嫂叔有推而遠之之文蓋據其常而未盡
其變也善乎魏徵令狐德棻等之議曰世有長年之嫂
遇孩童之叔劬勞鞠養情若所生稱情立文其義安在
今觀振之於田孺人且欲報稱恩義於垂老之際何其
篤摰而循謹也殆鄭仲虞顏宏都之流再見於今日乎
若孺人者不踐二庭緖延兩世方之古列女何多讓焉
　　　張卿子先生畫像讚
猗嗟先生淵機研理早游上庠文辭淸綺顧廚名逃桑
海時徙含華隱曜期山期水晚託於術探丸起死眞冷
猶存彭殤一視我讀遺詩松風入齒百世之下孰傳高
士
　　　數帆臺銘(爲查蓮坡作)
觀葉作舟其用在帆帆以使風如馬脫銜凡舟之具檝
師是監得帆而行如口畢緘中山有言沿吉泝凶我眂
於沿憂心有忡東坡有言順喜逆怨我眂於順亦足致
困道家所忌惟在滿盈飽如張弓敬愼勿傾直沽之西
衞河之滸林際臺平煙檣如雨風淸日美不聞柔㯭何
來白雲頻移遠樹臺上有人微涼吹衣陸居久安摧幢
息機僂指可數歸鳥與飛我羨斯樂言印郊扉
　　　澆藥井銘(并序)
馬君嶰谷穿井於小玲瓏山館之陽得水淸而恬色白
如乳甎甃四旁上覆磐石而穴其中以汲地統潮故乾
不竭有厚積之道焉脈通淮故雨不溢有持盈之道焉
是井也使居市闤間則洮頮湅浣者汨之將異卉之羅
生上品之蓲蘛仰雨于天而不得其漑者何限邪善其
得地與用故命曰澆藥之井於是樊榭生爲之銘曰圓
瀾不翻穴彼雲根柳汧鳳門畹盈珍叢續綆連筒春葩
決紅夏歎芝焚啟幕出雲灑葉遠聞瀣垂斗筐蛬咽銀
牀冬囘微陽靈源幽修濳竇仰流迺應物求中有黃芽
潄嚥孔嘉孰爲唾邪霢霂三田逍遙永年視此珉鐫
　　　答金華馬使君啟
使君閣下忠貞慶裔遼海華宗治冠百城名高八詠辱
爲忘分下賁衡門旋謁淸塵已辭行館閒日使至獲奉
良書以文毅公遺草鶚曾僭爲跋尾數典而不忘其祖
論都而敢言作序乏蔚宗之筆難形溫序歸心無陶八
之丹幸覩顏公芳札附名已忝損惠非宜酒波挹縠水
之淸豚拍是洞天所產大蘭戲册久付鹽人女麴量材
兼勞陶正膏腴飽德馨逸醉心感佩曷窮瞻拜有日伏
惟俯賜鑒察謹啟
　　　徵刻宋詩紀事啟
東都南渡萃兩宋之精英暝寫晨書緝一朝之風雅有
集者存其本事之詩更爲補逸無集者采厥散亡之什
如獲全編正史參諸稗乘官階譜系必詳審音卽以知
人治忽貞淫可睹宮闈起化首尊帝后宗潢閭里成風
下拾街談鄙諺爲西崑爲江西詩派之源流具在曰元
祐曰慶元黨人之述作靡遺他如五季降王讖成天水
百年遺老淚盡冬靑莫不詞激風雲感均頑豓亦有羈
絏南冠操土音於雪窖江湖下士備公案於梅花玉臺
可擬豈徒誇淸照能文貝葉堪書不止學惠崇選句續
夷堅兮秋墳鬼唱仿眞誥者天谷仙謠以至大遼大金
之使輶軒有詠而識鄰敵之强二惇二蔡之徒檮杌工
吟而知亡國之自雞林價重曾聞屬國陪臣翠袖才多
爭說上廳行首茍片言之足採雖隻字以兼收此則宋
詩紀事之大略也稽其家數三千有奇惜此工夫二十
餘載慮鈔謄之難爲力必授梓以廣其傳頭白而竚望
汗靑囊澀而惟餘字飽用吿海內名流共襄盛舉捐十
金而成一卷謹錄芳名垂不朽以附古人勝爲佛事
　　　祭汪舍亭文
昔李玉溪謂劉司戸義兼師友匪曰游處哭諸寢門敢
同斯語吾黨於君有如所云惟君之存淵㦤特傑言爲
職志行爲圭臬逮君之亡罔不衋傷玉樹著土金刀掩
鋩憶君儀貌頤豐眉秀胡遽摧殘不獲上夀君於經史
晷不停編自作籒注別爲鄭箋以手送文執聖之　輔
翼宋儒刮垢攻堅僅充秋賦已及中年春卿拾材屢曰
舍旃君安若素殆有命焉視君所養夷白於內人則躁
擾已則恬退泌水之詩天山之卦與松喬游殆未有艾
奈何牽疾寒暑三逾滋以藥餌榮色漸敷有才子者被
褐握珠將踐文壘拔其蝥弧病肺而夭如邢惇夫君往
客館聞而驚呼慟甚病劇歸舍卧輿憂能傷人斯語不
誣便接凶問詎非天乎槪君生平孝乎唯孝仲季似之
是則是效仲也多文鳳羽騰踔振君之緖將食其報神
明有知或損悲悼婺之三洞明之四窗君昔懷仙鼓楫
濤江風馬遨嬉歸來鄕邦故鄕之侣襟攄抱寫湖讌山
酣酒城吟社非我春秋不泯風雅髣髴曩期盡茲一斚
　　　汪君嘯園傳
君諱士嘉字國英嘯園其自號也世爲歙人居蘆溪祖
良璧越國公七十四世孫父鳳冠俱有隱德君生而穎
悟讀書能通大義期以科目自奮稍長食指日繁慮不
足營養遂從事廢著出游楚閒歲歸必具兼珍承色笑
以爲常中年父母殁興生日益饒每思親不及見夜輒
淚浹枕席君自奉者甚儉其然諾不茍抱義好施出自
天性秦人有某者落魄楚中積年君貸使經營不立劵
不責子錢臮折閱貸之如故某嬰疾遽歸君不問也逾
年某疾革語其子曰我不可負汪先生其子奉遺命至
楚如所貸數歸君人兩賢之楚地瀕江漢屢患大水漂
發冢墓君捐金置槥募人埋藏在里中首葺宗祠兼治
橋道族人婚嫁衣食之不給者往往資焉生平沈默寡
言笑暇卽鍵戸靜坐不爲朋從徵逐人有以緩急吿謀
畫再四必使得所而後卽安性喜買書籍巢經貯史無
有厭足曰吾以遺後人也雅不好術數新安俗頗重靑
烏家言徼幸後福多所拘忌常有數世暴露者君曾王
父母王父母皆淺土泫然曰人憑地理我憑天理耳亟
擇高燥地襄事近有日者云年七十五當有龍蛇之厄
君亦不以介意竟以戊辰年卒於楚臨終語不及他惟
以客游曠日未葬父母囑累其子配許氏子一人祖榮
論曰昔曾南豐評孫渥云古今論人行義者務摭奇以
動俗或事高而不可爲繼如渥所存蓋人人所易到予
於君亦云而愚者顧惜費省財遂若君爲人所不易到
嗚呼君可謂不徇俗者矣
　　　張曠菴先生墓誌銘
先生諱韶聞字六英曠菴其自號也世爲錢唐人曾大
父維藩大父文宏縣學生父廷琦縣學生先生幼卽端
重言笑不苟從外王父朱全古先生遊朱先生爲前明
耆舊學有根本先生盡得其傳康熙庚申補邑諸生操
履方潔不妄交當世好讀周易老子書恥以巧利滑其
生術年十九遭父喪恐重傷母意茹哀飾歡晨夕未嘗
離側母老失明意忽忽不樂先生迎女兄於家相與扶
侍慰安之歲以爲常閒居開門授徒著錄甚盛舅氏朱
公顯思官靑浦令書來召先生母勉之往乃往缿筩文
簿閒匡贊必持平恕有因先生私謁者峻拒勿通用是
舅氏得治聲未幾念母謝歸孝養益篤居子舍者六十
年人謂母雖天夀先生頤樂之助爲世所希覯焉所作
舉子業一準先軌不肯漫靡骩骳以悅流俗故試輒不
利逮母殁遂絕意進取以樸學誨其子熷嘗曰唐重詩
賦而輕明經然帖經經問猶宗漢晉諸儒自明制墨守
一家取便試文衍寫不可施於實用經學何賴邪熷能
守家法爲古文辭卓卓有可觀行省大吏及四方人士
皆雅重熷走幣致書常溢堂下因得束脩之入以奉先
生先生晩號松筠老人斂性嗇神言不及戸外事畜孤
甥甚有恩紀與人交白首無􁑣暇時有所論著往往爲
人持去今其存者有餘閒隨識蕉窗閒話松筠老人集
共若干卷藏於家生順治十三年五月二十一日以乾
隆三年六月二十一日卒享年八十有三初娶朱孺人
繼娶魏孺人杜孺人皆淑惠早卒王孺人處士鈺女年
二十四歸先生先生素有田甚薄僅供饘粥孺人佐以
操作養老姑能盡其力又時時攜持檢押其子不使少
逸竟以勞瘁得疾卒於雍正四年七月十一日得年四
十有九先是居姑朱太孺人之喪也先生逡巡思擇吉
冢孺人請曰葬者藏也葬師言禍福滋惑耳盍從先兆
遂幷贊先生舉元配朱孺人以下匶祔葬於茅家步梅
園圩之祖塋至今歴有年所熷筮遷改不從迫於地隘
僅以孺人合祔同域而異穴君子以爲得禮之變子一
人卽熷縣學生王孺人出孫二人九垓堦孫女一熷卜
葬以某年◍月◍日鶚辱與熷友屢以通家子拜公於
庭熷泣請爲銘不敢辭銘曰
學也不施於人仁也畢萃於親孰朱紱之可懷惟希風
於先民有松丸丸有湖𥻘𥻘後有知者曰是張先生之
墳
　　　候選儒學敎諭馬君墓誌銘
君諱曰楚字開熊姓馬氏考諱恒本生考贈朝議大夫
候選主事諱謙先世自祁門遷江都少補邑諸生貢入
成均候選儒學敎諭配汪孺人福建布政使諱楫女孫
候選儒學敎諭諱寅衷女女子一側室江氏出許嫁姊
子汪愼立君卒於雍正四年八月二十一日得年四十
有二孺人先君三年以七月初十日卒得年三十有九
弟曰琯曰璐於十一年十一月十九日祔葬君於本生
考曁妣洪太恭人天長縣鄕溝橋之新阡予向遊江淮
間與君兄弟交稔君孝友仁明性質溫粹博聞勤學淵
然莫測其底蘊而年不酬德良可惋痛猶憶乙已秋朋
儕作古錢詩君有人生天壤閒誰得如汝夀之句咸共
訝其不祥逾期而君竟病殁始知爲詩讖焉今祔葬有
日曰琯曰璐乞銘于予予不文何能爲君銘然亦何忍
不銘也乃摭其事爲銘銘曰
曰橘堂君自號不踰淮屏俗好世父殀君後之貞女汪
維母儀養于揚迎于歙樂承顏供子職悲黃鵠四十秋
迨白首表烏頭聞諸朝耀閭里人皆曰君克子事本生
胥得歡爲人後葢所難勤家督友于弟俾淸門世能繼
園有廬庫有書縱弟學窮居諸君于文脫卑穴工臨池
筆成冢陰德行猶耳鳴孰司命促其生井中桑猶靳六
曙後星存者獨繄淑儷賢聲同啟柏庭歸幽宫神理存
宜有後刻銘詩庶不朽
　　　奉直大夫深州知州李公曁元配趙宜人合葬
　　　　墓誌銘
當
世宗皇帝朝高安朱文端公在相位所薦引者吾浙得
二人一爲少宰沈端恪公一爲知深州事李公二公皆
深於理學能以經術飾吏治顧沈公躋通顯而李公不
竟其用調儒官以卒人皆惜之卒於乾隆元年十二月
二十二日子之綱等將擇◍口年◍月◍◍日葬於◍
◍◍之原伐石請銘按狀公諱發枝字鹿友別字培園
山陰人也曾祖允德祖尙成父鳴臯弱冠補學官弟子
卽慨然有志於道謂學以躬行爲要必先之以變化氣
質又謂窮理乃儒者分內事朱子門人張元德於子史
百家山經地志之書無不研究歴官皆有異蹟故公於
書無不讀尤精用世之學中康熙丙子鄕試丁丑成進
士除知上海縣事上海於東南爲劇邑俗素黠而悍好
博簺競拳捷爲諸偷窟穴公始至廉得主名置其魁於
法餘悉勸諭使去期以三月一至縣呈自新狀自是民
無敢犯有以衣杵擊人額致死者左證已具驗其傷痕
僅一綫囚將不服公曰是易辨也折几足圜者墨其上
擊白版痕亦如之獄遂定巡撫睢陽湯公之斥五通淫
祠也上海城南有祠未毀民訴婦爲神所憑幾殆公詣
祠命負婦至則指衣紅像公立命夷祠斧像投於火祟
遂絕婦因得痊或騁而譁於途曰海寇至矣民相率奔
避戍將禁之不止公聞之視事如故間遣役出城諭民
民見公弗爲動遂稍稍還密覘之則訛言因估舶鱗集
也白榷使令事竣速去無滋擾民乃安巡撫商邱宋公
聞之曰李令非獨治縣有譜其定變亦將才也將以治
行第一薦會某制府好賕弗善公摭他事劾去之士庶
遮畱弗絕於道閒居二十年復以薦起知深州州地稍
僻公一以安靜爲治舊有公使錢千緡公爲革除曰奈
何以吾民膏血飾廚傳耶先是直隸州縣賣官米買補
從田分配公以其病民力言於上官上官又弗善公左
遷臨海敎諭三年謝病歸年八十乃卒公孝友醇謹敎
人率以身先讀書日有程課臨海人士至今傳李公家
法云配宜人趙氏處士麒女賢明識大義事堂上兩世
皆盡禮卒於乾隆五年五月二十五日年八十有五子
四之屏太學生之翰之綱仁和縣學生之紀杭州府學
生女一適周天任巳丑進士孫七人孫女三人曾孫
人銘曰
李公之學能定性經子百世相緯經不爲空言發于政
先敎後罰兼五聽焚妖毀廟邪不勝抑配病民以去諍
起而復蹶悲蹭蹬始信珞琭有三命晚罷儒官樂幽屏
盡其天年與德稱劖銘繭室從子姓
　　　歲貢生候選儒學訓導藎思方公曁元配沈孺
　　　　人墓誌銘
友人方士康遭母沈孺人之喪卜以乾隆壬戌年正月
二十六日將奉厥考藎思先生權厝揚州之匶合葬於
歙縣南鄕之白雲巖往治幽窀伐石請銘按狀先生諱
職字藎思生有慧性甫就學卽善解悟贈編修公深器
之弱冠補徽州府學諸生試輒上其儕偶許宗伯汝霖
視學江左以高等當餼於庠會以例貢入太學與三弟
鴻五弟覲攻苦食淡期以舉場起家贈編修公素友愛
殁之日橐無餘財先生昆季凡六人伯兄聘四弟肇聖
六弟肇耿相繼蚤世庶母丁孺人守靡他之節有幼妹
在室是時覲方遊學京師鴻又治經不與外事孤嫠待
餔下逮僮媼殆近千指先生因先世事鹽筴經理舊業
不憚勞瘁資以爲婚嫁葬埋饔飧之費旣服賈卽棄去
席㡌使兩弟得無瞻顧覲成進士官翰林鴻亦中副牓
猶子夢駰舉於鄕諸子並列學校先生泫然曰今可稍
藉手以慰先贈公於地下矣先生性孝友事兩叔母以
禮待羣從子弟咸有恩晚年命鴻歸里卜葬贈公及妣
汪安人遺書與之曰斥家財以收族固勝於汰侈自奉
也几葺宗祠增祀田治道塗助婚斂次第舉行將議法
范文正公置義田事未集而先生遽逝矣悲夫生於康
熙九年四月二十四日卒於雍正三年六月二十四日
得年五十有六易簀時語不及家事惟遺命子士賡等
曰友人某嘗以金託我今已殁其家鮮知者汝輩當如
數歸之喪事崇儉毋妄費無益亡者語畢奄然而化方
氏系出漢歙侯儲後北宋時居歙之環山明成化間遠
祖胡海始遷石川六傳至曾祖宜惠不仕祖秉翰贈儒
林郞州同考祖隆考授州同鄕飮大賓以子覲貴贈如
其官配沈孺人處士坤元女有賢孝行居恆歸心釋典
然終身未嘗至佛塔廟其生之歲與先生同卒年七十
乾隆四年七月二十八日也子三人士賡附貢生蚤卒
士庶國子監生出後世父士康附貢生候選州同孫男
四人起運士康出起宗士庶出繼士賡後蚤卒起霖起
霈士庶出俱國子監生孫女五人曾孫男三人嘉謨起
宗出嘉訓嘉誥起運出俱幼曾孫女五人後世儒者束
髮受書卽以利祿爲念及得志鍾鼎之奉不能施及兄
弟者比比也況於宗族之遠者乎先生少佔畢長牽車
身程卓之術而心曾閔之行銘之無媿辭矣銘曰
挾策伊吾翛然臞儒也持籌旁午居然良賈也庇其本
根以裕後昆也還金垂絕無損峻節也逢逢白雲幽坱
回複于焉永藏銘不辱也
　　　朝議大夫候選主事馬公曁元配洪恭人墓誌
　　　　銘
誥贈朝議大夫候選主事馬公享年五十有八以康熙
丁酉年卒元配洪恭人享年六十有七以雍正乙巳年
卒先後祔葬於天長縣鄕溝橋先人之域十一年十一
月十九日嗣子曰琯曰璐用形家言以正中壠坂逶迤
氣脈凝結是爲吉壤惟公并椁偏向勢稍卑窪非所以
安永息迺營度高燥得地於鄕溝橋之北筮言旣從將
改窆焉先是鶚遊廣陵辱與令子交曾爲撰公墓祠記
知公弱冠而孤不逮力養旣視葬畢訓諸子曰身後必
祔我祖父母側庶魂魄有知常相依爾諸子卒從公遺
言今卜新阡頗難其事會得地去舊塋可里許松楸相
望神明往來於是歎孝子之曲致于親者不違先志無
有後艱冥漠之中若陰有物以相之非偶然也曰琯曰
璐以鶚深知公事復以埋銘請鶚何敢辭馬氏系出鄱
陽貴與先生諱端臨後後遷祁門曾祖諱尙才舉鄕飮
大賓祖諱大級明諸生父贈公諱承運始遷於揚生三
子公其仲也諱謙字幼撝太學生以例榮贈洪恭人歙
人諱嘉賓女子四人長曰康早卒次曰楚儒學教諭出
後世父恭人出次曰琯候選主事次曰璐候選知州陳
恭人出女二一適郡庠生汪塤一適國子生張以鑰恭
人出女孫一曰楚出公幼而篤孝旣早孤事母汪太君
逾謹起居食息勿離左右逮殁喪葬盡禮里黨咸稱之
伯兄恒早世嫂汪氏聘而未行守貞來歸時長子才髫
齔次子曰楚生數月耳公戚然曰是宜立後戚屬保媼
間或有以少需爲言者公以義諗恭人曰主兄公之祀
承長姒之歡何靳一子不以慰逝者而安生者乎恭人
毅然從之及曰康夭恭人無所出處之恬然無秋毫怨
怫也公於季弟勳尤相友愛自成童以至壯盛就傅畢
婚纖悉周至平居凡戸外事舉不以勞弟心恭人於先
後間亦情意敦洽終身無間言爲猶子擇對必淸門世
德有家法者諸姪女裝遣悉不異巳女至疾困彌畱猶
執弟手泫然不忍捨惟以謹厚自立重爲囑累聞者皆
感泣云初恭人旣立伯氏後久之陳恭人實生曰琯曰
璐恭人撫之如已出今二子束身脩行折節讀書有聲
士友間蓋亦恭人之教有以成之也烏乎可謂賢也已
銘曰
千秋之鄕峩峩新阡樂哉斯邱左林右泉善之積也鬱
而後宣利其嗣人振振緜緜

樊榭山房文集卷七
樊榭山房文集卷第八
　　　　　　　　　錢唐　厲　鶚　太鴻
　　　寓簡跋
寓簡十卷宋吳興沈作喆明遠撰明遠丞相該之妷紹
興五年進士改官爲江西運管嘗爲悲扇工詩忤魏良
臣陷以深文奪三官不得志以卒今觀是書首簡云詩
序有功於詩病夫詩者亦序之力蓋詩本以微文風諫
今之爲序者曉然使人知其爲某事而作故後世以詩
得罪者相屬此明遠懲羹吹韲之論也古人詩無題故
待序而明後人詩自製題題卽是序哀扇工詩失傳見
於淸波別志陳直齋云其詩罵而非諷然則明遠固未
善於詩不得以序爲詩病也明遠爲葉石林弟子學有
元本論說經史能闡前人所未發旁及文字技術名理
超詣俱足令人領悟直齋書錄解題有寓山集三十卷
周公謹志雅堂雜鈔有南北國語皆明遠撰惜乎其久
佚矣
　　　神龍蘭亭拓本跋
神龍蘭亭墨蹟明時在檇李項子京天籟閣中其子德
宏摹諸石　本朝秀水朱竹垞檢討得之曾爲跋尾稱
其較瘦本差肥而抑揚得所骨力相稱誠爲唐人所摹
今年夏日檢討曾孫繩武以拓本見貽始獲諦觀因憶
袁伯長清容居士集有云開皇蘭亭眞本入德夀御府
號神龍蘭亭𥿄前後有神龍半印唐中宗印也宋理宗
下嫁周漢國公主於楊鎭故事奠雁進奉禮物一百有
二十奩理宗從復古殿取神龍蘭亭爲第一奩以報此
本後有至元中金城郭祐之跋云獲於楊左轄都尉家
傳是尙方資送物與伯長所記符合楊蓋宋亡隨兩宫
入燕位左丞此其故物也生平每以不見定武刻本爲
憾撫隋朝之響搨展唐代之祕玩追天水之雅尙挹粉
侯之淸芬可以釋然矣因書以貽好古者爲蘭亭增一
佳事云
　　　吳越武肅王登雲臺題字跋
龍山天眞寺舊名登雲臺梁龍德元年吳越武肅王建
宋大中祥符初改今額此其題紀建臺歲月刻之崖壁
者也所稱天下都元帥按吳越備史載梁末帝貞明三
年冬十月遣吏部尙書李燕中書舍人韋說授王天下
兵馬都元帥二年秋七月建天下元帥府於興國門之
右事正相符獨所稱吳越國王與備史不合王在唐天
復元年進封彭城王梁開平元年勅遣金吾衞大將軍
安崇隱進封吳越王至龍德三年春二月勅遣兵部侍
郞崔曄刑部員外郎夏侯昭冊封王爲吳越國王受封
冊建國之儀一如典禮據此則龍德元年未嘗建國而
先稱國王豈備史紀年有誤邪武林舊事於宋郊臺下
注云錢王拜郊臺亦近焉田氏西湖志直以登雲臺爲
錢王拜郊臺是曾僭郊矣洪容齋五筆記王順伯所收
吳越諸石刻梁太祖時有天寶年號唐莊宗明宗時有
寶大寶正年號是曾建元矣郊可僭元可建則國王何
不可自稱蓋因唐季簒逆中原無正統王雖不廢事大
之禮而儀物稍用天子之制特未嘗稱帝拒命以此能
保鄣浙東西爲愈於南唐閩蜀諸國在梁末帝時無建
元事而自稱國王想梁主畏其强因而授之其實建國
時在龍德三年也備史爲全州觀察使錢儼撰託名范
坰林禹儼爲忠㦤王俶之弟納土後僭郊不書建元不
書自稱國王不書正歐陽公所云頗疑吳越後自諱之
者也暇日遊龍山因拓得墨本裝好書紙尾俟好古者
定焉
　　　下天竺寺山天寶六載餘杭郡太守張守信題
　　　　名跋
此刻前列監察御史源少良陜縣尉陽陵源與陽唐之
望姓也其行事不可考同客于杭故名列太守上也此
郡太守張守信則主此遊者也曰郡曰太守者何天寶
元年天下諸州改爲郡刺史改爲太守守信則餘杭郡
太守也秦以天下爲郡縣郡置守漢置十三州刺史郡
守各統於所部刺史迄六朝皆然自唐高祖武德元年
改太守爲刺史諸郡爲州至元宗始復前稱肅宗至德
二載改百司額及郡名官名一依故事仍曰州曰刺史
矣其稱載何天寶二載正月丙辰朔改年爲載故此稱
載昔劉原父以此辨李元德蟾蜍硯之僞者也張守信
何考乎新舊唐書本紀及列傳俱不載咸湻臨安志秩
官表列唐郡守三十人其有名氏而歲月事跡無可考
者亦三十人天寶中止謝晏一人則濳氏未見此刻殊
可補郡乘之缺而出處則莫之據也惟太平廣記謬誤
門引紀聞云唐張守信爲餘杭太守善富陽尉張瑤使
錄事參軍張遇達意於瑤將妻以女爲女具衣裝女之
保母問欲以女適何人守信以吿母曰女壻姓張不知
主君之女何姓守信乃悟亟止之何憒憒若此耶其書
三月卄三日何卄音入二十字幷見廣韻非俗書也考
是年陳希烈與李林甫爲相戸部侍郞楊愼矜爲林甫
所搆下獄死讒人罔極國是日非守信得以五馬之貴
與賓客嘯傲湖山後之觀此刻者未嘗不爲守信幸之
矣元白湛囦下天竺寺句云講石尙畱天寶字御梅猶
識建炎春當是指此刻云
　　　乾道臨安志跋
乾道臨安志十五卷宋臨安府尹吳興周淙彥廣所修
也此宋槧殘本僅一卷至三卷無序目可稽觀其稱孝
宗爲今上紀職官至淙而訖其爲乾道志無疑吾郡志
乘之有名者北宋圖經久己無考至南渡建爲行都則
此志居首繼之以施愕湻祐志濳說友咸湻志皆爲宋
人排纘予所見者祇有咸湻志百卷向在花山馬氏吳
君尺鳧抄藏尙缺七卷趙君谷林復購得宋槧本之半
固已珍如球璧今孫君晴崖從都下獲此志雖僅什之
一二而當時宮闕官署城中橋梁坊巷具存職官始末
更爲詳晰諸家儲藏著錄未有及此者淙尹京時撩湖
濬渠綽有政績載在宋史其書更可寶也亟借錄副本
而歸之
　　　宋臨安府在城興福禪院記跋
右碑在杭城北興福院湻熙辛丑立陷置壁閒譔文者
劉莊士書者周邽篆額者劉永堅字里俱莫考記稱左
丞薛公昂鄕先生也與達觀上人爲忘年交捨花藥小
圃爲公結廬榜曰擇勝按宋史薛昂杭州人登元豐八
年進士寡學術初附王安石後因蔡京進仕至尙書左
丞門下侍郎與朱諤林攄余深始終附京至舉家爲京
諱犯輒笞責昂嘗誤及卽自批其口朱弁曲洧舊聞云
薛昂肇明和駕幸蔡京第詩有拜賜須臾應萬回太學
呼爲薛萬回京子絛鐵圍山叢談稱爲薛八丈昂之人
品猥瑣讇佞見于正史稗乘者如此記中猶以鄕先生
尊之豈古所謂沒而可祭于社者耶惟施華構爲袈裟
地遺跡依然荆墳橧宅過者齒冷非迦文之力所能掩
矣咸湻臨安志載昂爲吳越太尉溫三世孫方虛谷謂
昂之子紹彭字道祖以善書知名則其前後之閒有不
可泯者然俞松蘭亭續考謂紹彭爲定武帥薛師正向
之子虛谷當誤也記又云節使劉侯懋再新雕鑾靈感
觀音像一壇充德夀貴妃丙午本命長生道場移請興
福古額揭於茲宇按宋史劉貴妃臨安人入宫爲紅霞
帔累遷才人婕妤婉容紹興二十四年進貴妃頗恃寵
驕侈湻熙十四年薨父懋累官昭慶軍節度使卽其人
也同時又有劉婉容亦有寵金人叛盟與倖醫王繼先
沮劉琦用兵高宗知而怒之遂廢元潘子素題二劉妃
圖詩云秋風吹落故宮槐江上芙蓉竝蒂開畱得君王
不歸去鳳凰山下起樓臺嗚呼可感也已
　　　元西天元興寺鐘題名跋
西天元興寺在吳山西南淸平山之東與鳳凰山相接
宋故宮芙蓉殿也元仁宗延祐六年已未江浙行省中
書左丞相贈太師和寍忠獻王康里脫脫爲西僧高達
摩實理板的達建初扁曰西天至正十六年壬辰燬于
火子達識帖睦邇仍爲是職捐俸鼎剏以繼先志扁山
曰淸平寺曰西天元興寺僧公哥古魯依仁屹刺識巴
等題紀其事於鐘上蓋鑄鐘之年卽剏寺之年也按元
史康里脫脫世祖時入宿衞於武宗仁宗有定策功曾
輔武宗爲中書右丞相至大四年仁宗卽位出爲江浙
行省左丞相開杭城通江河以便商旅明許復齋作元
史闡幽惜其澤不廣于天下而獨被于吾浙賢相不竟
其用仁宗之過也其子達識帖睦邇以至正七年來爲
行省平章兼知行樞密院許以便宜行事是時江淮盜
起使爲達識帖睦邇者輯和民人訓練軍實繕城池以
固圉選將材以禦敵收苗軍之用而撫以威信識淮張
之詐而討以大義則紅巾可無躪浙之虞白駒可無據
杭之禍奈何賄賂滋彰庸懦日甚始則倚完者爲重以
拒士誠終則受士誠之欺而殲完者卒致薇省沸狼禾
中飮鴆生無功以報國死何面以見父烏在一寺之建
能繼先志耶貢禮部師泰玩齋集有建寺碑載高達摩
實理板的達居山中久一旦拂袖去莫知所之後有見
之秦隴閒者蓋已百餘歲矣達識帖睦邇重建時又於
殿左剏屋四楹奉祠先王割田供祀皆可補此記之缺
夏大理時正成化杭州府志云宋故宫寢殿基爲尊勝
寺和寍門基爲般若寺後殿基爲小仙林寺垂拱殿基
爲執國寺與元興而五至正壬辰七月寇至郭萬戸屯
羅木橋東營與對敵市民咸登望江亭以覘寇退命軍
士焚之是寺之燬卽至正十六年士誠逼杭達識帖睦
邇棄城潛遁時也旣燬而剏僅及朞月士信且拆白墖
以築城五寺又遞湮矣今遺趾已不可考獨鐘存萬松
嶺烏龍社廟中題字陽文在欒閒上下俱鑄作蒙古書
吾友丁處士敬身拓得墨本命予考證予嘗登鳳山之
原空林眢井觸目蒼涼不謂鐘虡尙畱兩朝廢興之感
備焉故爲之書
　　　董源龍宿郊民圖跋
南唐董源有龍宿郊民圖見於江南一大家係董思白
宗伯故物宗伯題其上云此宋曹武惠下江南簞食壺
漿以迎王師之圖也雖數百年敗素黯黕好手裝池神
氣尙全上作層巒列岫林木蓊鬱泉絡石下爲大川瀕
川居者屋宇雞犬參差隱見川中維舟數十有數十人
連臂踏歌而來亦有椎鼓者樹旂者山下林中有燈毬
二三翳濃蔭中數婦女翹袖招搖出其下噫宋師下江
南源爲李氏供奉舊人曷爲圖哉且龍宿非地名畫中
物色於迎師無肖也此殆寫雩祭圖爾春秋傳龍見而
雩杜氏注云龍見建已之月蒼龍宿之體昏見東方萬
物始盛待雨而大故祭天遠爲百穀祈膏雨月令云仲
夏之月命有司爲民祈祀山川百源大雩帝用盛樂杜
氏以爲月令秦法非周典也然春秋經亦有秋八九月
及冬雩者因旱耳後鄭云雩吁嗟求雨之祭爲壇南郊
之旁雩五精之帝配以先帝何休注公羊傳又云君親
之南郊以六事自責曰政不一歟民失職歟宮室崇歟
婦謁盛歟苞苴行歟䜛夫昌歟使童男女各八人舞而
呼雩周禮女巫職云旱暵則舞雩後鄭云使女巫舞旱
祭崇陰也今按畫中所見以古禮參之其爲雩祭乎云
龍宿郊民者其爲民請命於郊乎然則源何以爲此圖
也考陸游南唐書嗣主保大十一年大蝗八月不雨至
十二年三月民大饑疫死者大半三月而四月正龍見
之期也是時嗣主僅命有司爲粥以食餓者絕不聞有
徧走山川百神之舉方任用宋齊邱馮延已陳覺諸壬
人殫國用於閩楚棄師旅於淮甸未幾周師攻下夀滁
等州而檀來之歌聞于海陵矣源爲此圖殆古之工執
藝事以諫者使嗣主能繹吁嗟之義躬六事之責何至
身殂豫章傳子逾紀而黃花水落金陵之廟社爲墟也
哉若宗伯云云所謂以耳治者歟
　　　吳禮部詩話跋
元吳禮部正傳集世多抄本獨詩話雜說一卷罕有藏
弆者明金華胡孝廉元瑞家收書最富嘗跋此册及敬
鄕錄云徧舉郡邑凡有聞者緝其製作履歷粲若指掌
下逮畸流逸客片語隻詞亦博采旁證竟其隱伏耳目
所及點綴弗遺其爲力勤而用心苦矣今去吳公僅二
百載而文獻之詳邈弗得睹南渡而上人才篇什史乘
軼而未收者尙倚藉諸編稍獲綜其崖略余於禮部異
世子雲也因筆於簡末以俟異世之爲余子雲者諗之
觀元瑞所云此書難得而可寶審矣䢴江馬君半槎癖
嗜異書搜剔隱祕購得元時刻本方與予同輯宋詩紀
事獲覯南宋諸賢逸唱如王叔簡吳諒陳仁玉萬嚞吳
琳孫應時張勱史蒙卿林泳陳柏王儀鄧剡僧淸壹輩
歎爲未有獨敬鄕錄無從訪求向晤東陽王丈鶴潭云
有其書恨未借抄以成合璧而爲元瑞之子雲余兩人
未敢多讓焉
　　　山中白雲跋
元張炎叔夏山中白雲八卷吾鄕龔侍御蘅圃得鈔本
于秀水朱檢討竹垞因鏤版以傳侍御晩節家居食貧
物故後琴書散落是版幾入庸販手吾友趙君谷林幸
購得之谷林好畜僻書必畱其眞力於校勘弗恡流布
人閒可謂得所歸矣侍御序考叔夏生於宋理宗湻祐
戊申循王五子叔夏未知出誰後宋史不載固無從考
索第袁伯長送叔夏歸杭疏云古梅千檻空懷玉照之
風流玉照張鎡功甫堂名功甫是循王諸孫叔夏出功
甫後無疑也叔夏父名樞字斗南號寄閑鄧牧心伯牙
琴中有張寄閑詞序云子炎能世其學者是也功甫名
偏旁從金以五行相生之次計之叔夏於功甫爲三世
於循王爲五世與袁伯長贈詩注云爲循王五世孫者
相符矣特功甫斗南之父均未審耳功甫生自朱門儒
雅好事楊誠齋以佳公子窮詩客目之有玉照堂詞一
卷斗南所作六首見弁陽翁絶妙好詞陸輔之詞旨屬
對又載其金谷移春玉壺貯暖擁石池臺約花闌檻之
句今逸其全叔夏聲律之學師承有自蓋如此鄧牧心
又云叔夏春水一詞絕唱今古人號之曰張春水孔行
素至正直記云錢唐張叔夏嘗賦孤雁詞有寫不成書
只記得相思一點人皆稱之曰張孤雁二詞今具見集
中亦唐詩人劉夜坐鄭鷓鴣之比也附識于首俟後之
讀山中白雲者考焉
　　　友林乙藳跋
史彌寍字安卿鄞人太師魏王浩之猶子嘉定中以國
子舍生涖春坊事帶閤門宣贊舍人知邵陽軍趙希弁
讀書附志云友林集二卷有黃景說曾手序此仿宋槧
本祇一卷百七十首當是別刋行者序文脫去一葉姓
氏莫詳序中所謂域者觀集有鄭中卿惠蝤蛑詩文獻
通考鄭域字中卿慶元中隨張貴謨使金著燕谷剽聞
二卷當卽其人也安卿詩宗尙蕭千巖淸疎有出塵之
致雍正已酉春三月中旬借鈔于䢴江馬君佩兮齋因
爲跋尾
　　　沈靑門唾窗絨跋
梁伯龍江東白苧有效沈靑門唾窗絨體駐雲飛十首
此册蓋吾鄕沈靑門山人仕作也山人爲少司寇銳之
子善花鳥工詞曲絕意仕進有前賢曠達之風卷中稱
東海迷花浪仙蓋隱其名爾所作多偎紅倚翠之語未
免以筆墨勸淫昔山谷老人序晏叔原小山詞云妙年
美士近知酒色之娛苦節臞儒晚悟裙裾之樂鼓之舞
之使晏安酖毒而不悔是則叔原之罪也吾于靑門亦
云雍正癸丑四月浴佛後一日南湖花隱厲鶚書于虎
邱舟中
　　　賞延素心錄題辭
唐內府書畫裝潢匠則有張龍樹王行直王思忠李仙
丹輩要皆良工好手宋思陵祕閣龍大淵曾純甫審定
目力雖短而褾贉諸錦綾桿軸名色不一各務精麗見
於周公謹氏所記蓋古人畱心游藝不欲苟簡如是若
收藏之法如趙希鵠洞天淸錄所載亦可謂之詳且密
矣藥坡居士有丹邱之鑒識兼淸閟之儲藏此錄十則
悉經講求自出新意誠寶墨之金湯繪林之干城也張
彥遠云非爲無益之事又安能悅有涯之生海内不乏
雅流得此亦悅生之一助云
　　　湖船錄題辭
西湖風漪三十里環以翠嵐策勳于遊事者唯船爲多
秀水朱竹垞先生作說舟一篇其命名有以形者有以
色者有形色雜者有以姓者至總宜之名洵孟公之標
致矣余暇日繙尋故冊自宋元來及近時耆舊所造又
得數十條連綴于後其出于先生者閒有增注都爲一
編傳之士友閒以爲湖上故事云爾雍正丁未竹生日
錢塘厲鶚書于無盡意齋
　　　書馬文毅公彚草辨疑後
張伯英下筆必爲楷則號匆匆不暇草書草書雖減體
其轉折牽豎之妙惟凝靜不撓始能爲之襄平馬文毅
公以名家子受知
聖祖仁皇帝出撫粤西值吳賊䲭張時公衞社力窮爲
叛將所執幽繫四載竟罹兇焰惟公之節炳在丹靑
國家之恩流及苗裔人盡知之彚草辨疑一編則公子
少宰公入粤尋公瘞骨得之於兵燹之餘者也公生平
能文章工草法當蒙難日取宣城梅氏字彚爲前人草
書各體分其部居一一精審公之從容就義由於所養
有素此足徵矣侍姬顧氏亦能書奉公遺筆標識而緘
鐍之姬亦從公死公之忠義激發百折不回千載下足
使頑廉懦立而況姬之親奉巾櫛者也昔戴帥初題翁
舜咨所藏文丞相書梅堂扁而云文公之書點墨今成
千金翁氏數百年世家又堅苦好學余幸他日輕舟道
丹陽上三茅因尋建業舊遊而得登所謂梅堂者羹蔬
啜茗相與仰瞻文公之淸風今公文孫丹如使君來守
婺州必奉所謂彚草辨疑而行計不下萬餘字其完好
更過於文公梅堂二字又得賢子孫爲之世守其珍祕
當復過於舜咨余因思訪仙蹤于三洞謁鈴閣于雙溪
再拜展觀以證張伯英之說焉
　　　說杜詩雲出門
杜少陵詩白帝城中雲出門初但以爲造語奇特如見
山城欲雨雲氣從城門滃勃爭出耳及讀李善注文選
蜀都賦指渠口爲雲門引鄭氏周禮注云黃帝樂曰雲
門言黃帝之德如雲之出門也此唯取雲門之名不取
樂也詳左思用雲門蓋卽史記白渠歌舉插爲雲決渠
爲雨之比如詩之斷章故善以爲不取樂少陵直割取
雲出門三字作景語使人但駭爲神化所至而忘其爲
使事較太沖更騰踔絕世然少陵亦有實用雲門者宮
中聖人奏雲門天下朋友盡膠漆似亦有取乎出門之
義也
　　　書項生事
甲寅冬十一月十六夜飮小玲瓏山館主人許歌酒間
有狐旦色項生者意態融冶婉婉似好女子曲能唱情
殆楊瓊一流坐閒皆爲之迴腸蕩氣不復知其爲三十
許人主人因吿予言項生故吳產也十餘年前曾隷江
淮大吏某家樂部大吏暱之令習長生殿新聲爲楊玉
環項生素慧黠不數日盡其妙大吏益以爲天下聲色
之選在是凡飾歌舞具金繒錦翠珠璫犀珀刻意精麗
至玉環馬嵬縊後明皇泣玉環像則令好手雕沈水香
肖項生像傅以粉黛飾之如生明皇泣大吏亦泣後大
吏竟以賄敗項生流落乃鬻歌以食話舊事尙時時流
涕噫大吏者不眯目易心以盡官事雖百項生何能進
項生不遇大吏亦尋常鬻歌人未必有榮悴今昔之感
如此故書其事

樊榭山房文集卷八
僕詩前集自甲午至已未凡二十六年僅編成八卷詞
二卷附焉已未至今辛未十二年來復次第成續集如
前之數豈中年以往之作工于少時邪自念齒髮已衰
日力可惜不忍割棄輒恕而存之幸生　盛際嬾迂多
疾無所託以自見惟此區區有韻之語曾繆役心脾世
有不以格調派別繩我者或位置僕于詩人之末不識
爲僕之桓譚者誰乎後綴詞一卷北樂府小令一卷則
年來因詞而及之雖乏酸甜風味或不至貽笑傖父面
目也樊榭老民厲鶚

序
樊榭山房續集卷第一
　　　　　　　　　錢唐　厲　鶚　太鴻
　　詩甲
　　　綸長敬身東扶次韻見和有招予卜居城南之
　　　意仍用前韻奉答
千萬云買鄰附勢別有見緬彼南村人素心皎秋練吾
鄕古城南取友洵多善何論天尺五不隔旬浹面戴君
罷微官生事尙流轉長吟肆滂葩令我欲焚硯丁君老
被褐元圃懷玉片文雅終見疵揚意豈能薦張君淸粹
姿藥樹託深眷妙語發哀彈未數空梁燕殷勤招隱篇
如以乘韋先東野若移家借車百事遣同巷古所敦誼
更重游串秋燈分讀書槭槭葉聲晏
　　　三君招予九日六和塔登高風雨不果仍用前
　　　韻奉寄
昔誦登高文天隨感所見何如采黄花閉戸顔自練選
臺非騎危趨山若登善浮圖插江滸越絕識眞面攀緣
夙有約旋若蟻九轉擬學岑杜輩慈恩鬭詩硯零雨阻
游屐想見靑一片茫茫招海賈曷月申藻薦枅栱麗新
營層壁繪天眷當願年穀豐風濤復淸燕收獲如寇至
忍使屏翳先坐念班掾言抑塞不自遣溼歌待窗明愁
吟炙香串遐覽分旣違湫隘甘侣晏
　　　趙意林添構隱几山樓爲三層賦詩紀事屬予
　　　次韻
經義注上宫明禋制重屋樓居自古然層構擇嘉木乃
有列仙儒思展千里目靜稽喻浩經一過不再讀般倕
恣麾斥重見四簷撲俯檻恣窺臨拔地獻蛾綠有如駕
飛鸞倒景互奔逐予生苦卑棲籬壁常局束手攓大滌
雲憶昔縱高躅十年墮塵土掬水難浣俗丹梯上更上
碧闌曲復曲飛翠落襟前翛然謝五欲看山不下樓有
酒願頗足何減南湖主羣仙誇繪幅(宋張功甫南湖園中有羣/仙繪幅樓盡見江湖諸山)
危臺休宜三名園樂非獨爲語阮家咸繼聲寫麗矚(謂/令)
(姪誠/夫)
　　　東坡先生墨妙亭詩殘刻十七字石齋黃公得
　　　之琢其背以受墨名曰斷碑硯今歸桐溪汪氏
　　　拓其文裝於册來索詩
吳興太守珠湖客繕亭蒐碑聚名蹟誰其詩者長帽翁
鉤勒溪藤上樂石後來烏臺有追勘蔡奴之兄未攟摭
眾碑零落一碑存又復缺斷眞可惜誰知此碑爲此硯
世閒物化等兒劇漳浦黃公署名在箕尾中天映奎壁
文章氣節兩不虧汪子寶之永無斁
　　　題汪近人煎茶圖
巢林先生愛梅兼愛茶啜茶日日寫梅花要將胸中淸
苦味吐作𥿄上冰霜椏𫾣門走送古梅枝索我煎茶圖
子詩此圖乃是西唐山人所作之橫幅窠石苔皴安矮
屋石邊修竹不受厄合和茶烟上空綠石兄竹弟玉川
居山屐田衣野態疎素瓷傳處四三客盡讓先生七椀
餘先生一目盲似杜子夏不事王侯恣瀟灑尙畱一目
著花梢鐵線圈成春染惹春風過後發茶香放筆橫眠
夢蜨牀南船北馬喧如沸肯岀城陰舊草堂
　　　賦詩牌和嶰谷
誰將平水韻刻竹縱橫呈集韻以爲詩詩牌所由成如
彼伯玉妻盤中辨形聲其難各一字(韓詩六字常/語一字難)其數逾
百名(儀禮百名以上書于䇿/注名書文也今謂之字)區分忽陣合星列俄雲行束縛窘
意匠淩亂鬭心兵韓豪不得逞李捷那可幷諦視經營
始落落疑殘枰脫簡類酒誥補亡待由庚耐險劇登棧
須滿呀塡阬得雋亦偶爾取鬧眞無情頃之目光到手
敏緣思精棄取判䃉玉虛實歸權衡音通柳丣讀意協
猗那賡澀體篠驂亞餘韻瘀絮爭泥塗弄明月枯枿擢
芝英君家詩神王筆掉橫海鯨勺涔岀變化一一敵皆
勍分曹破往例遞送同踐更復製詩牌詩用以堅齊盟
我媿才力薄壁上觀崢嶸身世等格五科第任投瓊惟
此文字戲見獵心猶傾和詩傳故事奚事鍾嶸評
　　　西顥歸自津門過訪小飮草堂有作
薄薄江雲正護霜客來踏破徑苔荒劇談往事同吹網
小喚村醪可過牆俗眼舉肥愁有例歸心破臘喜難當
直沽冰雪三年住釀得詩豪百丈强(吹網岀/林間錄)
　　　十二月十七日夜坐
流光忽忽意騰騰顧影眞如罷講僧行夜坊隅微有月
潑寒時節竟無冰向來朋舊空吟卷閑裏溪山付痩藤
坐對梅花不成語十年孤負短檠燈
　　　同麐徵西顥瑶圃放舟孤山探梅分得低字
先春水波動碧瀲明頗黎羣山盡倒影延緣葛嶺西歲
晏競錐刀甕天亂醯雞梅花冷笑人誰踏蒼苔梯風遏
船尾住日薄林影翳斜窺冰匳色漸上寒梢低亭空撫
陳迹事往多觸􁉔同來看花客半作泉下泥我輩幸身
强濁酒勿厭攜吟袖訝染香醉墨爭題鷖嚴城自難越
催歸烏擇棲湖烟晩横黛回首境巳迷
　　　除夕南湖草堂作
除夕今番景色饒輕陰門巷漸微潮岀籬水影梅烟動
隔屋春聲燭燄銷慈母行年開八秩太平生世見三朝
野夫不記身名賤料理杯盤菜甲挑(白樂天詩行開第八秩自注/時俗以七十以上爲開第八)
(秩抃隱筆記禮八十日/有秩故以八十爲八秩)
　　　正月三日南湖大雪用東坡先生淸虛堂雪韻
(以下庚/申)
去冬晴暖草茁沙靑蠅醜扇蜂放衙天公與物壓疵癘
預儲萬斛空中花除夕陰陰星斗晦籸盆樺燭明千家
元化迴旋謹歲始先驅風伯搖棲鴉奇寒特地作淸瑩
一雪三日何紛葩樓臺高下若界畫林薄雜糅誰梳爬
老夫興發叫奇絕徑往古寺尋僧茶繞湖蹢躅看不足
岀郭底須勞馬撾一峰竹外炯難寫籤排凍指徒興嗟
不如歸擁地爐坐內景一氣含朝霞
　　　人日立春用壬寅年人日雪韻
佳節翩翩故作姸新詞祝向酒尊邊釵頭人勝兼春勝
鏡裏今年健去年大有城南刺船興行爲江上看花顚
苔痕尙積牆陰雪且殢重衾一醉眠
　　　同麐徵敦復西顥曦亮北亭游西溪進舟西堰
　　　橋望秦亭法華諸山晴雪
素色望不窮連峰岀橫彴懿此春霽初尙果汎雪諾寒
光到天淨日影穿林薄巒過首屢回灘淺舟時閣憶昔
探疎梅未逢飛霙落及茲剡中興凍損萬千萼(去年奇温梅花/盡放今春爲冰)
(雪所/萎)勝事詎易兼淸游聊可託下舂對玉屏相暖有芳酌
　　　暮至西溪寫望
緣源遂輟櫂地冷人事幽翳竹見雪屋隔溪倚漁舟行
歌互相答平衍開閑疇林壑遠繚白貫以靑瑤流落日
照東塢悄然思舊游童稚今始衰鬋茅不自謀有媿扶
犁子將事叱春牛
　　　夜宿溪上巢翫月
卧具寄閑房溪響無時空童子香自焚幽夕起禪諷門
開微月色潺湲正堪弄月午山風來蕭蕭松影動鳥棲
磵戸春雪護峰腰凍此時共林僧忘言亦無夢
　　　曉入石人塢至粟山下看泉
初日照深竹微霜溼如煦東山氣稍和嵓㟧此迴阻石
人不可卽石杵杳何許(太平寰宇記錢唐粟山下/有吳大帝石杵題刻尙存)惟有空林泉
鏘鳴自終古飛蘿濺輕烟灣碕漂翠雨泓泓惜遠寫激
激復新吐能令耳目淸相與爲賓主
　　　游張氏溪莊是鄒孝直河渚草堂舊址
蕭散悅事外鼓枻轉回源偶沿松下楥遂叩花裏門萬
花盡萎香落粉空苔痕今晨山雪􁆤疎闌坐微暄藤格
穿窈窕莎徑銷塵煩水流過北牖岫列開南軒昔人隱
蒙蘢寂寞道自尊時預緇素會偶隨樵牧言悁然撫遺
躅吹樓匪思存
　　　晩過秋雪菴
斜景雪峰靑容與來沚中春田渺無際碧流漫交通擁
楫忽生寒峭風吹自東鱗雲漾天影落日明復陰鐘梵
此時歇空香岀浦深香門渡橋入魚鳥皆相識更上小
樓看澄心延暝色欲畱苦不得輕波送客還村圍何限
樹溪口轉多灣晩契眞如理期水又期山
　　　信宿溪上巢夜復大雪曉望有作
淸寒山夢驚曉色上佛幌披衣俯高牖的皪帶林莽亂
迷荒塗蹤深罨春流響稍稍雜雰靄冥冥失諸嶂昨來
渚上游復此􁀫中賞缾盂有妍淨松竹同偃仰窙寥觀
太空眩花本無象一庭虛白光湛寂生妙想
　　　雪中西溪歸舟
興盡歸亦好野艇僅容膝推篷山趣多肆目愁易失雲
雪相糢糊粉墨一蕭瑟橋危積未平篁深飄更密中閒
五六人把酒兼散帙范寛與趙幹正復難下筆
　　　題張情田種瓜圖
北垞南鄰路未賖荷鋤深隱不須誇鶴飛猶認孫鍾里
飯罷同尋步隲家十畝靑山新戸口一牀斑管小生涯
畫圖只有長安許解寫縱橫五色瓜(圖爲許/江門筆)
　　　紅橋春游曲祝荔亭席上西唐授衣同作
客愁當春亂如絲挂在紅橋新柳枝主人官小肯愛客
載酒喚船波拍拍孟婆跋扈作餘寒玉簫吹過曲闌干
東陵飛下三靑鳥女兒破顔鈿窩小繁華瞥眼徒紛紜
牛羊踏穿阿𡡉墳隔江山映殘梅晩招之不來殊偃蹇
主人勸客爲樂方陳郎叩舷發老狂高子哦詩妙五字
游魚岀聽燈在水風花上巳連淸明有約更賦麗人行
　　　杭堇浦編修以詩寄越香次韻奉謝
雲窗風味極深嚴遠致餘熏妙語兼詹事可容評甲煎
魯公未許續香籨春宵几閣勞相憶微雨房櫳好細添
因有辟寒燕玉在溫黁肯爲故人拈
　　　以越香寄樊榭徵君(仁和)杭世駿(大宗)
　南湖雪月劇淸嚴特寄名香百和兼拂去定應縈玉
　枕屑殘猶得壓金籨重衾隔雨微微潤小榭因風續
　續添知有閑情工繾綣苕娘纖手喜初拈(君侍姬/苕人)
　　　四月十九日葯山招同敬身西林集湖舫分得
　　　人字
平湖淸霽碧無塵來作遨頭也快人試挈櫻桃蠻榼小
更烹槐火石泉新鬢絲似我追今昔山色如君忘主賓
尙惜三潭涼月好不敎迴櫂采香蓴
　　　韓晉公五牛圖(藥山攜示/書畫二種)
一牛胡　襜陰虹屬其頭隨意齕枯棘轉噍不肯休一
牛徐步得自由彎彎雙角二尺修考工有語牛戴牛一
牛植立不見尾黄鍾滿脰鳴聲牟一牛日高隴上晝耕
罷回顧舚舑吐舌欲飲陂塘流惟有一牛施穿絡得非
王鞅兼裵鞧觸牆那解成八字奔馳不息知何求有唐
韓晉公名蹟今傳畱集賢官畫偶失收濟南別駕跋尾
遒晉公功業在節鎭轉輸萬斛江淮舟爾時助國遏狂
寇首重力穡乃有秋烏犍白牯禁岀境圖此無異聽田
謳廣桑山中悟夙世臣節終守繪事優幕客戴嵩早人
室遺筆不見令人愁君今百里攜示我故物知岀宋商
􁀫竹垞詩妙珊瑚鉤我欲躡步非匹儔但當學取滎陽
褚氏相牛法烟蓑雨笠追逐碌碡村中游
　　　賈秋壑玉枕蘭亭
元相胡椒八百斛賈相蘭亭八百匣權倖雖同嗜好殊
簿錄當時有常法褚書縮本三摩挲名以玉枕珍無過
援兵不救吕文煥武爵翻酬王用和猶傳石刻風流在
蟋蟀堂空長秋菜眼見神龍第一匳與此滄桑閱人代
(宋理宗下嫁周漢國公主于楊鎭以神/龍蘭亭爲第一奩見袁桷淸容居士集)
　　　移居四首
南湖結隱八年餘又向東城賦卜居頗愛平橋通小市
也多喬木暎淸渠杜陵突兀見此屋韓子辛勤始有廬
笑我天慵俱未遂不妨隨地狎耕漁
華髮蕭蕭漸滿顚可無淸境著閑仙安排桑苧新茶閣
位置樵靑贋釣船細雨連畦容緩步涼風動樹足幽眠
麋公祠宇今相並且逐鄰翁掠社錢(里有古社祀蜀/漢麋公子仲)
莎徑梅坪密復斜百弓堪作小園誇繞牆細數遲生筍
縛架親扶已卧花叢雜琴樽臨頓宅淸貧眷屬伏川家
從人畫岀村夫子舊事它時一笑譁
封軺前日斷知聞月渚烟林合䇿勳仰屋著書聊耳耳
閉門種菜漫云云驗時巢燕方新乳迎客昏鴉欲作羣
稍待芟除荒穢了一軒風景任支分
　　　爛溪舟中爲吳南礀題賞雨茅屋圖
賞雨古今無表聖乃其獨詩品二十四此語最娛目瀟
瀟感舊襟點點量愁斛人言長安道不及王官谷君家
吳山陽亦有香茅屋淸聲觸巖阿幽籟破林竹起攜玉
壺春引滿看簷瀑遠笑自雨亭天械已濳伏束書走淮
海圖經事攢錄故交施(竹/田)與張(南/漪)歸夢對牀卜一簾淸
淨水佳趣難頓復何如雨美膳安居果吾腹(華嚴經云護世/城中雨美膳閻)
(浮提雨/淸淨水)我初營新巢牽船過堰速逮此㝠濛天溪上梅子
熟行與君周旋學舍苦偪䠞展圖生戃怳篷背聽撒菽
雲波尙蒼茫且就鷗邊宿
　　　甲寅秋杪有過平望懷王載揚詩丙辰同被徵
　　　相見於都下今年夏五重會於邗城僧舎載揚
　　　用前韻見贈再次奉答
幾年分手輭塵紅重見江城檥釣篷賀老淸狂尙吳語
杜郎雅麗是唐風朱門冷炙三生夢禪榻茶烟一秃翁
爲話舊游姚與鮑(玉裁文學/西岡明府)玉湖遠隔水雲中
　　　原作(吳江)王　藻(載揚)
　幽蘭初吐夕陽紅喜値吟仙駐短篷京洛飛塵同昔
　夢江湖聽雨見淸風一聲鐵笛東維子幾闋香詞白
　石翁更誦移居新製好幾時傾倒草堂中
　　　秋江行
秋陰如墨渲尙輕秋江如練熨始平秋風遭之鱗甲生
隔水婉婉秋山橫秋蛾凝碧怨已盈秋帆一片破空去
下有秋士與目成日向天涯飽塵土何如賞此崢泓蕭
瑟之秋情君不見秋江行
　　　七月十七日病起小園作(是日白露/田家忌雨)
靑林曲渚迴塘卧起西風竹牀小雨不妨白露高雲忽
轉殘陽銷除肺病無暑暱就心情已涼正有餘閑弄墨
籬葵浥浥新黄
　　　白秋海棠
瓊姿不著一分肥如此幽閑絕世稀當戸金星開曉靨
下堦涼月曳秋衣望來甘后風神似愁到班姬笑語非
只有流螢信孤潔夜深常傍短叢飛
　　　偶岀
偶岀天陰淡城隅地靜便涼雲竹枝外秋水槿花邊陡
覺衣棱薄回看笠影偏無人見行跡幽意若爲傳
　　　秋爽
古堞連秋爽迢迢入遠空年光伏枕後人事杜門中桂
氣熏殘日梧聲墜晩風同時榮落意吾欲問天公
　　　南鄰桑屯田弢甫見訪兼和移居詩輒賦五言
　　　用酬雅貺
窮居蔽泥水車跡過從稀避俗翁今是棲仁里可歸(沈/約)
(郊居賦僑棲/仁於東里)牆低聞雒誦門靜接深衣自此陶嘉月聯吟
願莫違
　　　曉望
徙倚東臯上微寒欲衣(去/聲)緜遥山著秋瘦小沼得風漣
半落鳴機月運晴曬穀天病身仍健在一飽頌豐年
　　　西林招看菊小飮分得開字
子有東田屋西風幾度來看雲穿徑遠緣水到城迴紫
蟹依方釣黃花爲客開醉醒無不可肯學俗喧􁶩(沙河蟹以/釣獲之)
　　　九月十三夜月
夜靜樓陰直蕭寥犬吠闌江聲喧歲稔霜信壓秋殘桃
葉經敎誦巴童藥遣丸無眠五更轉隙月近人寒(杭俗以/潮大爲)
(有年/之兆)
　　　冬日同友人集倬雲禪師方丈
故林初起疾謝寺復相逢落葉徧深院寒雲過斷鐘淨
蔬充一食鄕思在諸峰別去經龕閉安禪禦凛冬
　　　同西林游水陸寺追和東坡先生韻
笑指東坡宿處村卅年重打老僧門詩中修竹還依舊
劫外疎花又返魂龍攫何年香殿壞烏啼向夕石幢昬
歲殘眞有幽居味喜得龎居士共論
　　　鄭筠谷招飮書帶草堂同張南漪作
焚魚卻賦遂初衣卜築東臯願不違湖上靑山如有約
京華白髮幾人歸舉杯中散情偏洽撫足梅公歎亦非
(時以足/疾得告)猶有舊時耕釣伴遲君西崦筍牙肥
　　　集小山堂食熊掌作呈谷林
熊肥壓蛙痩長吉語難兩高齋集吟朋云此自遠餉駢
指含淺臕舐痕隱其上廚娘縷切餘無復攫拏狀平生
所忌者持付食肴將芼以筍菌甜調之用重釀馨逸魁
羹材箸起未肯放遐思深山中是物最神王傾崕恣咆
噑豐草供跌踼拗樹有餘怒擘人定非妄導氣通仙經
善蟄隱寒嶂屈伸義或備肘腋疎周防是何雞狗輩碌
碌齊得喪雄姿墮鼎鬲罷食爲惆悵
　　　新正五日將赴西林臯渟探梅之約晚晴志喜
(以下辛/酉)
已見雪爲雨天敎五日晴閑惟覔禪伴老更勇山程晩
色鈎簾淨春泥曳履輕花風吹第一明發摘船行
　　　沈家塘舟中望臯亭作
飽聞臯亭幽梅花若香海彌年扁舟意故人肯相待況
多古來迹岀郭興已倍密竹沈崧家長川伯顔壘蕭散
且同羣興亡渺千載紛吾愁霢霂旭影一峰在頃之風
褰霽好事煩眞宰鳥下翠微明林開宿雲改去作詠花
人庶無後時悔
　　　繇金家堰入臯亭西麓至崇先寺寺爲宋顯仁
　　　韋太后功德院
石路風輕逗嫩寒繁花遠近幾千攢花明正要微陰襯
路轉多從隔竹看春似合江堪載酒朅來古寺記迎鑾
誰知當日龍沙恨不見吹香到地殘(太后北歸曹勛/作迎鑾七賦)
　　　過橫山飯伏虎禪院
榔栗橫拖去登臨不用扶寒香接天影嵐色上花鬚饌
淨僧分供庭空客與娛平生到難處結習付圓蒲
　　　入桃花塢至山半觀龍潭中有蜥蜴數頭咸湻
　　　臨安志所云水甕也
盋裏何年咒蜿蜒入廚剖竹走涓涓癡兒不識神龍宅
只道山中一斗泉
　　　中塔院禮眞歇禪師塔
靜院無人迹看碑拜蜀僧過牆禽動竹開戸鼠翻藤寂
滅超諸相安閑得上乘依然蕉葉塔誰更續心燈
　　　訪桐塢安廬爲明慧文法師隱處
不見臯亭慧法師(李先輩/長蘅句)孤峰幽澗若相期前身明月今
應是修到梅花定幾時半百已知逢世拙十年眞悔入
山遲試參金粟堂中影待我重來照鬢絲
　　　暮投徧福寺宿楚木禪師方丈
西峰日落東峰昏游人迆邐沿山村烟中問路得樵叟
靑蘿一徑穿頽垣怪禽啼處明佛火新月照地如無痕
跳岑左右出林表參旗井鉞歷可捫千年廢殿作蔬圃
把茅蓋頂三間存龎眉長老我舊識道韻簡淡顔淸溫
草鞵峭緊久不用舌挂屋壁空無言繩牀畱客意頗厚
泉瀹性海通眞源睡蛇此夕自遠去前塵何足勞夢魂
千花玉雪亦可念坐待窗紙烘朝暾
　　　人日泛舟至龍居灣遵山徑入永慶禪院用韋
　　　蘇州藍嶺精舍韻
船子俟前灣路緣松色上複嶺始成誤偶遂登高賞一
公昔經營流水如在掌(院爲明一濂/上人所剏)層層蒼翠中梵宇開
虛敞前人舊游處我輩自來往門閑花氣深山空禽語
響遣俗暫徘徊懷賢成俯仰(李長蘅有宿/永慶步月詩)
　　　同鄭筠谷河渚看梅宿鄭雪崕北渚草堂
迢迢小籃轝直至木橋旁晴雪一溪影白雲千嶂香偶
逢谷口隱如過藍田莊沿月櫂歌去梅花夢不忘
　　　同筠谷太虛上人游花塢諸精舍十首
　　　　精進林
敷坐是何處蒼雪圍靑霞禪心如定水中滿七淨華
　　　　法楞菴
當年避雨至白㲲寫經寮門外翠陰合泉聲飛岀橋
　　　　　齋
幽篁不見天月岀影穿漏照見齋榜題三點無新舊
　　　　在澗菴
在磵復在阿香閣橫空起磵水落天光時明疎竹底
　　　　憩錫菴
泠泠金策聲挂在春浮樹應被樹神畱不復更飛去
　　　　眠雲室
風磴折而上雲深年復年佛屋春寒峭覆以兜羅緜
　　　　樹雪林
澗東淸磬發隨風過澗西離離覆澗梅已落開未齊
　　　　谿飮菴
斸苔傍溪居春來泉脈動喧寂兩俱忘風瓢聊可用
　　　　雲巢
經臺烟籜翻定石風枝掃一片綠天中消搖除熱惱
　　　　實相菴
結茅在峰心杉竹蔽如舫茶烟去復還復颺孤藤上
　　　小圃手植紅梅始花賞以長句
靑羊宫路絳霄春入骨陽和信息眞只合移根從小市
不知何處有雙身(二句皆/紅梅事)砂丸竹外紛誰擲丹的風前染
乍勻一點微酸如可托不辭花下酒杯巡
　　　筠谷見和移居詩有聽雨並宜東郭住看雲各
　　　就北窗眠之句筠谷新宅亦在東城再用前韻
　　　奉贈四首
燕鴻蹤跡十霜餘誰道今來慰索居蒸术烟深雖隔巷
澆蔬水遠亦同渠囂塵以外偏離市廉讓之間穩結廬
何事報章頻往返不過文史當佃漁
置身曾在閬風顚得請人稱是散仙拓地醉鄕新立戸
掀天宦海早回船忘機鷗似添佳侣無事雞難喚熟眠
聞道高樓收遠翠幾曾輕費見山錢
縈紆古堞路橫斜卭竹輕扶健可誇舊日掌痕驚夢草
老來腳疾愛尋花食單不用門生議步屧常過野老家
每坐草堂談娓娓隔籬人在寂無譁
蠻觸紛爭百不聞陶泓日日共餘勳玉堂故事歸田錄
委巷叢談灌圃云慧業君參無上法衰顔我避少年羣
敢言二老成來往聽雨聽風或可分
　　　杏花下感春作
新暖殘寒薄綺櫳花枝刺眼寂寥中初來燕子窺妝面
不動參星照小紅已倩含桃作房老何須芍藥號崖公
只消春雨江南意手把霜絲對晩風
　　　題芮衣亭觀察望雲圖
芮公秉淵粹吏治飾儒雅理劇無全牛撫循去害馬自
從迕上官未得歸白社辨銅如令丞奔走靡九夏海濱
兩黄髮久缺獻春斚安輿迎莫致悁脰意聊寫望雲與
叱馭知無二心也
　　　鄰牆杏花和桑弢甫
韓公謫江陵見花憶京輦我從學圃餘種杏遮老眼一
枝頗横岀風味極嬌輭卻窺鄰翁牆暈臉本同產匹如
大小喬東風嫁各遣脈脈抱單愁盈盈欠雙撚故人過
題句語妙不容選豪家玉闌空苔沒爭春楄美物詎同
歸妄心聊爲翦小立斜陽裏詩成一笑筦(來詩有豪家玉闌空/過眼成小劫之句)
　　　二月十三日雨中書事
僻巷無人到荒溝繞舎分雨多春半過鼃怒夜深聞徑
草全侵屐林花亂入雲誰云作詩苦終愧織簾勤
　　　湖上效嬉春體次南磵韻二首
經時未識西湖面況復勝侣招春遊行雲不礙梅花嶼
新水初生蘭葉舟玉局風流那可見鐵崖故事誰當修
山眉波眼故常在過卻嬉春也逗畱(孤山梅花嶼明張望湖副/使别業也今酒樓仍其名)
今年好春半風雨綠匀紅溼動湖光聽歌緩緩懷遺俗
屢舞僛僛恕老狂兩高峰頭人上冢三天竺國女焚香
更話前朝夜游樂花上燭龍波底翔
　　　同家人輩奉老母小飮桃花下作
園林雲霽曉風高扶掖童孫不覺勞百葉花宜娛白髮
三升酒易典靑袍上書久謝東方朔結網深憐北郭騷
惟願年年小寒食綺霞圍醉坐週遭
　　　杭郡庠掘地得蘇文忠公表忠觀碑宋刻二片
唐政不綱四海淆朱三作賊過於巢鬭雞牧馬盡黄屋
羣雄並起爭咆哮錢王兩浙爲保障職貢世守橘柚包
百年運去識眞主自攜圖籍歸汴郊歐九思公幕下客
何事作史相譏嘲竊觀私誌簸錢謗酬以尺喙非呶呶
表忠賴有坡公筆文如月表楚漢交大書突兀扶屋極
餘力入石蟠生蛟誰知楊璉築白塔塔材蒐索塡深坳
淮南張氏又折毀新城摩雲防寇鈔是時四石僅存二
有人寶惜埋東膠靈芝荒苑矗祠宇伐山置棟豁且庨
墨本重摹失遒勁匹如蹇足追蒲梢(今碑爲明嘉靖中/太守陳柯重刻)忽驚
故物仍出土園丁奔吿鴉觜抛學官弟子共太息苔痕
横卧鄰齋庖千金巳􁃿柱下辱野火幸無牧豎𫾣報功
復古有位責移贮祠廡搴長筊豈弟君子神所勞春秋
享祀和弦匏
　　　三月五日小園偶成
三月五日新雨晴愛向閑園樹底行不知春水夜來長
但見落花風外輕紫筍參差看作竹靑梅磊落欲攙櫻
道人坐閱韶光老嬾與塵中歲序爭
　　　題東坡先生雪浪石盆銘拓本卽用雪浪石詩
　　　韻
中山奇石猶雲屯蘇公筆陣書林尊回環屬讀有奇趣
如月照壁難霾昬當年礮材久摧落雨淋日炙眠沙村
偶然寓意在郷土便如雪浪爭䕫門九華明窗未能買
一顰眉綠偕銷魂人間貪著盡幻妄要須禪喜窮荄根
不見宣和築艮岳峰巒萬態金塡痕汴圍日急取作礮
世事變化安可論(靖康圍城時取艮岳諸石/爲礮見三朝北盟會編)摩挲已似銅狄話
拄杖誰窺玉女盆如公偉人不可見只有文字千年存
　　　嶰谷以曲竹杖見贈
九節仙人杖鏗然脫贈奇曲能存直體瑩可刻新詩添
得閑家具畱爲老護持塵中不肯用台宕有前期
　　　夏日卧疾誠夫惠杏酪一器作此謝之
鵝王乳色白勝酥仙杏爲漿雅稱無寒食和餳傳故事
鼎娥候火費工夫口香三日驚猶在肺氣兼旬覺頓蘇
珍重攜來情不淺食經端爲起詩癯
　　　六月十五夜納涼作
停待江城暑氣淸鐘疎漏斷欲三更月明不見星河影
夢醒微聞梧竹聲爽處身疑作寒玉慵來心未憶秋檠
空簾小院無人到起看盆荷帶露傾
　　　立秋日苦熱
閑居節序任推遷無奈炎𫾣尙有權鬢畔一年秋又到
望中六月雨空傳呼雩故事煩官長病渴心情夢石泉
幸甚發狂非束帶桐陰赤腳故蕭然
　　　以香櫞送西林系以長句
不羨龍涎出嶠南香林作狀補嵇含橘官淺俗難同調
桂子芳辛許共參絡斗帳中醒夕夢供橫幅畔對朝嵐
西風入手微黃處寫寄新詩海岳菴
　　　送奕聞計偕北上兼簡令兄堇浦
北風吹雁度黃河南客偏敎席㡌馱都講才名吾久識
文場秀句子偏多聽雞曉牓開蕡燭走馬春關試杏羅
棣萼故人如問我􁀫園近日自成科
　　　歲暮二詠
　　　　典衣
靑鏡流年始覺衰今年避債更無臺可知子敬家中物
新付長生庫裏來半爲閨人償藥劵(時朱姬/病甚危)不愁老子乏
詩材敝裘無恙還畱在好待春溫臘底回
　　　　借書
歲闌百事不挂眼惟有借書聊自怡燈灺風宵親勘處
篝香霜曉手抄時里中今得小萬卷(東都事略朱昻篤學人目/爲小萬卷謂趙子誠夫)
貧甚我慚無一瓻舊史臨潢新注就不知誰肯比松之
(時注遼/史成)
　　　沈椒園待御寄和移居詩用韻奉答四首
當年挹袂早春餘曾訪臯園水竹居竚聽歸鴻過別館
閑隨芳草繞通渠贈予朱老枕中祕卻返白牛涇上廬
(癸丑春晤椒園干杭以/朱性父珊瑚木難爲貺)從此浮蹤忽南北恭聞尺一起樵漁
長安秋述欲華顚回首羣公盡列仙八月星河虛賣卜
三山風浪枉乘船修門又是攜書別東郭堪容抱甕眠
自向鉏瓜問消息不須籬落望飛錢
傳來佳句字攲斜詩室東陽儘意誇藥樹班行依曉日
茶廳滋味汎輕花幾人動色觀封事四韻搴香壓作家
應是本師查長老令嚴壁壘寂無譁(謂初白/先生)
書題遼濶念相聞隔歲方酬子墨勳卧上下牀豪氣在
住東西屋古人云(謂令兄/房仲)梅花溪月縈淸夢白鷺汀舟有
故羣直待許身公事畢數椽漁舍與君分(君有卜居/西溪之意)
樊榭山房續集卷一
樊榭山房續集卷第二
　　　　　　　　　錢唐　厲　鶚　太鴻
　　詩乙
　　　悼亡姬十二首(幷序以下壬戌)
姬人朱氏烏程人姿性明秀生十有七年矣雍正乙卯
予薄游吳興竹溪沈徵士幼牧爲予作緣以中秋之夕
舟迎於碧浪湖口同載而歸予取淨名居士女字之曰
月上姬人鍼管之外喜近筆硯影搨書格略有楷法從
予授唐人絕句二百餘首背誦皆上口頗識其意每當
幽憂無俚命姬人緩聲循諷未嘗不如吹竹彈絲之悅
耳也余素善病姬人事予甚謹辛酉初秋忽嬰危疾爲
庸醫所誤沈緜半載至壬戌正月三日泊然而化年僅
二十有四竟無子悲逝者之不作傷老境之無悰爰寫
長謠以攄幽恨
無端風信到梅邊誰道蛾眉不復全雙槳來時人似玉
一匳空去月如烟第三自比靑溪妹最小相逢白石仙
十二碧闌重倚徧那堪腸斷數華年
門外鷗波色染藍舊家曾記住城南客游落托思尋藕
生小纏緜學養𧖟失母可憐心耿耿背人初見髮鬖鬖
而今好事成彈指猶賸蓮花插戴簪
悵悵無言卧小窗又經春雪撲寒釭定情顧兔秋三五
破夢天雞淚一雙重問楊枝非昔伴漫歌桃葉不成腔
妄緣了卻俱如幻居士前身合姓龎
東風重哭秀英君寂寞空房響不聞梵夾呼名翻滿字
新詩和恨寫迴文虛將後夜籠鴛被畱得前春蔟蝶帬
猶是踏靑湖畔路殯宫芳草對斜曛(姬人權厝/西湖之南)
病來倚枕坐秋宵聽徹江城漏點遙薄命巳知因藥誤
殘妝不惜帶愁描悶憑盲女彈詞話危托尼姏祝夢妖
幾度氣絲先訣別淚痕兼雨灑芭蕉
一場短夢七年過往事分明觸緒多搦管自稱詩弟子
散花相伴病維摩半屏涼影頽低髻幽徑春風曳薄羅
今日書堂覔行跡不禁雙鬢爲伊皤
零落遺香委暗塵更參繡佛懺前因永安錢小空宜子
續命絲長不繫人再世韋郞嗟已老重尋杜牧奈何春
故家姊妹應腸斷齊向洲前泣白蘋
郞主年年耐薄游片帆望盡海西頭將歸預想迎門笑
欲別俄成滿鏡愁消渴頻煩供茗椀怕寒重與理熏篝
春來憔悴看如此一卧楓根尙憶不
何限傷心付阿灰人間天上兩難猜形非通替無由覩
淚少方諸寄不來嫩萼忽聞拚猛雨春酥忍說化黃埃
重三下九嬉游處無復蟾鉤印碧苔
除夕家筵巳暗驚春醪誰分不同傾銜悲忍死畱三日
愛潔耽香了一生難忘年華柑尙剖瞥過石火藥空擎
祇餘陸展星星髮費盡愁霜染得成(姬人殁之前一夕索/予擘溫柑尙食其半)
約略流光事事同去年天氣落梅風思乘荻港扁舟返
肯信妝樓一夕空吳語似來窗眼裏楚魂無定雨聲中
此生只有蘭衾夢其奈春寒夢不通
舊隱南湖淥水旁穩雙棲處轉思量收燈門巷忺微雨
汲井簾櫳泥早涼故扇也應塵漠漠遺鈿何在月蒼蒼
當時見慣驚鴻影纔隔重泉便渺茫
　　　小園杏花一株去年頗盛今春月上亡後葉發
　　　而絕無一花因用舊韻志感
乍晴時節舊房櫳尋徧交枝曲逕中燕識簾空全不語
花知人去故藏紅香銷夢斷眞憐汝酒冷燈昏故惱公
爲怕易開還易落休將怪事怨東風
　　　淸明日過朱姬湖上權厝
怕近城南路扁舟又暫停落花知別恨荒草酹幽靈往
蹟六如偈纏哀百悔經瑤情兼玉色爲待拾遺銘(陳子昻/館陶郭)
(公姬薜氏墓志銘云姬人幼有玉色發于/穠華聞贏臺有孔雀鳯凰之事瑤情悅之)
　　　二哀詩
　　　　汪靑渠
文酒極流連論交三十年毁家因任俠失意託嬋娟竟
傍要離冢難歸范蠡船隻雞何日奠春樹隔吳烟
　　　　余葭白
淮海無雙士風流見未曾詩中語盤硬醉後興飛騰雪
屋貧畱客秋房晚類僧聞歸襄漢艇老病失心朋
　　　雨夜舊房二首
夜半殘春雨空樓遠響哀因成合衣寢夢索寓錢來惑
溺通人誚凄涼宿世該去年當此夕正把訴離杯
猶似昔離居夜雨空帷處淅淅不同聽沈沈隔何許柔
鄕謝慧男退相驚天女茹恨待平明殘膏出飢鼠
　　　午節貧甚弢甫冒雨以白金十兩假我賦此奉
　　　謝
風蒲烟篠翳茅堂著屐誰知水部郞三日雨來愁不絕
一流銀外義偏長授經力養分華黍裹飯深情過子桑
重比木瓜何以報但將輕薄笑人忙
　　　題姜學在畫松爲鮑西岡運判作
萊陽姜仲子矯矯淸節後獨持桑海身畫松只畫瘦矮
紙氣屈蟠疎影漏嵒竇勿矜干霄意乃爲般爾宥題字
不滿幅筆勢若篆籒對之神魄驚慘澹見寒秀裝堂沒
骨花遠笑荃熙陋
　　　題西岡小蔟園圖十二首(在長興/縣署)
　　　　坐樾軒
密林古城隅退食風蕭瑟美蔭願有同崇情寍自逸
　　　　兼山磴
登山聞古言徐行則不困山上復有山拾級取諸艮
　　　　博山臺
林端出延檻四面皆雲山遙見夕陽逕茶人顧渚還
　　　　鑿坏洞
通明肖月窟只在垣一方淸時非嘉遯吏隱何相羊
　　　　俊逸亭
秀微詩品惜奇矯詩評許君家亭子楣只署杜陵語(鍾/嶸)
(云鮑明遠才秀人微故取淹當代敖陶/孫云鮑明遠如飢鷹獨出奇矯無前)
　　　　前度軒
閱人非傳舍觀我得安居依舊桃花笑春風未肯疎
　　　　劉郞泊
軒標前度號泊用劉郞名燄水如有意重來淥更生
　　　　宛宛􁀫
人語落空波游鯈自環繞彷彿石魚湖歷歷坐洲㠀
　　　　萍牀(舟名)
小有江湖樂舟居如屋裏偃卧看萍星箇箇生九子
　　　　停橈館
吹笛岀菰蒲延緣思小住水北望花南自有畱人處
　　　　梯槎
浮槎半卧水春至葉靑靑倒浸明河影縱橫犯柳星
　　　　木偶峰
水沈旖旎山十步懷芬馥試參枯木禪臭味亦自足
　　　曉行裏湖作
湖中妙淸夏拂曉破林霏十里露荷影四山涼翠圍籃
輿度空輭白袷透風微過盡西村路初陽射釣磯
　　　過集慶寺弔閻妃冢
香門零落水松牌一種承恩事已乖猶勝鸞綃燕地去
蓮花國裏葬金釵
　　　靈隱寺訪巨濤禪師次沈文樗崖韻二首
不爽西山約雙幐此朅來高林行障日陰洞坐侵苔地
似蜂歌接禪參鶖子回千年翠微裏又涌幾樓臺
漫學談天客同尋出世人茶瓜除熱惱水石見淸眞憶
舊翻如夢哦詩㨗若神肩隨伐新後可許悟身因
　　　尋呼猿洞
荒塗轉風榛奇勢出重甗秋漲礀善崩石剝去年蘚梧
竹散涼陰不憚雙足繭何處問山公洞深草誰翦
　　　新菴
小院竹聲合僧雛進茗時壁間鐼子挂閑覓故人詩(泉/脈)
(通牀下竹聲淸夜分子友/馬四佩兮宿新菴句也)
　　　借秋閣
檻俯峰前堆藍曳烟山靈事古竹密秋先一坐傾晷重
游判年旁行寫葉聖畫開蓮(閣中有貝葉經一函明慈聖/太后賜九蓮觀音像一軸)
　　　松靄山房
垂蘿絕壁明晝燈我來亭午無炎蒸上方佛面如滿月
平地松影疑層冰八分門牓百金直(松靄二字扁朱竹/垞太史八分書)六時
茶板諸天稱白公有語卽吾語他生願作此山僧
　　　初秋有感
一室呼童淨埽除流塵深鎖半年餘履綦聲已銷閑砌
粉指痕猶印故書命似涼蟬偏易斷情如暮雨肯敎疎
驚心振觸傷心候正是苕姬秋病初
　　　次前韻
閑情悲思總難除已是行年半百餘花上露傷黃子句
石閒字感結之書風簾舊愛通頭爽月地今疑入夢疎
腸斷曲闌行立處道妝不見厭禳初(宋黃子思哭愛妾宜哥詩/恩同花上露畱得不多時)
(見能改齋漫錄白香山詩太湖石上鐫三字/十五年前陳結之結之香山妾桃葉字也)
　　　食鯔魚
一尺銀鯔美東河亦水鄕躍時過暑雨肥處近秋光收
得西施網調成介象薑吳船通酒市風味付廚娘
　　　題姚敬直西塞山居圖
吳興多勝游謙之未排纘(山謙之有/吳興記)城西西塞山地僻趣
蕭散失笑經鉏翁標舉迷町瞳(倪文節公經鉏堂雜志以/菱湖一帶遠山爲西塞誤)羨君
好家居靑竹扉可款漁灣占風月小住有佳伴(宋錢叔謙别/墅在湖州西)
(門外地名張釣魚灣卽張志和釣游處水/亭三間名漁灣風月見韋居安梅礀詩話)雙明遙睇外一碧春水緩參
伍峰尖圓影出葭菼短至今白鷺飛桃花忽遮斷喆兄
蓮莊圖我昔題句滿平遠與此同妙處欲兩袒元眞淩
波去事往年莫纂適意貴當前興發不容嬾雲山韶濩
音非君和者罕會須共扁舟任世怪疎誕
　　　答姚玉裁庚申秋日入黃鶴山見懷
十里秋松瀉暗泉參差游事又三年著書未遂名山志
纔說幽栖一悵然
　　　原作　姚世鈺
　游記曾披畫不如筍輿香篆路迂徐與君同有幽栖
　志黃鶴山中好著書
　　　秋曉入西山訪沈丈樗崕於靈隱同游冷泉亭
　　　觀水兼呈巨公
秋山雨後風凄凄山雲開合無端倪橫衝橋下亂泉發
筍輿徑度尋幽蹊宣城老人腰腳健約我茶器相提攜
此時巖樹交冷碧帝靑寶網窺天低一亭靜觀水石怒
聲聞證果醒塵迷倒流卷雪那可畫起誦三峽坡公題
山僧小疾示止觀椶鞵不下安禪棲陰沈雨意又復作
欲別未别愁霑泥安得仙人縮地術移取潺湲置我西
牆西
　　　和吳敦復題重得先人舊藏宋刻丁卯集後
今人號知書事簡效頗速揣摩盈尺編姓氏春官錄翩
然羾天門高步嘲宿讀我友繡谷翁種學恥徵逐盡岀
槖中金萬卷購連屋述作資見聞校勘窮反覆同心有
數子牽連乃到僕渠成亦秦利借寫誇眼福翦韭論深
宵對榻就家塾毎歎津逮難散亡思並蓄翁俄爲飛仙
墓拱十年木有子能繼之衣食自節縮蒐羅及叢殘更
續西齋目(唐吳兢有/西齋書目)昨去長安游閱市淚滿匊詩題丁卯
橋手澤喜重復紛紛紈絝兒膏粱果癡腹諒哉坡公言
如倚几折足(東坡詩世家不可/恃如倚折足几)插架本無多易炊只供鬻淩
雲當一笑知勿恨雌伏
　　　中秋夜感舊
疎簾髣髴見明姿碧浪湖頭月出時正泬寥天無處覓
最團圓夜似來遲鍾陵甲帳淪前謫魚嶺遺衫斷後期
折得秋花香在手鬢雲猶記一枝垂
　　　九月三日曉行西馬塍作
行過馬塍廟背湖西復西天淸山色近曉冷葉聲齊秋
水苕川似荒烟菌閣迷幽偏詩易得不盡古今題(南宋苕/川宋伯)
(仁寓居西馬塍有西塍稾元/張伯雨有菌閣在西馬塍)
　　　重過南湖有感
路近南湖已怕行舊游無處不傷情翫梅小院疑前夢
聽雨閑房似隔生衰鬢照來秋水碧愁心𫾣破晩鐘淸
空王應念迷家子一縷天香卽化城
　　　書沈約宋書後
門外常停貴客車一生缾鉢托京華黑衣宰相人閒少
著論翻敎毀釋迦
　　　寄題蔡效淸竹寒沙碧山莊二首(在武康餘英溪/上永安山之麓)
攜得琴書住翠微不關人事爲無機禽聲似聽前溪曲
雲影堪裁大布衣生壙預題當樂死浮家翻笑竟忘歸
竹寒沙碧幽深處添種梅花雪四圍
淸溪逸士地行仙抹月批風不記年愛選好峰撐屋角
别穿流水入階前少霞字重新銘在東野居荒古井傳
想見嘯臺高幾許待將詩句問靑天
　　　抱雲峰(并序)
敬身得靈壁石高五寸許數小峰環峙其下中窪如壑
最高一峰上有白脉縈繞而達於背髣髴雲氣也叩之
聲淸越良久乃巳予爲名曰抱雲峰時敬身小疾初起
又得宋高孝兩朝賜楊和王御札墨本所襯紙是至正
間海運册子皆希代之玩也好事而具鑒識往時里中
前輩人無如敬身者敬身索予詩乃用元遺山賦武伯
英雲巖詩韻以遺之
幽人病起學鍊顔江村寒寂鴉影還帝遣靈文傳十賚
先以泗濱之硯山似聽松聲吹壑底森然卻立丁香鬼
洞天一品未足奇劒倚千尋令公喜(米元章有洞/天一品石)玉女衣披
巫峽雨胡桃文浹靑泥髓客兒有句寫幽抱笑殺巴音
歌下里片帆欲往搜湖嵌君今繞案浮烟嵐吳興風篁
響淸絶漫費琴絲窾碧巖(趙子昻以絲絃繫太湖石兩竅立/之齋前風過有聲如琴名風篁石)我媿心
魂未齋祓螺子應爲賜湯沐故家好事譜空靑無此玲
瓏袖中物(五代李贊華有奇石/一峰目曰空靑府)閉戸看山道自尊岀岫巳嬾如
幽人雲根莫道慳膚寸望拜三峰禮七眞
　　　鮑貞女挽詩
地下仍歸妹人閒免嫁殤仙娥宗鮑靚奇節邁共姜置
簉因君舅勞心撫小郞休言儜弱女生氣凛如霜
　　　湖樓題壁
水落山寒處盈盈記踏春朱闌今已朽何況倚闌人
　　　種蘆次趙谷林韻
詩人寄興屋三間移植蘆根爲破顔底用評花十戸賦
偶然弄水一冬閑筍抽春味無過淡葉戰秋聲只守孱
攲枕便成孤艇夢梢梢瑟瑟暝忘還
　　　菽乳和許初觀
巷南有髯許高情薄侯鯖袖岀菽乳篇不異月旦評覼
縷眾饌法語妙朱絲鏗吾聞古緯書豆爲靈殖精溲之
塵垢淨䃺之風雨幷囊壓粗滓去勺攪流膏澄炊若馬
酒熟凝以鹵汁赬餘泔滿匽棄素質盈箱盛日中咄嗟
辦用佐蔬筍烹淮南好道術方士趨虛名黄金不可鑄
遺誤劉更生但傳服玉方千載猶施行(虞伯生豆腐三德贊/云肘後服玉舊有方)瞿
曇全其慈萊蕪益其淸惜哉柱下相齒落無堅城當時
未噉此致煩諸嫈嫇我老滋味薄杯案焉取贏才媿東
家子無能發芳聲泚筆聊繼詠口福徒營營
　　　題王麐徵義橋村齋圖四首
攻文惟汲古羣笑不逢時屢罷三年舉翻爲一卷師書
聲穿樹響人影過橋知瀟灑吾廬似斜陽入硯池
閉戸焚香坐深憑地主賢課餘看藕蕩飯飽步秧田里
社碑能作村齋句必傳圖中小平遠風物憶斜川(蔡邕有/庫上里)
(社碑村齋遣事詩/金人覚懷英作也)
小學今多廢閑居世可逃蟲魚箋爾雅草木注離騷有
暇談農事無人見縕袍相尋應不遠河水劣容刀
腹便君自得影質久相忘婉婉諸童子淸淸此草堂缸
開問字酒牢卧束脩羊歲晩歸期近眉閒色正黃
　　　津門查蓮坡和予移居詩四首遠寄次韻奉酬
風烟迢遞兩鄕餘遠道何由接起居寄訊但憑雙鯉腹
將詩好敵百車渠宵來半面通淸夢海內詞人問敝廬
强比成都一區宅那知身擬老爲漁
神妙秋毫欲到顚水西莊畔有吟仙襟題柯古初編集
琴訪成連賸刺船丁字沽分帆歷亂角飛城對草芊眠
討春衝凍相思句傳唱江南直萬錢(君家水西莊有數帆臺攬翠/軒枕谿廊諸勝衝凍每尋孤)
(嶼寺討春時上暗/門船來詩句也)
我住城東小徑斜知君也入昔游誇當時失把林中臂
幻境如飄席上花變姓不隨齊范蠡舊人誰是魯朱家
新來見說耽禪味手寫楞嚴浣俗譁
擾擾輪蹄已習聞達人自著百年勳飛觴坐上知無數
拜爵田閒不復云驟雨新荷催度曲靑天明月惜同羣
爲君傾盡金壺汁他日蠻牋更待分
　　　谷林和予菽乳詩令子誠夫亦繼作兩篇並示
　　　詞義兼妙用前韻爲答二首
通腸僅脫粟醒酒需佳鯖美惡舌三寸過此奚煩評儒
生例說食金石侑鳴鏗㞕豆與熬豆經術俱研精誰令
爲此乳淋漉原泉幷􁆞肪白未喻挹漿甘而澄持餉衞
霍室幾逢薄怒赬彭亨盜囊腹詎肯半菽盛天水賢父
子句法妙煎烹朋牋遣伻遞澹泊如自名野夫久習嬾
著論師養生榆瞑豆則重復恐妨游行愛茲玉液鍊毛
骨資輕淸經年抱愁疾寒影依江城調羹憶葱指零落
傷閨嫇塵滿舊屏障悼亡詩最贏往尋鍛磨齋夢覺香
梵聲一洗綺語債淨饌先經營
有梁劉孝儀食愛具溪鯖五侯與九伯七箸供閑評量
腹節所受年可齊彭鏗奈何蜀黎祁不預膳品精仲殊
禪林秀毎令蠭糖幷谷神濯垢膩胷似水月澄或點菘
葉碧或糝薑芽赬當其入市初合伴筠籃盛此族徧燕
朔不止誇南烹固宜儒者餐而獨以腐名雍雍魏三士
踽踽魯兩生風味與之肖迂緩難偕行時乎遇寒凍乃
抱冰棱淸端居喜博物匡坐擁書城豆花號腐婢小圃
垂嫣嫇豐年百穀遂瓦缶縮且贏流傳勝酥作唱和如
同聲(陸放翁詩新壓/黎祁輭勝酥)岐亭凛殺戒刀机無異營
　　　意林更岀新語和予菽乳詩伴黃梅花見遺仍
　　　疊前韻爲報
叩戸送詩急有如裹芳鯖一門萃三俊正用臞翁評叔
也壓强韻灰裏撥陰鏗吾觀服食類以乳名最精石乳
誇丑座侈與金釵幷茗乳潑南唐破睡心神澄若將菽
乳比儉薄應羞赬不聞郊廟祀嘉栗先粢盛巳熟豆子
雨何減函牛烹漢竇實豪宗同出多異名(明洪武中慈溪時銘/季照夢墨藁有竇腐)
(傳)熏胥竟自薦酒國方全生或襲鴟夷號亦冒人銜行
雖非他偪處終遜玉雪淸君詩獨後勁偏師欲乗城嬈
之蠟花枝佛妝綴燕嫇我亦怯穿縞敢恃突騎贏誰言
譜蔬食卻似聞軍聲齅花且啜菽二事堪兼營(宋陳達叟蔬/食譜豆腐條)
(淡煮蘸以五/味爲啜菽)
　　　冒寒胏疾復作偶誤食肉委頓數日意不如菽
　　　乳之佳也四疊前韻寄敬身高士索和
鄒平鍊珍廚惟數膾與鯖我輩酸寒句俗子休嘲評物
小義斯大春麗兼鯨鏗食時持五觀無如菽乳精往苦
徐家胏不飮疾亦幷得風輒呀呷晏坐妨幽澄燒豬偶
在御鼓頰如梨赬比日廢中飡藥盌琉璃盛何惜三錢
握買取片玉烹似擇水中乳法味難强名淡成等良友
美疢違傷生况復詩家景毎工說曉行釡摇壁燈短店
開山月淸異彼老餅師有暇唱渭城執爨霧中花力作
助吳嫇因思售者勞勝貧匪期贏(力勝貧/岀論衡)而我晩失學久
負荒雞聲投箸起三歎媿此空屏營
　　　十二月十五日雪中同敬身集谷林南華堂觀
　　　蜀廣政石經殘本宋廖瑩中世綵堂刻韓集作
園林蕭瑟雲模糊䩕角相與尋淸娛南華堂前好水竹
梅枝橫岀爭盤紆六花高下舞嵒岫似聽蟹爪行殘蘆
頃之灑粉漸照坐駝裘烏帽主客俱分茶說餅解寒色
天生一　重屏圖凋年似此頗不惡況觀寶刻開香廚
孟蜀石經僅一卷張紹文筆嚴形模周南疑誤辨　字
(惄如調飢石本/作輖卽古朝字)月令注釋亡哥奴(毛詩儀禮禮記俱挍書郎張紹文書禮/記用唐明皇刪定本以月令爲第一李)
(林甫奉敕注見/晁氏讀書志)秋壑翹材有首選特築世綵臨西湖雕鐫韓
集稱善本紙墨精好久不渝降王狎客兩寂寞等爲亡
國夫何殊流傳幸有經籍在千秋差免諡至愚武林城
中十萬戸纖兒綺榻圍溫爐雪中那得二游合冷淡生
活笑異趨詩成喚起鹿門子任徐今不居東吳
　　　奉題旌門桑孝子文侯先生抱鐺圖(先生名/天顯)
君不見陳遺鐺底焦飯母是飴何如桑孝子父病鐺底
煮肉糜父病噎胃神乾燥食漸不得下肉糜滑甘何如
羊脂入嗌易化久之疾革欲進羊脂亦不可得人命一
何促難奪鬼伯手唯有抱鐺哭霜氣穿破屋風聲吼喬
木鐺有耳不聞此悲哉抱鐺桑孝子
樊榭山房續集卷二
樊榭山房續集卷第三
　　　　　　　　　　錢唐　厲　鶚　太鴻
　　詩丙
　　　新正試筆次許初觀韻二首(以下癸/亥)
春來光景盡依然少壯心情可似前漸茁霜髭明鏡裏
自回靑眼野鷗邊絃歌漫欲營三徑書卷猶應悔十年
畱得梅花冰雪後南鄰北里任熏天
結習分明著意刪置身逋客定僧閒無方醫俗誠堪恨
遇事稱佳亦强顔鬱壘我纔勞紙墨醉鄕君且小塵寰
閑中檢校關心處除卻哦詩不復關
　　　八日集施北亭齋中
一櫂河橋踐宿盟新年轉見舊交情詩過人日陰猶在
簾受東風雨易生魁陸羹材關節物卷波酒令入春聲
尊殘又送蘋洲別無數靑山逐夜行(時敦復/之湖州)
　　　攜姪黼登吳山西爽閣望湖上霽雪
十日鴻雪天乍醒金鴉展翅光曨昤春寒畱此幻玉在
急攜阿買行伶俜風扶兩腋上絕磴墮簷冰柱來殊庭
庭中萼緑華已破童子輟誦靈飛經西偏爲我開小戸
翻身跳入申徒缾全湖只在几席下峰圍銀浪搖窗櫺
頗黎盆盛新水滿中有璇館浮如萍城陰練練鋪萬瓦
蓋盡塵界濁且腥林梢陽燄動未動太素境欲還始靑
眼前梨雲尙就夢畫裏竹葉看揚舲恐敎歸去洞天閉
追摹戃怳忘眞形笑渠序白乏奇語詩成唱與羣仙聽
　　　顧丈月田遺羅浮丹竈泥
尋眞高步向羅浮曾向沖虛觀裏游九轉已成仙歲月
一丸猶帶晉陽秋虹光幾度嵓頭現赤埴今從掌上畱
學取方回封戸法也堪獨往謝凡儔
　　　次韻顧丈首春卧病遣懷四首
無奈春寒勁折緜劇談全似破枯禪泥乾久積庭陰雪
日薄遲生水際烟臭味相憐同故疾心期取次得佳眠
扁舟雙屐須料理肯把風光讓少年
熏爐未忍別奇溫誰識先生冷意存不用書蒙子公力
何曾裾撇季長門秦關跋馬峰形壯粵嶠褰裳海若尊
一笑枕中春夢醒祇如鴻爪了無痕
新年準擬暫開顔有約晴街散痺頑老境那能三好具
春光常是二旬慳(昔人言一春好天/氣不過二十日)荼勳藥福銷除病選佛
期仙占斷閑拚卻窮陰過買夜尙畱梅月照屏山
覓句無妨一字貧蕭然硯北自由身眼空寓物非畱物
齒冷逢人更閱人雨水已來芳草動麴塵漸放柳絲春
高車近見多傾覆不但長途畏獨輪
　　　落梅二首用二宋落花韻
曲折疎籬亞字牆春風顚倒月荒涼吹來笛裏無窮恨
飛墜樓頭第一香漠漠烟中疑玉面鱗鱗苔畔卽黄腸
綠陰靑子差堪念不道空枝更可傷
老眼逢春益自傷花光寫貌最難忘隨風罷索巡簷笑
著地回思照水妝幾點鹿胎餘舊跡一痕獺髓浣殘香
參橫爲乞相思夢雲影依稀護石房
　　　和沈房仲論印十二首
白玉摩挲衞靑篆虞家題詠陸家收姓名偶爾存天壤
騎從何知是列侯(陸友仁有方寸小玉印文曰衛靑虞伯生/詩云將軍騎從公主時豈意刻玉爲文章)
葫蘆宫井訪斜曛官印濃摹宣德軍閱過土花錢又趙
絕無屈曲少人聞(康熙壬寅予同吳尺鳧趙功千丁敬身鳳凰山訪古過/葫蘆井畔老媼家出觀銅印一鈕縱廣二寸許小篆文)
(曰宣德軍節度使之印云淘井時所得欲買之堅不肯墨摹其跡以歸明年重過/老嫗巳亡印不知流落何地矣按周顯德六年從吳越王俶之請升湖州爲宣德)
(軍以王弟偡爲節度使吾子行云凡摹印屈/曲盤回唐始如此今觀此印殆不盡然也)
兵象輕將漢印論誰言好古是雲門行閒別署軍司馬
狂草淋漓詫醉髠(雲門張紳云天下皆用漢印于名字之閒陰文屬兵象/大唐傳載云永州龍興寺乃吳軍司馬蒙之故宅懷素)
(嘗浚井得軍司馬印/每草書用此爲誌)
四屧爭誇白石藏紛紛鍾鼎費評量好奇更有王都尉
卍字回環吐佛光(姜堯章有白石生四屧印王晉卿有小/印文日晉卿珍玩於卍字中回環刻之)
珍祕永存虛語耳明昌七印繼宣和世閒名蹟俱塵劫
不見袁荆簿錄多(唐王涯有永存珍祕印金章宗明昌七印一曰內府葫/蘆印二曰羣玉珍祕三曰明昌珍玩四曰明昌御覽五)
(曰御府寶繪六曰明昌中祕七曰明昌御府嚴分宜書畫被籍入內府穆宗時出/以充武官世祿成國公朱希忠以善價得之後以餉江陵張敗又遭籍没掌庫宦)
(官盜岀售之其入嚴氏時有袁州司籍/官半印入張氏時有荆州司籍官半印)
一自山農鐵畫工休和紅沬寄方銅從茲伐盡燈明石
僅了生涯百歲中(王元章始用花乳石刻私印見鐂績霏雪録/處州燈明石可刻圖書印見郞瑛七修類稾)
故瓦苔皴出未央曾傳金粟道人章時時韋帶穿爲佩
眞樂無如吾竹房(顧阿瑛偶得未央宫故瓦頭朱伯盛爲刻金粟道人印/吾子行有竹素山房我最嬾懷眞樂飛丹霄數印印鼻)
(小韋帶嘗在手弄之欲/和其四角令有古意)
閉關頌酒屬蛾眉七首夫人擅巧思不見雉臯雙窈窕
書中有女畫中詩(宋奉華劉妃有閉關頌酒之裔印予嘗見明妓徐驚鴻/書扇印文曰徐夫人皆以婦人用男子事徐更巧合又)
(嘗見冒辟疆姬人金玥蔡含合筆畫紅/梅玉茗小印文曰書中有女畫中有詩)
追仿蟲魚枉用猜底須獵碣辨纖埃祇宜規矩斯冰體
好爲偏旁正誤來
何震密疎能結構文彭精巧更紆餘許(初)徐(霖)歸(文休)
李(流芳)風流在善謔應推孫太初(太曰山人孫太初印多自制時/有方唯一者眇一目而善謔孫)
(爲制一印唯一每書輒用之李獻吉戲題其上曰方唯一目印制甚曲信是盲人罔/覺其俗唯一知而亟毁之印制乃朱文三字相連而横界其中寓目字也見徐元𢡟)
(古今/印史)
貴主當年重品題劫灰澒洞賸懸黎皜臣死後良工歇
切玉何人更似泥(予友趙飮谷曾得明樂安長公主小玉印篆刻極精予/爲作歌周櫟園侍郞云自江皜臣死無復能刻玉者矣)
絕藝吾鄕豈識眞布衣前數顧山臣城南詩老推能事
肯刻龜螭與貴人(謂丁/敬身)
　　　同許初觀游城北興福寺(寺爲宋薛左丞/昻捨花圃地建)
新晴無伴與經行元度能消世外情鄰叟誰知左丞圃
野僧不避太師名疎疎綠竹穿空地澹澹靑山見隔城
漫道賢愚同是夢黨碑千佛至今榮(朱弁曲洧舊聞云國子監/無名氏題元祐黨籍碑曰)
(千佛/名經)
　　　三月三日同許初觀訪魯秋塍山長於敷文書
　　　院卽事有作二首
萬松難覓昔人栽勝地天敎講席開嶺上白雲閑不出
湖中空翠遠還來先生正値成春服都養猶能治酒杯
醉向層巓問蘭渚越山如髮隔江隈
長風不斷送雄談上巳毋忘此盍簪詩國芳情花作骨
儒門淡味水回甘曲江名噪同秋賦禹穴書奇約晩探
乘興重來寒食近十分蒨絢看晴嵐
　　　同少穆竹田敦復南漪飮吳山酒樓時桃始花
　　　薄暮汎月歸諸君送予至西橋別去
靑山繞郭宛游龍對酒烟光分外濃春入花枝燒客眼
望窮雲海盪吾胷懷人袖有三年字倚健身辭九節笻
歸艇市橋穿月影一時笑語最從容(時聞西顥/將南歸)
　　　徐丈紫山沒三年矣聞湖上故居名黄雪山房
　　　者巳拆賣於人雪樵有詩弔之予亦次韻
逸氣淩霄一劒飛眼中人物似翁稀百年無地悲華屋
萬古空山隕少微春雨如聞吟屐響夕陽不見釣船歸
門前鴨腳靑靑在爲訪遺蹤淚滿衣
　　　題沈石田蹇驢覓雪圖
兩崖對矗寒空峭霽色雲端迥相照瀑冰挂折板橋低
千丈玉龍尾不掉山腰居人下無路狐􁊨􁃿迒迷窅窱
疎林攲倒深磵埋獨凭危闌展孤眺長耳衝風前爲誰
袖裹鞭梢若垂釣後者據鞍自呵手涕凍鼻中强爲笑
乾坤淸氣入詩脾口不能言領其妙君不見歇後鄭五
作相時心腸冷落無人知風雪㶚橋驢子上何如二十
四考居台司又不見黄山先生句得髓圭璧絮鹽良可
巳詩名世號趙蹇驢何如頭鵝獻罷吟春水昔年眯眼
輭塵紅鑿冰不到河伯宫寒風密雪郭熙畫張之秋暑
銷爞爞(丙辰秋日在長安觀郭熙寒風/密雪圖於徐亮直太史席上)此圖物色將毋同眼明今
見石田翁安得人閒五六月移置覓雪圖當中我當爲
文策拜廬山公
　　　寒食同少穆初觀城南看花用東坡上巳日攜
　　　酒出游韻
熟食例多潑火雨江吐微雲徧村塢三點五點欲霑衣
見慣山童不我侮雨收沙路輭且平斜上層岡勢交午
林中百舌哢春聲似與游人相爾汝遺民那記白雁來
近岫猶看靑鳳舞東風吹返美人魂楊妹劉妃心獨苦
叢叢幻岀淡燕支似倚牆頭懷故主微聞流水響佩環
邀取新蟾鬭眉嫵意行復入古梵宫礎斷方花卧黃土
西番佛塔滅遺蹤廢井桔橰灌蔬圃黑龍飮器閟金陵
眞帖蘭亭迷處所木波不見老講師畫壁烟銷執爐女
一十六年追昔游存殁關心首爲俯吳(尺/鳧)袁(舒/雯)沈(欒/城)子
已泉下泉下傷春寂無語杭子(大/宗)上書方待罪丁(敬/身)趙
(功千/意林)棲遲掩衡宇荒祠依舊祈蠶官漠漠輕陰咽簫鼓
重來白髮映花紅只有尊前周與許平生不數蔡克兒
送抱推襟兩無阻憑君妙句發天慳歲旣晏兮孰華予
　　　次韻顧丈月田以羅浮竹葉符見贈
我生探奇心未暇歷幽窈側聞羅與浮合離冠海嶠劉
仙有古壇解種不秋草(金人馬天來賦竹句/云人天解種不秋草)亭亭挺明玕主人
後天老夜吸沆瀣杯揮毫向翠葆淋漓太平符糾繆龍
蛇繞至今畱靈蹤葉葉岀意表蟲鎪幷蝸篆屈曲疊微
眇可遇不可求詎屑釵頭䙚閑居窮山經類不遺細小
晩逢丈人厚詩格倍精好先以丹竈泥圓如芡堪齩次
第贈數翻片碧覰天巧書癡笑識字學媿蟫魚飽何況
雲雷文多怪緣見少更聞玉局翁灑墨亭山曉竹間葉
點斑感物豈異道安得手摘之與此爲二寶(東坡過瑞昌亭/子山題字石壁)
(點墨竹葉上至今環山之竹葉上/皆有墨點出僧道璨柳塘外集)願尋絳囊佩同試鹿盧蹻虎豹跡
俱潛鴻蒙首初掉翶翔雙髻峰名嶽恣搜討問年將書
亥禁飮休犯卯齋心訪隱訣一御籜龍矯再乞安期蒲
坐令白髮掃
　　　原作(仁和)顧之珽(搢玉)
　羅浮耀南離巗崿深且窈玉乳與金膏隱現半霞嶠
　陽崖產肉芝陰澗生朱草遇之一採茹換骨能不老
所嗟塵世人入目等蓬葆常聞十三峯籠䈡萬竿繞
　圍徑二十尺其長矗雲表作篾環無端節目窮要眇
葉大如芭蕉風來綠䙚䙚更有劉仙壇符竹卻瑣小
高祇數尺强單複各佼好一葉兩葉中篆籒若蟲齩
枯腴自區別紋畫甚儇巧余昔展衰步探歷未曾飽
　今以轉贈君博物理難曉云可辟不祥符籙有至道
　稚川載登涉引據按靈寶(抱朴子登涉符引靈寶/經以保日義日爲吉)入山宜佩
　之舉足任蹻蹻精鬼俱遁藏虎狼皆震掉畱俟五嶽
　游幽奇遂徧討毋須擇天禽(書符以天禽/日宜入山)不待覓剛卯諾
　臯及太陰祕祝多僞矯惟有攜此符諸術盡可掃
　　　淸明後一日魯秋塍招同顧丈月田許初觀看
　　　花山中分韻
城南約在許再攀風磴直上礬頭山故人喜作此山主
看花不用開門􁁧緣坡蜿蜿得細路長紅小白爭妖嫻
玉壺臺邊富奇石一花一石相回環花梢湖影展曉鏡
諸峰浮渲梳新鬟風光如此可不飮酒脯更破先生慳
興酣花下或成夢夢作胡蜨飛翩翾我輩幸無世網縛
豪氣豈受名流謾笑看修竹有彈事合羨野鷺多淸閑
芳時晴景古難得處處拜埽呈膏糫只愁明日風雨驟
碧翁善幻如黎靬吳牋襞就字草草醉語請君方便刪
　　　次日顧丈載酒邀同少穆初觀就飮秋塍於山
　　　中同用昌黎山石韻
宿雲嵒際光熹微昨日花好今日飛初飛幾片花尙好
莫待綠葉枝頭肥人云虎頭最癡絕迎繁送謝世所稀
挈壺攜榼到故處愛花汲汲忘朝飢空山寂寞二百載
但有弦誦關林扉天賖勝事在今日紅㽔素萼吹霏霏
狂歌豪句裂崖石轟飮一解酸寒圍酒痕未洗此又涴
莫惜白苧裁春衣長恨古人不見我六龍羲御無停鞿
請君試聽陌上曲斜陽自逐香車歸
　　　西顥自都下歸里數日卽有閩中之行詩以送
　　　之
一尊三載得相同過嶺輕裝趁曉風舊雨能來今雨外
歸程幷在客程中舉氊書好才稱㨗橫槊詩成氣自雄
(時客將/軍幕府)春盡到逢丹荔熟平安先報海天東
　　　題周少穆所藏馬和之小景二首(畫上有楊妹子題云/雨洗東坡月色淸市)
(人行罷野人行莫嫌犖确坡頭路/自愛鏗然曳杖聲東坡黃州作也)
六飛當日駐錢唐曾畫毛詩馬侍郎五百年來遺墨盡
秋林曳杖見吳裝
便娟小楷媚多姿似見楊家弄筆時南渡已無文字禁
宫闈也愛寫蘇詩
　　　諸公詩來兼詠山石予詩似有未盡再用前韻
　　　賦一首
畫水最數孫知微崩灘駭浪勢欲飛畫石最數畢京兆
深坳淺凸痩不肥誰知石亦有水勢萬松嶺上見者稀
突如灩澦數閒屋險如盤渦掉蛟飢軒然大波逼簷際
諦視始覺居巖扉山中之人以爲玩飽此朝暉與夕霏
今辰分取更供客靑鞵同闖書城圍看花酌酒枕石卧
白雲冉冉生我衣山空晝寂眾禽響嘲客徒步無金鞿
金鞿不若徒步隱醉踏花影攲斜歸
　　　穀雨前一日同顧丈月田周少穆金夀門丁敬
　　　身施竹田吳敦復張南漪泛湖二首
落花片片點衣斑湖上佳游尙未閑人影不離春水舫
詩愁都在夕陽山漁莊欵乃烹蓴去僧院畱連試茗還
爲謝垂楊如舊識白頭慣見舞弓彎
年時春思盡銷沈老去湖山興不禁擬拜東風侯萬戸
誰遮西日價千金梨花酒熟江城晩杏子衫輕水寺深
容易隄邊各分背數峰平遠又成陰
　　　同作(錢唐)吳　城(敦復)
　三分春色漸成空猶有殘花爛漫紅病酒不嫌新戸
　減看山更喜舊游同雨前槐火催煎茗扇底香塵暗
　度風如此晴湖應見慣尊前大半白頭翁
　　　同夀門敬身登寶石山天然圖畫閣予不游此
　　　已十四年矣用前韻題壁
山樓孤絕少人登妙友同凭記昔曾林氣暖時濛似雨
湖光空裏淡于僧畫尋白石無殘墨(沈啟南/曾寓此)榜賸樗寮有
瘦藤(湖山勝槩扁/張卽之書)十四年來筋力減峰頭直上笑猶能
　　　桑弢甫水部買得元人百家詩後有小牋黏陳
　　　氏坤維詩蓋故家才婦以貧鬻書者惜不知其
　　　里居顚末爾讀之有感次韻一首幷徵好事者
　　　和焉
姓字深閨豈易知偶傳紙尾賣書詩難追寫韻仙家事
應共牽蘿絕代悲彤管更添高士傳墨卿別注有情癡
迴腸似共縑緗往惆悵令人展卷時
　　　原作　陳坤維
　典及琴書事可知又從案上檢元詩先人手澤飄零
　盡世族生涯落魄悲此去雞林求易得他年鄴架借
　應癡亦知長別無由見珍重寒閨伴我時(丁巳又九月九/日廚下乏米手)
(檢元人百家詩付賣以供饘粥之費手/不忍䆁因賦一律媵之陳氏坤維題)
　　　訊筠谷足疾
杜門計好合逡巡謝遣庸醫病未眞宗少文爲卧游客
白居士作坐禪人(香山詩足輭/妨行便坐禪)枕邊書卷攲翻午樓上花枝
遠望春猶有不妨談笑處祝君將護長年身
　　　足疾卧牀已閱一春穀雨日蒙樊榭枉存幷慰
　　　以佳什次韻率和(錢唐)鄭　江(璣尺)
　無復澆愁酒數巡科頭偃卧任天眞讀書未必窺全
　豹閱世誰憐號半人重惜鶯花三月暮空辜平遠一
　樓春勸君努力追懽賞領略風光現在身
　　　廣陵同人招集花畦看芍藥四首
三三徑在豔香中窗戸玲瓏一水通尙有江南寒意思
畱人四月賞芳叢
又是揚州櫻筍時三年前事費尋思重來也擬修花譜
不道劉郞鬢有絲
分畦結屋祀花姑金翦甘泉雅稱無爲向惜花人說道
曉來風露不禁扶
風吹笑語隔簾波畫舫輕移此處過我與王郞(載/揚)同是
客玉杯情重主人多
　　　漢銅雁足鐙歌爲半槎賦(槃下銘云竟寍元年䕶爲內者/造銅雁足鐙重四斤十二兩護)
(武嗇夫霸掾廣漢主右丞賞守令麋護工/衣史不禁首山宮內者弟卄五受內者)
蒲阪首山靑逶迆黄帝鼎成龍胡垂戰且學仙事絕奇
茂陵劉郎始祝釐流傳奕葉敦書詩猶崇祀典敞雲楣
妍蛾無姅夕侍祠金釭如虹摻手攜望靈之來月出時
神光下屬風披帷翩然而逝不可期勞心悄兮煎蚖脂
陰精沙麓祚始衰效祥安得齋房芝後代蛤彩瑩瓊肌
不照綠綈方底兒此鐙行第人見之細數瑶瑟彈冰絲
銘字儼如沙畫錐內者嗇夫掾丞令年是竟甯嗟巳竟
制器尙象古示儆隨陽有序亦天性銅花涵碧秋水淨
雅勝羊頭與鳳柄夜涼可親宜放鄭千年瓠史寄閑評
君家自發短檠詠
　　　五月二日集小玲瓏山館觀李遵道古木幽篁
　　　圖(款云至治癸亥十一月卄有/五日薊􁀫李士行遵道製)
溽暑集林亭軒窗喜塏爽黯慘尺幅中風枝互偃仰此
君近醉日晩筍穿幽壤因依靑銅柯挺挺絕無黨要之
氣味同詎作榮枯想薊􁀫名家子畫法不可兩筆傳金
錯刀格肖珊瑚網盤根積澑痕密葉分泉響題字正癸
亥事與年籥往駛雨送微涼偏宜今日賞
　　　同人攜茗集張漁川齋中試惠山泉用涪翁韻
吳客遠來好風俱扁舟載泉兼載書梅龍貪睡鞭不起
分得數斗纑塘珠鬭茗須鬭芳而腴羣賢列坐鐺腳如
嗟予微疾不能飮湖目但思蓮子湖(予以病戒茗/煎蓮子代之)
　　　同作(臨潼)張四科(漁川)
　平泉飮水置驛俱好事應得牽聯書瓦􁂭遺我作茗
　會旗槍鬭試湯翻珠舌本小啜甘露腴米老稱兄我
　亦如當前一任傖父誚渴吻直欲無江湖
　　　漢銅龍虎鹿盧鐙歌爲敬身作(銘四字曰/宜子孫吉)
今年曾詠雁足鐙新詩傳唱滿廣陵歸來江上訪高士
又見一鐙奇可稱鐙似舟形本無足亦非錠中堪置燭
(吕靜韻集無足曰鐙有足曰/錠徐鉉云錠中置燭謂之鐙)偃則爲蓋仰爲盂盂迺有咮中有軸
鹿盧一轉一惆悵心在兩京千載上焚蘭照影復何人
可憐漆炬迎幽壙盂底鏤文出良手靑琱素威分左右
(後漢書張衡傳左靑琱以揵芝/右素威以司鉦注靑龍白虎也)銘銜三字宜子孫子孫今日知誰
某廬江李氏昔得一獨少羲文片辭吉江淹漫歎庶人
鐙充庭豔帳何堪述與君莫師無眼禪頂禮白石蓮花
前燈傳無盡詩無盡試與佳兒誦此篇
　　　曲陽孫晴崖明府寄唐北嶽廟李克用題名碑
　　　拓本
咸通以後唐運徂黃家日月誇休符狂童犯順據帝座
天子下殿奔成都淮南節度靜如死滎陽相國憤不蘓
易定將軍哭隨駕號召大帥行天誅雁門九郞勇蓋代
義兒奮迅生馬駒望春宫前蹴踏處沙飛瓦震相呑屠
都都統論功第一收城建義應無殊翠華自此亟返正
王公封賞懸非誣英雄不殞上源驛力爲姻舊親援枹
膽落幽鎭兩兇豎講和解甲歸飛狐猶恨汴讎未遽滅
矯首東望鬱以紆是時道岀安天廟同申祈報憑靈巫
誰知光嶽已分裂惟有正直神所羭銀鉤鐵畫隴西字
多年風雨龜埋趺我友牽絲政優暇命工構屋看重扶
一番拓寄正炎夏凛凛勁氣生眉須
　　　秋齋夜宿
新秋未徂暑夜氣先侵簟空館心悄然求夢翻成魘醒
聞竹聲喧播蕩仍掩斂祇有故時簾因風時一颭
　　　次韻敦復秋夜有懷堇浦
秋夜懷人百不宜憐君去國意遲遲上書北闕身無補
祖道東門鬢有絲鶴睡已知更幾轉蛩吟漸覺歲將移
歸來仍是南村伴酒釅燈明共賦詩
　　　題友人讀書圖
人言明山賓讀書何堪官君胡讀不輟豈樂在考槃不
見當路子百年但笑端臧穀等亡羊我自惜跳丸仲任
苦閱市令狐常借看況此籤帙富津逮知非難是身椰
子大萬卷何處安憎人異郗公中有渤澥寛
　　　秋夜不寐
蕭然攲枕有餘淸疑是千林訴不平一室靑燈和月暗
滿空涼雨挾潮鳴心依故處偏多感秋入衰年最易驚
只恐明朝攬圓鏡白鬚新見兩三莖
　　　七月五日滿月精舍同汪旭瞻坐雨用東坡韻
　　　二首
人生違鄕閭膠擾徇所務念子歙浦來寂寞早秋度相
從問字餘香飯靑蔬煮坐聽窗前竹雨腳喧萬縷風驅
雲行西一席天影露起祝盋底龍四野待傾注
雜樹響城隅蔓草泫城上此閒夜色幽想見佛燈亮旣
霽行歸休野水有微漲緬昔白駒張畚築事一餉(杭城爲/張士信)
(重築東城拓地三/里至今曠如郊外)閱人寍足計望古吾何愴長歌敵秋氣放
士老更放
　　　西林過滿月精舍
不見幽人久香林興獨乘學多先識字年長欲依僧竹
影埽空壁蟲聲棲壞塍秋蟾圓幾夕靈鷲約同登
　　　齒痛
齒剛每先折古語良非虛病因從口入致此溯厥初吾
生歷荼苦嗜甘迺其疎見飴若養老得密如癊除遂令
齦齶內有妖爲安居齾似蛀蚛石動比􁅒􁅑車秋來忽
作楚呻吟廢翻書五十又過二早衰惜居諸世味已飽
諳長此安齟齬但憂卽漸墮齳然無復餘少畱了殘齏
丹朱許我歟(龍魚河圖云/齒神名丹朱)
　　　雨中金燈花
盡日凄涼雨叢花照素秋碧檠看最瘦紅豔欲俱流有
淚長門夜無人小院幽更憐湖畔路翠燭冷颼飅
　　　秋曉同旭瞻湧金門外渡湖至金沙港
山游屢有期人事每牽紲昨因林僧約蓐食興始決適
茲積雨餘天水共澄澈宿雲脫諸峯秋鏡眉影列我舟
􁆞其中秀色飽攬擷俯窮魚乘空樂意兩無別環洲渺
荷芰樓臺互明滅去去最宜人涼蛬鳴不輟
　　　行春橋道中
石橋橫澗曉登登臨水時逢洗鉢僧踏破秋光入松影
不辭路滑訪南能
　　　游靈隱寺巨公飯予於面壁軒
去年秋雨聲蕭颯面壁軒中寄禪榻曉起推窗失四山
白雲正滃神尼墖今年秋霽風灑然钁頭重舉舊因緣
隨時喫飯看山坐不是諸方五味禪
　　　巨公重建春淙亭於淸繞橋詩以落之
高僧能復古結構樹陰閒倚檻宜聽水登橋好看山魚
隨落花出龍帶晩雲還只在斯亭下來春賸占閑
　　　下天竺寺後尋三生石
秋滿空山草樹平澤公遺跡此經行風篁解笑有眞意
蒼石能言非俗情浮世無端傷往事故人何處話三生
裵回欲問林閒笛桂子峯頭待月明
　　　書柘湖張龍威長短句後二首
踪跡江湖燕尾船一回相見一流連新詞合付兜娘唱
可惜紅牙久寂然
樂笑翁今不可回補題五闋屬淸才薛家鏡子塵昏後
悽絕何人喚夜來(龍威有和予續樂府𥙷題五闋其天香賦薛鏡云粉/潔休磨塵輕不染識取夜來名字深有感於予懷也)
　　　堇浦歸里同諸君過報國禪院池上分得時字
故人罷官歸水月同襟期秋聲了不聞如僧退院時坐
石鳥下樹叩檻魚出池夕陽沒荒城歸去無人知
　　　夕次石門
望望石門縣秋烟路欲迷村深忘遠近月出辨東西桑
影過橋密蟲聲傍水低吾衰怯風露敢後暝鴉棲
　　　過嘉興
不到禾興郡於今又八年尖頭學繡塔平底載花船波
冷鴨羣語風高鷺獨拳只除鬚鬢改何處不依然
　　　曉登虎􁀫別戴綸長
風吹靑桂枝石徑何嫋嫋言登千人坐放眼閱淸曉片
月尙樓角初陽已塔杪香殿上盤旋飛梁俯幽窅兩崖
裂秋碧椷劍天影了直卧古樹深倒聽墜葉小地勝忘
羇游心淸絕魔嬈故人此爲別益我迴腸繞遙知陟層
顚雲帆在縹緲
　　　晩過梁溪有感
九龍之山山九峯峯峯晩秀凝雲松我見靑山輒心喜
靑山見我如爲容卄年來往梁溪道可憐不見靑山老
繭紙題詩此際同竹爐煮茗當時好三面看山暝色催
舊游零落使人哀(昔年惠山主人汪上舍靑/渠王吏部蒻林俱已物故)依稀第二泉邊路
半在蒼烟落葉堆
　　　嶰谷以棲霞僧所送木瓜見贈
昨日繖山山有信秋黄新摘滿林烟氣含酸味偏宜客
形借癃名合近禪一種苞苴足幽事十分熏習伴無眠
裁詩爲憶明居士更擬抽帆上寺前
　　　九日半槎招集行菴以仇英畫淵明像爲供分
　　　得歸字
天公惜重九昨雨今朝暉岀郭有成約小築傍禪扉蘭
火滅餘憤夜照荒燐痕歐史不書韓瞠眼議論誰復能
歸根圭齋別立三臣傳大快人意釂滿樽房陵半仗瞥
眼見陳橋一詔隨風翻圓通寮中袒背字重圍何術能
騰軒(贊甯續傳載云開寶末江州圓通寺旦過寮中有/客僧將寂滅袒背以示其徒有雕靑李重進三字)莫言幻境等空
寂綱常足以扶黎元

樊榭山房續集卷三
樊榭山房續集卷第四
　　　　　　　　　　錢唐　厲　鶚　太鴻
　　詩丁
　　　同方西疇閔玉井陸渟川自紗帽洲江行至靑
　　　山作
萬頃琉璃一色鋪天敎晴意上殘蘆乾坤雙眼人將老
風最千年世不殊建業水從全楚下佛貍祠近暮山孤
明朝期我蕭齊寺還有金焦腳力無(子於庚戌晚秋游京/口三山已十四年矣)
　　　泊龍潭聯句
渡江已一舍(鶚)入港逢三叉樹隱塔突兀(玉井/閔華)帆轉山
谽谺鷺影過秋水(鶚)雞聲隔蘆花斜陽半峯色(華)小泊
依人家(鶚)
　　　宿攝山渡
沿流望繖山亭亭行艫首疎雲羃其巔零落古渡口淸
月岀復翳風燈照衰柳平生江乘夢三歎未曾有人語
潮生時雞鳴霜落否輾轉候天明披烟偕勝耦
　　　游攝山棲霞寺畱止三宿得詩三首
諸峯圍圓天靑蒼不容罅廣塗入香門正殿儼雲架有
懷明徵君高躅久代謝山靈收積雨松風本無價東嶺
鳥道通一一嵌精舍㵎泉杖底鳴苔龕石面亞遐哉齊
帝子佛事壯堪詫維時秋冬交黃葉滿衣下似曾識前
生肯負雙不借
初爲棲霞宿孤月似畱客裵回出東峯已覺林際白共
坐疎松陰滿地橫畫格山深風早寒諸天去咫尺倚杖
聞微鐘瘦影寫巖石默數淸境最迥與下界隔長嘯猨
鳥驚今夕是何夕
朝光蔽深竹陰生西谷西細路僅一線旁有百尺谿岌
岌石相倚其色蒼而黳歲晏水脈斷不見下飮霓高巗
蘚蝕字漫滅二徐題誰爲噉名者更鑿靑雲梯取道中
峯半俯視眾岫低峯腋松雨來江光忽淒迷詎敢惜霑
溼明晦態不齊䇿勛木上座絕險相提攜
　　　攝山雜詠十二首
　　　　明徵君碑(唐高宗御撰相王府/侍書高正臣奉敕書)
居士八辭徵異代動帝王侍書筆有神磊落載天章商
略拓翠墨用實歸時裝
　　　　舍利墖
隋文遺浮圖石函瘞雲嶠下鐫佛湼槃繪事顧陸肖奈
何完顔軍缺落付劫燒
　　　　品外泉
引杖試靈源暗筧通積􁆤仰岀石蓮花珍池似阿耨我
來爲品題淸寒不可潄
　　　　千佛嶺
偃松列如幢層累得殊勝二分趾外垂傴僂上危磴初
日照金容高下眩難定
　　　　翠微菴
霜風放嚴晴墮葉雨無極隔籬禮磬聲不改翠微色揖
客登僧樓轉覺嵐陰逼
　　　　中峯㵎
蔓壑一枝水遠自中峯吐隔竹鳴佩環絕憶柳州語僧
房靜夜聞月來風起處
　　　　試茶亭
言尋白乳泉臯盧未攜至不見試茶亭空畱試茶字猶
勝徐十郎山前設茶肆
　　　　般若臺
精廬黄葉中閒以修筠裹般若本非臺蒲團銷七箇乞
我佛前燈中宵吉祥卧
　　　　天開巖
絕徑上厜㕒􁪉削無堅頑一　橫舄下南宗著色山高
空指飛鳥遠自蔣陵還
　　　　白鹿泉(泉上有明李言/恭篆書三字)
澄泓浸山腹天影露半珪傳聞初開日雪色飮伊尼誰
知臨淮侯興與桑苧齊
　　　　靳尙祠
楚臣佩菉葹林表曾現形自受度師戒不食江魚腥我
非離憂客坦步半山亭
　　　　白雲菴
林深老屋斜日落山風大一僧拾橡歸延客聽虛籟爲
憶曾游人迢迢白雲外(謂嶰谷半/查兩君)
　　　畱別棲霞寺久林禪師
幽尋不惜路岐遙冷淡家風久寂寥洞上禪燈今再續
山中浴鼓早相招髮分艾色知同歲手指松根話六朝
別後茫茫隔烟水寄書何虛附歸樵(師與予同/壬申生)
　　　次韻樊榭居士山中畱別　釋界淸(久林)
　白雲紅葉隔城遥日掩禪關卧寂寥苔逕偶因高士
　埽幽人不待野僧招欣登峻嶺參千佛笑看蒼松問
　六朝此去金陵多勝蹟新詩惠我寄山樵
　　　自棲霞至金陵道中有梁始興王憺安成王秀
　　　吳平忠侯景墓石麒麟墓碑猶存蔣王廟在鍾
　　　山之麓太平門外城下卽後湖也得四絕句
巢烏送客又飛還霜樹參差古路閒偷得定林詩裏景
蹇驢滿意看鍾山
梁朝遺跡未銷磨運去王侯可若何突兀田閒牛礪角
閱人誰似石麟多
蹔憩吟鞍拜蔣王雲旗髣髴護重岡不敎廟額仍稱帝
豈爲流聞望子香
薄日殘雲黯欲晡避人漁艇占枯蒲城根斷續明流水
不問心知是後湖
　　　登淸涼寺(寺爲李後/主避暑宮)
石城山上寺云是李王宫路折三休至江横萬里通吳
帆如鳥白楚樹入雲紅竟日同吟眺秋衣不耐風
　　　秦淮懷古四首
佳麗江山入暮秋秦淮從古擅風流殘陽半隔烏衣巷
綠水斜通白鷺洲事去興平空拜爵天亡歸命不成侯
當年大有傷時語一曲淸歌在漏舟
回首中原接戰塵但誇天塹渡無因阿誰肯墮新亭淚
有客猶尋舊院春會冠蓮臺王學士名喧桃葉顧夫人
蛾眉前後皆奇絕莫怪羣公欠致身
南都近事鬭姸華北里妝成勝若耶妙妓新帬吟蛺蝶
君王特敇問蝦蟆匆匆時節爭鉤黨草草兵戈散內家
贏得渡頭殘柳在瘦腰無力倚風斜
女牆東畔足流連只少劉郞好句傳長板橋空餘舊月
回光寺古賸寒烟荒畦盡種瓢兒菜樂府新停燕子箋
聞道樵童閑換酒井中淘得墜金鈿
　　　宿長干寺僧房
閑房晏坐處幽絕到何曾小􁚇因耽靜淸談嬾對僧香
焚石上月墖禮樹閒燈此地秋堪餞吟成秋卷棱
　　　歸舟江行望燕子磯作
石勢渾如掠水飛漁􁉞絕壁挂淸暉俯江亭上何人坐
看我扁舟望翠微
　　　洪熙古刺水歌同全謝山作(銅罐上刻云洪熙元年熬造古/刺水一罐淨重八兩罐重三觔)
哀牢九隆漢所開唐代六詔爭喧豗玉斧畫河段氏立
阿􁥰殉節梁王摧濠梁眞人設郡縣炎徼西南俱革面
分司古刺始羈縻(永樂四年大古刺土酋潑地那浪入/貢立宣慰司又立小古刺長官司)貢琛莽怕旋
來見(洪熙元年底馬撒宣慰司署/古刺司妹壻跌倒莽怕入貢)取寶船回恤遠夷萬方輻輳仁
宗時此香不減芬陀味此水應超蘇合池甲煎百和花
盈缶六一泥封篝火後斑衣染麝鐻耳酋珠絡挈缾馬
郞婦熬成細字鐫靑銅進入春風生六宫一灑羅衣長
不滅氤氲願與君恩終可憐債帥如香尉購得朱門媚
權貴分宜遺臭塞兩儀當時壓倒龍涎氣(籍沒嚴氏有洪熙宣/德古刺水十三罐)
枕頂餘芳世廟修御衣小炷純皇畱南都譜記春橋顧
勛戚方傳恭順侯華胥舊事無人識流落江南幷江北
金仙鉛淚一函中夢破香銷彈不得
　　　浮山禹廟觀山海經塑像三十韻
淮海皆平壤隆然片石支中央居混沌明德鎭阽危不
共羅山合還同息壤遺媼神唐日觀江水漢家祠永永
尊文命湯湯罷怨咨黴形猶帶瘦高棟反如卑柏翳承
虛寢狂章侍玉墀風雲生怳惚土木出恢奇憶昔鴻荒
遠寍安婦子熙神姦渾不辨人獸互相欺枯步窮乾奧
方祇駭地維蛇操何蚴蟉鼇抃更躨跜林出刑天舞巖
藏貳負尸應龍飛有翼精衞溺堪悲博物推中壘傳芭
望少姨兒坪終古詫母石至今垂經可百蟲證功堪四
載追解裳嗤適裸鑄鼎訝逢魑定括河圖象徒聞太史
疑規摹非近事指點立多時六月當初降千村走禱祈
笙鏞應閒作巫覡尙謳思瓜蔓前年決魚頭萬室爲空
紆謁者策屢費大農資呵壁吾將問搴茭且補痍牙鬚
雄此輩秘怪孰攸司落照明低塔寒飈響女陴惠之前
有塑靖節後無詩沃野居難卜丹􁀫到未遲如聽赤縧
使歷歷話幽姿
　　　集方環山齋題明寍獻王畫
寒齋延明曦壁訝數峯接其下松檜陰鬭水穿石摺巖
扉中有人停琴展幽牒侍立雙玉童衫袖空翠裛我疑
盧鴻一期仙磴可躡諦觀岀寍藩珍重墨林笈高皇十
七子龍種何蹀躞晩年慕沖舉自抑金川捷倖非七國
敗思與八公揖此圖寓意耳深蘿神隱愜渾如匡廬雲
尙褭草堂頰太息南昌城空宫塡落葉
　　　金陵移梅歌爲嶰谷半查賦
小玲瓏山館隙地高高下下多種梅主人性癖愛奇古
更令遠訪江之隈蔣陵氣暖首靈谷花匠家多住鳳臺
根蟠數世仍護墢萼點十月先含肧殷勤揀取六七本
乘濤東下將春回江神豈是妬花者魚龍鼓鬛揚其頦
封姨拗怒得無恙園丁上番工移栽南枝記取解束縛
凡卉見之皆輿儓淸泉百道足生意微陽潛伏扶新荄
西疇居士稱好事行廚招客銜深杯酒闌客起寒月上
疎影一一堪疑猜挨石鬅鬙鎖水怪循牆屈曲藏凍虺
預想他時雪滿眼彷彿此際香橫苔不須健步煩杜老
芳心更用狂吟催
　　　冬日同人游廣陵北郊作
岀郭少塵事短晷殊淸嘉輕冰犯孤艇敗柳何鬖髿捨
之度蜀岡一徑縈修蛇環溪有小築宛似甫里家不放
能言鴨但種淩風花新舂飽香稻餘力窮幽遐偕行陶
謝手畫意看盤車人影殘陽裏轣轆誰能遮紆回堡城
曲高下新塘窪往者李鐵槍於此紛攫拏臨安運未畢
紅襖歸泥沙晩入鐵佛寺竹間見餘霞老僧指廢殿猶
以楊吳誇英雄三十六寂莫盤昬鴉何況墟墓間陳人
去如麻茫茫識誰氏旣朽同浮苴吾儕稱達者野飮興
倍加吟作隨意詩醉墨風中斜
　　　十一月十三日廣陵紀事戲答諸同人作二首
豈是風懷尙未衰鬢絲禪榻已心灰恐敎人種年來失
又遣香車客裏催名士肯分閑館贮(謂嶰谷/半查)詞流許借聘
錢來(謂恬齋西疇/南圻漁川)居然添得詩家事不比金釵二十枚(用南史周/盤龍事)
廿年書劒兩無成贏得江淮作達名盛德何傷笑安石
閑情不礙賦淵明占香夢驗消寒夜爲客心酬舊雨聲
歸到故園春正早玉梅花暎綺窗橫(緯略引夢書云夢/得香物婦人歸也)
　　　邗溝廟
䢴溟一道到江迴遺構何年亦壯哉越國已將藏甲賀
晉人曾見好冠來祭餘稻蟹猶風俗夢斷梧桐有劫灰
枕墣早知從直諫中原牛耳得追陪
　　　題汪旭瞻蘆溪書隱圖(以下甲/子)
汪子有書癖長懷萬古情與人殊嗜好無地著功名老
屋碧蘆繞故溪春水平靑燈耿遙夜鄕夢畫中生
　　　試燈前一日同人集趙谷林小山堂觀流求國
　　　官工松元泰新刻墨譜用山谷松扇韻
疎梅刺簷蠭撲𥿄瀲灩春杯歲相似酒半娛賓更絕奇
一帙歡斯副墨子佛帳煤新翠餅寒是中望若三神山
我疑徐市逸書本只在東溟支㠀間(流求去日本甚近故/用歐公日本刀詩意)
　　　元夕雨中集吳敦復缾花齋分得何字
佳節悤悤僂指過故人有約共婆娑杯中酒勸迂辛似
席上詩如小庾何(唐人有上元夜/效小庾體詩)聽雨簾櫳燈影颭衝泥巷
陌屐聲多翻思舊日經行處看徧交枝萬眼羅
　　　首春連雨兼旬借閱谷林新購宋槧僧智圓閑
　　　居編用前韻
緊薄無痕知宋紙高人獲之球璧似開椷處處見西湖
瑪瑙院僧中庸子閑泉幽徑蹟荒寒湖波依舊繞孤山
春來懊惱連天雨開落梅花溼翠閒
　　　初晴曉行湖上
一年難得是春晴落盡梅花始岀城半白烟橫山淡冶
初黃柳照水空明自披絮帽寒猶峭纔上籃輿趣便生
底事不敎浮艇去尋僧又過亂泉行
席上詩如小庾何(唐人有上元夜/效小庾體詩)聽雨簾櫳燈影颭衝泥巷
陌屐聲多翻思舊日經行處看徧交枝萬眼羅
　　　首春連雨兼旬借閱谷林新購宋槧僧智圓閑
　　　居編用前韻
緊薄無痕知宋紙高人獲之球璧似開椷處處見西湖
瑪瑙院僧中庸子閑泉幽徑蹟荒寒湖波依舊繞孤山
春來懊惱連天雨開落梅花溼翠閒
　　　初晴曉行湖上
一年難得是春晴落盡梅花始岀城半白烟橫山淡冶
初黃柳照水空明自披絮帽寒猶峭纔上籃輿趣便生
底事不敎浮艇去尋僧又過亂泉行
　　　春夜訪巨公于雲林宿面壁軒
昨與林僧有夙期明燈定板話移時重修靈隱千年志
更續西湖八社詩鐘學龍吟春磵響松和猿梵夜堂知
漸看海色梅梢上消受輕寒拜本師(明嘉靖閒西湖有詩社八曰/紫陽社曰湖心社曰玉岑社)
(曰玉嵓社曰南屏社曰紫雲社曰洞霄社曰飛來社社友祝九山時泰高潁/湖應冕王十岳寅劉望湖子伯方十洲九敘童南衡漢臣沈靑門仕分主之)
　　　二月三日同少穆竹田諸君集湖上題酒樓壁
湖上羣山列畫屏探芳齊上上船亭春光更比去年早
詩鬢不如前日靑正滿水應爭淡蕩未開花似惜飄零
魚羹宋嫂猶遺俗何事尊中限醉醒
　　　次韻堇浦春日書懷四首
里社追游毎拍肩投簪又是入新年移家幸有琴書共
卜築欣看樹石連不守庚申緣道在偶占甲子得春偏
始知上界多官府今向人閒見斥仙
六街堀堁夢纔醒草色何妨滿戸庭洛下憶曾修禊事
淹中悵未了遺經當簾山月鈎簾見傍枕春潮轉枕聽
此是城南招隱處新詩暇日上重屏
獨坐杉亭蔟絳趺看花折簡不煩呼從無長物稱名士
雅有閑情屬固姑酒畔俳諧編作集墓堂文字積成逋
與君共喜慈顔奉未敢人前號老夫
端居風物際昇平不覺吳霜點鬢生上冢年光潛委巷
趁朝淸夢入嚴城噉齏元是儒林味焚草無勞後世名
有約出郊眞興劇柳花如雪愛初晴
　　　二月十四夜同周少穆胡又乾施竹田吳敦復
　　　汪旭瞻施北亭西湖汎月共賦四絕句
滿湖雲水溼如灰直爲桃花冒雨來已拚尋僧寺中宿
峭寒忽見晩陰開
湖上鳴鼃盡屬官靑紅亭館亞層巒東風也似撩詩思
柳外吹來月一丸
水靜初鎔百頃銀游船歸盡閉重闉莫辭蘸甲十分飮
月地花天只七人
月下看花不肯紅沿隄花影壓孤篷春烟夜半生波面
髣髴靑山似夢中
　　　曉行蘓隄作二首
乍披衣起曉鴉前月落春空柳暎船半醉半醒行樂客
不晴不雨養花天堯時甲子今重見唐世淸明此尙傳
偷得湖邊成信宿向人誇道是頑仙
破曉招尋不待呼山烟水霧斂還無樓頭柳眼如窺宋
隄上花枝總姓蘓價重十千春易買才高八斗景難摹
惠崇小有丹靑手肯爲佳游寫作圖(聖因寺大恒長老/爲作春湖月汎圖)
　　　吳山賣卜行爲許初觀作
吳山新雨道少人石龜巷古無風塵開簾忽與許子遇
白鬚蕭颯談齦齦許子才筆淸而醇五經紛綸井大春
屢干春卿不得進馬磨豈療文休貧去年束裝爲客游
一言不合東諸侯著書自比習鑿齒賣卜定齊顔惡頭
我聞四千九十有六卦孤虛飛伏分成敗何妨俗子握
粟求自見名流攝衣拜入戸空占銜筆蛇夜深背癢無
人爬老夫如應枯楊象不羨長安擇壻車(時初觀有再娶/意因以戲之)
　　　陳居中蠻王入貢圖
開緘絹素凝烟霜筆跡纖妙窮豪芒七國人物在右方
嘉泰待詔蕃馬長丹􁀫博士官天章八分題識俗頗詳
顧瑛私印謹所藏職貢一一來梯航嬋媛四騎君袂良
非卑彌呼名女王侍兒手捧沈水香鑑井而孕何荒唐
持衰渡海不得望眞臘風土文豹將蠻奴對舁乘阮囊
前道獵獵旗飛揚占城浡泥耳垂璫錦罽包裹百寶箱
負箱峩峩狒􁢳裝扇飾􁐻毦隨侍旁臣獒䯱髵獻西洋
象齒如雪闍婆鄕三佛齊致兩驌驦一匹頓塵一騰驤
此皆鬈髮深目眶向化慕義恭趨蹌復有釋子偕雁行
得非奝然與頡頏九譯之及古越裳宋德如日出扶桑
願難任人無怠荒畫史再拜陳明堂
　　　次韻答竹田雨中見寄
一春常貰酒家錢尋壑經􁀫到處便閑病只憑花著莫
淸愁毎共雨連緜平生自信無媒徑世事從他上水船
屈指故園櫻筍會與君行樂又今年
　　　蘓文忠公雪浪石盆銘拓本向見於馬君嶰谷
　　　齋中曾和公雪浪石詩韻今年春曲陽孫明府
　　　以一通遠寄復用前韻賦一篇
奇章聚石甲乙屯嗜好未若滎陽尊蘓公豈與二子類
往往手剔苔花昏定州雪浪亦何有官齋岑寂如山村
黑質白脈獻瑰狀彷彿國士登公門天風吹公落南海
誰持此石爲招魂浮休居士(張舜/民)繼公後力搜故物頽垣
根玉井芙蓉盡牽復銘字爭看屋漏痕(事見墨/莊漫錄)我居東南
夢西北喜得墨本堪重論機泉飄灑今巳矣想見白帝
朝翻盆故人惠我意不淺一𥿄奚啻千金存
　　　覺範畫梅爲敬身作
古來畫梅誰最好僧中獨數花光老花光衣鉢付何人
石門釋子得其眞曾聞花光能畫影墨暈寒苞偏耐冷
石門畫梅兼畫月比校烘雲尤幻絕只圈花瓣不安鬚
看去朧朧月如潑畫月之外更畫烟烟籠玉質難爲傳
斜枝一抹忽中斷似倚孤山向晚船流落南屏定幾時
君今幸得收藏之寫作春風十分態舉似湘西瘦阿師
箇是浪子無聲詩
　　　過張聚五齋觀王叔明爲陶九成作南村圖次
　　　卷中全思誠韻
陶公至正末養素棲田園自號小栗里曠然脫塵樊文
敏之外孫畫蹟可晤言簷端機山秀籬下谷水源著書
自抱甕爲農常叩盆修修疎竹裏欲往造其門
　　　倪穟疇給諫庚申夏日在京師曾作城東訪友
　　　圖幷系以二絕句寄金江聲副使於上谷葢追
　　　寫丙申春同訪余不値事也江聲亦題二絶句
　　　裝潢成冊穟疇癸亥奉使江南殁於太和今春
　　　江聲歸里始得見之感歎不足如數題後
存殁人閒感有餘黃門詩畫最淸疎長貧孺子今猶是
當日偏多長者車
流光勿勿去難回訪友圖成事可哀水竹城東無恙在
喜君頭白早歸來
　　　原作(杭州)倪國璉(子珍)
　枳籬門逕菜花初最愛城東水竹居人立板橋吟興
　遠隔林何處響繅車
　詩人高隱斷幽蹊菜圃三叉路欲迷看竹平生緣不
　淺叩門隨處踏春泥
　　　又　金志章
　桑村藕蕩接城隈亂竹遮門晝不開一曲板橋烟水
　隔緩尋芳草更裵回
　十年卻埽謝公車卜築城東稱隱居知與俗人行跡
　斷菜花香裏自抄書
　　　春盡日小園木香薔薇盛開時予將有廣陵之
　　　行
老逢花信頗流連紅素春餘特放妍一桁重陰如愛護
千枝柔蔓太狂顚郁然舶上香山子奇絕宫中錦洞天
明日扁舟吳苑路晩風猶爲舞僊僊
　　　陸南圻招同人集行菴分詠廣陵古蹟得秋聲
　　　館
鐵牛入宋初(陶穀小/字鐵牛)頭銜祇翰苑奉使下南天蘆碧汀洲
晩水村何人居風葉梢梢偃聲翻六月秋江吞萬里遠
榜題亦雅士竟與漁兄混奈何諭强藩不盡王臣蹇情
昵社娘歌(任社娘傳見/沈遼雲巢編)語隱公廚飯金鑾否人在(穀自號金/鑾否人)
空畫葫蘆本不如此棲遲賓鴻識肥遯
　　　五月二日嶰谷半槎招同人集小玲瓏山館題
　　　五毒圖
壁上鉤搖長尾蠆(服䖍通俗文/蠆長尾曰蠍)守宫善緣供一嘬之二蟲
者豈睚眦以氣相制理莫解爬沙腳手鈍不快皤腹睅
目觀成敗漫上靑冥作妖怪空使臣仝下階拜其旁甘
帶有卽且蚿雖似汝齧不如䩵人須皮待汝屠(嶺表錄異蜈/蚣大者皮可)
(鞔/鼓)戾蟲耽耽中央居風林夜嘯百獸祛乃與羣小爲相
於得非以人充餌歟是名五毒圖畫俱命儔連類陰生
初疎簾高館無沮洳象形隨俗當祓除演雅聊爾同軒
渠
　　　五月十四夜紅橋王氏園看月同玉井梅沜南
　　　圻作
王家樓子不多寛五月添衣怯晩寒樹底明蟾樹頭雨
酒人泥殺曲闌干
　　　同作(江都)陸鍾輝(渟川)
　攜得淸尊上小舟滿園梅子雨初收月斜人醉不歸
　去白紵涼生水面秋
　　　送施檗齋之官餘姚二首(愚山先生曾孫)
江城初識面又送片帆過漢縣圖經古姚墟山水多裝
輕知砥節名重異催科好與蠻荒政同賡里俗歌(君前宰/電白以)
(循吏/薦)
籍甚高賢後稱詩有典型淸新嫻格調孤峭萃英靈行
幰穿時雨專祠拜客星東游應踐約準擬續蘭亭(元至正/庚子春)
(劉仁本集甌越之士四十二人於/餘姚祕圖湖北作續蘭亭會詩)
　　　顧丈月田招同人南屏讓師房避暑分得葉字
僧房有嘉招銷夏幽事愜一艇溯空明風漪平帖帖宿
雲曉未收湖南秋已浹入港低水花穿林響露葉驕陽
似避人經樓曠可躡斷塔兀當窗連山遠於堞徑轉巖
陰侵堂開泉氣攝休公苦愛客蔬果紛稠疊瘦倣㠀可
詩澹續宗劉業何當爲後游更步松閒屧
　　　周少穆招同人游瑪瑙寺訪後僕夫泉分得無
　　　字
何計足銷暑幽泉時所須同詣北山寺況有方袍俱搖
兀盪雲水蕭瑟鳴茭蘆入門氣象古松徑臨平湖芳公
遺甃在寒碧窺牆隅當年續前哲用敢告僕夫雖非孤
山舊法乳應不殊至今四百載充滿於僧廚日汲忘其
名流俗良可吁主人尙敬客一斗爲我㪺烹珠兼鍊雪
頓使渴吻蘓惜哉張貞居小碣今已無凄然想淸音難
覓石上枯(芳洲/琴名)我亦山中人行當斸甘腴楊家買阿對
杜老喚獠奴此策成有日不假調水符一笑且置之相
與追詩逋
　　　初秋雨中汎湖
湖上經旬兩度過亂雲陡頓暗高荷北峯半沒南峯出
日腳斜明雨腳多豈有吳兒愁盪漿漫從漁父聽鳴蓑
誰臨潑墨屏風樣坐看秋風起白波
　　　靑溪歎
七月三日天沈沈海風吹作三日霖黟山妖蛟最得意
夜拔潭穴漂嶔崟水來靑溪十丈許鼓怒直使胥濤瘖
胥濤氣短退三舍人如白蘋蔽江下屋材家具滿江汊
嗚呼靑溪之人何辜於蒼穹人人盡在秋夢中不知魂
游龍伯宫
　　　中秋日陸芸軒招同人游南屏觀米南宫摩崖
　　　琴臺字分韻
南山秋爭高彌望翠屏展陸子柘湖來招尋興不淺入
林導白足幽徑逾偃蹇斗折攀夀藤仄行仆積蘚逶迆
穿風穴潭㠀凡幾轉湖光似明蟾屈曲浸蒼巘舉俗重
宵游我輩及晝衍側聞米漫士題字剔蝸篆琴臺爲誰
書健筆猶可辨淸音自有餘佳名非枉踐古人去已遙
得酒聊共遣
　　　贈茅湘客七十時寓湖上昭慶寺
秋賦同時幾輩存茅君元是列仙昆百年遺事鍾山獻
一卷新詩白下門(時以金陵游草見貽中多述尊從高祖止生/先生事先生姬人楊宛有詩集名鍾山獻)夀骨自
臨湖水照閑愁不傍佛燈昏相逢初地無塵事應覺淸
言勝酒尊
　　　秋晩自臯亭至臨平二首
不減看山興吾行及杪秋斜陽半郭外晴翠滿船頭林
晚開黄葉波明見白鷗前峯烟際寺歷歷記曾游
將近臨平道臨平暝色連遠風燈照牽(去/聲)微月籪鳴船
山憶􁀫丹隱泉題玉局仙不知松子落誰詠夜涼天
　　　過硤石登西山廣福院三首
魚廛菱市鬧秋深山似蛾眉俯碧潯我是杭民重遺愛
舍人行處一登臨(西山曰紫㣲以白公登此故名/公嘗云杭民呼余爲白舍人)
千畦䆉稏望中收海日初生爽氣浮二十六年彈指過
白頭纔得倚僧樓
顧逋翁有讀書臺白塔靑林相對開佳處不敎容易盡
東山畱待後游來
　　　月夜渡石湖
斗柄倒插吳江濱三萬頃外秋無垠楞伽山影混空碧
胥口月光流水銀十幅帆從天上渡一星火識蘆中人
世閒囈夢那得到寒塘露下添衣頻
　　　朱澤州鹿田招同人游寶奎寺分韻(寺爲宋相喬行/簡捨宅有理宗)
(摩崖見/滄二字)
招攜惜短晷吟興近山發斜照巷中巷深感幽人殁(昔/吳)
(丈志上每入城必寓此寺有句云幽/人深住巷中巷好鳥遠歸山外山)茲來盛朋游登高見城闕鱗鱗
遠峯際江影露一髮見滄閣不存崖石尙突兀閑尋穆
陵書黄葉徑凹凸僧龕文惠像練達具風骨褏中秉魚
須便殿曾備忽如聞三京收深論八陵謁樹國先治內
陛下莫倉卒胡爲復讎舉竟使南渡蹶無兒似香山捨
宅作禪窟斯人眞曠懷華屋已銷歇裵回久言旋霜空
摩健鶻
　　　新安吳長公與予有卜鄰之約將以明春攜家
　　　武林索贈四首用舊韻
一區河曲地還餘同巷初欣有定居自比晏嬰知近市
非關王播羨臨渠名泉秀嶂兼幽躅(時長公寓/家錫山)落葉高窗
似故廬爲說西湖好烟景長竿移得昉溪漁
豪華不慕柘枝顚脫卻朝衫便是仙求友寒尋烟外驛
攜家春上渡頭船擬刪碧草通新徑待構高齋署小眠
我亦年來愛幽隱買山未辨道林錢
入春風色最夭斜摒擋琴書頗足誇帶蘚旋移天竺石
和泥須買馬塍花每聽通德閑中話相伴淸娛到處家
只此淨名方丈室翛然已遠輭塵譁
殘年猶遣報章聞酒國詩壇卽舊勳水竹遮村無萬數
雞豚結社再三云蒐羅更續城東記(予舊有城東/雜記三卷)討論應添
硯北羣他日灌園徵軼事雨苗烟甲幾家分
　　　除夕雪中讀唐摭言四首
白衣濫竄惜溫岐五十成名未是遲何事少師戎幕客
居然兩箇阿孩兒
貴人莫怪事多忘索婦畱官也不妨記得泠然書內語
賣漿今又値天涼
裴頭黄尾姓名殊怊悵長風過宋都寄語詞人休自許
花鈿曾及半妝無
年年今夕倍情親喫果看書翦燭頻一事差贏隨計者
雪中不作鬻驢人

樊榭山房續集卷四
樊榭山房續集卷第五
　　　　　　　　　錢唐　厲　鶚　太鴻
　　詩戊
　　　正月四日雪霽遊天竺寺歸訪巨公於靈隱寺
　　　出觀宋天聖四年免賜田稅牒至晡並湖而還
　　　得詩三首(以下乙/丑)
大雪回春姿奇寒故宿畱駕言遵湖漘參差縞眾皺初
陽一照曜飛光滿嵓岫松門限西南咽咽幽礀漱禪棲
冰􁆤懸卵塔竹陰覆窅然泯垢淨瑩若增深秀焚香禮
普門合沓羣峯湊眼中銀色界可覿不可究
林巒削玉轉兩磵束一橋此中雪逾深午景停虛豂飢
烏啄凍石迴飇撼封條泉影鑒更白崖澑垂未消自非
能寒人難逐猿父跳主僧方外契茶話相招要示我免
稅牒重是全盛朝何如署曰貞押字集羣僚(牒有王曾薛奎/陳堯佐吕夷簡)
(押/字)蹟存人巳往不異空花飄遲遲出山路覓酒同歸樵
山村九里行融冱趾交錯松閒見積霙皎然若棲鶴湖
平碧流淨延眺淸䁨䁨回首所歷境冷色晦烟壑斜日
半南山璀璨數樓閣近城氣猶凝向晩風大作微吟平
肩輿尚恨衣裘薄
　　　元夕吳敦復招同人集瓶花齋分韻
寒氣猶遲屋角梅快晴似此亦佳哉童心忽覺燈前在
客興多從月下來舊雨沈沈思剪韭(憶去年元夕/雨中之集)新詩藹藹
續傳杯看街簾外天如水歸去誰家笑語催
　　　汪西顥招集湖舫分賦
此日春寒撲面濃柳絲猶未試丰茸鷗鳧不動偎前浦
烟雪相和畫數峯久別詩成新雅集乍來船問舊游蹤
郭家車子斜陽外似惜芳菲特地逢
　　　河渚探梅同南漪旭瞻蒔庭笠人作五首
　　　　千斤池
遙指秦亭翠舟輕縱所如風流非踏土浩蕩想觀魚芳
草生遺廟寒梅笑廢墟侯芭能載酒幽興未全疎
　　　　宿蘆菴
投止蘆中宿前山澹夕陰春風花渚響夜火佛堂深飢
獺窺禪定驚烏助客吟何人偏早起牀下有挐音
　　　　同作(仁和)許　松(蒔庭)
　舟到交蘆舎春禽送夕陽靑山當佛座流水繞禪房
　籬外叢篁密庭前綠萼蒼夜來風過處幽夢帶寒香
　　　　曉過曲水菴
水北與花南精廬近可探漁舟岀淸旭鄰磬接空潭壞
榜猶存字晴山漸有嵐簷梅亞紅雪幸得供瞿曇
　　　　同作　許　松
　烏噪披衣起幽期次第尋低頭穿竹徑淸話叩香林
　梅古簷前亞山明屋角侵開扉尤可羨曲水滌塵心
　　　　同作(歙縣)汪還仁(笠人)
　侵晨尋梵放隔竹啟僧扉岸曲溪痕見林疎山氣微
　茶香來坐具梅影上行衣漫作重遊計高閑不擬歸
　　　　秋雪菴贈與耆上人
老僧年八十自小住汀洲與客談秋水開窗照白頭五
年花事改四壁蘚痕畱太息南湖廢空門亦隱憂
　　　　同作(歙縣)汪日煥(旭瞻)
　偶繫春風艇難尋秋雪詩千峯遙供養一衲古鬚眉
　野竹遮橫彴疎花岀短籬客來閑指點空闊鷺飛時
　　　　月夜汎舟至西溪山莊
溪流凡幾曲曲曲月隨船別浦春寒淺名園夜色偏鳥
驚千樹雪人語數峯烟不待參橫後臨行一惘然
　　　西湖采蓴曲
湖波春深碧於苔游魚布影三潭隈三潭倒浸三塔小
中有蓴根不用栽蓴根歷亂蓴絲滑半捲幺荷縈石髮
曉光蕩漾膩山烟夜色微茫罥水月大姑采采瓜皮舟
小姑盪槳歌中流指纖爲怕龍涎失腕弱尤憐雉尾柔
春風采蓴蓴正好秋風采蓴蓴已老願如蓴好繫郎思
歸來同拜水仙祠
　　　三月六日顧丈月田招同人鳳皇山看桃花至
　　　包家山分韻二首
乳鳳不飛去日斜林翠高山行誇勃窣野飮鬭淸豪社
火明神樹宫花冷佛袍今年少風雨春事屬吾曹
三一菴重過江天望最佳竹疎搖客夢泉冷入幽懷紅
雨尋歸路靑山著小齋他年團社約應不負吳鞵
　　　錢舜舉摹周昉內人雙陸圖爲梁蔎林作
深宫晏起花陰午尙覺春寒入眉嫵只將握槊當嬉游
不亂窗前白鸚鵡兩人對局如有思寶釵半墮雲鬟攲
旁觀一人凭小婢骰子欲下春蔥遲蠻鞾踏地紅鵠觜
金缾力挽薔薇水女官未敢促朝妝宿粉殘黄憶濃睡
睡濃曾夢雙陸輸唐家社稷須人扶柘袍又岀點籌手
樂事可憐同婦姑畫師著眼非窮相曲眉豐頰當時尙
錢郞摹古能逼眞寫出徒令意怊悵豈知絕代佳人住
茅屋寒機軋軋無膏沐
　　　晩春閑居二首
人閑如有待春晩尙餘芳細路通鄰塹長天覆女牆靑
梅閒靑杏垂柳復垂楊坐釣行吟外渾疑與世忘
寂寂柴荆掩幽偏似我私抱疴忻白髮習嬾負淸時迸
筍從穿砌狂花漫岀籬一春書不讀園小日來窺
　　　舟泊毘陵同吳長公游靑山莊四首
入門先見水宛似在濠梁林影橫烟艇流文照畫廊淸
華從此始崩剝勢難忘客路偏佳境尤宜勝侣將
縱步平橋上空涼得最多俯窺開弱藻交語出喬柯尙
記横塘夢如聞子夜歌何當逢急雨來看颭新荷
升降疑無極岡巒望更寛頽陽一枝塔飛翠幾層闌樹
杪吳天盡窗中春事殘米囊花滿眼應是勸加餐
前朝邱壑擅人說兩愚公(錫山鄒彥吉爲園名愚公谷/此莊初主吳服于亦號愚公)物力爲山
盡經營易主同客歸書閣閉鳥下石枰空游興兼離緒
分襟向晩風
　　　次韻同作(歙縣)吳震生(長公)
　毘陵共游眺遺事滿齊梁只少山環郭誰家樹繞廊
　愛他園內景令我意難忘榜戸招詩侣杯鐺且莫將
(主人榜門有/詩酒可共語)
　神仙疑有宅富貴得爲多碧水延長阜紅樓隱古柯
　金張天上族弦管月中歌行樂宜邱壑朝衣早翦荷
　昔者東牀重延陵俛仰寛烟雲邀對酒花月入憑闌
　紫玉空畱主香魂怳未殘若知人代感冷食亦愁餐
(莊故主吳氏宜興相婦翁也吳又有季女死/于此時時形見雖屢易姓皆祠其木主云)
　勝境遭鴻筆千秋幾鉅公不隨陵谷變莫謂雪泥同
　墖廟涼陰集亭橋夕照空菟裘那得此惆悵一臨風
　　　海烈婦祠迎送神曲二首
撫湘瑟薦江蘺靈望夫其來遲夫愚弱疑可餌矢從夫
靡有貳夫來遲逢獝狂紉上服連下裳繫朱絲猶在領
號于帝已得請乘白鳳游淸都下鑒觀芬椒塗靈安坐
士女愉
酌明水靈少畱靈懷土我心憂逐雲龍無處所懸水村
靈迺下乘桂舟西蠡河靈不畱涕滂沱
　　　葉物齋雅集賦一字至七字詩分得禪
禪無住忘筌隨靜坐得安眠不離文字已滿中邊話墮
霑泥絮心空透水蓮世出世間超絕想非想處悠然何
須更乞雲山衲釧動花飛結淨緣
　　　馬嶰谷半槎招集行菴食筍限筍字
我生吳越鄕連山富簵箘前身天目僧托命惟在筍(宋/僧)
(贊寍筍譜載天目僧詩云/我本無根株只將筍爲命)每從破凍初一洗几案窘胸中淩雲
氣欲吐謝不敏孤帆卸淮甸淸樾表春盡故人有嘉約
斜徑竹香引軒窗愛疎豁新境拓畦畛供客用意勤籜
龍屠最忍頗疑匡廬游甜苦未可哂物以少爲貴食經
侈堪憫捫腹又詩成茶聲鼎鳴蚓
　　　覓句廊晚步二首
近日幽尋屢出郊朅來山館燕新巢斜陽一抹風廊影
葵寫圓花竹寫梢
返照深深入竹根靑鞋踏徧舊苔痕好詩只在微茫裏
付與棲禽自在喧
　　　程洴江編修招集篠園水亭分韻
虛亭俯烟渚客到眼初明沙柳侵天影風蒲學水聲醉
宜搖櫂去詩向倚闌成地主饒幽興流連待月生
　　　題嶰谷半槎南莊七首
　　　　靑畬書屋
平遠眺林坰肥仁繞江水人云讀書聲時岀豆田裏
　　　　卸帆樓
空樓晴亦雨桐竹風披薄飛來北固雲帆影窗中落
　　　　庚辛檻
水氣入虛櫺幽澹心自領魚行無所依旁穿高柳影
　　　　春江梅信
我來過花時紙閣綠陰碎驚鳥蹴梅丸忽墮小山背
　　　　君子林
彷彿西溪路風吹綠玉香入林深似許新粉滿衣裳
　　　　小桐廬
零露響閑砌涼陰翳微霄我欲揖桐君獨唱懷仙謠
　　　　鷗灘
小構傍雲沙岷流通溔渺待君秋雨餘同盟三品鳥
　　　宣德窯靑花脂粉箱歌次毛西河太史韻爲汪
　　　伯子作
我聞列仙寶玩碧瑤箱惟有旊人祕色可比方絕無髻
墾但精瑩花壺茗琖猶家常前朝妝具今尙在函藏帖
妥楕兩旁方池圓窞各位置泄竇似挹華淸湯春風慣
見閉上苑曉月每看低繚牆曉月春風等閑擲芳姿誰
侍君王側鉛華狼藉秣陵秋脂流縈漲秦川色幾爲傾
城失家弄黄金不惜蛾眉用太平天子說宣皇求賢時
發胥靡夢三楊枋國老能堪聲敎曾聞曁朔南萬幾多
暇偶燕息尙宮司飾呼當直小衩芙蓉十隊紅亦有朝
鮮女侍中御筆描來摺疊扇熏爐賜與合歡銅廣寒殿
影玲瓏樹晨興須奉宸游去回眸笑語並房人舊是蕭
娘梳埽處卷簾對鏡復開箱酥滴檀心自研注傅成豔
雪和丹霞暎就飛花黏落絮靑瓷可愛還可親饒州燒
出眞超倫依稀玉鳳親承寵彷彿金匳乍作嬪明明逝
水恩叵測眉萼連娟吹不拆畫堂涿館得咿啞椒寢長
門翻咫尺咫尺梧桐墜井榦洗妝只著羽衣寒宫中決
絕皆如此故物何人想象閒慢學龍眠圖古器吳趨李
子工爲記(向爲姜學在物/李子客山有記)前姜後汪相乘除嗜好如以蚓投
魚毛公長歌劇哀麗我欲繼和應嗟歔黄巾蠭起坤靈
覆掠盡昭陽慨陵谷尋常兒女豈能銷合贈輕盈助朝
沐底處重將脂粉調吳王苑內買娙媌只今細看交枝
様壓倒官哥汝定窯
　　　題汪貞女卷
賢雄未匹鳳先徂侍疾初歸矢莫渝五日爲期同穴定
十年不字畢生孤何妨笲菜稱來婦自信釵荆勝丈夫
佇看旌門輝里巷冬靑花影雪紛敷
　　　夏日巨公以白沙泉龍井雨前茶爲貺賦詩以
　　　謝
悠悠林卧晝偏長畏暑都無卻暑方老去參軍多吻渴
朅來禪伯與心涼泉分曉甔和雲送茗裹春旗待月嘗
今日因師聊破戒松風手瀉一甌湯(予近不飲/茶故云)
　　　碧山草堂椽筆歌
古來何人能大書官奴俊爽力有餘淋漓只用埽泥帚
埽出不怕春霑淤化城額傳裴相休以袖搵墨蛟龍遒
何如汪家碧山草堂裏酒酣脫帽看尖頭睡菴老人氣
倜儻靑管高提盈一丈至今森然挂東壁故物不與人
俱往藤韜漆護㯶絲牢中山徒秃千兔毫想見盤旋跳
盪發絕叫驚電破硯翻雲濤長槍大劒莫相笑毛錐如
此亦足豪君不見天竺紅牆似霞起發地扶椽看五字
(天竺寺牆觀自在菩/薩五大字睡菴書)猶存手澤供摩挲後代良孫解驅使後代
良孫解驅使翻身使臂不使指何當直上天柱峯千尺
一波一磔當空擲山魈木客皆辟易
　　　初秋同旭瞻蒔庭有蘭游西山作四首
　　　　坐韜光飛雨軒作
一雨暑解嚴始踐西山約初日翳復吐秋氣滿嵓壑興
來歷磵阿蘚磴宛如昨入門翠陰積翻覺涼雲薄石龍
卧空池泉根此焉託坐聽丁東音終古娛寂寞頷珠不
自惜天樂然疑作禪老洗聲塵爲客幽茗瀹
　　　　同作　許　松
　撰杖入淨域塵垢無纖毫竹陰翳殘暑佛香遠煩囂
　石龍噴泠泠中蓄萬斛濤乍聽疑秋􁆤久聆訝春槽
　邂逅逢勝侣款言興更豪濯纓可終老媿未解天弢
　　　　入龍泓洞中有小穴僧云是昔人采鍾乳處
　　　　今不可進(事出劉道/眞錢唐記)
微颸貫嵓腹生衣凛不勝短策探龍窟呀然走怪藤刳
中夢天壓捫壁疑雲崩盡處涌佛座指點來殘僧陰竇
不可測鼈行誰復能彷彿千載前言采鵝管冰度險入
九地江底穿幾層㯭聲在頭上隔石喚欲譍此事道眞
記祕籍如足憑奇添好事癖冷結耽詩癥九逵彌似隘
跬步愁難仍不比游大滌飛鼠侵明燈
　　　　春淙亭遇雨
山行非捷徑因雨亦窘步前峯日尙明飛灑空磵樹同
心二三子復茲不期遇(謂聞石/誠叔)橋亭憩華構目盡嵓洞趣
苔滴佛螺秋雲歸客衣暮淙潺石上水導我尋微路
　　　　夜宿松靄山房
閑房駛雨過林杪挂星漢涼深欲添衣不但殘暑逭蔬
盂供細食花巾奉淸盥相偕靜者流共待疏鐘斷夜闌
空山黑月吐翠微半澄輝漾庭戸秋影互淩亂露蟲鳴
始急坐覺歲時換人生非學佛詎免遲暮歎感此不能
眠裵回以申旦
　　　秋日同少穆竹田敦復過報國院
釋子禪棲處城隅一徑分風池時動樹秋宇欲銷雲施
食游魚岀吟詩野鳥聞何年談小品結社共諸君
　　　題朱丈鹿田蘇門灌畦圖
人生穹壤閒棲止無定境宦學便擇居何必戀閭井往
者歐陽公終日苦思潁況茲百門泉名與淇水永太行
從東來出沒幾峯嶺淸泠滿山腹匯作跳珠猛分流入
綺塍不待汲修綆所以樂土游仲平有深幸(許魯齋詩我來蘇/門居遨遊成樂土)
先生詩家流出守厭造請三公付孫劉一官罷張邴偶
然泉上行光景愛妍靚遂買泉上田犂評手自秉暇卽
挈茗杯樂在汎舴艋何如西子湖明鏡涵藻荇今年故
郷歸菟裘嘿焉憬生平釣游侣詎忍棄如梗寄公付佳
兒耆舊得自領畫手想像爲蒼翠善寫影夢繞嘯臺烟
秋燈照耿耿
　　　八月一日讓山上人招集南屏山樓看雨分韻
俯視僧樓但雲氣滿林飛雨攪秋懷平沈遠岫墨初潑
淨洗明湖鏡乍揩涼向松窗分白衲溼愁蘿徑阻靑鞵
黄妃塔畔空濛裏記取炊香共午齋
　　　采菱詞二首
靑山影裏遠聞歌罥蔓牽絲滿鏡多儂比菱花偏背日
郞如菱葉慣隨波
鮮於蓮子冷鴻頭船尾炊來趁晚秋一百里中香不斷
直從鳳口下湖州
　　　秋陰集汪抱樸城北水房分韻
一片荒雲乍有無此閒亭館壓菰蒲淡如人意不可畫
涼到句邊渾欲逋老柳沿隄烟影重殘荷覆沼墨痕枯
爲憑橫玉吹敎裂明日西風渡鏡湖(時予將/越游)
　　　題北嶺將軍廟二首(幷序)
廟在蕭山北幹山上按施宿會稽志云武佑廟舊號北
嶺將軍廟方臘陷錢唐欲東犯會稽見將軍擐金甲陳
兵於西興旗有北嶺字賊不敢渡郡守劉韐上其事賜
今額陶宗儀輟耕錄云至正丙申大旱方士陳希微禱
雨于北嶺將軍廟俄降筆云吾秦人厲狄也與項羽起
事山陰功不竟而死父老不忘我者俾血食於此爾來
幾千五百年世代雲變遂湮我姓名故以相告二書所
述如此予以乾隆乙丑秋八月同新安吳長公同里丁
敬身爲越中之游過謁廟下見壁上有劉伯溫廟記不
載神姓名事蹟問之居民俱云厲將軍也陶南村之言
似信而有徵作詩以記其實云
北山棟宇自秦餘仗劒英姿尙凛如逐鹿似聞遺恨事
止麟應有補亡書靈旗往往驚樵牧社酒年年福里閭
三戸到頭仍一蹶英雄無命足欷歔
摩挲古碣郁離文未著當年汗馬勳松響忽吹空際語
山光乍卷陣前雲不須白石題神號解使靑溪靖寇氛
歸路班荆逢野老至今猶說厲將軍
　　　舟過覺苑寺(在蕭山城中齊江淹宅/捨爲寺門有夢筆橋)
越游無他營合志事幽討初程歴蕭然環堞碧秋草江
郎有故居斜日市渠抱維舟試來尋鴉鵲鬧浩浩牆隅
石幢一相對雜傭媼依稀辨垂拱阿武時所造入門兩
甎塔經始已無考猶資象敎力鬼手拄傾倒睿達與溫
夫署楄尙完好(敕覺苑寺扁治平四年沈遼/書三門江寺扁張卽之書)捫壁讀殘碑元明奚
足道獨有夢筆橋記者吳中老(重建夢筆橋記天聖四/年葉淸臣撰文最工)似懼地
主嘲其文特摛藻中述會昌年花宫跡如掃僧徒盡烏
巾雁齒廢行潦宣宗卽牽復未琢白石皓茂宰曰李君
成梁十月早我媿詞囿荒吉夢敢私禱華髮謝貂蟬消
搖破諸惱幾時買廛居名藍作鄰保
　　　舟出偏門至禹陵遇雨
岀郭逢秋晦菱絲櫂幾灣幽雲生窆石靈雨下稽山屐
染重重翠衣霑淺淺斑藏書猶有穴杳靄不容攀
　　　雨宿卧龍山僧舍分韻
越國此山古聽松占小樓淸鐘不散雨破寺共吟秋漫
阻靑鞵興如添白髮愁邪溪風日好試上采菱舟
　　　雨後游蕺山戒珠寺遂至怪山寶林寺
越城四面淸流涵輕䑳小楫如浮驂秋霖乍歇葉初下
發興便欲窮幽探城中八山首采蕺君王辛苦誰能堪
橋邊不遇題扇媼右軍彌勒偏同龕棟撓瓦墮豆房破
病僧霜髮垂䰐鬖吿訴頻年困水厄物力詎足營伽藍
墨池深黝覆石穴時見鄰叟汲滿甔逡巡太息下山去
龜形岫轉城東南勢若飛來尙浮動溼雲懵懂縈櫧柟
登階禮拜彥公像屋底鰻井深潭潭盤迴折磴苔滑汰
絕頂撲眼來烟嵐濃靑冷碧漸褰露什十伍五兼參三
餘霞忽抹天盡處倒射塔杪殷紅酣同游相與話舊事
許掾再世梁王諳太淸以後亂旣甚七官兄弟尋戈錟
岳陽僅存賴黑獺江陵蕞爾古子男稱尊踐阼崇廟祀
蠟鵝稍洗維摩慙居然輟御聞婦臰都講一現仍優曇
前因不昧相輪建波旬劫內願力擔次律松下發書甕
樂全梁上開經函世閒貴仕無可語吐絲往往纏春𧖟
凄然歸袂薄寒襲明日更上林中籃秦稽佳處難悉數
安得隨地畱茅菴
　　　曉霽入若邪溪中逢暴漲不得至雲門而返
霽華盪輕舟亂流爭東西千峯碧於洗片月林外低今
朝可憐處眞在若邪溪溪光幾曲動沓嶂相迎送雲散
一香爐苔侵三石甕不見浣紗人了非校書夢宛在畫
中行秋高景彌淸素湍天際下激澑筏閒鳴兒童竹裏
看知我泝沿情泝沿停兩漿樵風吹不上嵓中子敬宅
松下彌陀像落日見歸禽閑心與之往
　　　次日再汎若邪溪至平水肩輿游雲門寺二首
一作溪中吟再作溪中吟溪中有空翠日日娛人心伊
余結勝侣戀賞盈沖襟峯迴近忽遠湍減昨成今雲松
窺倒影水竹澄幽陰村市傍渡口炊烟出樹深仙源三
十六(放翁云自秦望山而北合/三十六溪水爲若邪溪)迢遞不可尋風鳴灘瀉碧日射
潭搖金以茲厲揭意舟師力何任遲回憶昔賢高唱誰
嗣音
繫舟在楓根石路穿畦稜秋水溢溝塍潏潏入淸聽野
曠羣峯趨藍烟自包孕遠勢引台明連延接嶀嵊秦望
獨孤撐香刹倚絕勝多生結淨業來禮雲門磬辨才殘
塔斷思陵鉅碑賸松堂寂無人幽花墜苔徑惟有溪橋
風吹我塵夢醒
　　　游蘭亭
蘭渚橋邊爽氣新騎驢石路淨纖塵靑山不改名常在
修竹翻憐迹未陳金谷只愁無好致選樓何必識斯人
紅牆碧澗瞻　奎畫應覺淸秋勝暮春(亭有/聖祖御書蘭亭序碑)
　　　汎舟鑑湖四首
秋波渺渺碧無泥雲樹參差望不齊喚得烏篷新艇子
好山都在鑑湖西
放翁宅外賀家莊時有游船繫柳樁莫學三山但成隻
阿儂最愛住湖雙(湖桑埭一名湖雙以/有東南兩鑑湖也)
柳姑廟俯蓼花洲獨處無郎俗誤愁烟縷乍消漁市散
一峯臨鏡學梳頭(柳姑廟向只女像/今俗誤偶以男)
露冷紅衣已卸香鏡心何處岀新妝菱歌未斷西風起
八月涼於五月涼
　　　顧丈月田挽詩二首
如此湖山要主盟纔從晩歲識先生爲官落魄人皆笑
好客風流世盡傾小別何堪成永訣長畱應是有詩名
一盃酹向帷堂影傷逝悲秋無限情
幾年吟賞得追陪誰道風霜兩鬢催岀郭看花無一老
尋山冒雨豈重來室中靈照悲猶小門外羊曇慟不回
聞道彌畱有佳句可知地下乏仙才(顧丈殁之前三日尙作秋陰/小集詩有句云菰蒲水氣地)
(塘外只戀君/家十畝園)
　　　寄和東湖吟社鬭蟋蟀用韓孟鬭雞聯句韻
陰蟲感殺機居壁久已待爲物雖爭雄於野善濳彩冷
語催緯經天時此其殆早多好勝徒搜括􁀫壠在尋聲
復斂步負鍤似前鐓灌穴晉陽沈跳身齊國塏羅致殊
矜奇籠中各淸磊粒飽腰膂强秋深霜露改分曹小翼
輕嬈敵前茅皠勇逾螳孤撐怒比鼃三倍銳氣競磨牙
英心甘覆醢敢云飛將驍漫訝交綏餒窮追始爲懾先
鳴特相紿罷鬭晷過申來觀市逢亥黄鬚竟大奇黑衣
將焉罪坐令金注昏笑看騂顔浼或羞見妻孥或喜遷
貨賄人生天壤閒一粟置滄海裸蟲惟此貴力學戒無
怠胡爲昆蟲嬉大事幾敗乃昔聞玉照張亭臺飾金綵
又聞明宣宗奏捷勝歸凱重之足一夔愛如獲二隗豪
家有固然輔導責元宰倡和蟋蟀篇陳義或可採
　　原倡(平湖)張雲錦(鐵珊)
　秋氣感而生養銳早相待物性本善爭人心藉得彩
　燈下鳴偶然牆邊攫殊殆誰信風露中而有王孫在
　奮髯堅旣㦸鼓翅利於鐓初焉貯冷盆旋卽更爽塏
　不嫌狀微陋先覺氣碨磊兩雄忽相遇一戰約難改
　額廣橫金絲齒粲掀玉皠搏擊力無餘衝突勢逾倍
　高足善超距弱肉將付醢卷甲趨未甘踰垣避先餒
　種類頗稱繁輕重詎受紿捷如刺傀政神若椎鄙亥
　將爲知已死負亦非其罪橫草何人功登臺汗欲浼
　所嗟好勝心不惜購重賄游手敎搜羅客船到瀕海
　四忌犯何曾再角興寍怠殺氣動無端機心暗啟乃
　旌之以三花雜之以五綵同類反見戕作歌奚獻凱
　仰關罷攻秦丸泥類封隗孕此屬多事吾欲問眞宰
　盧賦與賈經雖存詎足採
　　　同作(平湖)鮑　詢(咸吉)
　促織性喜爭紛紛設壇待石産質孕剛葦化色流彩
　練牙與卷鬚一犯防三殆(語見促/織經)呼燈敢厭窺聞聲早
　識在鳴寒股摐金迎陽甲張鐓托跡近疎籬選地得
　幽塏灌以水泠泠搜從石磊磊牙籠舊式藏瓦盆新
　樣改異種赤疑斑凡品白遜皠冷煖分後先優劣判
　億倍同類如仇讐甘心相葅醢置偶使不孤善養期
　無餒形含詎嫌微色辨莫敎紿計功正當秋爲月恐
　近亥想彼鬥方酣奚啻聲其罪髯奮勢孤撐目注汗
　流浼挑戰憑寸草尅期博重賄兩軍勁成敵百夫喧
　沸海俄焉雌雄分負者神色怠童心殊懵然公事竟
　敗乃奔逐空攢花奢侈到翦綵壯矣將畱名歸歟捷
　報凱託命於斯蟲如昭之尊隗長安市上豪半閑堂
　中宰一例等兒嬉齷齪寍足採
　　　同作(平湖)陸銘一(紆齋)
　萬物以類親茲獨鬭相待秉性殊貪殘振羽偏光彩
　雌伏肯自甘妒生那識殆疎燈照何頻冷盆看早在
　偶居調絲琴獨處斂矛鐓帥陰蓄之幽迎陽更諸塏
　高臺瞻巍巍廣場爭磊磊輕重等使齊暄寒候無改
　挑以庭草靑辨從窗紙皠始角氣無前中休勇益倍
　急擊朝始食久持夕欲醢聲從百夫喧色令一時餒
　盬腦伏且柔傷股遁以紿奮如再戰陵突似重圍亥
　或勝而或負奚功又奚罪局內智多昏旁觀指恆浼
　來笑賈客名(遠客泊舟來/鬭俗稱客蟲)去飽胥吏賄怒臂螳當車癡
　心鳥塡海牀空資無畱秋老興不怠在物已蠢然(一作/爾)
　於人復誤乃徒敎箱戧金浪使竿簇綵逐逐敢憚勞
雍雍虛唱凱策勳不殊韓酬知信如隗戲不止狡童
　禁還仗賢宰良士樂無荒旨哉言足採
　　　九月晦日許繩武招集雪莊二首
巾子峯前好卜居無多樹石小林廬若添畫舫兼歌板
快雪名堂定不如(快雪堂明馮祭酒/開之湖上別業也)
九月十月接天氣裏湖外湖空水烟門外晩風吹酒醒
秋容都上釣魚船
　　　立冬日陸雲軒招集南屏讓公房看紅葉分韻
閑隨漁艇泊烟汀絳葉招人此再經十日晴光連樹醉
數峯寒影上樓靑雁來已是新霜後僧定還同夜雨聽
最好湖心放歸櫂斜陽有意畫南屏
　　　冬夜泊八赤懷施自勗
一番新寒客路中墨雲零落水天空故人將近似江月
小艇獨眠多野風五畝未蒙行役力半生微有著書功
明朝相見姑胥郭歲晩心期訝許同
　　　小玲瓏山館對雪聯句
子月尙暄和(陳/章)丙夜忽凄斂初爲雨腳凍(鶚)突作風色
憯寒柝聲漸沈(姚世/鈺)荒燈燄頻颭撒沙響虛牖(張/熷)積素耀
危檻被池生廉隅(章)枕角冷圭琰曙早起猶怯(鶚)氣嚴
出未敢庭空亂回旋(世/鈺)石怪競霜點緣隙罥若塵(熷)堆
檐覆成广禽飢觜難啄(章)兒戲手頻擥眯目疑復隍(鶚)
失足防入坎毀茶多嬾埽(世/鈺)惜竹重宜撼飄瞥竟聯聯
(熷)紛糅方冉冉有客船阻歸(章)相與袪再摻遥思大江
白(鶚)但見同雲黯交飛射鶖鶬(世/鈺)急陣灑葭菼玉峯迥
可畫(熷)銀浪疊誰犯匿影閉閑齋(章)促膝探祕檢宛然
鶴延望(鶚)儼爾魚聚槮得酒歡喜生(世/鈺)開爐噤㾕減地
主獨能賢(熷)羇人自多感短景憐崢嶸(章)長年抱頷䫲
斲冰待過淞(鶚)鼓枻擬入剡何當問郵籤(世/鈺)陽烏放朝
旵(熷)
　　　看山樓雪月聯句
雪初晴月復淸(鶚)氣贔屓光晶瑩(章)登層樓暢幽情(世/鈺)
炙冰硯溫酒鐺(馬曰/琯)澄萬象增雙明(馬曰/璐)廣寒府白玉京(鶚)
竹聲瀉松影橫(章)籟旣寂思已盈(世/鈺)翦殘燭戀深更(曰/琯)
歲云晏志合幷(曰/璐)
　　　行菴雅集分詠寒事得宋子京修唐書
昔賢擅文章頗亦事豪縱太守書局隨風流只小宋雪
深椽燭燒起草蛾眉從主人如此稀不作舞腰供液金
黛墨語奇麗有時用區區王滹南輕議若聚訟
　　　雪後同金江聲過直指菴尋韓平原閱古泉遺
　　　跡
委巷不知山倚山構蓮宇尋幽繙舊史定是韓王府佛
閣踞池上寒藻搖翠縷有如半破月嵓畔一泓吐桃坡
繚其巓歲久疑鬼斧當時勞人工用以貯歌舞(四朝聞見錄/載閱古堂有)
(桃坡十二級今/山上遺跡尙存)折鼎尙包羞覆車孰禦侮文章累詞人(陸放翁/作閱古)
(堂/記)姚冶惑遠祖(予家族譜載明州御幹子飛公家饒于財號厲半州/娶韓平原三夫人號滿頭花者爲後妻遂以不振)同來
近殘臘誰作雲岫主融雪添波痕半瓢爲酌取詎聞丞
相嗔荒涼眞閱古
　　　除夕同江聲夀門堇浦甌亭諸君登吳山飮酒
　　　樓分韻
危闌徙倚靜無譁共惜流年赴壑蛇山轉晴光餘半壁
渠添雪水貫千家牽連酒伴生吟思棖觸風情上鬢華
只有故園今夕好翩翩目極後棲鴉
　　　正月三日同敦復旭瞻汎湖至聖因寺訪恒公
　　　不値(以下丙/寅)
開歲無事相與娛尋僧幸有三人俱笑披風帽上野艇
靜聽柔㯭衝烟湖經聲岀院自斷續山影隔林時有無
笻枝定入天竺去想見礀鶴同淸癯
　　　送桑􁃳甫獨爲天台雁蕩之游
桑君江海人意氣頗超忽早摘銀案髭歸來卧松月開
年雪載塗山情生勃勃蠟屐吿我行健似橫空鶻前身
打包僧游跡記髣髴自言昏嫁了詎使塵土汨先爲豐
十訪次作矩羅謁攜影當朋儔扶杖卽隷卒拜號獨往
生斯語庶非伐獨汎單鷗隨獨憩孤樹歇獨宿寒凌兢
獨行翠窸窣獨吟嵓答響獨沐風晞髮獨眺俯鶴巢獨
飮侵龍窟天台峙東南奇秀甲於越客兒失雁蕩晚出
名馳突我有中宵夢往往淩崪屼輸君濟勝具先我結
雙韈事不婦子謀興爲嵐霞發竢君銜袖詩千載期毋
沒
　　　立春日雨中趙誠夫松江歸過訪
市橋昨夜駐吟篷春入幽人杖履中白髮增年非我獨
閑園聽雨喜君同詩編歇浦經時客燈憶沙河舊日風
剩有南華梅信近借書貰酒鎭過從(南華君/家堂名)
　　　同竹田大恒讓山二上人由九里松入西山坐
　　　冷泉亭作
久隔山中游妙友欣所從行行背湖色罙入春烟重方
袍二釋子邂逅道氣濃平橋得小憩目盡西南峯秀色
紛然來相與媚雲松中有不朽語挹之復無蹤(賈長江詩/人有不朽)
(語得之/烟山春)逶迤歷翠壑晴多斷幽淙亭影漾淸泚寒碧鑑心
胷疎梅爲我花芳草正丰茸徘徊拍闌干喚起㵎底龍
　　　白雲山房看梅
不知花好處直作白雲看磬在香中度山從枝上寒主
人來亦少客子到應難只爲題詩計東風莫易殘
　　　花朝河干草堂小集分韻
中春花信冷難齊吟客須敎取次題故國雲山遲社燕
草堂風雨誤朝雞河邊吹水添杯滿樓上凭闌放艇低
頭白周郎苦相憶避人今夜宿湖西(時少穆以七十生/日避跡湖上不至)
　　　雨中許蒔庭春嵓招同誠夫笠人汎舟北郭看
　　　花二首
試問花餘幾舟游貴及時風輕搖燕尾雨細溼鵝兒紅
素霏霏暗林坰漠漠吹一峯靑乍破乞取晩晴宜
村轉疑無路平生數問津花閒上塘水雲裏臯亭神俗
古知栽植人閑卽隱淪多君好兄弟刻意此憐春(王象之/輿地碑)
(目杭州有牛僧/孺臯亭神祠記)
　　　同作　汪還仁
　臯亭春事勝酒舫閱游悰花渚隨風轉雲山帶雨濃
　魚爭落英去人向暮烟逢何必仙源裏纔稱物外蹤
　　　同作　許　松
　緬想桃源境臯亭彷彿同招朋尋曲渚蕩槳入芳叢
　雨過山如黛花多水盡紅迷津何處問雞唱綠蘿中
　　　閏三月三日同人集湖上續修禊效蘭亭詩體
　　　二首
平湖重陰烟水相借眷茲餘月餞春迎夏溯沿勝事莫
不代謝凡我苔岑讌娛淸暇
羣公悅衿契布席臨芳流夜雨被眾綠雲與山沈浮重
三復重月一唱還一酬漫言繼蘭渚興到非外求
　　　初夏汎舟至孤山
弄晴小雨落餘飛水外西峯未夕暉滿地綠陰春去後
幽禽猶道不如歸
　　　晩岀東新關同堇浦甌亭作
背郭乍過雨晩涼衣上侵聊爲汀畔飯共作烟中吟燈
影橫橋栅人聲岀樹陰相攜多舊侣幽賞得初心
　　　題淸溪寓樓
四月臨溪水淸流直貫城千家翠綃舞列岫黛眉橫日
落收漁市宵分過㯭聲樓高聞白苧何事不勝情
　　　謁餘不亭侯廟辭
餘不水兮粼粼涵芳茝兮白蘋侯之封兮水濱廟食此
兮爲明神龜左顧兮何之繄侯德兮民思民思兮寓象
車兩轓兮船兩旗侯山下兮欲旋風岀廟兮泠然巫歌
兮雩舞隨侯來兮靈雨
　　　游慈相寺半月泉
秀岑敷靑蓮鬱然抱精廬岀郭路匪遙短策破睡餘僧
廚已過午寂寥冷鐘魚蒼髯韻天風渺若太古初亭空
試一窺泉影蝕蟾蜍掬之冷沁齒碧華溢方諸暎地佇
開明在山妙涵虛緬彼南礀翁早負冰淸譽館甥得東
萊於此讀羣書飮水尋孔顔眞樂恒晏如古人不可見
落日歸鳥疎
　　　登吳羌山謁織簾先生祠
言尋吳羌山孤峯拔雲起齊書名吳差定復傳譌耳幷
邑俯鱗鱗石路躡齒齒下有織簾居淸風被閭里先生
値衰季攘敓中所鄙老惟守遺經殁但醊寒水荒祠傍
社公惜哉塵滿几茂宰初下車行將樹逸軌(謂施/明府)築堂增
高明懷賢式浮靡我爲歌神弦再拜執筆竢
　　　自乾元寺至金蓮礀
苕亭望南山窈窕穿翠麓洗心有風潭空影覆羣木年
深寺亦殘飛鼠棲佛屋誰彈幽礀泉泠泠聲滿谷
　　　施檗齋明府招集德淸縣齋
寂寂重門掩幽禽見岀迎𧖟忙少公事吏散得吟情烟
樹搖書碧溪風入酒淸猶思臨宛水釣艇夕陽明
　　　曉行臯亭道中
牽埭披衣有底忙水烟籠日共蒼涼客行十里又五里
舟過下塘還上塘驅犢岸高靑嶂近護𧖟門靜綠陰長
平生未了山游債處處唯聞佛土香
　　　亡友吳繡谷墓下作
赤岸停孤艇靑山對殯宫平生腹痛語今日淚痕中子
守書無失(謂甌/亭)人嗟命不融淩雲埋可得地下傲三公
　　　坐安隱寺泉上
亭亭石蓮幢千載標覺路秧田鋪僧衣松蓋引客步寺
門幽且深泓泉蓄復注林光射池影下見金碧聚疑有
神物潛山鳥不敢汙我來鬭茶坐蠲熱欣所遇想見六
月中行人屢回顧
　　　畱題廣嚴寺次鮮于伯機韻
臨平山畔訪仁祠我亦經過首夏時林下追從惟野衲
門前來往但舟師護伽藍失河南像(伯機又有絕句云/褚河南是護伽藍)窣堵
波空元覽碑(唐元覽法師/碑已不存)祇有僧房靑竹好寥寥懷古一
題詩
　　　景星觀尋唐􁀫員外丹故居(幷序)
予嘗讀韋蘇州􁀫員外丹還臨平山居詩又觀咸湻臨
安志知員外仙去至今山有黄犢嶺以嘗騎黄犢得名
有曲竹爲員外遺杖所化又考陳郁話腴云行都城北
五十四里臨平湖岸有山山有景星觀觀有􁀫眞人祠
祠有丹爐􁀫本唐人仕嘗爲郞棄官學道於此飛昇顧
況訪之詩云五月五日日亭午獨自騎驢入山塢來到
君家不見君下驢倚杖叩君戸驚起山童開竹扉黃犬
搖尾銜人衣試問先生往何處云入山中采紫薇平明
一去今未歸引我池中看釣磯池中數箇白鷗兒見人
慣後癡不飛待君歸來君未歸卻復騎驢下翠微此詩
況集不載久思訪其遺跡今年四月三日因安隱僧心
月之導始得至所謂景星觀者殿祠東岳仁聖帝像前
有杉柏二株奇古近千年物問丹爐及眞人祠所在道
士懵然不知獨門外有池水色渟碧上架小石橋疑卽
況詩池中看釣磯處也裵回太息爲長詩以紀事庶幾
有復其祠者
詩人成仙古寥寥􁀫員外今不可招斜陽照影入深塢
參差碧殿淩丹霄殿前何有有杉柏千年誰見蒼顔凋
我疑勁直經手種偶逃劫火遺山樵丹井塡湮丹竈廢
光景無復浮雲歊黄冠揖客老且眊問之不辨空頭搖
只崇岱帝懾愚俗鬼炊虎獄何紛囂裵回門外覓行跡
紫屏風動空池漂鷗兒飛去不知處逋翁當日過此橋
高詞貞行已足祀遐舉況是隨烟飄(韋蘇州贈􁀫丹詩高詞/棄浮靡貞行表鄕閭)何
人好事塑遺像酌以明水歌雲謠歸來故郷莫惆悵自
跨黃犢淩單椒山中秋冷桂花發往往弄月仍吹簫
　　　游明因尼寺
阿姨師居近鼎湖剙造傳自陳黄奴向聞賜金岀宫掖
千年興廢誰枝梧頽垣古殿尙宏敞暗筧分流水聲響
幽花閒竹隱禪房忍草沿階叩方丈前朝淨侣多上流
早脫愛網辭妝樓明眸不敎二相墮幻質能將八敬修
百年主席凡幾輩老宿無存少酬對誰人肯透末山機
何處重尋隱峯妺今來儉薄檀施衰粥魚寥落誦經遲
笑他洛陽急作髻不見文殊淺畫眉殘碑字剝苔痕綠
(寺有明天順/年中胡濙碑)對此彌傷人代速枝頭批頰盡情啼聲聲似
奏無生曲
　　　題驃騎將軍廟(祀楚申公包胥/封號莫詳所自)
楚事蒼茫直至今何年此地出神林嚭亡始遂平吳志
員在難酬入郢心古屋香雲晴靉靉虛廊風馬晝愔愔
賜旛綠錦休重問木鬽山夔不敢侵(元俞琰題廟詩呼童岀示/綠錦旛云是前朝敕賜物)
　　　雨泊桐扣二首
晩際開襟共看泉山頭雲起野風顚白龍潭上飛來雨
引我菰蒲夜泊船
三更雨歇冷于秋翦燭題詩劇未休四面亂蛙聲裏坐
不知元在古杭州
樊榭山房續集卷五
樊榭山房續集卷第六
　　　　　　　　　　錢唐　厲　鶚　太鴻
　　詩己
　　　西湖競渡曲四首
熟梅過後水如天疊鼓初聞破曉烟三載王郞棚下夢
何如閑上汎湖船(予年來午日皆客/廣陵故用王播事)
竹風葵日共鮮新向午湖亭扇障塵試爲樓家參轉語
八分烟水二分人(二分烟水八分人樓/攻媿西湖競渡句也)
簾影參差幾舸開傍湖亦有小樓臺綠窗翦舌敎鸜鵒
催看龍舟獨後來
靑山四壓碧匳幽高處風光望裏收絕似東京舊圖樣
彩旗橫過寶津樓
　　　瓶花齋賦盆中小松用少陵四松韻
松於眾木中爲性最堅强託根在盆盎鬱屈固不長雖
無鶴來巢幸免蟻見傷想以醜怪姿􁀫壑難掩藏移靑
自遠舸分影臨淸防我聞天子都名蹟游軒黃餐脂斮
虎魄服粉祝桃康森然未盈尺來登君子堂赤日赩天
地微蔭寍爲涼兒童遭䙝視豈知閱冰霜今晨暑雨駛
彷彿龍鱗張拏雲莫便去奮迅天渺茫何如供嘯傲坐
使永晝忘其下置拳石古色同蒼蒼
　　　李迪秋原放牧圖爲旭瞻作
角􁣙􁣙耳溼溼考牧詩中全物色天蒼蒼野茫茫敕勒
歌裏西風涼西風老樹莽蕭瑟認得三朝畫師筆(平顯題/李迪畫)
(詩歴事三/朝老畫師)縱橫直是谷量餘蹢躑疑從畦種岀暎坡蔽隴
下層阿夕陽滿地沙草多一人韋裳轉首坐天晴堆積
笠與蓑從來畜獸圖非易寍著靑紅掃魑魅今觀此卷
態逼眞令我他年勞夢寐汪生讀書古人齊兼金購此
索我題不如長五牸畱二羝君看富如猗頓貴卜式無
過西河河南兩牧兒
　　　入秋酷暑七月十二日晚風月甚淸遂有涼意
新涼有情助獨吟螢影熠熠照堂陰秋聲滿簾那可覓
明月岀樹如相尋今我不樂歲云暮古人已往誰嗣音
扁舟後夜汎湖去驚起老鶴横西林
　　　中元夜同舒雲亭明府竹田甌亭諸君汎湖
游雲吹盡一輪孤碧漲光連裏外湖買得迎涼新舫子
來看卧水玉浮圖柳邊夜笛淸逾迥山際秋燈淡欲無
共惜前汀好風露坡仙逝矣不堪呼
　　　八月十八日同敬身觀潮
西風吹客岀重城乘興聊爲江上行買酒旗亭望山遠
焚香野庿拜潮生喧呼兒女秋誇雪浩蕩龜魚晩弄晴
欲學盧郞無賦筆老夫胸次尙崢嶸
　　　沈侍御椒園於任城南池剏建杜少陵祠徵詩
　　　紀事
少陵游處剩空池傑構任城始有祠栗主應從許簿祀
酒樓合配沈光碑繡衣風雅千年續飯顆忠貞異代師
待我重來訪陳迹蒲荒菱熟薦深卮
　　　病中以滿城風雨近重陽爲首句得詩三首
滿城風雨近重陽病減情懷老減狂足輭杖藜渾得力
耳鳴鞞鐸果何祥僮奴決意辭貧主醫匠收功試古方
我已是非俱不問笑看梧葉墜虛廊
滿城風雨近重陽喞喞陰蟲夜漸長瘦比隱侯猶較倍
愁應平子爲分將靑燈難遣詩魔嬈丹鼎翻嫌琴客妨
領取秋深閑意味不眠常是望晨光
滿城風雨近重陽及至重陽霽色蒼問疾客來時一二
登高人想不尋常(時朱丈鹿田招集/吳山登高不克赴)琉璃水淺盛新月瑪瑙
天空映拒霜(梁簡文詩瑪/瑙映霜天)誰道秋容麗如許閉門也有小
篇章
　　　次韻答平湖舒明府見寄
藉甚舒明府相逢恨最遲因吟湖寺句不減武功詩俗
重持螯日官閑穫稻時自憐多病客搖蕩覓前期
　　　寄樊榭徵君(滿洲)舒　瞻(雲亭)
　眾中一握手翻媿識君遲夜月重湖棹秋燈古寺詩
　官身牽別夢樂事負佳時九日登高約黄花恐後期
　　　謝甌亭送藥資
叩尸聲何急兼金餉病夫寍憂宋淸劵恰稱杜陵須衰
賤君何取殷勤俗更殊朝來知有喜攲枕聽風爐
　　　晩秋懷攝山舊游
秋氣澹如此孤雲迥未還病餘畱幻質心遠屬名山古
殿松聲冷中峯月影閑舊題嵓上字應是有苔斑
　　　小雪日偶成
苒苒流年小雪催翻書過日興悠哉無兒北宇猶栽竹
有句南簷欲問梅卷葉風多流水斷護霜雲薄夕陽開
病餘自喜嘗新穀鼓腹淸時又一回
　　　題吳志行從軍圖
故寫軍裝作遠游比於客帳夢封侯書生有分垂靑史
烈士何當歎白頭草檄手閑秋巷冷淅矛語險暮雲愁
不如共我跏趺坐千古貂蟬付一漚
　　　雨
經秋成久涸液雨亦知時稍破萍黏塊微通葉擁池寒
烟飛不去暮雀宿難遲竟日支頤坐何妨類白癡
　　　炭墼二十二韻
人生百寒暑奉養逐時變勞勞營裘葛佐以爐與扇扇
虛本來風爐必熾炭便高門無嚴辰滿室麒麟炫銷烊
不足惜下里詎能徧厥製惟墼良九九徵宋諺(宋夏至後/諺云九九)
(八十一家家打炭㙠/出陸泳吳下田家志)屑之復羅之和泉若溲麪金椎脱其模砥
石平垽澱南榮曝使枯坐待風雪戰一枚寘深灰杴火
乃自衒初疑釜星隕漸比陽烏見皸瘃竟日除溫黁終
夜戀石墨儷京華木榸笑僧院命名瓴未燒許氏說非
衍(說文墼瓴適也/一曰未燒者)燕髠釋云坯與此同一傳(遼僧行均龍龕手/鑑云墼塼坯也)又
聞洪景伯嗜古有餘羨永初作宮墼字出武陽縣(宋洪适/得眉州)
(漢武陽故城墼字云/永初七年作官墼)土炭類則齊擊土技斯擅烘燎等儲偫取
義無可揀禦冬鄙事耳瑣細安貧賤那愁邾穿墮漫學
羊琇醼閉戸起病餘觸物弄筆硯
　　　杭堇浦招集寄巢戲賦冬閨用魚元機和光威
　　　裒聯句韻(銷寒第一㑹)
深沈子夜深沈院月底飛來靑鳥三拂拭紅緜開曉鏡
商量白紵製春衫無題慣入冬郞詠有信偏宜喜字銜
夙習偶呼長命女今生堪伴善思男(維摩居士/男名善思)斜河欲轉
應斜眄小市初迎合小慙釀雪年光歸緩緩翦燈心緒
話喃喃吳潮解送明於練楚岫相望矗似簪願作羅幬
君是覆若爲香瓣妾能含佳期筝柱參差定眞誥琴弦
子細諳舊姓曾憐碧玉嫁蕃釐記向綠衣參流連臘酎
鉤藏醉取次花餳竈祀甘何事畏寒多晏起殘陽容易
到梅南
　　　鄭筠谷太史挽詩二首
引疾遄歸僅數年頓成一枕小游仙故人共惜風流盡
造物偏慳水石緣新史同修長最擅遺經獨抱子能傳
從今玉樹深埋後應有精靈在簡編
平生笑語樂通懷亦抱迂疎與俗乖自重德輿輕紱冕
竟乘神馬外形骸記尋梅下三衣客(辛酉春偕筠谷西溪探/梅訪太虛上人于花塢)忍
過城東十字街(十字街見/古樂府)酒伴寂寥吟社冷但餘帶草繞
空齋
　　　汪秀峯自松江載書歸招同人小集分韻(銷寒第/二會)
雪壓扁舟浪有棱載來書重恐難勝排聯淸興惟同鶴
增長多聞似得朋歸洛舊傳東野句(孟郊有喜盧仝/書船歸洛詩)入杭新
並蓼塘稱(元上海莊蓼塘/藏書七萬卷)銜杯不獨相忻賞欲賃鄰居翦燭
謄
　　　十二月八日敦復招集缾花齋食臘八粥聯句
(銷寒第/三會)
歲序何崢嶸(周京/穆門)星紀忽已帀八葉抽堯蓂(金志章/江聲)五德重
漢臘吟社邀襼聯(樊/榭)山館喜簪盍浴佛東京遺(梁啟心/蔎林)設
供西竺法漑釜精作糜(丁敬/龍泓)析薪燎以蠟果兼檜殻膚(杭世/駿堇)
(浦)米槩升龠合釋之復揉之(全祖望/謝山)載剝還載掐濾泉力
斧冰(顧之麟/寸田)蒸餾氣焚蒳汩汩醅汎缸(吳城/甌亭)濃濃乳傾榼宿
辦勝咄嗟(丁健/誠叔)早起占噬嗑坐疑集栴林(汪啟淑/秀峯)圍如禮花
塔不待木魚呼(穆/門)何煩齋鼓鞳素甌滿同盛(江/聲)淨饌齊
一呷甘芳滑流匙(樊/榭)磊塊利用梜羣喋訝水鳧(蔎/林)餘瀝
施簷鴿口香聞諸天(龍/泓)腹果傲古衲利益瞿曇云(堇/浦)家
風靖師答緬思烹穀初(謝/山)軒后澤溥洽玉井象昭垂(寸/田)
橐饘紀職納人皆依食住(甌/亭)俗始理生陿貴或糅元黄
(誠/叔)三品侈和雜貧或點齏鹽(秀/峯)七寶爭嘬嚃或詭名目
奇(穆/門)料斗說閶闔或困眾指繁(江/聲)餔歠沸吹欱缹傳放
翁詩(樊/榭)膏載叔庠劄寒持濟軍飢(蔎/林)晨炊恤僮乏何如
我輩閑(龍/泓)文史共歡狎蜡飮用上寅(堇/浦)談議資某甲嶺
梅吐萼纔(謝/山)山茶破紅恰騁辭筆紛飛(寸/田)搜祕神有嗒
節物鬭朋牋(甌/亭)故事徵梵夾流連至纁黃(誠/叔)新月照簾
押(秀/峯)
　　　臨平道中
隄畔人家望轉遙映山臨水竹蕭蕭風回微雪瓜皮艇
雲破平林板凳橋
　　　張龍威招同陸南香紆齋耐士諸君集弄珠樓
爲選東湖勝相攜上野航層波圍酒地疎樹入漁鄕舊
雨前期在新晴客思忘十三回月子流照一樓霜
　　　東湖月出回船中流有作寄舒明府
畱人月似東湖主也逐船移浦漵開直擬君山吹笛去
渾如神女弄珠來寒驚白鷺一羣起春逼蒼龍七宿迴
尙憶連宵趨府客不同婪尾試深杯
　　　葉東宿招同人集德藏寺僧房以食隨鳴磬巢
　　　烏下行踏空林落葉聲爲韻分得磬字
突兀雙塔昏斜陽下荒徑離立僧影收林葉已無剩茲
游値深臘吟伴有高興作禮觀師瘞環洲微汀瀅殘碑
不可讀遺恨入烟磬蜂房自開戸初筵潔早飣茶聲沸
庭陰月色破池暝(寺有山/月池)微意窅莫尋淸言往如贈伊余
淺學人久習迦葉聽願參滄浪禪勿作小乘證
　　　葉迎坡陸紆齋鮑咸吉諸君招集南莊探梅
春到江南早一分林亭窈窕集同羣巡廊共訝溪痕活
坐石偏忻鳥語聞幾粒松風畱舊臘數椒梅意動斜曛
故園歸去辛盤近回首離情指暮雲
　　　同作　張雲錦
　一棹荒寒路幾經殷勤梅信報園丁人來淺水綠邊
　汊花問夕陽紅處亭昔酒香仍消酩酊春懷淡欲入
　空冥試燈節後應全放待折横枝向膽瓶
　　　汎舟岀東新關至臯亭看梅同周穆門杭堇浦
　　　梁蔎林丁龍泓吳甌亭汪秀峯作(以下丁/卯)
春山秀北郭悵望情有餘中藏萬樹梅白雲誰所鋤獨
往興易盡高唱孰起予同舟五六人皎若英瓊琚推篷
認芳草把卷沿淸渠斜陽纔半嶺薄靄風四除撫迹已
成昔言歡方在初幽姿照水際的的久離居
　　　晚由金家堰步至崇先寺
一峯抱花迴不知凡幾里遲日落未落散策從此始石
梁跨㵎空苔枝皆倒倚入寺罷晩參僧堂寂如水詰曲
取微徑返景照花裏瀰漫徧嵓壑春透無剩蘂乍疑吐
佛光白毫映霞紫復訝妙香生馝馞得禪髓盤桓憩松
根結茅擬來此何必問通波遠尋光福市
　　　宿臯亭山下田家
山中無節物新月在茅檐主人肯畱客遂爲信宿淹夜
久春氣和露下衣微霑步步踏梅影畫格參濃纖悄然
諸峯靜不覺更漏添歸尋一枕夢酒家指靑帘
　　　游中塔院遂歷上塔院
横山分小支犖确勢如窘長林交靑蒼老藤結蛇蚓中
塔峙其半新構極峭緊稽首問導師燈傳本無盡(眞歇了/禪師有)
(無盡/燈記)輕陰羃屋角欲去且復忍須臾裂層霄幽禽語相引
槃跚到上塔修竹密于鬒懸崖曠以平古榦壓嶾嶙冰
花間綠雪微罅見遠畛相對澹無言笑爲東風辴傳聞
塔中仙在世只悲憫至今山君馴夜護階前筍(上塔歸藏眞禪/師有伏虎事)
　　　桐塢
桐塢我舊過陰森翳叢篠隔林見梅花謂是山月曉花
深不辨徑地寂唯聞鳥但看香雪繁似覺靑翠少此中
饒僧廬粥魚岀烟杪後游鬢絲增初春㵎聲杳無事爲
佛事益以詩自繞
　　　下塔院(有月明杲禪師/塔一名月明菴)
臯亭西麓深名僧樂幽阻誰知下墖藏亦復近在渚(菴/前)
(有大/池)門前萬梅龍玉鱗待飛舉或蜎然若盤或凝然若佇
俛或若將攫翹或若將語涵吐逆風香供養藥上侣當
年日中機委蛻捷無拒何處閱眞空晩鐘淸一杵
　　　撒沙夫人廟(相傳神爲倪氏女南渡初避寇奔匿蒙犯風雨瘡痍/而卒里人葬之山中後金人南侵神著靈異撒沙退)
(敵事聞封爲䕶國/夫人建庿祀焉)
臺殿高切雲北山山半出下視花海鋪上蔭松障密薄
暮一躋攀迴風送蕭瑟翠帷映金燈香霧蒙玉質在昔
建炎初兵氣纏駐蹕神生正笄年走避致愁疾守貞隕
空山退敵合仙術沙揚灌壇雨氛蔽東皇日傳乏更生
文記無令升筆惟有村女兒酌醴歲勿失
　　　哭趙谷林四絕句
卅載心交類飮醇道南宅近更情親誰知漸老多寥落
纔入新年哭故人
疎泉移岫不離家扶病猶思踏月華寂寂西池人定後
吟魂應是繞梅花
徵車同上話晨昏往事回思一斷魂可惜空摩烏集闕
而今忍見鵀巢門
短牋猶在淚痕多萬事風花瞥眼過還似修文深巷裏
十年殘夢喚何波(用林艾軒哭/徐删定詩意)
　　　臯亭雨泊同穆門堇浦甌亭
月黑臯亭夜色虛一篷風雨傍閑漁蕭蕭破夢三更後
恰恰欺花二月初小舫得爲聯被宿深村大好閉門居
篋中幸有吳牋在滿幅春愁翦燭書
　　　檇李舟中春寒
風尖篷背雨初乾笑攬茸裘且自寛百里圖經吳界越
三朝天氣㬉翻寒周遮鶯語依前澀禁勒桃花不放殘
漫道單棲最惆悵陸家賦後詠尤難
　　　宿張龍威藝舫
移船來柳浦㸐燭坐書巢隱霧城烏翅垂星屋樹梢詩
從謀野獲人是岀門交掃榻能畱宿寍辭酌滿匏
　　　東湖嬉春曲張龍威席上作
深裊鵝黃淺撥醅出城便逐野鷗來東湖小有銷金處
老子嬉春第一回
水檻花廊位置存南莊易主石無言人生何惜尊前醉
幾見平泉到子孫
一片波明與泖連水西亭館矮於船杏花淺破紅闌笑
似喚韋娘向酒邊(明嘉靖中禾妓/杜韋最有名)
報答春光有數公弄珠樓外夕陽中畱連須盡湖天景
莫待明朝雨又風
　　　葉迎坡信臣陸紆齋耐士招汎東湖分韻
晴波渺渺鴨頭新比日夤緣不厭頻草色居然迷客子
花光也復惱禪人(時南屏讓/公在坐)湖頭舊俗工挑薺船尾行庖
細膾鱗莫道無山供望眼天邊九點淡螺皴
　　　當湖馮孝子(錡)扶櫬歸里圖
萬里雲中櫬扶持淚滿襟山行石齧足江渡浪驚心歸
葬神應助捐生願更深孝家看表里竹帛照來今(南史太/原王知)
(元居剡縣丁憂哀毁而卒陳宣/帝詔改所居靑苦里爲孝家里)
　　　曉次臨平風雪大作晡至臯亭始晴三十里中
　　　桃花正盛亦一奇也
歸舟火急趁花期作冷開晴故弄姿粉灑亂紅飛雪裏
金泥碎錦夕陽時雲山烟水如相護酒幔茶檣任所之
萬事豪華付公等天公此段獨吾私
　　　小寒食日同穆門鹿田江聲鸝亭諸君汎舟湖
　　　上用楊鐵崖花游曲韻
滿湖春靄山空濛雨微潑火花從風畫船平底如屋裏
撐入琉璃拍天水藏鴉門外水侵門霏霏吹溼綠羅帬
松鬛劵臺延細步紙灰不到逋仙墓諸公豪氣忽飛來
笑看湖小坳堂杯喚起龍吟戛銅椀墨汁淋漓汚詩版
酒邊應記儂家西卻借少陵翻舊題白頭那作砌臺使
楊柳三眠橋第四吟成何用康成牋年年願續花游篇
　　　城北汎舟看菜花同人分韻
三四吟朋一葉舟踏靑過後菜花稠連畦金粉雌雄蜨
十里斜陽子母牛北郭不來游女賞東風都屬野人收
分明佛界周遭外襯岀紅橋碧玉流
　　　上巳日同人攜酒酹顧丈月田墓兼修禊事於
　　　湖上仍用楊鐵崖花游曲韻
入春水厄如王濛鬢絲輕颺茶煙風佳辰解禊晴景裏
一桁浮嵐低著水人生安得追羨門太淸抗手接飛帬
夙好殷勤迴故步酒香草碧鵑啼墓知吾曹不詎復來
(北魏裴伯茂卒友人常景李渾等十許人于墓旁設酒置/祭哀哭涕泣一飮一酹曰裴中書魂而有靈知吾曹也)傍湖亭館看流
杯山茶初開大於椀柳外歌船催蠟板嬌鶯雛燕度橋
西凝望何人控月題若箇當年花鳥使樓上垂垂簾影
四呼童著意擘吳牋爲君重賦蘭亭篇
　　　吳甌亭招同人集繡谷亭看藤花分韻
空亭老藤一千尺高格岀屋枝連簷纔過穀雨好晴色
入門蜂子喧聲添春風披猖花爛漫香氣直透鄰家簾
當年亭中老居士(尊甫尺/鳧先生)芳時招客情所忺昔遊已逐仙
夢斷但有遺墨畱霜縑郞君愛此等嘉樹廿年杯酒還
重拈話久飛英墜朵朵坐來弱蔓搖襜襜乍疑天女下
雲際華鬘䍡􁰯垂蜚襳瓏瓏壓架閒新葉靑帝弭節遲
朱炎歡場況是害馬少拇陣更數濳虯兼席中不飮莫
如我看客傾盡知無嫌更誦淮海藤陰句感舊滿襟淸
淚霑
　　　送舒雲亭明府還京二首
送春兼送客湖上夕陽船欲折蘋花贈相將別思牽後
期如此水前事只經年不斷吳雲影迢迢直至燕
知君風雅意爲政及前修夢裏烏仍哺官中犢尙畱郵
籤攜盡室津樹引扁舟長物隃麋在何須二頃謀(明府酷/好古墨)
(購數十/笏以歸)
　　　同人集汪抱樸復園送春分韻
楊柳池塘十畝寛綠陰陰處有餘寒靑梅薦酒情何限
白髮傷春別更難繞徑殘花閑步屧點波細雨獨凭闌
年年迎送常如此翦燭題詩且罄歡
　　　五月十五日客廣陵馬半槎招集小玲瓏山館
　　　爲展重午之會岀諸家鍾馗畫索題予得出獵
　　圖
老馗駿騎風蕭蕭一陰生後爲夏苗嘯梁之類聚若齒
屬目用命無敢嚻後勁鬇鬡各有執繩牀背負攜􁂭瓢
唐裝挾簿似從事數獲且待盛諸簝前驅何所見醜怪
兼跳踃或對持赤棓肅若官趨朝或牽黃臂蒼或鳴鉦
吹篍或建中軍鼓鼘鼘振雲霄或樹大將旗獵獵吹招
搖元豹或鎖掣豪豬或叉撩此皆偶中耳老馗沈機密
算慘不驕半塗突岀邅跡虎相顧動色馳羣驍蹶張在
地弩交彀投石向空距獨超摏喉戈長夾大斧欲除世
害祛倀妖天寶年閒楊李輩翼而冠者如虥貓老馗胡
不殪其黨忍使三郞遠幸萬里橋今來畫裏展重午徒
然策勳酌爾桂與椒
　　　廣陵苦熱賦何處堪消暑四首效香山體
何處堪消暑暑消泉響邊竹中釃白雨㵎底瀉靑天淅
淅侵肌爽泠泠入耳便韜光石橋畔憶此已翛然
何處堪消暑暑消幽洞邊佛棲深作屋仙遇別爲天乳
滴絺衣冷泥行竹杖便靑林通别竇赤日更凄然
何處堪消暑暑消深塢邊雲多中有梵篁密上無天褦
襶人誰到拖挲性所便法華西去路山翠正蒼然
何處堪消暑暑消僧閣邊松風灑翠壁鳥影度湖天蔬
食安淸儉椶鞵學靜便南屏讓師在懷我定殷然
　　　邵文莊公溫硯爲西疇作(温硯銘暑有發冰寒有韞火旣/濟且和燮理在我彼鼎我硯制)
(殊義同汝革汝從惟金在鎔功成斯文而不自有/左右寘諸歲寒良友二泉邵寳著錫山安國製)
梁溪江左勝山水淸且幽扶輿磅礴氣多產賢達儔邵
公早解組吾道困幽憂北寺毒朝宁南陔樂林􁀫後來
高顧輩公先導其流東林事孔棘不及公優游觀公溫
硯制剏物匪琱鎪讀公自造銘寓意深可求漫學水火
爭當效燮理謀彼鼎或時覆我硯常有收範以金從革
湯沐合賜休貯以石虛中卽墨行封侯功成在構炭文
岀如蒸餾耐寒此故交附熱豈足侔安氏邑大姓膠山
理菟裘重祠李忠定公撰迎神謳(安國重建膠山李忠/定公祠公爲作記)侍公
超然堂(堂在二/泉書院)良冶爲公鳩牽連宜得書捧硯榮全牛方
君雅好事什襲比琳球拓詞費氊椎徵詩徧遐陬當共
竹爐卷永永傳千秋(惠山有王孟/端竹爐詩卷)
　　　方君任見示後周西嶽華山碑且索賦詩(天和二/年万紐)
(于瑾撰文趙文淵/字德本奉敕書)
方君好古人共知探討金石忘飢疲炎暉堪畏早過我
手示宇文西嶽碑非狐非狢本篡竊明月墜後魏祚移
天和之際主英毅關中形勝邦家基素祇首重豫州鎭
嚴恭祀事無敢嬉文先歸美亦有體諂晉公護殊可嗤
禮樂應自天子出奈何冡宰侈其詞(碑云大冢宰晉國公任屬/阿衡親惟旦奭弼詣六樂)
(緝熙/五禮)使非含仁(殿/名)平内難神器不待楊氏窺題云万紐
于瑾撰系出唐裔賜姓爲當年代族九十九此其一耳
居山陲(趙明誠金石錄後周延壽公于實頌碑跋云實謹子也謹後魏干栗磾/子洛拔之後余家有洛拔子烈碑云遠祖在幽州世有部落陰山之北)
(有山號万紐于者公之奕/葉居其原址遂以爲姓)典午推寅世遞嬗因生胙土紛難追文
淵隸書兼籒篆奉敕稱字固大癡裵回更憶達奚武請
雨華岳剛同時攀藤直上玉女頂白衣見夢甘霖施於
今江介方苦旱安得長吏䖍如斯爲君賦此已夏杪客
窗悵望涼颸吹
　　　題嶰谷所藏郭河陽寒風密雪圖
宋已無李成寒林尺幅徒强名今尙有郭熙官畫風雪
重見之主人云此來京師珍重岀自我友貽不用明窗
拂蛛絲滿堂寒色動鬚眉峩峩羣玉峯下積陰靄濃皎
皎千樹癭上絕窮鳥影但聞虛牝怒號飛湍哀馬蹏得
得翻銀杯擔囊危棧胡爲哉誰家寛嶂柴門開別有凍
粟生樓臺浦漵一色相縈迴幽人高卧無人猜熙寍天
子多淸燕詔遣從容埽東絹是時相公成法變豈悟涼
雱將集霰圖成高張淸暑殿不數十年同席卷璽壓明
昌眼中見歌聲又唱靑山轉(靑山轉亡/金時謠也)寶繪流傳仍自汴
零落宣和幾宫扇何如坡谷詩才擅發興春山玉堂院
　　　秋日嶰谷半槎餞予平山堂分韻
何限憑闌意披襟已颯然天淸隋苑樹秋蕩海門烟旅
望無干里畱題有卅年離心逐涼葉幷墮遠峯前
　　　八月十七夜吳甌亭招同人集吳山看月分得
　　　風字
今年陰雨秋正中重修翫事開晴空吳剛斫卻桂花朵
淸光要與朋儕同伍子山頭試飛步石闌干外何迷濛
萬家樓閣墮烟海但見幾點疎燈紅羽人把酒勸客醉
吹笙更喚雙玉童曲終老眼忽搖蕩霜輪漸上滄𬈑東
一痕碾缺勢尙滿古時不見今安窮怳然置我素鸞背
乘此浩浩靑㝠風下視城郭皆倒影微茫莫辨江山雄
平生每笑塵世隘膠膠擾擾如蠛蠓虛明無礙拓胸次
羣仙招手蓬萊公只愁淪謫任游戲依舊石畔聞鳴蟲
三更露下且歸去回頭碧樹窺玲瓏
　　　秋日同穆門江聲蔎林竹田甌亭汎舟至湖心
　　　寺
小別湖光又共探放船秋色徧西南靑山白鳥大圓鏡
折葦枯荷古佛龕人影靜隨雲影倒詩情淡與道情參
涼風最戀蕭條趣漫倚前汀潄晩酣
　　　九日同全謝山吳甌亭諸君游城東報國院
寂寥九日也悤悤乘興同過古院中蔬圃蟲鳴秋境界
竹房人語佛家風黄花且止盈樽酒碧水聊窺兩鬢蓬
更有斷腸成昨夢神淸無復到城東(昔符生聖幾嘗同游/此今下世已十年矣)
　　　月夜唐棲舟中同謝山作
故人襆被共岀城疎林明月唐棲行悠悠徒抱文字癖
落落但話江湖情四十五日夜方永一百八聲鐘最淸
朝陽初上睡翻著船頭已見含山迎
　　　溪行
溪行堪竟日枝港雜淸渾晴景開帆色微霜落水痕詅
魚黃葉市誇酒白蘋村物價年來貴飢驅不復論
　　　與謝山偕往廣陵予至吳門疾作遽歸謝山有
　　　詩惜別次韻
生來僧祐偏多病同往林宗又失期兩點船燈看漸遠
暮江惆悵獨歸時
　　　歸舟力疾游烏戍三寺各得絕句二首
　　　　密印寺(梁昭明太/子讀書處)
靑墩烏戍近比連蟹舍菱塘繞一川病客愛來尋古寺
前生或有打包緣
霜葉蕭蕭下古廊人傳帝子讀書堂蕩舟去後生天早
免見靑絲發夀陽
　　　　普靜寺(沈休文/捨宅)
梁朝佐命齊家令燈暗伽藍長野蒿捨宅捨身應一例
暮年何止懺分桃(沈約懺悔文云淇水上宫曾/無有幾分桃斷袖亦足云多)
冷落僧房樹下開瘦腰想像獨裵回祇憐一代風騷手
邢邵曾容作賊來
　　　　夀聖寺(寺塔俱梁時建宋陳去非/居此有芙蓉浦月華池)
晴日如春望轉迷興來踏徧幾招提雲光東塔過西塔
水勢車溪入爛溪
風鐸交喧寶網新(時寺塔/新修)簡齋小住覓遺塵白頭落托詩
名賤空憶芙蓉浦上人
　　　缾花齋百八瓷酒器歌(吳君尺鳧故物/令嗣敦復乞詩)
君不見鄭泉酒人稱大戸化身願作陶家土繡谷先生
歸道山酒器駢羅一一精魄聚何年筮坎六四爻有酒
用缶不用匏弁星値斗斟且酌鏤金刻木徒相嘲綠瓷
賦鄒陽風氣自此開孝威埞叔夜杯與夫柴家雨過天
靑好顔色俱隨劫火去不回瓶花齋中霜葉亂觴客香
醪互持玩建甌高捧兔豪圓定盌低傾紅玉半中受五
斗甒製同小則二升之觚四升觛其數一百八􁓵有如
念珠曺麴部風流舊公案前明供飮瓷最多永厚宣薄
羣摩挲串金番蓮發五彩蓮房桃實交雙柯醮壇茶琖
肅皇造今日坐上驅使卷白波只無穆廟窯僻畫於焉
託彷彿廣川屋壁東昏閣酒德未終色荒作追思雅意
滛哇削法士毋譏腐腸藥長公繼美淸且賢醉鄕之後
人爭傳要客更唱飛朋牋衞公故物胡能然就中我愛
小觥船不釂亦復堪流涎鬢絲禪榻非當年故人久作
騎鯨仙
　　　同作　張雲錦
　繡谷亭主嗜古兼好奇百有八種傳酒卮瓶花齋中
　我曾到張筵惜未一見之紫藤花開復花謝此幸不
　與銀杯化或云數應寒山鐘鯨吞彷彿聲舂容或云
　數合牟尼珠戒彼沈湎列座隅以我觀之殊未是觥
　錄事司卽在此一器祇宜一客專大戸小戸分陶埏
　惡客僅許鵶背琖放士頻勸花棱船定州之白汝州
　靑兼以越州祕色之鮮妍或淺斟而輒止或急觴而
　遞傳乃信道不離飮器干鍾百觚有深意負才不遇
　可奈何徒畱手澤今傳視不羨蘇晉曲室五萬枚還
　勝元載熱物三千事故家篋笥寶金玉爭及佳瓷能
　不俗式仿考古圖燒從提舉局(畱靑日札宋南渡有邵成章/提舉號邵局置窑造靑器)
　椶眼蟹爪新製摩瑩粉堆脂芳氣觸(博物要覽汝窑色卵/白汁水瑩厚如堆脂)
(然汁中椶眼/隱若蟹爪)前明窯器列朝分雞缸尤推宣廟獨縱遲
　名酒瀉餘杭歷歷籤題看亦足
　　　慰意林悼亡
難問高穹竟渺茫看君憔悴鬢新霜情如微子偏傷逝
(時先有令兄/谷林之痛)才似安仁又悼亡多事雁聲啼夢破無端魚
目照更長春椒將獻高堂夀應減中宵淚兩行
　　　歲暮連雨初晴竟不成雪
夢破南窗海日烘嚴凝纔罷雨兼風徒傳龍媼祈冬雪
不遣鴉娘呪歲豐李峴幾時令粟賤孟郊底事坐詩窮
一旬尙遲靑幡信催取天花落半空
　　　元夕集吳甌亭齋中賦武林踏燈詞四首(以下/戊辰)
卽漸冰輪特地圓幾年無此好燈天若敎兩夜添晴色
不負錢王買夜錢
鬧蛾叢裏鬭新妝去點吳山十庿香學得吳中低髻子
阿誰百媚在中央
詩人家住薦橋街處處看燈此處佳翻破存齋新樂府
底須碧玉拾遺釵(明瞿長史宗吉居薦橋見歸田詩/話有燈詞十五首甌亭亦居此地)
雙柳垂鬟竹馬迎映紗籠燭最輕盈兒童也識　熙朝
盛一色春旗寫太平
　　　舟行餘杭道中入西溪同穆門鹿田江聲蔎林
　　　龍泓柳漁竹田甌亭作
昔游大滌山蒼蒼在天際扁舟似向之轉鼓溪口枻春
晴多斷流芳信恐成滯尋眞遠未就假道紆有計隱見
數峯尖屈曲隨岸勢居人盡田家宿處問漁弟日落村
煙生疎梅耿幽翳今宵話燈下身事同不繫
　　　西溪山莊曉起看梅
入望林端白幽禽岀竹飛地偏春作主花好客忘歸香
氣濛初日橫枝近翠微逃禪工畫本千樹見應稀
　　　西溪山莊有感
闌壓垣衣戸網塵嫩寒惻惻那禁春一池好染羅帬水
只照梅花不照人
　　　汎舟河渚過曲水秋雪諸菴二首
蘆錐幾頃界爲田一曲溪流一曲煙記取飛塵難到處
矮梅下繫庳篷船
經幢宛在水中央春早渾疑水亦香白髮老僧無一事
齋餘分供與魚王
　　　永興寺觀綠萼梅
西溪風土我所愛眾香國裏紛脩態元章大叫梅花王
永興二株乃前輩朅來日晩佛屋深竹翠嵐陰交晻曖
無多落照上花梢賞會令人增感槩少年見此全盛時
盈畝空園被花礙巡簷斛斛堆綠珠染袂珊珊潑濃黛
一株忽受冰雪折空腹髐然古根在扶持不得山僧力
槎枿仍抽凍蛟背疎花數點生意回倔强天敎閱人代
海月多情魂爲返松風相呴寒先退題詩苦憶東㵎老
祭酒親栽今豈再(梅爲明神廟時馮具區先生手種錢牧齋有/共憐祭酒風流在不惜看花道路賖之句)隔溪
橫笛莫輕吹一勺淸泉向花酹
　　　自木橋至宋輦道中作
籃轝行穿曲復深春雲淡淡竹陰陰平橋正對靑山岀
古道曾傳翠輦臨燒筍他時成故事探梅此日有同心
嗟予會逐風埃去禪板詩瓢約重尋
　　　南屏山房訪讓山上人
經年阻幽踐覓路岀高松湖色浮空曲雲陰過別峯禪
餘寒尙在話久午初逢自笑瘦居士偏宜筍蕨供
　　　同讓師汎湖看新柳
隄上無窮柳春來那忍攀絲長初蘸水綠淺不遮山煙
態思前日風情媿老顔阿師觀物幻相與棹舟還
　　　七寶山三茅觀同人春望
茲辰風日美閑客此閑行竹暗靑藏磴江春綠抱城唐
鐘隨火去宋牒與苔平鶴背茅君下應悲世幾更
　　　花朝雨中同人汎湖分韻
六扇靑篷載雨低雲行只在眾峯西飛來詩句渾如溼
催放花心半未齊罰琖乍呼驚屬玉游驄不到惜鄣泥
畫成水墨施家様剩有袈裟許共攜(時恒公/在坐)
　　　薄暮岀湖上至恒公方丈同人分韻
好遨今尚有遺風(陳唐卿云杭人好/遨自緩緩歸曲始)春月招尋得數公掠段
家橋昏綠外到孤山寺水煙中靈雲舊話桃花在慧遠
心期蓮漏同此夕淸歡應不寐將船畱繫曲廊東
　　　春湖夜汎歌
晴湖不如游雨湖雨湖不如游月湖(二語岀明張合宙/載乃當時杭諺)同時
看月兼聽雨二事難得魚熊俱沙外登舟櫂徐撥天融
山暖雲初活水月樓邊水月昏(李詡戒菴漫筆云杭湖/船精妙者曰水月樓)煙水磯
頭煙水闊(葉公祠乃張太宰煙水磯見錢心卓/筆記今曲院風荷亭子皆其地也)尊前綠暗萬垂楊月
痕似酒浮鵝黄一片蛙聲遙鼓吹四圍山影爭低昻此
時坐上各無語流雲走月相吞吐欲潤冥冥隄上花故
灑疎疎篷背雨合成芳夜銷金鍋繁華千古隨逝波誰
把長橋短橋月譜入吳娘暮雨歌雨止依然月不見空
裏湖光白如霰歸向龍宫枕手眠粥魚初喚流鶯囀
　　　四照亭曉望
孤嶼亭空斂曉煙裌衣初試鬭輕便諸天宫殿琉璃上
二月湖山錦繡前紅雨欲飛驚宿鳥碧波不動待游船
詩成散入城中去破費家家十様牋
　　　雨中柳漁招同諸公汎舟北郭看桃花用少陵
　　　江畔獨步尋花韻七首
逞晴預作看花約無奈一宵風雨狂司家橋頭淮船路
三尺水滿土魚牀
夭桃穠李上河濱霎霎濛濛溼好春雨師若借霜威避
東道應知是主人
村迴港曲見漁家帶雨飄來幾片花盪槳應知有春色
打篷幸不在天涯
半山山半出雲烟無處花多不可憐七娘子廟何人到
折取繁枝供几筵(半山七娘子廟崇善王/妹也見咸湻臨安志)
不辨花源西復東年年花事雨兼風鴨頭依舊十分綠
人面可如前度紅
柴門臨水自成蹊吹溼靑靑酒斾低桑眼含時未𧖟浴
花枝重處有鳩啼
莫愁衝雨回船早明朝看卽落紅催老夫一春好懷抱
不向花開何處開
　　　放船自孤山至湖心寺作
山螺翠寫午晴餘艇子沿緣興未疎草比帬腰猶淺淡
水如鏡面更空虛載來雙笛楊公濟坐共孤禪孫太初
前輩風流應不遠倚闌斜日爲躊躕
　　　宿南屏讓公房用東坡病中獨游淨慈韻
笑拖雙屐入空山借榻松風竹靄閒得得來遲如有約
騰騰游好許誰攀禪燈照影詩皆瘦客枕和雲夢亦閑
更愛點茶三昧手火前曉試不知還(五燈會元洛京福先寺仁/儉禪師放曠郊野謂之騰)
(騰和尙萬水千山得得來貫休/句也是日與讓公汎湖歸故云)
　　　曉發南屏渡湖歸舟中寫望
乍解輕舟曉色交僧房回首小於巢一湖春水窺山影
十里初陽上柳梢爛漫狂名幽鳥識參差老態野人嘲
游蹤未逐香塵動遠聽漁榔隔浦𫾣
　　　三月三日同穆門蔎林竹田恒公酹顧丈月田
　　　墓兼修禊湖上分得之字
料峭東風上已期故人一去更何之經年來酹橋公酒
此日空題逸少詩渲碧湖寛春雨後滲金山好夕陽時
回船不盡餘寒意安得英靈共此奇
　　　寒食日同穆門西顥集湖上時西顥自閩中歸
水蒲風柳綠黏天有客初回嶺外船冷食正宜供輭腳
幾年相見各華顚茶香僧舍催新火花落湖隄逐暗泉
他日幽居如可卜放生社約白鷗邊
　　　晩春初霽大恒讓山二上人招同諸公集南屏
　　　山房看湖上新綠分韻
眾壑斂殘雨高窗萬綠添風光動深樾山翠滴虛檐密
映晴絲卷香分細草兼下方新畫就濃黛染重匳
樊榭山房續集卷六
樊榭山房續集卷第七
　　　　　　　　　　錢唐　厲　鶚　太鴻
　　詩庚
　　　月夜泊吳江
蒹葭望極淨無烟小泊秋娘渡口船對月心情多往事
阻風滋味又今年江空列宿依人近夏淺餘寒與水連
正是淸和好時節潛虯光動不成眠
　　　游水木明瑟園簡陸茶塢二首
小舫閑停岸輕輿遠繞村言尋甫里宅不減辟疆園水
氣涵虛閣山光隱短垣夏帷紛眾綠暫此息塵喧
僂指中吳勝如君有幾家亭畱高士跡(中有介白亭爲吳/江徐高士舊隱)賦
並小園誇(朱竹垞先/生有賦)鹿柴陰連竹魚幢俯浸霞主人何處
去山僕且擎茶
　　　由上沙登靈巖山寺
山迴似馬奔天低但鶻沒籃輿上沙來吳宫問禪窟酸
嘶歷􁖳􁢕喘汗淩坳凸人勞怯衰步徑轉得淸樾君王
昔游宴鑿翠構華梲誰知水犀沈永作金仙謁屧廊旣
湮蕪琴臺空突兀皓然太湖陳勢欲吞溟渤東西雙黛
浮帆影望超忽鴟夷去不回古豔久銷骨焚香禮斷墖
捫苔讀遺碣擬聽夜泉聲松閒弔烟月
　　　元僧惟則師子林今爲齊門某氏園泛舟往訪
　　　閽者以閨人居此辭焉悵然有作
名僧遺石在迢遞訪前塵北郭圖難覓(徐幼文有師/林十二景圖)東林
社未湮不逢澆竹叟偏住散花人怊悵迴船處溫風蕩
綠蘋
　　　召伯埭
開帆廣陵郡似別故鄕時古埭傳遺事垂楊繫遠思鳴
鉦估客舫吹笛女郎祠稍喜湖天闊風蒲舞鷾鴯
　　　淮城寫望
旅泊孤城外長淮入望勞天形倚蓋遠水勢築垣高快
雨鳴葭屋涼風透苧袍重過枚叔里蕭瑟感顚毛
　　　午日淮陰城北觀競渡四首
此日家家喚艇行一灣野水是新城無人更說防淮事
烟柳風蒲到處生(淮安新城爲/明福藩時築)
驚飛沙鳥兩相呼鐃鼓緣流引客娛不分午風涼似水
爲他兒女颭釵符
誰家林際小園亭過盡豪華物態零幾折虛廊通淺渚
壞橋無柱上浮萍
吟朋應是憶天涯舊曲樽前小字斜(丙寅午日與甌亭敬身/諸君湖上賦競渡曲)猶
有浴闌遺俗在晩來閑過賣漿家
　　　晩渡黃河
聞道吕梁險東分此地寛緯蕭詢土俗翦紙祭波官落
日中流赤長風五月寒高堂念游子舟楫報平安
　　　嶧縣待牐呈沈侍御椒園
京洛十年別相逢鄒魯閒汎舟君有役(時椒園以催/賑至山東)倚楫
我多艱官燭南牀話離杯北路顔高情得津送圓月墮
前灣
　　　過微山湖
靑山去遲遲風柳吹靡靡湖空生白雲何處弔微子
　　　魚臺道中(爲春秋棠邑魯/隱公觀魚處)
推篷纔睡起入眼似江湖小鴨隨孤艇連山出短蒲矢
魚沙戸慣庌馬水村無且喜緇塵避甯愁好句逋
　　　南池拜杜少陵祠
太息杜陵叟空垂萬古名文章羇旅賤身世腐儒輕勝
地跡猶在荒池風自淸迎神有新曲讀罷一含情(祠爲椒/園所剏)
(有碑/甚工)
　　　避暑河干佛閣時守牐任城六日矣
守牐復守牐一朝還一朝淹遲如此少熱惱豈能消佛
影依高棟天風對麗譙他時思在莒只合樂顔瓢
　　　嘉祥書所見
落日嘉祥縣人家早閉門如何大陵氣偏照阻飢村怪
鳥兼遥哭殘蠅聚亂墦二東膏澤徧猶有未招魂
　　　六月六日舟中寄查蓮坡
六月六日寺前牐客子枯坐愁書空岱雲膚寸幾時合
汶水涓流何日通豈有詩篇傳濟北漫將米價問江東
(時聞江浙/米價騰貴)美人咫尺勞相望尙隔津門烟樹中
　　　題查七倫鑷白圖
風流橫漲橋東客河上相逢各行役鬑鬑三十頗有餘
未點吳絲一莖白幾時阿堵爲傳神苦吟幻出郊島身
平明攬照忽自訝春苗那作霜菅新如予衰老藏漁釣
偶逐風塵供姗笑刀圭乞取湼難緇輸與長楸眾年少
看君射策銀案前頷髭早摘何翩翩從今鏡鑷眞堪擲
但數持粱蔡澤年
　　　汶漲
五汶一宵發遙從泰岱東灌河聲挾雨入牐勢分谼舟
楫今朝活囊錢兩月空蒼茫雲霧外何處答神功
　　　月夜謁分水廟作
芒芒禹蹟畫九區千年距野更須臾大河南徙伏流斷
惟有轉漕爭川塗我來涼月出深樹清鐘未絕靈祠趨
祠前地勢若覆盎銅丸注坂兩下俱古汶西行正當面
鮫宫貝闕根虛無擘流彷彿似彭蠡馳波相背漂以輸
南帆北柁競望此箭筈脫手荷傾珠村氓離立話遺事
壅遏詎匪由人乎白老奇謀戴村築東逝那復滄溟紆
太倉紅朽賴一綫萬斛傳送如輕鳧奈何利害互倚伏
頻遭秋潦飢難蘇眾神部署有主者誅風刑雨功非誣
溝渠不溢百穀遂田家旦暮歌烏烏治粟都尉奉牲醴
飫及介卒兼鱗徒
　　　東平
鄆州東下會通河小艇乘流疾似梭地憶須句風物古
都經劉豫廢興多雨能消暑濛濛至山不知名淡淡過
垂老那禁行旅感每逢佳處一高歌
　　　晩泊張秋鎮
薄暮初收雨維梢著處家斷虹遙飮海返照倒明沙卒
律愁煎餅奔渾笑煮茶吳秔炊柁底一飽任天涯
　　　東昌阻風
伏日舟中聽曉雞無端風雨共淒淒浮雲西去遙連魏
綠樹南來漸入齊灾後名區絲竹少病餘舊僕語言低
愁城如許攻難下一矢書成亦枉題
　　　南皮
南皮城下水灣洄悵望空尋讌友臺季重子桓俱已矣
浮瓜沈李亦佳哉百年勛業翻成恨萬古胸襟不易開
我欲臨風弔遺跡片帆正約白雲來
　　　滄州
蜿蜿高城四面通遙看飛鳥沒長空緣隄槐柳淸風外
比屋魚鹽落日中漢室望仙徒自苦唐家橫海爲誰雄
閱人只有滄波急倚櫂無言盡向東
　　　七夕查蓮坡招同英司馬夢堂吳東壁陳對漚
　　　集南碕草堂以荷淨納涼時分韻得荷字
羇懷不可釋憚暑期烟蘿嘉招愜心素南郭尋行窩修
梁百步餘沽水通小波絲楊盡踠地彌望菱與荷客來
冷香中遙吹銷煩痾林蟬無輟響秋思亦已多坐中半
故鄕佳節感蹉跎頽陽飛鳥外新月層城阿情話尊未
竭歸軒指斜河
　　　題蓮坡澹宜書屋種竹圖二首
北方種竹如種玉幽人愛竹一叢足畧似黃陵古廟前
月痕照破秋烟綠
我家屋後百篔簹戛雨吟風半畝强莫怪披圖動郷思
來時新筍正過牆
　　　蓮坡以佛手柑見餉賦謝
秋香新載海門船分得兜羅別様緜恰稱客窗淸夢後
偏宜書幌晩風前悠揚突過千花氣受用惟憑一指禪
我正迷方煩導示須曼應有舊因緣
　　　酬英夢堂晩過寓齋元韻
海津多沮洳高館傍古堞閉門秋草長無客共日涉司
馬方外流趣遠神先愜主人呼燈至小坐聽風葉卽此
尋元言相期在白業
　　　晩過古春小築奉訪樊榭(遼海)英　廉(夢堂)
　游雲不滿空返景下疏堞佳人隔深巷薄暮引幽涉
　相違期非遙相見意彌愜微風亂燭影涼雨鳴蕉葉
　寂寞共西窗惜此淸淨業
　　　題方正學先生雙松圖爲蓮坡作(款云洪武八年花/朝寫祝丹崖老先)
(生嵩壽後/學方孝孺)
逐燕高飛兵甲動金川門開浩呼洶侯城先生眞大勇
一語文皇魄爲悚騎箕上天不旋踵故友門生紛總總
慘淡金燈孤主擁木末亭邊但遺冡文字禁嚴眾胥恐
雙松若非牛革鞏定是陰崖鬼神捧流傳何年拂塵塕
玉軸綾裝鸞鵲翪一株傾攲如病瘇作鱗之而疑豢董
其旁一株蟻穿孔野叉拗怒爾臂拱偃蓋紛披白雲滃
寫祝丹崖唐應奉(肅)先生署名端且竦是年嚴君戍倥
傯初事濳溪角猶𩮰(洪武八年先主父克勤戍/浦江先生初從宋景濂游)偶然墨戲興坌涌
勁氣貞心天骨重韋偃畢宏翻傝䢇澹宜主人寶若珙
岀自千秋讀書種白眼阿師詎懵懂金(幼/孜)胡(廣)諸臣生
食俸桃李爭春漫矜寵
　　　同作(宛平)查爲仁(蓮坡)
　凌晨客過展畫叉再拜肅瞻文正筆靑天忽墮雙虯
　龍謖謖如聞風雨泣我思此圖四百載絹素雖殘墨
　精采百靈訶䕶避劫灰畱與侯城集俱在揮毫公正
　丱角年英氣早已腕底宣花朝寫祝丹崖叟應是上
　書代戍前蒼皮澑雨明靑銅一松盤屈一摩空似公
　東市就義日慷慨乃攜哲弟同長陵渡江紛白刃公
　先諸臣慘相殉當時榮悴何足憑少師墨竹隨烟燼
(戴冠濯纓亭集有/題姚少師墨竹詩)
　　　閏七夕汪西顥自京來津門蓮坡招集水琴山
　　　畫堂分賦
飛絮漂萍少定蹤西沽何意此相逢天邊星漢剛連閏
人世朋尊不厭重萬里征帆勞似鵲(西顥自閩至/京往返萬里)一宵情話
碎於蛬子歸爲報湖山侶滿箸蓴絲待阿儂
　　　題蓮坡雙鳳圖(蓮坡于丙寅春夢雙鳳飛集屋櫋各銜金篆字一/日貞一日福後納二小姬名適與之同因作此圖)
娉婷市裏見雙身好夢分明證宿因瑤水生來千百媚
彩雲飛下一重春蕙闌元是含貞性風月何妨號福人
(楊廉夫晚號江/山風月福人)記取辟寒金上字香匳詩話最鮮新(蓮坡著/有詩話)
　　　東堂觀劇四首次西顥韻
秋河雨後溼模糊小部徵歌集飮徒此是武宗絃索調
江南倦客得知無
韋氏闌前許和子岐王宅裏李龜年爲君畱客殷勤甚
停卻明朝放澑船
閑房新聘紫雲娘絲竹錚鏦置雨牀塊壘年來銷已盡
白頭猶入少年場
吳雲燕月兩悤悤別意方新酒正中一曲當筵如一世
莫辭聽到六么終
　　　原作　汪　沆
　衣冠優孟醉模糊從古神仙屬酒徒竿木逢場聊作
　戲童心還憶昔年無
　浣香樂句染香笛不聽清歌近十年今夕東堂競絲
　竹爲渠怊悵罷觥船
　屏彎記曲有貞娘合製筝牀共笛牀我亦中年感哀
　樂何妨陶寫百千場
　生憎催別苦悤悤聚散無端一霎中久識人生同爨
　演銷魂不待管絃終
　　　蓮坡餞予竹閒樓張燈看月得三絕句
燈映迴廊月上樓交光特爲故人畱空庭荇藻浮沈影
襯出紅蓮竹外秋
從來秋月最淒淸添得春燈豔更明不是露蟲喧酒半
渾忘身在海津城
今夜燈筵昨夜歌歡悰無奈別愁何明朝回首西津路
明月盈盈秋水多
　　　歸舟行衞河西顥先發一日中塗相遇知有武
　　　昌之行賦此送之
水宿懷前儔荒雞已戒旦乘流各參差近岸屢迴轉停
橈復相逢行計中道變男兒且依劉鄕井何足戀迍賤
予所安才諝子堪羨江夏黃鶴樓靑山漢陽縣(太白/句)到及
葉飛初高吟獨不見
　　　獨流口(周世宗北征下三關由/此泝流而西事見通鑑)
軍容無復汎龍舟古樹荒烟過獨流若使鎭州存佛乳
關南誰遣作邊頭(佛乳事見王/鞏隨手雜錄)
　　　油坊梨
北果品最繁堆盤媚南客蒲桃僧眼靑蘋婆佛脣赤棗
皺撲滿筐栗小剖盈石此皆待露霜急就未盡釋船過
下油坊燕齊接咫尺沙村樹纍纍梨熟號秋白斜陽射
林黃登岸觀小摘幽禽啄易損芒蝎穿不惜(芒蝎食果蟲/也見抱朴子)數
錢致連顆入手雙復隻香淸先破鼻膚脆待冰嗌老夫
苦胏氣得此潤關鬲篙師利販鬻包裹動千百區區飣
坐須關吏愁橫索一笑聊朵頤無勞遠懷核
　　　雨泊故城寄嶰谷半槎
不待迷途覺昨非扁舟寥落寸心違孤城風雨秋更斷
千里關河旅夢飛幸託良朋全遠志莫敎慈母寄當歸
平生浪說交游徧更有何人重芰衣
　　　小泊阿城鎭戲成三首
瓜壺磊落菜登庖七級(牐/名)南浮到市梢眞僞世閒誰可
辨家家門外賣阿膠
十六巫兒兩手摻相攜女伴話詀諵生來阿縞何曾識
自翦秋燈吉貝衫
麥熟還期歲有陳􁣝榆過後事艱辛舟中睡起渾無賴
說餅應須了了人
　　　望蜀山湖
秋在無情有思閒扁舟輕載客愁還心隨飛鷺行邊去
一點波心是蜀山
　　　仲家淺卽目
荒陂野水漫縱橫一片斜暉柳外明仲子祠前滴秋翠
鳧雲嶧雨晩來晴
　　　淮城使風暮抵揚州
西風作意送行舟帆飽淸淮碧玉流三百里程消一日
蘆花吹雪到邗溝
　　　吳氏家藏十三銀鑿落歌爲蔚洲作
秋琴館裏秋窗拓主人示我銀鑿落一一數如琴上星
云是前朝季年作先世畱貽手澤存石交介壽心盟託
文如絲髮鐫刻精製比商周彝鼎各歷時知更幾晦朔
請爲中金溯其略神禹梁州陳土貢銀與砮磬齊磊硌
先秦僅充器飾用漢興三幣旋廢閣朱提大侵赤仄權
唐始蠻鄕行漸博承安寶貨鑄卽成金溪孝女冶曾躍
輕齎利共粟俱生變化無端累杯杓空傳白氏梅漿洗
(白香山寄銀榼與裴侍郎詩云重用鹽梅/試洗看自注銀匠洗銀多以鹽花梅漿也)已笑韓公花葉鑠(韓昌黎寄崔立/之詩我有雙銀)
(􁐳其銀得朱提黄金塗物象雕鐫妙/工倕又云野草花葉細不辨薋菉葹)況當千古必爭地江左蒼黃事
堪愕史相壁壘未崩摧高家兵馬先焚掠此時鑿落何
處藏鬼護神訶免搜索至今珍祕深且嚴櫝以香檀謹
扃鑰二分不敢醉明月十千那肯澆紅藥莫敎惡客髻
中匿豈使貪夫市上攫因思古人銘彝器子孫永寶宜
䖍恪君今持已等持盈沐浴詩書光燦若爲君作歌歌
思長祖德看君更恢廓
　　　雨後同蔚洲登大觀樓望隔江山色作二首
一片闌外帆帆外山藏雨秋翠忽飛來都染瓜洲樹
逶迆靑不斷潤州入昇州一重復一掩不掩南渡羞
　　　秋日懷旭瞻
漸水指家林秋風日夕深無書非是忘有夢卽相尋野
艇看山約僧寮問字心寥寥弦外意餘子漫知音
　　　吳甌亭席上食哈密瓜分韻
儒生守環堵封侯徒所羨云何几席閒伊州眼中見伊
州近燉煌瓜美不容選年年職貢餘賜岀馺娑殿形長
狐得藏氣冷蠅早遣阿誰轉相貽及此賁文讌漢家通
西域聲敎被月竁要知六師征詎獨爲瓜戰衰年安儉
腹登壠荷鉏倦差傳辰日種適市取攜便幷刀驚削疐
甘嚼潭月片珍物匪分宜躊躇不敢嚥
　　　送全謝山赴蕺山書院山長
初寒官舫晩潮催知是經師入越來石簣雲深書庫滿
墨池風動講堂開西山餓後推前輩(謂劉念/臺先生)東箭收將盡
異才我憶舊游何日再爲尋屐齒尙蒼苔
　　　冬日重游大滌洞天得詩三首
筍輿歴歴數烟鬟霜槲風篁遠近閒二紀重來添白髮
九關依舊鎖靑山有丹可駐壺中景無術能謀世上閑
卻笑范零開石匱塵緣未斷便思還
前身名在碧霄曾十月探奇喜未冰洞裏天低堪倚杵
嵓中嵐暗盡篝燈山書字合仙人識風佩詩非俗子稱
尙憶當年腰腳健赤城有約試飛騰
尋眞又過會仙橋萬壑烟霞閉寂寥谿碓自鳴疑擣藥
松風不斷學吹簫臭帤喚醒雲根夢小兆來爲帝所朝
玉殿無塵漸零落紫芝碑在歲時銷(山中無塵殿供玉皇像猶元/時搆今漸頽矣有洪武十一)
(年洞霄新規記徐一䕫文俞和書/張昱篆額古碑存者唯此而巳)
　　　步餘杭溪上謁淩將軍廟(吳淩統)
苕源直下潄迴汀古社依稀記舊經共吕子明矜戰伐
與甘興霸作神靈夜嘶寓馬山行雨曉散祠鴉樹見星
欲覓遺苗何處是草閒部伍尙名亭(縣有部伍亭淩統少/時部伍鄕兵于此)
　　　題汪復園亭角尋詩圖三首
少日同馳翰墨場卅年飛電誤流光不論公瑾小一月
今看鬚眉各老蒼
城北幽居一水通荷香柳影冷吟中分明畫岀陳居士
亭角披披兩袖風(亭角尋詩滿袖/風陳簡齋句也)
老去酒兵元偶爾新來眉斧不相宜與君商略閑功課
長日唯消幾首詩
　　　潞琴行(爲汪秀峯賦)
高堂試解囊琴縛梅花紋斷龍池薄指爪拂觸鏗有聲
云是前朝潞王作神廟之姪穆廟孫(常/淓)衣租食稅居中
原承平無事尙雅樂桐枝斲就除哇繁一朝劇盜秦川
起福藩兵死周藩水流離不惜靑珊瑚攜琴南向杭州
止忽驚帝座隕天狼又見金陵有立王擇長幸寛貶尉
氏無人更肯奉貞陽(史可法欲立/潞王不果)天兵破竹長江渡
蒼黃寍免崑岡懼面縛開門救一城至今稱佛猶如故
(杭人尙呼/王爲潞佛)何處靑燐泣野烟人亡琴在歲時遷吾儕共飮
申時酒此地仍傳戊日弦小篆銘文藏在腹兼金得自
街頭鬻誰將舊事譜滄桑彈出酸然不成曲
　　　寒柳
酸風無復一枝新憔悴翻疑故態眞葉落紛如汴隄雨
鴉棲瘦似灞橋人不將濃影遮游舫猶記斜飄拂舞塵
畱得慶奴羅扇子烟痕挽住舊時春
　　　題趙子固墨蘭(嶰谷/所藏)
廣陳之里幽人之居窈然空林有香猗如芳草無言春
風太初懿彼彝齋妙墨相於其葉則勁其花則疎芝連
質秀石抱中虛同心伊誰曰所南歟鄭國服兮楚臣佩
諸
　　　題女士畫扇三首(漁川/所藏)
名同班氏最淸華知道停雲是外家點染春心冰雪裏
只消葉底兩三花(趙昭雙/鉤水仙)
從來名士悅風流小筆蕭疎在扇頭一笠空亭行跡少
石城烟樹冶城秋(朱玉耶疎/樹山亭)
寥落江山發興新疎松列翠指通津閨中也自傷秋旅
寫出雙帆不見人(黃媛介江/山秋帆)
　　　嶰谷半槎昆弟招游焦山取道霍家橋次竹町
　　　韻
問訊城南路還同輞口尋江天遠不極雲日澹相侵牛
嬾仍眠壟鴉寒後出林重來水竹地情話愜幽深
　　　夜宿南莊
平生苦愛竹與梅西溪有約鉏蒼苔我行北地少二友
衣塵湔罷空歸來歸來復向韓江寓出郭雲陰風色暮
招要帬屐南莊游舊是梅多竹深處疎林四面開茅堂
卜夜須卜子夜長竹搖萬箇酒燈綠梅放數花詩硯香
彷彿西溪十八里月痕浮動追春始江雨無端竹裏鳴
不敎梅影橫窗𥿄
　　　焦山觀音嵒晩望再用趙冰壺韻
手剔摩厓舊跡存江風爲埽凍雲昏山當落日如爭渡
帆向遙天欲倒吞絕頂僧棲同怖鴿空廬人去有驚猿
廿年三到緣非淺好掬淸波洗眼根(時子方/病目)
　　　同作　馬曰璐
　雲蹬依稀屐齒存茅亭登歴海光昏音兼吳楚人重
　到氣壓曹劉句早吞萬里奔流浮落日十年淸景問
　栖猿江山佳處歸長望嘯倚天風坐石根
　　　焦山看月分得聲字
焦山寺裏鐘始鳴焦山寺前江月生此時月上潮復上
風水相薄爲奇聲餘音瑟瑟獵枯荻磔然飛起棲禽驚
長波萬里入杳靄中流一道馳空明數星莫辨北固火
幾點不送南徐更羣峯隔岸悄如睡何事賈舶貪宵行
吳頭楚尾兼越角我輩聚若九子萍(同游者/九人)珉石興來弔
鶴瘞瓊田望去呼龍耕坐久起踏松影碎滿地窸窣霜
華橫琉璃宮殿水精域佛界盡在寒而淸良朋偉觀那
易得天敎今夕二者幷高詠坡公赤壁句一尊酹月還
同傾
　　　同作分得月字　馬曰琯
　十年不到浮玉山夢裏時時幽興發琴聲憶著冷侵
　肌詩思尋來淸入骨天公從古妒佳游未必重登還
　見月今朝賈勇挂帆過正値晴冬寒不冽夜深雲淨
　五三星浪湧潮翻逼銀闕望處澄江徹底明吟成遠
　岫排空沒黃蘆苦竹舞平沙驚起香林定巢鶻同行
　有客氣最豪把酒披裘坐巖窟廣寒八萬四千戸要
　與江山助奇突人生此境豈常遭拾得莫敎隨手撇
　經窗且復嗅梅花海風吹我蕭蕭髮
　　　登雙峯閣分得翠字
香閣如危巢細路盤折至頗覺筋力衰不辨舊題字爐
烟浮江光帆影移竹翠此閒坐永日自爾絕人事將爲
禽尙游未免周何累歸歟復裵回短策耐寒吹
　　　同作分得山字　杭世駿
　凌虛結遐覽一菴翠微閒石磴穿鳥道瘦策同躋攀
　了了脩眉蜷遂見江南山喧濤舄下過白雲窗中還
　淸景迫短晷後游恐緣慳霜鐘發深省鐫銘畱孱顔
　　　焦山歸宿南莊二首
江山奇絕足盤桓歸向梅花說夜寒一片水精菴外月
隨人小倚曲闌干
多少長安車馬塵故園空鎖一園春板橋修竹風燈裏
始覺林亭有主人
　　　洪曲溪延淸齋雅集分題得炙硯爐
一夜陶泓有凍泉故敎移置煖爐邊淸霜古怨辭宫瓦
茅屋春風夢石田勛策華林非躍冶句回枯木不離禪
先生笑著寒齋譜休比矮桑磨欲穿
　　　開平王孫種菜歌(并序)
常延齡字喬若號蒼谷開平王遇春十二世孫襲封懷
遠侯官南京錦衣衞指揮使有賢行曾疏劾馬阮鼎革
後與夫人徐氏中山上公之愛女種菜於金陵湖墅裔
孫執桓乞詩
高皇初定江南日采石磯頭功第一橫行十萬常將軍
帶礪河山永無失滄桑抱節有賢孫鍾阜秋靑入淚痕
飄零大樹不復見顦顇故侯安足論中山同志深閨婦
曲折天吳移舊繡誰知偕隱灌園人俱爲異姓分茅後
幾稜荒畦非賜田晩菘早韭資寒泉可憐一紙鋤姦疏
卻裹長街賣菜錢歸來偃仰棲衡宇猶勝貂蟬輿皁伍
鳳臺園裏鬼迷花雞鳴庿前狐嘯雨漫向金陵弔夕曛
百年寂寂但孤墳籬邊尙發東風菜一任空原野火焚
　　　張漁川春草堂雅集同賦盆梅
船脣欲發未發梅意全舒半舒但覺室中香滿不知池
上冰初斜枝馬遠結法痩格章泉課餘歸去西湖千樹
爲君落月踟躕(是夕子/歸杭)
　　　次韻答吳葦村見懷
年來善病已衰徵無寸長如薙髮僧多謝良朋遠相念
試吟佳句恐難勝雲閒雁迥何人弋冰下蛟寒未可罾
觸撥孤懷當永夜爲君挑盡一窗燈
　　　奉懷樊榭先生(溪南)吳鳳華(蔚洲)
　脫屣浮榮嬾就徵前身應是寫經僧瘦如飯顆吟尤
　苦淸似冰壺冷不勝行繞梅花隨鶴跡坐看山影落
　魚􁉞相思風雪湖陰路定對攤書竹屋燈
　　　立春前一日作
殘年不岀戸試起繞階行上番梅開色斜陽雪滴聲春
回偏耐冷臘去有餘淸辛苦西川戍兜零事遠征
　　　十二月二十五日同穆門甌亭汎舟至聖因寺
　　　訪大恒上人用東坡臘月游孤山訪惠勤惠思
　　　二僧韻
閒何闊高士湖(孫太初號西/湖爲高士湖)歲云暮矣一事無岀郭見山
已如笑登舟招鶴若可呼興來奚暇謀諸孥白頭相覓
塵外娛延緣到寺不十里愛此水曲兼林紆沈沈千柱
釋子廬阿師晏坐秀且孤淸修凜凜對雪竹妙句往往
傳風蒲岀家洵是大丈夫(徑山欽/禪師語)繩牀茶話午至晡復從
絕頂望烟景洪谷有手應難圖幾點綠萼破凍餘繞樹
願爲蜨栩蘧挐音同訪鄰翁逋暗香疎影休重摹
　　　孤山探梅用東坡松風亭下梅花盛開韻
扁舟喚渡尋西村(董嗣杲西湖百詠注云西/林橋爲古西村喚渡處)殘梅零落誰招魂
水邊尙有數枝在三花兩蘂苔斑昏高吟爲拜處士墓
舊游只認孤山園江南春事亦太早石闌坐覺生微溫
空亭遠照一峯雪花鬚落日如初暾平湖鱗鱗峭風起
城頭吹角愁關門作詩淸絶洗綺障舉似老宿知忘言
探芳寄語後來者明朝尙及攜匏尊
　　　歲除日同江聲東壁甌亭游紫陽菴
趁閑同過羽人居怪石玲瓏玉不如江影一窗開洞壑
松聲滿耳接空虛鐘鳴塵界知春換棊罷仙家忘歲除
我已行年何子季比來百念轉蕭疎(南史何子季云吾年五十有/七月食四斗米不盡何容復)
(有宦情予年/正與之同也)
　　　元日試筆(以下/己巳)
手搔短鬢感流年起向東方未白前後飮酒巡煩杜舉
少成文字笑唐捐夀親無量須依佛(老母今/年八十)貧我何私莫
問天跬歩岀門春浩蕩好詩都在柳梅邊
　　　北郭歸舟卽事二首同江聲作
沙尾痕漸沒芹芽已可挑不見靑山郭舟行雨瀟瀟似
出新林浦逶迆向板橋
同舟得我友笑語烟際落人家閉暮色燈影穿叢薄歸
路喜非遙漫畏東風作
　　　春餅
新年今夕好入手愛團圞笥底禁風卷燈前暎字看園
丁供生菜竈妾飣春盤不道來牟貴偏宜老齒殘(近時麥價之/昻前此未有)
　　　元夕大雪集汪秀峯眞硯齋看燈分韻
落落城中幾弟兄春宵又作放歌行殘梅亭角燈初上
飛絮牆腰月自明甲子晴慳多望歲(是日爲/春甲子)鬼方天遠佇
休兵老夫把酒殷勤祝到處豐年有笑聲
　　　春雪初霽同穆門蔎林恒公汎湖得岫字
湖上四時佳最佳早春候況逢晴雪初招要詎容逗天
公喚滕神巧在阿香後(十四夜雷/十五夜雪)風力峭能畱陽光消不
驟故作冷淡觀少緩芳菲鬥花房鸚破觜柳色鵝脫鷇
幻玉刻樓臺溼粉皴林岫中央開碧鏡西子妝更秀心
爲尤物移短句詠難就非因侵曉來安得此邂逅
　　　口占待得詩成雪已消足成一律
待得詩成雪巳消滿湖新水動蘭橈夕陽紅送僧歸寺
山色靑隨客度橋一笑閑名花市酒百年樂意竹房簫
繁華說盡前朝事分付高枝鳥語嬌
　　　春雨齋居遣興
枯坐空齋聽雨聲春來景物似凄淸苔緣古砌多幽思
草長閑門不世情尙子卦中知損益昭文琴外悟虧成
蕭然止足身無事驃騎寍高第五名
　　　春分後三日初晴雪軒招同穆門蘭垞堇浦汎
　　　湖分韻
載酒邀朋有范雲四山嵐影坐閒分放懷且喜同鷗侣
洗琖何煩對馬軍樂過中年天所借晴無三日古來聞
夭桃正照淸波影好揀繁枝插帽帬
　　　堇浦招同諸公鳳凰山看桃花作
春情垂老春醅濃又被城南花惱公靑山無賴涴紅粉
小雨野鶯啼故宫看花人去愁難寄一笛花前何限淚
來訪西天寺裏鐘碧蘚蝕殘蒙古字(乙丑三月六日顧丈月田/招看花于此觴詠烏龍古)
(廟中今下世巳五年爲之泫然廟有元西天元興寺鐘一/口上有江浙行省平章達識帖睦邇題字并蒙古字經)
　　　穆門招同諸公汎舟甘村看花分韻二首
岀郭烟光暖攜尊客意和花深隨水曲舟緩得春多紅
外山連屋靑邊竹映坡何須話前度不厭屢經過
並岸尋村徑游從興不孤繁枝側帽避落片倩風扶美
景難爲別(時柳漁/將入都)村農也自娛主人稱老健傾倒玉雙壺
　　　大圜上人惠紫菜補陀茶用山谷集中食筍韻
平生嗜讀書枵腹但貯菜勞勞求益心屢問市兒賣上
人空味塵不羨萬羊宰挂席割海雲衣色共難壞歸來
包倭紙償我淸淨債香山供高禪詩中費薑芥取用及
齋盂毋乃已傷介雷鳴候石鼎雋永堪一嘬伴以梅岑
春松濤洗餘噫景純賦已收鴻漸經未采(紫菜見郭/璞江賦)
　　　二月十五夜泛月三潭同穆門柳漁竹田恒公
　　　作
三潭人靜煙沖融茲游奇絶我輩同千金不買湖月白
一杯獨吸春山空柳邊花外有今夕銀燭淸歌無此風
贊公房裏續前夢黃雞莫漫啼悤悤
　　　晚入靈隱寺(次日吳君甌亭來遂同穆/門竹田入山柳漁歸去)
遂果西山諾來尋猿鳥羣斜陽隱春樹梵唱岀香雲佛
坐莓巖徧人行乳洞分如何憩寂地眾籟一時聞
　　　坐月冷泉亭贈巨公
經年不入山山月喜幽詣遂隨芒履行岀沒峯嶺際淸
光倒泉心瑣碎見松桂一輪澄孤圓倚闌勝仰睇夜深
春氣和微風扇明霽龍宮疎鐘斷㵎響續迢遞林僧愛
迎客茶甌暗芳細何處雜花開石路杖頻曳
　　　寒食湖上冶春絕句七首
三日湖山爛漫游汀花沙鳥爲句畱今年寒食閑蹤跡
半在僧坊半酒樓
淸繞橋迴㵎壑長春淙亭下踏春陽越溪一尺西家髻
壓倒吳中時世妝
猛雨豪風不奈何誰敎龍忌得晴多桃花薄命成僥倖
腸斷佳人愛愛歌
頭白周郞發興眞(穆/門)吳家樂府劇淸新(甌/亭)肩吾詩句神
仙裔(竹/田)盡與西湖判斷春
山滿樓空鷺浴翎行窩大好在湖亭凭闌斜日不歸去
吟盡浮嵐潑眼靑(山滿樓明高深甫别/業在跨虹橋東今廢)
新寺海棠烘臉霞兩株合得好詩誇老夫朝暮看不足
一任人嘲命屬花
踏花鹿女茜帬低二月蘇隄似大隄只有道人淸淨眼
觀心久作絮霑泥(謂恒/公)
　　　題穆門虎􁀫中秋夜汎詩畫卷三首(畫爲華/秋岳筆)
抹月批風老更狂殢人燈火是山塘吳中勝事君知否
寫在周家十一章
老我吳船易感秋秋燈秋月幾曾游夜來多少行雲影
不夢閭􁀫夢虎􁀫
如此中秋天下無船船銀燭度歌珠風林煙塔迷離處
除卻倪迂那解圖
　　　寄沈椒園觀察萊州
河畔相逢跡未遙使車聞又岀中朝戸盈左海齊三服
政洽東隅漢六條瘦格幾回憑落月高吟何處託歸潮
故人依舊耕漁侶時望音書問寂寥
　　　次韻奉答樊榭見寄(仁和)沈廷芳(椒園)
　帀歲相思碧海遙先生南返我辭　朝夢回梁月聞
　雞唱香滿湖花發藕條貧裏預籌游岳屐老來縱筆
　浙江潮耦耕行踐秋蒓約無盡意齋吟泬寥
　　　舟過横里懷平松雨先生故居(并序)
平顯字仲微杭州人洪武中官廣西藤縣令謫戍滇南
沐國公英延爲西席故居在北關外之橫里地有仲墅
洛山水名十二里漾松雨軒集中有句云萬頃水雲橫
里北百年􁀫隴洛山陽又云藕花官漾十二里桑蔭鄰
村數百家又云水竹空思仲墅村至今過之風景宛然
惜乎先生之不能終老于是也
岀門天宇晴暖風吹我衣片帆一何駛沙燕相隨飛不
斷故鄕山新綠初生肥謝村已回首仲墅望依依寛漾
十二里中有詩人扉幽棲如此少遠戍竟爾違桑陰看
浴蠶草舍聞呼豨當從田父飮莫歎季女飢
　　　雨中過鶯脰湖
釣徒何處訪元眞來往江湖浪跡頻靑草綠波如送客
斜風細雨欲畱春
　　　冶坊浜與竹田別
曉別一聲啼鴂春愁幾處人家記取綠陰流水石楠似
雪初花
　　　賦得未到曉鐘猶是春(韓江/雅集)
春歸何處更相畱且酌餘花藥玉舟明燭心還惜芳夜
曉鐘聲莫動離愁低回元相驚猧句停待景陽梳髻樓
漫道千金酬一刻千金多恐未能酬
　　　聽嶰谷半查談泰山之勝
天孫迥出名山羣奇游厯厯今始聞紅塵遠謝日下客
白石高揖雲中君古來禽尙幾人共雨後秦吳一髮分
老我曾吟望岱句胸中空翠猶氤氲
　　　題張漁川所藏周昉宫姬調琴圖
天寶宫中尙歌舞三郞天縱工羯鼓廣平畱下朋肯聲
寍王抄得龜茲譜小部筝琶競追逐雅樂當時棄如土
趙州長史用意良貌岀嬌嬙素琴撫淡妝相對花下聽
低鬟背面尤娉婷一時何處有三粲霧閣雲窗深杳㝠
關雎本是房中曲不比等閑操汎祝好將解穢謝君王
願君解慍四海康
　　　雨中汎舟過篠園三首
三日邗溝雨能添打槳聲紅荷如欲語白鳥故相迎
水亭布硯席初蟬流碧樹菰蘆積無邊不辨來時路
微雨或時作鄕心何處消垂楊拍新漲煙艇第三橋
　　　夏日田園雜興(韓江/雅集)
綠陰門外亂鳴蜩畏景偏於此地消秧動風畦初足雨
荷翻露港慢通潮聲高與客聽芸鼓味苦呼童種酒瓢
無事牽牛著涼處輭紅十丈自然遙
　　　立秋日作和陳授衣
春殘一舸到揚州歲序無端已半周安隱鉢單僧過夏
蕭條風雨客迎秋病餘稱藥煩賢主伏後嘗瓜憶故􁀫
柳巷南頭詩老在全家住久尙鄕愁(授衣杭人家/揚州之柳巷)
　　　哭查蓮坡
燕南耆舊久相推會面俄成萬古哀漫浪虛充選人去
淹畱直爲訪君來(序去/年事)乾坤劉尹誰知我湖海陳登未
易才老淚臨風何處寄手書猶在忍重開(蓮坡于殁之前八/日猶以手書遠寄)
(未幾而凶問/隨至矣哀哉)
　　　蕭照中興瑞應圖(曹勛贊并書明吾杭陳瓠/菴故物今在廣陵吳氏)
趙家九葉承平業乾坤初換紅羊劫鑾輿哀痛塵再蒙
自此中原滿兵甲肅王已去康王畱神人助順先磁州
卽眞當念衣中詔避敵翻爲海上遊艱難百戰英雄死
小朝廷在臨安矣迎得慈寍阿母歸不負黃羅卜棊子
太平功就稱翁翁(紹興閒禁中呼秦檜爲/太平翁翁見賓退錄)西湖歌舞驕春風倦
勤竟受天下養瑞應圖呈德夀宫蕭郎曾畫延祥壁(蕭照/奉勅)
(畫四聖延祥觀壁/見四朝聞見錄)六百年來撫眞蹟中閒李固渡頭冰彷彿扶
持光武厄臣勛書贊官職俱北狩見聞非貢䛕(曹勛有北/狩見聞録)
何如元叟浯溪頌漫比簡子常山符
　　　魏景初帳構銅歌(狀圓如筩徑一寸長四寸許中空而底方旁/岀歧枝有孔上有字云景初元年五月十日)
(中尙方造長一丈廣六尺澤漆平坐帳上廣構銅重/二斤十兩凡三十二字八分書邗上方西疇所藏)
霸城月照仙人淚不逐魏宮翁仲二銅駝久作劫灰飛
帳構猶存景初字洛靈兒愛芳林好奪得蛾眉供灑掃
弸彋想像薄羅風傳與千年尙方造流蘇翠羽光零亂
土上岀金妖讖換(見王子年/拾遺記)文成石馬大討曹水吐玉蜍
纔效漢碧筩平坐朱竿密八分應認仲將筆(魏明帝宫館寶/器皆韋仲將書)
(見太平/廣記)摩挲彷彿陵雲臺小縮波痕勁無匹更聞昭烈能
自貶御用都歸銷鋊燄(南史崔祖思傳劉備取帳構銅鑄錢/以充國用帳構銅之名僅見于此)一枚古
色岀重緘畱向人閒鑑奢儉
　　　秋懷
落魄江湖鬢有華秋風又入小窗紗無官張祜詩名賤
多病休文藥力賖慈母耄年忻善飯阿宜弱冠解塗鴉
新來只有團圞想猶及中秋可到家
　　　次韻張嘯齋同舟渡江之作
依依老柳拂汀洲我賦將歸君始游風月西湖如有待
烟波東道若爲謀烏絲剡紙𧖟頭字白紵吳歌鴨觜舟
自是高人情調逸笛聲吹過一江秋
　　　同嘯齋西疇暮游惠山至泉上
落帆楊柳灣暮色黯已動信步入幽翠山影正如夢重
來非昔儔光景不可控沈沈泉涵甃漠漠雲栖棟嵓桂
何處開妙香時一送不逢片月生風弦爲誰弄
　　　惠山下與西疇別
人生客路惜離羣笑語連朝得共君須記並船分袂處
僧鐘茶火隔秋雲
　　　哭周穆門
如君行誼友兼師一慟秋風草木衰徵士東岡有周燮
稱兄南國只袁絲蓴鱸不返松江櫂山水空畱汐社期
僂指交情三十載九原無路說相思
　　　大理石屏歌徐陶尊索賦(石屏二一爲山高月小一/爲水落石岀葢天成景也)
坡公曾賦後赤壁妙語排空江月白多年無人更收拾
幻入點蒼山下石公之遠遊唯儋耳異域未踰大渡水
山靈豈亦愛公語不似紛紛舒與李徐公淸溪結草堂
(尊公象/求少尹)琢屏雙插堂中央有時高枕卧其下夢作孤鶴橫
江翔前身怳忽居臨臯絕境高唱爭淸豪五郞押韻斜
川曹(陶尊/行五)寒光一點襲吟袍嶣嶤欲踏三山鼇雅勝巫
峽翻雲濤不用抱遺撰志金粟詠(元松陵謝氏有巫峽雲濤石屏/楊廉夫爲作志顧仲瑛爲作詩)
我爲長歌聊賀茲石遭
　　　題陶尊綠杉野屋圖
手種絲杉百本餘舍亭山下閉門居南州高節渾相似
北路風流笑不如淸籟含霜朝几靜翠幢承月夜窗虛
主人只恐棲難穩早晩讐書向石渠
　　　九日送西顥之武昌二首
今日一樽酒壯君行色無登高何地是送遠更心孤樊
口波濤落怡亭木葉枯應添感秋句重疊付奚奴
明時身不試軍府惜蹉跎月尙南樓好人逢上客過飛
牋流翠墨開讌倒金荷應念衡門下西風獨養疴
　　　初冬命園丁修翦花木有作
平生只合閉門居寒事于今亦有初荒穢頓芟聊復爾
芳菲可待且姑徐斸苔預爲移梅地掃葉堪充煮茗儲
老去庾郎最蕭瑟小園賦就欲何如
　　　朱母陸氏旌節卷
青燈絡緯動悲吟撫櫬提孩兩不禁鄰火滅時飢火忍
烏頭全是表冰心
　　　全謝山喜飮苦酒詩以嘲之
大戸飮嗜辛小戸甘是取君戸大小閒奈何好飮苦前
身天酒星匏瓜乃爲輔生成東野腸(孟郊詩食/薺腸亦苦)百觚堪一
賭剉檗供釀材咀苓付麴部(說文大/苦苓也)醉中不欑眉起作鴝
鵒舞其味盡入心驅向筆端吐詩苦與俗違文苦致身
窶五行性有偏惡旨詎勞禹祗應獨酌謠添入竇苹譜
　　　月夜
乍霽初冬月團團岀女牆明收一旬雨淸釀五更霜入
竹禽驚夢侵莎蟄閉房今年餘兩度深惜此流光
　　　同堇浦謝山北郭閑汎
人生難得是冬晴隨意河橋撥棹聲縱不成游偏有伴
偶然欲岀豈無名因看黃葉商行止爲愛靑山當送迎
歸去只愁僧舍客把詩吟向佛燈淸(謝山時/寓僧舍)
　　　南潯田烈女詩
儂住潯溪上郞家共里閎掌珠祥入夢冠玉弱知名半
面期幽壤雙飛誓隔生朱絲曾約髻畢命託精誠
　　　長至前一日得沈椒園萊州書并惠㲨段阿膠
　　　卽次去年嶧縣舟次見贈韻奉答二首
髯奴書到一陽時千里冰霜接夢思宦況知君淸似水
窮愁泥我亂如絲冬堂贈疾煩村覡曉寺安禪禮導師
只此便應爲近狀疎蕪筆硯報章遲
山林鍾鼎不同時誰爲殷勤繫遠思海內朋交存臭味
卷中詩句叶金絲井膠舊在酈家注毛布曾傳孔氏師
(阿膠見水經注/孔傳織皮毛布)胏氣寒天須底物感深不道寄來遲
　　　雨中過安隱寺寄吳甌亭
寒雨跧篷底經過古道場雲連山懵懂松罨殿荒涼舊
酌名泉冷追思去日忙何當約雙屐重與試旗槍
　　　同張龍威訪陸南香北墅
北墅幽棲處閑尋野鳥知風廊行落葉烟閣俯空池官
罷天敎逸詩成客詫奇此中多樂地漫白幾莖絲
　　　集南香齋觀窗上樹影聯句
日晷近西南照此窗上樹(鶚)同心集二三斗室坐和煦
(陸震光/芳谷)疎枝幻自交虛櫺晃如赴(陸錫周/澹予)斜看烏漸移空想
雀難駐(張元叔/華峯)濃淡染匪眞動搖畫亦誤(鶚)借問何因緣
兼以寒飇故(陸培/南香)
　　　題馮績囦無波艇
規制分明六扇篷窗開蠯㱿小闌紅長依茶竈筆牀畔
時泊疎花痩石中大地四游俱在水人閒萬斛那禁風
爭如安穩家園樂只把詩筒當釣筒
　　　奉答當湖吟社諸君折梅贈行之作
客身似葉東湖濱北風十日吹倒人明窗深爐作詩供
一枝烘蠟爭鮮新歲寒之交味禪悅贈我幽香媚冰雪
諸公送者自崖返相對篷籠如未别
　　　送樊榭先生載梅歸杭　鮑　詢
　先生興欲乘歸帆寒宵共聚深杯銜殷勤何物可爲
　贈花字磬口春風緘春風未轉交三九月落篷窗香
　在手西溪別有雪千林一枝還肯寄儂否
　　　同丁龍泓過潮鳴寺訪大圜上人觀戴進畫功
　　　德諸像立軸殘本
城東結游侣殘臘得淸暇忻茲後梁寺復駐南宋駕冰
釋魚尾莘林疎鳥鳴沙菜甲畦稜斜山影屋頭亞旁闖
白竹扉中啟赤華舍上人此安禪苔榻句無價(雨深苔到/榻糧欠鶴)
(辭籠上/人句也)語及戴畫蹟塵網解包乍迦文失莊嚴天女尙婭
姹冠花凹凸裂衣葉披翻罅散脂藥叉徒戈鋋儼欲下
又寫屍陀林枯骼瘦堪怕圓勁意猶存精彩炯相射當
時修門召畫院定雄霸贈詩雖有楊(士/奇)被放無奈謝(廷/循)
人往三百年一藝妒堪咤㝠搜作佛事舊觀隨元化聊
爲柯古述歸翦寒燈夜
　　　冬日同雲亭江聲甌亭竹田集吳山延慶道院
　　　分韻
丹房重到路依稀共倚闌干客思微半郭樓臺横杳靄
一湖林岫入烟霏天將雪意供詩本梅送寒香上道衣
安得憑虛吹鐵笛坐看人世玉塵飛
樊榭山房續集卷七
樊榭山房續集卷第八
　　　　　　　　　錢唐　厲　鶚　太鴻
　　詩辛
　　　新正三日同東壁甌亭竹田集吳山延慶道院
　　　分韻(以下庚/午)
始春事登臨麗矚與前別窈窕開嵓楹自擅山水窟一
鏡瞰澄明千峯俯環列浮嵐氲欲動遲暉耿難滅馳心
爲輕舟孤嶼轉沿越乃知仙家事靈境坐超忽茗餘幽
鳥哢吟次閑梅發相要問黃寍予將鍊華髮
　　　早春同人集讓公南屏山房分韻
空山春事早幽思集虛櫺梅萼分湖綠茶煙岀竹靑林
暄宜曬衲石潤罷翻經愛接支纖語眞忘物外形
　　　新晴探梅南屏山中同江聲龍泓讓公作
爲問梅花信高僧領客探笛聲吹不到鳥語靜相參春
竹孤香抱晴湖一碧涵翻思前夜雪無路向山南
　　　題華秋岳浴鵝圖
曇􁡬村中我舊過嗔船無力困滄波近來頗厭書生幻
不愛籠鵝愛浴鵝
　　　題友人北墅耕讀圖
人生良計無如耕子眞谷口垂高名人生至樂無如讀
莊叟曾云學爲福(好學爲福/出逸莊子)從來二事合幷難耕兮求富
讀求官何如九年之耕十年讀悅心果腹相盤桓君家
歸錦橋西住北墅連延夾城路白蕩波通柳外村秦亭
翠見煙中樹頗聞卜宅先誅茅買田繞屋書成巢自資
地利鄙悝鞅每探古義窮媧庖文度佳兒美無匹膝下
承歡堪永日閑將耕讀作貽謀輟耒荒經俱有失幾時
汎艇過幽居擬趁紅荷銷夏初瓜圩菱港經行徧𧖟書
蟹略鈔謄餘吟聲未斷農歌起怳忽置身圖畫裏比鄰
近喜有同心我詩請示茨簷子
　　　過南華堂追悼谷林
故人不見已三年重到池亭更惘然悵望殘梅點殘雪
空餘新柳舞新煙塵凝石畔藏書庫雨損隄邊送酒船
何處風流未消歇幽禽畱客語淸圓
　　　金江聲吳山志成詩以落之
窮塞馳驅返故林煙霞興在老逾深埽除問舍求田計
校檢模山範水心强至里中添故事(宋强至吳山里/人君居同之)伍胥廟
下續新吟春來雨阻同登約手把靑編子細尋
　　　爲堇浦悼亡姬
知君急淚制無因客舍驚聞玉化塵夢斷畫簾微有雨
歸來錦瑟但如人碧桃落盡空畱子白髮生多最苦春
想到金臺定情夜殘燈向壁喚眞眞
　　　二月十五日同人展周兄穆門墓于湖上之靑
　　　芝塢用皮襲美過張承吉處士丹陽故居韻
何方淸佩逐飛霞埋玉空山重可嗟墓下驢鳴猶有客
松陰鶴返定思家百年大雅存吟草二月東風滴酒花
猛憶去春同夜汎短篷曾繫水西涯(去年此夕同汎/月三潭各有詩)
　　　汎湖歸舟遇雨用前韻
陰晴無定驗朝霞零落還因故友嗟社燕來時初上冢
林鳩啼處各歸家山容正媚偏逢雨酒價初高只爲花
老向太平行樂地一枝柔㯭是生涯
　　　寄吳鳴臯
同岑渺天末夢去春芳歇江通瓜歩雲樹隔蕪城月之
子神何淸相望空復情二十擬文賦半千期令名姱修
寍有已餐勝方今始三歎北游詩不負琅玕紙
　　　次韻奉酬樊榭先生(溪南)吳鳳翔(鳴臯)
　幽㵎鳴春泉泠音殊未歇忽枉瑤華篇若對松際月
　月明風復淸鶴望含遙情麈尾不輟講釣竿難避名
　雲山莽未已攀陟何時始吟成且寄懷自寫松花紙
　　　同江聲東壁甌亭登吳山西爽閣
樓倚吳山好新晴一笑佳春湖畱遠眺名岳貯奇懷日
隱雙峯晦風喧萬樹霾呼童掃苔石題字記曾偕
　　　西爽閣聽施鍊師彈石上流泉
天風吹春沙眯目阻遙望道人山下返如鶴息靑嶂手
拂落霞琴爲我譜幽貺一彈初滴瀝再彈復跳盪淙潺
七條水直瀉磐石上中閒嗚咽處微有松聲颺近疑雙
礀流遠接三峽浪滌塵耳更淸破睡神覺王從今雅弄
名不數柳文暢
　　　趙氏西池看海棠同施自勗作三絕句
花中戚里此稱奇淑態穠姿想見之莫笑杜陵窮相眼
麗人行卽海棠詩(􁀫濬牡丹榮辱志/以海棠爲花戚里)
亦復奇顚擬放翁名園可惜鎖東風與君臨水偷看處
定愛深紅愛淺紅
白頭那更有風情撚斷吟髭太瘦生何意一枝禪榻畔
宿妝殘醉伴淸明
　　　陋巷
陋巷無來往深棲幾歲華犬能憎俗客燕肯戀貧家遣
日書從借經春藥尙賖曉風偏解事吹放一林花
　　　大風
已惜花將盡飄風似少恩兼聞屋瓦振直使釣船翻病
骨應難敵春愁孰與論微明聲稍止墮雀尙餘喧
　　　城曲
城曲村非遠春深草正薰池萍生穀雨牆竹翳桑雲鳥
散齋鐘罷風來戲鼓聞地偏神貺古童稚亦欣欣
　　　吳長公自梁溪移家來杭用沈陶菴題石田有
　　　竹莊韻奉簡
高人雅愛城東住與我棲遲共一川相望無多春樹外
經過只隔野橋邊栽花更闢三三徑煮茗休尋二二泉
爲話越游吟興在涼秋重泛鏡湖烟(鶴林玉露周益公訪楊誠齋/于南溪詩云回環自闢三三)
(徑尤玘萬柳溪邊舊話兵侍公棐于許舍山中鑿/地得泉不異二泉名之曰二二泉泉蓋在梁溪也)
　　　晩春感興
水外茅檐竹裏扉閑窗人靜試單衣壓枝梅子多難數
帖地楊花弱更飛白日如年娛我老綠陰似水送春歸
如何尙著齏鹽累又理雲帆別舊磯
　　　題新市映碧亭
白魚買就午炊遲映碧亭前小泊時閑卻東風一溪水
惜無人解弄漣漪
　　　璉市
東去含山遠西來盡水鄕藤穿橋腳古溪繞市心長白
髮逢挑筍靑裠岀采桑人家濃綠裏應笑客舟忙
　　　晚次陵口(齊梁陵/墓所在)
綠徧千村叫杜鵑餘寒猶未脫吳緜暮雲靑草夾岡埭
春水小風陵口船舊事六朝殘夢外客程十載夜燈前
白頭不奈閑愁攪擬向空門問老禪
　　　題文待詔石湖詩畫卷二首同嶰谷半查作
吳中佳處我曾知十里靑山塔一枝潑眼湖光飛鷺外
無聲寫岀范村詩
桂花香裏此夷猶細雨平橋負好秋瞥見停雲小平遠
依然還我舊扁舟(丁卯仲秋過石湖/欲作一詩未果)
　　　茅司徒廟迎送神辭(并序)
廣陵蜀岡平山堂畔有茅司徒廟相傳神五人茅許蔣
祝吳其姓也茅名勝異姓約爲兄弟過谿旁見一嫗共
母事之嫗爲虎食五人奮力殺虎地自是絕虎患予案
南史梁王琳爲陳將吳明徹所殺故吏朱瑒等請於陳
徐陵還其首葬八公山側尋有揚州茅智勝等五人密
送喪柩達于鄴通鑑揚州作夀陽是時以夀陽爲揚州
也琳舉兵平侯景遭時多故閒關異國欲以存梁而卒
死于戰五人非親故能送其喪柩還齊誠義士哉當時
江淮閒思而祀之隋封司徒廣陵之廟最著者以宋紹
定中有陰殱李全功也母嫗事近不經驅虎之說或有
之韓江雅集同人爲迎送神辭分得此題因爲辨證如
左使事神者有考焉
縆弦兮鼓籠銅飛雨兮江岫東戈彗野兮旗燄空神之
從兮建寍公靑林兮望篝火於菟兮弭道左八公山側
兮三臺下雲車未來兮我心苦
斗野平兮烟羃羃佇連蜷兮夜吹笛殪新塘兮鋭頭兒
回風颯兮降毅姿福我氓兮大有曷報之兮昔酒神醉
止兮歸無方淮月升兮明古柳
　　　賦得滿天梅雨是蘇州送梅沜自京師歸里
濃陰風雨溼模糊五月抽帆返舊吳驛路三千行已到
畫橋四百望如無涼生白紵虎􁀫寺響入綠蓑鶯脰湖
此景較量燕地少不妨賀鑄老菰蘆
　　　哭汪祓江
自失蕪城友於君計已三(謂余葭白程/松門先殁)論交存重諾經世付空
談衰白公榮酒悲黄成式函寂寥那可見揮淚滿江潭
　　　京口聞蟬(五月二/十六日)
兩月鄕心不自聊雨絲初歇早乘潮一聲知了來何處
正在詩人丁卯橋
　　　六月二十二日雲亭明府招同鹿田江聲諸君
　　　集復園分韻
鬱鬱連朝不可任得來池館洗煩襟隔城山雨到荷葉
度檻野蟬嘶柳陰早瘧已隨紈扇減晩涼應共茗杯深
淸風攜自蘭亭長只有閑鷗識此心
　　　秋暑同陸紆齋張龍威葉迎坡孫剡嶴集讓公
　　　南屏山房分韻
八月生衣未放閑城中無處散疎頑同來此地眞逃暑
自笑多時不入山佛坐苔龕疑雨過僧歸竹戸倩風關
扁舟載得涼多少更與秋荷約往還
　　　九日望亭舟中
辛苦陰霖歇蒼茫野色秋百年渾作客九日又扁舟多
病黃花避長歌白鳥畱從來望亭驛烟樹迥含愁
　　　大風渡江望金山
風雨翦江去漁帆恐不禁濤聲俄上下山勢若浮沈金
碧疑神力虛空見佛心回頭驚定處畫裏記登臨
　　　入瓜州城愛其多水竹之趣忻然成詠
收港蘆分界城隅進艇初平生苦行旅隨地愛幽居潮
水侵籬滿江雲入竹疎誰家開草閣借我著叢書
　　　次韻答吳梅查見寄
水國初寒雁叫霜詩來便是接淸光五塘野色歸秋卷
千里離情寄夜航淮海風流君未老湖山隱興我偏長
若爲更約林中侣(謂葦村/兄弟)缸面同傾話草堂
　　　奉懷樊榭先生(溪南)吳　均(梅查)
　山葉丹黃乍染霜高棲遙憶對湖光興來納翠開虛
　牖病起探梅上野航曾把新詩冰雪淨爲尋幽夢水
　雲長何時得挂輕帆去問字閑過舊草堂
　　　臘月十一日同人集堇浦桂堂爲恒公四十夀
(時恒公住持上天竺寺是/日爲堇浦作山水小幅)
西池雪後漸春融香飯初炊祝遠公乳竇雲堂新法席
竹針麻線舊家風畫分山色來湖上杖帶泉聲入座中
知有大千歸掌握長年應與辨才同
　　　庚午除夕
散材寂寞又逢春六十明朝是幸人猶子麤完尙平願
餘年喜作老萊身薄雲淡日商量雪翠栢黃梅點綴貧
夜半無眠聽爆竹詩情除舊要從新
　　　元日對雪(以下/辛未)
閉戸焚香宴坐中舊寒著意戀東風無人可造眞閑日
有雪相娛此老翁竹色低迷三徑白松明張王一爐紅
朝來凍筆呵初試學寫宜春帖未工
　　　同江聲可堂龍泓游吳山分得開字
游人爭上最高臺吟賞還輸我輩來白髮登山猶卻杖
靑春入手莫辭杯夢中鼓吹元宵過烟外江湖望眼開
爲避香塵尋曲徑洞天寒護一林梅
　　　雪晴寄可堂龍泓
元㝠奪春三日雪雪晴日出寒逾嚴爐溫覆手未忍別
裘敝裏身無可添玉立數峯在北戸泉垂幾滴當南簷
西溪梅信行復動野艇料理詩瓢兼
　　　同吳可堂河渚探梅
渚中有渚吾舊句三年重問梅花渡人不看花花看人
鄭老周郞已泉路(筠谷穆門皆/昔看花侶也)同行詩客比水曹情與梅
花如胏附初過石函三兩株旋轉法華千萬樹遠蔟漁
汀未銷雪近遮山屋才開霧香來竹外逆風聞枝壓橋
邊捨舟步繁花亂插天作紙疎影橫眠池是譜縱饒畫
手有湯楊那比春工多活趣平生萬事苦蹉跌花趁晴
看亦遭遇微吟西日爲予遲游蹤又逐寒蜂去
　　　西溪山莊重有感
長生何藥試紅爐揀盡溪山住得無芳草不知人事改
寒梅半逐世情枯洗妝閣圯辭春燕吹笛廊空有夜烏
剩取曲池堪照影幾回閑遶更躊躕
　　　夜宿雲溪菴(明仁和徐繼恩字世臣崇禎壬午副榜注/名復社鼎革後爲僧號俍亭菴其所剏也)
行盡梅花曲曲溪溪深何處辨東西入門初見佛燈上
高枕不知林月低逸士染衣曾結社幽人疥壁漫畱題
春來頗愛參禪味曉起呼童斸筍泥
　　　雨中肩輿至永興寺看綠萼而返
籃輿軋軋傍溪隈野寺看梅又一來舊壁詩憎山雨敗
危樓花遣午鐘催兩朝雙幹江南少碧蘚青鬚竹外開
折取尙愁添口業誇人載得綠珠回
　　　同紆齋龍威登寶石山麓望湖復集昭慶寺僧
　　　房分賦
輕陰無雨亦冥𪷟出郭招尋一望中橋外人歸山罨畫
柳梢船度水浮空年光會計春將半笑語畱連跡偶同
莫忘僧坊幽事在酌泉燒筍落梅風
聖駕駐蹕西湖恭紀一律以當衢歌
化日嬉游鬢已斑野臣何幸仰
天顔因遵
祖訓巡方舉爲奉
慈闈　賜粟頒羽衞參差依弱柳簫韶和協繞春山
君王要與民同樂　特許三門夜不關(三門錢塘湧/金淸波也)
　　　邗上逢張浦山卽送其重游大梁兼寄桑弢甫
秀州城下張居士握手邗江語不休畫裏看山殊傲兀
詩中說餅亦風流(詩以與弢甫說/餅長歌見示)馬卿謝病誰知已杜老登
臺豈壯游若見故人相問訊爲言憶遠雪盈頭
　　　六十生日答吳葦村見貽之作
我生少孤露力學恨不早孱軀復多病膚理久枯槁干
進嬾無術退耕苦難飽悵下第溫岐歸敝廬孟浩風塵
恥作吏山水事幽討結託賢友生耽吟忘潦倒流光去
若馳年境已至老(禮六十日耆賀瑒云/至也言至老境也)贈言感君意璜琮藉
文繅生辰與我同壯盛君自好君如初陽升積漸滿晴
昊我如炳燭微餘光近衰草榮名無足憑里曲豈堪寶
三復誦君詩慙汗滿懷抱
　　　夀樊榭先生六十　吳鳳華
　先生閭史辰五月蓂吐二余生較大晩亦此日墮地
　聞今周甲子賀客接跡至爲重富文辭胷中七經醉
　品格如孤松有勁直無媚　盛世右文儒笙典堪鼓
　吹獻賦聲摩空一發偶不遂飄泊孝廉船道腴豈憔
　悴靈運游山詩字字溼寒翠可以傲神仙何必有名
　位伊余困塵縛妄欲窺金匱懸殊實徑庭生朝枉相
　類一笑甲辰雌足以徵古事惟祝享脩齡庶得蠅附
驥
　　　嶰谷寄鶴天寍僧舎有作同人和之
剪翎輕別閬風巔復恐翻飛計未全也識長身非近玩
且敎仙質伴枯禪三花樹下容聽偈九𣏌山中佇買田
(孫太初養鶴南屏許相卿爲/買田于九𣏌山有鶴田劵)此段高情消得否一聲叫破石堂烟
　　　爲商寶意悼亡妾環娘次韻四首
茫茫愛水正無邊曾說佳名玉字連解後那堪成夜恨
循來猶記困春眠依稀朱鳥窗中事短折霓裳曲裏年
倒瀉天河作平地人閒終不罷相憐
䈂年拜壻定無差誰道開花早落花今日煙波司馬淚
當年風月翰林家鬊雲翠減傷瓊樹臂玉香消失綠華
可惜寶陁勤禮處不求共命作頻伽
騎去靑鸞入杳冥檀郞從此號商星草名懷夢眞成幻
衣可招魂豈有靈弟子尙畱吹了笛侍兒忍捧誦殘經
扁舟共汎尋常事腸斷東風檇李亭
從來薄命是佳人槿豔殊漚莫認眞歸葬稽山終化土
前生瑤㠀本無塵可能消領詩中意何限低回畫裏身
官路多辛頭白早知君不復更尋春
　　　挽方環山
別時君善飯驚見素帷陳水逝悲同甲松摧失俊人文
章秋卷冷粉墨夜臺新舊贈營􁀫筆今逾什襲珍(曾作臨/平藕花)
(圖及倣雲林/小景見貽)
　　　早秋同近人授衣于湘集天寍寺具公方丈同
　　　用東坡病中游祖塔院韻
漠漠空林散佛香斷雲吹雨一天涼客臨流水心都淨
僧自郷山話更長解夏有期思本寺打包笑我倦諸方
食時五觀今參得慙媿秋蔬此飽嘗
　　　集易松滋半厂書屋送蔣秋涇還檇李
同作蕪城客離情忽不任浮雲三塔遠落日大江陰主
禮秋菘翦賓筵夜燭侵歸橈予亦近相趁早潮深
　　　汪巢林八分書歌
少陵論書得其眞曾云書貴瘦硬方通神昌黎論書有
深意苦道羲之俗書趁姿媚由來八法壞六書二篆微
茫竟誰嗣八分元從二篆生强被歐陽呼隸字漢人近
古無差訛流傳後代已不多郭香察書久埋沒武梁畫
像今銷磨任城五碑蟲蝕蘚泗水九刻龍騰梭巢林居
士老好事典衣不惜窮蒐羅手摹心追筆成冢坐卧三
日難同科腕懸仍似𧖟頭篆筆磔稍存隼尾波只餘瘦
硬乏姿媚每受俗眼相譏訶興來爲我書數幅奴視唐
樊榭山房續集卷第九
　　　　　　　　　　錢唐厲　鶚　太鴻
　　詞甲
　　　梅子黃時雨
　　　　梅雨
枯坐幽窗賺輕夢破時驚響荷扇正濃綠牆頭金丸堪
薦想到一犁江上暝愁將入吳雲遠淙潺徧吹笛夜船
燈影遙顫　深院殘寒猶戀漫妨他燕乳簾暗慵卷柰
掃壁看題蝸偷銀篆依約紅綃香潤句韈羅應竚沿階
蘚風微便樓前鏡波深淺
　　　摸魚兒
　　　　和葑田病耳
甚年時楚江寒早病懷偏惱孤旅悠然自喚空閑字瘦
影幾番回顧難寐處也省聽𫾣窗暗葉穿階雨殘更漫
數總付與醒眸靑燈素被渾未減愁緒　人間世幾箇
知音伴侣幽蘭淥水休譜祇應不了枯禪味聞性卷荷
猶貯凝思苦問隔屋釵聲可是忘情句因君小住向無
想山中飛塵浣斷相約枕流去
　　　瑣窗寒
　　　　初夏同葑田松泉過深柳草堂
戸小關雲城高縋碧嫩陰搖瓦何年種柳正憶漢南游
冶想依依香綿褪時繡鴛不到閑庭榭付餘花倦蜨橋
痕簾影伴人情話　疎野連漁汊聽笛弄滄浪悄然歌
罷離蹤似寄頓冷故溪吟社笑輸他桃根渡頭載來翠
峯偏淡寫看籬根艇子縈回任取浮萍惹
　　　天香
　　　　薛鏡
藍浪浮花靑銅淬彩空明大好無翳様巧裁菱面平揩
粉不數尙方新製吳船載取縈繡帶疑迴鸞翅低挂蘇
潭片月如描弁峯晴翠　華年誤人似此杜郞看鬢絲
難避幾對淺渦梨暈笑臨秋水勛業平生付與最愛是
長宜舊銘字聽罷懷中窺餘睡起
　　　水龍吟
　　　　漳蘭
海帆吹送瓊姿一番又拆秋前信雲衣嫋嫋冰心的的
高情占盡著意扶持靑瓷架小素甌茶嫩向風亭水檻
炎光不到搴香夢今纔準　可惜幽芳易近有誰知楚
天閑恨逢迎只許靈均水佩湘娥烟鬒驛荔程遙蠻花
種杳不堪重問試山空露下瑤琴獨按寫深林韻
　　　摸魚兒
　　　　芡
趁平湖采芳艇小荷盤初沸烟雨釵莖靜照涼波影不
比脆絲纏露花點注看傾盡斜陽幽意憑誰訴西洲倩
女訝碧臆纔翻靑吭漸滿脈脈水天曙　明珠剖誰道
暗投無誤鮫人何事相妒攜來菱市瓜塍畔猶著宫黄
深護論斗煮算風味親嘗只有涪翁語輕圓薦俎早縈
繫心期春蔥膩雪巧夕翦燈處
　　　齊天樂
　　　　絡緯
夕陽纔作(去)微涼意幽窗便聞秋紡怨緒回風情絲曳
雨交戛依然搖颺離悰記往在楓葉橫塘豆花深巷翠
股斜敧蕭蕭又送去年響　何人聽時較早舊啼銀燭
背寒素無恙染黛形輕翻車韻急偏隔秦樓朱幌餘絇
漫想怕短髮難搔助愁千丈夜色柴門幾聲天更爽
　　　桂枝香
　　　　銀魚
平橋永晝慣柔浪寸鱗來問春後長是船橫鴨觜派流
鶯脰高人不見元眞子但烟波到今依舊葦汀花岸千
絲作網笑伊還漏　更比似針鋒細瘦好分付吳娘柂
樓烹就翠釜芹芽菽乳入甌芳澑鷗鄕占取閑滋味任
年年阻風中酒幾分纖輭堪人斷腸憶鱸能否
　　　木蘭花慢
　　　　賦木犀香數珠
訝熏爐未燼分秋宇染鉛丹正露重銅盤風搖鈿粟暗
和沈檀珊珊佩瓔零亂擣花房聲共曉鐘閑一串胸垂
圓相雙心臂纏淸寒　窗閒待洗塵煩斜挂處藕絲單
認現住冰輪前身香國不算緣慳更番秋期細數勝纖
痕畱印在雕闌宛轉仍酬密願氤氲難解連環
　　　慶宫春
　　　　冬夜泊舟鴛湖有憶
倦柳驚鴉澄湖低月墜霜初度篷罅搖落心情交加魂
夢水天離思難寫賦箋詞筆憶相見秋娘淡雅凄涼只
在學繡村邊曉鐘𫾣罷　可能負卻西風兩槳來時暮
雲凝乍啼紅唾碧衫痕猶涴尙記那回簾下怨人輕別
是纔識香囊分麝孤鴻遙去說與敎知酒醒今夜
　　　換巢鸞鳳
　　　　張東園送洋雞一雙賦此報之
一訊槎風有雙棲錦羽攜取筠籠菢時春嶼裏啼處曉
波東洪桃花下幾回逢乍呼小名朱朱未通瑤窗遠想
誤卻氾人同夢　珍重誰乞種持比汝南噤㾕神偏聳
幘染蠻砂尾捎蜃雨特地移窠分送我已無心舞秋宵
負雛看啄苔階縫憑丹靑喚梅家寫伊飛動
　　　淸平樂
　　　　元夕悼亡姬
春衫淚浣誰問春寒淺依舊去年正月半錦瑟華年未
滿　重來徑曲苔荒一屏梅影凄凉疑在小樓前後不
知何處迷藏
　　　沁園春
　　　　聲
隔院飛來巧囀如簧初聞可憐正金經學誦生成柔輭
珠歌敎唱分外淸圓花下泠泠簾中嚦嚦小玉頻呼密
意傳吟郞句慣臨流對月韻更悠然　道將雙字聯翩
比相見春風一笑嫣記靧桃幽思呪餘茸舌折楊離恨
噎在香咽細語歡濃嬌啼夢淺時送吹蘭到耳邊關情
甚聽鶯雛燕乳仍是笄年
　　　　影
賦就閑情願逐娉婷朝朝整隨恰花陰行過費他迴顧
柳絲遮住暫爾相離悄照春波偷窺曉鏡只道無雙更
有伊研丹粉愛自描活脫小様崔徽　何妨坐起輕攜
怪幾度抛人欲睡時又低鬟月底問來不語凝眸燈下
抱處如癡蹴踘幽坊秋千舊徑看未分明捉搦遲重逢
後羨香肩斜倚共暎屏幃
　　　水龍吟
　　　　題吳東壁大洋汎月圖
憑誰畫就滄溟影連南極搖空碧茫茫何在雲帆吹送
高秋今夕蛇種城遙鯷人國杳水天無迹正銀濤上湧
冰丸倒射應笑岸臨風幘　爲問乘槎此客挹長庚幾
經淪謫一官寄耳乾坤奇處肯敎輕擲身到淸虛胸吞
雲夢舊聞嫌窄看蠻童起舞澄輝零亂瀉蓮花白
　　　淸平樂
　　　　春游士女圖
膠鬟新拭正是停針日小扇撲餘無氣力風裏楊花吹
急　銷凝石畔兜鞵不如偎㬉蒼苔欲就濃香一夢翩
翩胡蜨飛來
　　　臺城路
　　　　題周雪舫運判萬夫人八分遺墨
使君高會詞人處霜風正凋疎柳白雪徵歌靑猿授簡
不惜連車沽酒高情感舊展翠閣遺函玉臺嘉偶錯落
蛟龍光和體格最淸瘦　人閒謫來未久悵芝田路杳
鸞馭難又伏氏經傳吳家韻寫空絕才華前後紅絲小
籒合長供鈴齋異香熏透夢井凄涼一編時在手
　　　行香子
　　　　憶焦山舊游
落托華顚棲泊頻年展心胸都付山川名區壯觀勝友
奇緣約弔坡公訪綸老謁焦仙　鼉吼更傳龍抱寒眠
記霜崖佛閣燈懸詩囊點檢莫怪蕭然但貯江風貯江
月貯江烟
　　　沁園春
　　　　腕
十二樓高隱約輕雲全遮玉容正簾衣半卷斜支雪藕
香羅一握乍斂春蔥膚薄微揎節圓漸露獨倚霞顋想
像中涼侵處有退紅衫袖淺護西風　欠伸在畫屏東
見背後凝酥兩欲融更朱繩力怯秋千齊挽綵絲痕緊
端午深籠對脈慵擡傷心小搤笑學簪花運未工新來
瘦問那人知不跳脫旋鬆
　　　聲聲慢
　　　　題停琴士女圖
簾垂有影院靜無聲誰家待月闌干兩點深顰分付次
第眉山薄妝乍侻便低鬟更自幽妍心事遠看轉將瑤
軫尙怯春寒　只有梅花知得愛香生絃外韻在絲前
小立徘徊肯敎流響空烟人閒尙畱粉本不愁他輕誤
華年凝望處想參橫依約未眠
　　　臺城路
　　　　當湖喜晤張今涪別去以詞見寄依韻奉酬
柘西尙有詞人在梅邊愛聽吳語明鏡慵窺靑山欠買
贏得吟情如縷高陽伴侶約小醉圍爐孟婆能阻斜日
歸鴉一羣寒影向村塢　殘年猶是近旅津亭仍解纜
離恨難譜橫泖蓴鱸東湖烟水輸與漁兒漁女心期暗
許在第六橋頭酒旗茶鼓一片春光快敎胸臆吐
　　　　畱宿張龍威藝舫同話丁卯舊遊有感用前
　　　　韻
重來君有攙先卜燈脣昨宵如語問訊東湖年時柳色
猶賸烟中殘縷英游俊侶歎范蠡船遙黃公壚阻一曲
南莊更無人過白雲塢　乾坤總成逆旅化兒多戲劇
顚倒誰譜風掩閑門冰凘老硯絕代空吟貧女淹畱未
許早歲晩天寒又催津鼓別夢依依小樓窗日吐
　　　沁園春
　　　　己巳除夕偶讀楊南峯循吉詩云買餳迎竈
　　　　帝酌水祀牀公吳蓋同杭俗也予老嬾無事
　　　　所須者飽食安眠而已因賦沁園春二闋以
　　　　當樂神之詞
天上歸來司命醉餘家人合迎訝蒙莊書幻神原號髻
諾臯志怪童亦名鉶難覓黃羊祇斟綠螘小市簫聲喚
買餳寒宵盡早踞觚語好黔突春生　瓣香脈脈通靈
訴口腹尋常累不輕歎火需朋舉常如僧飯釡非㛮轑
那羨侯鯖避煬何人先炊有典一飽無求掩竹扃吾儕
事向山空歲晩稍理遺經
　　　　又
安穩閑房仗爾平生寢興載司記窗橫窺月情柔似水
屏遮聽雨鬢改成絲金盡低顔玉存暖老漸近橫陳嚼
蠟時吾衰矣但摸棱不管趺坐偏宜一杯酌爾休辭
想此夕殷勤也合知笑放懷物外年年夢蜨求官何處
日日搘龜早起雖慵春來更健睡法希夷好護持寍須
羨設沈香八尺花下頻移
　　　疎影
　　　　小玲瓏山館賦絮影
飛緜近遠又綠陰弄日吹過隋苑比雪還輕度水無痕
東風下上低捲成團作隊冥濛甚眞共幻總迷心眼倚
繡簾誤卻吹時明滅箇人庭院　尙憶張郞好句正朦
朧淡月墜處初㬉漫綴征衣點鬢休驚欲捉兒童仍嬾
悠颺夢入離亭路寫不盡楚江春晚笑雨餘一種霑泥
付與老禪爲伴
　　　一剪梅
　　　　立夏後一日同人集晚淸軒補作送春之會
吟鬢蕭疎客夢輕春盡忘情春去關情問春去了幾何
程鳩作雙聲燕作雙聲　櫻筍盤筵理舊盟芳夜心爭
涼夜心爭綠陰便是短長亭歌趲春行酒駐春行
　　　摸魚兒
　　　　透風透月兩明軒賦新荷
掃干紅已隨流去綠雲南浦偷換錢錢點點田田樣浮
動鏡心纔滿靑蓋輭想早畏朱曦爲覆雙鴛伴全舒尙
卷似龍女牋緘鮫人帕束含憶又含怨　西湖好何處
羅帬玉腕采香休道來晩粉紅未逐薰風嫁扇底且藏
嬌面珠倒濺聽驟雨聲聲譜入歌喉囀吟騷意嬾任細
裊冰絲低搖翠柄衣小那堪翦
　　　柳梢靑
　　　　效許圭塘體
鬢點吳鹽十年來去苧翦征衫千里鶯花幾重烟水一
片雲帆　鄕園試話情忺有黛染明湖鏡匳佛土茶香
漁村蓴滑好箇江南
　　　　又
佳處曾探量泉惠麓踏蘚靈巖多少吳娃明妝倚舫玉
面乘籃　秧田竹屋蘆簾指歸路垂虹舊諳瑟瑟波搖
彎彎月唱好箇江南
　　　　又
臘尾春緘楓霞徧綴梅雪相兼新綠初成輭紅不到水
國無炎　女湖兒店程添記苕霅秋風挂帆洲渚神仙
樓臺烟雨好箇江南
　　　　又
湖傲山酣綠蓑白雨紫筍黃柑𧖟戸新封鷗鄕近署當
了頭銜　興來浪跡猶堪訪酒社詩朋快談焦洞潮聲
攝山月色好箇江南
　　　齊天樂
　　　　庚午夏五將歸湖上畱別韓江吟社諸公
平生慣向蕪城客吳絲暗斑雙鬢雪嶺才高靑樓句好
那比前人疎俊吟朋勝引愛款竹尋題占花分韻忽覺
歸心一燈搖夢野鷗近　湖山此時舊隱玉壺涼萬斛
紅膩蓮暈江雨鳴篷林風解纜離緒滿於潮信流連未
盡謝送我多情熟梅芳醞彈指秋淸重逢期定準
　　　　送樊榭歸西湖　馬曰琯
　廉纖細雨侵衣袂梅天最難調攝苦筍過牆靑苔上
　砌客裏光陰飄忽懷歸念切擬暫瀹茶鐺少畱吟篋
　只恐紅衣待君香散半湖月　吹簫何處濯髮浸空
　明一片消盡炎熱喚艇邀涼凭闌覓句沙際白鷗凝
　雪那堪閒闊定驀憶山齋幾般縈結莫負秋窗滿林
　蟬亂咽
　　又　馬曰璐
　片帆約共雲陰遠相看已縈愁緒淡景邀詩遙情入
　畫綠暗前時來路汀荷苑樹有花底魚經柳邊簫譜
　水夢山魂朗吟飛向鏡匳去　湖頭應憶舊侶正疎
　篁露滴如對幽語病渴文園躭佳飯顆算是襟分幾
　度離杯漫舉待潮落江天片時延佇只到涼秋剪燈
　同聽雨
樊榭山房續集卷九
樊榭山房續集卷第十
　　　　　　　　　　錢唐　厲　鶚　太鴻
　　詞乙(北樂府/小令附)
　　　人月圓(黄鐘宮)
　　　　甘露寺懷古
夕陽江上吳朝寺曾記昔畱題火焚松徑塵埋蓮鑊雨
洗苔碑　樓空多景鐘聲今古帆影東西花開花謝潮
生潮落物是人非
　　　　長安某氏廢園
行人指點城南路徃事半模糊烏衣門巷平泉樹石金
谷笙竽　當時深貯娘名御史妾號尙書而今但有空
池飛燕破瓦奔狐
　　　叨叨令(正宫)
　　　　碧浪湖感舊
月圓波靜蘇灣暮一船兩槳橫塘渡秋燈紅袖曾偷護
曉妝靑鏡初回顧憶殺人也麽哥憶殺人也麽哥重來
都是傷心處
　　　醉太平(正宫)
　　　　看梅宿西溪山莊
掩篔笆野橋護莎砌田拗梅花雪擁閣如巢供吾儕睡
飽溪深溪淺隨春笑窗明窗暗疑人到鐘初鐘絕帶詩
𫾣剩香吟半瓢
　　　　東郊小隱
小人哉學圃諸生耳傭書門前綠柳蔭淸渠東風菜吐
游仙枕外分朝暮牽絲棚外看來去選官圖外論贏輸
閑中樂乎
　　　　題村學堂圖
村夫子面孔渴睡漢形容周遭三五劣兒童正抛書興
濃探雛趁蜨受朋儕哄參軍蒼鶻把先生弄甘羅項橐
笑古人聰不樂如菜傭
　　　　春雨
溼東風燕剪灑芳樹秋千埽晴娘拜惜花天對珠簾暮
捲濛濛遮住宜春院絲絲吹上傷春面瀟瀟唱出送春
筵好春光去遠
　　　　初夏園居
野荼䕷葢瓦水楊柳穿笆翠畦深護小人家看童兒戲
耍種瓜不長東陵價賜櫻不羨長安話澆蔬不減漢陰
佳任東風過馬
　　　後庭花(仙吕宫)
　　　　冬日同江聲登吳山
仙山迴磴重酒樓空翠中霜落千門樹風淸十廟鐘夕
陽東越王何在鴉翻江上峯
　　　　次韻　金志章
　林疎翠靄重山圍閭井中輦道穿危磴叢祠響午鐘
　酒樓東天開圖畫烟江千萬峯
　　　醉中天(仙吕宫)
　　　　張龍威送醉蟹
無復􁅥沙樣風味付廚娘纖手紅椒擘繡匡只合糟􁀫
葬春雨瀟瀟夜窗背燈情況畫眉人肯分將(事見張/敞集)
　　　一半兒(仙吕宫)
　　　　金華寶婺觀
雲衣月面佩珊珊夜駕天風下古壇響入赤松山外山
篆煙殘一半兒浮空一半兒散
　　　　吳甌亭瓶花齋翦橙小集
移從夜雨記親栽翦向西風入手纔剖霧莫辭傾翠醅
輭金杯一半兒詩成一半兒改
　　　　上虞百官江口舜廟
重瞳此地有遺苗野廟空江玉座銷無復百官趨早朝
話漁樵一半兒龍工一半兒鳥
　　　　浮山禹廟和嶰谷
雲根不岀廟庭隅神怪當年豈盡誣塑壁尙存山海圖
看模糊一半兒蝸涎一半兒雨
　　　　吳山伍公廟
靑山遙對海門斜時見靈旗溼浪花夜夜夜潮驚萬家
閃棲鴉一半兒聲回一半兒打
　　　　鶴林寺米襄陽祠
仙花僧竹認松龕遺像依稀海岳菴野鼠有時鬚被銜
護伽藍一半兒塵添一半兒減
　　　　淮陰漂母祠
淮流日夜走靑蘆老屋煙煤一飯餘亭長有妻曾媿無
漢規模一半兒韓侯一半兒母
　　　　松江超果寺一覽樓寫望
潮迴黃歇浦邊春天界秦皇道上曛山冷陸機茸內雲
畫難分一半兒丹靑一半兒粉
　　　　題吳抱村閑居消夏圖
綠楊風裏掩茅茨紅藕香中收釣絲翠竹影邊吟小詩
日長時一半兒橫經一半兒史
　　　靑歌兒(仙吕宫)
　　　　悼吳中歌者
花前偷回嬌盼賞知音舞袖弓彎何處秋墳唱夜闌抛
卻靑團扇兒閑風流旦(元夏雪蓑靑樓集李/嬌兒人目爲風流旦)
　　　四塊玉(南吕宫)
　　　　題大滌貝鍊師房
種藥鉏分茶筅蒼檜空堂隱臞仙碧桃幽徑閑尋徧一
柱煙五洞天九鎖泉
　　　　沈歸愚侍郞天台歸過訪
霜滿鞾塵侵馬白首諸公戀東華相逢愛說天台話躡
嶠霞飯㵎麻吟瀑花
　　　閱金經(南吕宫)
　　　　同吳可堂游潮鳴寺
竹外靑蓮座水邊黄面僧掃葉烹茶折腳鐺迎罷翻金
字經蒼苔徑看碑廊下行
　　　　澆藥井
抱甕忘機事栽花消俗緣中有桐君上品傳泉飛流當
暑天雲漿嚥主人平地仙
　　　朝天子(中吕宫)
　　　　送樓于湘歸吳門
稻齊鱠肥久憶吳中味乘秋帆影去如飛嫋嫋菱歌起
鶴市誰依鴻廡單棲算歸時仍客裏得歸且歸吟不了
烟波意
　　　　同作　馬曰璐
　擬行未行猛賦得歸期定木犀香裏晩雲晴盼殺臯
　橋影秋五湖淸月二分明寫相思兩地情酒城鴨城
　莫忘了盟鷗等
　　　　紅橋納涼
藕湖柳渠亭館風多處十年隋苑舊詩逋團扇招涼句
茉莉鬟酥薔薇衣露隔船窗聞笑語不須醉扶月上紅
橋去
　　　　春煙
遠林翠侵煗處迷離甚夜來輕抹畫廊深和月梨花浸
褭上羅襟飛上瑤簪似幽期一縷心再尋至今春有禁
情難禁
　　　滿庭芳(中吕宫)
　　　　殘秋湖上有懷月田筠谷穆門三君之殁
湖山宴娛景留年去社散人徂畫橋煙艇風蒲路極目
愁予夢已隔黃公酒壚寫難窮白傅詩圖秋光暮碧雲
紅樹泉下得知無
　　　　題王茨簷北郭移居圖二曲
生涯自遣嫌居市井喜近田園酸寒東野唯詩卷家具
蕭然鈍榜上高題狀元醉鄕中舊署神仙尋君便林鶯
乍囀卽此賀新遷
鄰家大有東屯雞栅北郭漁舟鐺中煮字今能句飽矣
何求羊角埂看花慢走兔兒泉裹茗閑游歸來候遙山
滿眸紫翠一笻收
　　　　辛未重午嶰谷半查招集行菴分韻
籬閑六枳階苔更掃徑竹新孶觴蒲有客過三四荆楚
佳時王播去功名似此孟嘗生富貴何之開胸次須行
樂耳不用讀騷辭
　　　紅繡鞵(中吕宫)
　　　　正月十六日同江聲可堂龍泓游吳山分得
　　　　開字
三五夜將錢更買第一樓有酒初開士女燒香墜金釵
春潮和月上暮靄送詩來燈街人似海
　　　　春晩
情黯黯花前側帽路茫茫月底吹簫花月江南憶新妖
詩匳吟芍藥夢枕墜櫻桃人隨春共老
　　　普天樂(中吕宫)
　　　　題行菴爲馬嶰谷半槎兩君觴詠地在揚州
　　　　北郭天寍寺西
碧蘿垣蒼筤徑簷花月明庭樹秋聲棊分謝墅幽榻下
蕭齋靜大小山名堪移贈卜行窩招友經行行廚醉醒
行衣露冷行篋詩淸
　　　　春水
雪初消波微澑鵝肫蕩口鶯脰湖頭藍拖打槳人綠染
湔帬候何事干卿吹頻皺笑東風直恁風流情如此柔
殘紅漾久還妝樓
　　　喜春來(中吕宫)
　　　　春柳
初過元夜新黃蘸剛近淸明嫩綠攙小紅樓外拂毿毿
黏畫衫飛絮滿江南
　　　山坡羊(中吕宮)
　　　　秋雨初霽嶰谷半槎招同人集看山樓塡此
　　　　曲予以病不赴
瓷靑天逗綃紅霞漏井梧缺處山新瘦雨初收酒新篘
鯉風試弄凭闌袖自笑文園多病後秋嬾上樓愁還獨
謳
　　　　春日郊行
春山如笑春流堪照桃花紅岀疎籬靠醉村醪聽神簫
社公雨灑潮王廟雲影弄晴歸尙早橋魚散苗郊燕定
巢
　　　梧葉兒(商調)
　　　　春山
窗中岫天外峯雪淨遠連空淡冶河陽重浮嵐北苑工
暖翠井西同遙念著眉梢更濃
　　　小桃紅(越調)
　　　　橫波夫人畫蘭扇敬身索賦
秦淮不見翠雙顰摺扇香痕潤往事眉樓有誰問墨花
春靈均舊怨都銷盡南朝豔粉才人風韻題詠到湘帬
(龔宗伯有題畫蘭帬子/如夢令爲横波作也)
　　　　吳江道中
一篷風色一橈雲詩有江湖分第四泉邊綠陰襯夏寒
新憑誰寄箇松陵信楊花浥褪楝花飛近金鴨煖梅魂
　　　柳營曲(越調)
　　　　尋秦淮舊院遺址
支瘦笻訪城東板橋夕陽依舊紅名士詞工狎客歌終
醉卧錦臙叢閑愁埋向其中温柔老卻吳儂香銷南國
盡花落後庭空風吹夢去無蹤
　　　　春夜汎湖
停漏籤展冰匳春湖可人花月兼蜨夢厭厭柳影纖纖
山隔夜明簾呼燈重問靑帘叩舷同唱烏鹽泝流光三
塔動衝香霧六橋黏尖風起索衣添
　　　　漁家
漁事多柰漁何漁心太平誰似我春雨漁蓑落日漁艖
漁舍水雲窩約漁兄漁弟經過聚漁兒漁女婆娑漁竿
連月浸漁網帶烟拖歌漁笛定風波
　　　　漫作效康沜東體
回敝車守空廬貧中自憐貧有餘鳥識親疎花驗榮枯
笑讀古人書扁舟不逐陶朱布衣空羨丹徒英雄重俯
仰事業一欷歔初只合老樵漁
　　　　春思效張小山體
紅漸稀綠初肥暖風一團香絮飛春入長眉春著單衣
無處問相宜乍開簾芳草東西倦凭闌粉蜨高低鳥聽
秦吉了花發蜀當歸伊誤了牡丹期
　　　沈醉東風(雙調)
　　　　春日西湖
謁東閣平生未肯典西湖此事休云約酒朋探芳信賣
餳天柳嬌花嫩老作承平快活人看鏡裏春山似哂(元劉/致中)
(醉中天自注云宋諺有典賣西湖之語臺諫謂之賣了西湖旣賣則不可復/省院謂之典了西湖猶可贖也無官守無言責此古人所以輕視軒冕歟)
　　　　紅橋水亭看荷
移舫子雲陰半掩倒闌干魚影深潛池分九曲涼花比
重湖豔看娉婷不隔湘簾疎雨催詩意未忺但葉上聲
來數點
　　　折桂令(雙調)
　　　　金陵朝天宫秋寓
笑平生詩卷生涯偶寄雲房似到仙家鏡照山精鐘𫾣
夜斗鼎鍊秋霞申地園不畱破瓦卞公墳誰種殘花莫
羨豪華六代興亡衰柳啼鴉
　　　　賦得客帳夢封侯
傍幽窗斗帳淒涼何許儒冠忽擁油幢虎士趨風蛾眉
環坐珠履成行班祭酒須輕故鄕李將軍得遇高皇萬
里名揚萬戸勳償一枕邯鄲總是荒唐
　　　　題殿畫乞巧圖
剩前朝一　丹靑長信昭陽無限秋情金合藏蛛綵橋
度鵲紈扇飛螢聽玉漏遲遲五更拜銀灣脈脈雙星梧
影閑庭不卜他生但祝今生
　　　　低髻
理香絲樣減菱銅緊綰螺尖不放鴉鬆翠葉斜安金釵
短插羅帕輕籠行雲穩微微楚峯墮花慳小小吳宫傳
徧城中壓倒韋娘見慣司空
　　　　述懷
問先生底事窮愁放浪形骸笑傲王侯不隱終南不官
彭澤不訪丹􁀫搔白髮三千丈在手算明年六十歲平
頭天許奇游弄月蛟門看雨龍湫
　　　　西湖次趙文寶韻
比西湖西子爭誇西子看來尙遜穠華不盡雲山無窮
煙柳可惜風花斜陽在黃妃舊塔醉鄕眠蘇小誰家流
水殘霞新月如牙油壁香車歸去吳娃
　　　　浩然巾
展鮫綃一幅裁雲素頸遮寒翠鬢藏春踏雪風流尋梅
窈窕照鏡溫存分明是江妃後塵又猜疑孟浩前身詩
客知恩剛近香肩凍粟無痕
　　　　題徐安生桂花湖石小幅爲丁龍泓作
是何人染出秋光石擬聞蛬樹訝懸香纖手皴苔柔毫
暈碧嬌額分黃權當作如來供養也應敎才子收藏腸
斷吳閶漂泊多情老去徐娘
　　　　懷嶰谷游金陵效疊韻體
溯空行小艇風輕萬頃潮平淸興堪乘山迥雲生林靑
雨映一坐金陵景陽井苔崩舊京石頭城煙冷新亭茶
鼎禪燈竹徑江聲酒聖詩盟少摒塵纓緩定歸程
　　　　楊妃病齒延淸齋分賦
宴華淸何限歡娛底事朝來粉悴香癯柳葉微顰瓠犀
小冷棠萼愁吁沒亂煞開天帝主敕離支休進中廚塞
上思酥突騎長驅活玉巢中且忍須臾
　　　淸江引(雙調)
　　　　蘇堤春曉
誰家總宜船玩景落月長隄暎柳煙舒翠屏花露揩明
鏡西施帳中春夢醒
　　　　花港觀漁
東風倚闌花似雪小汊分鱗鬛魚將花吐吞花逐魚明
滅人生不如魚樂也
　　　　柳浪聞鶯
小鶯擲梭風柳靡翠線波痕細雙柑酒便攜兩豆塵休
閉百單八聲春去矣
　　　　麴院風荷
風漪四圍深院宇荷氣銷炎處斜明柳外虹亂颭萍閒
鷺來看翠盤高下舞
　　　　兩峯插雲
南北兩高靑對聳氣溼雲飛動牛頭縹渺齊馬耳冥濛
共僧歸雨來龍瀃湧
　　　　平湖秋月
月明滿湖剛著我不攪魚龍卧碧瀾寸寸秋挂子紛紛
墮星河醉驚都繞舸
　　　　三潭印月
魚王國中看月上三塔遙相望浮珠白一丸沈璧寒千
丈夜深老禪心一樣
　　　　雷峯夕照
黃妃塔頽如醉叟大好殘陽逗渾疑劫燒餘忽訝飛光
候漁村網收人喚酒
　　　　南屏晩鐘
鯨鏗一聲山鳥駭響徹靑松外雲遮五百閒月上三千
界歸舟幾聽頭漸白
　　　　斷橋殘雪
水南數峯皴粉少玉蝀澄餘照鷗邊草欲蘇驢背梅初
笑林逋宅荒猶未掃
　　　　菜貴戲作
晩菘一筐堪適口莫笑貧家陋求添轉不能問價高於
舊宜州老人空肚久
　　　落梅風(雙調)
　　　　華秋岳爲予寫西溪卜居圖因題其上
横斜影淸淺溪翠濛濛嫩寒山氣梅花見招深處棲草
堂資故人誰寄
　　　　孤山訪梅
蜂鬚朶鶴膝枝背湖陰杳無人至逋仙墓前春若此瘦
吟肩聳成山字
　　　　歲除得沈椒園山東書
琴工欠藥劵遲逼殘年有臺難避門前雁行誰解圍沈
三兄俸錢遙寄(張說謂沈佺期曰沈三兄詩/須還他第一椒園行三故云)
　　　　鄰牆杏花
高樓雨深巷風惜花人作詩無用紅香笑窺牆角東笑
先生白頭非宋
　　　　嶰谷送漳蘭
心占易佩擬騷兩三莖送秋先到吐幽香暗將炎晝消
雪窗僧寫來難肖
　　　　原作　馬曰琯
　淸風灑涼露滋瘦亭亭自憐幽致伴同心玉琴調七
　絲小窗中略添秋思
　　　水仙子(雙調)
　　　　虎􁀫書所見
王珣宅畔曉鐘催朱勔花邊午店開仇英畫裏春妝賽
趁淸明冷食來施山僧那惜金釵低潤臉男兒拜整新
帬侍婢擡恨無端落日船回
　　　　竹下水仙
翠雲影掠玉鈿柔蒼雪聲搖金琖流天寒正倚佳人袖
是何年雅蒜收傍琅玕鵝管花抽墨胎子生來瘦楚湘
娥分外愁合就淸幽
　　　　齊瓊臺侍郞雪中過訪
十年握手意偏深千里言懷喜不禁三公折臂君尤甚
卧天台琪樹陰惹蒼生望到而今剡雪凄淸興江雲縹
緲心有約聯吟
　　　　謝馬嶰谷半槎惠人葠
靈苗合在阮生家香蘂應須溫尉誇連根便是邊鸞畫
價兼金難賽他起沈疴何必丹砂秋寄逢江雨晨煎汲
井花此意無涯
　　　殿前歡(雙調)
　　　　秋思用張小山春思韻
寫秋思芭蕉葉葉竹枝枝南湖風雨涼何自潘鬢成絲
蟲聲唱鬼詩雁影排人字鳳𥿄書仙事餘香滅後幽夢
回時
　　　　春草
燒痕春無端喚起踏靑人靑靑有盡愁無盡不入侯門
濃將落日薰媚借飛花襯色作羅帬認小卿墓上西子
湖濱
　　　撥不斷(雙調)
　　　　晩秋田家
倚霜根望前村西風漸掠歸鴉陣稻熟租分斛面匀菊
香醉枕鉏頭穩是非休問
　　　枳郞兒(雙調)
　　　　月夜過吳梅查靑棠館
趁微涼訪書堂淡月正昏黄卍字闌干亞字牆新詞同
唱合歡花影轉東廊

樊榭山房續集卷十
予攷尙書大傳重華省方羲伯和伯而下各以八方之
舞進曰舞則歌在其中矣夫省方進樂蓋以美盛德之
形容其義主乎頌而八方各陳其土音則其義又未嘗
不兼乎風斯六義之所以交資也後世之樂未足以語
乎古然讀漢志則巴渝淮楚之音俱領於奉常而唐人
盛稱魯山于蔿于之歌時勢雖殊其義一也元人始變
而爲曲要亦樂中流別之以時而變者今
天子建中和之極躬奉
聖母南巡至吾浙東西老幼士女歡聲夾道吾友杭人
厲君樊榭吳君甌亭各爲迎
鑾新樂府其詞典以則其音嶒􁥶清越以長二家材力
悉敵宫商鍾呂互相叶應非世俗之樂府所可語大吏
令樂部奏之
天子之前侑晨羞焉昔人以此擅長者如元之酸甜諸
老明之康王不過以其長鳴於草野之閒而二君之作
上徹
九重之聽山則南鎭助其高水則曲江流其清是之謂
夏聲也矣爰爲之弁其首鄞全祖望
序
邃古以來生而神靈之君莫如黃帝恒以太乙與天目
在四維之歲乘龍而四巡彭祖前驅松喬俠轂入空桐
禮廣成子遊玄圃禮雲臺先生謁峨眉見天皇眞人封
東岱奉中華君之具茨事大隗入金谷諮涓子過楓山
見紫府先生所遇皆超絕塵坱之眞人後世迂闊之鯫
儒拘曲之愿士覽眞源抱朴之語輒適適然驚疑而不
信吾欲家到而戸喻之而不勝辭費也夫後世之所謂
神仙不死之徒亦不過於億兆庸人中獨能離去葷濁
絕滅嗜慾卽可以長生而久視而以聖王視之彼所謂
方丈麗農之區不能不囿吾域中囿吾域中猶吾食毛
踐土之百姓也皇帝撫萬靈函九夏水宿星飯皇然不
得寍居出而省圓首之疾若彼爲神仙者猶復逍遙晏
安藏匿而不肯一見斯亦女青之律之所不宥者也西
王母在極西之國見於山海經爾雅不爲無稽也自黄
帝後而堯見之而穆滿見之而漢武見之彼非所謂育
養天地洞陽之極尊者耶而猶恒岀而爲世主見則凡
許玉斧葛稚川者流幸而長不死尤欲得有道之君而
引伸其說崇闡其敎偲偲然亟欲貢其所有以顯靈異
於人主亦事理之所必至矣
今上皇帝紀號之十有六載巡省方俗臨幸浙土洞天
福地吾浙什嘗占其三四四明龍薈台山靈異勝迹往
往甲於天下神仙窟宅於此雲氣往來豈無聞見或化
而爲嘉禾瑞穀以答
聖主之憂勤或變而岀矞雲醴泉以示蒼昊之靈貺
今上皇帝特厭棄文成五利之所爲命珥筆執記之臣
削封禪之文剟符瑞之志曉然示天下後世以六五帝
四三王之大道瓌珍異寶所在皆有環溢心目烏睹所
謂使者四出以求神仙耶且吾固疑有仙骨者苦無仙
才木公金母之辭本王嘉所爲作眞誥所載雲林右英
之詩皆拙晦不可曉降而至于吕嵓葛長庚丹經道曲
義淺辭膚無當於騷雅之選道藏中文集之繁富者莫
如陶通明杜廣成然求其一篇一句之傳誦於人口者
而不可得使其奏雲璈吹玉琯自撰歌曲樊然雜進於
文德誕敷英略不世出之聖主之前將恐其逡巡羞恧
而自媿其措辭之不工則所謂飄飄有淩雲之氣唯吾
儒之健於文事者能勝任而愉快矣吾友樊榭甌亭兩
先生有掞天繪日之才藻而恥蹈襲揚馬之常故　犿
其辭詭譎其體借喬張之雅調傳佂僑之逸事率先衢
歌巷舞諸父老迓
六飛於天上被之筦弦次第進御
聖天子止輦而聽之每奏一篇稱賞不置雖俳優乎使
枚臯東方朔若在畢力而爲之未能有加也嗚呼悕矣
愚者輒河漢其言予爲揣物情徵往典從橫論列以秕
糠一世之塵濁使知授符降斗之祥不得專美於黄帝

序
　　錢唐金志章江聲
法部雲韶雅樂傳清詞字字貫珠圓粲花才子生花筆
合浦仙音各鬪妍
笙鶴瑶天夐岀塵湖山春麗日華新百靈擁衞羣眞集
齊捧三漿壽
一人
詞源三峽湧波濤刻羽移宮調最高鳧藻一時歌燕喜
九重天上響雲璈
樂府新聲妙抑揚南推高史北喬王鈞天試聽迎
鑾曲未許前人獨擅長
　　仁和吳廷華東壁
譜得迎
鑾法曲新廣場二月播陽春西方壽佛西王母都作瞻
雲就日人
詞客毫端雅奏多十平大樂協中和賡颺他日金華殿
還進康衢擊壤歌
　　□ᖡ蔣德秋涇
重見神人啟玉函帝車南指五雲銜誰翻絕調迎
鑾曲法鼓仙璈總不凡
現來天女將花散幻作羣仙駕鶴迎不是一時雙綵筆
紫雲何處寫遺聲
　　錢唐丁敬龍泓
孝治眞堪邁百王
慈宫親奉九霞觴新聲擬祝無疆壽才子迎
鑾各擅場
羣仙爭集百靈趨龍笛鵝笙調自殊碧落空歌誰敢和
笑他郢雪祇區區
析角分宫未易才共將藻思瀉瓊瑰一時駒豹争聲價
曾唱鈞天法曲來
詞筆湯徐信老成同時對壘合爭衡南湖花隱甌亭長
他日應傳供奉名
　　錢唐汪沆西顥
仙音兩部協宫商㬪玉駢珠各擅場此曲自從天上奏
不須樂府數康王
萬國歡心奉
一人親扶紫罽駐湖濵山呼不是虛無事
帝德懷柔及百神
山海仙靈絳節朝花明
行殿競雲韶欣知
聖母西方佛聽慣瑤房鳯唳簫
新詞譜出合笙鏞雙管眞堪峙兩峰郤笑粗才晁協律
祇歌並蒂有芙蓉
　　祁門馬曰璐半查
　　　調水仙子(黃鐘宫)
東都詞筆柳秦妍北地新聲關馬傳西京樂府康王擅
迓鸞旂奏
御筵太和音雙管齊宣價重雲韶部名高黄絹篇抄徧
霞箋
　　錢唐陳章竹町
　　　調折桂令(䨇調)
譜梨園兩部詞章味合酸甜響應宮商不演參軍不編
待制不唱中郞百靈走烟排隊仗羣仙會雲翦衣裳宋
豔班香
玉輦南巡供奉
君王
　　滿洲舒瞻堃畝
　　　調清平樂
升平雅奏付與雕龍手二妙一時眞罕有記曲費他紅
豆　譜成山淥湖光傳來刻羽吟商五色雲中扇筤
九重天上絲簧
　　平湖張雲錦鐵珊
　　　調慶春宫
八神弭節七聖隨車
翠華南幸重覩熊館花明鵠池柳細一時行幄同扈粉
箋銀管話多少迎
鑾詞賦雙成妙曲誰似仙韶舜瞳曾顧　付他關馬名
流周秦好手也難翻譜移宫換徵錦心繡口繪岀升平
春宇六橋三竺儘贏得餳簫茶鼓魚龍爭演壓倒東嘉
瑞光交處
　　錢唐張湄柳漁
　　　調齊天樂
和聲雙鳳穿雲叫天上人閒都滿調協黄鍾韵飄白雪
壓盡錦城絲管幔亭何遠儼三島羣眞驂鸞陪輦王母
蓬池小桃紅暎水清淺　漫論馬枚遲速翩翩詞賦手
總輸歌板絳樹千圍驪珠一串好趁花飛鸎囀重瞳迴
眷正湖鑑澄空山屏翠展雅樂流傳補
省方盛典
　　□□周宣猷雪舫
　　　調臨江仙
一代酸甜誇並轡香荃齊按金徽蘸來湖淥點山霏虞
廷雙玉琯漢院五銖衣　福洞仙眞都活現九天鸞鳯
争飛
至尊含笑駐雲旂漪風聆鞠部曳綵看支機
題辭
樊榭山房集外曲卷上
　迎　鑾新曲首套
　　羣仙祝　壽
　　　第一折
　老生扮許邁引仙童上
(仙呂/引子)小蓬萊欲識蓬山仙界看簾風吹斷紅埃丹葩紫
草芳蕤一片傍砌分栽
　樓閣參差護碧烟山前山後盡芝田桃花日日隨流
　水長伴仙翁不記年自家許邁字叔元名列上眞位
　階仙苑乘鸞跨鶴厯三山五岳之奇煮石烹茶齊碧
　海青天之壽只因俺性嗜西湖故此時常棲止聞得
　　當今聖人恭奉　聖母鑾輿巡幸浙水順省方之
　鉅典喜覲　天顔奉長樂之歡心咸欣　聖孝意欲
　約同仙眞葛洪奏聞王母邀請境內眾仙恭迎　聖
　駕速去走一遭也
(仙呂/過曲)桂枝香竹飄虛籟山橫遙黛說甚變化壺中落得
逍遙塵外趁初陽正開初陽正開嘰霞餐瀣眠雲𫾣靄
已是稚川門首了謾疑猜不爲談元至相將謁　聖偕
　末扮葛洪上敢言抱朴平生志贏得參同此日閑見
　介久違仙範近况云何末
前腔丹砂曾丐黄庭曾解底用燕待羅浮剩有書傳瀛
海葛洪呵到於今騁懷於今騁懷聽得那濤聲澎湃禽
聲幽怪展青鞋詰曲穿花徑延緣泛水涯
　仙眞遠臨乞道何意老生
前腔　聖明當代乾坤交泰願億載笑展　慈顔便萬
里春歸　行在信神人允諧神人允諧帝巡書載王遊
風采古今皆瑞氣連閶闔歡聲動草萊
　因此特過仙山同往瑤池奏聞王母邀集眾仙接
　駕則箇末正合愚意就請同行
解三醒抱血氣尊親同戴合遠近天仙齊會合飆車羽
輪西池界遙望見翠鬟堆瓊樓十二縹緲開弱水三千
頃刻來門兒外但見斑斑白鹿點點青苔
尾聲素蓮飄冰桃大果然風景四時佳試聽隱隱雲璈
樹外迴
(老/生)聲滿西湖諧萬姓　末歡騰南極擁千祥
(老/生)年年記取東風好　末長共羣仙泛玉漿
　　　第二折
　旦扮董雙成上
(仙呂/引子)點絳脣柳煗花明玉笙吹徹仙音院瑞烟知篆半
面重簾捲小旦扮何仙姑上(換/頭)幾曡霓裳未許嫦娥擅
花枝顫舞帬輕轉待把鈞天演
　旦晻靄祥雲映太清小旦吹笙絕藝說雙成旦仙姑
　也解人閒樂小旦重譜黄鍾第一聲旦俺董雙成也
　小旦俺何仙姑也旦昨日王母大會羣仙設宴瑤池
　說及你我二人俱係浙江人氏命掌仙樂演習歌舞
　以備　聖母萬壽供奉正是雅音傳　懿範昭格豫
　神人道言未了王母早降老旦扮王母引眾女仙上
前腔絳闕風和瓊臺日麗開晴巘彩雲扶輦朱鳥窗前
偃(換/頭)永祝金蘐率土同歡忭天心眷寳林仙苑歲歲欣
蔥蒨
　火棗交梨取次嘗雲中雞犬任翺翔從今閑話長生
　訣共仰　慈宮壽域長自家西王母是也昨日於瑤
　池席上曾命董何二仙演習歌舞未知可精熟否旦
　小旦已演習了還求王母指授老旦且聽我道來
(黄鐘/過曲)絳都春序曰稽舜典論聲歌允諧惟夔克擅廣大
清明取象還將乾坤辨陽阿激楚新聲變侈後代巴渝
繁衍怎如今日呵武功文德賡歌帝載舞干重見
　小旦旦合
前腔(換/頭)仙眷深沈洞府把協律成章源流論徧始識元
聲只在天家通明殿雲謠月譜從容薦笑塵世填詞三
變算來此曲難聞錦水管絃都賤
　老生末上遙聆白雪唱不數紫雲迴見介許邁葛洪
　參見老旦二仙少禮老生末　聖駕將幸西湖特來
　奏聞王母邀集眾仙同去迎接老旦已知道了可站
　列兩階試看歌舞一迴內十番舞介合
畫眉序聲入九重天吐自朱脣一串偏似驪珠散迸萬
顆匀圓臨風度梁繞雲停催腔急鸞鳴鳯囀析宫分角
爭嘹喨這法曲世人知鮮
前腔妙舞聽張弦緩步氍毺萬態姸但迴腰舉腕欲去
仍旋低昂袖底陋驚鴻輕盈掌上嗤飛燕柳絲搖曳嬌
難狀正一對翠盤佳選
　老旦歌舞已畢就此同往西湖去也合
雙聲子餘音遠餘音遠曲檻外仁風扇嘉瑞顯嘉瑞顯
玉階下仙蓂現語眾仙語眾仙導引先導引先記今朝
雅樂奏向鈞天
尾聲崑崙駕起祥雲便恰逢春色湖隄倩備下　兩宫
歡宴
　　階前百獸猶能舞　樹外雙鸞也助歌
　　况是神仙逢　盛代　可無雅樂奏金坡
　　　第三折
　老生上
雙角清江引喜　天心俯順蒼生想法　祖時巡講末
上三千禮樂彰百二河山壯合今日箇迎候　翠華仙
子往
　老生俺許邁奉王母之命邀請浙西眾仙今已約下
　了末俺葛洪奉王母之命邀請浙東眾仙今已約下
　了見介老生請問仙眞邀的那幾位末俺邀的劉晨
　阮肇黄初平劉綱桐君五位請問仙眞也邀了幾位
　老生俺邀得蔡經一位末爲何甚少老生浙西神仙
　不少因王母只許邀請上八洞神仙其餘散仙未敢
　擅請况合你我二人已足八仙之數了你看白雲冉
　冉黄鶴翩翩敢是眾仙俱到也
前腔生扮劉晨上小桃花占斷天台港賺得劉郞賞小
生扮阮肇上胡麻泛水香阮肇相將訪合今日箇迎候
　翠華仙子往
前腔外扮黄初平上笑初平叱石成羊妄仙術寍嫌創
浄扮桐君上桐爲姓氏詳採藥披仙氅合今日箇迎候
　翠華仙子往
前腔副浄扮劉綱上問劉綱夫婦離塵網古木昇天兩
丑扮蔡經上麻姑鳥爪長蔡子思搔癢合今日箇迎候
　翠華仙子往
　見介丑俺記得當𥘉也是二位仙眞爲首邀俺們恭
　迎　聖祖仁皇帝聖駕這話算來已四十多年了老
　生當初　聖祖南巡深仁厚澤淪肌浹髓浙江士庶
　至今謳歌不已後來　神聖繼承到了　當今聖人
　因臣民之顒望法　皇祖以時巡萬方同慶乃亙古
　以來罕見之盛典也
沈醉東風當日呵荷　皇祖恩波㬪降　幸江南爲勸
耕桑兩峰柳影中三竺泉聲上將民瘼　宵旰頻咨訪
合今日　聖聖相承重　省方端的是昇平景象
　生俺記得當初湖上俱有　聖祖皇帝御製詩篇御
　書匾額供奉十景眞覺湖山生色也
前腔羞說那柏梁篇漢宫絕唱羞說那飛白字唐家擅
場篇篇律呂宣字字珠璣晃至今碑版燦　天章　今
上駐蹕湖上萬幾餘暇少不得合灑翰題詩玉管香添
勝境光芒萬丈
　外俺記得　聖祖皇帝幸了杭州又幸越中也是這
　箇時節
前腔記當年飇輪幾行侍華斿問渡錢江搜奇禹穴邊
修禊蘭亭上見塗歌巷舞慶豐穰合桃綻輕紅柳吐黃
正此際風和景朗
　老生俺厯覽史册自古帝王巡幸不過文人學士賦
　詩獻頌而已羣仙祝　壽眞曠世所罕聞也
前腔休再說崔駰頌將主德揚休再說子雲賦把帝巡
彰何如腰懸負局錢手曳壺公杖　慈宫共祝壽而康
合不是　聖德巍巍邁帝唐怎得箇羣仙共仰
　小丑扮劉海上醉眠松陰下閑過白雲嶺要去卽便
　去直入晴霞影自家劉元英别號海蟾子燕地廣陵
　人也偶然游戲人閒聞得浙江眾仙恭迎　聖駕眞
　乃千秋盛會因此飛行前來則箇見介仙眞爲何瞒
　著俺麽老生因仙眞籍非吾浙故不奉邀今旣到此
　不妨同行小丑試看俺舞金錢一回者跳舞介合
清江引身居福地多蕭爽久絕塵縁想烟霞舊願償雨
露今時暢彤雲裏但聞仙珮響
尾聲人閒休說桃源謊甲乙奚煩虛懸帳迎　鑾似此
今古曠
　　扶桑曉日照曈曨　天上人閒望幸同
　　不用繁華循故事　惟將悃愊答　宸衷
　　　第四折
　生扮仙童上好風吹縐輭琉璃幾樹垂楊正及時試
　聽　九重仙樂奏　天顔有喜近臣知自家王母位
　下仙童是也俺王母大集羣仙前來湖上恭祝　聖
　壽命俺先來此伺候眞箇好景致但見寳鑑無塵畫
　屏施采重重碧水護祥光隱隱翠巒籠瑞靄圉圉洋
　洋高高下下眞箇魚躍鳶飛呈氣象遠遠近近盤盤
　旋旋果然龍飛鳯舞壯山川六和墖雷峯墖保俶墖
　靈鷲墖錯錯落落墖邊鐘磬坐來聞柳洲亭放鶴亭
　湖心亭冷泉亭參參差差亭外暉陰閑裹見六橋外
　六橋裹紅紅綠綠萬株楊柳萬株桃高峯南高峯北
　逶逶迤迤無限風光無限景花宫繚繞層層㬪㬪若
　環若衛峯自此而難飛春日融和舒舒遲遲以拂以
　披泉從茲而勿冷遙接著祝　釐的寳地瑤階碧瓦
　霏霏郁郁焚香拜手百千春近連著　駐蹕的行宫
　鳯起鸞浮燦燦輝輝結綵懸燈十萬戸排列著軒轅
　鼎夔龍彝燧皇圖姬公籍齊齊整整萬幾有暇奉
　宸歡准備著秋兔毫盤龍硯烏金墨輭玉箋灑灑洋
　洋千首旣成抒　睿藻雅雅魚魚班行鵠立螭頭上
　都是些東馬嚴徐濟濟蹌蹌侍從雲行豹尾前數不
　盡臯夔稷契春省耕秋省斂九圻八宇咸欣覆載無
　私望如日瞻如雲異域殊郷共信甄陶最廣怎見得
　時值昇平合浙水東西軿車繡幄招要仙子下三山
　要知道世躋仁夀徧大江南北白叟黃童慶祝　慈
　宮稱億歲正是好將天上羣仙事畱與人閒信史傳
　言之未了羣仙早上老且扮王母引女八仙上
北雙調新水合太平　天子坐垂衣徧寰區一團和氣
輦路幽香細禽鳴禁樹新聲膩魚遊靈沼纖鱗侈身在
春風知未萬物咸熙願付史官頻記
　老旦來此已近　行宮了眾仙們各整肅而進
北雁兒落帶得勝令正雲光覆殿低更塔影侵簾麗我
　聖母祥徵華渚符瑞表瑤光異眞個是周姜婦德齊
太姒徽音繼因此上渡蜃海迢遙路頌璇宮福壽宜依
依看寳婺明坤位遲遲喜春暉朗殿帷
　老旦　當今聖主尊親備至孝養兼隆洵古昔所稀
　聞宜嘉休之並集也合
南僥徺令則見萐草兒庭前出又見玉雞兒檻外飛合
舜饍堯樽承　歡笑天下臣民尊　母儀
　老旦許葛二仙可將摘下仙桃恭祝　聖壽者老生
　末合
北收江南這蟠桃再熟問誰知占東風嘗趁暮春期笑
當年曼倩幾偷窺喜纍纍子垂喜纍纍子垂急低頭再
拜獻　丹墀
　老旦董何二仙可將釀成仙酒恭祝　聖壽者旦小
　旦合
南園林好這酒呵勝中山千宵醖奇問阿姆餘杭兌未
莫再羨逡巡滋味須早把獻　彤闈須早把獻　彤闈
　老旦眾仙們可隨俺叩祝　聖壽者眾叩頭介合
北沽美酒帶太平令漫道俺做神仙入世稀做神仙入
世稀也一般兒鵠立班行裏　萬歲嵩呼舞蹈齊望山
龍衮衣與千官同跪起紅冉冉花光明媚碧灧灧波紋
纖綺韻幽幽歌聲輕脆嫋婷婷舞衫揺曳不覺的神夷
意怡目迷問洞天應數西湖第一
北清江引羣仙祝　壽從今始熟得　朝廷禮山餘鳯
鳥鳴樂僃簫韶細願歲歲年年歡似此
　　行宮高起接青雲　仙樂風飄處處聞
　　惟祝萬年綿壽算　慈闈常護　聖明君
　　　　　　　　　　　錢塘縣國子生臣吳城恭填

樊榭山房集外曲卷上
樊榭山房集外曲卷下
　迎　鑾新曲次套
　　百靈效瑞
　　　第一折
　旦扮觀音小旦扮善財貼扮龍女雜扮十六羅漢四
　金剛韋䭾四揭帝神上
仙呂點絳脣瓔珞飄揚寳冠搖漾天人相來賀吾　皇
花雨繽紛降
　某乃觀音大士是也從聞思修證圓通果示三十二
　應現身普度有情諸佛子列五十三善知識羣依自
　在大慈容入道在普陀洛伽山瑞像居天竺靈感院
　福國佑民盡道是祈晴則晴祈雨則雨尋聲憫世眞
　箇是求女得女求男得男近日暫往海南遄歸浙右
　恭聞　當今聖主俯允臣民之請　駕幸杭州　駐
　蹕湖上際此民安物阜之時欣逢就日瞻雲之會大
　好太平景象也行介
混江龍(合/唱)仁風遐暢蓂階化日影舒長說不盡三辰效
順五嶽呈祥講徧了納賈陳詩周典禮施徧了蠲租賜
復漢恩光勞牛酒問高年一箇箇童顔兒齒娛士女設
大酺一箇箇袨服新妝陳鹵簿有八十一乘屬車豹尾
櫂御舟過三千餘里巨艦龍驤昨年閒上崧高山呼萬
歲往昔裏巡五臺佛現中央今日箇浮河濟達淮江臨
越甸過吳邦多只爲慰萬姓堯衢夏諺豫游心答羣僚
顔輿丙節勤拳望方信的　兩宮有慶景福無疆
　旦白緩駕香雲來此已是西湖地面了
油葫蘆俺則見百頃琉璃水月郷皺微風吹細浪雙峯
高峙碧霄旁兩隄倒暎青匳向六橋橫跨銀潢上點梅
花林叟家垂楊柳蘇仙舫識歡心黄鳥林間唱喜孜孜
長願奉　君王
　行到孤山敬瞻　行殿正是不華不樸制度得中足
　見臣民仰體　聖懷也合唱
天下樂暢好是一帶柔條繞苑牆紅也波廊俯練塘萬
花中界開樓瓦黄並靈臺不日成陋宣房爾許忙嗤長
楊何太廣
　旦白　聖主睿藻冠絕古今發揮題詠湖山抑何幸
　乎旦唱
那吒令步春隄曉光看魚吞錦香聽鶯歌柳房挹荷風
水窗汎秋湖月航弄三潭夜涼鏁雲峰夕照低踏殘雪
昏鐘撞費騷人多少評量
鵲踏枝(合/唱)抉雲漢掞天章瀉驪珠耀星芒攬取山川萬
態難藏舞俄頃蛟龍滿𥿄怪不得動　天顔常侍登牀
　眾啟菩薩已到殿庭了旦中坐眾分立介
寄生草(旦/唱)碧嶂圍蓮界青松蔭繡幢臺前臺後花開放
山南山北雲消長㵎分㵎合泉清壯印證了無來無去
妙明心方纔是不增不減神光像
　善財過來小旦菩薩有何分付旦　聖駕將臨你速
　去召取大江以南至於浙省一切山祇海若整齊隊
　仗迎䕶　翠華須小心在意者
幺篇馤馤秋芳閣峩峩中印堂紫竹林當不得迎　鑾
仗白鸚哥當不得清葭響柳枝瓶當不得金吾棒好喚
取靈祇導　駕莫畱連纔顯得神通䕶　國能停當
賺尾(合/唱)治世轉輪王出世牟尼藏受海眾無邊供養怎
比得　聖德神功流厚壤處茅檐願睹　軒裳看朱方
五采飛翔且暫離青猊選佛場莫推辭雙趺滉漾雙丫
搖宕霎兒閒駕青蓮一瓣到錢塘
　小旦領法旨同下
　　　第二折
　末扮黄巾力士上懐柔溥徧浙河濱長願揚靈扈
　聖君千乘載花紅一色人閒遙指是祥雲某乃黄巾
　力士蒙大士法旨叫俺趲齊法駕隊子前隨諸神同
　去擁衞鑾儀這早晩敢俱到也下生扮金山水府旦
　扮江妃上生某乃金山水府之神旦某乃江妃合大
　士召我等恭迎　聖駕快去走一遭也
(黄鐘/過曲)絳都春序(生/唱)金鼇背小見璇宫湧來分明員嶠一
派南泠兩岸鐘聲揺昏曉(旦/唱)此中　帝澤涵深窈指水
府黿鼉梁造(合/唱)御風衣冷淩波步淺總堪前導
　下外扮焦公小生扮陸羽上外某乃焦山明應公焦
　先小生某乃惠山茶神陸羽合蒙大士召我等恭迎
　　聖駕快去走一遭也
啄木兒(外/唱)雲畱漢山姓焦黃犢廬空風葉掃(小生/唱)剩舊
時一卷茶經瀉花瓷第二泉邀(合/唱)靜中細參元關妙幽
人幸厠華林校惟有水月松風酬　聖朝
　下丑扮矮王珣副浄扮靈嵓山神上丑某乃虎􁀫山
　短主簿王珣副淨某乃靈嵓山神合大士召我等恭
　迎　聖駕快去走一遭也
歸朝歡(丑/唱)東亭宅東亭宅已改梵寮又何處令公喜惱
(副淨/唱)涵空閣涵空閣采香徑遙權句管琴臺剩妖(合/唱)臨
風別彈南薰調太平　天子宸游好共把豹尾中閒宿
靄消
　下淨扮錢塘君末扮南鎭雜扮庚辰上浄某乃錢塘
　君末某乃南鎭永興公雜某乃大禹臣庚辰合大士
　命我等恭迎　聖駕快去走一遭也
岀隊子(淨/唱)涇河能報貴主還宮奏鳯簫(末/唱)苗山金簡鎭
南標(雜/唱)同鎖支祈息浪濤(合/唱)再拜雲斿須慶所遭
　下雜扮越王句踐生扮王右軍上雜某乃興龍山主
　越王句踐生某乃會稽內史右將軍王羲之合大士
　召我等恭迎　聖駕快去走一遭也
滴澑子(雜/唱)天垂念天垂念卧薪未老人懷古人懷古卧
龍尙抱(生/唱)茂林清流相照山光似永和千年過鳥(合/唱)世
際唐虞羣瞻柘袍
　下眾神同上列位尊神請了眾除淨白大士命我等
　恭迎　聖駕俱已到齊只有西湖水仙王東海龍王
　二位何故未到(浄/白)大士因龍王職掌東溟事務重大
　命他同三位龍王往海屋添籌遙祝　聖壽水仙王
　兼管花神大士命他火急催花供奉　御覽以此俱
　不得出境耳眾原來如此
木仙子(合/唱)水府來山靈到約同心爲迎左纛東風㬉一
路塵清瑞烟籠罩崆峒扈蹕何曾憚勞
　同下小旦扮善財上諸神俱已前往便好覆大士法
　旨去也
尾聲百城烟水游行早看盡風光佳妙好上覆天竺堂
中白玉毫
　跳舞筋斗下
　　　第三折
　雜扮鼇精上贔􁹈蓬山首戴雜扮黿精上曾因大禹
　成梁雜扮鼉精上滄𬈑夜聽鼓聲長雜扮蛟精上解
　化嬋娟形狀雜扮魚精上萬斛舟吞不飽雜扮龜精
　上肯隨人決行藏雜扮鰍精上胥潮日夜穴中忙雜
　扮烏鰂精上文字波臣無兩鼇某乃冠山侯黿某乃
　染指大夫鼉某乃知更令史蛟某乃橫飛大將魚某
　乃千里伯龜某乃通靈使者鰍某乃泥中校尉烏鰂
　某乃噀墨小吏合龍君升殿我等只得在此伺候
(仙呂入/雙調)六幺令雜扮東海龍王引二夜叉上鯨波擘開
射彤庭旭影罘罳兩曹掌事介鱗排齊俯首立瑶階蓬
瀛盡處雲成彩
　天水青銅一色磨升平重見不揚波誰知　帝力臻
　豐熟只道滄溟霈澤多某乃東海龍王是也已曾着
　海童去請南西北海三位龍兄想就到了
夜行船三雜扮三海龍王各引二夜叉上(南/唱)鵬圖南運
煩神宰繞天池尺木飛來(西/唱)鰩翼低時蟾光落處(北/唱)應
坎位洪濤無駴
　南某乃南海龍王是也西某乃西海龍王是也北某
　乃北海龍王是也合東海龍兄請我等議事就此相
　見見介不知龍兄見召有何台諭東　當今聖上駕
　幸杭州地近東海大士因海屋一座向爲某所管轄
　特命請齊三位龍兄同往添籌恭獻吾　皇萬年之
　壽卽請同行夜叉下持籌四枝上行介
曉行序蜃市蠔街捲千層銀浪已過水晶城外誇瑰異
更有寳藏儲財無涯碧樹珊瑚東際渺渺扶桑爲界何
在錦霞中遠望海屋奇哉
　場上高設海屋中貯金瓶瓶內有籌眾好一座海屋
　也不知創造何年乞龍王指示其詳
(中呂入/雙調)好事近(四龍王/合唱)元氣構樓臺叶祥符兩儀清泰
喜自然楹檻虹梁星牗雲階靈槎到處依一片河源遙
分派九成邊最近三台四注畔高標左海
　四龍王合我等就此添籌遙祝　聖壽者東浩蕩恩
　波徹海壖西九如三祝頌連駢南　皇家寳祚無疆
　算北海上仙籌不記年添籌介各三跪九叩頭介萬
　歲萬歲萬萬歲起指海屋眾合唱
千秋歲鏤金牌勝似淩雲槩書壽字迴文篆堪愛壽域
遙開壽域遙開看福曜照臨齊天之大觥籌送更籌再
總不比籌添無礙抃舞弧南拜願江山共老億兆同偕
　四龍王白分付整肅回宮眾合唱
尾聲溔淼歸墟　聖徳諧聽謳歌應被他島夷荒外訝
千度蟠桃一度纔
　　　第四折
　生扮水仙王領四季催花使者上
中呂粉蝶兒鞏固　皇圖眞乃是鞏固　皇圖散穠春
都做了人閒雨露徧乾坤萬象敷腴問閭閻行慶賞只
聽得笑歌無數捧紅雲喜降西湖剛逢著惠風初布
　烟波管領三千頃花月平分十二橋某乃湖山神水
　仙王是也菊薦寒泉只許逋仙配食蘭羞淨饌也消
　袁尹陳詞多年久冷香烟　盛世新崇廟食兼掌著
　司花權柄又纔臨鬭草時光無以舒　聖主駐蹕宸
　衷惟有盡臣子當時本職四季催花使者過來四花
　使有生你可喚到十三月花神命他各顯神通趲取
　百花齊放恭候　駕臨不可有誤四花使得令下
石榴花生俺只向冷泉亭煨熨的土膏蘇白雲峰醖釀
的草心鋪一陣陣熏梅染柳日映風扶把冰紋兒坼玉
雪點兒融珠閒著這淅零零的香雨兒潤的葳蕤吐怯
尖尖嫩春寒句住把我這錦雲鄕緊倩的東君護休待
要羯鼓喚花奴
　四季催花使者領十三月花神上
鬬鵪鶉(合/唱)嬌滴滴的粉杏籠烟澹灩灩的紅荷銷暑遠
芬芬的月桂淩雲清冷冷的山茶照塢抵多少畫院徐
黄沒骨圖咱們管了這花呵不用他閙叢叢錦障酥盤
全倚著一準準的祥風甘雨
　眾花神參見生你們著意開花得邀　天眷是好僥
　倖也
撲燈蛾犯(合/唱)暖溶溶龍口繞宮渠碧悠悠春波錦塘路
顫巍巍翠峰遮翠幌吹裊裊楊柳樓心暮聲細細的簫
韶鐘呂拍浮浮水檻外鷗鳧霽靄靄中和節屆豔穠穠
待換花師試手共花姑
　眾花神下生花神此去必定爭香鬭色占盡天工生
　成錦繡湖山簇就升平世界也呵
上小樓笑吟吟分了萼影離離坼了趺真乃是按著花
經護著花鈴執著花符大古來畫檻移春綠房迎曉玉
盤承露不用著建青幡也惱阿醋
　眾花神各持本月花上寳砌春長歡月地　御𫀆香
　重慶花天啟上尊神百花齊放哩生隨我向　行宫
　去行介你們將花暢舞一回好向　御前獻上叩謝
　　天恩俾爾等句萌咸若各遂其性也眾舞花介
㬪字犯(合/唱)嫋嫋鸞回鳯翥颯颯紅翻翠舉翩翩的雨曼
殊僛僛的搖寳珠綏綏苒苒逐隊兒飛絮燦燦披天衣
六銖一箇箇待衮徧氍毺去去來來吸花絲萬縷拜拜
拜　天顔博一笑九域盡熙愉
　舞花擺作　天子萬年字介眾三跪九叩介萬歲萬
　歲萬萬歲
尾聲駐　時巡乘　春豫有神女三漿捧玉壺只把這
無數花鬚從今將　聖壽數
　　　　　　　　　　　　　錢塘縣貢士臣厲鶚恭塡
樊榭山房集外曲卷下
是曲手稿向藏余家振綺堂首套曰羣仙祝
壽吳甌亭太學撰厲樊榭徵君參定次套曰百靈效瑞
厲樊榭徵君撰吳甌亭太學參定咸豐辛酉粤匪再陷
杭城手稾遂亡客歲余讐校徵君古文詩詞彚爲全集
丁松生大令丙郵寄是曲舊本屬附栞于集外詩詞之
後舛誤頗多經諸遲鞠大令可寶參互而考訂之爰跋
數語以識顛末光緒十一年乙酉冬十月錢塘汪曾唯

跋
樊榭山房集外詞
　　　　　　　　　錢唐　厲　鶚　太鴻
　　　河傳
　　　　題顧升山蔬果畫册
青浮卵盌餅煮槐芽竹胎猶短園丁掣鎖疏籬煙滿我
來參玉版一村嫩雨林梢泫如嗁眼鵶觜和苔剷洋
州詩句曾柬有人炊晚飯(筍)
三月小桃吹謝綠到荒原英雄種菜不堪論蕪菁晝閉
門　卧龍已去天星隕軍聲盡戰土猶微墳至今遺種
乞鄰翁殘冬滿畦黃葉風(蘿葡)
顆顆黃破一林盧橘縣金欲墮吸紅螺愛新鵞婀娜亂
壓東園舸　跳脫􁫧瓏美人腕牽銀蒜映得光零亂蠟
兒團汁兒酸搓丸欲將書寄難(枇杷)
天涼似水霜黃梧子斜陽返照秋香一樹纍纍靃靡鯉
魚風又起　晶盤買向閒坊市空齋裏點綴烏皮几遠
還疏澹如無清虛酒醒聞著渠(香櫞)
低罥萸灣亂覆蘭渚蟹舍魚义斜撐艇子照鬟鴉家家
采菱娃　江南水國堪消夏涼風灑粉刺兜羅帕生憎
辜負鏡匳花天涯浮梁去賣茶(水紅菱)
貢兼橘柚南方無偶鳥爪休捫倚闌閑弄脈脈想見銷
魂玉纎痕　碾香漬入搓酥粉西風緊一夜芙蓉冷檀
奴有意爲遮交午腮紅傍簾櫳(木瓜)
村陌吹笛水風涼綠蠣牆邊路長牛衣古柳紫瓜香商
量爲他加蜀薑　園官菜把無萵苣清貧處且汲流泉
煮折項瓠白雕胡山廚多堪敵落蘇(茄)
秋早懷抱龍涎味滑雀頭名好江郷幽興最堪憐年年
蹲鴟不論錢　矮鐺折腳煨殘火山僧坐往事今無那
斫侯鯖擣金橙閑評何如玉糝羹(芋)
湖天平碧鵶頭十五雙揺輕楫清歌學唱想夫憐采得
綠房和子擘　家鄕消夏灣前後愁時候心苦君知否
館娃宫水煙空秋風銷魂墜粉紅(蓮子)
鶴巢兔柴濃陰瀟灑樹間紅碎滿江城堪愛楝花風大
筠籠和葉賣　堆盤磊磊楊家果玫瑰顆掐得檀痕破
淚淋漓溼臙脂沾衣問郎知不知(楊梅)
霜後紅透橊房初剖伴栗黃皴和橙綠皺石醋姊妹淒
其秋來子滿枝　粉裙曾染蠻腥血華時節光景真飄
瞥向牆陰一樹猶記舊風流墜搔頭(石榴)
溪漲風浪籠瓜船上蜜筩虎掌許多新様團麝揉酥醖
釀誰將雙鼻餉　散筵香粉祈河鼓當風露粘著黄金
縷夢瞢騰事難憑東陵種時熟未曾(香瓜)
閩嶺幽境海天遙綠荔丹蕉最饒何如青子綴長條風
標紅鹽點不消　幔亭峰下家千里沾牙齒諫味無如
此試鐙天擘柑筵春纖裹來和茗煎(橄欖)
頳頰堪摘舊湖州水驛旗亭小畱重來杜牧惱春愁紅
樓一時不奈秋　吳娘桃葉傷心曲聲聲蹙歌罷難敎
續破時新翠嫵顰嬌嗔中心別有人(桃子)
風颭月暗曲廊斜別夢依依謝家牽牛籬落挂青花夭
邪豆棚閒著他　豆花八月吹涼雨秋深處翦響裁吳
紵犀鎭帷換祫衣依稀一檐香又肥(扁/豆/右十五首見靈芬館詩話)

樊榭山房集外詞
余束髪喜學爲詞同時有洪稗村沈柳亭輩嘗爲倡和
彼皆尙花庵草堂餘習往往所論不合未幾各爲他事
牽去出處靡定不能專工於一今二君已化爲宿草余
猶視息人世閒作倚聲之歌幾無一人可語者去臘於
友人華秋岳所讀樊榭高陽臺一闋生香異色無半點
煙火氣心嚮往之新年過訪披襟暢談語語沁入心脾
遂相訂爲倡和之作共得題如干幷注以調名乃不數
日兩家已各成其半會余適有白門之役孟夏解纜覊
留吳苑者二旬又足成之頃寓秦淮樊榭書至知前後
俱削稿復合以平時所作付之梓人先以首卷刻成者
寄示迴環讀之如入空山如聞流泉眞沐浴於白石梅
溪而出之者噫舍紫山而外知此者亦鮮矣獨余沈酣
斯道幾五十年未能洗淨繁蕪尙存故我以視樊榭壯
年一往奔詣寍不有愧乎時康熙六十一年壬寅白露
前一日同里紫山徐逢吉題
詞調六百六十體凡千一百八十有奇一調有一調之
章程一體有一體之變化作法旣殊音響亦異殆難於
詩遠矣余友徐紫山嘗敎余作詞謝不能也厲君太鴻
於詩古文之外刻意爲長短句拈題選調與紫山相倡
和大約懷古咏物之作爲多數月之閒動成卷帙聲諧
律叶骨秀神閒當于豪蘇膩柳之閒別置一席至於琢
句之雋選字之新直與梅溪草窗爭雄長矣余學詩垂
四十年尙不能工太鴻工詩工古文而琴雅一刻各極
其妙人之智愚何相去之夐絶也石倉吳允嘉
詞於詩同源而殊體風騷五七字之外另有此境而精
微詣極惟南渡德祐景炎閒斯爲特絶吾杭若姜白石
張玉田周草窗史梅溪仇山村諸君所作皆是也自是
以還正不乏人而審音之善二百餘年以來幾成輟響
近稱西泠詞派或踪跡花閒或問津草堂星繁綺合可
爲極盛迺緣情體物終惜其體製之未工獨吾友樊榭
先生起而遙應之清眞雅正超然神解如金石之有聲
而玉之聲清越如草木之有花而蘭之味芬芳登培嶁
以攬崇山渉潢汙以觀大澤致使白石諸君如透水月
華波搖不散吳越閒多詞宗吾以爲叔田之後無飮酒
矣樊榭天才軼舉靡不洽習而志尙高遠泊于榮祿其
與予同寓廣陵時當日斜花外必相約爲倚聲往往予
未及脫稿而樊榭點筆已就予輒爲之罷去此卷中懷
古咏物諸篇皆與同里徐丈紫山酬唱者爲多予旣滯
淫旅人生意消削從塵土挈屑中手把是編恍鉛槧之
周旋感素琴於秋思傍徨弔影殆若異身有不禁爲之
掩卷憮然也康熙壬寅立秋日玉几生陳撰書于眞州
之玉淵堂寓館
余友太鴻秋林琴雅之詞質也靈虛學也膏腴才也佽
飛如玉光之陸離劍花之參差如是而命之爲詞苟舍
是其將焉如雖然猶有說夫詞南唐爲最豔至宋而華
實異趣大抵皆格于倚聲有疊有拍有換不失銖黍非
不咀宫嚼商而才氣終爲法縛臨安以降詞不必盡歌
明庭淨几陶詠性靈其或指稱時事博徵典故不竭其
才不止且其閒名輩斐出歛其精神鏤心雕肝切切講
求於字句之閒其思泠然其色熒然其音錚然其態亭
亭然至是而極其工亦極其變苟舍是無或取焉今太
鴻之詞不必梔其貌蠟其言抽其關鍵拔其轅轘上下
五百年居然獨樹一標壇矣余弱年從羨門侍郞竹垞
翰林論詞嘗取宋末諸家爲矩矱久竟棄去近與太鴻
還往囘理前緒不禁囅然一笑思效邯鄲之步也康熙
壬寅清和月鵞籠生吳焯書
歐陽圭齋謂雅卽雅烏之雅以其聲能動物也詞之聲
生于宫羽而動物者必雅余與樊榭交垂十五年見其
偃蹇侘傺不廢文史而感時覽物託寓微至詩所不盡
必形之于詞上者海山縹緲之音次亦不減游春綠水
之奏聞者意消神往直與郷先輩清眞玉田山村句曲
諸公相後先矣符曾幼魯題
淡而彌永淸而不膚渲染而多􁌚琱刻而不病格節奏
精微輒多絃外之響是謂以無累之神合有道之器者
詎止有井水飮處必歌柳七詞令市伶按拍稱好乎意
林趙信
是集名秋林琴雅計一百六十闋先生三十以前之作
也越十九年手編樊榭山房集錄五十六闋有閒易字
句之處餘一百四闋不復存錄而後進得殘篇賸句往
往等諸吉光片羽矧全帙乎爰以集外詞附于後光緒
十年甲申孟冬同里後學汪曾唯

題辭
樊榭山房集外詞卷一
　　　　　　　　　　錢唐　厲　鶚　太鴻
　　秋林琴雅(原四十七闋編入/正集二十四闋)
　　　眞珠簾
　　　　雨夜汪青渠齋中看芍藥
疎寮自占藏眞島楝風遲不覺花深寒悄背檻試懸燈
護幾枝嬌小桭觸鬢絲禪榻外是蠒栗梢頭初好相惱
又香潤人衣雨聲吹到　深意不爲留春爲飮盟吟社
不教虛了舊種記銅駝料此情多少歸帔拖霞休贈別
便一任綠房迎曉買笑怕破霽簾痕添些蜂閙
　　　天香
　　　　浴佛
櫻溼猩紅筍垂鴨綠今朝四月初八調御生時浄居降
處乍試銀盆珠沫栴檀沈水正小喚廚娘煎歇灌頂身
雲吹散盤盤洗出螺髪　年時暗盟重撥拜花龕長生
私乞心字濃燒屏底更衣香辣又是者番情緒愛淡裹
輕梳碧山抹寫幅金經小名自跋
　　　臺城路
　　　　𧖟
晶鹽水浴齊生日新排曲房深護纔細鬟梢忽圓指節
箔上低昻分貯一春心苦也不爲漂花怕他風雨到得
紅時柔桑鼃眼已空樹　雪絲漫繅干縷試小留蛹母
配匀蛾父溼黛初描閒愁易結滿紙彎環眉聚吳中忌
處早繭獻雙功野祠簫鼓贏得秦郞碧窗聽軟語(蠶二十/七日而)
(老謂之紅蠶岀埤雅蛹母蛾父岀荀/子秦淮海集婦善𧖟事故作蠶書)
　　　玉闌干
　　　　金沙灘荷花
流金橋下清泠水記得小船曾檥浦風有意扇紅妝先
催放兩三冷蘂　露翻荷背明珠墜算粉裙飄揚似此
去年花裏去年人空無言竚立沙嘴
　　　滿江紅
　　　　鄭義門自號五嶽遊人索予題其紀遊畫册
英氣如君駕千丈蕭森翠寒尋常肯塵中溷迹負卻躋
攀屈子遠遊奇服在尙平婚嫁此身閒記殘冬向我話
仙蹤無數山　青岱去玄嶽還登二室俯轘轅看玉蓮
幾瓣搴下孱顔太白風雲生腳底清涼冰雪現眉端詫
明年又擬訪朱陵招紫鸞
　　　又
　　　　錢塘觀潮追和曹侍郞韻
何處神鼇忽翻動干尋銀闕乍龕赭中閒怒吼一痕如
髪倒捲青天吹海立横驅白雨連山發被此聲日夜洗
句吳淘於越　奇險勝瞿塘雪傾城看中秋月壓秦皇
强魄至今驚絶隔岸迴波搖未定西興漁笛悠揚歇想
錢塘破陣萬靈歸紛幢節
　　　一蕚紅
　　　　雁來紅
夕陽中正蕭蕭颯颯一陣打窗風黃木犀殘碧牽牛歛
天意妝點秋容漸商略丹砂換骨扶碧篠渾與醉顔濃
怪石苔嵌疎汀水減掩映蒙茸　遙夜初鴻飛度寄江
南芳信月底相逢是葉非花將花做葉今後輕薄霜楓
爲最憐心情難老步微陰閒翫藥闌東寄語相思人道
莫誤題紅
　　　月華清
　　　　元夕同金小郯賦鞦韆燈
水影吹香花光蕩月燭叢光影如許何處留仙便擘皺
裠留住栽畫架合傍星橋曳綵索還依燈樹飄舉似輕
身燕燕賺他遊女　誰信巧如丁緩早貼就眉鈿翦成
腰杵送過牆頭疑是夜珠來誤憶舊日嬉戲波心占盡
了金明池路歸去有紅船次第更闌簫鼓
　　　摸魚子
　　　　宛陵梅文常爲予寫西溪卜居圖因題其上
　　　　兼懷尊人耦長先生
問誰移亂泉一曲藤橋宛轉河渚青羅篸髻看皆好羃
歴斜遮疎樹横斷渡指艓子如鳧小槳輕搖去蘆花深
處笑蟹籪魚牀何時料理始有此家具　平生意瀟灑
愛山眞趣年年踏徧煙雨百弓沙嘴閒田地輸與眠鷗
翹鷺呼燭語仗濃淡香螺寫出無聲句故人閒阻更長
憶梅翁小溪春縠獨速短蓑舞
　　　應天長
年年不到湔羣水懊惱越梅猶病齒智瓊姨飛燕姊匀
掠鬆蟬知舊事　小長干千萬里枉說門前梧子又是
孟婆風起熏香偎翠被
　　　八聲甘州
　　　　京口
閱興亡多矣此南徐我今逐沙鷗過建陵草色練湖柳
影春事都休好似秋容慘淡吹笛夕陽樓樓外茫茫水
著箇扁舟　綠鬢看山未老縱淩雲意在漂泊應羞喚
玉龍起舞爲洗古今愁最忘機不如漁子向晩來和月
一竿收聊同宿江烟江樹也是風流
　　　買陂塘
　　　　荷錢
皺微波紫屏風外蒻根絲脆初裊田田點點黏天影不
覺千紅如埽縈網藻訝水蜨翻衣只認鯨文小碧圓多
少問覓藕何時見蓮幾日難買越溪笑　風亭畔曾約
玉纖親拗未堪低障斜照鵝兒欲唼清光破偷眼依稀
同調空懊惱誤釣缐穿來枉費江姝巧疎簾興好待鈿
扇高擎象筩半捲卧聽雨聲閙(鯨文古/錢名)
　　　探芳信
　　　　廣陵雨夜同故人徐紹武汪抱樸集飮于許
　　　　渭符獵微堂以藏花爲令各大醉明日抱樸
　　　　將歸武林矣
冷雲墮苦燭暗梅霏堦喧蘚破約舊愁今雨安排醉郷
可風花身世渾無定拌向花裀卧儘淋漓㡌落青枝琖
搖紅朵　珍重此閒坐要句泊心旌琴開眉鎖還剩杭
州衣上酒痕涴只憐曉漲金蕉外弱㯭飄然過照相思
一點蘆中夜火
　　　祝英臺近
　　　　黄薔薇
軟屏深香霧重春已欲歸去短刺鉤春更翦柘羅舞幾
囘惹郤斜陽蒙將初月但吹送麝塵侵戸　水邊路柳
花裠罥柔條相看色如許點染齊紈添了小鶯語故人
昨有新詞殷勤盥手曉傾下金盤仙露
　　　清平樂
　　　　陳楞山松泉試茗圖
空煙吹翠峰腋雲生細消得清涼剛斛二句破松根殘
睡　幾年淮左羈愁何時嘯侶林邱記取雪殘歸棹期
君第二泉頭
　　　臺城路
　　　　懷下若舊遊寄金夀田
船窗涼燭分攜後夢遊未忘清遠柳髪垂溪山螺過雨
陳帝宅邊曾見吟情恨淺但共坐深宵忍辜茶盌誰料
今年又憐梗跡在隋苑　蘋洲那時初返笑風流不減
綠陰春晩月墜江空雲籠岫小無復焚香書練憑高望
斷悵如此幽尋頓成星散待續前期葦閒誰是伴
　　　惜紅衣
　　　　賦團扇上蓪草美人
月裏盈盈風前轉轉嫩涼吹送細熨桃鬟羅衣淨無縫
東牆未見容易得情田先種飛動輕削楚腰比桐花么
鳳　天然壓眾愁眼啼蘭無言正如夢纔離小草半面
漫邀寵別有寸心通處拾翠水邊曾共恰恁時憔悴湘
簟畫屏深擁
　　　秋霽
　　　　金山寺
樹影中流走萬里江聲地軸吹轉香塔擎秋翠蓬穿水
化人別開宫殿古臺一半倚空閱盡魚龍變客思倦長
是潮生風熟布帆遠　囘首悵望北固南徐六朝銷沈
鈴語悽斷問何如還留玉帶禪心孤月鎭相伴淸曉碎
霞飛近岸郭公墳上日日暗露沙痕㯭搖驚起叫羣棲
雁
　　　向湖邊
　　　　拜句曲外史墓
菌閣煙銷篾樓塵鎖片片冷雲疎木人似秋蟬渺餘音
空谷恍昔年吹斷瑤笙寥天囘首凍草此時纔宿風翦
蓉裳恐難禁幽獨　歸去瀛壺便覺吟朋俗誰再倩好
手圗孤清冰玉一任香狸竄殘碑深竹理哀絲漫鼓懷
仙曲還如倚三尺細泉看夜綠遼羽重來笑飛光何速
　　　如夢令
庭下丁香千結(毛文/錫)青鳥不來愁絶(唐昭/宗)無語倚屏風(李珣)正
是銷魂時節(毛熙/震)離別離別(韋應/物)惆悵曉鶯殘月(韋荘)
　　　翻香令
　　　　題趙意田倚樓圖
斷雲依水晚來收(辛幼/安)幾行征雁下汀州(趙旭)江之外(呉潛)山
之麓(王特/起)好江山何事此時遊(周密)醉香空斷楚天秋(馮子/搬)
故人多在玉溪頭(元好/問)尊前月(沈會/宗)聞遙笛(呂渭/老)這風情都屬
趙家樓(黄昇)
　　　探春慢
　　　　孤山訪梅
清淺湖波囘環孤嶼落日空亭凝碧凍鶴無聲衙蜂罷
閙忽有苔枝橫岀留取古時香渾不是古時春色過牆
料峭風來吹花開了還側　何意相思今夕看似淡如
無半闌疎白睡起推篷酒醒聞角消受高人吟癖水月
更交光仙𬒮在玉壺塵隔禁住新寒幾生纔此修得
　　　沁園春
　　　　塵
微步淩波清歌繞梁凝芳暗低記羅窗未拂簪花偷學
鈿筝初滿藉草慵攜依約爐邊悠揚簾外欲辟還宜舊
導犀風尖甚上平臺望處眼纈都迷　浣衣苦費柔荑
正願効輕微安足辭笑軟紅碾玉橘中戲賭深黄篩麴
柳際斜垂擣麝成香逗煙生綠硯匣封時句嬾題銷魂
也覓去時蹤跡休埽桃蹊(江夏王蕭鋒窗塵未拂畫塵上學書見南/史樂器塵滿見隋書沈約有辟塵爐韓偓)
(詩紅簾不受塵石季龍有芳塵臺鄭源婢萱草浣衣云郎君塵土太多令人手皮/俱脫駱賓王咏塵詩願言心未翳終冀効輕微橘中叟賭玉塵三百斛麴塵深黄)
(色也温庭筠詩擣麝成塵香不滅李賀詩薇帳逗煙生綠/塵柳宗元詩硯匣留塵/日封韋荘詞去路香塵莫埽)

樊榭山房集外詞卷一
樊樹山房集外詞卷二
　　　　　　　　　　錢唐　厲　鶚　太鴻
　　秋林琴雅(原三十七闋編/入正集八闋)
　　　驀山溪
　　　　鄭菊山翁諱起卽所南之父有水南半隱在
　　　　清波門外長橋
湖南深曲元是漁樵社欹壑架長橋綠陰中幾椽秀野
今來怊悵不見岸烏巾衣砧没釣船空牧豎收羊馬
風蘭幾葉應看佳兒寫古月墜空山似飛來冬青樹罅
無多半隱幽意自乾坤休憑弔半閒堂螢火明秋夜
　　　祝英臺近
　　　　蛙
鴨頭搓裠腰染鼓吹閙南浦叫暖喧晴似把好春訴添
他一兩三聲荒塍斷港爲幾陣淸明時雨　苦無主最
苦別館華林跳梁小池聚到了燈昏掩重門深戸漫勞
閒聒空塘忙催春老又黃郤菜花無數
　　　高陽臺
　　　　湖上感舊
野水垂楊古牆蒼薺傷心清淚偷沾前夢無憑閒情曾
過鶯簾狂紅只在西湖路記來時月細風尖最情忺同
問青旗同譜烏鹽　酒人轉眼多星散任塵埋蠟屐綱
裹書籖能話相思憎他雙燕呢喃平生不信潘郞鬢到
而今鬢也絲添更厭厭葉暗空庭雲墮晴簷
　　　天香
　　　　龍涎香
苦竹潭深枯桑島遠靈姝秋卧無味衮霧醒初戰沙去
後剩得唾痕凝紫魚衣試採重與和宮匳花水天上梅
魂乍返温黁似垂纖尾　幷刀斷雲暗遞認分明蜃窗
燈穗一縷閒情如舊煖金難寄焚出青蘆雨裏伴小舫
涼聲靜𫾣碎松石圖開餘煙半紙(霏雪錄尤溪縣西苦竹潭中多/龍涎梁四公記洞庭山南龍穴)
(通枯桑島雲林遺事倪元鎭爲催科所擾逃去匿菰蘆中焚龍涎/香柯敬仲詩云夜雨推篷寫松石焚香何處獨題詩蓋紀實也)
　　　摸魚兒
　　　　蓴
過清明第三橋畔香鈿半漾平碧纖痕雉尾浮青紫漫
把露葵呼得忺小摘有盪槳人人荑玉嬌風色葉圓似
拭正觸撥柔情千絲萬縷到手不堪織　前期遠曾共
飄零詞客酒闌羹送冰液沈郞自許能知味千里還伊
吳食秋思寂但望斷鷗郷煙外愁何極幾時肯憶笑鱠
斫蓬池不如水際采采趁今夕
　　　齊天樂
　　　　蟬
青林響接炎光永垂緌不沾塵土刻鈿仙形貯風清腹
笑倒世閒兒女疎枝過雨又咽斷殘聲暗移深樹涼碧
勾雲高情那信雀相妒　曉園莎露乍滴問何人咏得
一翦輕羽趁夜濳飛臨妝欲動好助綠窗眉嫵長嘶正
苦憶舊日瑤宮孟家曾顧淺畫生衣冷飈吹不去(元祐孟/后衣畫)
(雙蟬目爲孟/家蟬見可談)
　　　又
　　　　前題
一番枝背旁鳴起池塘頓添清絶竹翠捎空梧陰避景
占了嫩涼時節偏驚遠別是催落殘陽又催殘月獨韻
么絃更無人爲表孤潔　桃笙夢囘靜聽每星河夜淺
餐露聲歇耀火休驚柔竿漫試吟到秋來悽切西風再
熱候緩蛻冠花舊愁重說剩有癡情繞堦尋翳葉(苟子耀/蟬者務)
(在明其火曹植蟬賦怪柔竿/之冉冉兮還微黏而我纏)
　　　水龍吟
　　　　白蓮
綠羅萬笠高低姑山雪擁橫塘路鉛紅浣褪娟然幽意
最宜涼雨葦亂萍疎銀囊獨立羽衣來暮襯鱗鱗波底
魚雲粉朵如明鏡添妝處　多少輕舟溪女歎年時嫩
瓊誰主䙰褷開徧滿陂照影舊遊懽阻香遠堂空舞綃
零落含悽無語念玉笙纖手與花一色浥殘清露(湻巸九/年中秋)
(賞月香遠堂池巾植千葉白蓮上皇召小/劉妃獨吹白玉笙霓裳中序見武林舊事)
　　　桂枝香
　　　　蟹
江楓落早正執穗侵星塍畔爭擾不住腥泥郭索臍翻
紅蓼疎簾半映圓沙細聽燈邊雪聲鳴曉漫愁翦網骨
清沫白葑湖秋好　憶月底糖霜乍擣會吟侶筠窗擘
時寒小翠菊分香洗手盡消樽醥何年化石波飄出溢
金膏故國天杪枯梢無數依稀粉本尙留纖爪(咸湻臨安/志西湖葑)
(田産蟹謂之湖蟹本草蟹入洞/穴年深成石蟹畫家有蟹爪樹)
　　　瑤花
東風薄劣墜粉吹香又去年情緒高城亞字煙淡抹尋
到笑桃門戸扇羅風小憎半掩銷凝眉語料生來千媚
中央解唱瀟瀟微雨　促人纜解頽陽悵一片吳波堪
斷腸處黃鸝巷口可憶否舊日崔紅曾住綺疏天遠便
不管雲昏月苦縱他時重問芳遊迷郤綠陰歸去
　　　燕山亭
　　　　唐開成陀羅尼石幢在龍興寺　幢爲處士
　　　　胡季良書埋地中已久下有舍利五十四粒
　　　　崇禎丙子忽放光掘得之都穆趙崡諸人所
　　　　未見者也同徐丈紫山賦此解俟好古者采
　　　　焉
劫化荒燐風齧怒濤香界尋常都捲科斗字殘蜥蜴碑
沈故物武林稀見怪石能言夜光迸天陰深院奇幻比
雪後峨眉佛燈吹徧　追數甘露初過又唱岀翹翹上
林花亂剛紀二年忽涌青幢銀鉤刻來四面讀罷蒼涼
無片語可銷征戰堪歎聊拓取學伊懸腕
　　　花心動
　　　　玫瑰花
無力縈煙馬塍邊晴飄夾衣時候疑是紫雲濃笑妝臺
幻出綠叢微瘦粉心黄顫鮫紗膩愛香韻年年依舊爲
花惱芬氲一縷破禪銷酒　巷陌侵晨賣否常映竹斜
門幾聲初逗髻壓退紅鏡點殘蕤休傍辟塵釵溜泥金
曾拂宮人帶歎今日佩珠何有翠陰裏俳徊撚枝在手
　　　梅子黄時雨
　　　　蠶豆
誰種南山又蛾麥弄涼鳩葚分醉記似雪花開斷畦連
綴家近羅敷牆畔煮清香暗透茅簷底三眠起小樣翠
籠添了𬞞美　應是豳風詩意便新茶繡飣柔莢猶細
待和飯調酥楝花盈地殺菽霜飛燕塞遠苦相思有江
鄕味青堆市幾人貿絲溪尾
　　　滿宫花
　　　　細雨
看成煙吹做水低盡春陰垂地霏霏拂拂又濛濛不是
飬花天氣　溼透子規聲裏人倚疎簾無味晩來幾滴
枕邊聞如在空江船尾
　　　買陂塘
　　　　書帶草
倚閒窗纔題倒薤堦前柔綠栽徧離騷自古多香草愛
爾紛披纖軟還摘看似當日泥中人把幷刀翦移根偏
遠總謝客池邊鄭公鄕裏一様露痕淺　東風䕶野火
何曾燒斷年年生意流轉上闌不入羣芳夢且學青絲
低綰箋注倦笑兒女尋常也識詩名賤茸茸何限對遠
志猶存忘憂早樹留取映書卷
　　　又
　　　　仙姥墩在清波門外聚景園相近
水中央一亭浮遠風楊遮斷城角餘杭阿姥當壚住景
物眼前如昨思小酌只釀法無傳空負方平約玉蓮杯
弱更喚取花姑調成花液當了萬年藥　人閒窄除睡
醉鄕堪託沈腰何事愁削仙山樓閣多塵刧况此綠陰
門鑰休冷落自游戲壺天謾使癡兒覺春衫香薄攜蜜
炬三條蘭醪一斗同唱夜飛鵲
　　　滿江紅
　　　　題桃花扇傳奇
千古南朝剩滿眼鍾山廢綠問誰記渡江五馬玉樓金
屋復社尙興風影禍教坊偏占煙花福笑無愁帝子莫
愁湖懽娛速　醉舞散灰緋燭宮騎走降旛矗看湘東
已了枯碁殘局桃葉渡邊飛燕語桃花扇底銅仙哭算
付將此曲雪兒歌難終曲
　　　探春慢
　　　　宋宮洗鉛池在梳妝臺側今爲僧院
鳯去山枯鵑啼月墮東風吹痩波影脈脈流香亭亭浸
玉空對琉璃明淨花片魚銜得縱還有脂痕誰省幾時
鎖郤妝臺回頭郷夢無定　白雁來時秋勁早淚滿碧
紗塵暗清鏡楊妹詩姸劉妃笙脆往事十分淒冷未浣
深沈怨謾汲取頻煎茶鼎換了空門孤燈春雨鳴磬
　　　霜葉飛
　　　　九日葛嶺用夢窗詞韻
最愁秋壑堂前徑秋蛩秋草秋樹雁雲無力護微霜捲
盡平湖雨愛此會清觴泛羽君看殘菊皆千古歎舞燕
歌鶯但博得銅駝恨事枉費毫素　同是鄭客迷蕉風
埃牢落醉中休倚能賦欲從句漏訪丹砂挹袂聽仙語
凭小閣香生幾縷飄颻容我吹笙去謾再尋西峰頂喚
起金蟾海天空處
　　　瑞鶴仙
　　　　咏菊爲楞山生日效蔣竹山體
林臯寒近也看麂眼籬根菊錢圓也鱗鱗雁雲也又霜
花淒緊放秋歸也冰泉引也望南山煙嵐淺也自義熙
開後重陽甲子幾番題也　遊也傾壺細泛冒雨幽尋
足清娛也天隨子也和紅𣏌采將也笑桃鬟杏靨爭春
烘日不似潭花壽也祇金衣黃鵠多情舞裳伴也
　　　江月晃重山
　　　　月夜渡錢塘
江上已收白露月中微辨青山江如羅帶月如環乘風
去江月在檣竿　記得瓜洲問渡舊遊光景重看客心
鷗夢兩般閒涼煙外一抹固陵關
　　　高陽臺
　　　　蓬萊閣望海
雲斷山痕天黏水影望中何處蓬萊奇絶殘秋茫然對
此浮杯祖龍可是慳仙骨甚西風不送船囘最堪哀老
郤扶桑忘郤誰裁　而今社鼓斜陽裏已湖虧舊鏡梁
換新梅一朵青紅虛空那有樓臺琴心賦筆看俱嬾洗
峥泓襟抱全開白無涯月又初生潮又初來
　　　蘇武慢
　　　　謝曡山先生贈家半村先生詩眞蹟卷子
　　　　半村先生諱元吉字无咎宋咸湻七年進士
　　　　仕爲烏程縣尉遷著作佐郞入元徵聘不就
　　　　隱居以終此卷今藏姚江族人處
朱鳥歌殘白翎詞起天地一家春別霜凋玉樹風折瓊
花只有野梅高潔曾憶故人拂袖歸來暗霑清血又燕
臺塵杳曹碑魂斷夢尋薇蕨　江上路冷菊空籬疎燈
破屋長記義熙時節琅琅夜誦滿𥿄驪珠驚說半天虹
月應是怕伊鬼泣龍愁巧偷豪奪放扁舟西去從此相
思晉雪
　　　臺城路
　　　　上虞百官江口舜廟
重華不見蒼梧遠西風忽吹人世苦竹荒濵冷葵眢井
那有窮蟬苗裔翠峰相倚恍二女明妝含顰長是日暮
神歸村簫聲歇陣鴉起　江東客心悽絶渺餘情飄入
湘月湘水鳯琯雲迷龍裳雨壞後五百年何事欲行且
止漫拂拭殘碑古香難洗紅染楓天灑空千載淚
　　　滿江紅
　　　　曹娥廟
簾捲冰綃開面面軒窗貝宮有越上采蓮兒女來覓遺
蹤飛楫浮江仍競渡畫衣拖水似淩風佩明珠若箇許
同遊孫媚容　花舊在紅處紅紛屢舞列歌鐘忽霏微
靈雨遠浥千峰收釣客歸山色裏讀碑人立暮煙中望
青林一帶隔潮痕都是松(唐錢塘孫戩八月迎濤船覆死戩女媚容/巡江哭以瓜設祭投江抱父屍出事見文)
(苑英/華)
　　　蘭陵王
　　　　三高祠
冷煙闊笠澤茫茫釀雪垂虹畔搖蕩素波鷺入蘆花雨
明滅枯沙抱斷玦清絶罛船唱歇殷勤問如此水郷定
有飛仙弄華月　黄金鑄重活自一舸飄颺忘了吳越
秋風又到愁時節抛洛下秦地貴遊無夢蓴香茶熟味
最潔笑名是何物　騷屑漫晞髪厭格鬪蝸巢相呴魚
沬青山今古銷豪傑愛釣雪亭外釣絲風刷翺翔無所
洗眼望翠佩戛
　　　江城梅花引
扁舟如葉過紅橋雨蕭蕭雪蕭蕭樓外闌干闌下廣陵
潮一夜官梅開欲綻野梅發送將行伴寂寥　寂寥寂
寥碧雲高飮未豪吟未調寄也寄也寄不便南雁程遙
憑仗空香吹入玉人簫彈與北枝花上淚千點點有東
風不肯消
　　　釣船笛
　　　　韓侯釣臺下作
清角起淮城寒緊拍天風浪底事不留英傑笑乃公將
將　枯荷野鴨小洲前郤愛釣絲漾何似客船吹笛過
南昌亭上
　　淡黃柳
　　　賦曉色
河斜月淡咿喔鄰雞急遠夢初囘窗影白纔辨鞭絲帽
帶催起勞勞早行客　度阡陌煙中樹如織何人破新
霜跡料梳樓倦眼開難得一路惺忪半村微亮腸斷玲
瓏唱出
樊榭山房集外詞卷二
樊榭山房集外詞卷三
　　　　　　　　　　錢唐　厲　鶚　太鴻
　　秋林琴雅(原三十五闋編/入正集十一闋)
　　　倦尋芳
　　　　揚州與江佩水別三年矣辛丑春日在都下
　　　　重見于程蓉槎齋中話舊悽然因製此曲
水萍不定煙月無端人海逢又曲曲萸灣空老那囘楊
柳十二街中燈過五十三樓上寒銷九數年華但簫沈
夢遠鏡窺吟瘦　共細乳分茶清晝門外塵緇儂定能
否淺碧西山贏得此懷如舊相見猶憐雲聚散相思應
在花前後似分明話秋池雨窗時候
　　　花發沁園春
　　　　瓊花觀春宵小飮
柳裊新栽杏開初嫁竹西自古隋苑因風側㡌借月窺
簾九里繡街行半青旗影轉攜酒訪深沈瑶殿正扇暈
寒拂飛鸞釵光明動棲燕　可惜司花不見繞無雙亭
前細訴清怨香憔玉悴雨絕星移十二畫闌天遠傷心
未慣聊一醉問春深淺念草草約伴籠燈吳船江上歸
晩
　　　聒龍謠
　　　　虎􁀫
鬢影春船鈴風午樹一徑松門苔繡北去南歸殢幾番
歌酒聽歌侶畫壁無蹤覓酒伴卷波非舊祇年年小泊
情懷渾相識半塘柳　吟邊石望中樓罨歷亂墜絮抛
殘芳晝客心孤迥更闌干垂手過淸明尙未還家問燕
子定巢能否者些時吳水吳山盡成迤逗
　　　百字令
　　　　表忠觀懷古
雲旗風馬見虯􁌚髣髴英雄徒步啼得羅平妖鳥盡自
向錢塘開府玉册樓高錦衣城壯百萬貔貅駐江神心
折迴濤先避强弩　休說朱五經兒東南霸氣三世偏
能據天遣山河都姓趙拱手還歸眞主麥飯空祠柳圈
寒食緩緩歌遊女蘇碑仍在眼前龍鳳飛舞
　　　霜天曉角
　　　　華秋岳松月圖
查牙老樹記得何年遇攢岀翠鍼千百是妙手新栽處
　過雨涼月吐紛紛清影舞孤鶴不成秋睡又翻下半
空露
　　　南樓令
　　　　醉仙圖
無夢到槐柯蓬山自踏歌酒逡巡頃刻花多有酒有花
吾事辦呼冷月出滄波　落珮任顔酡壺中一太和儘
長年銷得婆娑便道老仙眞箇醉人世醒待如何
　　　玲瓏四犯
　　　　南屏和徐紫山韻
九疊匡廬恰宛在湖南松雨新染畫出青紅斜照玉匳
閒展隨意捨郤划船指竹尾數峰遊徧聽下方鼓笛聲
來穿塔冷雲遮斷　暮鐘𥘉起僧歸遠碧玲瓏有人句
管重尋涑水崖碑在零落釵痕蒼蘚還問劍氣長埋一
例魚燈吹散唱夜涼山鬼紛萬古騷情亂
　　　八寶妝
　　　　孔雀
影孕初成花屏未落只傍瘴煙腥雨萬里攜來闌檻裏
文采愁他相誤金盆新水一泓地錦安排濃春時霎婆
娑舞誰惜明妝圓翠矜誇兒女　暗憶勞竹叢深鷓鴣
啼殺舊棲知在何處怎肯供榕陰珥戸且聊向藤墪閒
住待升卻聯拳左距莫迷秦客搴芳路正貝葉香清佛
鋪有日歸依否(鹽鐵論南方以孔雀珥門户鄧椿畫繼宣和殿荔枝結實/孔雀在其下召衆史圖之各極其思華采爛然但孔雀欲)
(升藤墪先舉石脚上曰未/也孔雀升高必光舉左)
　　　埽花遊
　　　　白石蓮花燈
曲寮夜迥正裊鬢茶煙一枝斜颭玉缾數燄勝驪山琢
就暖泉香汎水月分淸葉葉釵頭乍歛最淒黯是霜苦
校書虹冷談劍　升降吹素豔恍照破秋心滿懷蕭澹
六時漏點更東林夢去岫深苔掩絳蠟啼香幾許風情
自感小憑檻捧重臺妙明無染
　　　金浮圖
　　　　元中峰禪師遺履在雲居寺
松門碧千秋講席不借猶存素絇如昔想高僧定後工
詩筆飬就新篁自具參天標格踏破山青雲白雙趺解
處游戲何人識　蛛綱積堂空磬寂未墜眞風笑他留
隻茫茫大塊同爲客囘首連昌蘚暗文綦跡幾緉軟紅
可惜攜看過午葉響煙林側(高峰謂師是/竿上林新篁)
　　　三部樂
　　　　流求紙
瀛海荒唐訝未識蔡候素濤懸影一簾花雪輕揭煩他
文頸早傳徧山北山南坐鬪鏤樹底石几鋪淨碧環㠀
女可有譯書題贈　坑灰昔時乍冷說先秦采藥襞牋
誰證鬛帆又移近浦星槎風定展松紋乍磨翠餅須分
寫歡斯異境身世似粟蓮鬚外天水遙永(歡斯流求/族姓也)
　　　水調歌頭
　　　　訪吳丈志上寄老庵
撫景不自得奈此綠陰何試尋北郭隱處亭角掛煙蘿
門裹簾櫳如鏡門外帆檣如薺靜躁隔無多夫子一邱
壑舉世盡風波　枕琴眠看雲坐采芝歌老來苒苒奚
事圖史日摩挲與我周旋作我不恨古人不見鶴鬢任
教皤蟬亦愛清境流響出庭柯
　　　澡蘭香
　　　　五月一日臯亭山下競渡
霞翻浦樹雪濺汀蓮疊鼓彩虬欲起梭船貴買鏡檻先
開盡逐閙竿游戲定何年鳧羽淩波風光留人似此打
扮杭州十里銷魂煙水　棹轉盤渦更險爲憶山前受
降遺事花釵翦艾麝粉吹菰越女但知沈醉瞥囘眸眾
裏盈盈行雨防霑羅袂念散後夢繞湘雲涼㡡新睡(宋黄/公紹)
(競渡櫂歌朝了霍山朝/岳帝十分打扮是杭州)
　　　買陂塘
　　　　題洞庭龍女圖櫽括湘夫人辭
白雲來洞庭渚北雙眸眇眇愁予秋風乍嫋層波遠木
葉翾飛如雨期又阻獨騁望蘋中不見巢青羽相思欲
訴悵澧有紅蘭沅生碧芷公子杳何處　朝馳馬忽向
江臯羈旅佳人邂逅低語未能騰駕偕煙逝築室水心
如許蛟瘦舞算只在椒堂荷屋香蘅宇褋遺南浦看霓
帶繽紛九嶷迎得聊以共容與
　　　金縷曲
　　　　白燕和紫山韻
掠影分池面訝今年社前初到練抛雙翦珠館何時歸
去後不定翩翩風顫還細認謝家深院郤怕芹泥輕涴
得舞爭高月底依稀見銜墜絮舊巢伴　倚紅杏處花
微歎恁休誇烏衣輕俊羣遊非慣飛上銀旛相比竝已
別春温爐炭簾下誤玉人低喚莫是灞橋寒尙在阻鈿
車寂寞音塵斷看弱羽帶流霰
　　　湘春夜月
　　　　當歌有感
翦春燈越羅無奈寒侵裊裊乍囀鶯吭清絶月穿林丁
字竿垂簾下恐落梅風起吹散難尋算世閒只有酸甜
幾拍堪訴情深　朱顔暗換錦屏迢遞千萬沈吟揾透
啼衫知那裏弄絲煙柳猶繫人心鱗乖雁阻寫翠牋誰
是知音恁怨咽縱當時聽得愁眉早聚何况而今
　　　憶少年
朝雲湖上春風門外非煙牆畔行來似無力好花枝微
顫　評泊圓􁌚應末見憶長蛾碧山俱遠清宵夢難到
恨雙雙銀蒜
　　　戀繡衾
羅屏低隔塵繞街冷香茸初卸小釵見說道分攜近悄
無言愁黛費猜　雁燈花共珠啼墜寫烏絲剛捲又開
始信有銷魂賦最銷魂蘭槳未催
　　　玉樓春
銀塘冰泮晴波溜照影獨來凝立久一痕風帶不須寛
兩翦山螺依舊秀　釵梁蜂蝶勞纖手底事暗驚朱粉
瘦欲絲未絮恰纔芽漸逗新愁渾似柳
　　　清平樂
香塵不起鏡屜清於水親試盤鴉簾影底細雨蘭膏微
膩　徘徊欲就雲緺些些轉側橫波聽得花冠唱也料
應堦日斜趖(庾信賦還/抽鏡屧)
　　　賣花聲
豓韻徧芳蹊幾字高低宋牆東畔謝橋西喚到將離春
事減腸斷紅閨　解語定淒迷留綴鸞篦香隨口角賤
如泥猶勝風欺幷雨妒分付鶯啼
　　　鳯凰臺上憶吹簫
　　　　瓷簫
紫竹猶多白牙翻賤別有哀玉清圓盡奪得千峰翠色
寄與秦仙一夜秋生指下通宛轉星孔匀鐫瓊枝瘦脆
管似鵝輕翳如蟬　誰知越窑古製好吹出氤氲五色
飛煙莫負郤青鸞素約冷倚襟前風外花甌共戛修新
譜悠咽逾姸空明境依約赤壁囘船
　　　水龍吟
　　　　題董羽出水戲珠龍圖上有御前之印幷宣
　　　　和御押
干年紙上風雲弄珠飛出宣和殿滄波涌雪銀鱗墨爪
騰空如練閒郤綃宮橘花開盡有何人見只豢龍舊姓
毘陵啞子吹腥雨穿枯硯　囘首天家頓遠尙塵中匆
匆流轉神湫易改青燈素壁鎖痕休斷笛裹吟殘捘邊
眠熟不勝清怨望冰簾影外香銷幾縷海山秋晩
　　　賀新涼
　　　　秋日登八詠樓
衫袖秋情逼倚闌干一時收盡金華山色多謝連朝西
風緊吹我萍蹤江國又吹上層樓孤立欲洗胸懷忙呼
酒但溪聲西去鴻來北雲渡水天爲黑　參差城郭今
猶昔念休文一麾去後聲名輝赫宴罷樽前惟家令老
妓依然相識惹滿座傷心皆泣大好東田歸應早便詩
傳八詠眞何益聊小住聽漁笛

樊榭山房集外詞卷三
樊榭山房集外詞卷四
　　　　　　　　　　錢唐　厲　鶚　太鴻
　　秋林琴雅(原四十一闋編/入正集十三闋)
　　　瑶臺聚八仙
　　　　題徐丈紫山黄雪山房在學士港口湖山幽
　　　　勝處也
湖影拖藍門巷冷秋氣盡在茅檐掉頭歸興隨分繡了
霜鐔一夜幽蛩聲乍咽小窗幾片葉聲添正吟酣痩笻
得意黄徧千巖　心空埽屏豔冶便後身似住雪北香
南渭水西風塵土亦復何堪閒開琴趣自賞祇相識孤
鴻半捲簾籬花候愛有名濁酒無用閒談
　　　水龍吟
　　　　雪中憶西溪
白天碎碎飛緜打窗又是年時雪火銷香鉔凍膠吟管
傷懷念別前度衝風江南江北酒旗明滅似寒鴉身世
驚棲不定歸來後欲華髪　心事無人能說憶西溪此
中清絶壓蘆浦冷吹花橋斷玉山遙列三兩煙舠捕魚
初罷柴門如月便長鑱荷了自尋黃獨也堪怡悅
　　　點絳脣
　　　　燈夕同宋杏洲周少穆集吳尺鳧瓶花齋
柳院燈疎(史達/祖)朦朧淡月雲來去(李冠)年華似羽(陳允/平)無計相
分付(毛滂)萍梗孤蹤(晁𥙷/之)往事隨風雨(黄公/度)君知否(晁沖/之)煩君
妙語(王沂/孫)留我花閒住(姜夔)
　　　渡江雲
　　　　題汪祓江紅藥橋邊吟客圖
蕪城當此際峭風捲雨黃柳尙蕭疎玉句亭畔月底事
飛來澹彩照西湖襟情雪錬儘乾坤清氣偏孤同調處
花閒花外麗句也堪圖　何如二分無賴十里銷魂記
樊川前度閒瘦損燈邊繭栗葉上盤盂君歸爲問花安
否想豓紅依舊紛敷春夢闊江南夜夜啼烏
　　　綺羅香
　　　　送紫山之秣陵和留別韻
象管題花冰絃彈雪難得詞場同氣白髪相逢眼底何
論餘子已闖破竹屋藩籬更探取梅溪涯涘喜從今軟
繡湖山青旗風外踏歌起　無端堪此小別凝竚浮雲
墜絮離蹤應似舊院煙銷去問秦淮春水待肯寄硯北
香牋還勝寫江南眉史夢隨君片月斜明鵑聲帆影裏
　　　六幺令
　　　　春陰
雲留春住濃與恨重疊欲飛雨絲還嬾水際天低帖漠
漠穿簾疑暝燕子愁時節誰家羅襪翩翾無影惟見沿
堤草痕接　風姨空帶妒性未解輕吹裂閒壓幾曲疎
闌盡上眉心結最不分明似夢欲說終難說樓東悽絶
芳期仍誤錯認梨花是斜月
　　　摸魚子
　　　　簡吳尺鳧
乍歸來參旗還轉清幽繡谷無恙蘿垣拂翠低桐塢時
有鳴鳩相向蒐討廣愛似爾詞人心力抛非枉輕煤佛
帳更換芋書多彈蕉文好點筆石闌上　當年事複壁
應堪惆悵揚舲洗眼頻望披襟不比燕臺雪佳月新燈
春釀難競爽寫雙調吳蠶食葉毫尖響澄湖熨浪約曬
笠秋晴碧山如髻漁笛譜漁唱(尺鳧近和予臺城/路咏蠶二首最工)
　　　臺城路
　　　　富景園宋史所云東園也舊在新門外今草
　　　　橋門內近城卽其故址空池喬木閭巷蕭寂
　　　　予每經行不知古情之頓深也
生年落拓東城下溪雲素心都負跡似濳夫身如灌圃
只記南朝衰柳牆根井口抱一片晴沙眼波微溜縱不
關愁露桃愁到不言後　探春那囘行徧冷餳猶未賣
人尙中酒藏謎花樓戲嬰水館別有憑闌紅袖新煙信
否過幾度酸風翠梢眉鬪竚立誰知暝鴉飛去久
　　　又
　　　　南湖感舊和蘭嵎韻
陰陰古水橫寒綠誰家繞門煙樹十載閒踪三生昨地
銷得吹香詩句眉彎老去剩暈秀遙山半低晴渚盡日
人稀碧蜻蜓罥蓼花住　傷離還有舊伴周情兼柳思
檀拍無誤岸缺連雲闌空進月絕憶單衾眠雨幽悰未
苦更草暗王孫待歸遲暮欲覓風流問鷗鷗不語(楊誠齋/贊張功)
(甫像云約齋子方內歟方外歟風流/歟窮愁歟老夫不知君其問諸白鷗)
　　　又
　　　　五月十八日東城閒居風雨騷屑忽動吟秋
　　　　之思書寄吳石倉先輩
閒人不作閒居賦新涼遽侵槐夏徑暗雲生池鳴雨到
誰共聯牀今夜平林急灑便招得秋風扇情疎謝十載
江湖起看窗畔釣筒掛　須聽田水㶁㶁插秧殊未晩
盈耳陶寫屋捲重茅籬觀朝槿此意從無知者殘書嬾
把料城外荷聲小樓清野夢遠重尋白頭燈底話
　　　又
　　　　用儲華谷韻
銷魂橋畔青青樹樹猶似此依戀郤扇涼肌垂釵秀髪
爭得微波心暖花遊易斷早吹散尊前豔歌珠貫說與
鴛鴦晩汀自結綠陰伴　重樓依舊十里小屏留倩影
歸路猶短七孔鍼邊雙蓮節後知否移燈書怨行雲不
管悄隔了盧家玳梁棲燕好比江臯弄珠帆漸遠
　　　又
　　　　懐大滌舊遊
白雲多處飛仙住相思與雲爭繞泥酒衣單修琴歲換
䨐落來時瑤草塵緣未了見舞罷山香墜花侵帽瘦郤
詩肩翠匳看影自成笑　清遊無伴最好亂峰開九鎖
曾許行到石腳跳泉松髯滳露千古長懷坡老何堪俗
擾待寄語芝童洞天仍埽一覽篝燈浩歌星斗曉
　　　月下笛
　　　　送周少穆北遊兼懷是諫在上虞
草長鶯啼江南節物送君南浦無情弱櫓慣話聲聲離
緒抱蘭絃空山共期滿衣雨雪生妙悟向游塵撲馬垂
楊籠袂此懷誰訴　杯行易盡挽碧水東流晚煙何許
勞歌散處便是衰燈孤旅太飄零未垂鬢絲壯心好在
如意舞雁書來試問看碑有客先寄與
　　　摸魚子
　　　　咏窩絲糖追和陳迦陵韻
翦瓊霜翠蓬深處葱纖費盡料理果匳已逐銅仙散異
味何人能嗜忉利市勝猜徧晶猊玉乳雕闌底春絲若
此想埽雪三千揀花五百甘冷未沾齒　冬郞去塵滿
金鑾密記多情樂府分製等閒粉繭消元夜偷裹銀泥
衫予評泊似也不似君謨遠貢輕紅荔燕姬解事悄比
並當時鏡鸞撲碎墮馬一窩細
　　　瑣窗寒
　　　　爲吳畊民賦因樹亭
老綠迷空閒園已過百年風雨陰陰幾日得意鳥聲喧
處儘無人欹牀勘書碧浮篆蚓簾波午話洗桐舊事移
橙佳境問梅清句　前度鷗朋聚笑對影忘言覆棊非
誤江湖散盡冷淡杯泉衣露料中宵桃根共攜待將片
月臨翠羽領秋光未要深山踏葉橋邊去
　　　白苧
　　　　偶閱瑶華集載紫山此調愛其婉麗依韻和
　　　　之
引愁來伴愁住眉長眼細愁無貯處染得桃花似醉倩
雛鶯趁閒喧破翠衾睡應悔月沈鉤語未盡匆匆分袂
離悰怕覺歸展柔羅補淚怪淚痕近時都化苔生砌
驚起社前等燕巧夕藏蛛小顰輕笑難道何曾省記便
證絮拈萍與伊爲誓而今異昔漸檀霞褪壓玉香銷臂
悄立閒庭劃損瑶簪春又相棄甚日逢迎不枉丹青寄
　　　南浦
　　　　玉几久客眞州不得消息歌以懷之
分手隔年期問而今忍見清陰如幄搖曳箇蟬鳴懷人
句還似淒然同作吞花卧酒兩湖煙月都蕭索應爲青
山無計買只把薄遊銷郤　長安飛雪深窗與梅花主
客西溪曾約歸到定秋陰悲秋意仍在小園籬落今晨
剝啄翠篁風動𫾣疎箔何事因循書不寄知倚那家江
閣
　　　百字令
　　　　六月望夜宗陽宮老君臺玩月括楊仲弘詩
老君臺迥夜涼多如水卧看分明穿岀冰輪松桂外二
更將轉三更大地塵消山河影小風露上頭生寒侵環
珮九天飛過無聲　誰喚絶唱楊郞龍蛇竝起金榜埽
初成笞鳯鞭鸞遊賞極玉纖雙載吹笙不信人閒輸君
才調猶阻弱流程醒心今夕此身眞到蓬瀛
　　　西子妝
　　　　同符幼魯趙谷林意田西池納涼
欹榭何峰穿簷那樹步過綠陰斜徑天然十畝痩西湖
恍相思采蓮人靜闌干更迥壓風鷺絲飄不定遠香生
頓夢辭冰簟涼歸衫影　攜幽興隔竹山童小煮紅囊
茗一篇秋水趣無多澹娟娟柳深沙淨疎蟬曳暝看催
展綃煙籠鏡任螢飛自照囘塘夜永
　　　露華
　　　　玉簪
峽雲夢遠覓鬢底瑶肪悄在秋苑露朶半欹遮住青鸞
輕扇絶憐淡雅風􁌚只隔幔紗遙見涼颸度嫣然笑拈
閙埽初綰　銜來貼地腰軟稱香浸銅瓶幽素零亂脆
萼猶函黄粉何事吹綻幾日靜抱花愁恩重碧潯芳宴
闌影外琤琤雨𫾣又晩
　　　貂裘換酒
　　　　得子珍廬江書詞以代答并及繪友消息
世事今無味卧風前晩涼岸幘停雲思起驢背黄塵歸
先後不道分攜似此似社燕秋鴻相避巢姥湖邊安吟
笈弔曹公寂寞英雄地歸不速負春水　草衣我亦隨
緣耳愛東園清蟬古木說羲皇意一卷傳來天台句移
得泉聲在紙定袢暑明朝都洗屋角斜陽明沙外剩斯
人近又遊燕市竹溪約幾時是
　　　徵招
　　　　爲蔣丈雪樵賦
忘機石上行歌去清寒自然堪耐萬玉綴疎林笑青山
顔改徑迷歸鳥外怕埋卻幽人蘿帶白斷溝中溼侵焦
尾問誰能買　南北兩番風仙家事重看冷塵飛灑酒
熟倒葫蘆有山童相待梅花猶可戴指千古煙梢春在
㑹心處與伴披裘已洗空銀海
　　　浣溪紗
獨背低花一欠伸舊攜手處綠生塵怪他鸚䳇語如人
　未肯無情抛好月長將多病伴濃春樓中凝望鏡中
顰
　　　踏沙行
　　　　湖上有感
屐齒沙痕鬢絲煙影十年迷郤探春徑憑誰重唱竹枝
歌淒涼不是當時聽　敗舫紅凋危闌香凝湖風還我
登臨興梨雲柳霧捲俱空而今纔放青山醒
　　　摸魚兒
　　　　七夕雨中集小山堂分得漸字
問天邊妒津何許今宵銀浦偏暗巧棚兒女關情事贏
得英雄悽黯渾是感算雨雨風風盡把心期賺青樓夢
澹任不嫁娉婷應須覓箇蘿屋竹香掩　開襟話洗出
平池菡萏詩思多在涼簟秋光挽住憑杯酒莫放鬢霜
來漸雲半歛傍幾葉高梧淅瀝聽殘點溼蟾未減恐靈
鵲明朝訴伊辛苦花水羽衣染
　　　阮郞歸
殘香漠漠雨垂垂寒輕猶戀衣無端筝柱似佳期參差
常暗移　慵曉起怕春歸咒敎花放遲桃花也有念人
時倚窗窺畫眉
　　　洞仙歌
　　　　秋陰
癡雲何事做人閒秋窄倦柳衰蘭更無色想登山臨水
宋玉愁多風吹去遮盡湘天暮碧　孤村煙草外一片
淒迷白鳥明邊倚樓立情味近中年最怕傷心都付與
數聲長笛問那處天涯有斜陽待雁寄書來定知消息
　　　清平樂
　　　　宿符聖基秋聲館同幼魯作
酒香人定冷落黃花徑吟到江楓寒未勁雨入缾笙堪
聽　自饒宋玉才情何妨榜以秋聲今夜秋聲重做斷
雲新雁程程

樊榭山房集外詞卷四
樊榭先生幽居道古翛然淸遠詩文之外銳意于詞嘗
病倚聲家􁀿蕩者失之靡豪健者失之肆因約情歛體
深秀緜邈興至思集輒自比之孫氏一絃柳家雙鏁要
以自寫胸抱非求悅眾耳也十年以來已有三數曲流
傳朋游閒賞音者以所見未多爲憾予因請于先生盡
發篋衍之藏釐爲四卷鋟而行之夫昔賢論詞雅正爲
宗故清眞堂名顧曲草窗堂名志雅惟志雅而後可言
顧曲也嗣是必有援琴受譜者予仍得而讀之快何如
已壬寅十一月三日宛平瓮熺履吉謹跋

跋
蓋聞皇娥旣邈韻不唱夫璇宫穆滿云遙歌未傳于瑤
島月中桂樹羽士難逢源裏桃花漁郎安在天上乏驂
鸞之客人間無吐鳳之儔迨至庾開府仗淸新之氣郭
景純用雋上之才開生面于靑宫奪夜光于元圃然而
辭多感慨同坎壈之詠懷調本輕淫非列仙之本趣難
匹休乎子建終見笑于鍾嶸仙詠難工由來久已厲先
生太鴻者玉皇香吏暫謫塵寰碧落侍郞僑居瀛海朱
异賦弓之歲便解操觚蘭成射策之年卽聞染翰琅玕
披腹門無題鳳之賓珠玉爲心座有解龜之賞一丸飛
藥逢璋瑞于西山九節菖蒲遘商邱于北海東華公子
舊是相知南嶽夫人新爲結客凝神濯魄原無俟于冰
壺洗髓伐毛亦何須于紫水乃瓊霄有路閬苑多歧旣
非感遇之劉楨詎作嫉邪之趙壹聊寄懷于元遠遂託
詠于遊仙數凡三百謝家胡蝶之篇字過八千倪氏梅
花之製洞中蕊簡始足揮毫海上珊瑚差堪架筆月穿
高樹依蘿戸以𫾣金風度碧天傍雲窗而戛玉江花滿
篋種由瓊草之田潘錦連箱裁作流霞之帔行間冰雪
噴來卽是元霜腕底蛟螭瀉出何殊碧海笑驅素豹盤
桓墨椀之中怒逐朱龍游戲硯池之側崑崙裊裊不用
支笻煙渚茫茫何須買舶苔牋十幅俄成王屋之峯湘
帙一函都是蓬萊之島以神仙爲輸寫借文翰爲遨遊
可謂盡名士之才情極仙人之本色者矣僕與先生雲
霞意氣泉石投交架上琅函共讀通明之卷籬邊黃菊
曾傾陶令之杯風義平生兼之師友相逢今日示以瓊
瑤擊節三終何惜玉壺之缺披吟數過恍登銀闕之遙
攜來市上誰不購以千金若在牀頭人自函其一部斥
曹唐於下座誰曰不宜坐何劭于廡閒僉云允稱引尊
相對聊當􁘜醁之漿浣手高吟除是薔薇之露書藏二
酉何用秕穅紙貴三都甯關元宴爰等茲于弁髦敢用
是爲前驅謹序弟杭世駿拜撰

序
柏梁臺上曾傳五岳之圖金馬署中亦著十洲之記龍
師與魚吏俱升桂父偕茅君共舉游戲紫淸之上翺翔
碧落之中桐峯梓瑟倚歌而和皇娥湘水瑤琴彈曲而
迎帝子玄雲新韻久唱璇宫黃竹舊詞猶畱瀛島樂哉
仙乎斯其至矣然而東海棗花空憶齊侯之語西池桃
核莫延漢帝之年是則塵緣未斷人間烟路遂遙天上
乃有抽思幽祕發藻鮮妍翦月爲心鏤霞作想雲君太
乙體雖誕而不刪佚女羽人意似夸而有取參軍調逸
爰咏升天之篇子建才高遂有步虛之作至於宏農之
始倡實爲屈子之餘波事雖寄于遊仙情則等於感遇
後有作者咸步趨焉此皆天情騰踔淸思雕華淹躓窮
途漂搖愁境排雲閶闔思翻玉女之壺追日虞淵欲縶
羲和之轡塵迷赤縣將晞髮于滄溟唾棄齊州擬伐毛
于紫水句飛蘭露滴盡金壺𥿄叠桃花噴成繡字洞天
福地之勝常以神遊銀臺瓊闕之間奚勞氣馭誠可謂
揮斥八極逍遙九垓者矣僕無淩雲之才有餐霞之癖
懶如中散論或託于養生貧似稚川書未傳夫抱朴山
居長嘯偶有遐心蘿戸高吟遂多逸興身非脈望何曾
三食琅函腹愧鞠通安得一湌墨海譬彼學仙項曼詭
言渴飮流霞好道長源詐說餽來玉液但以俗緣覊絏
塵網攖纏與其作白眼以看人何如問靑天而搔首於
是效嚬郭璞學步曹唐前後所爲數凡三百瑤臺夢破
喚起飛瓊洛浦舟迴拾殘翠羽曾無當于風雅亦見擯
于莊騷持贈何堪自娛而已時當朱明屆節白日舒長
何方避暑玄冰飛雪之丸無計迎凉鵠羽龍皮之扇襞
牋雪案豈窺大酉之書滌筆冰甌聊當龜茲之枕康熙
癸巳季夏八日錢塘厲鶚題于寄圃之半舫齋

序
詩家游仙一體自唐人以來多爲絕句或別有寄託或
近香籨豔情之作而出以迷離惝怳之辭要無無謂而
作者此集爲游仙詩三百首其託意不可知而語帶煙
霞有雲愁海思之遺所謂詩雜仙心者也先生編樊榭
山房前後二集皆不登載聞舊有堇浦先生一序亦未
之見此本乃郡人所傳鈔者亟爲梓而傳之零珠碎璧
猶可寶貴况三百首之多耶同里後學陳鴻壽引

引
　曾侍東皇太乙前酒龍謫下不知年花陰一覺游仙
　夢行遍壺中小有天
　噓吸乾坤瞬未移下窺濁界息相吹海流不到天無
　底始信三山未足奇　西溪漁者自題
　游仙詩三百首蓋先君子少作也以偶爾託興未嘗
　實版集中小子黼薰襲篋衍每一敬展手澤如新泫
　然何已同學鮑君以文績學嗜古亟請開雕不特敏
　求之足當實爾詩人不匱之遺矣黼其能無興感哉
　謹書末方以識鮑君用意之厚云乾隆辛巳中春志
　黼識于樊榭山房
樊榭山房集外詩
　　　　　　　　　錢唐　厲　鶚　太鴻
　　　六月一日集十硏齋蔬食期㶣上人不至分得
　　　粉字
積雨潤方收初夏勢已蘊山僧結夏期我輩服食謹丈
人靜者流解菜鄙饞吻入市匪求益行園土膏墳瓠鴨
及楮雞羅列費拾攟相招同此味意與信民近飽餘沃
以茶意洽色無慍勝彼山中人但啜雲母粉
　　　題范寛秋山過雨圖分得頂字
小山別大山秋聳青挺挺不知涼雨過微雲滅修頂千
年華原筆魂在誰喚醒石劒挂天紳亂響入清迥村沽
樹懸幟荒塗馬施濘落日臨長川喚渡苦無艇牽前復
鞭後人馬俱沒脛踰時役爲勞卽次旅難竝囘首數峰
坳朱甍遠光炯
　　　十硯齋銷夏賦一字至七字詩分得井字
井清深甘冷梧院陰苔甃靜雪走連筒泉飛修綆曉漱
碧生華午㪺涼聚癭一規漢苑秦宮千尺柳􁚖葛嶺只
應時有墜釵人白苧衫輕低照影
　　　二月八日登弢光
入林寒尙在宜蹋最高層亂水釃叢竹春陰䕶一燈卷
留前代句塔葬舊房僧尙想連牀宿幽雲畫不能
　　　銷暑小集分得蘿字
蒙密同烟荔如聞楚九歌垣衣牽碧障松帔挂青蘿漏
月一潭暗飛陰三徑多緇塵吹不到幽絕此山阿
　　　讀史十首
金源一勺水時事百年過飮馬鴛鴦濼揮戈鴨子河運
移賓鐵壞國附活羅多可惜平陰路西樓計轉訛
入汴知何日青城氣寂寥怨軍降北塞子帝立南朝割
地終無補渝盟未可要茫茫天水碧歌舞一時銷
海陵南下日江介想投鞭小別諸妃位初徵新戰船筆
來廋語洩醫諫姓名傳拊髀知天命先書大定年
川擅金蓮號林居橫翠閒千旗發春水萬騎至秋山興
極籠鷹去歡呼射柳還西風故鄕曲憑仗好開顏
瓜步三軍駐符離百戰場乞和因象祖函首送師王天
意全羸趙人心守舊疆銷金鍋子好君相且奢荒
初設明金禁還爲擊踘游瑤池(殿名)暄景霽香閣午風柔
冶服逍遙玉伶人玳瑁頭鳳皇飛向裏巧笑發輕謳
文獻中原舊波瀾劇老成淸詩元好問小篆党懷英居
得黃華勝(王庭/筠)篇傳矮柏名(李純/甫)諦摩龍什在諱宋見平生
(王予/可)
異代元眞子居然烈士風寸心存趙氏早歲識蘇公長
揖軍門下高眠滄海東北轅嗟已矣流涕恨塵蒙(褚承/亮)
宣宗亦南渡草草到中州嗚咽青山轉淒涼汴水流監
軍多掣肘强敵得無憂和議仍前轍應添上國羞(青山轉/汴水流)
(當時/二請)
孟珙懸軍入重圍天地昏空歌江水曲不返蔡州魂虞
虢雖朝暮興亡有本根雪香亭上月終古照梁園
　　　早起納涼
懶散腳不襪起來池上行露荷喧雨過風竹學泉鳴書
續宵燈讀茶催曉汲烹漸看新日上屋角已先明
　　　送子珍之睦州
故人新定去別我雨冥冥湖海須强飯風塵尙轉萍秋
山臨夕渡孤棹指前汀牢落無勞歎雲林何限青
　　　自秦亭山至法華山作(山下十八里爲宋/時幸洞霄宮輦道)
數里晴峰色誰知輦道荒茗花隨地白毛竹隔溪黃烟
磬連樵響風泉滿夕陽屬車思豹尾松柏久淒涼
　　　永興寺
曉踏石頭路幽尋不儗囘連峰緣徑轉香國隱花開修
竹流疎磬長廊徧古苔翔禽白如雪知是看山來
　　　雪中答子珍睦州見寄
縈盈復紛糅新雪暖鑪前忽枉瑤華贈能令幽思傳寒
聲嚴瀨水曉色定山烟何日偕桑苧來尋十九泉
　　　元日重游南湖慧雲寺
初地春風早重過水一方祖堂連野色佛屋漾湖光松
靜蒲牢吼花寒狒􁢳裝向來游眺地上日倍相羊
　　　晚步池上
蕭條吾最愛取次繞池灣水老萍千點天空月半環畏
寒魚自定識暝鳥先還漠漠生烟裏誰知此境閒
　　　送徐紫山之廣州
非關爲別易兩地榻仍懸白髮人過嶺黃梅雨上船名
齊高士傳興在遠游篇歸踐羅浮約丹砂訣可傳
　　　徂徠山
徂徠初在望杳靄上朝暾山雪中無路松風下有村孤
懷六逸往直節一詩存欲去屢囘首遺蹤傷客魂
　　　城東郊行
落日在城上行隨一水斜望中惟樹色意外有人家江
雨初收麥籬風小摘瓜野情非共適那得此清嘉
　　　聖因寺大恆禪師以龍井茶易予宋詩紀事眞
　　　方外高致也作長句邀恆公及諸友繼聲焉
新書新茗兩堪耽交易林閒雅不貪白甀封題來竹屋
縹囊珍重往花龕香清我亦烹時看句活師從味外參
舌本眼根俱悟徹鏡杯遺事底須談(白香山有/鏡換杯詩)
　　　偶見叩頭蟲戲詠
窗閒壁駮響方空躍處翻身技便窮何物始能通叩叩
可憐應只有蟲蟲手推一下朱門裏心疾多生翠幌中
莫訝微形偏善媚由來强項本難工
　　　獨游雲居寺
病眸愁鬢怯登臨古寺空山偶獨尋落葉滿城迷磴道
片雲穿塔下湖陰多花佛地何妨住無客禪關不厭深
日晚蕭蕭天籟起微風吹作妙聲音
　　　同蔣靜山游報先寺
寶界人傳八百年高低石徑到門前離離風葉莊嚴樹
薄薄霜雲玳瑁天愁豁始知禪有味眼清更覺野無邊
偶來不爲尋僧至斜日蒼茫下亂烟
　　　玉几惠鄂州小集率賦寄謝
薄寒淒淒欲中人八行千里見情親楊雲空自矜書色
最是捻來觸手新
光堯內禪萬靈趨蓺祖孫曾一綫扶誰識書生談帝統
過于河洛會昌符
　　　古宮詞
禁近秦淮暮靄凝昇元寺閣影層層玉梅花裏瑤光殿
雙著袈裟拜寳燈(南/唐)
內苑宣華錦幄溫牡丹紅襆照金尊酒悲莫向尊前諫
已起更衣瑞獸門(王/蜀)
摩訶池上暗香多水殿涼生笑語和親製塡詞教侍女
玉肌無汗泠輕羅(孟/蜀)
南薰殿暖晝燒香蛺蝶裙拖窣地長共進樓羅新樣歷
唱名第一得花王(南/漢)
月到瑤階漏點微九龍帳底夜珠輝小鬟背檻私相語
何事歸郞不肯歸(王/閩)
宮嬪車子趁新晴去看臨安衣錦營緩緩歸來春正好
杭州楊柳有啼鶯(吳/越)
　　　楊柳枝詞
玉女窗前日未曛籠烟帶雨漸氤氲柔黃願借爲金縷
繡出相思寄與君
　　　六月十二日同欒城谷林集湖上
風翻十里綠雲斜隔斷孤山處士家坐愛片雲無住著
頻移涼影過荷花(右三十七首見杭郡詩輯)
　　　九月晦日柳漁招仝龍泓竹田甌亭湖上看芙
　　　蓉分韻得山字
秋花爲我破愁顏好在金沙碧水灣幾簇風亭紛掩冉
一枝烟艇與迴環狂呼太白裁宮錦嬌◍文君襯遠山
只此便堪驅俗物可人雙鷺冷飛還
　　　意林以高唱二絶送蠟梅次韻奉謝
約略明心破釅寒蜂鬚未肯點微檀想君用意冰霜裏
不別花人不與看(黃梅以磬口/素心爲佳)
願嫁山茶正病時佛粧分映佛前枝春前一種橫陳味
鼻觀微參只自知
　　　題秋軒先生蕉窗學易圖
秋窗疎雨漏蕉喧中有幽人味義根雨晌蕉聲一時寂
始知易妙是無言(右四首見丁竹舟申所藏詩箋)
　　　秋日游城北興福寺(宋薛左丞昻捨花藥圃/爲寺昂乃附蔡京者)
亂竹疎花覆石矼虛廊自聽足音跫塵中年事堂堂過
禪外秋心嘿嘿降八丈舊游空藥圃(蔡絛鐵圍山叢談/稱昻爲薛八丈)萬回
遺笑掩經幢(朱弁曲洧舊聞薛昻和蔡京車駕幸第詩/有拜賜須臾應萬回太學生呼爲薛萬回)賢愚至竟皆
陳迹付與滄洲白鳥雙(右一首見魏性之本存所藏詩箋)
　　　餘杭道中
相近餘杭道山川似永嘉樹寒烏挾子地煖薤生花碓
舎水春急溪門網晒斜他年如卜築便種故侯瓜
　　　題楊山水閣
水檻天然好眞成漫叟居芙蓉三品鳥蒲葉一雙魚隱
几時無事焚香復晏如緇帷有漁父更憶漆園書
　　　送人歸灊山
漢帝祠南岳還封天柱山翠微終不改玉檢久應閑君
住皖公下青蒼對掩關鱸香秋盡後歸去聽潺湲
　　　過宗陽宫是南宋德夀宫遺址三首
曉入曾城路蕭閑水木饒松凉人氣健殿迥露華銷無
復金輿駐依然綘節朝白頭逢道侶指點話光堯
甃石通橋道當風上古臺山蟬吟不斷林翠拂還來泉
想虞琴奏蘿疑御幄開登臨思內禪浩劫使人哀
賸訝神山失蒼蒼片石存莓苔鐫古色風雨䕶雲根遠
貌飛來勢空歸眾妙門東京共蕭瑟莫問玉眞軒
　　　雪後寶石山二首
林坡犖确如香篆湖色沿洄似玦環瞥見郭熙小平遠
斜皴粉墨寫寒山
飢烏接翅上觚稜一面青山塔七層塔院微鐘斷烟火
耐寒猶有赤髭僧
　　　南湖早春
挼藍新水拍湖堤側帽年年路不迷盡日無人窺影處
蜜梅花發竊黃啼
　　　臨平湖竹枝詞
雙鬟十五盪舟徐不見清波錦鯉書儂似湖中石鼓
望郎望似蜀桐魚
　　　朱璧溪山釣雪圖
斧劈山色雪雲淡不了樹枝黃葉稀月波樓下吹笛去
絶無人影披簑衣
　　　坐學士港小橋望隔湖諸山
平生最愛郭熙語春山如笑心所躭秋山如妝更佳絶
境不親遇思潭潭路紆港狹暗門外兩岸樹老多楓柟
秋聲萬竅發􁊽瑟黃葉飛墜前林龕陡出港口目盡豁
湖面百頃朝光含青山有意在隔岸狀態始得窮幽探
馮夷苦欲獻窈窕風伯爲我驅浮嵐穠花稺柳亦何有
朱粉已謝東家慚或浮亭亭遠在北或立挺挺偏依南
陰晴重掩不可數一一碧玉蓮花簪誰能水上見微步
宓妃湘女遙相參坡陀中更橫秀嶺首尾㒩㒩形眠𧖟
欹斜斷處遠岫出眉際小缺微塡藍石梁坐久劇平視
口不能語心能諳須臾殘日射滉漾金支彷彿蛟宫涵
漁舠遠列若鳬雁敗荷蕭索聲微酣似聞有語勸小住
欲築汀畔爲漁庵(右十二首見裨勺)
　　　題新修雲林寺圖爲巨濤和尙作一百韻
擅秀明湖曲鍾祥竺國鄰瀃分龍蚴蟉峰聳鷲翷䎙洞
古聽猿嘯巖迴得虎馴筧流空際雨花界定中春裁宇
原依晉繙經漫數秦駱丞吟海日達叟弭濤神樹識西
天栗叢標北戸筠崇基先薙草表刹屢揚塵兜率英規
在𡺸闍異跡陳　聖朝恢正敎尊宿導迷津(謂具德/和尙)白業
犍椎妙青霄結構新金繩除劫燼寳網闢荒榛簷翼翔
霞外亭楣揭水濱禪棲何眇眇信鼓更鼘鼘億衆持芳
饌丞徒侍㲲巾郅隆當繼治　皇豫厯時巡雉扇松門
轉鸞鑣柰苑遵　奎文通八解　睿藻照三身壑迥吹
仙籟雲深拱紫宸傳燈誠有數憩錫亟需人獅座安逾
甲鯨鐘叩過申棼橑隨雹落丹粉共霜泯嵐暗諸天像
山悽禮塔民中興看慧命大事問前因一鉢來京口雙
幐駐㵎漘(巨公丹/徒人)經營閱膢臘檀施歎酸辛洪願匡緇侶
清修感上賓寓公延杖履至誼本慈仁(謂汪光/祿萬松)發甕書函
悟登階覺地親宰官今世現長者夙緣伸須達應同號
伽陀更不磷蘇家金罔吝和氏璧非珍廣度毘尼戒宣
揚如意輪荆襄輸梓杞吳越召陶甄九乳雄樓峻千香
傑閣勻晬容臨丈六紺殿測由旬締造蹤仍舊莊嚴力
與均朱甍舒鳳翅雕砌甃虯鱗拱畫拖虹彩楹彤麗燭
銀風琴鳴􁨦窱岫幌映紛絪台岳尋靈驗高堂拜應眞
屋環田字樣材藉匠師掄劉塑形疑活曹衣摺似揗攝
儀齊儼肅列坐若嶙峮相好唐兼梵魔摧喜復瞋(以上敘/度戒僧)
(六百建轉藏殿鐘樓梵香閣重修/大雄寳殿田字殿塑五百羅漢像)僧坊閑並飾靜院隙重紉剝腐
欒櫨具傾欹板築頻園開藍軬菜廥庀睦州薪浴牓朝
初換齋庖午最振孟嘗畱取鑊子敬指餘囷改笵勞良
冶精銅聚令辰飛廉欣搆炭屏翳怒融鈱爐啟圓穹葢
泉投萬斛蠙湯蓮炊㶑灧玉粒漲瞵㻞法食充虛腹馨
聞動佛脣􁧌乾寧委土米汁可行䑳(以上敘修禪堂寮舍/等及重鑄香廚大鍋)勝
境奚煩擇程功尙未竣逶迤鋪澀路次第補堙陯岸峭
幽淙駛橋堅暮靄屯鏡匳搖繡桷波底涌華桭望景眸
爭鷺朋遊趾集麕到遲尋月桂去便詠汀蘋婦孺瞻彌
切焚修浴倍湻魚王方溯淛蛇種亦歸閩核果供摩勒
毠㲚獻屈眴浮圖楊衒記洒埽宋雲論(以上敘砌寺外路築/石門㵎岸埧及修冾)
(泉亭新建迴/龍橋春淙亭)慨彼稱懸薄惟知巧算緡凉軒凄象簟燠館熨
貂茵么鳳偏敎舞姸蛾雅試顰膳夫殫瑣瑣酒史棄諄
諄寵勢謀攀竇賢名肯友荀霍奴驕使氣鄧析訟連婣
輦賄塡溝壑輸賨謝主臣竟令空室瞮豈植福田畇智
讓生生鳥心慙趯趯㕙渡江誰弭楫旋里有紆紳粟濟
翳桑餓囊霑庇葛貧膠庠甦涸鮒襦袴逮垂鶉稅代償
逋戸財堪慰厚窀榮加卿寺秩譽借比閭詢社櫟纔辭
歙陔蘭適守鄞(時光祿令嗣/出守四明)善根簪紱盛淨域煥巍臻震
旦傳無盡恆河永弗湮中丞揮巨筆太史染貞珉(落成時/大中丞)
(常公撰碑文侍讀/鄭筠谷先生書丹)璣貝頒遺哲壇幢萃此晨還將東絹滑
細寫素毫純小李堆濃綠迂倪暈淡皴􁧢頭摹碧潤石
腳渲蒼嶟點綴稽畱躅微茫帝釋儐郭髯推界畫范緩
出闌楯影矗琉璃道煙橫舍衞闉四圍羅夕牖百丈倚
秋旻八部楞迦肖珍池長夀倫面羸休類莧腕勁欲揮
蓴繞磴森梧竹周墀雜葛䔚徐熙赤鸚鵡韓幹白騏驎
絢合驚懷悚澄觀止目瞤裓珠過笠澤贉錦送淮垠險
韻差肩陸奇思直尾鈞憑增武林事久久歲踰椿(右一首)
(見靈隱寺志)
　　　復園池上紅板橋新成同人分得文韻
朱欄卍字漾波紋剡木爲橋也策勲秋柳畧如春柳映
一池今作兩池分東來野色添紅影西望詩情上夕曛
莫道小舟行不得醉眠閒坐總輸君(右一首見復園紅板橋詩)
樊榭山房集外詩卷上
　　　　　　　　　錢唐　厲　鶚　太鴻
　　游仙百詠(有序)
　游仙詩自晉郭景純倡之逮唐曹堯賓明馬鶴松連
　篇累牘奇豔可誦予閒居寡歡偶爾綴韻輒成百章
　大要游思囈語雜以感慨玉茗先生所謂事之所無
　安知非情之所有者也且靈均作騷尙託于雲中君
　湘夫人其亦庶幾不悖作者之意乎有好事者出而
　讀之詞雖不工聊當龜茲一覺云爾康熙庚寅六月
　樊榭山人自題
旭影曈曈若木枝與君雲路遠相思寄將一幅琅玕紙
要寫三山星子詞
東華南嶽笑相邀笙鶴時聞下泬寥月裏忽驚靑鳳舞
坐中誰弄九靈簫
入水閒乘赤鯉魚具區秋淨接空虛橫吹煙竹包山裂
待與龍威索素書
鶴背霞光縹渺生乘風御氣滿天行丈人笑指前頭去
不到靑城到赤城
小童汲水煮金芽藥徑松蹊仙子家只恐無端賺劉阮
洞門不許種桃花
石橋跨澗水粼粼白草靑芝遠世塵林屋洞中無甲子
一朝天后不知春
瑤池仙史許飛瓊阿母傳呼到玉京龍月城中親采進
黃中朱李字分明
散仙自有玉樓才點石爲金數未該欲買鏡湖山一半
黃妃許借聘錢來
元圃年年發異葩折來笑向媚蘭誇金莖琪樹同千歲
不是人間短命花
雲霞空裏擁旌旄多謝金妃賜絳桃歸到洞天纔日午
靑童閒曬赤霜袍
絕澗高峯斷白雲淸風爲佩織煙裙玉笙吹落桃花月
萬壑千厓人不聞
綸巾羽扇綠蕉衫懶把高風混俗凡雲笈錦函都讀遍
幾時同到積書巖
碧谿半繞玉莎斜處處春雲處處花笑問羅天香發未
侍兒齊候白鸞車
紅雲樓閣迥崔嵬虎豹天關晝洞開昨進下方求雨疏
紫淸敇遣鐵車雷
靈藥葫蘆慣繫腰醉歸時有鶴相招罡風亦識飛仙過
扶住空中五色橋
絳節朝回下玉階紫雲盡繞素綾鞵洞天月暗歸何處
十六華陽金字牌
淸虛標格自高寒弄罷瑤琴倚石闌螭髓麟脂都俗膩
胡麻爲飯菊爲餐
溟渤茫茫入望無半瓢身共水雲孤月明飛過驚龍睡
爲有瓶中煮海珠
霓佩霞衣拉伴遊玉眞亦自愛風流金雞洞口何年遇
笑把桃花當蹇修
琪花翻落紫瓊杯邀得羣眞踏月來元碧酒醒天未曉
不知身卧醉仙臺
臞仙貌古似長松蒼鹿銜花兩兩從攜得一枝猿臂笛
隨風吹上幔亭峯
天風澒洞玉虛寒一朵香雲舞彩鸞光碧堂中金母坐
峩峩不動九星冠
人閒睡境總濛濛誰聽天雞叫碧空試向金臺山頂望
海波初湧日輪紅
九室雲開香篆飛珠簾朝卷雨霏微琉璃窗外低花影
知是煙霄降紫妃
芙蓉冠子紫煙衣一笑相逢跨鶴飛贈我鳳冠仙栗美
海山遊徧不知饑
翠河迴繞玉淸鄕兩兩仙姬豢鳳皇無底筠籃何所有
琅玕花滿露華香
月映冰肌冷紫羅下觀五嶽翠嵯峩挹將斗柄歸瑤島
夜半淸寒沆瀣多
笑看海水浴金鴉穩駕文虬禮玉華八素元經親捧讀
碧琳字映曉天霞
長綿樓上冠朝霞靜倚雲窗萼綠華爲憶雙雙玉條脫
一時畱贈在羊家
河源天半盡雲濤同御長風興頗豪八鳳珠旂駐瑤圃
開尊不惜酌龍膏
玲瓏珠樹曉來靑調笑梁淸隔錦屏祇爲醉中疎禮數
天敎罰作酒旗星
下界求仙不可憑豈知仙在最高層冥冥風雨飇輪過
遙指靈壇芳苡燈
月華碧藕浸冰壺玉戸瑤階赤日無自是蕉源淸冷甚
何須更寫六壬符
霞綃雲帔是新裁曲曲仙源不易來昨向扶桑今日返
滿身靑雪下瑤臺
淸思逸藻入元虛半畝煙霞手自鋤何事玉皇猶未見
不收香案校文書
龍睛仙稻滿天倉粒粒珠璣夜有光不比水仙居澤國
秋來只采芡爲糧
翩翩白帝駕雲軿不見皇娥十萬年聞道別來滄海淺
雙眉依舊翦秋煙
紫琅殿裏讀黃庭不覺壺天夜色冥素紙拈來輕似雪
翦爲明月照雲屏
萬尺藤蘿蔽月明玉京洞口溼雲生山深并絕靑猿叫
但聽波濤石裏鳴
司中上將守天關玉珮霓衣押兩班素女傳宣呼上殿
自稱臣住小蓬山
松濤灝灝響方壇桐柏山中六月寒巖下一泓淸澈骨
夜深來浴碧霞丹
穿雲忽見聳岧嶤同駕靑蜺看沃焦滄海桑田非妄語
波濤萬古此中消
崑崙瑤圃樂婆娑悔返驊驑事若何我欲閒乘希有鳥
來聽黃竹白雲歌
碧空千里映瑤林夜靜秋高爽籟深天柱峯頭好明月
不知人世雨涔涔
蜿蜒神物抱珠游欲摘明珠綴玉旒不用相求燒燕炙
五雷頃刻卷靈湫
銀漢迢迢望轉賖當年空說客乘槎天孫夜靜調機杼
織出蓬萊五色霞
驅光逐景白霓衣游戲三山弱水飛蓮葉舟輕波渺渺
月中載得露華歸
仙府層城隔彩霞璇宫銀榜右英家麻姑昨遣靑衣至
邀看唐昌玉蘂花
黃籜爲冠白葛衫雲臺峯下石巉巖道人不惜還丹訣
示我囊中紫玉函
奇松危石轉山坳洞府何人踏月𫾣怪底夜深龍劒嘯
昨從鐵柱斬靑蛟
廣寒淸冷桂花香搗藥丁東怨夜長一曲霓裳原絕調
人閒傳下誤明皇
羽蓋霞旂曉日分隨班共謁玉宸君眾中獨賜靑鏤管
浴月挐雲寫祕文
蒼蘚如雲石作梯啾啾終日白猿啼山君夜守長生藥
太乙爐中六一泥
雙瞳炯炯映黃眉噀紙爲驢每倒騎得啖靑雲芝一朵
千年顏色似嬰兒
阿母前頭郭密香雲衣常佩虎鞶囊今朝侍從朝金闕
帶笑傳呼白鳳皇
廣陵八月怒濤迴駕鯉驂螭踏浪來不許波臣迎水面
笑將羽扇劃江開
蓮花巾子不沾塵碧落飛行自在身袖拂白榆歸去晩
一聲長嘯裂靑旻
朱霞片片映瑤臺月下蟠桃帶露開彷彿有人嬌似玉
笛聲吹徹紫雲迴
扶桑椹熟四千迴金骨飛翔遍九垓路遇安期前致語
明朝相訪向蓬萊
玉女峯前是我家荷鋤日采滿谿花仙情不比凡情渴
况有千年冰谷瓜
恨無錦字寄蘭翹戲躡靑鸞上玉霄爲草塡橋烏鵲檄
贈予十幅紫鮫綃
晴空千仭立靑岑瀑布飛流下澗深獨坐蒼松無與伴
泠泠一撫落霞琴
天台分手會何期海色西風無限悲欲倩滄洲轉言鳥
好從別後道相思
神仙亦自有英雄身跨靑騾疾似風思射天狼淸斗極
扶桑枝上取彎弓
霧縠衣輕盡六銖花虬七色五雲扶琅函手裏瑤光散
一卷三天豁落圖
蓮花寶劍影廉纖雙袖飄颻拂紫髯遙望元洲欲飛渡
醉眠水底弄銀蟾
君山一點似靑螺夜約盧躭控鶴過喚取湘靈來鼓瑟
月明環珮出江波
瓊肌蓮臉髮鬖鬖素手常攜采藥籃踏破白雲歸碧落
被風吹下鳳皇簪
千年曾醉岳陽樓城郭人民感昔遊煙景歘然看漸滅
一聲鶴唳洞庭秋
與子逍遙億萬齡笑伊舉酒勸長星共談混沌前頭事
雙手摩挲天柱銘
星窗月戸洞空虛琅簡輝煌映蕊書俯視茫茫煙九點
神仙自是好樓居
月出蓬壺皎若銀疏星遙隔綘河濱淩波小襪飛行急
不染人間半點塵
弱水迴環三島流望中依約見瓊樓浮來玉井蓮花瓣
聊當仙人不繫舟
鴻龍玉狗啟天閽東海團團吐曉暾一尺紫雲遮帝面
近臣始識玉皇尊
路入龜山翠不分藥香煙暖氣氤氲洗花往往逢谿女
五暈春衣翦彩雲
涓涓花底瀉紅泉千个琅玕拂翠煙愛看月明鸞鳳集
鏗鏘音韻羽衣妍
碧桃紅杏四時春嵐彩霏霏踏玉塵親扣丹扉知客姓
手提如意跨靑麐
銀河爛漫彩雲鋪桂蓋亭亭映玉壺寶璐衣香吹滿地
汾祠昨夜祀黃姑
白鸞麈尾散香來王母筵中笑舉杯入夜須然蜃脂燭
燭龍空裏吐樓臺
玉雞初唱日東升萬仭蒼厓挂古藤欲識九還丹熟處
金精黃螾各飛騰
海上琳宫次第開琉璃碧瓦淨無苔金城莫攪猧兒睡
盡是􁹂龍變化來
蒼茫煙水隔迷津芳草無風氣自春別業桃花源一曲
年來賃與避秦人
凝虛殿裏晩風涼紅桂花閒映紫房特召書仙開寶籙
御爐芬馥玉㽔香
樓閣空中白玉京飛龍驂駕兩相迎紫皇敕掌仙官籍
金管親題北斗名
花裏瑤軒夜不扃麟毫簾卷水晶屏娉婷不爲春愁坐
仙語泠泠細誦經
玉女投壺帝座旁赤鸞靑鳥列成行脫梟親見天公笑
不信人間是電光
瓊童雙引五雲車天路繽紛散寶花夜靜廣寒官未閉
吳剛爲我捉金蟇
散髮靑童控鹿隨昔年曾是牧羊兒蹋翻西海洪濤動
十萬魚龍不敢窺
雲冠鶴􁐻兩瞳靑劒室煌煌錯七星隻影空山孤月夜
畢方罔兩盡潛形
崑崙頂上御天風數粒蒼山眼界空遙指長安如蟻窟
五陵萬古碧濛濛
星漢微橫玉漏遲斑麟輦降辟邪隨招仙閣外涼如水
只有琉璃扇子知
翠杓瓊漿細盡歡銀宮高處不勝寒太霞一曲歌纔徧
抱得雲和自在彈
開徧三花樹樹秋綠雲萬頃白蓮浮九靈少女吹簫過
玩月同登十二樓
紫霄無路可先登雞犬何年亦上昇欲識蒼蒼非正色
乘風穩跨北溟鵬
抱一含元道自成機通眾妙異凡情世人莫詫神仙幻
戲喝蓮花陸地生
洞天霞彩雜晴嵐碧樹紅芝映玉潭園客新分香草種
靈妃無事養華𧖟
衣翦龍紗捫赤縧名登紫府冠仙曹王公遣在方壺住
東海何人敢釣鼇
靈人浴日向丹池曉看陽烏出水飛掠過神洲還入海
江山不改世皆非
一幅龍綃染絳霞往來弱水不乘槎新傳弄玉吹簫譜
寫與緱山姊妹家
步虛仙唱隔花聞座上風吹五朵雲寄語蘭香珍重處
瑤編常把辟邪熏
樊榭山房集外詩卷上
樊榭山房集外詩卷中
　　　　　　　　　　錢唐　厲　鶚　太鴻
　　續游仙百詠
斜界銀河低玉繩步虛風露冷如冰月中無數閒田地
更築瓊樓十二層
貝闕龍堂會眾仙赤蛟戲水鼓湘絃一聲裂帛秋波動
驚起江妃不得眠
靑鬟爭捧綠瓊車紫府眞妃號九華忽聽鸞笙雲際響
雙成笑隔碧桃花
玉卮娘子着雲衫月面星眉貌不凡阿母膝前梳髻罷
綺窗敎展蘂珠函
負軛牽牛曉飮河遙逢帝子道如何仙家夫婦皆耕織
好借天田種玉禾
天上生辰祝紫皇羣仙齊進九霞觴太元玉女催呈舞
一曲霓裳日月長
銀臺金闕盡前緣玉籍書名豈偶然竊藥偷桃應犯戒
玉皇破例恕神仙
三島微茫鶴到遲峯頭閒倚玉桃枝要將碧海長鯨掣
繫取虹蜺作釣絲
風佩泠泠過洞陰飛仙游戲本無心小缾貯得瀟湘雨
滴下世間三丈深
東溟巨浪蹴遙天浩刼揚塵幾萬年親聽海邊橋石語
何曾流血被秦鞭
獨駕螺舟戲水濱波平風靜月如銀阿誰江上吹橫笛
水府老龍來化人
金根經尾玉名僉赤足身騎八字蟾曉入通明齊候扇
半空星斗捲珠簾
羽蓋飇車天際來武夷山上起樓臺鳳兒拍板彭昭唱
一曲人間最可哀
三天最恥作頑仙祕檢珠囊盡日研帝有新宫落成詔
書銘拜上彩霞箋
集眞島上手譚池鶴髮朱顏坐對碁不遣世人看半局
恐防誤卻采樵時
挂星槎穩海爲鄕珠熖常爭夜月光東到扶桑觀日出
扶桑更比向時長
海上樓船去已遙祖龍那得上靑霄下方一點如螢火
道是阿房三月燒
袖拂羅浮瀑布斜軒轅相約看桃花洞中彩蝶車輪大
騎向天邊化作霞
仙官奏罷返名山鳳輦天衢一瞬間武士踏雲紅抹額
眞姬曳霧綠垂鬟
深洞煙霞是太初石牀晝捲水簾疎眞文一卷虬龍篆
不是人間世俗書
華山朵朵翠芙蓉毛女乘風戲碧松夜靜寒空秋月白
淸歌一曲上蓮峯
天上春光世上稀休將紅袖換霞衣遙憐羅郁思凡謫
一墮塵寰尙未歸
珠佩星冠障扇輪雲英年小締仙姻姮娥甘向廣寒老
冷抱蟾蜍不嫁人
嬋娟玉女駕雲軒星漢垂空盡可捫五色雲中仙掌現
巨靈擎出洗頭盆
海上彈琴一葉船赤龍倏忽化紅絃泠泠弄罷水仙調
攫霧挐雲飛上天
偶向扶桑碧海過冰蠶近日始生蛾上元寄語天孫道
織室暫停抛玉梭
蜃樓縹緲在虛空貝闕玲瓏落照紅莫怪盧生尋不見
盡驅三島入壺中
下縋懸厓上摘星往來羽服響流鈴白猿跪獻芙蓉劍
淸嘯一聲歸翠屏
十二闌干十二樓閒時登望紫煙浮媧皇補石猶難到
一道銀河入海流
閬風苑裏一春閒青鳥銜書報阿環綠髮細梳三角髻
嵯峩學得海中山
靑松如蓋石如雲猛虎􁹂龍洞口分童子埽花兼汲水
雙雙盡待大茅君
冰輪碾破減淸光修月工人斧鑿忙玉屑紛紛雲際落
西風吹下盡成霜
面面軒窗敞水晶瓊筵烹鳳膾飛鯨洪厓莫漫憂沈醉
還有冰桃與解酲
彩女遙聽金闕鐘曉妝初起紫微宫不須人世長蛾樣
新月纖纖落鏡中
聚窟洲邊月正高夜彈雙禮八琅璈龍王小女親求曲
風曳紅衫上海濤
神霄爲吏不知年偶謁金鑾獻殿前已是世人貪莫厭
休將竹葉變靑錢
駐景何須繫日繩空歌碧落任飛騰劉郎辛苦無仙骨
枉費當年鳳腦燈
塵網紛紛似繭纏誰知世外有神仙先生學得癡龍蟄
一覺松風太華眠
劉綱夫婦住瓊臺鶴帔霞裙次第裁看咒庭前桃樹鬬
一株逃向白雲堆
吹徹參差白鶴鳴星輿厯厯碾雲行廣寒仙兔舂靈藥
丹桂香中玉杵聲
錦字空中鳳口銜靈風吹冷五銖衫相招直渡天河去
片月爲舟雲作帆
南嶽夫人道貌姝新收弟子字花姑碧桃紅杏天邊有
曾見瓊花一種無
萬里淸風萬里霞一重樓閣一仙家不知何處飛來鳳
啄落梧桐滿樹花
皎潔秋空碧瀣澄玉闌曲曲盡堪憑雲中何處聞雞犬
昨夜旌陽拔宅升
雪藕交梨閬苑栽蘭香生日智瓊來麻姑遣送行廚酒
張碩何曾飮一杯
倒景樓臺曉氣分珠簾掩映紫微君侍兒閒取天衣曝
下界爭看五色雲
星斗宮中月鏡開妝遲不待玉郎催今宵織女成花燭
簇擁仙娥去看來
殿角風生金鐸摐霞光萬縷射虹窗王喬無事吹鵞管
驚起花閒鶴一雙
弄電行雲無定蹤海天空闊有誰逢茫茫萬里蓬山雪
無數仙人跨白龍
方丈山邊十畝餘羣仙相約共揮鋤秋來種得靈芝熟
卻喜天倉不索租
毛節朱幡事偓佺餐松餌桂已忘年天邊日月何曾落
只繞崑崙左右旋
閶闔門前五嶽朝海神輸貢有鮫綃奏餘七日鈞天樂
賞盡纏頭十萬條
雲階月地發天香燭夜花前共舉觴使酒忽翻靑玉案
列仙拍手笑淸狂
進饌擎杯滿碧空玉淸高宴紫蘭宫歌塵灑徧瑤姬雨
舞袖招迴少女風
曼倩歸來十八年黃冠白袷故依然追隨翠水瑤池會
還是詼諧謔眾仙
綠樹都栖五色鸞藏春仙隖不知寒棗花桃核尋常物
只食金膏九轉丹
橘中對奕各欣然笑別巴園直上天贏得一雙龍縞襪
躡雲踏月不曾穿
嶽蓬仙子字幽蕭一霎秋空冷佩飄報道龜山金女到
拜時墮卻翠鸞翹
一種三淸旌節花移根還自地仙家玉書敇賜靑童捧
爭擁韓終白鹿車
琉璃宫殿水精簾桂影榆花夜色添寒氣逼人偏獨坐
玉肌那怯雪羅纖
紫雲娘子擅才思吸露餐風姑射姿霧閣雲窗人不見
衍波箋寫曉寒詩
閃斷芙蓉翠羽旂雲中鶴駕不停飛孔昇後乘誰同載
豹尾竿前是玉妃
嵩高夜靜月明孤石冷泉香九節蒲聞道叔卿騎鹿到
王興峯頂笑相呼
水仙去謁洞庭君珠箔瑤窗寶瑟聞最笑座中窮柳毅
纔攜龍女便行雲
芙蓉城裏五雲樓夜共瓊英跨鳳遊爲報石家多置酒
玉宸新拜醉鄕侯
萼綠安香坐玉階藕絲裙覆蹋雲鞵眾中鬬得金光草
輸卻雲鬟玉燕釵
生洲飛步拾紅蘭金醴餘醺尙帶酸袖裏盛將滄海月
夜深驚起玉龍看
新授華陽司命君靑旄紫蓋氣氤氲碧瑤箱鎖飛仙印
一軸三霄九錫文
碧雲城外砌玻璃登望蓬壺小欲迷誰喚老蟾歸海底
桃都山上一聲雞
居巢笙響晩風和忽聽雲中度玉珂卻是伶倫纔謁帝
相將嶰竹倚淸歌
靑霞爲佩月爲鈿獨坐花陰謝自然一卷黃庭纔誦罷
玉爐猶有未銷煙
函谷東來路渺茫流沙西去似天長而今講道中黃闕
猶湧成都玉局牀
邀得靑牛駕鈿車椒庭列坐酌流霞仙人舞罷山香曲
落盡滿庭琪樹花
嬴娥舊是鳳樓人飛雪丹成不肯匀笑語蕭郞天上樂
玉簫占得幾千春
雲表眞人絳節囘水中仙子綠窗開梅姑繡履乘潮去
江女珠璫弄月來
窈窕靑童鬢掠鴉翠簾不捲煮仙芽夜深天母裁官錦
半是紅雲半是霞
蟠桃一熟歲三年纔是雲華攏髻年底事驚心封不住
花閒故惱鳳皇眠
落盡殘星海色明天風浩蕩卷霓旌朝元跨鶴歸來曉
霜冷石樓鐘自鳴
冰簟瑤牀夢乍醒玉童持簡進雲屏上方割取乖龍耳
種出鍾山李似瓶
羣玉山頭策府開羽陵粉蠧化香灰瑤篇寶軸三千卷
穆滿何曾解讀來
九館仙人拜大夫射烏斫兔盡癡愚長生籙上添名字
只得龍髯第一珠
島上瑤宫罩碧煙繞山弱水浪翻天羣仙盡駕飇輪渡
獨掉蓮花破鐵船
靑瞳綠髮老浮􁃷常想飄飄伊洛遊今夜緱山明月好
鳳笙吹過碧雲頭
仙膳琳廚翠釡香眞官惟奉紫淸皇已攜北斗斟天酒
更弄南箕簸玉粱
百丈長虹繞繡楹半天風雨散班聲紫宸闕下晨趨出
東望咸池拜日兄
仙娥結束學嬌嬈裊雪縈煙一尺腰東海冰綃雲漢錦
九光燈裏舞衣飄
俯視靑冥啟笑顏蟻封隱隱九州山滄桑更變成兒劇
杯水盈虧一瞬間
大羅天上色空靑噀雨雲鬟躡鳳翎正遇玉京仙史至
乞將羅襪爲書銘
朱陵洞底透湘風乳滴仙花蝙蝠紅玉簡書投蒼水使
靑虬騎入古潭中
司書仙女號文姬臉帶霞痕不埽眉召寫玉樓新記畢
譔文名署隴西兒
天風颯颯雲盤盤麗英夜戴晨纓冠前驅九龍十二虎
絳河淸淺生微瀾
雲翹攜手夜相偕仙樂泠泠作隊排月府星垣盡宫殿
琉璃一道是天街
一片靑霞渡海來神山下見紫瓊臺綺窗雲影呼鸞起
花裏洞門深自開
杖頭拄破白雲痕離地天通有一門猿鶴蟲沙飛刼盡
茫茫何處覔曾孫
御風微縐碧烟裙笑翦湘天吸彩雲遠望層城花靄靄
駕虹去拜紫陽君
霞漿一勺鎭靑春猶戴華陽道士巾游戲尙嫌瀛海窄
更鞭鸞鳳叱黃麟
夜向蘂樓邀小玉傳書鶴使路迢遙忽聞阿母多呼喚
閒殺仙郞碧玉簫
鋤雲種得玉爲田服食瓊腴淩紫煙曾向梯仙國中住
吞殘紅日不知年
珠閣深深鎖上華瑞雲繚繞綠窗紗忽驚吹落沈檀雨
盡是羅天四色花
餐霞爲食枕雲眠種得峯頭十丈蓮不是淩風生羽翼
塵凡那解識飛仙

樊榭山房集外詩卷中
樊榭山房集外詩卷下
　　　　　　　　　錢唐　厲　鶚　太鴻
　　再續游仙百詠(有序)
　曩作前後游仙凡二百首前游仙巳雕板不揣荒鄙
　頗有嗜痂後游仙藏篋中未舉示人暇日展玩自愧
　凡俗於仙境猶有未盡因刻意冥搜誓脫故常復成
　百詠昔謝逸作蝴蝶詩三百首人呼爲謝蝴蝶世有
　知我者其將以予爲厲游仙乎
宴罷瑤臺酒半酣海天一色染微藍蓬萊頂上麒麟客
界破滄溟碧玉簪
香風吹散紫梨花拂過瓊宫桂影斜空裏銀光似流水
潛翁夜弄白蝦蟇
神馬生􁹂控玉童三囘繞日勢追風王公嗔喫芝田草
新種龍芻翠島中
阿母親敎嫁玉郞飇輪吹送杜蘭香璿宫織得秋雲帕
裹贈瓊丹似紫霜
夜宿明晨八景城眞香焚盡說長生琉璃牆壁不知夜
白鳳玉鸞都暗驚
騎羊拂袖上綏山朱草紅㽔滿路斑折得金桃未曾食
東風笑待赤烏還
髻綰飛仙靑錦裳閬風筵上舉金觴不知傾盡瓊蘇酒
嚼爛紅霞唾阮郞
乘風笑踏玉蟾蜍訪道參師遍紫虛琅碧溪頭桑樹下
飛龍親授太霄書
玉貌壺公翠彩眉碧桃花發遠相期騎來白豹偏饑渴
敎飮紅泉嚙紫芝
太極夫人插玉釵紫淸宫裏候淸齋忽逢歸路雲霞重
擁住靑瓊飛鳳鞵
白羽霓幢一色新八渟山上校羣眞靑虬扶輦裴君至
金簡新除侍玉宸
負局先生綠髮長曳雲瑤佩韻丁當只因磨得姮娥鏡
白兔傳將搗藥方
一片眞風花氣飄三層玉殿近彤霄何人低唱元雲曲
聞道東皇散早朝
碧霧衣裳靑羽裙驂鸞道是紫元君欲過蕙圃尋瑤草
早有香來透五雲
鬱鬱紅雲鎖翠樓玉璫𫾣戸暫來遊階前白鵠閒敎舞
狼藉芝花曉未收
迎來玉仗白羊公手捧龍泥碧檢封夜扣九關門尙閉
滿身星影立雲中
昨夜元洲降碧霜綃衣新染十分香千年白橘初成子
未獻眞妃不敢嘗
碧谿流水泛雲花此是滄浪少女家夜向瑤池思阿母
祥風吹上紫鸞車
輸寥館裏小天靑夜誦金璫玉珮經侍立瓊童無一事
隔花閒數絳河星
喚起靑龍駕玉鞭井公相約到瓊田圍碁一劫三千歲
贏得桐山度厄錢
長桑公子服紅冰閒向崑崙試一登三十六天花底見
瓊樓玉宇碧層層
金尾毰毸鳳哺雛滿衣紅露落如珠靈香只在闌干外
雲母屏空看似無
弱海相逢袂便分欲將書札寄王君須邀班孟嚼雲墨
噴紙盡成瑤篆文
金波一片海光生天路常隨六甲行白虎鼓琴鸞唱曲
勸君須盡九霞觥
冰裳染得萬峯靑瓊樹風高吹夢醒碧海水邊洗明月
滿天星斗冷冥冥
靈夀靑童偶共攜翠龍雲冷卧前谿紅霞蒸透桃花樹
不覺玉山歸路迷
空洞笙歌奏六音碧堂迴繞五雲深虛皇親召金妃舞
花鳳前頭拍不禁
瀛海波高雲影寒方平夜戴七星冠麒麟本是尋常物
祗供行廚作脯餐
淺碧壺天扣不開瑞煙長護七靈臺靑田鶴使先通信
知是八元仙伯來
鞭鳳來過日未斜粼粼碧水護金沙倚風一吸蒼龍􁁿
開盡蓬萊紅杏花
王公畱客啜霞漿洞裏春閒白日長歸去天風刮雲響
吹翻紫水污衣裳
月影霞光亂不分煙衢輕蹴玉絲裙九芝蓋底遙相望
不是茅君定許君
金書親賜住瀛洲曉喚芸童到上頭芝穗藤花須細埽
玉皇明日要來遊
萬年靑鹿七星毛騎出谿頭摘碧桃背後從行雙玉女
煙絲新刷翠鬟高
風雨冥冥碧玉壇元洲長史近闌干草成河伯新除詔
賜與黃龍潤筆乾
靑谷先生隱太淸朝元初罷返瑤京不知何物充朝膳
爛煮金蔬玉菜羹
碧紙琅函一幅書相邀涓子到方諸往來不用三靑鳥
自有騰空赤鯉魚
玉苗瓊蘂種來新多是寥陽殿裏人只有碧池無景色
鮑姑乘雨送香蘋
蘂珠樓閣壓紅雲侍女燒香遠近聞新到仙姬參拜了
敎開靑笈賜眞文
九雲冠上綴三星小字曾呼宛絕靑吹裂中天寒玉琯
白龍斜立碧煙聽
月戸珠簾上玉鉤靑琴仙子夜深遊冰絲彈得淸商曲
吹下人間萬木秋
王母生辰捧玉杯酒淸香發上瓊臺鈞天初奏掀雲外
九聖七眞騎鶴來
晝長懶去展琅函小洞花前玉手摻搓碎明霞壓紅綫
安妃喚繡鳳皇衫
秋到寒蟾彩暈明五雲深處桂香生跨龍飛過淸虛府
聽按霓裳第幾聲
天葩不與世間同樹樹長春一色紅更有紫河香十里
荷花開向雪霜中
羣眞直宿紫微旁宣召明晨夏侍郎擡起五雲簾一半
霞衣染得九天香
敎炊金竈煮胡麻雲樹重重是妾家一別劉郞無近信
洞中冷落碧桃花
月明花暗路遙遙玉女閒吹九鳳簫等得裴郞就鸞駕
穿煙珍重謝雲翹
新拜蓬萊佐命卿玉童羽蓋往來迎夜深笑倚靑鸞背
拏住金蟾不放行
瑞霞爛漫八風涼絳闕門前下鳳凰不許侍兒𫾣玉節
恐敎驚動紫淸皇
青翁爲厭侍瑤京移住西明三素城買得瓊腴田萬頃
閒時卻喚玉龍耕
幾度看生滄海塵風前倒着紫綸巾碧騾何事不歸去
水滿玉谿瑤草春
小有君王跨鶴過洞天雲滿露香多花閒眾女調笙琯
正唱春波一曲歌
記得雲軒過海時水平風靜碧淪漪白螺素女來相候
擎出明珠龍不知
空裏飛書寄洛公雲箋吹落碧天風海波爲問曾乾否
要種金桃萬樹紅
太素眞人不出遊瑞花瑤樹隱丹􁃷眠雲野鶴夢纔覺
已是人間千度秋
新壓瀛洲碧玉漿麻姑作主共傳觴紅鸞飮罷催歸去
爛醉不知風露涼
洞裏瑤窗六扇開落花一片繞谿迴熊盈娘子閒何事
親把黃金􁹗䙱裁
七瑤宫裏賜金花一道明河簇絳霞只有成公親被召
相隨帝子降鸞車
山圖寶馬錦障泥歴遍崑崙弱水西日暮搖鞭歸紫府
瑞雲影裏一聲嘶
九天風冷月芒芒吹薄龍絲一握香碧落夜深秋似水
來邀靑女覓甜霜
新梳一尺綠雲鬟嚼蘂餐花盡日閒阿母爲嫌塵世窄
智瓊無奈憶人間
著罷靑裙拜木公洞天十二碧玲瓏雲窗女伴暗相識
知是西池白玉童
弱河風靜浪千層一朵靑霞自可乘拍手笑呼鳧伯子
同遊翠水采秋菱
淸瑟閒彈五十絃雲心飛響瀉流泉無人解聽紫霞曲
鶴唳鸞吟月滿天
雲軿深擁魏夫人前導雙雙五色麐忽見桃花開海上
三千年又一回春
珠館春寒鎖玉扉落花飄著上淸衣金盆曉潄寒瓊水
灑向人閒作雨飛
瑤樹離離月色明偶隨煙駕宿三淸花間一夢誰驚醒
北斗迴環夜有聲
碧苑青林一半閒尋常移得麗農山曉來怪底雲衣溼
添卻窗前綠玉鬟
八公顏色似桃花共坐靑牛白鹿車欲訪故人何處所
雞鳴雲外是劉家
茶姥烹茶別有方東皇畱客試敎嘗玉壺不住雲霞沸
煮出瓊華滿盞香
玉案旁邊小侍書金鎞雲髮一頭梳朝來檢錄三天事
密記琅玕滿碧裾
昨日騎魚白海過采桑陌上遇靑娥自言厭著天孫錦
要織冰綃共雪羅
閒采雲山紫葛花露苗煙蘂月初斜饑時白石和泉煮
飽向峯頭潄曉霞
安公朝謁玉淸歸脫卻霞霄無縫衣騎得赤龍何處去
閒遊一任九天飛
一曲滄浪別有天玉花金草滿瓊田連朝鳳駕雲輈倦
聽向扶桑背日眠
蓬君年少最風流新賜天花插滿頭笑指紅雲歸去路
玉華正倚十三樓
曉喚靑鬟煙景殊瑞煙溼透紫羅襦東華宫裏春常在
撲地香雲何處無
夜宴瓊臺飮未殘星河流響近闌干燭龍早向東方駕
照破玉杯春酒寒
昨夜相邀宿月宫素娥玉珮響丁東白鸞作意婆娑舞
身在琉璃世界中
碧樹風淸拂玉虛八靈道母鎖雲居明朝欲約蓬萊會
夜寫靑瑤小篆書
一笑騎鸞下碧城偶然相遇帛先生東風不記何年別
揎袖爲君吹玉笙
瑤水如空噴錦沙客星無路可通槎醉嗔一隊長生鹿
銜出洞中紅玉花
西華侍女董雙成閒共蕭郞作伴行贈與千年駐顏藥
願郞珍重莫嫌輕
一片空歌入太微月寒花露滿身飛玉妃悄向靑童語
遊遍煙霄侵曉歸
芝甲瓊花發好春衞卿許椽最相親全家容易登霞籍
不比人閒學道人
雲林洞口晝冥冥鶴睡瑤扉靜不扃莫道往來煙路遠
碧天只隔水晶屏
紅霞爛爛染衣裳囘首滄溟路更長爲覓董君相借問
不知杏子幾時黃
夜上樓頭碧霧空寥天吹動八紘風飛瓊笑拍闌干望
月殿雲階倒影中
姑射眞人戲紫霄天風冷襲綠雲袍玉皇遣降豐年雪
都向靑鸞羽下飄
采椹因過碧海頭興來嘯父喚同遊晩風更上崑崙頂
鐵笛一聲無限秋
齊隨霓節上瑤壇絃管冷泠奏未殘獨有茅君親拜賜
眾中暗認藕華冠
去覓元君偶被畱玉膏千斛校觥籌更呼小鳳筵前舞
月轉河傾不肯休
湘鬟催喚范成君結束彤雲六幅裙敎唱步元新沄曲
此聲天上未曾聞
花開花落本須臾直得霞翁一笑無眼看扶桑東海上
幾囘生葉幾囘枯
靑林紫草伴長春不識人間有笑顰欲取水中龍子戲
湔衣因到玉谿濱
手翻鸞珮下金臺寂寂雲窗午未開正是紫妃新睡覺
聞聲始識鳳仙來
雲箋五色展靑箱詔寫瑤鐫向碧堂龍篆芝書人不識
墨花飛出滿天香
渡水乘花共踏歌頽雲高髻碧峩峩戲將玉尺量東海
更比當時淺許多
鳳輿海上卻囘時靑鳥傳書寄所知我有遊仙三百首
不須重唱駕飇詞

樊榭山房集外詩卷下
