#+TITLE: 剡源文集-元-戴表元
#+DATE: 2016-06-11 12:25:08
#+SOURCE: github.com/kanripo/KR4d0431 master 2e5f9bf4                
重刻剡源文集叙
余自垂髫時㳺澤宫見祠所謂剡源先生
者歸言之家大人始知其為先世也稍長
見其遺文一二因訪求其全藁始知有剡
源集宋景濓學士為司業時嘗叙而刻之
太學而竟無從得之既而友人周羽可好
其文極力訪輯頗得其全而多所訛脫余
嘗從借得手抄之日夕覽味始知前軰為
文其命意搆辭必有凖繩不苟馳騁以衒
竒巧毎欲刻之以程後進而力未能也邇
以承乏來典南太學事因求宋公所刻遺
板而無有矣乃稍加校訂命工鋟梓以完
太學之舊嗚呼先生舉宋咸淳進士未幾
而國祚遷改東西奔竄甘於窮老時江南
搜訪人才使者如織先生名傾一時而竟
不之及晚乃強就一儒學官而無何即棄
去此可以窺先生之心矣晉陶元亮辭為
彭澤宰而日娯於詩酒千載而下非有精
詣之士孰䏻知其解㢤余嘗謂淵明非詩
人而先生亦非文士蓋無意於詩文而詩
文自不得不工者此所以為難及也余故
因刻既成而敬識之以告世之學詩文者
萬曆辛巳春仲四明剡溪後裔戴洵謹叙
　之日月之光匪爝火雨露之澤匪桔橰所從
　來逺也先生殁數世有孫愚齋公起家進士
為
明天子侍從之臣尋擢司成敎兩都國子敦行
　古誼以身率先士自勝冠以上爭自修飭以
　期無負司成公敎而礪亦承乏南雍備司成
　公屬叨受知遇謬膺校閱得縱觀先生之文
　而因知司成公所以有今日者其樹德發祥
　葢有本歟司成公不以礪不文屬為之引顧
　安䏻為先生志萬一而愳寢司成公命輒拜
手僣引其端云
萬曆辛巳仲秋
賜進士出身迪功佐郎南京國子監助敎後學
　東吳周汝礪頓首拜書
　刻剡源先生集小引
　剡源先生集集宋剡源戴先生作也先生生
　淳祐中以舍生髙等登進士乙科累敎授建
　康臨安而雅好山水間一濡毫摛藻爲古文
　辭若詩往往匠心而成追古作者有聲秇林
　然先生輒又敝帚視之故非以此獵人世名
　者至世之升沉晦顯倐忽變態之當其前一
　視如飛霞飄風歸于烏有也以故趙孟頫黄
　文獻諸公一稱先生爲江南夫子一樂道先
　生不輟及郡國志乘所紀載先生髙標逸韻
　如丹霄紫霞中人不啻古所稱田子方魯連
　之匹爾先生於仕進旣澹如又不喜標掲爲
名髙遂令曠世後無知先生者迄于我
明宋潜溪氏爲一代鉅儒愽綜羣籍搜訪遺編
　得先生之文于殘篇斷帙之中序次而表章
　之顧于今幾三百年所而先生諸作炳然藏
　于國史副在名山直與前代作者韓歐諸大
　家並埀不朽其於人世名又烏乎逃焉語有
　　元史本傳
戴表元字帥初一字曾伯慶元奉化州人七歲學古詩文多
竒語稍長從里師習詞賦輒棄不肯為咸淳中入太學以三
舍法陞内舍生旣而試禮部第十人登進士乙科教授建寧
府後遷臨安敎授行戸部掌故皆不就大徳八年表元年巳
六十餘執政者薦于朝起家拜信州教授再調敎授婺州以
疾辭初表元閔宋季文章氣萎薾而辭骫骳骳弊巳甚慨然
以振起斯文為巳任時四明王應麟天台舒岳祥並以文學
師表一代表元皆從而受業焉故其學博而肆其文清深雅
潔化陳腐為神竒蓄而始發間事摹畫而隅角不露施扵人
者多尤自秘重不妄許與至元大徳間東南以文章大家名
重一時者唯表元而巳其門人最知名者曰袁桷桷之文其
體裁議論一取法扵表元者也表元晚年翰林集賢以修撰
博士二職論薦而老疾不可起年六十七卒有剡源集行干
世常表元時有四明任士林者亦以文章知名云
戴剡源先生文集序
濓甞學文於黄文獻公公於宋季詞章之士樂道之而弗巳
者唯剡源戴先生爲然濓因日購先生之文絶不能以多致
㑹有詔纂脩元史命濓總裁其事事有闕遺者遂以
上聞遣使訪于郡國竊以謂先生著作有関於勝國宜多乃
属使者入鄞徧求之鄞先生鄕國庶幾有得之者曾未幾何
果以剡源文集二十八卷来上濓始獲而覽焉因而作曰辭
章至於宋季其敝甚矣公卿大夫視應用爲急俳偕以爲體
偶儷以爲竒靦然自負其名髙稍上之則穿鑿經義櫽括聲
律孶孶爲華世取寵之具又稍上之摽掠前修語録佐以方
言累十百而弗休且曰我將以明道奚文之爲又稍上之騁
宏博則精粗雜揉而略䋲墨慕古奥則刪去語助之辭而不
可以句顧欲矯敝而其敝尢滋私自念詞章在世如日月之
麗乎天雖疾風暴雨動作無時将不能蔽蝕其精明獨怪夫
當時之士奚爲乏一人障其狂瀾耶復念豪傑之士何代云
無區區所見孤陋故鮮能知之非誠然也及覽先生之作新
而不刋清而不露如青巒出雲恣態横逸而連翩弗㫁如通
川縈紆十歩九折而無直瀉怒奔之失嗚呼此非近于所謂
豪傑之士耶盖先生七歳即知攻文咸淳中入太學以三舎
法升内舎生旣而試禮部第十人登進士乙科調敎授建康
府又遷臨安敎授行戸部掌故皆不就㑹宋亡爲元執政者
薦之起爲信州敎授先生年巳六十一矣㝷遷婺州以疾辭
後六年終于家𥘉先生既擢第憫宋季詞章之陋即濯然自
異乆之四方人士争相師法故至元大徳間東南文章大家
皆歸先生無異詞先生之沒僅六十年巳罕有知其名若字
者殊可哀也濓在史局既命彚入儒學傳中及司業成均復
將録其剡源集者歸以示諸人而先生之鄕有夏君閲者来
爲國子學正方與先生之孫資先謀刻于梓夏君遂以題詞
爲請且謂知先生之深者唯黄文獻公公既不可作子幸無
譲于是忘其僣踰而爲序之如此嗚呼豐城之劍荆山之玉
縦埋沒泉壌爲巳乆神光上貫於霄漢者終弗能掩也其先
生之文之謂乎先生諱表元字帥𥘉一字曾伯慶元奉化州
人
洪武四年秋八月望日金華後學宋濓謹序
重輯戴剡源先生文集序
余自束髪時耳先進言即知邑有鄕先生曰戴剡源先生者
云元史傳先生學博而肆爲文清深雅潔化陳腐爲神竒及
閱邑志得中所載先生文一二讀之誠然矣誠然矣雖然先
生之文不特志所載巳也意先生里中人染化爲近必有悉
得先生之文者於是詢之先生里中人里中人弗知先生文
矣即知亦罕有藏者乃更詢之文學士文學士有録先生文
者矣録非先生全也嗟夫先生之文矯訛翻淺宗旨道原明
體發微矩式才彦若大車行途而險者易者弗能舍也若利
噐宜用而大者小者弗能外也若布帛菽粟資民生活而千
百世弗能越也乃今遡先生之沒僅二百餘載耳而先生之
全文卒不可得而見豈先生在當時秘重著作不妄與人以
故修文之士罕有常誦終鮮流布也與哉噫非然也文之上
下隨乎時時之取舎存乎人人之輕重由乎世世之崇尚係
乎好尚不以好而世之重者輕矣世罔攸重而人之取者舎
矣人不知取而時之上者下矣先生起家宋咸淳進士未幾
而元胡當王明賢淪䘮則時非熈隆之時世非熈隆之世而
人非禮重文學之人知先生者惟趙孟頫氏以江南夫子歸
先生耳他何能尚可俾世流布也耶此先生甘心窮約屢遷
居止爲避地計而終不肯以文字獵名人間其先生不得巳
之意乎至我
明徳隆盛彰文起學始求先生之文采入史館而太史宋景
濂氏復序首蕳以表先生扵是學士大夫既知有先生而又
知有先生之文矣然布之未廣而家謄人録之卷或散于衰
微或壊于水火往往好尚文學者知重先生而不克得先生
之全文以資多識也嗟吁惜哉嘉靖丙辰余過進士家偶得
先生全集之目閱之輙躍然喜曰此足以綜先生之文矣乃
持是博訪苟有所得無論单篇断續即手抄之積至十五六
年而先生之文始全矣獨詩集一部僅俻諸體而散落尚繁
然後之人有能舉一而知三者出焉則先生之詩教可無限
也隆慶壬申余承乏西蜀遂携之官退食之暇復躬校閲區
分類聚勒成三十卷命吏繕寫獲成全集庶幾後之學者知
四明文獻有如先生而軌範文章不獨韓蘇諸大家爾矣因
爲之序以識始末云
萬暦元祀歳在癸酉夏孟四明後學華東周儀羽可甫書干
巴渝之官舎
戴剡源先生自序
先生姓戴氏名表元字帥初一字曾伯其世譜可知者六代
祖居奉化縣小方門三傳而徙坊　又再傳而徙剡源之榆
林先生生淳祐甲辰五歲知讀書六歲知為詩七歲知習古
文十五始學詞賦十七試郡校連優補守六經諭卽厭去遊
杭作書言時政激摩公卿大人無所避杭學毎歲貢士得三
百員試禮部中者十人入太學謂之類申二十六歲巳巳用
類申入太學明年庚午試中太學秋舉歲終校外舍生試優
升内舍辛未春試南省中第十名五月對策中乙科賜進士
及第授迪功郎昇學敎授癸酉冬起昇及乙亥春以故歸舊
廬改杭學教授辭不就旣而以恩轉文林卽都督掾行戸部
掌故國子主簿㑹兵變走避鄰郡及丁丑歲兵定歸鄞至是
三十四歲矣家素貧燬刼之餘衣食益絶乃始專意讀書授
徒賣文以活老稚鄞居度亦不可久遂買榆林之地而廬焉
如是垂三十年執政者知而憐之薦授一儒學官因起敎授
信州噫老矣大徳丙午歸自信州時體氣益衰而婚嫁漸巳
畢即以家事屬諸子使自力業以治養具然性好山水毎杖
策東遊西眺不十里近才數百步不求甚勞意倦輒止忘懷
委分自號曰剡源先生因以名其集或稱質野翁充安老人
云
剡源戴先生文集目錄
　　元史本傳
　　剡源先生自序
　卷之一
　　記
　　　　仁夀殿記
　　　奉化州學興築記
　　　和靖書院記
　　　美化書院記
　　　　稼軒書院興造記
　　　銀峰義塾記
　　　洛陽獨樂書堂記
　　　溧水州中正堂記
　　　當塗戸曹掾續題名記
　　　奉川驛記
　　　　三江塩塲興造記
　　　臨池亭記
　　　寒光亭記
　　　　耿氏時思亭記
　　　喬木亭記
　　　紫芝亭記
　卷之二
　　記
　　　遺安堂記
　　　　秀野堂記
　　　　清華堂記
　　　　質野堂記
　　　　愛蓮堂記
　　　　廣心堂記
　　　　居清堂記
　　　　陳氏不礙雲山堂記
　　　　水心雲意樓記
　　　　困學齋記
　　　　清容齋記
　　　　養心齋記
　　　　學古齋記
　　　　　愛日齋記
　　　　　謙益齋記
　　卷之三
　　　記
　　　　　清峙軒記
　　　　　容膝軒記
　　　　　餘軒記
　　　　　省軒記
　　　　　清茂軒記
　　　　　恕軒記
　　　　　蒼翠樓記
　　　　　充安閣記
　　　　　松風閣記
　　　　　拂雲閣記
　　　　　潜窩記
　　　　　夀樂行窩記
　　　　　芷屋記
　　　　　擬晉山房記
　　卷之四
　　　記
　　　　　陶莊記
　　　　　董可伯隱居記
　　　　　玉林記
　　　　　蕺隱記
　　　　冰谷記
　　　　文溪記
　　　　西村記
　　　　秋山記
　　　　中枝山塟記
　　　　丹泉墓記
　　　　唐畫西域圖記
　　　　崇勝寺長生燈油局記
　　　　山隂慈恩院法華㑹記
　　　　寳陀山所見記
　　　　損菴記
　　　　竹溪道院真武祠記
　　　順寧菴記
　　　西原菴記
　卷之五
　　記
　　㑹稽唐氏墓記
　　　敷山記
　　　戴氏剡源張村塟記
　　　小方門戴氏居塟記
　　　計籌山昇元報徳觀記
　　　程母二夫人祠堂記
　　　固海宿雲山崇勝寺記
　　　天壽報本寺記
　　　　法華寺興造記
　　卷之六
　　　記
　　　　杭州祐聖觀記
　　　　婺源羊闘嶺施水菴記
　　　　重建瑞龍威徳寺記
　　　　邢州秀野堂記
　　　　徐氏報恩閣記
　　　　此樂堂記
　　　　冰雪相㸔之居記
　　　　晚香堂記
　　　　先天觀記
　　　　虚室記
　　卷之七
　　　序
　　　　春秋法度編序
　　　　通解寤辨序
　　　　讀易蠡測序
　　　　左氏窺班序
　　　　干景龍註朱氏小學書序
　　　　陸宣公奏議精要序
　　　　汴略序
　　　　急就篇註釋補遺自序
　　　　左氏䝉求序
　　　　伍典䝉求序
　　　　昌國應君類書䝉求序
　　　　竒童烈女寳鑑序
　　　　程宗旦詩編序
　　　　趙子昻詩文集序
　　　　尚書小傳序
　　　　天原發微序
　　　　先天圖義序
　　　　老子原㫖序
　　　　王伯善農書序
　　　　禮部韻語序
　　　　齊東野語序
　卷之八
　　序
　　　潘可大孫子釋文序
　　　大學中庸孝經諸書集解音釋序
　　　仇仁近詩序
　　　𥘉寮王先生摘稿序
　　　方使君詩序
　　　桐江詩集序
　　　周公謹弁陽詩序
　　　張仲實文編序
　　　趙君理遺文序
　　　陳無逸詩序
　　　　李時可詩序
　　　　胡天放詩序
　　　　張君信詩序
　　　　張仲實詩序
　　　　白廷玉詩序
　　　　陳季淵詩序
　　卷之九
　　　序
　　　　湯子文詩序
　　　　陳晦父詩序
　　　　洪潜甫詩序
　　　　許長卿詩序
　　　　李元凱詩序
　　　　董叔輝詩序
　　　　趙生詩序
　　　　國南仲詩後序
　　　　長汀和漁歌序
　　　　朱伊叟詩序
　　　　劉仲寛詩序
　　　　方端叟詩序
　　　　吳僧宻古師詩序
　　　　圓至師詩文集序
　　　　魁師詩序
　　　　珣上人刪詩序
　　　　珣上人再刪詩序
　　　　余景㳺樂府編序
　　　　王徳玉樂府倡荅小序
　　卷之十
　　　序
　　　　富春孫氏族譜序
　　　　秣陵翁氏譜序
　　　　李氏族譜後序
　　　　臧氏家集序
　　　　褒中雜詠圖詩序
　　　　旌表節婦徐夫人詩序
　　　　賈母滑氏夫人詩序
　　　　東平杜氏祈岱宗事序
　　　　楊氏池堂讌集詩序
　　　牡丹讌席詩序
　　　　八月十六日張園翫月詩序
　　　北山小序
　　　遊雲門若耶溪詩序
　　　遊南岩詩序
　　　陵陽牟氏壽席詩序
　　　城東倡和小序
　　　遊蘭亭詩序
　　　客樓冬夜㑹合詩序
　卷之十一
　　　序
　　　　王丞公避地編序
　　　　王敬叔詩序
　　　　顧伯玉詩文稿序
　　　　紫陽方使君文集序
　　　　恒莊詩序
　　　　千峰酬倡序
　　　　陸孟孫字士宗序
　　　　袁鈞字徳衡序
　　　　史景正字序
　　　　陳處度字序
　　　　王一初名字序
　　　曹仲逹字序
　　　袁氏子字說序
　　　史昭父字序
　　　王仲昭字說序
　卷之十二
　　序
　　　陳公輔字序
　　　陳養直字序
　　　陳同與其弟周字序
　　　字三友序
　　　陳景惠諸子名字序
　　　陳氏三子字序
　　　趙氏二子字序
　　　曹氏四子字序
　　　唐氏十子字序
　　　凌氏二子字序
　　　朱使君七子字序
　　　張訓之字序
　　　道上人字逢原序
　　　陸原章字序
　　　送袁伯長赴麗澤序
　卷之十三
　　序
　　　送屠存博之婺州敎序
　　　　送白廷玉赴常州敎授序
　　　　送盛元仁赴吉水敎授序
　　　　送杜子問赴學官序
　　　　送杜孟傳之石門洞序
　　　　送高虎臣序
　　　　送趙生逰吳序
　　　　送賈敏求序
　　　　送貢九萬詩序
　　　　送孔明逺序
　　　　送唐君儒序
　　　　送王子慶序
　　　　送陳養晦逺逰序
　　　送鄭若晦逰建業序
　　　送鄭聖與逰闕里序
　　　送方中全北行序
　　　送張叔夏西逰序
　　　送王月友逰華陽洞序
　　　送羅壽可歸江西序
　　　送葉茂叔之淮安序
　卷之十四
　　序
　　　送鄧善之序
　　　送貢仲章序
　　　送曹士弘序
　　　　送吳州判還番昜詩序
　　　　送趙學古歸永嘉序
　　　　送老甘秀才序
　　　　送宋吾省序
　　　　贈曹子貞編修序
　　　　贈黃彦實序
　　　　贈龔子敬序
　　　　贈相士歐陽生序
　　　　贈談星者謝生序
　　　　送李公度歸三茅山序
　　　　送郭以南爲道士北逰序
　　　　送慶上人謁陳使君序
　　　送恩上人歸雲門序
　　　送子儀上人北逰序
　　　朱尉開伯求塟親費序
　　　送鉛山王亦詵歸鄕序
　　　送柳道傳赴江山序
　　　送鄭南仲赴昌化主簿序
　　　送謝仲潜序
　卷之十五
　　墓誌
　　　安陽胡氏考妣墓誌銘
　　　曹君墓誌銘
　　　吳君墓誌銘
　　　楊氏考妣墓誌銘
　　　㳺縣丞墓誌銘
　　　故玉林項君墓誌銘
　　　故禮部進士徐君墓誌銘
　　　游鄕貢墓誌銘
　卷之十六
　　墓誌
　　　吳孺人江氏墓誌銘
　　　單君範墓誌銘
　　　趙君理墓誌銘
　　　陳府君功父墓誌銘
　　　伯妣袁氏夫人遷葬墓誌銘
　　　　故道錄章公墓誌銘
　　　　康濟甫墓誌銘
　　　　故瀏陽教授李君墓誌銘
　　　　樓府君墓誌銘
　　　　孝善胡先生墓誌銘
　　　　張允甫墓誌銘
　　　　李思宣墓誌銘
　　卷之十七
　　　墓表　墓碣
　　　　宋氏墓表
　　　　徐使君墓表
　　　　五山陳公墓表
　　　徐耕道遷葬碣
　　　周府君碣
　卷之十八
　　題
　　　題繆氏族譜
　　　題新刋袁氏孝經說後
　　　題徐可興詩卷
　　　題陸渭南遺文抄後
　　　題吕復初所藏大父放翁二詩卷
　　　題寳葉真
　　　題蔣孝詩卷後
　　　題董彦醇詩後
　　　　題趙考成遺事後
　　　　題姚秀實家藏陳所翁畫龍
　　　　題坡書歐陽公鴨鵊圖
　　　　題蜀蘇氏族譜後
　　　　題天台吳康肅公家藏朱文公遺墨
　　　　題貫休畫羅漢
　　　　題鄧秀才臨蘭亭小本
　　　　題秦景山遺稿
　　　　題曾道士祖師詩卷
　　　　題王秀才靈山籖詩
　　　　題趙幾仲詩編後
　　　　題畫二則
　　　　題盧鴻草堂圖
　　　　題陳留仇公訓子詩後
　　　　題畫卷
　　　　題十一子像
　　　　題胡瓌報塵圖
　　　　䟦劉文節公帖
　　　　題温上人心經
　　　　書張浮休郴行錄後
　　　　題毒安柴君自畫所作書後
　　　　題孫常州摘藁
　　　　題趙郎中詩卷
　　　　題湯仲友詩卷
　　　題史和㫖詩卷
　　　題萬竹王君詩後
　　　題蕭子西詩卷後
　　　題王氏寓菴遺藁
　　　題袁通父詞卷
　　　題京兆劉侯事後
　　　題雙溪王晦仲讀易筆記後
　　　題婺源武口王氏世系
　　　題周氏先世書帖
　卷之十九
　　題
　　　題趙子昻摹龍眠飛騎習射圖
　　　　題明皇聽樂圗
　　　　題洪厓圖
　　　　題怪木疎篁
　　　　題石鼓攷
　　　　題蘇氏三帖
　　　　題李端叔帖
　　　　題趙侍郎誥
　　　　題渡江諸賢帖
　　　　題方公刪定家藏諸賢墨蹟
　　　　題王初寮家帖
　　　　題晦翁書坤六二文言帖
　　　　題陳了翁合浦與弟帖
　　　　題翁舜咨所藏文丞相梅堂扁
　　　　題王希聖續漢春秋後
　　　　題茅生刻字後
　　　　題王理得山中觀史吟後
　　　　題陳強甫樂府
　　　　題隂符經後
　　　　題趙子昻琴原律略後
　　　　題王微仲孝弟類編後
　　　　題太學登科題名後
　　　　題唐師善談乘
　　　　題沂州先賢攷
　　　　題雪竇行紀後
　　　題李常鄕試稿
　　　題陳提學講義後
　　　題徐山長講義
　　　題王教授清湘講義
　　　題陳獻肅公邦彦遺事後
　卷之二十
　　䟦　銘　箴　賛　述　碑
　　　䟦濂溪二程謚議
　　　䟦宋元獻韓獻肅二公流盃小飮倡和詩帖
　　　䟦吳侯二蜂說
　　　瓶城軒銘
　　　周氏彜軒銘
　　　　昉軒銘
　　　　朱漆印匣銘
　　　　復心齋銘
　　　　遜齋銘
　　　　寸屋銘
　　　　君子軒銘
　　　　奉化州庠小學箴
　　　　袁氏字箴
　　　　真賛二首
　　　　仇仁近真賛
　　　　鮮于君真賛
　　　　周義烏真賛
　　　　徐仲彬真賛
　　　　單吉甫判官真賛
　　　　韓仲友真賛
　　　　任仲端題真
　　　　蟾上人真賛
　　　　東坡雨行圖賛
　　　　蘭石賛
　　　　畫鬼戲賛
　　　　畫龍賛
　　　　千戸髙君行述
　　　　東平趙氏述
　　　　奉化知州于伯顔去思碑
　　　　　王氏子葬述
　　卷之二十一
　　　賦
　　　　　可竹軒賦
　　　　　耕寛堂賦
　　　　　寄安齋賦
　　　　　一大菴賦
　　　　　竹坡圖賦
　　　　　縮軒賦
　　　　　喜友堂賦
　　　　息齋賦
　　　　　静軒賦
　　　　容容齋賦
　　　　　胡麻賦
　　　　　蠅虎賦
　　　　碧桃花賦
　　　　　觀魚賦
　　卷之二十二
　　　史論
　　　　讀司馬穣苴傳
　　　　讀吳起傳
　　　　讀孫武傳
　　　　　孫臏附傳
　　　　　伍子胥列傳
　　　　孔子弟子傳
　　　　蘇秦傳
　　　　張儀列傳
　　　　樗里子甘茂甘羅魏冉白起王剪列傳
　　　　孟子荀卿列傳
　　　　范睢列傳
　　　　樂毅列傳
　　　　藺相如列傳
　　　　田單列傳
　　　　魯仲連列傳
　　　　伯夷叔齋列傳
　　　　孔子弟子傳總論
　　　　商鞅傳
　　　　孟甞平原信陵春申四君列傳
　　卷之二十三
　　　雜著
　　　　讀國語
　　　　讀孔叢子
　　　　續蔡氏獨㫁
　　　　辨孔璧傳
　　　　佩韋辨
　　　　豢夸二氏誡
　　　　猫議
　　　祭文
　　　　衆祭徐子方丞㫖文
　　　　祭張復山長文
　　　　祭趙丞文
　　　　代千奴監司歸祭祖考妣文
　　　　代祭王右軍祠堂文
　　　　祭告榆林廟文
　　　　祭張村干厨嶴山神文
　　　　遷奉祠堂文
　　　　信學謁先聖文
　　　　先儒祠文
　　　　鄕賢祠文
　　　　土地文
　　　中丁遷先賢祠文
　　　祭徐母吳氏夫人文
　　　榆林瓦嶺廟上梁文
　卷之二十四
　　書啓
　　　通謝張可與參政書
　　　趙氏婚啓
　　　回孫氏婚啓
　　　回徐氏婚啓
　　　范氏婚啓
　　　舒氏婚啓
　　　回弋陽趙教授啓
　　　　通燕右丞啓
　　　　通蘇教授啓
　　　　回凌徳庸諸公啓
　　　　回舒子燕送鵞酒啓
　　　　代太學同舍内優成謝賈平章啓
　　　䟽
　　　　觀民閣營造䟽
　　　　石屏戴式之孫求刋詩板䟽
　　　　抄題刋傷寒書機要䟽
　　　　䝉古崔教授求路費䟽
　　　　萬戸府靳提控求仕䟽
　　　趙道人北遊䟽
　　　　翁舜咨䟽
　　　　代史承奉謝安醮疏
　　　　鄧君疏
　　　　城隍廟修造疏
　　　傳
　　　　二歌者傳
　　　劄子
　　　　回袁通父秀才送喜詞并物劄子
　　　說
　　　　漁說
　　　諭
　　　　蜜諭
　　卷之二十五
　　　講義
　　　　先進於禮樂　一章
　　　　子與人歌而善　一章
　　　　孟之反不伐　一章
　　　　子以四敎　一章
　　　　故至誠無息　一章
　　　　德不孤　一章
　　　　謙尊而光　一章
　　　　菁菁者莪　四章
　　　　仲弓為季氏宰　一章
　　　　􁈉不觚　一章
　　　囬也其庻乎　一章
　　　子罕言利　一章
　　　祭如在　一章
　卷之二十六
　　講義
　　　子路人告之　一章
　　　曲禮曰毋不敬　一章
　　　天在山中大畜　一節
　　　天宫冢宰以九　一條
　　　說命惟學遜志　一條
　　　子路使子羔爲一章
　　　中庸其至矣乎　乆矣
　　　子曰富與貴是人之所欲也　一章
　　　良冶之子　一章
　　　善人為邦百年一章
　　　伯夷叔齊不念　一章
　　　後生可畏　一章
　　　滄浪之水清兮一章
　　　惻隱之心仁也　一章
　卷之二十七
　　古詩五言
　　　四十五首
　　排律
　　　十六首
　　卷之二十八
　　　古詩七言
　　　　　六十四首
　　卷之二十九
　　　律詩五言
　　　　　九十九首
　　　律詩七言
　　　　　四十九首
　　卷之三十
　　　律詩七首
　　　　　五十九首
　　　絶句五言
　　　　　二首
　　　　　五雜組
　　　絶句七言
　　　　　八十八首
目錄畢
剡源戴先生文集卷之一
　　　　　　　　　　　　　　四明戴表元帥𥘉
　記
　　仁夀殿記(代阮侯)
慶兀路奉化縣學仁夀殿成縣尹丁濟以書諗於同知總管
府事阮麟翁曰願有所述麟翁曰甞學詩而竊聞詩之說曰
天下之生未有無本者也萬物本乎天爲之子者本乎父母
而民本乎君是三者仁之至也而有報物莫夀乎天天之夀
不待物願之而夀也然而孰不願之若人子之夀其父母則
苟可以願者無不至矣此報之道也昔者周之始興其詩有
七月周之極盛其詩有鳬鷖既醉周至于文武成康而仁其
民至矣其民如天如父母以懐之懷之不巳則咏歌之咏歌
之不巳則相與持酒醪飲食具樂舞設祝嘏以夀之此人之
情亦報之道也然獨至于鹿鳴四牡皇皇者華棠棣伐木之
燕樂天保之歸美則疑若君私仁其臣臣私夀其君而民無
所與乆而知之則鹿鳴諸詩之所燕樂者即周之親賢中外
諸臣所託命以仁其民者也天保之歸美則諸臣采諸其民
而獻之即其平時持酒醪飲食具樂舞設祝嘏而欲以夀其
君者也噫乎休哉洪惟
皇元繼宋御宇奄有諸夏櫜弓偃鉞而天下戢其威蠲征緩
獄而天下頌其平維兹海邦逺在數千里外慈仁所加無間
軒陛故詔書每下斥鹵之甿岩穴之叟投緡植耒驩喜出聴
誠可謂千載一時太平混合之嘉會而麟翁及濟適于此時
分受國邑何榮如之始麟翁佐治宣城濟實爲附属迨麟翁
之来復相際接誠嘉其亷明肅給之材而出之以豈弟樂易
庶幾乎知古諸侯之職而無愧于詩人之所稱說今又因斯
民休養之餘力不煩尺符寸箠而斯宫鼎成以彰尊君報本
之意麟翁安敢不發揚而褒侈之乎若夫作爲一代聲歌以
追繼風雅使天子仁聲令聞無疆無極則學館諸生必有美
其事者麟翁願竊有俟焉至元壬辰秋七月望
　　奉化州學興築記
古之齊民一名爲儒則其人所以自待與官府所以待之皆
異至於學校雖有常居而發政出師養老習射獻馘聴獄之
類無不在焉然方其盛也有優禮以乞其一言俗之既衰乃
或欲毀之而杜其議政俗之益衰上下始專守夫子遺言以
爲法故有廟以嚴鬼神而有學以明禮樂吾奉化猶爲縣也
廟學棟宇㡬爲兵廢㐮賁丁公濟來爲尹興之縣既升爲州
相距不十年而垣籓不修衞防曠空荆蕪𬒳之蹊遂生焉某
郡王公某來爲守悒然嘆曰兹非吾職乎即與同寮議興之
計其役賦板㘽均丈仞章逄樂輸胥徒驩從不累旬百堵齊
立于是増繪象施蔽帷鼓篋之堂嵩呼之殿風雩之亭童衿
之舎缺完仆興罅𥙷茅塞闖㳺有禁觀眺有節偃憇有適瞻
展有敬重扄穹屏修衢清浸于于相仍雲行星輝噫乎美哉
州之耆老遂相與燕樂而謀勒文以頌公之賢著公之惠余
自齠齓實甞従父兄居㳺庠序間見魁儒鉅公無慮百數皆
修衣冠隆閥閱歲時燕毛序坐談古今乆近文獻亦或雌黄
當世人物孩穉軰立聴不倦歸必充然有得以余之愚至今
猶能縷縷記憶本末如昨日也毎課試縣大夫親命題第賞
格慈愛教督如子弟及以事相見酬答如客于時風淳氣厚
上下情義周洽與前所稱古俗殊爲未逺顧孿然眉顔亦復
蒼皓猶幸及身爲賢侯之氓狎見廟學之興而咏歌徳化之
成良可自慶因爲摭實記載如右而倂綴所聞見一二以勵
吾黨亦務謹重修飭以稱官府見厚之意云大徳五年歳在
辛丑冬十一月望
　　和靖書院記
越會稽五雲鄕之石㠶里故侍講侍郎和靖先生尹肅公之
墓在焉肅公洛人以學行名節爲程門髙弟艱關　載而南
盖晚年遂寓居越死又葬越越人慕而祠之也宜元貞丙申
冬部使者曹南完顔公貞按越有詣門下而言曰越雖山州
而多儒先故實属時興文郡國有名賢者許即祠建塾徽朱
文公以蒞仕嚴戴䖏士王右軍以隱居皆自敎典有如肅公
生依死藏于越乃祠而不塾非闕歟前使者河南狄公嘗草
創籌度不果就惟公圖公聞之興曰豈不在我即屬其事學
官學官以聞于提舉學事以諗于郡若宣慰使以上於省府
報下如請先是議易地于龍瑞宫之傍以爲址黄冠師世業
也不便曹南公與郡侯忽哥兒通議躬往相視而得今卜北
山寒南日鑄東樵風逕而西石㠶石㠶之隂即肅公之墓岡
溪縈環墟聚綿宻越之名跡秦皇酒甕射的玉笥陽明洞天
之屬一一在目咸曰蔚乎佳哉議既定里士亦發藻洎弟震
以地之比近者欣然相成其在民産猶有所礙則郡侯通議
公捐俸金厚價買之而址始完乃以大徳丁酉季春起工訖
明年戊戍仲秋日纔五百有竒鋤荒起廢而成祭室講堂藏
修之廬庖湢之舎凡爲楹一百有六十祭噐昔所無有而新
冶銅陶土劚竹木製之者爲事九十四通塾之址及田土之
隷于塾者爲畆二伯其役之速而民不病其勞其費之鉅而
士不知所出塾成扁之曰和靖書院而相與伐石願記其始
末余惟天下之事雖有皆知其盡善者必人與時相值而始
能成古之人賢有道徳可師於鄕則死而祭于其社在禮謂
之樂祖又凡始立學必求其國之故而祭之以為先聖先師
國無其故然後不得巳合于隣肅公之賢其在越也謂之當
祭于社謂之當爲儒祖苟立學而求其故謂之當爲國之先
師此事之甚善者也然積之乆而無人爲之有爲之矣而不
能成迨至于今始值曹南公以材御史髙選持節而來實㢘
勁知大體郡侯通議公亦由閩部使者移守至郡寛明有慈
愛官師偕孚材良勸趨於是郡之賢士大夫皆出而佐謀賛
力而終始經營辦治者郡學正王君庭槐是爲北岳右丞公
謀孫皆非偶然之故也君子嘉其事之成而爲越人喜也曰
是不可以無記是爲記若夫肅公言行出處本末之詳不特
越人知之天下學者皆能言之此不著其年八月望日前進
士剡源戴表元記
　　美化書院記
美化書院以處之縉雲美化鄕得名舊矣當江南𥘉剏時宗
正寺主簿陳公大猷以名大夫太傅喬公行簡以材宰相相
與極力鼓動絢飾穹碑鉅榜隆棟宏址美化雖在縉雲竆山
中一日而名字聞于天下膾炙于縉紳韋布之口然書院立
未百年兵燬及之悉化而爲蒿萊燼礫問其本末則巳無有
道之者元貞二年秋九月四明陳君天益始𬒳紱綬來爲山
長於是事属平定前蒞是官者薄其地迂廪瘠往往託故不
至禮殿六楹孤立風雨中肖象弗建奠謁靡寄饔糧祭器若
其他供飬居止之須種種匱乏君曰是欲誰諉耶即易瓦𥙷
塞修甓窒漏設素王之容倡先賢祠屹門闕翼廟㢘秩豆籩
諸事既以略備乃率先置養士田十五畆繼而詢荒覈耗經
理而得田及諸儒所助通一頃六十四畆由是春秋之祭費
取焉朔望之膳具取焉師長職員之稍給取焉月有書季有
考雍雍于于雲興谷應巖居之叟塗行之子嗟呼嘆詫以爲
不圖荒凉契濶矣而復有歌舞雩觀矍相之圃之感也惟講
書之堂以役重未就大徳元年冬十二月亷副使拜降公僉
事完顔公臨其地嘉前事之有緒而欲雄其成也以屬邑主
淮安翟侯翟起望族年方壯有材識尤致意學校事人勸趨
之遂增臺門新宫垣至明年十月而堂竟成完顔實始大書
美化書院額亦書其堂曰美化堂於戲美化之於縉雲縉雲
之於處視秦漢郡縣鄕聚之所隷属地不加大也處有學縉
雲有學美化復有書院視周人之序而庠庠而墪學不加多
也而君子論古常若有餘騐今常若不足要非皆人事之咎
勢或有所待焉周法取人用鄕舉里選秦漢以兵以貲以吏
至擇經術生猶多本齊魯法之益衰始有科舉今此事且止
士庶㡬返本趨實而令宰如翟侯師儒如陳君適皆能效職
于下知體要急名教如兩使者能大宣其道于上將見人人
閎散黨正不暇書家家毛伏儒林不勝傳禮俗匝于寰區王
風盪乎無垠而羙化爲之兆矣遂相帥礱石聘文願著興作
之始以貽水乆余不得辭因次第而為之記
　　稼軒書院興造記
廣信爲江閩二浙往来之交異時中原賢士大夫南徙多僑
居焉濟南辛侯㓜安居址関地最勝洪内翰所爲記稼軒者
也當其時廣信衣冠文獻之聚旣名聞四方而徽國朱文公
諸賢實來稼軒相從游甚厚於是鵞湖東興象麓西起學者
隱然視是邦爲洙泗闕里矣然稼軒之居未乆蕪廢辛氏亦
不能有之辛巳歳太守㑹稽唐侯震因豪民之訟閱籍則其
址爲官地明年乃議創築精舎以居生徒纔成夫子燕居及
道學儒先祠而唐侯去其冬番陽李陽雷𥘉至遂始竟堂寢
齋㢘門臺諸役成而扁其額曰廣信書院甲戌歳春也書院
成之二十五年是爲大徳二年戊戍官改廣信書院額還曰
稼軒而棟宇頽敝巳甚又五年北譙朱侯霽至展謁見之作
而曰兹復誰諉乎即屬山長新安趙君然明極力經理𥘉書
院之爲廣信也計屋不啻二百楹浮瓦鋪綴不支風雨及整
頓完損迄成堅厦講廬齋房儲倉膳庖㑹朋之序休客之次
通明之牖備禮之噐於昔所有必𥙷凡今所無必具植都門
繚周墻甃文逕余嘗以暇過趙君岡巒回環榆栁掩欝長湖
寶帶横其前重関華表翼其後心甚羡之問水堰曰是中可
種萬頭魚今以蓄洩水處也問松臺曰是稼軒遺跡舊植栢
千株今增之成林也問桑圃官池曰是稼軒所耕釣今表而
出之也問湖上門曰是舊塗自西循湖南東來今始復也問
新井曰是舊鑿今得諸涯莾中修浚而汲之非新井也問地
廣表若何曰是西北曠土皆稼軒故物爲營卒所侵吾請于
官得復而萬戸府又約束之使無擾也問土役多寡財計嬴
縮若何曰吾力何以及之此頼郡侯捐俸倡助而諸人相與
成之也問餘役尚㡬何曰吾所欲就何有極使不以滿去將
專祠辛侯别置小學作一亭名倚晴以眺靈山諸峰一亭名
魚樂以俯西池一亭名盪鷗以復湖心之舊也嗟夫人嘗言
有才不得位及有位何嘗見其才顧其志何如耳一精舎之
在廣信于事未係輕重識者以是覘風化厚薄吏治賢否自
唐李二俟去又廢㡬何年而僅遇今朱侯其問豈皆無位而
不爲乎若趙君以一癯儒領空塾能成賢守意興重役其才
志彌不可及謹爲摭實登載本末於右以勸來者
　　銀峰義塾記
銀峰義塾者饒徳興余文夫氏之所築也銀峰饒之勝處余
望族文夫雅士居望族得勝處不私以爲遊觀憇舍而藏書
闢舘欲與同志好學者共之誠哉其可以謂之義矣𥘉文夫
之先有以長者稱于鄕甞求聚逺樓詩于蘇學士文忠文忠
褒贈之其後有朝散公又得趙丞相忠定題其居之歳寒溪
累傳而至曽祖鄕貢公遂用所學敎其子遂昌尹以進士科
爲通儒名大夫是爲思齋先生思齋及㳺新安朱晦翁之門
居家註感興詩及蔡氏三問觧與夫性理諸書悉行于世思
齋之子聚齋公仍以進士業貢于鄕而值舉罷不得盡試文
夫濡染家敎自其妙齡如龍馬駒未調而知歩如器車材不
削而成軌性復髙爽不動于勢利進取兢競然惟恐墜思齋
基搆是懼而銀峰之塾興焉塾既興不逺重江複嶺介友人
橐底以謁文於余余惟文夫之興是役也有二其一曰尊祖
以知本其二曰廣教以美俗知本義也廣教亦義也而余之
所期于文夫則不止于是按塾之名起于禮記禮記曰古之
教者家有塾黨有庠遂有序國有學四者疑皆有師敎之而
古者學無專官師無常員竊意惟國學有司徒樂正宗伯之
屬庠序則黨正遂大夫等官自爲之而塾者二十五家爲閭
而父老之不仕者坐于門側之室爲左右師以時督其子弟
是之謂塾徳興于饒爲多士文夫歸而益以義致其老成而
賢者禮之于家休之以車輿几席導之以書册琴瑟興其少
壮而材者納之以介僎之祝習之以笙匏爼豆使徳聞流暢
情文周該將有魁竒英博之士彈冠束帶輕身千里外慕義
而至而况銀峰蘇趙之風聲潤澤未逹扵耳目間乎余雖老
落成之餘尚能爲文夫賦之至大三年歳在庚戌孟夏哉生
明婺州路儒學教授剡源戴表元記
　　洛陽獨樂書堂記
司馬温文正公居洛陽以道徳文章功業爲中原純儒名臣
當昇平之時享謙静之福所與遊如文潞公邵堯夫二程夫
子蘇子瞻之徒又皆一時天下妙選而其獨樂園者蕞然在
諸豪貴間㡬不可比數人以公故亦屢喜逰之竊計洛陽雖
名區去之千百年欲復求時遇其人似不可再得公沒未幾
何事果有不可言凡昔之王侯將相華榱綉戸文軒暢轂弦
歌鍾鼔衣冠玉帛相與動心盪目以爲承衍之娱者舉一轉
而爲荒蓁茂草獨其山川猶存不過寒螿野兎之往來吊劳
窮寂而巳而行人過客樵夫里老下及兒童婦女道及洛陽
故實則誦司馬公之徳不衰夫一司馬公生而狀貌無以逾
人雖爲相居位之日淺𬒳服清苦無異窮書生不知何以能
得人之歎慕若是然耶大徳丙午歳余遇衞君用于信州幕
府君用洛陽人問其故曰洛陽之事則旣然矣抑獨樂園亦
不得爲司馬物吾圖之百端幸而僅有之顧吾家自髙曾大
父以來世世知讀司馬公之書且知慕公之爲人今驅馳北
南髮漸種種洛陽之俗猶爲近朴欲以其地爲祠塾仍榜曰
獨樂以存先賢之化又他日更有餘力則買田賦粟以供諸
生之稍食庶里中後生小子可以共學於戲兹非司馬公之
遺風休澤所以覃𬒳其後人者乎士大夫患無志不患無位
君用清勤謹恪知體要敦雅實是真能學司馬公者後有道
龍門嵩少而來言獨樂之役將見堂廬告成深衣釋菜重席
飬老使洛中之人長者興慈㓜者知孝雍雍于于復還盛時
舊規皆君用之賜也因書以爲記
　　溧水州中正堂記
中山溧水之望也溧水自爲縣時官治嘗面之以臨民出政
其氣勢清嚴秀重與人情相稱愜縣志以爲賢宰史侯彌鞏
之所䂓搆有正堂琴堂蘭堂諸目相去八九十年仍之以兵
革棟宇毀廢縣亦升改爲州乃稍别築聴事退食之居而倥
偬乆不能備大徳六年秋九月知州汝南郭侯敬始撙浮費
乘餘力創後堂四十楹然後㑹寮有容休勞有次展逺有眺
思深有憇且復置元幕于賔營左挺公廪于吏舍右戒石之
隙䕃之古槐門臺之表飛以麗譙至于秦淮一河油油洋洋
與山趨迎絶爲州境佳處則新亭俯焉耋倪士庶來㳺來觀
驚嗟嘆惜誇未嘗有侯因民之樂既率長佐舉酒樂之總衆
役之最題其堂曰中正堂曰吾爲吾州求無慙吾中山且不
忘史侯舊名也噫今人居一官攬其土之美懼不饜不懼不
能稱作事未分寸務求掩前人而專之若郭侯之顧名思義
希賢勵志宛然有古君子風度非可以世俗論史侯四明人
於余爲鄕先生其家世父兄踵台輔能自立不附麗卒以學
行政業著稱于時郭侯治溧水㢘而知體慈而守法蓋與史
侯異代同道盍斵石爲州民紀之俾勿壊
　　當塗戸曹掾續題名記
士大夫居今時而能輕旦暮之憂以爲千載之計可以謂之
難乎曰難也貢舉盛而人不崇世官一介之賤𥘉脫畎畆就
禄州縣間視薄書期會非素習其志拘而力窮雖有多能鮮
有所作爲持之僅三年幸不以罪斥輙相顧有滿色又暇責
其餘哉惟戸曹在諸掾中職最優責最輕意欲最易於上通
有才者居焉往往擅一府政凡始調干吏部率得之夫其若
是宜可以行志而樂于名髙之人乗其少事又置之若不屑
然曰吾不過爲歳月回翔而已嗟夫食焉而無愧事焉而求
有成自古聖賢猶難之今也不謂吾不堪其官反謂官不足
充吾身寕非欺乎上饒楊性叔敏愿而文方盛年巳能崛然
取天子科第為當塗戸曹之次蓋以餘力大治其學六年而
後至官至則亷聲颷馳讞議川決前後部使者郡太守驚其
能属委叢疊君晝坐議舍理案牘夜歸繙讀書傳其說以爲
世之言儒者必擯吏習吏者必違儒將融操異以適于世用
是既蛻去州縣之拘勞而復無樂於名髙之累其擇術審而
用心宏待　巳尊而期澤物也急卓乎有可稱巳垂去以故
事當題名而舊石乆巳溢顧瞻慨嘆懼愈乆愈失其傳乃爲
續立石而遣使徴記於余余聞物之乆莫如石先秦以來古
文竒字載干石者必傳然徒以乆而不以賢古之賢而能傳
傳而乆者則不頼于石是故以石而傳人不若以人而傳石
也性叔旣身勉之且推此以勵後之人使官學于斯者皆能
内不慚于心外不慚于政上不慚于君下不慚于民近不慚
干朋友逺不慚于簡書雖㣲此石千載之下固將聞其風而
慕焉而况有以詔之乎性叔名應桂今石蓋自授君代者施
君有政起書云
　　奉川驛記
浙江東行數百里將窮而爲海也其州曰明州明州之海益
東而南行數十里江之支流亦窮而山興焉其爲縣曰奉化
奉化苞山根江而掖海其形望於明州雖最髙而土壌峭瘠
津塗阻艱行者病之凡西人之捨水而欲東與東人之辭陸
而欲西至者皆失其便故濵浙之塗通置船官騎廐而奉化
無有余攷地誌奉化在秦漢前盖介于百粤甌閩之交當先
王統一盛時政役之所不加王人使客之所罕至其館置䟽
濶非意故略之勢有不可得而設也然近世事䌓難槩于古
前有縣者嘗屢創驛随作随廢㑹有聘問發召期集之事節
傳猝至則寓諸民廬喧隘擾雜客主交愧焉今令㐮賁丁侯
濟之來喟然歎曰是不可乆且每至而煩民吾何安焉廼相
土度材得廢址之在官者成屋之當䂓爲驛者于民㕓之東
崇拓而増營之風雨蒿莱之塲塵煤螢燐之區忽焉而垣闔
具軒寢立先是主簿李君大用實倡其畫及是二丞王君澤
白君龍志同議諧功用大集計屋之楹至于百有五十計功
至于百八計日至于七十而官與民俱不知其勞起事于季
秋庚戍訖功于仲冬巳未驛成因其名名之曰奉川曰吾以
存國俗名其堂曰徳星曰吾以賔賢徳噫嘻美哉于是縣人
樂侯之成嘉侯之勤者相與過余而謀曰兹事子不可以無
記余惟侯之可紀者衆以余之爲民子兹邑自侯下車見其
當兵燬之餘日夜與其同僚彌其缺敗振理頽廢昔之撒墻
夷竈而逋亡者今皆歸㝷具廬有居處之樂而侯之所興築
若廟學亭治賦鹺之局􁷠社之壇蔽獄之戸諸如此類何可
枚數而專美一驛乎哉顧侯之通明㢘愛無一役不矜乎民
凡以圖乆安而除其數害有古循良吏之風則吾父兄子弟
宜不可泯㓕不著夫紀當世賢大夫之功行而推考其里俗
山川風土之盛衰興廢此儒者之職也余不敢辭遂以為記
　　三江塩塲興造記
古之君子先民之勞而後逸其躬故雖不急于崇繕修美居
處至于政成力暇因人情而興公役賢者亦有取焉越三江
塩塲官舍歳乆廢壊前任事者謾不屑意元貞十年塲之長
官改陞司令爵在七品而大梁曹侯自公府髙選實來爲之
塩法繁壅戸額等第不可均民無完心侯至覈􁅤實酌強耗
推籍土業髙下宜増而増宜縮而縮不旬月逋流還歸盗販
清息昔之焦熬憔悴晨旰囂囂而莫之給者一鞭不施談笑
辨集官吏坐曹而相慶父老擁灶而交賀於是鋤荒剗汙鳩
堅蒐良於聴事故址新宴逰憇息之室以人人計者三十有
竒使客有歸節將迎也僚史有聚恊官守也輸納有藏謹賦
計也臨涖有容嚴發召也觀眺有娱宣憊勤也總室之大有
堂因舊而扁之曰清安嗟乎今人之材有悉其聰明敏决僅
周於簿書箠楚而不暇乎他營若古之運甓者亦有風神髙
曠視吏事不足凂我而寄託於耳目心體偃仰之樂若柱笏
西山之爲者此其道皆有所缺若侯之精粗不遺清恪兼至
進盡奉職之能退全養志之適役之不威而政足以成物勞
之不私而仁足以芘後盖非謭儒徤吏所可窺識人繇三江
來頗能談侯隆寒溽暑躬造塲亭家撫戸諭餱糧不属至自
備􁉸糜以濟其饑乏秋賦足置公堂上坐飲賞賜之人人得
其驩其虧賦者拱手跪膝使之自悔余聞近民吏有父母之
親師保之教寧非是耶侯名實字秀實前歴江西行中書省
掾和州經歷皆有政績可紀通文學其材方鄕用於時官且
滿士民感咽填訢持其車不聴去而相率來請於前進士剡
源戴表元願書其事于石以著永逺不忘侯徳且勸後之爲
是官者遂不辭而爲之記大徳三年歳在巳亥春正月望日
記
　　臨池亭記
臨池亭者山隂右軍祠塾之别築也祠塾始自部使者東平
王公侯按郡乗所載蘭亭舊跡以全氏廬爲之官爲置塾長
聚生徒講學其中及是十年而東楚湯君垕實來旣大出義
理之學教塾徒餘暇巡行丘壑周視垣宇慨焉有興弊飾陋
之意廼先修右軍祠増繪象設龕几凡所以展奉嚴事之具
必與禮稱地迫山麓遇甚雨湍決則水流堂間爲甃石渠以
䟽其餘有好事者蓄石本蘭亭序甚善幸見與因併刻諸詩
暨傳文之類分置兩壁塾事幾略振矣惟墨池之在江南往
往而有此正永和修禊䖏反闕不具遂捐俸倡率諸生又亟
謀于時僚之賢而文者東平彭郎中榮祖若右軍之逺孫易
簡潤之等志諧力均爰相爰鑿于是就面勢之宜得池於塾
西而翼之以兹亭亭成伐石請誌其事余惟古之名人能以
其所長行世不廢者未有不始于勤勞而成於有以自重今
右軍書擅天下學士大夫極力模楷之幸且有得莫不脩然
内暢以爲清脩妙觧雖連城之冨三公之貴有不與易而是
邦之山川形勢前後名馳勢驅計不知凡㡬何車轍馬跡獨
右軍遺事令人追慕不巳良必有激摩動盪於翰墨之外此
臨池之所以爲美也湯君年方冨尊賢好古能行其家學居
職不以營斗升苟歲月爲事志於興文美俗又方謀増置田
租以完教養其事可書者未艾云大徳五年歳在辛丑仲夏
既望戴表元謹記
　　寒光亭記
寒光亭在溧陽州西五十里梁城湖上亭之下爲寺曰白龍
歲月湮漫不知興創之所由始宋元豊間重脩塔記稱父老
相傳巳七百載則沿而至今可知其乆也東閩浙西淮㐮宦
客逰人之所必至至必有歌詩咏歎以發寒光之美無虗覽
者張安國趙南仲吳毅父雄詞徤墨最為人所推重而棟宇
垂廢不足以相暎發州有進士湯君以文辭爲之徼施於江
湖之往來值一二名公卿喜之亭得改立如此十年又廢大
徳辛丑春進士君之諸孫實來相游㝷顧瞻徘徊則昔之華
榱畫檻惟荒榛存焉喟然曰兹亭之興吾祖固有力今安得
墮其勤傾貲庀工亭又加築旣又捐田白龍以爲修葺之助
功完事具寺僧乃爲進士君置祠而來徴記于余人嘗言江
南佳山川造物者靳卑于人而惟僧佛者可以得而居之是
盖不然人之獲如此意者孰加於王侯將相彼其占形勝營
園池斥臺榭徒欲樂于其身有餘丐及於賔游僮伎僧佛之
樂常願與人同之故人之從之材者不吝於言仁者不吝於
財無怪也此非惟有數而用心之公私廣狹吾徒有愧焉者
多矣豈止於係一亭之興廢而巳哉進士君諸孫曰徳裕曰
佑孫寺僧曰祖慧余剡源戴表元十年丙午季秋二十六日
記
　　耿氏時思亭記
鄆耿子都之先墓在㤗山東汶水上子都既出仕游四方而
心懸懸不能忘也一日以諗余曰吾家繇髙曾以來怵于兵
顧兆域雖存而榛蕪莾然樵芻往來盖嘗與宗黨謀築一亭
以為展省之地而名曰時思子幸爲我記之何如余惟子都
之不忘其親而思之於義既得而於名既稱而其禮不可以
不知也人子之於親苟欲盡其情何有紀極先王毎為之節
使弱者可及而強者不能過如死之戚如狂如迷如逃亡無
所歸比既葬而虞而卒哭而祥而禫遂返服復寢而哀散矣
至於葬也所以掩蔵而安之而不敢脩不敢易且不敢瀆而
祭也然此猶論其近親愈遠者祧愈嚴服愈降者諱愈略故
無見於目者無想於心先王懼其然於忌日也以為終身之
䘮而春秋時祀如見之於齋君子之不忘其親而思之其慎
諸此而幾矣抑余於子都有思其大者焉耿故大宗而鄆齊
魯儒府也耿自得姓以至子都凡幾世世凡幾兵兵而得完
者幾家家完而得衣冠登仕籍者㡬人同枝而獨榮氣必有
所鍾同源而獨清流必有所渫子都於此時時而思之爲人
子則思孝爲人臣則思忠爲人長則思慈他日功成名遂行
髙爵尊懷章而歸故鄕下車而入里門父兄子弟燕毛慶飲
姻㳺隣舊牲牢迎勞然後除道拜塜燎茨告恩虎羊蹲前冠
劍立後使士大夫徃來山東而道兹亭之下者瞻阡名而致
肅讀題表而太息將見儒林榮之鄕評稱之曰噫嘻耿氏門
幸哉有後如此不亦美乎子都爽然而覺欣然而諭曰吾雖
初願不至於是是子之言不敢辭因書以爲記
　　喬木亭記
喬木亭在清河張君燕居之東張君望清河籍西秦其先世
忠烈王嘗以功開國于循而邸于杭子孫五世而所居邸之
坊至今稱清河焉余兒童逰杭見清河之張方盛往來軒從
騶盖填擁歳時㑹合鳴鐘鼉笙絲磬筑相讌樂飛䄛疊榭東
西跨搆纍纍然無閒壌豈惟清河雖它貴族盖莫不然如此
不數十年重來杭覩宫室衣冠皆非舊物他族亦皆湮㣲播
徙殆盡而惟清河之張猶序余嘗登所謂喬木亭而喜之風
烟蔽遮林樾清湊美乎哉其可以庶幾古之故國喬木者乎
主人對余而歎曰嗟乎吾喬木乎是亭者幾不爲吾有吾幸
而復得之吾生于忠烈之家自吾之先未嘗無尺寸之禄當
其時出而逸遊入而恬居耳目之於靡曼妖冶心體之於芬
華安燕固未嘗知有喬木之樂也自吾食貧不免於寒暑飢
渇之患吾之處世不待勌而休渉事不待困而悔日夜謀所
以居吾躬者百方欲復疇昔之髣髴不可得時時無以寄吾
足騁吾心則瞰好風景佳時取古聖賢之遺言就喬木之傍
而諷之其𥘉不過物與意㑹乆而覺其境之可以舒吾憂也
爲之徘徊爲之偃息爲之留連不忍舎去故倦則倚喬木而
憇悶則扣喬木而歌沐則晞髪於喬木之風卧則曲肱於喬
木之隂行止坐卧起居動静無一事不與喬木相尔汝盖吾
昔也無求于喬木而今者知喬木之不可一日與吾踈也吾
是以必復而有之余聞其言益驚喜昔人有欲存謝公宅者
云愛召公者愛其甘棠有文靖之徳而不能芘數畆之宅李
衞公愛平泉草木至自作記戒子孫夫勲名世禄之家自不
能保其存而使子孫存之子孫又不能存而使他人存之今
清河忠烈王諸孫乃自能以力學好修存其先業至於皆仆
而獨完㡬棄而復振不惟無愧於後而反若有光於前真美
乎哉於是張君止嘆而作洗酌而謝曰非君吾亦不自知吾
美之至此也盍書其詞於吾亭以自勸且亦勸後之人
　　紫芝亭記
集賢直學士趙君之隱居在徳清龍洞山之陽大徳庚子歲
秋月紫芝生其㳺亭側山翁里老驩傳奔覩驚未嘗有集賢
君旣喜而以名其亭而來諗於剡源戴裘元曰願有以誌之
何如余惟天地山川雨露之所生草木之華實一一皆有益
於人惟芝之爲物疑若世外無用之寳可以爲祥瑞頌詠而
不係于朝暮之所採擷寒暑之所服襲又芝爲種不一色亦
異産往陶隱君葛稚川之徒皆甞以載之圖録登之藥餌然
富貴而好者力求有不能即獲獲之而疑者輒不敢服則名
字徒存不過以備異聞資廣記而巳紫在其類中差可致服
之可不必疑其即之郁而柔藏之忍而堅近于有徳君子故
自秦漢間隱逸如商山四老翁歌之以爲髙唐士大夫如元
魯山字之以爲賢而今集賢君名之以爲瑞蓋異世而同賞
不相謀而相恊也雖然余於集賢君有所賛焉集賢本承平
故家以英才俊氣清識雅藝爲世所不捨入儀館閣出坐方
岳五轉而來攝領東南之庠校天下士𬒳其欬唾者嘘爲祥
風飲其膏沐者潤爲荥河顧何所不可得乃方披棧枿發蒙
翳求一丘一壑如將老焉是當其方隱而不拒於出也迹未
甞不似商山翁既出而不難於隱也道未嘗不若元魯山且
其實不傷窳華不病囂名生于無用而愛縁於不切人之役
之勞固多而天下之逸之暇亦不少則夫是芝之生豈非亦
如娛其幽羇而慰其晚暮乎哉集賢甞語余龍洞竒甚山逆
溪廽遡而上者二十里古之至人所居土爲之不爌暴物爲
之不疵癘竊意山之綿絡附麗靈根異蘖如是芝者尚衆旦
夕從君逰取龍洞泉蕩滌腸胃塵垢然後庶㡬一遇道家所
稱胡麻石髓之類仍用餐芝法雜鍊之遂成二老優㳺往來
永無飢渇聊以燕樂聊以引逸不亦可乎其歳冬十二月朔
日記
剡源戴先生文集卷之一(終)
剡源戴先生文集卷之二
　　　　　　　　　　　　　　四明戴表元帥初
　記
　　遺安堂記
辛卯之春余遇㵚陽馬徳昌扵松江之上扵時浙西水徳昌
以臺僚衘命發粟賑飢所至州縣吏負弩矢郊迎先驅候官
篲塗廐師秣騎徳昌巾褐坐治事聲燁燁甚余深歎羡以爲
大丈夫如用扵世固當如此矣一日少閒愀然謂余曰吾無
樂扵是吾家故農夫聚族滏陽世世以耕田讀書爲樂無肯
去鄕井者至今大木累十圍纍纍然馬氏族葬處也自吾先
大夫嘗遇一隱君子教之曰子異日必不免仕吾見世人仕
者多貪子能不貪而有以及物即甚善先大夫異其不凡也
旣而果不免一出爲州典籖㝷棄歸享上夀浮沉以終先大
夫性本㢘在官以事活百千人亦如其所云旣歸築一堂用
龎徳公語名之以遺安曰我不免扵隱君子之言若吾子孫
自當如我志也洎吾之身與吾昆弟則皆不得如先大夫之
言浮家南來驅馳霜露衝冐暑潦所樂能幾何孰與吾㵚陽
田里間歲時豚酒相徵逐臨流坐樹歌呼散歩之爲快㢤且
先大夫遺吾以安吾㢘吾勤吾慈吾儉吾不敢慚吾先庻幾
不辱先大夫之力至扵吾心其何以安乎余聞之爲之肅襟
正容三抑氣然後敢復語夫徳昌之所以賢與其先大夫之
賢豈非古所謂君子人㢤葢自井法廢而士始不安扵耕居
畎畆者不談說㳺宦則迫扵賦稅征戰周衰巳然矧扵今日
吾見草野書生朝乗高軒而暮耻其故居不可族馬行遇父
兄時常所往來有厭然之色語以龎徳公事不可入扵心况
又使聞禹稷伊呂之風㦲今吾徳昌家世儒學潜光撲質蓄
止不洩至扵賢父子再世始聞扵時蟄震遇啓隱璞遭識聲
明潤澤宜有不得而蔽者而方謙冲掩抑欲㝷龎徳公本語
求安田里豈不高㢤雖然徳公之道狹矣古之君子不皆以
不仕然後爲安而徳公鄙朴過當視之計較扵人已禍福之
間其達纔勝扵當時愚者而已然自其于姪如士元軰巳不
用其語若徳昌父子之道可以仕可以不仕者也徳昌年方
盛仕方始當世决未見捨他日功成而歸杖行几坐洋洋乎
以詩書禮譲益厲其家又以化其鄕人使滏陽之俗農扵郊
者見其遜耕而敬饁也儒于庠者見其睦婣可書而秀孝可
舉也當是時馬氏之道其及物爲何如夫及物廣者天之報
亦廣然則馬氏之安非人遺之天亦遺之矣徳昌曰不敢知
不敢知抑或然者先大夫之慶也子併爲我記之
　　秀野堂記
宣之北爲淮其土氣雄深曠寛故其人悃慤力勤而趨本南
爲浙其土氣清妍沃溽故其人開朗多聞而好禮宣人介而
中居隨其性之所欲而遷焉有南漪湖盤涵宣傍數州而宣
占什七宣之鎮山曰麻姑臨其上游岡林蔽遮雲物噴吐隆
隆然自成一島嶼而岸湖之州地偏勢隔不立廐置非富商
貴官之所趨走淮浙之氣雨無所入靖康中武徳貢大夫自
蒲城始來居湖之陽幾二百年而大夫之子孫皆以文學薦
舉顯聞扵時有名松者與余同咸淳太學其父漕貢公吉徳
君子也與其族連甍接居衣冠棟宇歲増曰益幾無虚壤徳
祐之儆舊物罄盡而最西一堂與附園諸亭獨完焉兹非昔
人所謂瑞室者耶乃葺而自居取大蘇公獨樂詩名之以秀
野而新築先世所卜以芘諸子又剏别館以儲美書延碩師
致嘉客扵是居者如趨萬石之庭游者如造鄭荘之門余丙
申歳亦嘗道南漪登秀野之堂而觴咏扵其中名臺羙植曲
欄文甃一一如意而麻姑之支峰離群偃行與湖相湏駐伏
堂背畆種之田曲尺之流縈紆廻環信乎其爲秀而野也越
三年公來請記余惟人性之感扵清妍沃溽而開朗者近扵
秀感扵雄深曠寛而悃慤者近扵野二者可相兼而不可以
相勝昔者仲尼憂秀而不實亦不以野而勝文爲羙今夫南
漪之在穹壌間不知幾千百年始得貢大夫居之大夫又二
百年始得公父子文學而顯至扵廢興絶續之際天又瑞其
所居以開之是皆有數然公方敦飭其家清修篤守徐行儉
取若恐傷先世二百年忠厚之積是不獨爲淮浙偏氣所勝
而能兼有其羙貢氏南漪之澤吾見其未可涯也遂爲推述
大略併地乘世本書之庶幾後人知作堂之始
　　清華堂記
奉化萬竹董氏以衣冠文雅爲吾州甲族其枝葉散布江浙
間者爲名卿材大夫不一而萬竹故家獨守恬素輕進取有
處士之風焉余嘗過而愛之有彦受者扵子弟愿甚而台寧
海俞出也余與俞世舊尤愛之扵是彦受将築讀書之堂扵
所居之東而成請名扵余余取文選語名之清華而告之曰
子亦知夫水與水乎水之滔滔而來若是之清而不汙者豈
非崇岡激之巨石梗之疏治之不巳而致然乎林木之蒼然
其蔚藹蒨絢扵春陽時雨若是之可悅者豈非以前日之凝
冬沍寒欎薄之久而能堅其華乎是不難喻也今子之質甚
良而資甚𥙿良則不煩𥙿則不勞不煩不勞則不知所苦而
懈扵學吾固願子激梗之以崇岡巨石欝薄之以凝冬沍寒
使清者益疎而深華者益成而堅不亦可乎且子之宗不爲
不清且華矣亢宗之難不如承宗之易進趨之有餘不如恬
素之不及子之智似亦足以知之矣以關西之風節而有徳
視河東之名德而有子厚非不爽然起扵人意顧去其初則
甚遠故不願子之似之也彦受繼自今問安視膳之暇督耕
治事之隙游歌扵此臺之上不惟其清華是逸而以其巳得
者日取古聖賢之言洗濯培壅候異時學成而材立交廣而
名暢然後不得巳而用則用扵世爲高流不得巳而處則處
扵家爲隆棟余之所愛扵彦受庸有旣耶
　　質野堂記
剡源先生㓜而囂居長而浪遊老而羇栖獨常常以爲異時
儻得餘閒營一區之宅扵山林間則将名之曰質野以遂吾
志自爲斯言憧憧然往來扵心者五十年而不能成也葢方
其盛時川浮驚流陸走峻坂鯨鯢滿前狼虺怖後竊自思吾
惟學文于祿以至危扵道路使但爲㝷常人何患無容足之
地而安㢤及失勢而奔逃抉携老弱經涉險阻見所過窮村
鄙人籬垣潔脩雞犬驩睦又未嘗不起卜鄰結社之羡乃大
徳丙午之孟冬歸自上饒扵是筋骸倦衰世念益薄而眼前
子息各以長大平生婚嫁漸就清簡發槖中裝舟車薪米傭
賃雜費之餘尚留三千緍以爲陸賈分金則不給以爲蕭何
買田則難多且專議興築伐材扵近岡聚土扵後麓役工以
劵而使之自食煩隣扵暇而量予之直不三月質野堂成以
次充安閣岧嶤亭縮軒雪鏡諸役仍舊名而増新構前後左
右凡一百三十六楹溪山面勢煙雲情貌無不欣合桑蔬徑
術禾麥行伍無不周密客有在傍嘆曰先生之志則少遂矣
抑欲以質野自晦而未忘扵名也何居先生曰子不觀扵山
川草木蟲魚之爲物乎物之居扵世未有無名者也草木蟲
魚之可資扵用也黄帝名之山川之著也禹名之惟羽毛有
識之屬能以聲自名其名者然後人亦因其名而名之以余
之區區持衰窮之身托扵山川群扵草木蟲魚羽毛之屬以
爲居游顧五十年欲成一質野堂不能得而今也晚暮幸得
成之而得自名之而何不可樂而復何譏乎客問而愈笑先
生亦笑因復自名爲質野翁以記其辭扵質野堂云
　　愛蓮堂記
物之無情莫如草木然至其發扵形動扵氣而隨人之順逆
以爲禎祥妖孽昭然有不可掩亦猶人之一身其行事和平
樂易耶則遇其境無非芝蘭玉樹乖刺齟齬耶則遇其境無
非蓬茨荆棘昔者子思之中庸言善不善之先知以爲見乎
蓍龜動乎四體而商書之陳天命謂之賁若草木皆其證也
相臺唐伯榮所居錢塘東之圃有池焉植蓮其中歲巳亥孟
秋旣望其蓮生一莖雙葩圃人以瑞告錢塘好事者則旣繪
爲圖畫以相傳誇說交㳺士大夫則且將作爲歌詩以相稱
詡讃羡伯榮伯榮扵是取周元公語名其並池之堂曰愛蓮
而屬前進士剡源戴表元曰盍有記𥘉伯榮盛年懷牒而南
嘗仕矣驅馳未幾何有浩然之志乃移其材謀之可辦扵疏
煩剸劇者經營池臺位置花石費不傷煩清不苦寂值佳風
晴日體中欣暢即扶藤而逰班荆而休自有道者窺其微固
以爲不减千戸侯樂至是雙蓮生若造物嘉其安恬而設幻
以娛之者伯榮曰吾則何敢居之或者吾唐氏之先世遺澤
欝積盤薄之久而将發其祥乎葢當是時伯榮之伯氏在海
鹽通守叔氏在南昌試宰皆秩滿将至而伯榮之子居安適
用中朝官薦通籍翰苑一門内外前後朱紫歲時會集左羔
右鴈榮名貴祿殆與是花相須而至是誠可爲傳誇讃羡者
也然有一焉蓮之徳元公以配君子君子者之居扵世以孝
友爲根株貞恪爲附蔕材敏爲條蔓詞章學問爲枝葉花藻
能是矣視浮名外物之去來如暄凉榮悴之制扵天培覆壽
夭之存扵人者吾所不願而要其定焉彼亦不能違也伯榮
兄弟居家有睦行蒞官有能績蓄竒書致名士彬彬然興扵
文學是能備君子之徳而知所以居其祥矣故爲之記
　　廣心堂記
鄞剡之交有塢曰滙溪其傍之山層盤陡矗悍急而無停坡
其水舂衝激㵼紆繞不知幾折而始達扵滙獨近乎儒者祥
卿之居則襟靈發舒瞻眺展聳祥卿遂題堂之榜曰廣心意
以爲其地當二邑之中勢若至此而稍廣者衆皆竒之余獨
晚而知之葢山将止也當其地之中皆爲心有百里數十里
纔一止而爲心者有不能數十里即止而爲心者亦有十里
五里止之少而爲心者心之廣狹視其勢之偏全若水則惟
山之趨山止而止山行而行山全而全山偏而偏今夫滙溪
是當鄞剡數十百里之中爲山之適止勢之適全心之適廣
而兹堂又當滙溪之中爲止之又止全之又全廣之又廣者
也而祥卿豈偶然得而居之㢤余試與祥卿登堂而飲飮酣
而歌歌􁁅而遊望其東之諸峰想像唐賢皮日休陸龜䝉躋
攀唱咏之迹班班具在至花臺月榭無復存者其西之穹林
窈洞則從劉罡夫婦晉孫承公兄弟所從登仙避世之道烟
雲蔽遮不可物色其南之荒關㫁棧鼷啼鳥噪固當江左王
謝家衣冠絲竹之窟穴而其北之隂嵐海氣噴薄杳靄猶庶
幾齊魯間安期生鴟夷子皮之徒不死而浮游其處方當諸
公功名盛時形神炎炎朝馳暮奔去人何逺而惟高懷絶識
之士揮而却之如棄涕涶想其靈臺太宇池融淵净略無絲
毫畦畛邉幅傳不云乎得其大體爲大人得其小體爲小人
夫人之所具耳目口鼻肢體皆同而大小如此相逺者豈亦
以其心耶吾觀祥卿天資瀟酒門不輟客軒騎惟多心乃快
愜而遇荒歲不進産待窮交不改愛自盛年懐儒官之牒不
求調授子一經不廢業行蔵去就動有古大人長者度量是
真能爲溪山佳主人對之兩無慚色矣故爲之記
　　居清堂記
自余歸榆林交游益離有故人子單允涵來輙密窮坐移日
客情蕭然時時取架上書相與據爐隱几席筮荑薪扊扅岸
接㒿而哦之以爲樂一日得東漢仲長統傳至欲卜居清曠
之說欣然㑹心允涵曰若曠則吾不能抑願得清者居焉其
庶乎因歸而名其廬曰居清之堂葢允涵家世儒窶自先君
子以觚檠爲資積俸錢餽粟之入稍歸山中増畬廣室閭師
里胥巳從而指目其後故但有慕扵清以爲衣食取給而不
求豐餘起居取適而不至縱逸浮沉以玩世優游以畢齒而
不翅志願足矣噫嘻嗟夫如允涵之謀與仲長公之所歎羡
大略自無以相逺誠或偶而得之豈不甚幸而人事容有不
應然者夫旣以其身得脫扵官府之勞朝市之役又假山林
田宅溝池畦苑之饒足以養富舟車僮役浮㳺釣弋之具足
以養佚羔豚魚果酒醪肴膳之珎足以養欲庭闈無恙妻孥
恬適詩書道徳談詠之交足以養素則是王侯卿相所無之
安而神仙棲遁之流所不能兼有之樂而人世何以容之且
夫清之爲道尤難扵言雞鳴而起令耳目口體百爲與物營
營然交闘回念清夜之所存有能持而澄之雖塵埃滿頭泥
淖没膝吾視之如玉雪不然名利一不酬其心言動無以資
諸人縱復朝餐沆瀣暮飲滄浪腸胃間秪益穢濁可醜耳故
仲長公風裁雖髙當其往來展轉青徐并冀之郊談王說伯
何所不有晚詣鄴臺不免參預曹公父子機事塵勞如此所
謂平林髙臺彈琴諷詩之趣度不過夢想及之而巳然遺言
洒落初不失爲佳士今吾允涵居有圖史之娯出無簡書之
憂閉門奉養仰力扵農圃登山遊眺雜坐扵漁牧爲之不止
将天機日深世累日遠而猶懼不足扵清何耶天惟清故能
蔵光景神變化海惟清故能容蛟龍興寳蔵古之君子至清
如伯夷方能與人無怨其次黄叔度陳太丘諸人近扵無威
而物畏不言而教行又其次方至仲長公軰俟他日閒暇别
爲允涵言之
　　陳氏不礙雲山堂記
余異時聞越中士大夫名其居之堂有不礙雲山之號者心
誠歆賞之以爲山川信佳亦必有佳主人而後當之余安能
如王謝諸人遂命車開道徑而從逰其間乎癸巳之秋㑹上
虞陳孔晨扵鄞與之言則堂孔晨物也在上虞之雪岑青山
白雲菴之傍聞其名益佳余所居剡源諸山與上虞相犬牙
孔晨雖貧而高爽好事喜客約孔晨歲時間意到輒訪之孔
晨愀然曰噫此吾先君子南墅公之所名也葢先君少而㕓
居倚㕓有南山扵㕓中瞻眺爲最勝嘗曰是若造物驅設以
樂我者吾旣取以名吾墅矣倘幸而營一堂以居因其面勢
名之以不礙雲山爲宜當是時天下名卿以權柄意氣得士
如江東二呉趙信公李制置曽伯皆嘗聘翁入幕則皆致資
合力成翁之志臺閣以文字知名如木石先生尤端明故参
預姚君希得則各書四大字願掲翁堂顔以爲之扁江湖騷
人過客戴復古翁賔賜高髯則落堂之成往來題詩几壁以
相讃慶然堂雖落成翁未嘗即居之凡再上襄再度嶺辛勤
三十年堂雖大成而翁倦遊老矣甲戌之事遂不可言又一
年上虞毁獨此堂者巋然榛櫟中吾兄弟不能寂而居也扵
是乎有雪岑之築雪岑在村郊空曠間名之以不礙雲山爲
尤宜故姚扁吾存之尤扁吾弟存之雖亦先翁之居而先翁
之意也始余忻然竒孔晨我軰士耳及狎聞孔晨言徘徊重
有感焉夫物之資扵人可以相娛而不可以相勝功名冨貴
之人一日而無所爲則其心不樂日無以預乎煙雲丘壑之
事而其力嘗足以兼之層臺疊館翠比朱連土石疲乎鍬鑿
林垣奪乎綺縠以至禽虫草木之情震摇扵歌鐘輿隷之役
而皆失其素故雖雲山在前目不得舒心不暇領則物有以
礙之也今夫越中固侯王之窟宅而山川之領袖前乎此時
自非以文章氣業相求誰復有過上虞問南墅翁之居者歳
月幾時陵移谷遷彼雄豪什百千萬扵我者忽焉不知踪跡
之所在而陳氏雲山故存求之南山則不礙扵南山求之雪
芩則不礙扵雪岑不惟閱廢興通喧寂空之而愈存散之而
皆足而一門父子兄弟前苞後映東攬西襲若雲山獨扵陳
氏有情者佳㢤佳㢤南墅翁扵余前後軰余在金陵適嘗識
翁鬚眉雪白顴頰丹潤毎侍坐留飮必至夜分目光烱然談
天下事數千百言不倦若無老人衰颯之氣孔晨兄弟直能
從容醸酒作雪岑佳主人令余忘醉歌以附扵文黨翁高吾
家復古之後南墅翁聞之亦當爲雲山助喜矣
　　水心雲意樓記
淳安胡天放嘗爲余言黄灘之羙也曰黄灘南扵淳安之治
二十里所背崇嶺面雙溪岩林澗壑之所縈盤風烟魚鳥之
所湊泊自曾大父岳陽公以上世居之岳陽公旣貴而徙居
邑之西塘大父桐川公繼貴莫之有易也然時時念念不忘
黄灘焉迨今西塘之廬且四世當承平時人情以逰宦爲樂
雖西塘闤闠中不得久處而暇數數逺顧黄灘乎邇來名宦
事息邑墟扵兵廬燼扵燬吾将返吾初而隱焉丁丑之春旣
披荆伐翳架樓十餘楹扵黄灘之上取杜子美語名之曰水
心雲意而子爲我記之余聞而嘆曰嗟乎賢㦲胡君之歸黄
灘信美矣而可以有取扵水與雲乎夫水無心人之習扵動
者得之以爲心雲無意人之習扵静者得之以爲意及乎淵
停坎蓄風起雨作動者未嘗不静静者未嘗無動而二者卒
不自知其然也今吾與天放以其藐然之身三十年行乎世
故之江河而生物之息日夜更起而嘘之䧟深而莫辭險數
而不悟故方其盛時視人間之可歆艶愛恱者莫如名第官
爵車馬揮訶扵門途僮妓笑歌扵館榭凊人之突未黔邸吏
之駕巳秣使西塘之人咨嗟仰望以爲不及雖比鄰雞犬草
木亦有功名冨貴之色此如水之方波雲之初族雖欲不動
而不可得矣洎夫心疲意倦而當休也則畎畆榮扵禄食徒
歩安扵騶御禽虫之歌唫不儉扵鐘鼓之考撃丘原之陟降
不煩扵箠楚之奔走子朝出而逰扵黄灘黄灘之漁者將與
子分磯而坐黄灘之牧者將與子同川而飲暮歸而休乎兹
樓黄灘之寸妍尺媚将縱横自獻扵几席之下此如瞑雲歸
山冬潦返宅雖欲不靜亦不可得也天放歸而屬好事者用
王維盧鴻例圖黄灘以見寄天放善爲詩凡與天放游者登
於兹樓多所詠述而黄灘濵溪有一老石盤陀可愛岳陽公
屢屢為之賦詩而未及刻也余憂患之餘比天放尤早衰决
巳無復四方之事旦夕按圖髣髴或因而起興得附題扵諸
君登樓之什又不鄙而託名刻石之末則幸矣
　　困學齋記
丁亥之春余識鮮于伯幾于杭方是時伯幾以材選爲三司
史掾意氣雄豪每晨出則載筆櫝與其長廷争是非一語不
合輒飄飄然欲置章綬去漁獵山澤間而後爲快軒騎所過
父老環聚指目曰此我鮮于公也及日晏歸焚香弄翰取數
十百年古鼎彞器陳諸階除搜抉㫁文廢欵若明日急有所
須而爲之者門無䙝賔至則相對吟諷松竹之間或命觴徑
醉醉極作放歌怪字亦有足恱余雖齷齪驟見伯幾如此真
以爲世外竒崛不凡人也别去五年復來名字黯然無聞問
之云伯幾比來懶不耐事閉門謝客方營一室名曰困學之
齋将收放心而求寡過焉余聞之嘆曰嘻乎世有如伯幾之
材而待困學者乎然如其言自不失爲竒士諸葛孔明高節
不仕諸侯一出成鼎足之業其終身本志乃云抱耒躬耕作
南陽田舍翁耳嵇康人中龍不以三公易冶鍜之樂彼其雍
容揖譲進退翛然豈無學人所爲㢤今吾伯幾推而進諸嵇
葛之儔固所未遜其屈折就此殆似爲世故所困耳夫困道
尚多伯幾不困扵嗜欲不困扵榮辱得喪之故踰扵常人何
止萬萬就其所好雖賢而未免扵累者而愈輕之使如紀渻
子之木雞亢桑畏壘之說豈不爲學之愈成㦲扵是知伯幾
者皆曰子之言扵伯幾爲宜盍以爲困學之記是爲記
　　清容齋記
鄞袁生養直旣規寝旁爲讀書之齋而榜之曰清容曰吾慕
東郭順子之爲人而云耳其所從遊之賢者台劉君正仲父
爲友復扵伯夷柳下惠清和之說以爲之銘而書來剡源碩
有記夫東郭順子載扵荘周其事他無所從質然如其言則
天下有道之士也若夫孟子之扵夷惠也余嘗疑之夫子曰
伯夷叔齊不念舊惡怨是用希人而至扵無怨其和孰加焉
彼孑孑然輕一夫之死以與八百諸侯之伐君者異論在周
人以爲矯在商人未嘗不謂之當然也而孟子則曰衣冠不
正望望然去之由其道者将入扵隘夫無怨者固教人隘也
㢤柳下惠曰直道而事人焉徃而不三黜枉道而事人何必
去父母之邦夫子稱之曰行中慮言中倫世有言行中倫慮
而爲不恭之和者乎葢夫子没而學者傳其舊聞微異矣今
夫袁生生扵萬石之家而躬寒素之操處未弱冠之年而志
丈夫之事日取古聖賢之言味之而學其道而求其清焉巳
乃有所不慊扵語而容人是圖是何生之所聞扵道者過耶
道未有清而不能容亦未有不䏻容而得清者也天之蒼然
日月星辰係焉四時行焉百物成焉江河之泓百里一浸而
明者可鑒毛髮其爲清而容也大矣生歸而益治其學懼不
能清焉苟爲能清端居而家巷睦徐行而州里遜又益治而
清之不止滯者盡清者安三年而與之親者不見喜怒之色
焉十年而與之疏者不見臧否之迹焉夫子曰一日克巳復
禮天下歸仁焉凡生所學扵古聖賢人之道與其所言舉無
間然矣何羡扵東郭子者而滯然學之㢤若余之愚偶幸竊
聞之而末迨學也且将求人之未暇其何足以進生乎以生
之勤也姑次第其辭以附扵劉君之末
　　養心齋記
史文靖公之孫曰景文其居第在東湖之上間亦往來州城
與余相從如一相善也景文宰相家而余癯然書生聲𦦨不
相敵然過余傾意氣與語有移刻不厭倦及見余披繙簡編
塗竄鉛墨喜而從旁嘆羡若以爲不可及昔魏公子之扵侯
生隂將軍之扵井大春風度不亦若是然㢤嘗闢一燕居之
齋名之曰養心而求記扵余曰吾觀世之人好役其材而智
者何其愚乎吾年亦髙力非弱然而能厭之願歸而少休焉
将求爲子之學者與之朝游夕居讀書以寡過教子以供者
吾志足矣余謙謝久之刖復之曰賢㦲景文亦知景文之先
所以居東湖者乎葢夫東湖窮海之僻壤而會稽下邑之荒
聚也其始不過爲農樵漁牧之居君之髙曾擇澳而潜焉老
者知慈少者興孝其俗幾少變而善矣無幾時而絃歌唱焉
衣冠翔焉而東湖爲文物之區矣又無幾時而高車駟馬之
所奔驅朱門甲第之所照映騶官僕從填塞往來笙鐘歌舞
喧咽擁沸而東湖之富麗通扵名都㑹府矣夫物氣過泄者
則當少息人文太盛者則将反本今之東湖亦可以少還其
初乎景文歸而力踐其言使山川草木復得涵淳藴實以自
致扵君且余聞之采色養目之昏鄭衛養耳之聾滋味服御
養口體之衰惟以學問養心者無憂而常安無辱而常貴景
文歸而規其名益思其義也乎㢤景文曰唯唯遂書之以爲
記
　　學古齋記
三吳之州莫大扵杭其地山穠水妍其人機慧踈秀而清明
其俗通商羙宦安娯樂而多驅馳通衢廣陌行如附車輪而
與之上下坐如聞江潮澎湃之聲竊意雖有董仲舒楊子雲
難扵攻苦寂寞而守其淵深之思焉州域之西南余友人西
秦張仲實居之入其門庭除静修草樹深欝􁃽然山人處士
之宅先是巴西鄧善之與仲實兄弟交分一室共居而題其
扁曰學古齋相與讀書玩義理扵其中如此十年而善之以
藝選召且由此而進爲扵時仲實曰我則不能吾家有垂白
之二親貧無以奉魚藿重使之疲勞道途則奪其便且吾非
矯名者萬一常調得一郡博士給數斛米充養具亦足矣何
用是紛紛爲㢤扵是學古齋仲實獨居而有之余聞仲實子
之安恬悃慤言真而志儉旣過他人逺甚抑學古實難子之
道将何先今且由子之學扵是齋者言之子早起而盥沐巾
櫛焚香而振冊則冠服鼎彞簡編字畫非古也飢食而渇飲
寒裘而暑葛與夫賔客祭祀之交接其禮文器物制度非古
也廣而推之出而與宗族姻戚朋友言入而仰以燕其親俯
以帥其妻孥臧獲一舉足一出口而歩趨唯諾之節非古也
益廣而推之事之非古者何限而子何以安之雖然若此之
類猶欲以古其外必不可巳則又當古其中乎故曰學古實
難始余之少也有意扵是功名患難四十餘年頭白志荒而
茫然無成今之來杭尚頼比隣扵仲實而學之仲實曰有是
㢤子之言吾将佩服之且以諗善之俾無忘吾齋云
　　愛日齋記
吾黨之士有復初以門功世禄望扵越至復初之身而脩然
爲清儒余嘗與之交而賢之一日屬余以其所謂愛日齋者
吾甚愛楊雄氏之言愛日也其書兩舉之其一以爲學其一
以爲孝也吾學旣不屑爲今人猶幸而及事垂白之親而吾
孝不能爲古人則吾病焉故取以名吾齋以勵吾志子知我
者幸而爲之記余聞其言益賢之夫復初之云云豈亦篤學
力行修謹博習君子人㢤然余自讀書渉事以來平生交逰
不可勝數自非甚闒茸無志操誰不能爲復初斯言者顧久
而皆怠或雖不怠而勤所不當爲疲心竭力而反䧟其心扵
不屑者往往如是故君子之學也将以爲孝而其爲孝也不
可以無學今夫口之扵肥鮮體之扵輕燠耳之扵韶羙而心
志之扵歡暢此人之志願而仁人孝子之不敢不極扵其親
者也然而學道者有不得而願焉彼以其身享簞瓢如羊豕
被鶉緼如狐貉安煩習苦則聴其命而奈之俾其親而甘之
故有窮日之力皇皇焉欲榮其身朝登金張之堂暮投衛霍
之第以從事扵禄養者此譁扵名者之愛日也鷄鳴而起操
錐刀之術日昃而不得休至秉燭以繼之曰吾不爲是則饘
粥不充而甘㫖且缺此貪扵利者之愛日也之二人者欲孝
矣而病扵不學盖有欲學者又或病扵不孝呻吟佔畢以爲
勤組繤藻繪以爲工雖賢者不廢則有資之而凌節躐等者
焉方其惜隂童齠請益觚槧則巳心高志揚有馳里門凌諸
父之氣此驕扵學而愛日者也學問以去蔽而有專精一經
之士慕蔽帷篝火之名習持書漂麥之事忘飢渇迷晝夜神
痴氣毦而其親之容顔命令有不暇伺察焉此愚扵學而愛
日者也復初生扵三公之家長扵萬石之族今動心忍性皆
巳不有其有清修而静虚詳視而順聴扵前四者之事可以
保其必無聞所居北海坂之上有便田躬耕有善書家蔵先
大夫手搆南望一區湖峰縈環仰有煙林雲月風嵐晴雨之
翫俯有魚鳧鷗鴈蒲荷菰稻之適越之姻㜕多良儒而太夫
人禮法家復𥘉出而與其徒清談雅歌商確今古盡文章翰
墨之樂而披斕斑之衣侍寛閑之燕日喧輿軒時節觴膳極
庭闈顔色之奉是自古交游淵騫之不能兼者可以不出戸
限而得之賢㢤復初亦無有頃刻慊然扵心者乎復初曰是
則吾何以當之抑子之言扵愛日爲有助前之可懼吾将以
爲戒後之可樂吾将以爲勸遂書以爲記
　　謙益齋記
天下之善惟其不免扵私之爲者常人之所易容而君子之
所必察然亦有心知其然而名義之貴不可加則舉而歸之
扵天何者吉凶禍福是非善惡至於天而庻幾乎各有所止
矣故曰人無所不至惟天不容僞余嘗怪今世士大夫位卑
而氣髙身微而欲廣扵力之所及爲志之所得施一切無所
辭譲而獨姝姝其容訾訾其辭傾巳以行悅扵人曰将為謙
以求益是果以謙而益者乎㦲是豈非穿窬之行壟㫁之道
而天地鬼神之所忘疾者乎㢤昔者伯益之書葢言之曰滿
招損謙受益時乃天道旣而推之至誠以爲人能至誠而物
無不動旣而文王周公以來以其繫辭而著之扵易旣而孔
氏之徒以其說之大略而發之扵中庸旣而儒者禮法之家
以其道世守之至扵春秋秦漢之初而猶以爲教故趙文子
之早慧也而其父忍扵折委䈂張子房之未相知也而其師
安扵坐而受履魏公子張廷尉之貴也而其客敢扵使之執
轡結襪是皆誠心爲之以損抑分量之有餘而増益其不足
非獨如是而止吾想其時齒扵庠而貴者猶有坐扵賤者之
下而不慚也行扵途而壮者猶有代其老者之負任而不以
爲徳也射扵鄕而能者猶有授其不能者之爵而不倨也扵
乎是豈非天道之當然而容可以僞爲之哉長樂林敬與温
然好禮知義君子也紫陽方先生旣名其讀書之齋曰謙益
而重之以訓辭而敬與復以謁文扵余余扵先生之巳言者
不能賛也舉所聞扵天道以證之因以爲之記　二卷終
剡源戴先生文集卷之三
　　　　　　　　　　　　　　四明戴表元帥初
　記
　　清峙軒記
余嘗愛東晉人善清言談之使人翛翛然有髙世想及出而
預人家國事輒不能盡酬其懷然議者終以前意不相異同
曰是固有命乙巳春遇髙安李所瞻扵冰溪之上相與劇談
此事爲之太息旣而諗其居有讀書之軒名清峙問非東晉
王茂弘以稱庾公者乎則大笑夫庾之得扵人不薄矣起世
家不出門致公輔聮貴姻據要權而身兼名賢之目一日進
用少遲則九州四海以爲欝子不見夫山乎山之嵬嵬上摩
青蒼下蟠無垠然必能出雲雨吐光景興草木蔵虎豹㳺仙
眞人始異而神之世稱瑞曰景星鳯凰景星鳯凰不得數見
也見則其時良其國昌庾公之清峙人望其爲山爲景星鳯
凰可也庾公其能然乎若吾所瞻恣睢扵詩書之林頡頑扵
風憲之府徐行而㢘取精思而静持幅巾布衣起乗傳車以
柱後惠文彈治道強侯悍将不少震撓公休吏退焚香閉閤
吳吟洛詠作仙人處士亦無愧怍此其規模器量雍容藴籍
豈與夫退不忘進進不能退往來扵功名得喪之岐者同年
而語㢤雖然晉人猶能清言人物如庾公清峙猶可觀也更
後百十年清言日微以至扵隋唐科舉興名檢廢士長驅疾
馳不暇峙矣吾與所瞻生扵百世之下百世之上事無庸深
議所瞻之鄕有三劉先生清風高節過庾公逺甚暇日約所
瞻登石龜峰絶嶺踞畏壘臨滄浪誦冰玉堂之詞歌廬山髙
之篇以爲樂以附扵古人班荆傾葢之贈可不可乎所瞻曰
唯唯因以爲記
　　容膝軒記
始余讀書則嘗想像古人居處服食動作百物之熊以質諸
書中之所言合者以喜不合者存而求合然後巳出而語扵
人曰如子言則常席地而坐汗竹簡科斗書編韋而讀之而
後可又益求不止則夫是棟宇衣冠飲饌者将皆不合而子
豈不爲怪民㦲余曰孟子之論友也先論世而學禮者道古
昔稱先王豈曰吾具耳目口鼻四體儼然但當爲今人也而
巳乎自為此說與世之人落落不相同之日亦巳久矣而終
未悔㑹稽孫君凝字徳夫築别室扵寝之東偏聚古聖賢人
之書以學扵其中命之曰容膝余聞其名而思之葢聞古之
君子所以居其躬也勞矣雖一欠伸一俛仰而不得肆也其
揚之有次而動之有業聚之有分而息之有時凡其得專席
安車凭几杖而休者惟老而貴若爲師者爲然餘人則否而
士非其世家若秀孝有聞扵上則何能脫乎沾體塗足之勞
而近扵冊書琴瑟之事若今之士職未離扵子弟而享父兄
之安身為匹夫而兼封君之奉不賢者在所不論賢者亦不
過飽食放言扵禮法之外故夫昔之有爲容膝之言者體巳
若少倨然非三代學士之所得行也又嘗下之而論則昔之
抱膝而嘯者今之道家導引之似也昔之膝行而謝者今之
禮家匍匐之似也其云容膝乃近扵今浮屠家趺坐而儒家
反以爲非禮者也扵戯以三代學士之不得行而今得行之
以吾人所笑以爲非而或以爲是是可不思其然㦲然余竊
嘗聞之古之學者左圖右書國家以來士大夫好事家往往
猶能置圖畫扵壁牖間暇日賔遊者至即與之左窺右索以
徴古事之所由起故談笑動作皆有本末孫君世家詩書多
聞而嗜學方今棄軒裳薄城市而爲山人處十之事望其居
清氣蔚然傳不云乎禮失則求諸野他日余也力作之隙踵
門而來俯身而請儻幸惠然教之君曰吾固願聞扵子者也
盍書之以附扵吾說之後軒成之明年剡源戴表元記
　　餘軒記
鄆程士安佐浙東元帥府扵明公退不忍棄其餘日讀書以
明理畦所居軒外餘地種𬞞以給食而問軒名扵余余名之
曰餘軒士安逡廵而笑曰吾之問子義止扵是乎余爲詳言
士安之起居出處所以資扵餘者以告之人之居世必有事
焉以勞其心思而役其筋骸古之君子自孩童以上糞除趨
走絃歌舞蹈弓矢羽籥之類及諸賤事無不􁋯熟故平居多
勞而少疾一旦驅之臨煩處劇則亦無趦趄畏懦之色者餘
扵身也齊民之倫莫貴扵士爲士而不識其事貴焉與凡民
何異豈獨不異仕而糜之則反以爲賊不仕而儕之則反以
爲蠧山林韋褐之徒足未嘗履官府而憂人之憂急人之急
魁然負廊廟之望者餘扵識也以醫藥者不習則殺人以沒
泅者不習則殺身政之禍福危扵醫險扵泅而人之習之益
鮮羣居豢養不知衣食之所自來况復餘事今以一人耳目
之聰明坐扵五流四民之上而指揮布置縱横左右人人不
失其所欲者餘扵政也谷容澗湖容谷瀆容湖海容瀆閭閻
隘夫扶背囓齒出横逆以挾人至扵大人長者之前如飄風
然葢有有道之士以容一世之人而未足觀其胸次休休焉
若可以容天地萬物者餘扵量也才支一時智周終身是能
及其所知而止惟徳無所止堯舜垂文章爲永世法禹之水
功稷之農勞仲尼之儒道衣被長育且累千百年天之助之
人之味之亦累千百年不絕者餘扵徳也士安生扵齊魯諸
生之宅里衣冠翰墨今爲許洛通才盛年方出逰大藩府扵
學何所不該扵用何所不給鉛槧俎豆間事不可不問而悉
也抑此五餘者其毋忽忘乎㢤士安唯唯因書以爲記
　　省軒記
大名王麟伯官蕭山三年秩滿當北歸留行過余扵吳見諗
以其所居之省軒而求言以爲記余惟麟伯自其少時則旣
知誦習扵聖賢人之書長而能遊則及接識天下之名卿賢
大夫游倦而仕則又能行其所知而無愧扵百里之民是其
平生本末種種皆非流軰所及顧方兢兢然願内自省焉豈
非厭時材俗譽爲不足喜而求庶幾有見扵道乎㢤抑余區
區之愚雖不足以助麟伯姑嘗試爲麟伯誦其所聞而麟伯
亦嘗試爲余聴之葢余居山知天台華頂三十六峰之險且
艱而山中之往來而行者未嘗病也問行之人則山之縈紆
屈曲低昻起伏嵌窪偃突雖隂瞑霾晦而一能識其處他日
其人與羣兒戲平陸白晝蹶焉又嘗行大川凌震澤浮楊子
見舟人駕扁舟扵𬈑茫洶湧吞天浴日之濤目無留瞻而手
無停操人人爲之震眩失措而巳方夷然不自以爲勞及乎
篙休載輸放意酣臥而漏生其中此省與不省之說也今夫
吾人以其邈然之身行乎世故之風波而歷乎人情之險阻
功名利禄之誘嘘之扵外妻子饑渇之迫驅之扵後此雖欲
省且不得暇而顚迷䧟溺之憂何由而免故古之人居則必
有盤盂几杖之銘以省扵視動則必有珩璜琚瓊之節以省
扵聴納屣也必有絇以省扵歩飮酒也必有禁以省其量御
省扵嶲立省扵珮交際也省扵辭令侍命也省扵容色齋戒
也省扵盻蠁寝息也省扵夢寐此猶曰平居暇日常情恐懼
云耳古之學道之士稱能省其身莫如曾子曾子垂沒啓手
足自謂能全而歸之而小人姑息之愛方見慚扵執燭之童
子蘧伯玉能悔四十九年之非行年六十而六十化而能自
儆戒其高年卓識無一毫衰頽昏憊之氣則其精力剛強時
從可知也麟伯之齒方少扵余余也蓬蒿之資俘獲之器身
不待恭而卑語不待簡而訥而麟伯居處豢養聲實皆厚扵
余以余之猶不敢惰也而麟伯安得太然無虞乎惟各不至
扵白晝平陸之蹶篙休載輸而漏其舟者幸甚扵是麟伯謂
余之言慤俾書而刻諸省軒之石
　　清茂軒記
剡源在雲山與四明洞天相爲犬牙異時避世幽棲之士葢
多有之而故家荒蕪遺牒散落余嘗恨之久矣獨所謂大雷
山者嘗爲唐賢謝遺塵所居其名著扵騷人墨客之賦咏踪
踪宜可考見然剡源有兩大雷東西相望百里皆在萬山之
中人跡罕到之處余亦無從深覈其何以也兩大雷之下皆
有石門鐵壁平立湍流貫之因而謂之門而在東之門適去
吾家不逺余旣未爲農時時以賤事往來其間門傍有龍祠
間隨父老禱謁水旱頗愛其土狹不枯山窮不悍雲泉蔽深
竹樹蓊宻私以爲謝公之居庻其在此訪歷其聚則梯高以
飛字夷凹以展圃青簷堊垣㫁續隱見謳謡之聲忽出林莾
嘻乎異㢤有毛氏子震卿秀整而業文其廬獨當溪山偃薄
之㑹葢毛氏自曽髙以來世稱寛厚長者至乃父始以詞賦
薦名扵鄕而上諸天官扵是招延賔客儲蓄異書闢一軒扵
燕居之左名之曰清茂余每過之酌泉而歌席隂而坐爲之
徘徊忘去殆不獨以其居也嘗即軒中所見問之子知子之
軒之名之所從始乎夫斯泉之水清矣泄而逹之可以至海
有不失今之爲清者乎亦有未至百十里而止者乎斯林之
木茂矣望之蔚然可恱追而致其材有中爲九筵之室者乎
亦有取而爲雞豚之柵猿狙之棧者乎是不可得而知也今
吾子之居扵此土幸而無四方之事力農以美蔵量材而慎
出一七之餐必勞而後食一武之地必視而後蹈吾見祖父
隱扵農耕而子孫資之以爲逹人者矣未有旣爲逹人而子
孫得返扵農耕者也何者其先之善抑欝扵隴畆之間百年
蓄之故一日發舒而不以爲暴及其貴盛服飾鮮華輿御美
倩耻扵素所僻陋而求遷之已散之朴一决而不可復收勢
無足怪吾視子之志與年皆不可及顧方誾誾愿静若有所
耽扵勢禄之外而余亦倦遊駸㝷老矣其獲免扵前之云云
者㢤震卿聞之洒然而喻曰幸甚然必書之以警來者遂書
以爲記
　　恕軒記
東平程侯士譽爲通守扵吾州和以承長如兄禮以接士如
賔恕以恤民如子嚴以馭吏如隷而獨扵奸魁俠徒譁黨貪
類疾之如仇毎臨廷發政心平氣爽春暘容煦而一得其人
則研窮鍜撃不貸絲髪逸者門禽稽者窟考由是平時世家
根連爲惡之胄收踪改業一國稱快而不得志者亦狙伏而
伺暇日余嘗過其退公之居見室顔之扁曰恕軒余請之曰
得無意有所抑若古人佩琴服韋之比乎夫恕之爲名也約
而其道甚廣儒者葢難言之而人情之剛柔緩急與夫處世
之拘通行事之寛猛尤不容以一槩其至大要刖嘗苦扵利
害喜戚之不能相知一不相知連床隔扵楚越同氣疎扵途
人而况持三尺之法以臨一州之民勢邈而分懸情深而貌
峻而欲興其所利除其所害就其所喜違其所戚戞戞乎難
㢤故善治民者嘗先扵以身推之曰吾之未來兹邦也因居
扵家吾為長扵家而患承我者之不吾和也故推之以和其
長吾爲士扵郷而懼接我者之不吾禮也故推之以禮其士
吾之居㕓見吾之隣有爲民窮而無所告而有司不之恤吾
非之故推之以慈其民吾之居位見爵官貴将幸有權而爲
吏控持以暴其民而不能馭也吾嗤之故推之以嚴其吏至
扵奸魁俠徒譁黨貪類天道之所不容公法之所必誅自吾
有知識則心誠嫉之推之他人其誰謂之不然故扵文如心
爲恕人之所欲和所欲禮所欲慈所欲嚴者皆吾如其心而
欲之人之所嫉吾亦如其心而嫉之察之扵身驗之扵事習
之扵家行之扵國葢無往而非恕也且虎狼不遯羔犢不育
蓬秀不除禾黍不興奸魁俠徒譁黨貪類不清良民不寧爲
長吏者惟能扵此有所不恕然後能行真恕故曰仁者必有
勇又曰惟仁者能惡人堯舜之罪四凶周公之懲荆舒刑管
蔡仲尼之誅少正卯其爲恕也弘矣而扵政何所傷扵侯之
意何所當抑而余復何所賛其辭乎扵是侯聞之翛然而喜
肅然而興曰羙乎子爲善言人情者其遂爲我記之
　　蒼翠樓記
宛陵多名山人以李太白所愛逰常常誇談之然而其州多
平岡淺陸城居者初未嘗得山而玩焉出郭西七里至王敬
叔之居則宛陵之山四面集扵其門近者盤旋逺者鱗輳而
敬叔之居自其先君子所植古梅老桂修松茂竹隂森蓊翳
儼然幾如雲門石洞有一樓横峩其巔尤與山稱敬叔旣取
太白詩語名之曰蒼翠樓而從余索文以爲記余惟天下之
物凡其不䏻忘情扵榮辱成敗者往往須名而行名榮而榮
名辱而辱名成而成名敗而敗然其得之也必各顧其分故
季氏強大夫也不得越境而有東蒙孫叔敖賢相也僅敢取
寝丘之陋封惟夫高矌竒逸之人無求扵時不拘於物彼山
林草野煙霞泉石之具又非人情之所争物論之所禁故可
以多收横取而不較若今蒼翠樓之托扵太白是巳方太白
之來宛陵出扵一時飄忽神馳氣跨不可測識而冤陵在江
東古爲衣冠玉帛往來駢集之地想其名王貴卿車轍馬跡
處處而有今千百年後乃知太白獨常逰之甚者雖非太白
所常逰者亦欲扳挽其平生辭藻而及扵乎是豈不以其人
耶余觀敬叔天資明爽不耐羈束時時幗巾野服瀟散塵外
居家資産不能致百金而常好客置酒酒酣與其兄弟高歌
朗吟下筆皆無俗子氣韻似此軰流固當爲太白所許頗恨
生晚不及識其先君子而規模踪跡家風井井巳略可以得
之矣
　　充安閣記
剡源翁居不能二十楹界其中之後垂蔽之以爲閣冬舒其
簾夏達其牖温涼晦明時闔闢之以趨便焉人皆不堪其隘
且勞而翁居之彌安家無浹晨之儲兼金之值而有書一車
悉取而陳諸閣之四旁坐閱而臥諷之左右縱横充然無不
滿之處因命之曰充安嘗歎曰昔周元公有言君子以道充
爲富身安爲貴我不敢希其人而希其言可乎然雖名之久
而猶疑之一日忽悟而笑曰吾所以疑於元公之言豈不以
富貴爲美物而不敢居哉夫聞其名猶疑之而遇其實將如
之何是故不可以無學也今夫余也固剡山之窶人也而昔
之當仕者亦余也有仕有不仕而余一也昔嘗見有乘車而
行於途也其不乘車者相與羡之他日逢大官於途則其乘
車者先俯然下之豈不以其尢嵬嵬哉等第而充之人之相
羡無有紀極而山林道學之士非而訕之曰是俱不足為吾
道者若是者亦高矣又有遺世忘物之士笑其爲高者曰彼
自爲彼吾何以存於口而非訕之爲我與之俱行於途如壯
夫之觀優不怒不悅如飽人見嬰兒之珍其餅餌不嚥亦不
唾也然則余今之窶爲何所失於余乎今行四方而不知田
疇稼穡之事今始力而爲之而筋骸已疲不可勉強顧吾居
之左右前後無非農者而余安得偃然獨辭其勞呻吟偃僂
一年而知其候二年而通其業三年而寒暑燥濕欲與之俱
化每至釋鉏解笠之暇入休乎充安意挾一冊而披之見古
之高人勝士如鴟夷子皮張子房之徒辛苦兵革之中晚暮
脫乎不測之險遺其千金相印幾無所適欲如余之徜徉鄉
井棲伏原圃翛然爲無名布衣而不可得也見申屠蟠司馬
徳操輩遁於喪亂全於貧約若可以無預人事而身居名賢
之目其風采爲四方人士之所走集欲如余之交疎黨棄指
議不及伸眉縱足於是非臧否之外而不可得也見皇甫士
安王仲淹幸可以充默自容而何用著書以取名於時見諸
葛公房喬丞相起畎畝而騰風雲歎其忠勞以没而惜其子
孫遂捐家世耕漁之舊以輕其身而余於是閣心無逺馳業
不他慕時勤而作遇􁑴而息屈伸偃仰以舒吾體周旋渉厯
以㪚吾目環堵之内方寸之小而山海衆物之藏具焉宗廟
百官之美寓焉古今九州萬里之交聚焉當其氣快體適何
有乎王公之尊何睹乎宇宙之廣何慕乎千百世之下名余
爲何人哉而况乎人間區區飢寒得喪榮辱之懷何足以空
言言以是爲充安於元公之言可乎不可乎且吾閣吾名而
又何疑可不可於他人耶言畢諸兒置書執筆請曰翁今之
言大於韋絃不可以無識也豈惟翁自命之其有所教矣遂
書於閣之壁
　　松風閣記
山隂王徳玉之居在州城之東隅因臺池之秀林丘之勝橫
俯之以爲閣而名之以松風旣乃以諗於余曰於子何如余
惟山林風物耳目情態之殊樵夫野客能深知之而不足以
爲樂江湖市朝渉於世者忽然得之足以爲樂而不能以深
知若余者庶幾知而樂之而徳玉庶幾聽之今夫松風者其
初發於隂巖撼乎陵丘當夫天地閉塞萬物枯槁鳥棲獸藏
路無往來沙石爲之飛走林谷震而驚恐則是風也衝撞呌
呼觸者容傷當者膚摧非夫堅全而不蠧静宻而自重者鮮
不撓焉若是者特適遇其怒耳反乎委蛇而休優㳺而行春
和氣明人禽熈恬山光野聲相爲清妍則是風也徘徊乎卷
阿周流乎平林昻者爲舞偃然爲笑雖培塿叢薄之間可以
暢意自樂而况扵翹翹者乎若是者又適遇其喜矣乃若驕
霖欲収稚暑方壮潜居愁霑幽伏畏喘千金之子環堵之夫
欝欝不得免焉颯然微凉幕舉襟啓開牖而視之則蒼雲扶
疎清䕃如屋纎塵不摇百竅猶黙而翛翛漻漻巳爽焉若㳺
清泠之淵而餐沆瀣之漿矣當此之時可以投壼雅歌可以
抱膝長嘯可以偃息可以笑傲若是者可謂樂之極遇之至
而世言松風者庶幾乎得之矣今夫徳玉居有紛華喧囂之
厭出有功名進趨之耻清修而強學虚心而敏事視人間之
得喪休戚榮辱喜懼豈有以異扵寒暑之變顧吾所以堅忍
自持逍遥内得小失意而不遷太獲願而能止亦有以遇扵
適然之遇爽焉之樂者乎古之君子三揖而進一辭而退彈
琴著書飯𬞞飮水以爲榮扵軒綬甘扵鼎俎者用此道也徳
玉肄習之暇登斯閣也想斯名也必有灑然扵中者矣徳玉
曰是吾樂也抑吾願與客同之遂以爲記
　　拂雲閣記
貴溪道士盧明仲旣創築玉淸觀扵所居廬峰之山中即其
上游架一閣焉以栖心放目而取扵物之至清而至髙者榜
之以拂雲而徴記扵余余異之曰噫有是㢤夫雲發扵微茫
散扵冥湪而反扵虚空來不知始去不知終其無定止若是
而欲取之以爲清以爲髙葢人之強名其然而然而雲豈其
然乎且吾居扵山頗知雲請爲明仲彷彿言之而明仲亦彷
彿爲我聴之葢余之昔也嘗徤游倦歸而迷其鄕望望然千
歩數百里之外以爲雲皆在墟市井落而雲無有焉又千歩
數百歩之外而望之以爲雲在郊陌藩擭及至郊陌藩擭而
雲無有焉又千歩數百歩之外而望之以爲雲在林薄崖谷
夫自墟市井落累進而至林薄崖谷其取扵雲彌近矣就而
即之雲終不得而有何也雲固與人相得而遂欲記而取之
則不可也人之求有見扵道亦猶是也彼道游而忘歸迷鄕
而不知求者姑置勿論幸能歸而求之其初焉不至以爲在
言語章句求之言語章句而無之則以爲在名物度數求之
名物度數而無之則以爲在居處動息求之言語章句則墟
市井落之類也求之名物度數則郊陌藩擭之類也求之居
處動息則林薄崖谷之類也人之求道而能擺落言語章句
超脫名物度數一取之居處動息用力也精而見功也敏賢
扵常流何止萬萬抑豈居處動息明仲登斯閣也澄觀及視
凝思静察一窓戸開闔一几榻縱横一巾幕張弛無非道者
豈惟一雲一泉石俯仰一草木卷舒一禽蟲語黙無非道者
然就而求道種種何不可得是雖君家計然之智不得而推
荘周之辯不得而悟而余也當復爲何言乎明仲居山林久
泊然扵世無奔競意性篤孝養一母老矣慮清清西廬峰下
對之若不忍晷刻離去當世所尊尚清髙有道之士非君軰
其誰
　　潜窩記
剡源之徒陳生養直題其居曰潜窩客有疑之而言扵剡源
翁曰陳生年方強氣方開而遽從事扵潜也何居他日閒暇
以問生生曰彼客者安知吾潜㦲吾之潜有三吾之㓜小爲
子弟扵家懼倫類之不通而疎扵禮而願潜扵學長涉世亂
懼憂辱之切其身而願潜扵名益長而老且及之無以傳永
逺也而願潜扵徳爲窩而掲焉朝出而履其外吾思之介介
夕歸而寝其中吾憂之冲冲起居食息凡惟是三潜不敢置
而何有扵客之云云㢤始翁以避地西來幸與生家交故舊
謁舘憇止扵時見生鴈行間歩驟峭楚旣而隨諸兒受書禀
業知見日聳然私心不過以翰墨事相待行蔵離合忽然不
知光景之變化迨兹聞拒客語爲之爽焉自失葢翁之扵潜
亦習之五十年而猶恐不至者也乃以其意作詩三章歌之
以廣生一歌曰生誠潜扵學兮寕悃悃以行其朴兮毋嘵嘵
以爲覺兮再歌曰生誠潜扵名兮春華之英英兮須風霜以
成兮三歌曰生誠潜扵徳兮薄取以厚吾宅兮抑貸而不獲
姑耨而食兮歌畢因書扵窩之右方以爲記至大已酉季冬
旣望
　　夀樂行窩記
始余兒童時受論語至仁智樂壽之章而疑之有老先生教
余云人惟無物以累其心則夀樂生余時愛其言簡而終不
解葢自渉事以來行世故苦樂榮辱四十年然後知其言妙
扵理也今夫人之居世雖強弱勞逸不同而年壽之量大約
皆可期以百歲富至扵萬金貴至扵卿相與夫陋巷一瓢之
貧賤充其所求亦各有以自樂然得扵天者或失之扵人得
扵人者或失之扵天故山林虚曠矯世之徒爲荘周列禦㓂
之學者寧不願久生富貴以爲髙其說曰人夀則多辱南面
之樂不如泥塗之無憂而市朝沉溺之士至扵服金丹信方
士以庻幾長年不死幸而苟存又不過馳騖貨財聲伎狗馬
官室之區區以肥耳目之慾余以爲似是之類殆皆過也惟
無物扵心者則不然其中休休乎如山之無不容而造次顚
沛不可得而遷也其外油油乎如水之聴其所趨﨑嶇百折
而亦莫之礙也由是其心雖不期扵夀與樂而二物自至雖
不必辭之以爲髙而二物不能爲吾累此仁智之道也古睦
邵徳芳少壮與余逰太學同業選禮官仕銓曹同年嘗被檄
考兩浙進士同寮當是時意氣軒軒殊自喜旣而隔絶不相
知余窮居海涯而徳芳離其本郷僑居松江五湖島岐幽逈
之處邂逅客逰見之蒼顔白髭無復故態與之坐連日咨嗟
抑欎可憐之語一不出扵口問其居之志曰吾家睦也有先
人之故廬甞並西築堂曰㝷樂並堂爲亭三前二後一可以
休息可以逺眺今居松江未之能樂也而不敢忘姑彷彿其
大致爲一堂一亭以寄吾思而将榜之爲夀樂行窩子以爲
何如余喜徳芳之徳有成行乎世故苦樂榮辱隨其居而安
之而無所累與余之心合也書前說以告之因以爲行窩記
　　芷屋記
鄕友范龍友字雲仲嘗以芝屋名其居而從余謁文以爲記
余嘗問之雲仲屋凡數楹種芷若何雲仲曰吾窶人未遑扵
是姑有托扵騷而云爾余聞其言竊有感焉葢余少而喜騷
私念其居近市囂隘故嘗思爲楚人飄蕩淺說之辭兾援以
自廣旣而思其所服食思其所佩襲思其好樂思其寄托獨
恨與屈大夫同生江南而騷中草木名字徃往不能通解豈
由湘浙風氣土俗不同而然耶久之得一官逰楚日與楚人
博物通文字者往還舉而問之其茫茫不知去吾浙人無幾
耳余然後始大悟夫學騷人無庸以名物爲主亦聊取其志
而巳然方是時不免爲科舉利禄之役旣以不資之身争得
失扵千萬人喧呼之塲衝風露冒暑潦䟦渉一二千里水陸
以干斗升之粟此何足與語屈大夫之風㢤邇來形顔悴枯
氣質變化異時隻言片語所探掇扵騷以爲娯者油然觸心
不知百憂之集則聞雲仲之言豈不亦有不期而同者乎雖
然雲仲之言雲仲之志余所嘉而慕也而名不可以無當也
余近所居山麓旁多閑壌頗欲規數十百弓之地爲一藥畦
聚衆芳而環蒔之四時攀玩葩條搜摘根實以遺老寄窮扵
其間因念楚物如江籬杜衡􁊈蕪宿莾蕳蘭蕙菌之疇猶可
以類取惟芷之在騷是不一族曰辟芷曰白芷曰白􁈙曰芳
香曰葯葢皆芷也然則是物宜江南最多有而最不易識雲
仲誠有之則幸以見餉以補山中之缺顧芷不難致而余畦
成未有期恐亦與雲仲之屋相類耳雲仲笑曰姑記之
　　擬晋山房記
集賢學士河東李公士弘以好書名天下稍暇則取晉右軍
縱筆擬爲之所居山房之窓壁几格硯廣諸供具花物皆奕
奕有晉氣由是以擬晋題其顔而介所從逰以徴言扵余余
始聞而疑之以爲集賢公之居切邇中朝旣以文學爲真侍
從出又爲賢二千石摧強扶良拯飢約興廢墜去之旣久而
能使其民咏思之不忘是扵材何所不具扵古人何所不可
至而專取晉人書名以自擬何耶噫嘻嗟夫天之生斯人與
之以聰明藝能必将使之有爲以用扵世而人之耳目手足
筋骸精力苟不時時役動勞苦之以發散其昏滯則血氣不
行而疢疾生焉故古之君子生而無不精扵賤事及閒居偃
息投壷也以習扵射歌詩也以肄扵舞以至干戈羽籥琴瑟
筭數之類無所不學書刀簡櫝雖非如後世之妍毫媚墨亦
往往求通其說而盡其用一旦倅然起之臨戎出政則亦不
至有恇怯齟齬之態秦漢以來此俗猶在黨錮興而士始以
清虚爲高視人間事一切糠粃之若不足爲者晋氏遂東風
塵迷目始真無所用力而各獨以其書傳右軍在當時軰流
中傳最甚雖書之工亦緣其人冲懷妙識嘉謀静操有以相
挾而爲之耳豈惟右軍令他人皆如王敦郄超等軰千載之
下望其遺迹将棄唾不暇又豈置齒牙㢤今吾集賢公生扵
興盛之朝而據乎逸爲之㑹其起鵠舉其止豹隱萬萬不當
以丘壑自局翰墨一事未之能忘葢優㢤游㢤聊以寄意偃
仰爲適而巳而謂可以窺公之杜徳機乎扵是知公者翕然
而同辭以爲余之期公與公之可用扵世誠不但若是而止
請書以慰公而且爲公勉焉
剡源戴先生文集卷之三
剡源戴先生文集卷之四
　　　　　　　　　　　　　　四明戴表元帥初
　記
　　陶莊記
古之言隱者謂其材可以仕而時不用志不屑就而去放於
山林隴畝之間然後己無所愧而人有聞焉故仲尼以禮樂
稱野人而史官評大夫之材曰登高能賦茍使爲野人而無
禮樂登高而不能賦徒廬棲谷飲蚩蚩然氓耳何隱爲余嘗
與番陽吳熙載縱論此事爲之三歎旣而熙載出其所居陶
莊諸詩讀之葢陶莊者在番陽西山下澗泉縈縈林樾蓊焉
自其初不過莊之旁有業農而氏陶者以爲場圃癸卯冬熙
載由錢塘歸望而樂之屋其坳窪以爲居游之墅因而疏
流之波以爲池蒔秀蔚之叢以爲苑而橫一樓以操琴其額
曰清音樓之北爲室藏書冊硯筆壺觴之屬曰集雅中爲堂
深沈曠廓曰燕超燕超之西爲齋陳三代以來石碑銅器洎
古今書法名畫曰玩古東爲軒臨泉曰觀魚北陵虚爲二亭
曰看雲馭風門之南爲逕曰五柳橋曰雙檜而總其墅之名
曰陶莊熙載旣爲其名與其詩番陽又多故家遺儒人人皆
能詩日相飲集唱酬以爲歡由是陶莊日聞於人而熙載方
盛年強仕以詞章器業行名當塗凡四遷而來通守吾州陶
莊雖佳不得安而居也嗟夫若熙載者豈非余所謂其材可
以仕可以隱而内無愧於己外可聞於人也乎哉雖然熙載
之於陶莊今誠未得居也熙載志雖不屑而方用於時者也
熙載驅馳四方北居庸南崑崙東溟渤西岷峨風霜道路之
危若猶未厭今而爲詩宜有太史氏登歌以絃明堂笙清廟
俟他日功成名就潔身來歸問園池花木固無恙徐與番陽
諸老或過客如余輩婆娑笑詠以償陶荘隱居之樂尚未晚
也
　　　董可伯隱居記
世之爲高者多託隱於山林山林之去人甚近貧賤而居之
則累於身富貴而居之則累於名是二者皆非所以安也於
是又有逃蹤絶俗之士求超然於是物之表以爲安而終不
免扵累者心迹異焉故也友人董可伯之居在連山萬竹岡
之陽余嘗過而熟之熟而知其說葢其居之左右前後一以
竹爲藩屏傍寢規小軒間植荷花則名之曰深淨少東豁一
亭老梅交加則名之曰青白折而少西築淩空之齋曰點易
折而益西瞰瀦山之地曰蒙泉經營位置間逺迴僻若無絲
髪與世事相接者而可伯資性從容言動詳重懶未嘗廢江
湖交冗不至忘客主禮遇好風良時幅巾野服或班荆共酌
或臨流雜詠優㳺偃仰有稱情之安而兼及物之樂及乎觴
休席㪚庭静幕舉浮雲在空流水繞磴或焚香凝佇或展卷
遐想人間愛憎喜怒休戚之感是非榮辱得喪之役亦不能
入也持是而隱於山林可謂心迹俱超而身名無累矣雖然
可伯學易者也易之書本不專爲隱設也夫子老學易而環
轍行道終其身韓伯休學易因言以立教王仲淹學易傳業
以贊化大之於政治小之於風俗殆無往非易也得易而不
善用者是爲京房虞翻郭璞可伯其擇於斯乎
　　　玉林記
學仙者貴溪桂君之居名玉林客有異之以問扵余余惟玉
林之得名扵理不可知而就余之所可知請略爲客言之而
客略爲余聽之葢天下之物未有生而即貴者也生而貴者
莫如玉而玉與石固同類也玉與石同類而貴扵石猶爲仙
者與人同居同遊而人不知也今人之言仙也過髙以爲仙
當在雲霄風日之外不飮食而無飢渴不葛裘而無寒暑不
車而馳不舟而逰以至寢處廵歷服用玩好之屬一一俱當
窮奢極靡兼王侯将相所無之豢養而後爲貴且樂而玉林
之說興焉假令如是亦不足怪而其心熒熒然方將與俗物
相勝負而何以異扵人而爲仙乎至徳之世沉珠扵淵蔵金
扵山此猶未免扵顧惜論吾黨之士少知道者視璆琳琅玕
之過目眞能使之如泥沙瓦礫不以挂意而况於仙人則又
何說故古之雜書圖畫所載仙人踪跡皆蓬頭垢面敝衣惡
食塵埃市井腥臊穢腐一無雜色而處處超然而扵玉林乎
何拘抑玉之最近而多稱藍田荆山藍田荆山之玉信多矣
當卞和氏時不知者幾以石廢世又久無和如之何不胥而
爲石也嘗有餐玉者求玉於藍田至輒多得玉旣給用所棄
餘皆光明瑩潤無非玉者後人躡其迹從故處求之絕不得
一玉是知一玉也遇之得其人則爲玉遇之不得其人則爲
石吁嗟乎玉林乎其果又在有有無無之間乎桂君年甚妙
質純而氣清其所師承模楷髙流名軰與余厚善客往而問
塗焉去玉林不遠矣
　　蕺隱記
越之爲州當東南水陸之衝輕舟迅飛勁騎疾奔可以期荆
吳暮齊晉異時干名逐利者家金張而人陶頓不翅也而江
湖之士有游觀之好者扵山慕雲門禹穴扵水誇鑑湖若耶
又往往多在荒墟僻島人煙散朗之處而蕺山附州城之東
偏雖越人未嘗有知而遊者問山之所以得名葢昔者越王
句踐常扵此擇蕺焉旣而王内史逸少居之旣而爲戒珠寺
則越人雖有遊者而亦以忘其蕺山久矣有儒者王廷吉家
扵其山之陽而名讀書之齋曰蕺隱余聞而異之又他日過
之則蕺山者去其家尚半里然郊原曠空旁無蔽遮自其家
望之適如承塵負扆凡山中之雲煙卉木花鳥隂晴寒暑昏
旦百物之變攬之如屏帷之飾几席之玩是誠可以逃喧囂
遺榮辱而隱焉而廷吉扵越中爲故家清門自其先文昌公
以進士第一人起家子孫累葉䡖軒裳而重名節薄田園而
厚文墨故如廷吉之年華器幹皆非可以無用扵世而方謙
謙然慕爲山人處士之事宜乎數千年之遺􁁅墜賞日千萬
人過之而不顧者一日閉門而能居有之也嗚呼樂㢤雖然
廷吉之樂必有以養之也夫隱之至者無名而蕺山之爲廷
吉隱亦将幾爲廷吉而顯也余自丁丑歲三至越其始至也
儒者吾見其矯然如楚兩龔之介而立也其再至也吾見其
愜然如東方曼倩之通而峭也其三至也吾見其薰然如柳
士師之和而守也若是者葢皆隱也廷吉其歸而求之古之
學道之士能不以外物動揺其靈臺者顧其中嘗休休焉居
處玩恱之具是養其耳目之體而巳矣不可恃也廷吉曰願
受教因書扵齋以爲記
　　冰谷記
天地之間得氣之最先流動有形而最多者莫如水水之動
扵氣形其自有而無者爲雲自無而有者爲霜爲雪爲電至
扵爲冰極矣而皆水矣然水之動而爲雲人見之以爲常而
其爲霜雪也必感扵其時而變變之過者爲雹人之遇之必
怵然以驚有之多而必厭苦惟夫冰人之遇之而不驚有之
多而不厭苦當其時之宜有而適無則國無以爲禮而史官
書之以爲闕且其爲物生扵氣之本無而不浮寄扵形之自
有而不滯清而不傷堅而不劌明至扵可鑑而能深沉以藏
納嚴至扵使人􁂋切凛栗而潜陽內敷以發物可以蠲煩熱
可以爽滋味可以却汚穢可以消疾癘葢天地之精祥而氣
形之先覺者也東昌徐仲彬卜隱居扵嵇陵有園池之勝臺
館之適取太白詩語名之曰冰谷而問其說扵余余剡人也
自未識仲彬時聞里人窶人有居兵衝而爲軍士誤俘其孥
請扵官且再幾不可得仲彬爲公府掾一日署櫝如其類盡
放出之賛戎扵婺也赤子無辜巳入死籍而力爭得活者千
萬計余聞其事毎爲之哽咽及與仲彬遊見其門庭㓗修襟
宇瀟洒雖閽僮騎厮亦無苞苴脂膏之相雞鳴而起從人問
民疾苦事功書扵冊不行不止余謂仲彬之才猷徳量其清
嚴堅明而不浮滯行事可以及人人喜之不驚不厭苦而用
舎關扵世之有無皆庶幾乎吾之所取扵冰者由此道也他
日益出而發祥扵時流澤扵民名揚譽洽疏瀹澡雪而歸濯
纓扵冰谷之泉晞髪扵冰谷之林挹冰谷之沆瀣以爲茗漿
發冰谷之清冷以爲醪醴嵇陵之居游名流勝士有如太白
者聞冰谷之風而來則與之清談雅歌懽逰樂飮以終日豈
不出處無愧而身名兩適也㦲仲彬曰吾願也因書其語扵
冰谷之壁
　　文溪記
明之北四十里而近有溪曰文溪郡誌以爲山水掩映碧而
成文之名也學佛者本暢師愛之卜隣而居久而情誼聲跡
與溪相馴人之自遠外慕師而來者亦號師爲文溪焉余嘗
詰之是溪之初本無即名之者也而不害其爲溪自夫人以
文名之而愛始生愛生則人不能忘而是名且将爲溪累而
溪又以累子何如師曰吾何以知名累之有無乎㢤吾以一
身寄扵空虛混混乎與衆幻俱馳與羣有俱休顧不可無食
也而擷扵溪之毛不可無飮也而掬扵溪之泉睱則杖溪雲
而遊喜則籍溪石而謡吾取扵溪若是足矣而何知夫溪之
爲我我之爲溪乎而何者爲名何者爲累乎且吾久之殆將
忘我豈惟忘溪又將忘人而人與溪之自不相忘則吾又何
客知乎南望驃騎出疆張將軍意子中書郎齊芳之所隱西
背闞峯吴侍中澤故居在焉北引逹蓬土人相傳秦始皇常
登此山謂可以逹蓬萊而東眺瀚海方士徐福之徒所謂跨
溟𪷟泛煙濤求仙採藥而不返者也俯仰二千年是溪之左
右前後汲汲而趨者非以全身則欲適志當其盛強恨不疾
鞭而先秉燭而樂今其遺存幾何庸詎知陵谷猶未變遷之
間而吾區區者乃獨得而專之專之復幾何而能不爲衆人
之所晦是豈不可爲嘅然而思廓然而悟乎而吾與子皆可
以忘言矣扵是余聆其說喜師道之將成而離扵名遠扵累
不久也又嘉其言之足以逹其意亦如是溪之不期扵文而
文也遂撫而述之以爲記
　　西村記
古之逹人以宇宙爲鄕關江湖爲室廬雲物爲軀骸丘壑爲
心胸故有離形獨立逃喧長遊彼其去扵人情遠矣而禮法
之士訾之曰人之能免扵禽獸之患者以有羣也羣而能安
安而能久者以有居也而可一日違㢤之二說交相攻彼陋
此爲拘此駭彼爲孤雖有所辨無以决其是非惟仁人君子
之論則不然扵其安而不遷而有懐土之戒扵其往而不返
而有首丘之勸故自周公仲尼以來雖以怨如屈原蕩如相
如勇如項籍流離顚倒志氣百折而父兄桑􁅋之念終不能
以相忘而无循循然者乎東平樂君廷玉清材美資仕江南
二十年江南之士民愛而懐之慕而親之廷玉亦諳其土風
而喜其政之易敷也欲去之不能余嘗間行過其居見其居
扁書所謂西村者而異之廷玉曰嘻吾東平先君子之所廬
也吾家自昌國君有籍齊趙間子孫屢徙而東平之西村自
亳而東三世矣其鎭有三山之秀且崇其浸有泗汶二水之
委流其聚有陂池塲圃館榭之勝其業有耕蚕釣弋芰荷榆
棗瓜蓏之入其俗有宗姻隣黨歲時伏臘遊眺讌歌之娯自
吾來南此事遂廢毎好風佳辰未嘗不矍然觸以遐慨也故
吾以名其居庶幾時時見吾西村焉余惟廷玉之去西村而
仕也將以行志仕而不忘西村也所以存本其出處去就合
扵仁人君子時中之義而無拘孤一偏之失推是道也知其
心無所負他日雖寄千里托社稷可也扵是知廷玉者謂余
之言慤而期廷玉也遠請書以爲西村記
　　秋山記
宣之爲州州之居人多因山以爲勝而鼇峯亘州之東南於
山爲稍髙嵇法師之居所謂秋山在焉元貞乙未歲之六月
法師與余相遇扵錢塘西湖之上常道其勝而不得詳也曰
子姑以意爲我記之余謝唯唯越再月余來宣乃始得登鰲
峰而訪秋山之居則凡州之勝溪山城堞樓臺阡陌郊㕓風
物之狀無不軒揭呈露一一趨集扵㩜席之下余爲之咨嗟
笑詫以爲兹山固造物者故爲設之以供髙人逸士之所棲
玩法師曰不然吾與子皆適值其逢耳葢夫鰲峰者雖高扵
諸山而當春夏之時紛華蔽遮塵囂徃來吾居之所欲攬取
以爲玩說者雖有智力無所得施迨至扵秋而氣之暄者爽然
而清物之壅者豁然以流故非分之娯難致之美不謀而獲
無約而赴又夫秋之爲言收也天地之間取數過贏者有時
而収焉吾宜州盛時聲馳勢奔家公户卿山之幸而附扵其
旁髙者風臺天榭卑者錦林繡谷兵争以來忽焉而化爲風
煙返爲丘墟異時衣冠鐘鼓之區但見寒螢野燐幽蟲過馬
相與窺遊聽承扵荆榛草莾而巳故夫彼之滯扵實有者旣
盡而後吾之寄扵虚無者始完雖千變萬化而要其終焉吾
豈患失吾秋山者乎扵是余聞其言中心翛然亦若有所遺
失嵇氏世有仙種而是時陵陽琴高諸仙翁之迹往往而在
法師方以道術名行見重扵時倘可以求其人乎
　　中枝山葬記
剡源中枝山之葬起我先考府君以至元甲申季冬十有七
日兌穴震向又明年丙戌伯考府君卒以仲冬二十八日祔
葬先考府君摹右旁山爲穴五後壁三用鬼尚右最右穴葬
伯考府君穴居中又次虛穴爲左遂稍前左右各虚穴一外
曲角如員形門皆甃結磚槨仍實土以待他日右男左婦而
祔焉余家初絶貧來榆林又日淺又連歲遭大喪然不敢不
卽葬葢幸旣有中枝山而家世居喪不用俚俗禮無緇黄濫
費鄕隣姻友奠賻所入咸可取資以故僅僅得以成葬又古
禮士葬踰月隂陽家放其意葬在百日者不問凶殺故自初
喪即極力治葬具無他營以及扵事又江南山稠水迫難用
中原昭穆爲穴穴多者惟以磚槨隔分左右中枝之祔穴不
先甃結則後不可動毎見世人有餘資多買田而不蓄山蓄
山又不可用扵葬比居喪不惜資財以供雜祀廣㑹以沽兒
童婦女之稱譽久之心移力倦不暇能葬而昏巫謬臾拘忌
禍福之說緣之而人有三年五年十年不得葬葬又鹵莾知
後有當祔而不豫爲穴至扵臨時穿鑿崩損驚傷先人之肌
骸爲可恨也故爲記以戒吾子孫毋怠
　　丹泉墓記
葛翁煉丹泉處處有之人或疑焉余以爲神仙家竒詭變化
之迹何所不有而獨疑扵丹泉之是非不益隘乎而儒者遂
謂世上并無神仙則又過矣世之言神仙者主扵長生不死
就能長生不死而其人無益扵世則是天地之賊造化之蠧
何足以爲貴嗟夫世不必言無神仙假令必不可無必自有
一種忠孝人爲之余聞葛翁當英雄蠭起之秋而能不慕髙
官厚爵姑取荒遠一㣲潦求丹砂以便鍜錬又所以經營辛
苦專欲爲人開迷除患而無絲毫沈酣豢養之慾此其天資
去流俗人遠甚雖不成丹得仙何疑番昜銀阜之丹泉亦相
傳爲葛翁所汲里人葉士心葬母扵其旁而結廬焉如將終
身旣而部使者嘉其行抜以爲左史士心清通謹恪與物無
競自其長其朋其游其所知一一俱以孝㢘稱之扵是各爲
丹泉之歌若文以發士心之微非所謂孝子不匱永錫爾類
者耶余惟士心方爲世用以不可虛之器逢不可失之時爲
控弦擬彈礪硎規割不當遽以方外服食之說自蔽他日功
成業就辭祿而歸㝷隱居之初服竟揚名之終志螭龜表前
翁仲植後使軒車駟馬取道扵銀阜之下者曕題目竦誦辭
心肅曰於乎哀㢤葉母夫人之墓不亦善夫事驗請賀余爲
知言因以爲記
　　唐畫西域圖記
唐畫西域圖一卷卷凡四則毎則各先書其國號風土不同
而同為羗種畫者又特舉其槩毎國書一王而一二奴扵後
挾持之王皆藉皮坐扵地侍者皆立一王掀掌倨語員皮頭
㡌如鉢項組鐡下垂至藉皮服衣裘牛脚鞾胸懸一員金花
一奴小員皮㡌歛袂受事一奴曵幕羅手上下奉酒壺若俟
而進裘鞾與王同者蜀郡西北二千餘里附國良夷也一王
皮韜小髻餘髪垂雙辮如縷皮裘玄鞾微解交手按膝一奴
布韜髪餘埀獨辮朱裘玄鞾者吐國渾之南白蘭之北彌羅
國也一王烏氊冠如首絟上標白犛牛尾旁軃一雕翎皮裘
朱帶玄履緑襪二奴一冠飾裘帶屨襪與王同而紺縪一紺
帶素襪而朱韠者又西扵白蘭數千里佇貶欲歸國也一王
二奴皆垂髻王白皮裘黃毛鞾坐而僂指數曲奴青襦黄屨
者拍手爲節而歌面有酒色丹𥜗皮束項者與王同目右注
而盻衣皆及項者又党項之西千碉國也所藉皮或毛或不
毛色或素或淡𬗋或絢𦦨或紅波人物膚肉溢生紙面顧揖
向背動止遲速諸態觀之孌然如生餘器藻　精潤功參神
鬼不可探度余考唐史諸國名俱不經見當由史官追書不
能諳知當時事而當時來朝此嵬瑣者混居羗中亦無特出
名字故若是淺淺不著此可以見唐治之盛而爲國大體正
不必當然也今人常恨生世不如太古生太古時風氣不啻
如是而巳無官府而能不亂無城郭而能不危無宫室玉帛
魚肉蔌籟而能不害其爲生誠可比扵不雕之朴矣乎
　　崇勝寺長生燈油局記
余兒童時遊錢塘三竺與學佛者往來聽其談無生謂其師
教人以得道㓕度爲樂而憫世人貪生怖死爲可惜今持所
聞以疑之以爲死生之道如晝夜佛氏專於無生爲有夜而
無晝老氏之道專扵長生爲有晝而無夜惟吾儒之道如是
而生則不茍生如是而死則不徒死爲有晝有夜其呶呶而
不能一邇來驅馳五十年科名利祿出入是非之關兵革飢
荒呼吸存亡之岐可謂沉酣饜飫心欲休而迹不寧者數矣
乃始時時邂逅山林方外長往之流雖不能爲其學見其逍
遥自在意不能無感動若其徒之說以佛氏之道光明瑩徹
傳扵諸老先師之潤色而不可㓕者爲燈發之以堅忍滋之
以精苦散之以慧悟其初甚㣲其末甚熾故有一燈萬燈無
盡燈之目學者存而求之無所窮其想像慕愛則爲之宫室
焉而束之扵躬爲之儀像焉而肅之扵目爲之鐘鼓焉而震
之扵耳爲之𣑽㖵焉而嚴之扵口爲之芬香焉而盪之扵鼻
諸事具矣乃復爲長明之燈焉而洞之扵心情文周流中外
融朗余然後知其徒之學扵其師所謂無生者初未嘗無生
所謂㓕者初未嘗㓕而余所疑特未盡也固海宿雲山崇勝
寺起廢旣久而經室法筵之燈尚復多缺有元時師静秀而
敏扵事慨然出私資買田若干畆以供其膏液燃燎之用名
之曰長生燈油之局曰吾祖之光明何事扵此抑私爲吾宿
雲謀則宿雲之燈庶幾可以永久不絕余即其名嘉其多賢
徒而愧吾黨之不及且又感扵疇昔之言遂書以似之因而
爲之記
　　山隂慈恩院法華會記
一介之夫有未嘗學問扵儒者之道而能輕死生同彼巳置
紛華勢利爲不足顧惜此可謂之難乎曰不難孟子嘗言告
予先我不動心今之學佛家嘐嘐然守其師說枯坐扵山林
深阻之中引一世趨之不爲勸羣千萬人排之不爲阻者皆
是矣非徒若是而止充其道雖使虎狼跑前蛇虺躍後决無
有心怖而色撓者自信之篤而物不能動也世之不爲其學
者持空虚而議之平居暇曰臯比麈尾瀟洒振迅豈不亦有
一日之勇少遇得喪如鴻毛四肢百體皆不自保而惟物之
聽此猶不足望告子而何敢附扵孟子之門則其勢輕而力
屈固不爲不幸也越之浮屠氏義方善權及華蕃孫諸人相
與爲法華之學扵山隂之慈恩院月朔望率其黨羣聚而合
誦焉旣而嚮之者滋廣又裒資置田收其入以供薫蠟湯膳
百須之費經始扵大徳元年六月迨三年五月而介其士大
夫來謁記謂將鐫之石以傳永久余方愧嘆其道之盛顧反
待區區之言而傳也然余困日久日爲吾學者不望其用吾
言而佛者之徒股勤而求之所謂其道之異扵人大抵皆此
類也遂爲登載歳月本末而略發孟子吿子之異同以求正
扵越之君子若夫資主氏某田數若干别具諸碑隂此不著
　　寳陀山所見記
明州昌國之東絕海有島曰寳陀山相傳觀音佛之居邂逅
大人長者以誠至其居地則必爲見光明富羙瑰怪不一之
相扵岩洞間値其不肯見求之百端卒無有也至大元年正
月十六日今肅政廉訪司僉事阿里答公以渡海賑飢至寳
陀觀音凡再見初見彌勒終見本像金輝玉質洶湧絢耀珠
纓綉幌纏繞燦爛從行者書史南陽李玉君璋括蒼季惠迪
吉及僧官李主騶傔氓庶緇素蒼儒同矚異盻駭䮄驚怛稱
意滿欲歡喜而退惟佛氏之道非儒者所敢知然其大歸王
扵慈悲救苦又時時出竒示幻要皆使人除去妄想而不趨
惡爲合扵神道設教之說而僉事公天性清穆扵朝廷爲至
親尊屬其來明州先聲所臨山海震動詢災恤荒靡憚艱險
不貸魁桀按行之處抱馬足投牒訴冤者日以百數人人得
吐氣去非誠心救苦除悪何能至是是以幽明感通神人欣
諧如昌黎望衡岳而隂雲開東坡禱文登而海市出中庸傳
曰至誠之道見乎蓍龜動乎四體(云/云)故至誠如神寧非能
耶寧非然耶
　　損菴記
普益師之居在呉州東南海上少長走四方得扵大浮屠之
有道德者數人其說不同大要皆教之去益以爲損及是投
老扵錢塘之净慈而名其居曰損菴而求文扵余余曰子之
師日夜教子以損而又益之以吾之說乎則大笑然求不巳
乃與之言海夫海難言也其廣狹淺深非人之智計所可測
也昔者子之所居僅得扵海之支流餘浸而非海也方其汎
然而流漫然而浮汪然而經途越港穿塘埭泛陂澤颷馳而
來霆突而奔雲蒸而盈者海之瀰漫衍溢而非可以爲益也
及其忽然而休去之沉然而不可得前舒而後洩東决而西
㵼者海之歛蔵消縮而不可以爲損也非徒如是而止葢嘗
静而思之海之爲物澄清停蓄終古一息春不加盈冬不加
涸輸之以湖瀆淫之以霏潦而不見其無所容漏之以尾閭
爍之以陽烏而不見其有所竭學者之扵道亦然慧如癡魯
如敝無所不爲也如無所爲無所不能言也如黙無一辭彼
其知巳之有可損是猶未離扵益也惟無所事損則併益而
忘之今有人勸子勿多食者必嘗傷扵飽者也以辭千金無
徳色者必能輕千乘者也扵是普益師聞之酒然笑曰子言
辯矣凡吾子之所自名與吾師之所以教我者皆贅矣姑爲
識諸壁而觀之
　　竹溪道院真武祠記
人之氣盛則鬼神爲之輔道勝則物之助之者多此理之當
然不可以常情窺俗論定也余嘗怪儒生談幽明之事凡在
先民所常言輒棄不信殆不深考其故而胸臆决之葢上古
鴻龐之初䝉僛方相之徒固憧憧然曰晝與人並行扵途而
莫之禁也扵是有祭祀卜筮扵是有祈禳祓除扵是有誓盟
詛祝其扵鬼神旣察之不置而謂之非常言也何居横山道
院真武祠本經始扵竹溪董公祠興而兵功用靡究其子宗
元徙横山廢材増剏扵其居之東遂以竹溪道院立石而書
來剡源曰願有記按真武卽北方玄武神扵行用水扵卦起
坎扵次起斗登三辰六氣五岳四瀆之屬巳皆應祀而故牒
相傳其神爲人時先修道武當山中四十餘年然後飛舉則
是列僊之流有功扵世以受報享且禮言有其舉之則莫敢
廢安有祖考之命人得通祀而法所不禁而可用一切毁之
初竹溪公之父弱冠游錢塘遇黒衣道人扵蘇堤茶肆坐間
玄論蜂起授以養丹要㫖及役使風雷秘法時年少不免有
功名心姑蔵之未深信也㝷之永嘉從孫先生學易多年囬
值天久旱取前所授法炷香籲禱須臾有白蛇蟠几大雨如
注人始驚異而猶未以爲好垂老倦逰歸休山林自號松岑
居士黑衣翁復見扵夢賜以詩一章有鐡皮鐡褲鐵團圓句
年歷八十五不疾而化至竹溪翁西遊亦遇月蓬道人者朝
行天門市中贈言彌切自是繪畫真武像展禮無怠靈旂英
槊數數常或見之迨家用日充而有横山之築宗元不敢替
斯諾也而終竹溪之役一門三葉前基後構昔張子房得法
扵黄石公而祠之比其没也後世猶祀黄石不絕隂子方臘
日晨炊而竈神見祀之黄羊子孫因世臘祀黄羊史冊皆誇
稱之以爲隱逸之遇慈孝之感今竹溪之祠尊扵黄石而備
扵臘禎祥福澤又復相類謂之氣盛而鬼神輔道勝而助之
者多豈非然耶山川風物古今人情不相遠安知世無班范
大手筆者爲董氏書之是爲記至大巳酉歲季秋四日
　　順寧菴記
奉化大小萬竹之西登岱山之陽其支之聳曰茭湖其滙之
秀曰錦溪風煙回還林樾蓊潤處士徐翁之居在焉扵居之
西不二百舉武爲之丘壠曰吾異日倘獲夫婦同室扵此即
吾事畢矣旣又爲之廬舍以嚴其守護旣又選羽流以勤其
展省斥禾田以久其贍養若是扵人世之所湏可以略備而
一日請名扵余余名之曰順寜嗟乎人之死生大矣生也必
求所以無愧扵生死也必求所以無憾扵死然後人道盡而
天命得彼莊周荒蕩之徒視生也若浮視死也若休故爲其
學者至扵楊王孫之躶葬劉伯伶之荷鍤則巳太薄有愛之
者珠襦玉匣石槨蜃炭苟可以用其厚無所不至葢皆過也
惟關洛諸儒之說以爲人之受身扵天地如受命扵父母生
幸而無過則謂之順死幸而無辱則謂之寧是其百年間兢
兢凛凛不容有一日之暇逸故樂正子下堂傷足而數月不
敢出曾參易大夫之簀而始自安以爲得正而斃余家去登
岱不遠南北奔馳晚乃方葺一巢以托風雨何問餘事聞翁
持家生理種種預備爲之欣嘆自今以往優㳺篤老益務謹
行止以教鄕黨開問學以興子弟使茭塘之枝棲爲鸞鳯錦
溪之瀾躍爲蛟龍庶不負余之言㢤
　　西原菴記
西原菴創於奉化禽孝鄕銅山西足翁師之塔在焉足翁師
諱徳麟字足翁許氏剡源人剡源有古刹曰西峰圓覺寺十
四歲投其主僧一公爲師稍長縱游廣叅卒得法扵天童無
際派公遂主慈溪龍山三年次蘆山六年次昌國晋慈八年
撤晋慈一新之次奉化岳林三年次昌國吉祥四年余尚書
開奉化岳林住持一年即退歸鄞育王關主主育王一年退
主鎮江焦山四年辛未十一月二十八日索筆書偈辭衆而
逝師生慶元己未至是七十三載矣逝旣用天竺法其徒介
文自焦山捧骨東歸余尚書之夫人魏氏捐山三畞令介文
塔藏之是爲西原旣而其徒之長清萃及其季介文介逸各
岀私力争買山麓拓塔疆崇塔亭又宏屋室以備歲時朝夕
展禮若祝釐報本之事是爲西原菴旣而扵塔之左右續二
塔以濟他比丘之不忍棄其骨與諸人之亦用其法者祔窆
扵其閒旣而其季介石捐家田五十餘畞歸菴以助饘粥香
火之湏旣而告諸有司以西原菴立籍使其子孫自清萃而
下世世以次傳之如是庶幾可以堅久不壊而介文介逸介
石不幸相繼喪清萃㷀然耄衰盡力扵西菴不少懈情顧其
嗣惟如紹欲以西原之事傳如紹而來請文曰願有以記之
嗟夫人孰不死死則無復可念此世世逹人皆知之而况扵
學道者乎然爲人子孫則不得若是之恝故爲之葢藏爲之
展息爲之衛防葢人心之當然而孝慈之道在佛氏本不廢
也足翁師有語錄行世焦山辭衆偈尢悄㓗僧林皆能言之
此不著
剡源戴先生文集卷之五
　　　　　　　　　　　　　　四明戴表元帥初
　記
　　會稽唐氏墓記
古之人生而閭居死而族葬故其敦親重土昭穆百世而宗
不遷文華未繁而侵欺予奪之訟不興後之時國無世家鄕
無禮俗有能僅存而不廢者非上之教葢係乎其人焉降及
近世風俗益衰吾觀扵士者之家而三世不别籍者希矣一
命之貴適集其躬歸視父兄之居若恐不足以容髙輿旋乘
馬悶悶然思更之至擇葬也則不求安死而求利生拘忌隂
陽之說東奔西馳故有禰踰祖支破宗形侵勢攘智謀力奪
無有厭極旣其甚也有出疆遠卜非殯非葬世之子孫疲扵
展省而併失其故封者矣有壤地相交與郷人爭㝷尺之畔
而興無涯之獄者矣於乎人生而群不可以無居也死而掩
之不可以無塟也先王公爲之制而人各不失其厚後世務
厚其私而行之胥䧟扵薄有感之士得不懼而圖㦲㑹稽唐
氏爲東南聞族譜牒絲牽繩聮數百年不私入其家累世合
居一門之中隱然成小都聚斯旣賢扵人矣其逺祖通議大
夫之葬在山隂縣旌善鄕之古城山寳祐中有私致其家之
劵扵鄕貴人節度全君者全君以閒壌納之久而知爲通議
之墓城也瞿然曰得無有議我者乎俾守隷詰其樵蘇而通
唐氏之洒䘲如故越二紀會通議之七世孫班謀扵宗老引
義致書以請于全君全君謝而諾之竟還劵唐氏且爲冩圖
形標界石以信于唐氏如法扵是㑹稽之士大夫賢唐氏之
子不散其宗䏻守其身而孝其親復故物而光先猷也曰凡
有家者不當然乎又賢全君之復劵䏻下勢扵舊族不煩有
司以禮信質成仁人之親而錫之考也曰凡處鄕者不當然
乎事成唐氏遂識本末刻諸堅碑以著不忘全君之徳以示
後人使知爲子孫而與人以先世之近隴與受之者皆義所
不容而法所不許以余之嘗學禮也書來請文以繫扵碑隂
乃述其槩而授之其歳月先後歩畆廣袤則唐氏所識詳焉
　　敷山記
昔余嘗讀晋人絕交書誓墓文心誠怪之以爲諸公酣詠山
林沉溷鄕井亦云過矣久之歎曰嗟乎士大夫心知材業無
所益扵時寧出此焉猶可矯懦激頑㢤然此事貧者亦不易
爲則好義之士又有爲之裒工穿磵致鏹買山以成其高者
若吾家處士之扵吳中符山人之扵襄陽風流客主天下兩
賢之而今豈復有斯人乎庚寅之冬遇吳興姚子敬于杭子
敬傾然爲予道敷山之事敷山者西扵吳興十有餘里山中
卷外截水罄折行平原茂樾間左右之徐山杼山挾敷山而
蹲敷山之前蒼峭亘連圭起簴伏望而知爲美壌也然巳入
扵勢家莫可物色更累十年子敬之隣有曹君者始售而有
之旣克有之則以予子敬扵子敬欲窺一區之地以居久矣
而不敢望如敷山之美也曹君曰敷山之美我幸有之子貧
而賢我以成子子敬曰我誠不敢望敷山之美也而不敢不
成曹君之義且吾親年髙他日倘幸以爲壽蔵而築室讀書
扵其側耕漁以給口蔵脩以養體詠歌以舒志洋洋乎曹君
之賜吾事畢矣吾聞之驚喜夫子敬之所以得扵曹君與曹
君之所以知子敬視古人何遠㦲雖然曹君義人也子敬非
材業無所益扵時者也予未識子敬時凡從吴興來者誇子
敬不容口曹君亦用是賢賢乎及旣識子敬乃恂然一儒徒
清苦刻厲議成而言慮言而動其不負敷山審矣則曹君不
爲傷義子敬不爲沽惠也雖然子敬材誠髙業誠良知子敬
者或不皆如曹君之真将有結駟千乘兼金束帶問途扵敷
山之下是吴興之榮子敬之逹非敷山之得曹君也子敬曰
吾何暇扵是抑子之言爲慤姑爲我記之吾將自書以鐫扵
敷山之石子敬名式曹君名元弟名浚者字資深名淵者字
子登余剡源戴表元字帥初庚寅之歲是爲某年謹記
　　戴氏剡源張村葬記
嗚呼我先考府君以寳祐丙辰葬我祖考府君扵剡源張村
之長錫嶴山十八年爲徳祐甲戌而我祖妣鄭夫人卒以其
歲自金陵官舍轝載歸祔葬我祖考府君兆西又十年爲至
元甲申而先考府君卒卒前嘱其孤表元曰昔吾蔵吾二親
扵此踰家三舎人皆以爲遠雖吾亦以爲遠也今脫此持空
身來得與汝等同廬居衣食扵此朝夕如見吾親焉昔吾得
數寸之壤纔足以爲墳甲戌之葬吾以金陵賻錢而易諸隣
繇逮今計之爲畆幾累十昔吾之貧愈扵汝家無守人視護
不時今山有毛吾手所自樹亦且向拱不言而封之樵牧不
忍至吾扵蔵吾親無所悔惟是餘壤之未完心猶歉然表元
拜而請故則申嘱之曰吾非多求也吾長錫山之顚在兌兌
顚拆下蛇行數千歩而屬于家者吾旣易而有之長錫顚之
表少右而庚復有顚焉曰望春尖望春之小支垂爲瓠藤曰
天厨嶴之右又從庚顚分垂髙支披之益長以抱長錫長錫
之左曰郭浪嶺郭浪之左其顚與天厨齊如二肩垂支加髙
而長綿綿延延其將停也廻岩峭壁駐于艮溪曰青梅潭青
梅天厨之間巉磵砂磧不堪往來有役于山者往徃取逕冡
下儻幸而盡有其處嵌者爲樊夷者爲舍以寧吾親不亦善
乎甲戌之葬力可爲矣而不暇今暇而力不給奈何顧吾家
有夀種吾父丙申八十吾母庚戌八十五吾庚辰今方六十
五年若盡吾齒必能成也小子識之扵時見先考府君語訖
泫然欲泣扵乎安知語出不旬月遂竟爾不祥乎蒙天之罰
不敢死旣以十二月十七日前卜葬我先考府君于西二里
中枝之山又二十年頼先世遺澤凡所欲扵長錫左右青梅
天厨罔不略備表元㓜愚逮事先祖考妣祖考府君寛慈朴
謹君子也扵雲臺府君爲同祖兄弟祖妣鄭夫人聰敏精書
計扵郷貢進士諱一枝字善甫爲同父妹雲臺府君以毛氏
詩起家官四方晚始貴扵朝祖考府君不及卒業故先考府
君學扵外家以外家之學學賦學成復以教表元戴氏起雲
臺府君以來仕者三葉其以賦學决科則祖妣夫人先考府
君之爲也祖考府君有子五人先考府君在仲最愛祖考府
君始疾以夢諗先考府君曰屬寢扵張山甚燠而安我死汝
必以是蔵我旣䘮在殯先考府君扵近郭之山但號張者靡
不如也率不合旣而踰信宿不歸家人惑焉一夕忽自歸曰
有剡客與我言問其居居張村吾欣其名懼失之因不及之
告而徃徃而覩一麓甚美與吾父夣合也吾其圖諸然而無
資則往謁舘扵大姓許将教授其子弟旣館詢其麓乃楊氏
之麓也房而隷之且累十主先考府君以誠謀扵許曰公能
以館我數年之資假我使吾親得成塟自兹而往吾悉心力
以償君如約焉許亦長者惻然相成用其資佐家之所出者
分致累十主又日具醴食人求其諾殚勞竭瘁迨扵畢也肌
顔槁削而後得葬也扵乎勤矣人子扵親得稱善先考府君
之勤不可沒也若先祖考府君之隱徳祖妣夫人之教與吾
子孫之得居扵剡源者皆不可以不知也苟知之不可以不
念也表元因齋沐追記其事梗槩于冊以示後之人大徳十
年丙午二月朔日孤表元謹記
　　小方門戴氏居葬記
小方門在奉化治南二里許寳化山之隂戴氏之祖居之戴
氏古大族從漢晋來比比以學行顯重關河間而居江南者
莫著扵剡剡與奉化相犬牙譜系宜近然昭穆不可得而詳
矣小方門戴氏始扵八代祖曰九府君妣曰趙氏夫人七代
祖曰十三府君六代祖曰十五府君妣曰徐氏六夫人皆葬
龍潭宣公石橋山九府君之葬據橫㘭面左地理家謂之斬
關穴十五府君之葬臨低㘭面右謂之盡龍穴也惟十三府
君迷其葬當在衆兆中不能定十五府君始定居小方門遂
生三子長諱果居忠義仇村爲仇村戴氏祖次諱昇居縣東
郭戴氏花園爲花園戴氏祖又次諱暹曰廿六府君仍居小
方門葬龍潭山髙㘭亦面右爲小方門五代祖妣曰劉氏夫
人事具崇寧閣石碣生四子長諱宇曰六四府君妣曰陳氏
夫人顧氏夫人葬小方門西南樟樹灘府君性寛良長者嘗
以衙前役服勞縣庭一年故平决闘訟與譬釋勸諭而解者
無慮累百家役滿日縣大夫遣子弟擁藍輿簮花帽以華其
歸樟樹灘距家七八歩其葬有崇阜左拱水縈縈環之龍潭
廣度石棋盤諸山趨迎顧揖皆合地理家又謂之冠帶穴也
是扵表元爲髙祖次諱宏曰八十府君再傳而絕又次諱實
曰八一府君居小方門西宅爲西宅戴氏祖又次諱寘曰八
二府君居小方門益西洗馬橋爲洗馬橋戴氏祖六四府君
生六子長九一府君諱顔次九三府君又次九四府君又次
九五府君諱辛貧而極孝譲又次九七府君又次九八府君
諱克順九七府君去居鄂餘皆不離小方門而九五府君扵
表元爲曾祖以六月十三日卒妣曰六一夫人以五月二十
五日先卒同日葬小方門東北王家塘青墪青墪在田隴間
異時族聚盛田皆戴氏物墓有封樹今屬單居逺萬一顧視
髙選鄭夫人督警又嚴甥孫緣外家故始皆改用詞賦業府
君生丙申七月十日亥時年七十九卒甲寅十一月二十七
日夫人生庚戌五月二十日辰時年八十五卒甲戌八月十
二日剡源張村别有記府君生五子長再十六府君諱濚字
黙叟性貌酷類先祖舊法中朝官三歲得牒上其族子弟名
之在緦功親者試國子監試中補國子生府君以伯父武諭
牒至杭試一不中卽罷業晚歲自號拙逸居士生庚午五月
六日辰時年七十七卒乙酉八月二十一日妣曰袁氏三八
夫人生丙寅八月十五日子時年五十卒乙卯九月七日次
再十八府君諱灝字商叟生庚辰三月二十九日卯時年六
十五卒甲申七月十九日次再十九府君諱頡字子美次再
二十府君諱南一字梅叟次再廿一府君諱須凡七孫在者
四人而表元由居士第三子爲仲父後兵毁無所歸已卯竟
歸剡源張村東二里榆林㝷奉二父葬榆林西中枝山袁夫
人之殯則尚寄小方門西南二里張山下陳家園先兄桂二
府君兆東旦夕當卜榆林附近之壌而遷焉表元因念爲兒
童時隣巷無過從旬日必取間道歸小方門問父兄宗黨舊
事頗知未離析前諸房鳴鐘會食縣南軒葢惟吾族及王趙
二家常相往來花園之族歲一見仇村之族大慶弔則一見
花園後雲臺公三十年有六八府君諱鑫字淳父亦用毛氏
詩自太學上舍附甲辰進士第釋褐仕至承議郎太平倅七
九府君諱嚞字良父太學特奏名迪功郎主新昌縣學葢纔
自表元得通家展敘龍潭墓有山租錢若干緍麥若干斤毎
歲一人以其租具清明祭祀祭之日小方門西宅洗馬橋坊
郭老稚傾室來羅拜墓下拜訖餕祭之餘歸舍復治酒數行
果盤食飰雜饌如式富不敢奢貧不敢陋最後湯餅一箸而
散闔族聚會歡諧自以爲至樂花園比仇村絕近亦不至其
旁枝居鮚崎者榮一府君諱履字元泰又字行之以詞賦入
庚戌太學成三舍正奏名榮五府君諱元春字仁長辛酉鄕
貢毎與表元兄弟語爲之歎息故表元自金陵歸即先復小
方門特奉公故廬而居之漸欲増墓田廣宗譜力不睱及而
止惟奉化戴氏甚繁至於明經入學决科登名獨小方門爲
然祖徳深長未易俄測而後裔轉徙方張莫知本始缺扵紏
合失今弗圖後悔滋甚輒盡所覩聞登載簡冊以示剡源子
孫并錄副本使小方門坊郭西宅洗馬橋仇村花園之益後
扵表元者通知而總其名曰小方門戴氏居葬記
　　計籌山昇元報德觀記
人與人相羡羡而至於不可及者以其能也而有能者不必
富且貴能矣富貴矣而扵物也必勞葢有以命世之英王侯
卿相終身之榮而不能得山林隱逸一日之樂兼其樂矣而
人之生必有死死則羡者始窮而人之窮者欲不可窮也而
神仙之說興焉神仙者扵世之死不足爲扵世之榮不足有
扵世之名區勝壤殫人力所不䏻至者空飛幻岀無江湖之
阻寒暑之變資糧車馬之煩而皆得信其所往又能長有其
樂而不死扵乎是豈不知可願㦲然自秦皇漢武以來疲精
畢歲以求之卒無見者而幽閒荒寂之濵枯槁之士往往有
忽然而遇無意而得者焉余自四方之事及經喪亂所至見
佳山水不一毎從樵夫獵人訪知爲古來名跡則爲之徘徊
瞻眺不忍舎去所居敝廬抵道家所稱四明洞天者逺無數
舍歲時過之蓬蒿沒人猿　宅焉私歎安得瓊臺玉宇也而
辱仙人居之乃聞呉興山水清絕之鄕有計籌之山當餘英
之東南古禺氏國之要衝崇峰秀壑峭立天外而棟宇雄嚴
與其地稱竊欣慕之問山之所由得各則地志以爲越大夫
計然嘗登此山籌度面勢以營隱居久之道成躡山顚危石
乘雲而去至漢而葛玄煉丹其上故常有雲物騰騰然護其
丹穴天朗夜清呉人候望金丸之光以占豐年問棟宇之所
以盛則初也有壇㝷丈以行鄕民崇祀旣而壇廢旣而復置
爲觀宋紹興初和國楊武㳟王即觀之故而新廣之始有肖
像之地退食之堂樓鐘之樓巢經之閣與凡所以居止供具
始莫不備問居之之人其居之所以能久則當武㳟之時亳
有祖君慶章王賢其人以禮聘居之爲致永隆仁和之田爲
頃贏二十有八武康之山爲畆贏五百以充其用乾道丙戌
之春太上皇爲枉車駕幸其山中又爲內出御書經文及他
錫賚爲寵祖君之後始改今額爲昇元報徳而居昇元者一
軌祖君之道最後得當塗杜君道堅王之五世孫頻祖賢其
人又爲致山壤之田并昇元若隷昭忠廟者爲畆贏千又有
所謂科儀田經始扵祖君以來諸人至杜君益成之爲畆贏
二百山爲故而田如先其山川若是其人之爲也若是而昇
元之羙始完余嘗思之夫何必爲仙人翺翔是山之中而後
爲樂誠使憂患不加毁譽不至得爲昇元之徒探是山之毛
以爲衣挹是山之泉以爲漿巳不翅王侯卿相所無之樂矣
然吾聞神仙者不遠人凡與人居行而人不知不必專在深
山窮谷之間亦不必以世俗心窺之謂其欲長處以自全今
道家言神仙宗老子雖扵計然也亦云得道扵老子其逺事
不可知而吾讀老子書有憯然憂世無憀之心其言忌取物
多以有力爲苦將憂人之憂而自爲者樂乎抑皆其無憂而
後能樂乎宅日余持此說也從山中之人叩而學之
　　程母二夫人祠堂記
自宗法廢士大夫不幸而無子則取之他宗比其諱之也縁
飭覆護若固有然余獨見蜀鶴山髙魏氏台西澗陳葉氏合
二族爲一家歲時子孫衣冠朱紫通祠廟聮昭穆班拜齒坐
上不誣其祖下不沒其親如秦漢前分注别籍而相展敘者
禮有緣於人情可以義起其謂此類㢤江東醴陵教授程元
憲見余言其二母氏之事元憲故弋陽鄭族而貴溪程出也
程夫人之父禮兵曹掌故用經術兩貢于鄕入太學釋褐稱
江南名儒委家政扵翁夫人程夫人爲女甫十齡輒能代二
親經紀中外事化艱險爲饒𥙿旣長適鄭鄭亦益睦當是時
程夫人之仲弟今将仕公之夫人邵氏亦賢淑􁋯禮度與程
夫人相善縉紳間號孝義程家憲府嘗列上其事乞褒顯值
改物不果旣而邵氏無子掌故公夫婦年且七十毎享先廟
郤顧深念憂形顔色會甲戌歲程夫人携諸甥歸寧見元憲
方齓竒之曰必以是爲吾賢婦嗣且吾女雖鄭歸程氏家由
吾女而立不可忘程夫人以姑婿辭明年程邵二夫人相繼
卒掌故公夫婦固請于鄭得如言以童孺持喪行服乙亥秋
九月也後三十一年當大徳八年甲辰扵是元憲歸自醴陵
旣閱歳即髙守䲧郡夫人之墓西築堂以併祠程夫人供養
鋪設種蒔布植一一如式旁祠置田若干畆以充祭薦守護
之費初醴陵以乳泉得名其泉不時發父老相傳有異人至
其地則發醴陵升州設教授自元憲始庚子春山亭落成而
泉發于亭下凝碧如染因名亭漾泉中都官部使者州長僚
佐學士諸生徴圖作歌以相推羙及是以名祠前之池亭所
以申報稱寄思慕之道甚備而不鄙辱諗扵予噫嘻此固疇
昔所常惓惓扵緣情起禮之歎者也元憲年方強仕有才學
能不遺其本益取徳義道藝倡率程鄭子姓使兩家賢俊雲
蒸霧滃他日軒車駟馬修宗合譜扵高守之亭者纍纍百世
而不絕後之君子夫豈惟高魏陳葉是許将程鄭閥閱附焉
葢皆漾泉之餘澤也耶其年十二月十日剡源戴表元記
　　固海宿雲山崇勝寺記
道奉化鮚埼西南五六十里有聚曰固海有山曰宿雲有寺
曰崇勝山起鎮亭囷盤枝披爲大小橫山蓬島安岩馬鞍龍
髯􁩫墟之屬千縈百折而後至扵宿雲傍峙一麓且伏且昻
上人目爲鎮山頭若與鎮亭相首尾者自此外薄爲海而山
止矣山止則氣必聚前扵搆寺者取扵宿雲率面之以爲對
旣而掖之以爲右三易而負之以爲背趨迎按據始與山稱
寺之額自唐天成三年名固海院宋治平一年改今名寺之
棟宇興廢則有璋禪師者實爲開創第一祖而不知其所從
來屋久且敝嘉定間妙聖師一徹而新之惟大殿爲故物至
元丙子之兵方丈祖塔外皆以毁廢祖森師乃重建法堂庫
院諸室儲材蓄工将以次營懴殿立塑像前寺主文彬師亦
擬扵道塲上飾觀音自在像漸漸可以完復舊觀而森師逝
己丑二月隣境盗發寺屋自方丈祖塔及彬師下房外又皆
燬于是一正師劬勞撙節而重興之以戊戌冬建庫院又二
年壬寅冬建懴殿文約師建臺門長者天台蔣邦佐建法堂
丙午冬建香積厨馬溥建大釋迦像諸餘藻飾位置以至祝
釐禬災之處凡寺之所須無不具備寺之田産贏縮則舊籍
僅二十有六畆山一百畆慶元元年曇産師始扵寺東青山
西得海成田得若干畆繼而妙聖師扵川塘南築月浦得若
干畆然猶不給迨一正師又積累増買六十畆有竒以充長
夏口供由是晨昏鼓鐘寒暑鼎鉢纔成叢林而扵後協賛傾
貲助役者僧如日如月也及是耆宿文采等以状載顚末與
其諸老之績若一正師之行實來求文以爲紀一正師之居
號䝉泉奉化浲者呉氏子年十八棄家投寺僧如岳爲比丘稍
長講學扵南湖安道寧法師華亭西岩伊法師有賢名丙子
歸盡思蘭若奉乃祖彬師師逝繼主其席兼主宿雲者十有
三年逝以丁未正月窆祔月浦祖塔側夀五十八嗣三人允
聴允時允中師爲人天性崇重接物無親踈一以慈恕葢状
之云云如此余聞宿雲山久山南古仙人種梔林燒丹洞靈
跡接踵而有竊以爲四方之事可以老息若此山州里之中
簦笠扉履之所不及固不得捨寺又當台明孔道要會多遊
從開堂振錫先後多得賢主人旦夕幸身閑徤或㝷靈運穿
山之蹤繼興公登隆之賦而庻幾見之遂不憚以文爲之先
容云至大戊申之後十一月旣望記
　　天夀報本寺記
奉化剡源之山起會稽略天台穿連山界嶺石門南東行累
十百千折然後逹于班溪堂皇曠夷扈衛偃伏行道之人皆
以爲宜棲禪林梵坊而未有領㑹之者余近過其地則風湮
林莾間朱碧翬煥鐘魚有聲問其廬曰天夀報本也問其創
之僧曰正思也問規搆曰剗荒萊揭隆棟有若幻成凡室之
扵殿堂廊廡帑廥庖湢像之扵繪塑器之扵食用諸物無不
具也問産殖曰田之可稼者爲畆二百陸地山林之可藝可
薪者通爲畆百五十朝夕之饘粥公私之靡費可不至缺乏
也問歲曰經始扵大徳癸卯距乙巳落成之日無幾時也扵
乎據形勢之要擅工能之巧謀敏而業宏心精而慮久是何
不動聲色而倐忽變化魁偉不常如此㢤世儒多言浮屠法
能絕私去累無愛惜戀慕扵心故遇事往往堅决不就不止
又所與遊盡江湖之交多閱扵土風而熟其何背逆順故所
爲而成所成而善是不盡然思師扵班溪爲鄕里毛氏子父
諱某早世兄弟五人最少者亦爲僧曰清瑞思師自其㓜年
母邵氏即割愛命之薙髪易服復與之經營之資曰他日我
老願汝築一庵以養我師受其言庵未成而邵氏没日夜念
之不能忘扵懷清瑞師懷之爲助鄞田若干以起其役功用
克集庵之考卜師耳目所自悉其初本以居室之名名静山
師以庵籍校之奉化凡四五百區今存者纔什一非壊於故
家子弟則同門僧挾強懐妬以破蕩之遂以公櫝上聞乞易
庵爲寺而得今額其名義葢上申華封之祝下存凱風之思
云寺僧相傳用甲乙思師之下曰拱辰曰自端其世世以次
謹持之俾勿替至大改元孟夏七日記
　　法華寺興造記
奉化僧刹以名跡著稱而人所慕遊者東岳林西雪竇二刹
相望六十里修溪隔之峻嶺矗焉或值霖潦凍雪進不得逹
而退無所休自余爲兒童時聞患此久矣後十年過之則當
二刹之中日峰之西南有法華接待者建屋廬儲饘餐以爲
行路之憇食又二十年過之則前鐘後魚左巾右鉢崇殿修
廡層軒複院騫髙聳躍峩峩然成一寳坊𣑽宇矣訊其事葢
法華僧前後二師者實爲之前師曰妙森後師曰文冏前師
扵時涖日與其賢主人趙二卿者相善二卿爲之捐糧以補
竭資力以創施久而邇孚遠悅輸助恐後遂罩其趾爲唱法
之堂爲炊饔之庖爲偃勞之室旣而二師圖所以永久也前
師居治如故而後師持凾遊從江浙間富豪乞求􁏮餘歸營
子本以貯田産由是法華之舉漸立而前師病垂殁力憊求
後師于臥榻側瞠目嘱以吾二人握空拳爲江湖豎津梁不
可中輟意後師荅以盡力當如言即瞑而逝宋咸淳辛未歲
七月五日也數經始之年當淳祐乙巳至此二十五寒暑矣
後師嗣爲之益増田拓址裒材展工又凡二十五年然後緇
流居游出納之所像設妥侑起止之位法屋拱衛莊飾之序
大小靡不完備與奉化諸大刹等伏臘朝晡百需之費亦不
叚求外而給扵是略可如志而後師又病又力憊以艱難繼
紹事宜嘱其嗣若珣軰而逝其語如前師加苦元貞乙未秋
七月十八日也後五年若珣軰懼歲久墜其遺言而先勞之
不可不紀槖事状底裏來請文誌諸石余惟一法華之有無
在宇宙間不爲損益而其道之所由興廢可以爲世之勸戒
方是地之未爲法華接待也人見其荒榛野草固不知有今
日之盛雖二師往來顰呻霜露中時亦何敢以爲必濟謀同
助勞肯分志廣而衆不疑故能赤手竟成之然又必須五十
年之相繼事始不廢孔子稱如有用我者期月可也三年有
成稱王者必世而後仁稱善人爲邦百年可以勝殘去殺矣
而孟子稱大國五年小國七年至要其大期則謂五百年必
有名世人之行志待五百則巳遠任之者復要之必世而三
年五年七年期月者皆是也而功卒不立孤行而少與多嫌
而數易故吾儒之齟齬什有八九爲二師之徒所笑無足深
怪二師皆居鄞之通逺前師周氏受經金谷空相夀五十有
五後師戎氏受經城南䏻仁天夀夀七十有五蔵骨異塔合
亭在法華後鳯凰山上大徳四年後八月望日記
剡源戴先生文集卷之六
　　　　　　　　　　　　　　四明戴表元帥初
　記
　　杭州祐聖觀記
祐聖觀在杭州城東隅宋淳熈三年丙申歲所創也越再乙
未當皇元之元貞元年今靈妙貞常崇教法師王君夀衍波
璽書之寵來領觀事始至暏營繕事劇即勤勵自尅完缺飾
廢不期月績望大孚乃從遺老捜問故實而記載之詳冺然
無聞乃愕然而作曰噫兹寧非缺歟葢觀之地舊有明遠樓
者阜陵嘗讀書其間後移爲觀以崇奉祐聖香火爲百姓祈
福仍賜今額以道士仇君安一主之然館廡徒具而資糧不
充屬杭尹若漕以時時經紀之而巳又後壽成后許以遺命
撥養田二十餘頃之隷仁和臨平者歸觀慶元四年戊午觀
始有産籍旣而端平元年甲午有栖霞何氏一區之山林淳
祐三年癸卯有錢塘界田原園麓二千餘畆俱以恩澤得之
然後化者有歸而食用無乏嘉熈元年丁酉夏民廬火觀遂
延燬籍有司之力期歲復舊至元十七年庚辰冬復燬惟門
臺及陸君宗補虛白齋存焉扵是陸君竭囊槖躬畚鍤晝夜
興緝大人長者聞聲胥應時則有若平章政事游公副總管
張公援助爲多荆榛瓦礫中百礎齊築工殫力疲而法師適
來若素後繪若耕終畒凡陸之規修廊崇殿叢房複宇罔弗
周舉最後乃架方丈之室丹青絡連簮裳遊棲薰脩有憇朝
展有次歲時朔望群瞻軰趨琅璈之音檀沉之氛風行雨渟
靈斿神槊隂翳閃爍嵬嵬乎信藩都之勝觀仙真之珍宅也
夫由曩之創則重勞由今之繼則倍善誠盍亟圖之以傳信
勸遠爰相與斵石來請文余惟神道設教所從來久矣而是
觀韜蔵俛仰扵百有餘年之間名字若存若亡主者自仇君
後且十七易及今始適遇其時而興又適得其人而盛是殆
非苟然者然古之至人常以道超世不以世溷道跡其天游
神運逍遥揮斥自當渺八荒爲一室閱千紀如一息去留伸
縮無不如意而暇計較于區區名跡之短長乎惟至于有生
之必有寄有寄之必欲安且久雖甚曠逹誰能忘之此紀𫐠
之所以不可廢也因不辭而爲文俾刻之大徳五年辛丑夏
六月旣望剡源戴表元記
　　婺源羊闘嶺施水庵記
徽之山由閩出其緜連東行千委萬折将舒而爲婺源也五
嶺截焉氣雄形深脩峭阻阨而其塗爲三呉百越商旅之所
必經加以霾霧暑潦風雪之蒸薄蒙冒前無停居後無行群
則螫出惡獸異物隱見駭惑不可睥睨往來者胥以爲病有
上人洪君覺震當五嶺之中曰羊闘嶺者躬刋築之勞創精
廬若干楹以休行人之艱憊又烹汲茗飮以沃其渴煩旣又
懼功惠之不旣爲捐稼田爲畆者五圃地爲歩者二千一百
六十使學道者徒守而居之扵是人之有役扵婺源者如無
五嶺之險焉余嘗見世儒非楊墨氏楊之持巳堅墨之狥人
廣而要其終俱不能以無弊若洪君之不憚疲其躬以濟物
不近扵墨氏之道者耶而人何由非之葢當先王時斯民之
行者雖累千百驛山不逢虎兕水不憂蛟龍疑也有鑄之以
象迷也有指之以車阻也有逹之以節勞也有止之以舎飢
也有輸之以食使洪君生扵其間雖欲行墨之道如今之爲
其何所施乎然若是者世必有真儒能爲之顧諸君談何容
易而洪君之事近在目睫不可以不紀其始使來者姑有攷
也五嶺扵婺源爲著其外有回嶺彌險前是洪君旣嘗廬之
因附書焉大徳五年歲在辛丑八月旣望
　　重建瑞龍威徳寺記
信多名山山尤名者往往浮屠氏居之有居貴溪之瑞龍山
者曰威徳寺相傳天将雨即有雲氣䝉䝉然吐其上旱歲有
司爲壇墠請輒應由是以瑞龍名山而寺額取神靈潤澤之
義如所稱寺葢爲民而設非㝷常崈土木聚緇褐而巳然郡
志扵貴溪載威徳寺縣志併載寺田五百五畆而皆不詳其
所起惟僧家以爲時馬祖禪師實始開築寺久且廢田歸豪
家雩禜之跡亦少而瑞龍爲空山矣乃至正已丑歲今天寧
主僧妙薰自鉛山西林歸道途所經目悟心動會詔㫖許所
在興葺廢寺有侵疆匿産者詰其罪扵是夷荒發堅鳩良役
能凡經營六年門臺廊廡堂寢房帑洎諸荘嚴像飾之制靡
不完麗簦錫往來鐘魚期昏儼然與承平梵宇無異此一瑞
龍山也以昔焉廢之之易而今焉復之之亟何居是不繫其
人乎萬家之邑百里之城視一寺爲大也居其位而不治其
事問之則曰吾志非不及此權不得獨爲也今夫妙薰師爲
之不因其素治之不當其任謀興于邂逅功成扵咄嗟劬躬
悴心先施其勞而後食之及旣去來天寧則以授其徒之嘗
同宣力者廣燈廣授廣猷大臨崇弜等使次第補其處行蔵
進退從容治辦豈不聳然異于人㦲師字少白閩儒家黄氏
寺成之九年遂來索文爲記因爲畧敘本末若證驗文櫝傾
助氏名它石具焉大徳七年歳在癸卯五月朔日記
　　邢州秀野堂記
邢臺王成父自其先大夫築秀野之堂扵所居之里洎成父
長成而能仕以材選佐使江南乃及與余交而問記扵余余
嘉其意不得辭則本故實據古昔爲成父講之先王之時人
無不農凡操耒耜服稼穡者通謂之野人人人皆農而何以
治之扵農之中擇其秀者以齒于學以録于鄕以升于朝其
尤秀者爲大夫爲卿爲公而通謂之君子孟子所謂非君子
莫治野人非野人莫養君子此其别也漢始以秀才名科然
亦不廢力田孝弟諸目自是有公府辟召自是有九品中正
其所取之人載在史冊往往由草野得之非皆綸巾羽扇唾
壺麈尾以清流自命也科舉任子興然後一切鄙農不爲余
之少時身預斯弊中原風俗則非江南可比三河尤爲豪傑
義士窟宅想見王大夫名成行尊倦遊東歸有意扵斯堂而
營之也神馳大行之飛雲目遡漳河之流泉下車舒徐廵按
阡陌班荆從容問勞父老禽鳥往來花竹左右一時功名經
濟之懷收捲净盡平生交遊故舊聞堂成而落之烹羊羔糁
伏雌弹鋏擊筑醉舞起和而歌噫鳴扵是公罔揚觶張老進
祝舉過庭之異聞修飲郷之旅語雍雍乎于于乎其尚友温
國徴名洛園而徜徉扵秀野也然乎豈不然乎成父之材之
能仕余所聞而知也抑成父有所受之而然而余之知猶未
盡也士何用專以材得名亦何用以能仕爲材成父顧斯堂
之名而常自省焉
　　徐氏報恩閣記
人道之至親無踰扵父由父之親而類之凡父之同父皆父
也皆父則皆親然先王制禮獨許爲父廟而諸父不廟者尊
各有所專也皆親以順其情獨尊以嚴其義而禮始行又當
其時生閭里死族葬服盡者舉同㸑之緦屬逺者預四宗之
祭想見世家族聚雖百代可以不散而况群從尚近之親乎
後世宗法先壊人無貴賤以析居異産爲俗以第五倫之賢
而愛衰于兄子謝太傅之義而哀廢于期功他何望㢤弋陽
徐君覺民嘗爲予道其伯父思齋公之事徐氏初以儒儉起
家迨覺民之生十一年而喪其所天思齋公㒇之猶子也爲之
督業爲之聘師爲之典衣鬻田以供其費比長爲之通名于
郷先生謝禮部張教授之門以盡其藝藝成而科舉廢公亦
與世辭矣扵是覺民兄弟旣葬公于里之杉木原有司上其
名而官之遂教授信州再轉尤溪遂昌主簿而家且日肥覺
民曰吾㣲伯父之賜不至是圖所以寄其慕思者杉木原之
旁不半里有寺名中山乃扵寺東偏剏飛閣三間嚴像設潔
龕几崈鼓鐘割上肥田十畆以予僧俾諱日以其禮祠之而
聴徐氏子孫會祭閣成扁曰報恩夫此何足言報抑聊以志
不忘焉耳如是旣定覺民不自安以問于余余曰此雖非先
王之禮而猶先王之意也不然儒家者力旣不能置宗法又
不許備廟人人各親其禰世世愈逺其祖而覺民之一再傳
不復知有思齋公矣覺民其忍乎君子于此不惟當姑許之
又當奨成之使爲尊者知恤其卑之有報爲子姓者知不遺
其旁親之爲美扵以扶人倫勸世俗宜非小𥙷閣扁某公參
預所書其割田件目剏閣月日載在租籍此記者宜不著
　　此樂堂記
弋陽徐覺民爲尤溪主簿時大夫人年適七十覺民歸而率
其子弟諸孫奉觴爲壽懽如也顧舊堂頗迫隘明年因其後
隅闢而新之爲个五爲楹十二魁深廓方有翼有容遂取白
樂天對酒詩中語名其額曰此樂堂而屬余爲之記余惟天
下之樂出于力營勢致者莫不皆有淺深豐約之不齊而惟
奉親之樂得于中心之誠然不以貴加不以窶損迨乎情真
事愜適無抵牾則單門素士之養或有王公卿相之所不及
樂天名位固不爲甚髙其清才至性發于懽暢形于歌詩鏗
鏘膾炙轟人齒頰覺民有羡于此而取焉無所不可抑區區
之論以爲覺民似不必甚羡于樂天今樂天在固将求爲覺
民而不可得也何以言之樂天奉母時家貧俸薄嘗從禁林
乞兼京兆戸曹參軍以便養凄凉酸楚聞者憐之後來祿食
稍充居饒園池樂備絲竹則其樂日與賔游僮伎共之而不
及親矣新井之篇爲母受惡一斥司馬再遷分司逃䜛畏譏
浮沉終身兼之門清祚薄子息稀絕晚節寂寞目同枯禪而
何樂之言乎今吾覺民官雖淺足以行志居雖僻足以全眞
進無簡書之憂退有山林之安而大夫人自其盛年秉節勵
操勤勞之獲積成豐餘貞烈之苦舒爲康怡歲時晨昏問安
展慶綵衣盈前含飴擁後意動而甘旨具頥指而供帳給計
人生居處承順之恱一一無所虧缺豈惟樂天愧之将世之
凡爲人子者舉願爲覺民此樂而不可得也古者朋友比兄
弟之義将登堂拜母覺民扵余不可辭乃次第所欲陳之云
云以先之而因以爲記大徳八年四月旣望
　　氷雪相㸔之居記
呉成李法師之居在京師崇真宮客有疑于氷雪相㸔云者
以問之其人臆之曰法師厭紛囂羞溷濁姑有取扵天地間
清物以爲洗心盪目之玩焉耳何疑乎其人之羣有學道者
聞其人之說呀然而笑曰噫是以世議相短長可也烏足以
書逹人之云云㢤且子以爲氷雪者孰爲之曰氣爲之曰氣
孰爲之曰水爲之曰水盈扵天地間爲雲爲雨爲霜露之屬
皆是也而得爲氷雪而可常常玩之乎曰氷雪之可玩者以
其爲水之變而愈清者也曰水變爲氷雪而愈清不曰氷雪
又變而爲水乎葢嘗静而思之氷雪者水之迹水者天地之
迹天地者太虚之迹太虚者氣之迹人以其迹與太虚之迹
相摩不啻百千萬塵之一息其偶然得氣之清而能以功言
行業著稱扵時而超異扵流軰者亦猶水之偶變而爲氷雪
也名成志就得其慿依享之長年而有後者氷雪之近扵人
而收蔵稍久者也俯仰雖不愧于幽明而憂䜛畏譏名不能
終全志不得盡遂者氷雪之難成而須臾幻㓕者也全貞守
素深潜不市以自善其道氷雪之處于空林䆳谷而無斧斤
之戕風日之爍者也然是數者皆不能不化雖不能不化而
其爲氷雪清氣長在也抑其說何止于是吾逰扵世而知夫
人之可貪可慕者無如權貨勢禄大之英雄豪傑之所必争
而小之不免爲愚夫愚婦之所共惑當其疾趨而求重關而
扃莫不以爲難致之珍不㧞之業而由吾觀之經扵吾前而
不留于吾目蕭蕭然水雪之不若也故氷雪一也有化之于
迹有化之于無迹有迹之化吾前之說也無迹之化吾後之
說也吾常見儒者不渉吾道家門戸以爲恍惚怪誕故其事
難爲言吾道家所居有瓊林珠玉之雕飾夏暑不能使之暄
冬寒不能使之凍窮其飛騰變幻絕跡之觀希世之須何境
不可遺何求不可獲而况區區氷雪之玩欲有即有欲無即
無乎而公等何以疑之扵是客與其人者駭嘆愧謝知世外
之學果有所未盡也托余述之而文之以爲記
　　晚香堂記
番昜樵隱吴君作新堂于夀櫪山所居之西偏種菊其間而
名曰晚香其子法師與余遊以書屬爲記葢當其時公之年
與夫人之夀皆七十法師自禁林得請歸奉觴稱慶朝廷之
近臣江湖之名儒凡能文詞墨翰者俱有餞贈以相褒美誇
嘆華編魏榜照耀山谷文軒貴驛震動行路以人情論之意
亦可以娯遲暮暢憂鬱而不愧于其名矣法師曰不然吾家
居櫪山幾餘二百年自樵隱公以上世有厚徳不戚戚以居
不汲汲以趨方番昜盛時朝朱暮紫東印西組人無寕蹤而
樵隱公處之恬然及今詮改舉罷驅馳之事盡息而吾樵隱
公恬然猶前日也顧作一區之宅以避寒暑燥濕前有清泉
盤石之觀後有脩篁茂樾之美行豆觴業誦絃于其中巳不
啻足必扵耳目欲有所増益将世情何物不可願而獨取夫
菊殆微懐淡泊偶自相合耳而何他說之云乎嗟夫物之無
情不如人之有欲自垂髫以至皓首余見富貴家多矣名園
甲第遷竒花構怪植千金之資萬夫之力聘致惟恐不亟裝
飾惟恐不侈歌鐘未休老憊且至幸乃有賢子孫扶特之僅
僅猶可自保此不待遠取而知也而吴氏隱德盤薄停蓄至
于二百年之久可謂晚甚猶徐行㢘取如是天豈不愈念之
而士大夫聞晚香之風亦可爽然動心哉是爲記大徳八年
秋九月四日
　　先天觀記
信之龍虎山以僊著學僊者附之而居枝牽葉聮不可勝數
也曽貫翁作先天觀扵其山之南役最後地最僻境最勝其
初也人皆疑之終也人皆竒之貫翁曰噫嘻吾何意于是乎
㢤葢吾生而畸孤年未衰而倦遊交雖多而寡諧以為旣不
願有求扵世徒得數弓之宅一夫之田奉吾師香火而休焉
巳不翅足顧便近地不可得會有以山麓售喜而質之則樵
者捫岩而蘇耕者焚林而畬其艱且勞如是而何以爲居然
不敢决焉捨去爲之盡力攀陟一睨忽然而堂皇開突然而
輔衛立問其名若仙人岡塵山臺山天應山之屬平時想像
扵煙嵐渺没間者一一近在目睫心不能無動遂乃銖累寸
葺自經始于庚寅明年辛卯精廬成又明年壬辰中堂成越
十有三年甲辰祖殿庫廡門臺諸室俱成澗徑自水口甃至
觀前可三里水縈縈四時不絕流遡鶴飛臺下少東第一橋
曰雙清其南曰月泉益東第二橋有成石如船俯􁃂澗中曰
雲闕而遡少南第三橋曰桃花流水益南又橋　北折滙
一巨池曰長生先天觀門臨焉過門益北　粟中
又折益西曰自然亭自然之西南曰深處　深處陡上巍
屏矗張正與僊人岡塵山相客主曰雷壇俯壇而西南曰雲
菴曰逍遥眺琵琶峰可企而􁆾也復南俯一圓池曰魚我魚
我之頃曰天風雲外其東下曰元圃益下横二泉　而瓠腹
者一瓢餘流爲丹出二泉右可以第四橋左可以長生池也
諸名或亭或不亭或扁或虛大略使人遊其中如循環無端
觀傍田可稼者余百畝田上山破荒發堅悉種花竹雜果木
今皆滃然成茂林此吾居山之顛末次第誠不料得至於此
而人何以疑之復何以奇之乎吾始聞貫翁賢願親之及承
其言儉而慈静而貞信乎其有道高君子也古之爲僊者不
擇地今所稱琳館往往爲人指目者其先固皆荒巖絶谷不
通車轍馬迹之處意有神物秘惜待其人而居之如貫翁之
於先天寕非是耶寕非是耶請以是爲記大德八年九月日
朔旦
　　　虛室記
人情之至不能忘者莫如身因有身也而不能忘其居因有
居也而耳目口體百物之須舉不能忘焉因有耳目口體百
物之須也而貧賤者思足其欲富貴者思固其獲貧賤者思
足其欲富貴者思固其獲而世無閒民矣臨川危公遠法師
與余相遇於玉溪之上曰若我則庶幾免於斯夫余聞其言
固心異之閱一年而以書來請記其所居之虛室嗟乎公逺
乎子之室其旣真能盡虚之耶抑方將有諸而遂以漸虛之
乎人之一身寄于茫茫行于冥冥得有其室實難有室而能
虛之尤難有而能虚虛而不失其有尤加難焉公逺生于世
家左元右史前道後術少無科舉利祿之賊長無妻孥産室
之錮所謂耳目口體百物之須仰於世者甚簡使之富貴可
以知其不遷使之貧賤可以知其不怵而又出門盡見天下
之名山大川登堂則縱交四方之公卿豪傑凡老師宿儒經
生學士白頭羡慕而不得如意者不勞經營悉萃几席餐芳
襲腴搴竒攬秀天爵之華内美之珍無物不具公逺方守之
以謙取之以㢘薄積而厚貸多耰而少穫其爲室也可謂之
有而能虚虚而能不失其有者非耶雖然公逺爲老子學者
也虛室之言出于荘周莊亦師老子而老子之虛與荘周異
老子之虛虚其徳其言也憂世以爲慈同物以爲和譬之與
天地八荒萬象爲一室者也荘周之虛併其言而虛之久則
将使人傲世逃物而自居其福譬之欲以天地八荒萬象爲
巳之私室者也公逺其審擇于斯二者而居焉大徳八年孟
冬旣望

剡源戴先生文集卷之六(終)
剡源戴先生文集卷之七
　　　　　　　　　　　　　　四明戴表元帥初
　序
　　春秋法度編序
咸淳中余備員太學博士弟子見學官月講必以春秋竊怪
而問諸人曰是自渡江來以爲復讐之書不敢廢也夫復讐
之說初非春秋本旨中興初胡康侯諸公痛數千年聖經遭
王臨川禁錮乘其新敗洗雪而彰明之使爲亂臣賊子者増
懼使用夏變夷者加勸儒者之功用所爲與天地並如是而
可耳塲屋腐生山林曲士因而掎摭微文破碎大道爲可憫
歎及其久也春秋之編未終讐不得復而鼎遷科廢學者不
待申臨川之禁而絶口不復道矣雖以余之困而願學求欲
如昔年從博士後時意氣詎可得耶鄕郡趙君漢弼與予爲
同年生精力趣尚記誦討論視余略不衰惰其先人清敏公
嘗以春秋經傳集解奏之經筵刻之琬琰者若干言經火燬
㓕漢弼追憶而補存之摘其出扵先公自著者定爲若干言
又評考二百四十二年行事合扵詩書六典名曰春秋法度
之編者若干言無近世掎摭破碎之嫌而扵儒者之功用有
所發扵乎何其能哉葢漢弼之爲人吾知之生扵紛華之窟
而能勤長扵功名之塗而能静老扵艱危之境而能泰故其
扵是書亦不以世故炎凉盛衰而奪抑交游之期扵漢弼何
有紀極漢弼年未甚髙余戊戌春過之見其蕭然一室几硯
在左杵臼居右畦𬞞汲井無一毛干世之色其扵春秋法度
未可量也
　　通鑑寤辯序
學者之扵書猶賈然賈欲居貨必據乎雄都要府五通八逹
之衢百物之聚時其羸詘而察其良窳博取而精出之而又
取之以廉而守之以不悖然後可以爲善賈不惟能富而能
不至扵敗通鑑者衆史書之雄都要府五通八逹之衢者也
通鑑未出之前稽古之士一史不窺以爲闕通鑑旣出衆史
書事以略廢是天下之貨一日不勞而致之矣然自余知學
以來而見前後軰習通鑑者甚少不曰未暇則曰力不及夫
力不足者窮賈也力足之而未暇者弱賈也暇矣力及之矣
而有終身不習焉者陋賈也幸逃是三者有是三焉窮力而
習之詰其事前舉而後隨誦其言累百千萬不逸一辭可以
爲難矣然而不通其理不盡治亂賢否之所以然則猶多蓄
天下之貨而不時其羸詘不察其良窳貨雖多而不知爲富
之術是滯賈也又有人焉能習其書能通其理能盡治亂賢
否之所以然可以爲愈難矣然而措諸辭則戾扵訓施諸用
則趨利逐便而不適扵經久則奸賈也奸賈不若不賈之善
也里中有博雅君子曰主君熈字子和予晚不及見而見其
弱冠所著通鑑寤辯若干言而讀之竟事求當不求遂語求
盡不求巧時引周漢以下千餘年陳迹裁之扵王道此其譬
扵賈也若挈禹貢九州山海之富而用周官之法衡之也豈
與夫白圭范蠡軰比力而等㢤惜乎王君年未老而學巳成
迨其老且益昌而不得一名以行其志使之議扵朝聞扵國
也君止一子今亦老矣賈術非不善也而世窮人之博其書
與否不可知姑私係所聞以諗于同好云爾
　　讀易蠡測序
古聖人之經至難言者莫如易余攷王制見先王時之居學
校者其法春誦夏絃秋學禮冬讀書而仲尼之門人記其師
雅言之詳不過詩書執禮而皆不及易惟其自爲也則不得
巳有文以明之以見易非聖人不能言而雖聖人之教人亦
不使人之得以易其言也漢以後始有易師今諸家法度髣
髴具存往往用之占步測筭非若後世之言易者以爲必能
通聖人之言而續爲之說也余之少時不免斯累近乃稍自
悔艾欲慎其出竊嘗間與爲雜學者往還若丹經之鉛汞曆
書之紀朔醫家之運氣兵家之機勢大略反與易合而支離
泛濫不切者莫如書生舉子之說此無他使數氏者猶託扵
象數爲可準而書生舉子專以空言談理故也儒者徐君之
祥自番昜槖所著易經蠡測若干言見余扵餘杭其言象數
取皇極扵康節取太極扵濂溪厥旣知所先務而諸卦之中
多詳其變曰非變無以明易自正體伏體互體變體反對體
上下體而通之一卦有六十四以至扵四千九十六愈變愈
通而卦愈不窮有辯卦中有四畫五畫而成卦者皆見扵易
反覆懇欵實皆不叛扵新安漢上二朱氏之學余甚慕而奇
之而徐君機神敏給扵天人性命事物精粗之理他人經年
歷紀而未喻者一日即了其得扵天葢厚不但人力之勤也
然君扵易書之變本由象數以通理而象數者起扵無而寄
扵有理者妙扵有而歸扵無寄扵有者其變可知可言歸扵
無者不可知不可言也人之可知而言易之變固不止扵四
千九十六人之不可知不可言畫之一不必三卦之八不必
六十四可也古人老而學易易又爲憂患作徐君渉世益熟
刋落輕銳而復諗之蠡乎蠡乎其遊於聖人之海有不爲夜
光乎
　　左氏窺班序
夫子没遺言之著于世者爲經學者各爲說以通之通之不
得則反諸經惟夫學春秋則異是左氏公羊榖梁三家者與
我肩隨而學夫子者也後世信扵其言乃過夫子三家之中
左氏之徒謂其師逮與夫子同世信之尤確而春秋反爲疑
經夫左氏者豈曰真足以蔽春秋㢤緣其文勝學者有求扵
左氏而無求扵春秋故耳余扵近世得折衷左氏之書二編
曰晁吏部雜論曰吕著作後說晁約而通吕愽而覈嘗欲依
倣其法刪繁去滯定爲一書以逹扵春秋之義而力未克也
年來倦學葩葉凋槁以爲二編之法雖在所舉而江南研經
家自歐陽公以來皆直取春秋爲㫁甚者尚疑今之春秋出
扵魯史本文者不可盡攷無問左氏因知學廣者疑固多如
登千仭之峰舉足愈髙而見愈雜如遊四通八逹之途竒珍
異貨目眩而不即定要其定而不雜久然後自得之耳葉君
正道以左氏窺斑示余余讀之猶愛晁吕時也問書之所繇
成則方諸儒汲汲科舉之年君巳脫槁乆矣嗟夫此豈若余
年少退惰不自力者比邪君名某台寧海人
　　于景龍註朱氏小學書序
余兒童時聞郷里老儒先生以小學教授者纔四五家毎講
課罷雜試河圖洛書之數若堯典閏法禹貢賦則周禮兵制
之類又少暇則都講口授顔氏家訓少儀外傳等小書故諸
生畧有姿性者自未冠以前而諸成人之事皆巳槩舉扵時
朱氏書猶未盛行浙中時從人傳抄之以相啓發恍然如楊
雄問方言蔡邕見論衡之喜及甲辰乙巳間有用其說取甲
科者四方翕然争售朱學而吾鄕以遠僻方獲盡見徽文公
所著書大抵諸書惟易本義四書註小學書最爲完備其餘
或未經脫稾或雜出他手非全書也今三書者惟四書家有
人誦之易本義真知者絕少而小學書最益扵人人無讀者
良可憫痛于君景音生扵文公闕里年齒長大而好深沈之
思獨取小學書句釋章解欲以行世羙㢤其爲人乎余也少
而逺遊長而亟仕不惟學不俟成而併與兒童之所得而失
之固于君之罪人也㢤天啓其衷方自悔咎幸于君書成則
願秉燭而學焉屬書序引謹筆諸其篇端云元貞乙未季秋
朔旦
　　陸宣公奏議精要序
有陸宣公奏議精要三卷宣公呉人以純誠直諫嘉猷逺識
學行政術爲唐忠臣未嘗以文名也其言亦止緣當時利害
而發非有垂世傳逺之意而眉蘇公父子亟慕而學焉大蘇
公遂取其書進之經筵以備講讀自是以來學士大夫以諌
諍者尚其慤實以詔檄者尚其明逹以書判者尚其果决以
讞議者尚其詳盡而宣公之書行矣夫以宣公之誠之才之
識之學發而爲文在其當時雖嘗暫用而蔽扵昏愎怵扵䜛
邪至扵䝉疑負累偃蹇困躓視同列材名下巳而位宰相者
滔滔皆是獨不得久立扵朝而卒以罪死死數百年其書始
盛行扵天下則扵宣公可謂無負而懷忠抱朴之士行不愧
神明信不欺豚魚一時偶不遇扵其身者亦可以無悔矣嗚
呼韙㢤然自唐史稱宣公議論炳如丹青者巳數十百篇今
之所存卷帙猶爲浩汗故窮檐白屋之下沉潜雋永無所不
可而簿領劇繁刀筆倥偬者卒然窺之有不得其涯際余友
蘇臺陸君子順乃採摘其精語要義聚爲一編以便觀者萬
目之網挈綱而皆舉千口之室入奥而不迷余爲之深嘉重
歎不獨喜吴中陸氏淵源之有致而由今以徃使人人不憚
煩扵宣公之書因而熟復其用心行事將見草野懐珍者俱
蹇諤之士臺閣結綬者舉端貞之臣扵人文治化似不無少
補云大徳戊戌孟冬朔日
　　汴略序
古之通史者百家皆出扵父兄先世聞見積累以得之若司
馬班范劉李以降可睹巳其有草野後流庠序遺哲辛苦採
拾而後喻者則不在此限然及其至也精之以講學粗之以
用世俱不病扵匱乏故東方生三冬之勞而文史可以足用
陸賈賈山軰掇綴秦漢近事以資口辯而時人謂其知務此
其效也汴梁立國百六十八年渡江而南又百五十年其間
設施沿革本末條貫筆之汗青緘之金匱在承平時學者尚
不能盡睹加以兵燬相仍典籍散失以余之渉獵記誦問咸
淳景定中事首尾茫然不相聮屬而况耳目疏遠者乎天台
潘可大生又後扵余質敏而志專學劬而識詣窮坐山谷授
徒以奉親足未嘗出戸限之外而網羅舊聞自建隆庚申迄
靖康丁未詳其記事之體附以辨論若范淳夫之唐鑑胡明
仲之管見名爲汴略者三十卷又自建炎丁未迄徳祐甲子
金天輔戊戌迄天興甲午撮提綱要名爲南北紀年者若干
卷嗟夫如可大之講學豈非靈龜神蜃潜蔵岩澤而光彩氛
祲自見扵外也㢤使之進爲以用世何可揜抑而可大不願
爲東方生陸賈賈山之流者也姑爲題辭篇端以發其槩云
　　急就篇註釋𥙷遺自序
古之君子不以道廢物自一藝以上苟有所益扵人雖農匠
庖祝之賤猶身親爲之粤大聖人亦莫不爲若皇帝之醫藥
虞舜之陶漁夫子之牛羊㑹計皆是物也夫古之聖賢豈以
殚力疲肌爲異人之能也㢤後之君子平居侈然論古先王
之道若不足爲而問之以目睫之事扵其所服食扵其所居
處扵其所游衍肄習有日與之接而不知其名義者焉豈不
大惑耶余之㓜也𬒳沐父兄之教凡小學之所當講者幸而
得其端倪氣昏質陋中道輒書年益長而悔之乃始拊膺持
頰以自刻勵而文獻凋零微言就絕一時交友方共詆傷以
爲不切扵事毎至耕鉏之餘酬畫之頃有觸扵心必黙識而
私求之家罕書籍有急就篇一卷漢黃門令史游所撰唐弘
文館學士顔師古所註又經新安朱先生仲晦所校自謂名
本然而篇中正文絕無音訓註之所及疑義尚多竊不自量
爲之補其遺闕兼有異同之說載扵左方嘗覩洙泗以來師
友會辨皆互出所疑以相扣荅然後理盡而學精使顔朱二
公而在余固願得而面請也又惟古人著書動緣教戒而作
此書本取急速成就其辭以便扵童習而四民之業百用之
宜靡不周究秦人以法吏爲師公私宦學傳相授襲故以吏
文終焉儒者欲求漢學惟齊魯諸生訓註猶近古㦲
　　左氏蒙求序
吴伯秀爲郷校諸生時余與之寒同枕飢同竈比試扵有司
亦同業也然余性遲毎得有司命題輒勉強營度至移晷刻
不能辨回視伯秀引筆書卷滔滔十巳成五六矣又當是時
學徒如林問疑請益者八面而坐人人得所欲越幾日榜出
伯秀蒐然占居上游諸問疑請益者班班選中余甚慚而慕
之以爲爲儒不當如是别十年余自太學成進士伯秀亦階
鄕舉収禮官之科各相慰勞滿意年齒又皆壯強自度非碌
碌必將有所著見扵世旣而皆失官家居流落顚頓積二十
年顔蒼髪枯皆欲成老翁扵是余始悔其舊業謀以筋力之
勞辦治衣食㝷計朦種樹書陶公養魚法之類而習之顧此
事亦非旦暮可就徒失之而巳而伯秀學益堅識益深風節
益峻乃方闔門下帷躬少年書生之事取數千年興亡之說
賢否之迹皆紬理纂緝成一家言惟左氏傳自其少時即巳
精熟葢嘗取義類對偶之相洽者韻爲蒙求以便學者余讀
之如斵泥之斤鳴鏑之射百發百返而不少差嘻乎異㢤夫
人之材力相去果若是逺乎伯秀䝉求成扵左氏傳又有筆
記通纂扵毛氏詩又有集義等書次第皆且脫稾余雖坐前
累不可望有所進抑攘臂扵勇夫之旁垂涎扵飽人之餘意
氣固未巳也伯秀名化龍今又字漢翔云
　　伍典䝉求序
古之學者自其孩童能言而所以授之之事詳矣然必至扵
十嵗請習于外傳雖其篇數今不可聞大要不過詩書執禮
之目旣又俟其年愈長而氣愈強識愈明也然後始許之以
博學葢初不以譊譊口舌浮華爲急而惟恐誇根傲蘖芟鋤
之不早以爲終身之累而爲之師者又必學成行篤而不仕
者乃敢居之故其前後軰之相成班班可攷其詩曰肆成人
有徳小子有造此之謂也余爲兒時猶及先生長者而事之
景定中時議罷童子利以爲齠齓之質而賊之以辭章記誦
虚囂無益其說是矣而白首紛如者雷同一律僅不過以舉
子業相傳授其智復出童子科下識者病之鉛山詹仲羙實
生扵衣冠之林長扵文獻之府來杭以伍典䝉求示余其一
事親其二事君其三夫婦其四長㓜其五朋友典繫一章章
繫百句句係一事詢其所以然則仲羙嘗登故相江文忠之
門而學扵白鹿洞有覩扵先師晦翁之說而爲此也嗚呼令
仲羙之書行充其言庻幾乎成人者有以教而小子者有以
學乎屬余方以窮授徒見朋友間續䝉求何翅百家論其不
畔於小學家篇數而可以養人之純心穉節固無踰此編者
故爲之序云大徳戊戌歲孟冬二日
　　昌國應君類書蒙求序
余五六歲時親黨間有中童子科者心慕之葢其法以通念
九經而復試中能文爲出身夫以江南東西閩浙淮湘廣蜀
之大試者歲不過一二十人而中者不過一二人則亦可謂
難矣景定咸淳中試員稍衆有司厭之以爲徒斵人之淳心
而長浮慧廢其科不用因念取士之法敝矣進士科最貴最
敝三舍宏辭次貴然亦皆編析成言以待問諧比虚詞以眩
舉幸而得之則冀不次之擢非若童子真能淹誦群經而試
所能而後授一下士之秩而巳自餘任子軍功吏員納粟之
類歲以累百計又所不論有司不敢廢豈皆愛其能㦲重變
古耳而獨靳扵童子一二人何邪其亦不詳之甚矣童子科
旣廢三十年人諱之不習而風俗愈不加厚余以窮授徒江
海上鄕大夫昌國應君翔孫過之相與慨歎江南經術荒蕪
紛紛朋儔中疑難滿胸而卒無所問是誰當執其咎者出其
類書蒙求示余凡諸經之指篇標韻舉粲然在目汎濫而及
扵儀禮爾雅諸子楊雄之太玄馬融之忠經莫不皆有䝉求
自初本以來昉而爲之是不一氏其能散而完博而精固未
有如此書者應君葢景定咸淳前未廢科時童子也嗚呼難
㢤余旣序其書聞昌國宦學士大夫應氏實爲祖至參預公
遂大其閭閥而應君問學氣行白首不衰方就家塾請合祠
先賢天之欲昌其文以淑其徒者意未巳也大徳戊戌孟夏
望後五日
　　竒童烈女寳鑑序
古諺有言教婦初來教兒嬰孩余垂髫時每得侍坐鄕父兄
必聞其舉此二語以爲家誡爲之耳熟扵時東閭西巷男誦
女織氣象可入圖畫稍長大驅馳未倦而歸則見疇昔儒素
之門僮奴輿馬姻連玉帛光艷薰爍一一無復舊俗葢時尚
推移而禮之衰久矣史稱萬石君家醇謹不再傳輙廢而洛
下袁司徒子孫後皆以驕奢敗士大夫辛苦立門戸至此豈
不可憐㢤竊嘗思之人之常情當其未縱也先生長者以片
言隻語収之而甚易及其巳决則雖有司嚴行重法禁之而
良難故古之人不問男女扵其㓜穉一歩趨則教之習讓一
飲食則教之知耻一祭祀則教之觀禮非固勞其筋骸而䀨
其視聴葢愛之而納扵善也想見當時少儀弟子職諸書與
彤管女史之類朝吟夕諷亦如余少時所暏記而今去之數
千年謡譯荒凉簡篇散脫何由復可髣髴庚子之春有吳興
故家張生煒扵廢書中得所謂竒童烈女寳鑑者喜其有助
扵名教爲之裒廣釐葺板行以示人而徵言扵余余惟他書
之行不行未必能損益扵世而此書行則足以使人知童㓜
之身而必有所事閨門之行而必有所傳其扵勸講學扶彛
倫殊非小補遂從臾成之而併書所聞如左
　　程宗旦古詩編序
語之成文者有韻猶樂之成音者有均一也均法廢世以胡
部新聲爲古樂韻學流人又以唐人近體爲古詩矣可不痛
㦲余嘗有意緒正其事以爲樂出扵中聲與人之歌詩最爲
不遠三百篇國風雅頌可以被絃歌薦宗廟者本不求如後
世音切之備然當時人之誦念精熟士大夫㝷常叙述邂逅
寄託必取㫁章一二以流暢其意者諸成文而有韻故也漢
魏後詩猶入樂府遇其理到處流傳至今兒童婦女軰能諷
之興起若如今人直謂之無詩無樂可也宛陵程君宗旦老
而篤學取唐虞以來諸經傳語之有韻者目爲古詩一編以
誘激後進其意若與余合爲書梗槩卷後而歸之元貞乙未
秋八月日
　　趙子昻詩文集序
吳興趙子昻與余友十五年凡五見必以詩文相振激子昻
才極髙氣極爽余跂之不䏻及然而未嘗不爲余盡也最後
又見干杭始大出其平生之作曰松雪齋集者若干卷屬余
評之余惟人之各以其才自致扵世必能相及也而後相知
必相知也而後能相爲言余扵子昻不相及而何以知何以
言乎子昂曰雖然必言之余曰必言之則就吾二人之今所
歷者請以杭喻浙東西之山水莫羙扵杭雖兒童婦女未嘗
至杭者知其美也使之言杭亦不敢不以爲美也而不如吾
二人之能言何者吾二人身歷而知之而彼未嘗至故也他
日試以其說問居杭之人則言之不能以皆一彼所取扵杭
者異也今人之扵詩之扵文未嘗身歷而知之而欲言者皆
是也幸嘗歷而知之而言之同者亦未之有也子昻末弱冠
時出語巳驚其里中儒先稍長大而四方萬里重購以求其
文車馬所至填門傾郭得片𥿄隻字人人心愜意滿而去此
非可以聲色致也而子昻豈謂其皆知我㢤故古之相知必
若韓孟歐梅同聲一迹綢繆傾吐而後爲遇而後世乃欲望
此扵道途邂逅之間則又過矣余評子昻古賦凌歷頓迅在
楚漢之間古詩沉潜鮑謝自餘諸作猶傲睨髙適李翶云子
昻自知之以爲何如大徳戊戌仲春旣望
　　尚書小傳序　雙溪王先生
古之君子欲明道扵天下者不能使人無異而嘗惡人之苟
同以爲異則道可因人而明苟同之情雖一時懽然無失而
初不能以相發故以仲尼百世師西家之鄰夫猶不知其賢
而郷國之人至以爲不知禮故舊交游門弟子之徒雖逹如
原壤賢如晏嬰親且久如仲由陳元猶或愕而疑之及乎事
乆論定則亘古今之逺窮天地之廣家傳其書而人習其道
此豈人情眉睫旦暮之所可期㢤徽士大夫嘗爲余言朱文
公無恙時同里閈有雙溪王先生炎字晦叔亦以學行為諸
儒宗兩家議論時相紏切文公旣没而諸生方脫黨禍起而
尊奨先說非朱氏者皆廢格不用王先生之書與其為人後
生軰不及盡知以爲惜余不暇論其何如也巳亥之夏有王
君傳自京口來以尚書小傳五十八卷相示葢雙溪先生所
著而扵君爲四世矣曰自吾先君子遭喪亂遷徙不一舊物
皆不得存而此書儼然獨完竊自喜幸余以餘隙稍取問習
其發蒙之義破的之辭大抵訓詁家所未及文公居閒多扵
諸經釐正不遺餘力而獨尚書及春秋遜避若有所待先生
此書稿脫扵開禧末而板行扵嘉定初扵時文公易簀之日
旣久假令尚在必相與綢繆桑􁅋雅舊相樂當有莫逆扵言
辭文字之間者殊鄕晚出各立名字驟開門戸遂生異同之
論豈復一一盡出其師意耶且經師自漢以來專門尚不相
一惟其不相一而真是出焉而今人謂獨視單聽可以盡天
下之耳目無是理也王先生又有易上下經解六卷易繫辭
總說若干卷余次第将盡求而學之大徳三年四月日
　　天原發㣲序
古之言天道者必兼人事自羲和來絶地通天以前書傳之
所睹記不可考也由是而有歷象有律呂有龜策有祠祭磔
禳盟詛之類其法與仁義道德紀綱制度之說通行扵世至
其緒聞餘論春秋之季猶人人能道之先儒有云河圖洛書
聖人以神道設教通經者病其固豈天人所以然之故在當
時小人之所易喻而後世搢紳先生以為深遠而難言耶天
之未喪斯文而仲尼出仲尼曰天何言㢤四時行焉百物生
焉至㦲其自爲言乎再傳而子思子明之曰天命之謂性率
性之謂道脩道之謂教而充其極至扵三千三百禮樂之羙
九州四海聲容文物之盛而其妙又歸扵無迹又再傳而孟
子明之曰知性則知天曰存心養性以事天而諸事一一以
天行之能治其人曰天吏能自治其身曰天民位曰天位職
曰天職爵曰天爵道之将行而爲堯舜也曰天使之道之不
行而退不失爲孔氏徒也曰天止之嗚呼至乎㢤秦禍息漢
學興傳言者雜災祥䜟緯尚象者拘巫史推歩明理者溺清
虚釋老千有餘年之間學者醒行寤語諉天爲茫茫無預吾
事扵是有周程張諸大儒同時叅立扵隆平之代藥其狂昏
震其冥聾迨其說之流傳未乆而将惑也又得新安朱子即
爲之釐析剖决然後微言要指粹然一趨扵是瞭然而無復
遺憾士之幸而逢扵其會亦可謂如天之福矣而奈之何學
之者又以易廢城闕之童耳熟而心荒市朝之夫口然而身
悖前所謂秦漢以來之弊夫何以相遠余行憂患展轉百折
竊意深山窮谷中輕功名拙進趨之士必有精其學而蔵扵
家者一日新安方使君出其平生故人鮑景翔所著天原發
微五卷相示讀之自太極渺茫之始至扵行之所倚氣之所
使數之所起器之所擬精粗内外無所不紀而綱提領挈出
扵使君指畫不少景翔嘗以郷貢進士一詣春官不售歸食
貧終身鄕長者提學鄭君孔明館榖之朝夕與共講學書成
遂為板傳之以成其勤名以慰其遺志魯無君子斯焉取斯
詎不信然屬使君巳為序俾予附書其後謹不敢辭
　　先天圖義序
自漢儒易林之傳絕而士大夫一切以理談易幾二千年如
楊子雲太玄虞仲翔納甲關子朗洞極魏伯陽參同契之類
往往皆古人象數之餘說而學者疑其近扵曆家方士弃不
肯習迨至近世乃有太極先天二圖扵易最爲深宻然非濂
溪康節闡張扵前考亭朱先生尊奨扵後則二圖者安知不
以疑廢今二圖旣皆顯行扵時而今談先天者猶不如太極
之盛何也太極以理先天以象數理易喻而象數難精前賢
所以有狗馬鬼神之論也余之少也固習扵科舉長也阨扵
憂患又生窮鄕僻邑無所師授亦莫能聴受其說山隂嚴飬
晦以四十九圖相示方員之象縱橫之數不勞執比一一脗
合而隂陽往來動静消息之理開卷可一目而盡是其扵濂
溪康節考亭之學可謂叩其疆藩而窺其堂室矣世念漸空
幸有餘力可以償平生飢渴之願當從養晦卒業焉
　　老子原㫖序
右老子原㫖三卷當塗南谷杜君所著註老家多矣亦有出
扵名儒大老之手而人無傳焉豈故略而遺之耶緣其中未
能釋然扵老子之學而務矯其辭以合吾意毋怪乎有所扞
格齟齬而不能通也儒者疑老子道徳仁義與禮之說又憂
禍厭亂自爲也過多又謂老子非神仙無久生不死者以此
數說積扵胸與今之言老子家異譬如越客楚服澤居之人
而評陸産安從而折其衷㢤余嘗與杜君商略此事杜君翛
然而笑曰是烏足以疑吾師乎凡吾師之事吾知之若他人
則何由知之吾師歷年多最後爲周柱下史其著書某章指
某事某章指某事類古史因盡出其原㫖諸所云云世儒窮
年敝紀而不得者一一傳其師意縱橫出入無所顧慮嗚呼
世無老子之學即巳耳必若欲崇老子之學其書當自老子
之徒自爲之吾夫子獨善時門人髙弟身親受業然目未瞑
而難易同異之論紛然而起後來殘編斷簡同門彼此相違
者又所不筭葢皆以爲出夫子而卒不敢自以爲是而又暇
強知老子意而註其書耶故道相若則能相爲知智相及則
能相爲言杜君黃冠師不事煆煉方藥役使鬼神察其意似
耻之而不言至扵談笑王侯之間游戲榮名之外逍遥委曲
以退爲體以忍爲用變化無礙委蛇若虚是庶乎能爲老子
者若余也何足以知之若余也何足以知之
　　王伯善農書序
世人嘗譏嘲儒者無所用心爲必不得巳寧退而躬耕野間
爲農以畢世猶爲無所愧負余毎隘而非之使儒者誠用將
無民不得業而農預其數矣安在栖栖然親扶犁負耒而後
爲善昔者仲尼鄙樊須孟軻闢許行良爲此耶丙申歲客宣
城縣聞旌徳宰王君伯善儒者也而旌德治問之其法歲教
民種桑若干株凡麻苧禾黍牟麥之類所以蒔藝芟穫皆授
之以方又圗畫所爲錢鎛耰耬耙　諸雜用之器使民爲之
民初曰是固吾事且吾世爲之安用教他縣爲宰者群椰揄
之以爲是殊不切於事良守將賢部使知之不問問亦不以
爲能也如是三年伯善未去旌徳而旌徳之民利頼而誦歌
之葢伯善不獨教之以爲農之方與器又能不擾而安全之
使民心馴而日化之也後六年余以薦得官信州伯善再調
來宰永豐豐信近邑余旣知伯善賢益慕其治加詳伯善之
政孚扵永豐又加速大抵不異居旌德時山齋脩然終日清
坐不施一鞭不動一檄而民趨功聴令惟謹歲時屬耆者強
壮問能從吾言試其具幸而能則大喜出巵酒相勸奨即不
能或怠惰不帥教輙顰蹙展轉引愧如不自容嗚呼真美㢤
而儒者之道所謂爲民父母能近懐而逺悅者有不當然乎
扵是伯善自永豐槖其書曰農器圖譜農桑通訣示余閱之
綱提目舉華搴實聚顧舊農書有南北異宜而古今異制者
此書歷歴可以通貫因爲序發其大指併附載所聞見以信
儒者之用世皆非空言令是書行而長民者一以伯善爲法
雖人頌子産邑歌豳風可也
　　禮部韻語序
余少時請益鄕先生問記禮家言春誦何也曰誦詩也曰誦
詩何爲也曰将以爲樂也曰夏又絃何也曰古之學官惟禮
與樂其春夏皆樂其冬讀書亦将以爲禮也不特此也其學
曰辟雍辟以明經雍以和樂其官有祭酒司業酒者行禮之
物而業樂板也余扵時頗領悟顧琴瑟亦不易爲惟詩爲近
樂差可自力由是日爲之榮辱四十年人情世故何所不有
而不至扵放心動性而出扵繩檢之外者詩之力也來江東
有鉛山虞世民取平生所見古書之渉扵禮者叶爲韻語欲
使兒童婦女流傳成誦熟扵口耳浹扵心體将見朝昏節朔
之儀不教而自行父師保母之訓無言而皆喻甚有功扵人
其教固不淺淺而虞君之意亦云厚矣扵是遂從之以成書
而附余所知之區區係諸其篇端云
　　齊東野語序
齊東野語者呉興周子自名其所編書也周子呉人而名其
書齊語何也周子其先本齊人也周子之客讀其書而疑之
曰周子之辭謙耳非實也葢昔者學廢兵起而天下談客悉
聚扵齊臨淄稷下之徒車雷鳴袂雲摩學者翛然以談相宗
雖孟子亦當爲齊學者也然而能非之今之所謂齊東之云
者非實辭也故荘周目齊論爲滑稽漢髙責齊虜以口舌如
斯而巳今夫周子之書其言覈其事確其詢官名精乎其欲
似郯子也其訂輿圖審乎其欲似晉伯宗也其渉辭章禮樂
贍乎其欲似吳公子季札也他如稱舉旁引曲證如歸太山
之巓而記封丘之壝也過矍相之圃而數射夫之序也凡若
是不苟然也而豈齊東之云㢤故曰周子之謙耳非實也周
子曰我自實其爲齊非也然客爲我非齊亦非也我家曽大
父中丞公實始自齊遷吳及今四世扵吴爲客先公嘗言我
雖居吴心未嘗一飯不在齊也豈其裔孫而遂忘齊㦲而又
太父侍郎公踐敡六曹外大父參預文章之事岀入兩制臺
閣之舊章官府之故事汎濫淹貫童而受之白首未忘失今
弗圖恐遂廢軼古人有言人窮則反本若我者今非窮乎苟
反其本則當爲齊故吾編吾書而係之齊何不可乎客曰唯
唯則次第其辭以附扵其書之末周子名密字公謹
剡源戴先生文集卷之七(終)
剡源先生文集卷之八
　　　　　　　　　　　　　　　四明戴表元帥初
　序
　　潘可大孫子釋文序
始余疑孫子教吳宫美人戰陣非事實太史公承襲所聞括
其奇載之耳及言爲將西破楚入郢北㓕齊晉事亦甚畧葢
古有是人善言兵不必其能自爲兵也而孫子十三篇遂行
於世後之能兵者因共宗之嗟乎夫孫子者豈非春秋戰國
間恢詭抗㧞人世不獨能兵者耶其書縱横變化深而切博
而盡讀之使人好焉友人潘可大葢修詞而好焉者也年方
冠於書無所不觀而獨爲孫子作釋文若干言一日䄂以過
余曰自吾爲此書朋友始而駭焉什四中而疑焉什六卒而
非且笑焉什八矣夫非且笑者是誠不知而疑焉而駭焉者
亦猶未釋然於此也昔周之衰學士大夫失其所承凡能修
明世教不畔於先王者惟仲尼之徒爲然自餘爲游談雄辯
爲狂憤著書最下爲刑名計數諸家葢人人而能言言而能
文也孫子其言兵而文者歟夫旣言而文故能勇變古人之
法而自名其家由漢以來最名將如韓淮隂趙營平皆口傳
其語班班於策最奸雄如曹孟徳至親爲之議他可知矣然
而其書之要曰兵以詐立以利動夫車馬資糧之輸賞罰部
伍之節山川隂陽之宜不待武之智而能及之也必若以詐
而立以利而動生人何罪焉後世尊其人專狗其法襲其實
陽諱其名凡軒轅氏之子孫逮于兹累千百年爲血爲肉皇
皇然終不能自必其命非言之文者爲之乎於此復以文翼
之譬若懼火之熄而扇其炎愈不知所終矣然潘之意非翼
孫子者觀其書所折衷至稱仁人之兵主於除天下之害其
殺之也所以生之諸如此類本孫子所未講而學孫子之家
所未悉持兵者得是說而行之則爲湯武之舉談兵者得是
說而推之則爲伊呂之佐其心仁其術慎其於詐利也遠矣
然則必若潘君之云然後可以論孫子哉故孫子猶或可廢
而此書之意不可以不傳也君名衍翁天台人
　　大學中庸孝經諸書集解音釋序
儒者之說其精者爲道徳而粗者爲禮樂刑政當三代以前
雖世治有斷續而二說未嘗一日廢於天下書之所存者畧
也周之旣衰禮樂刑政盡壞道徳茫然無所附麗夫子不得
巳始與其徒共詳之於書書詳而後世之託言者始雜然自
其徒相繼皆殁之後千有餘年徃徃常有窮經學古之彥不
以世故動心枯然自守師說於山林草澤間宜舉一世不好
之而不變聲薰氣染之乆而亦或爲人所採拾道徳之緒餘
禮樂刑政之髣髴因之而不墜者什五至于近代濂洛之派
興於雜書之中定著其書通於夫子者曰子曾氏子思氏子
孟氏而上三代之書存者曰孝經中庸大學孟子若論語又
孔門之髙弟共爲之尤精者也爲之披㣲文抉浮辭使㝷源
者不迷其精趨塗者不昧其岐有功哉濂洛之徒皆没說者
又雜考亭朱先生出又取濂洛之巳詳者與其徒加明之故
孝經有刋誤論語孟子有集註大學中庸有章句以迨太極西
銘通書之類凡殘編斷冊之關於義理者舉有訓解其徒之
書余之資雖鈍猶得而窺之其徒之人爲余之先猶得而知
之顧歳月推移風氣變化資品之尤鈍於余者則不及預此
矣余也白首東來乃始獲聞番陽有雙峰饒君者嘗學於考
亭之門人而於考亭之書鑚研探索纂述彚敘其意猶考亭
之於濂洛也久之是州之儒者凌君堯輔與余遊余又見其
箋詁疏釋問荅圖辨而知其㳺饒君之門而於饒君之書又
如饒君之於考亭也嗚呼兹非余所謂窮經學古之彥不以
世故動心而枯然自守師說於山林草澤間者耶堯輔歸而
於是書也益弘其入謹其出幸且及於伏生申公之年其有
欲聞道徳禮樂刑政之說者不以屬君之徒而誰耶
　　仇仁近詩序
景定咸淳之間余初客杭見能詩人不一二數不必皆杭産
也時余雖學詩方從事進取毎毎爲人所厭薄以爲兹技乃
天之所以卑於窮退之人使其吟謡山林以洩其無聊非涉
世者之所得兼余嘗隘而非之諸君子非失職安得爲此不
祥之言離去二十年復來事有不可言諸詩人皆盡而余恍
然獨行獨止如羇禽越鄕而無與羣如馬行過其故櫪裵回
而悲鳴也嗚呼疇昔之歎豈不以此哉然猶未敢自斷何世
無人何人無心特余交際先後疏數之間不足以得之久之
屠君存博白君廷玉二君者皆亹亹志於古人皆不棄余而
肯與之交私心自喜久之因二君得仇仁近也遂贈余鋟成
一巨編叩其藏未鋟者尚什伯於此余驚其多而服其善羡
其敏而敬其宻自是寓客中抑鬰不自暢不得與諸君晤語
則取其所編張之案端行坐諷之以爲快仁近又方力學期
樹立以爲千百年後世計視余區區相知於耳目間似不足
爲旣竊自喜兹編之不絕於世而余猶及見之耳仁近詩余
不敢託於知言就杭人求之比其盛時又過之無不及也余
年視仁近不甚相絕而氣盡衰業不早就進退皆無足據幸
君之相親庻幾諸君愈益見厚時時得新聞以洗舊蔽不敢
望有名譽或籍以一樂稍稍捐去晚暮孤貧之憂即君賜大矣若
君之所願君自得之余無以進君也
　　初寮王先生􁆾稿序
初寮先生左丞遺文前後集内外七十六卷李文敏公周文
忠公爲之序所以尊獎稱羙之者至矣靖康之難公落南且
死子孫往往散居江閩間皆以材業通顯而臺閣詞章議論
之臣一時収用中原舊族士大夫不誦習公文者以爲野陋
於是七十六卷之傳家有其書焉大徳巳亥夏余始識公之
六世孫庭槐于杭問之云甚矣乎吾先公之澤將微也吾憂
之然兵燬而猶寳蔵其書惟是一二父兄之不競於力懼無
以貽永者且先公仕政宣歷兩制登中司嘗以直忤蔡京父
子𬒳䜛斥陷死地偶幸不殞而本末人不盡知頗欲摘取奏
篇制草之有所關渉者别爲一編以便傳覽其間關楚越倡
和之作實與棊山曽公吉父東萊吕公居仁龍門陳公去非
諸老相爲皷吹文獻之不亡繄此之故因亦附載編中子以
爲何如余惟公之言行名實布在天下耳目如膏梁綺縠其
誰不厭飫被服而是編所謂餟其珎而裼其華者也遂相與
賛成之而併書所謂詮擇之意如左是歳六月望後四日記
　　方使君詩序
右紫陽方使君丁酉歳雜詩一卷使君初爲名進士時表元
以兒童竊從士大夫間得其文詞誦之沾沾然喜也年二十
六入太學而使君適由東諸侯藩府歸爲國子師始獲因緣
板敘償平生之慕願焉然當是時諸賢高談性命其次不過
馳騖於竿櫝俳諧塲屋破碎之文以隨時恱俗無有肯以詩
爲事者惟夫山林之退士江湖之羇客乃僅或能攻而館閣
名成藝逹者亦徃徃以餘力及之使君魁然其間外兼山林
江湖清切之能内収館閣優游之望於是一時好雌黃掎摭
者無所施其䡖重越二年表元亦成進士稍稍捐棄他學縱
意於詩而兵事起矣自是别去使君二十七年然後得讀此
卷大篇清新散朗天趣流洽如晋宋間人醉語雖甚䙝不及
聲利小篇沉鷙峻整如李將軍游騎遠擊自成部伍葢使君
好客志氣白首不衰而學問播聞端平以來諸老於書無不
窺於理無不䆒故能若是之有餘也聞篇帙浩繁承學之士
疲於傳錄惜未有好事者託之木石以廣其傳云
　　桐江詩集序
紫陽方使君平生於詩無所不學葢於陶謝學其紆徐於韓
白學其條逹於黄陳學其沈鷙而居常自說欲慕陸放翁豈
其暮年安貧守約忘懐出處有偶相貌類者而姑引之以自
託耶抑放翁雖生長東南承接中原文獻獨其爲詩亦親經
東萊茶山諸先生指授遂爲是虛心傾思如不可幾及也此
前軰風流盛徳非近時沾沾自喜之徒所可窺議然有一事
不謀而合放翁晚起家得嚴州爲詩幾千首翁去而州人愛
其詩版傳之至今使君垂老亦守嚴多爲詩州人爲刻其桐
江集者六十五卷錦峯繡壑淋漓翰墨前後照映於百年間
良堪繪畫表元因念生世不早不得事放翁而竊幸熟從其
子孫遊聞翁爲州日江湖詩客羣扣其門傾箱倒槖贈施之
無吝色及解印東歸扁舟枵然使君去桐江屬邑耳僦廬糴
餐人人見之者不知其嘗爲二千石也偶遇臺餽卻玉揮金
貰酒讌客終日一時雄襟雅量略視放翁何遠故其爲詩笙
鳴鏞應磁動針合雖不規規求與之似而目有不容不似者
其居使之然乎於是同遊之士來謂表元子於門牆衿佩中
若知言者盍識其云云以爲桐江集序
　　周公謹弁陽詩序
人嘗言作詩惟宜老與窮彼老也窮也事之嘗其心者多矣
故其詩工人孰不願其詩工而甚無樂乎老與窮則夫詩之
必至此而工者人之見之宜相弔以悲而顧好之何哉曰天
固以是慰之也天以是慰之則凡人之得工於詩者命也非
其性能也詩之工非其性能而有挾之者是挾命歟曰是亦
人也人少而好之老斯工矣其窮也亦好之而詩始工也其
不好者雖老且窮猶不工也人之好工其詩且好老與窮歟
余亦好老與窮者也然亦適遭之也若吾周公謹父之於詩
謂有遭非歟公謹少年詩流麗鍾情春融雪蕩翹然稱其材
大夫也壮年典實明瞻覩之如陳周庭魯廟遺器蔚蔚然稱
其博雅多識君子也晚年展轉荆棘霜露之間感慨激發抑
鬱悲壯毎一篇出令人百憂生焉又烏烏然稱其爲纍臣羇
客也公盛年蔵書萬卷居饒館榭游足僚友其所居弁陽在
吳興山水清峭遇好風佳時載酒殽浮扁舟窮旦夕賦詠於
其間就使失祿不仕浮沉明時但如蘇子美沈􁓬逹軰亦有
足樂者今皆無之雖其弁陽且不得居頽顔皤鬂離鄕索立
而歌欷歔如此而人方美其詩工不知於公謹何如哉雖然
公謹非此愈無以適其心予丙戌春道杭遇之氣貌充然不
衰類有道術者此又非後生俗子之所可知也詩凡若干首
猶係之弁陽示不忘土風云
　　張仲實文編序
詩者文之事余嘗怪世之能詩家常謙謙自託於不敢言文
而號工文者亦讓詩不爲曰道固不得兼也嘻噫是何異於
言醫者曰吾曾爲小兒醫婦人醫而不通乎他言兵者曰吾
能車而不能徒吾能謀圍而不能謀鬪豈理也哉西秦張仲
實余誦其詩久矣信乎其傑然者也交之二十年而始見其
文其敘事如諸葛公起草廬談鼎足形勢某當如是如是而
無闕辭無剩語也其析理如吴公子札過魯觀歷代之樂因
其所起而知其所止也其立教如嚴君平依卜筮勸人父慈
子孝而各喻善也㫖㢤㫖㢤然仲實終不自眩鬻其纍帙巨
編雲蒸錦組山翔濤湧而皆縁於人情時務若迫之而荅不
得巳而發此其趣量又有進於文者耶抑猶欲姑出入於謙
謙自託者耶仲實生世家能力貧劬學為進士能早不累於
科舉縱交愽覽意氣超卓而年少余十許歲其材名何假余
言而著獨感於所見爲敘大略云
　　趙君理遺文序
吾郷五桂堂趙氏以文翰科目起家兄弟皆爲名大夫余晚
不及識而識其後人澧陽使君之孫曰君理與余交最相厚
也君理雖生世家貧與余同其處貧之䇿亦與余同鋤園授
徒取羸筋骸以充饘粥如是積十數年家稍康始有意逺遊
以廣其成名嘗客崇徳州理侯家衣冠鉛槧之士爭附之不
二年以病歸里中輙死初君理與余遊雅獨好書見奇書傾
囊倒槖収買不吝惜晝閱夜諷務欲蒐攬玩味而為詞章舉
筆沉重整綜有元和嘉祐之風詩騷賦尤敏贍應接如響然
骨相清峭天台舒景高在黄甘余携見之景髙私余問曾識
歐陽公二蘇公畫象乎余應曰識則問君理何如余時以爲
景高好庾言斯人正不須若是嗚呼庸詎知其不祥之卜遂
誠然乎天之多與人以才常少與之福故自古名能文人十
有八九窮困坎坷廬陵公雖富貴比於同時兩府諸公猶為
未遇二蘇顚頓有不可言至其門第非不奇龎秀偉誰復如
意獨身後聲名赫赫能千古令人歎仰此福固将安用君理
死十年其弟㓜宣爲之收拾遺稿託余為序引余知君理早
凡所撰述多為鑑史而惜宣求之未盡今之奉化扵古爲鄞
今之鄞古乃為鄮君理嘗為古鄞志大佳亦不在卷中宜使
廣詢之
　　陳無逸詩序
余年二十四五時識龍泉陳公于杭自是展轉離合八九年
得間無不以文字相聞然未嘗說詩龍泉公居湖晚年歸湖
旣殁而余始識湖之秀民奇士能詩者數人數人詩皆清嚴
有法度竊怪之葢雖科舉學廢人人得縱意無所累然未應
頓悟至此久之識公之諸孫無逸始間得龍泉詩讀之然後
乃知湖人之扵公良有所受而公平生雅善為詩中絰憂患
寄託益廣但不喜誦誇扵人而獨家庭里閈子弟時時竊聞
之耳最後戊戌歲與無逸同客杭始又得讀無逸詩無逸之
詩視其祖天閑之駒朝生而知歩玉田之禾晚耰而同熟也
視其鄕人氷𧖟火布起塵煤脫垢燼倏然而潔也扵是絕慕
與無逸遊而無逸以家丗故猶若未棄予者或携手秋郊行
吟或抵足夜榻臥諷或杯觴探籌或硯席點槀歡諧怨懟舒
適困促一一共發之於詩余年衰學放任心而成遇手而得
蘭蒿雜揉瑉玉混襲有一時欣快出之而徐即増赧自悔無
逸盤旋營度一字不圓不脫口嘗笑問何苦乃爾無逸亦笑
曰吾自吾苦也吾苦何容外人知之余退而味其言眞陳氏
詩種也至是歲晏将别忽傾槖出數十百篇示余求余評余
惟區區之言必不足以重無逸而交情世好實深相知有如
所陳者乃為登載梗槩其篇端云
　　李時可詩序
余自五歲受詩家庭扵是四十有三年矣扵詩之時事憂樂
險易老穉疾徐之變不可謂不知其槩然而不能言也夫不
能言而何以為知詩然惟知詩者為不能言也今夫人食之
扵可口居之扵佚服之扵燠而遊之扵適誰不知美之問其
美之所以然則不得而言之昔嘗有二人射其一百發百中
若矢生於手而侯生扵目其一時而中焉時而中者毎中輒
言百發百中者未嘗言也揖百發百中者問之其人啞然而
笑曰吾初不知吾射之至此也問可學乎曰可學而不可言
學之法固問之曰日射而巳矣夫學詩亦猶是也故余平生
作詩最多而未嘗言扵人亦不求人之言今年辛卯春余來
吳吳士李鳴鳯字時可以其詩示余余以前說告之時可曰
雖然必強為我一言葢時可之扵詩勤類余居家窮類余窮
而不廢業類余徃年吳中熟時可槜書就食諸公間東家饁
幣西家發廪妻孥終歲充然無不悅之色而今此樂何可復
得時可間關憔悴猶日為詩自娯為詩必擬古自近古名能
詩人陶謝以來之作規模畧盡故下筆輒無今人近語時可
之扵詩其視余殆可謂莫逆扵心者耶嗟乎時可休矣今與
時可别更五年三年相逢扵江湖之上樽酒班荆握手道舊
當亦恍然扵吾言之非誣矣時可識之
　　胡天放詩序
嚴扵浙中為佳州奇山帷攅清流練飛世之騷人稱之有錦
峯繡嶺之目迨至扵淳安則佳益甚山叢而益竒川疎而益
清異時余嘗識其間知名者數公衣冠笑談楚楚然稱其山
川者乎然當是時諸公之文章方期扵用世無有肯刳心凋
形沈埋窮伏而為詩者山川雖佳其煙雲魚鳥朝夕真趣不
過散棄為漁人樵客之娛而巳兵戈以來游宦事息乃始稍
稍與之相接而前時諸公訏謨典策之具亦且倚閣無用呻
吟憔悴無聊而詩生焉去年春識胡天放天放者淳安諸公
中之一人也讀其詩獨無呻吟憔悴無聊之聲焉余疑而詢
之葢夫天放生二千石之家而甘簞瓢之操懐四方萬里之
志而存丘壑之好自其童年厭薄世祿疎擯舉子巳躭為詩
今之所編稿欲十易於乎羙㢤乎余於天放交游視淳安諸
公為晚古人有言白頭如新傾葢如故余於天放獨安得而
無言乎天放名僑
　　張君信詩序
人之扵藝苟非其攻而好之者則不能精余少時多好好仙
好俠好醫藥卜筮以至方技博奕蹴踘擊刺戯弄之類幾無
所不好翰墨几案間事固不言而知也然皆不精惟我攻詩
最久而異時以科舉取士余當治詞賦其法難精一精詞賦
則力不能及他學在杭州見異方之精詞賦者莫如閩士閩
士中有尤精者焉當是時張君信閩士中尤精詞賦之一人
也余旣早成進士去益爲詩君信雖精詞賦遇大進取輙不
利然亦數數爲詩嘗以贄見其鄕先生陳性善學士陳學士
戲曰子欲持是上春官乎君信慚之棄其詩復專攻詞賦而
科舉廢矣扵是君信若慍若狂始放意爲詩不復如前却行
顧忌辛卯春余來呉君信盡出其所作累百篇相示酒酣氣
張音吐清暢余爲擊節從容停蓄雋永惟呼適㢤雖然余扵
君信皆漸老矣余自追念少年血氣盛強時所好諸藝皆為
無益幸而不精雖精於詩亦復何用曾不如醫藥卜筮方技
猶可以自給蹴踘博奕之流猶為人所愛幸東方生歎陛楯
郎之不為優㫋太史公羞節士而尊貨殖非空言也君信此
事姑止聞新年移家湖上為我種魚千數頭柵雞圏豕令牧
養可作百十日具藝􁉷醸羙酒數石余以深冬訪子為子屢
醉不一從來二曹父子淵明太白精扵詩者無一詩不及酒
余二人亦可緣此縱言乎君信名革
　　張仲寔詩序
異時搢紳先生無所事詩見有攅眉擁鼻而吟者輒靳之曰
是唐聲也是不足為吾學也吾學大出之可以咏歌唐虞小
出之不失為孔氏之徒而何用是啁啁為㢤其為唐詩者汨
然無所與扵世則巳耳吾不屑往與之議也詮改舉廢詩事
漸岀而昔之所靳者驟而精焉則不能因亦浸為之為之異
扵唐則又曰是終唐聲不足為吾詩也吾詩懼不逹扵古不
懼不逹扵唐其為唐詩者方起而抗曰古固在我而君安得
古扵是性情理義之具譁為訟媒而人始駭矣杭於東南為
詩國之二說者余狎聞焉葢嘗私評之詩自盛古至於唐不
知幾變毎變愈下而唐人者變之稍差者也今人服食寝處
之物玩適之器不暇及古雖古不能信其必古但得唐人遺
縑斷楮廢材敗鑛數百千年間物卽古之疑其攻能精絶亦
唶唶歎羡以為不可及至扵爲詩去唐逺甚然談及之則不
以為古誠古不止此抑克其類焉姑無深誅唐乎張仲寔循
忠烈王諸孫在杭友中年最妙而詩尚最力強志多學嘗與
廬陵劉公㑹孟徃復是能爲唐而不爲唐者也故吾槩舉諸
人所疑於古者告之亦以堅仲寔之學云
　　白廷玉詩序
日余得白廷玉姓字於周義烏徃還書中其賦銅浮漚一篇
尤清馴可念自是欲識廷玉逢人輙問之而廷玉授書北關
數里外栖栖然窮書生耳時節一入城不能與故人從容立
談而去則余無自而接廷玉焉一日儼褒博之衣忽來顧余
逆旅中辭傾意酣慨然有古人班荆之喜傾蓋之誠又出其
自寫詩數十百篇贈余以其有以自重也愈益念之昔者杭
爲行都士非欲售其業者不至杭詩雖非干世之業而自山
林攻詩者一渉足扵杭而遷焉若杭人之所自爲詩則遷愈
甚何也累扵知也今夫士大夫之居游扵杭者皆無前時之
心而余之得廷玉與廷玉之得扵余豈不亦有可言者㢤廷
玉詩甚似渡江陳去非而嘗諱言去非又待好記覽毎一篇
必欲令注波扵六經之淵披條扵百氏之畹誠放此不止余
何云以得廷玉㢤
　　陳季淵詩序
昔年嘗爲人賦海東青詩有言此詩經斫雲公題絶似難復
措手也併舉全章云云余記之不能忘來江東夾谷子括都
事以使杭經過席間及前詩始知為畸亭陳季淵所作季淵
京兆人與遺完𥙿之同軰遺完盛推下之他詩文極多海青
詩斫雲外尚餘七章皆清豪可諷旣而子括云歸杭将倡率
朋友之知畸亭者盡刻其所藏以傳會郡守朱侯適同其語
忻然屬意以爲不煩他人遂下諸學官爲之彚叙釐正登載
版本凡得古賦一古詩六律詩九十四絶句七樂府三自古
文人才士䏻以著述名字聞扵後世要自有不可冺㓕然亦
豈無不幸而不自傳者如杜子羙稱薛華長句至與李太白
相埒而華無一語行世計當時留連顚倒淋漓揮冩歌闌興
盡不自收拾而諸公雖相賞愛或者不免脫落散失故爲是
可惜耳然則是編之傳不但後生可以想見中原文獻之羙
如夾谷君之尚友朱侯之好事皆不易易得也
剡源戴先生文集卷之八終
剡源戴先生文集卷之九
　　　　　　　　　　　　　　四明戴表元帥初
　序
　　湯子文詩序
丹陽湯子文官余州時余方爲民萬山中勢不得相徃來而
子文數數以詩見交余重謝其意而心賢之闊絕十五年以
爲子文去而翺翔江湖之上當巳執士大夫之珪乘客卿之
車而開通侯之封久矣辛卯孟春忽邂逅于錢塘逆旅握手
問寒暄竟復出詩若干篇相示曰自去子州所辛苦極力而
得者纔此耳余讀而味之則子文詩肆麗清䆳乃一妬丘園
書生山林處士之作搜羅虫魚抉摘煙霞幾相忘扵前日之
爲者嗟乎子文何以若是然乎富貴不足道然得而處之亦
良不易使子文十五年之間幸䏻如衆人有所成就不過亦
如衆人徒勞而巳何苦勞扵詩耶此事勿論論切扵詩者余
自學詩來見作詩人諱寒語兼不喜用書云二者䏻累詩是
矣然古詩人作寒語無如淵明最多用書無如太白子羙而
三人詩傳至今不見累之也今吾子文詩二禁俱廢尤有爽
然扵余心者㦲子文所居丹陽古詩圃今交游風流可稱者
有誰其江山髙秀余平生雅愛遊處也旦夕從子文歸而求
之詩在是矣子文名炳龍
　　陳晦父詩序
世多言唐人䏻攻詩豈惟唐人自劉項二曹父子起兵間即
皆能之無問文士至唐人乃設此以備科目人不䏻詩自無
以行其名故不得不攻耳近世汴梁江浙諸公旣不以名取
人詩事幾廢人不攻詩不害爲通儒余猶記與陳晦父昆弟
爲兒童時持筆槖出里門所見名卿大夫十有八九出扵塲
屋科舉其得之之道非明經則詞賦固無有以詩進者間有
一二以詩進謂之雜流人不齒錄惟天台閬風舒東野及余
數人軰而成進士早得以閒暇習之然亦自以不切之務毎
遇情思感動吟哦成章即私藏箱笥不敢以傳諸人譬之方
士燒丹錬氣單門秘訣雖甚珍惜徃徃非人間所通愛久之
科舉塲屋之弊俱革詩始大出而東野軰憔悴老死盡矣余
亦鬂髪種種晦父在當時年最少且復五十餘作詩方工天
固將遲其成使之行名以遇扵世乎晦父詩凡若干卷疇昔
巳經閬風翁稱道者余不復舉舉自括蒼以來縝而通清而
有餘妍編諸唐人庶幾升堂而入其室者也大徳丙午孟冬
三日敘
　　洪潜甫詩序
始時汴梁諸公言詩絕無唐風其博贍者謂之義山豁逹者
謂之樂天而巳矣宣城梅聖兪出一變而爲冲淡冲淡之至
者可唐而天下之詩扵是非聖兪不爲然及其久也人知爲
聖兪而不知爲唐豫章黄魯直出又一變而爲雄厚雄厚之
至者尤可唐而天下之詩扵是非魯直不發然及其乆也人
又知爲魯直而不知爲唐非聖俞魯直之不使人爲唐也安
扵聖兪魯直而不自暇爲唐也邇來百年間聖俞魯直之學
皆厭永嘉葉正則倡四靈之目一變而爲清圎清圓之至者
亦可唐而凡枵中捷口之徒皆䏻託扵四靈而益不暇爲唐
唐且不暇爲尚安得古余自有知識以來日夜以此自愧見
同學詩人亦頗同愧之頭白齒揺無所成就來上饒得新安
洪焱祖潜父潜父詩優游雋永處不减宣城沉著停蓄徃徃
豫章社中語視永嘉雕琢俯手而徐就之耳爲之驚喜賛敬
恨相得晚而潜父之年非余所及謙躬強志扵書方無所不
觀扵理方無所不究誠若此其升階而趨唐入室而語古不
患不自得之余憊矣不能從也大徳八年九月朔日
　　許長卿詩序
酸鹹甘苦之食各不勝其味也而善庖者調之䏻使之無味
温凉平烈之扵藥各不勝其性也而善醫者製之䏻使之無
性風雲月露虫魚少木以至人情世故之託扵諸物各不勝
其爲迹也而善詩者用之能使之無迹是三者所爲其事不
同而同扵爲之之妙何者無味之味食始珍無性之性藥始
匀無迹之迹詩始神也余自垂䯻學詩以至皓首其間渉歷
榮枯得䘮之變是不一態詩之難易精粗深淺亦不一致雖
不敢自謂已有所就然不可謂之不勤其事也方其勤之之
𥘉顰呻蹙縮經營轉折幾亦自厭其勞苦及爲之之久積之
之熟則又憣然資之以爲樂戊戌之冬遇錢塘瑞石山許長
卿扵逆旅中與之商論及此長卿曰夫我則亦然葢長卿生
扵二千石之家嘗通金馬門之籍從下士之列而游東諸侯
之幕府最後遂為文相國知用志旣不展則幅巾布衣浮沉
民伍故其詩徘徊窈窕情鐘意劇如髙漸離李龜年之過都
歷國驚欣而悽愴也噫嗚慷慨神張氣旺如唐　莊舄之懷
人思土若不願居而中不能什也登山臨水留連暢洽如宋
玉司馬相如之感遇而有所適也掃門却軌呻吟沉著如虞
卿馮衍之獨行無與而莫之悔也嗚呼兹非余心之所同然
者耶兹非人情世故之所託扵無迹之迹者耶雖然長卿之
齒在余後而才氣在余先非泊然無用扵世者不得以余爲
比無室家極力孝養其母扁舟徃來吳松震澤間鸞翔氷峙
見之使人毛髪清竦旦夕幸西游或當就而問之此中多車
馬塵非論詩所也
　　李元凱詩序
括蒼諸老先生之賢而文者余猶及識長山葉公其稍後則
梁君子奇又稍後則華南伯胡國器與余相莫逆者也當是
時括蒼衣冠名宦焱起爲執政侍從諌諍官者六七軰不止
浙河東西僑儒寄客依之成聲然至扵談鄕曲學問淵源本
末則諸公歉然各有所避譲毎私居盛集長山翁幅巾癯肩
專席中坐南伯國器之徒攝齊群趨執簡交叩如師弟子惟
子奇以嫌在遠不得至會所觀其一時會合風致浮沉雅俗
餐吐華實真如建安鄴下元和郾城之適而今想像何可復
得庚子春有李元凱舜臣過余吳山坊中蓬蒿風雨之舍問
其年與余同甲子也問其業與余同詞賦也問其居括蒼問
其族其父兄疇昔與余同集扵長山翁之席者也扵是元凱
老而好詩呻吟囁嚅心愈勤而身愈窮又不得寧其居而游
其事種種有與余相類者及爲詩之曲折悲歎炎凉之感盛
衰腴瘠之變疾徐繁簡古近之發開懐抵掌顚倒傾盡亦徃
徃與余合嗟乎元凱乎夫身旣巳老而窮而方好詩以遊遊
将何之而詩復将爲何用顧爲詩亦窮不爲之亦窮吾人姑
母尤詩惟遊當少止元凱歸山中䟽少微清冷之風以爲絲
笙釃石林沆瀣之泉以爲醪漿委蛇行吟徜徉醉歌詩不少
康乎爲我問訊長山翁子奇南伯國器之徒之子若孫其亦
有可與元凱同遊者乎
　　董叔輝詩序
吾奉化前百數十年時地理去行都遠士大夫安扵僻處無
功名進趨之心言若不能出諸其口氣若不欲加諸其人閉
門讀書以遠過咎耕田節用以奉公上雖無當塗赫赫之名
而躬行之實爲有餘矣渡江以來鄕老之書天官之選信宿
可以驛致加以中原僑儒裹書而來卜鄰而居朋儔薰蒸客
主浸灌編戸由明經取名第者十有八九可謂詩書文物之
盛而過飾之器必渝其素倍華之末易朘其根扵是平時恂
恂自重之夫濯纓鼓篋爲時而興居有喧謡諷歎行有通名
投贈聲華氣韻豈不愈偉求其復爲前日悃朴黙訥之俗何
可得也董君叔輝之族爲硯溪寺下潭頭三院當其盛時儒
衣乘軒飛盖者幾累百年然諸老大抵專以躬行明經爲本
故雖門戸俱相頡頑鄕閭乃最稱獨爲長者至扵詞章學問
淹注發泄無所不具而不肯琢刻鏤繪而爲歌詩謂之江湖
技癢耻而笑之以余所聞惟叔輝之逺祖耐叟參軍有集藏
于家其詩近樂天近世静笑翁方嚴簡重不輕語語出必該
渉名教其詩近康節少允鄕貢公毎見人即說張武子姜堯
章作詩家法而不作詩即今文獻凄凉前後行軰荒落殆盡
而叔輝孤承大宗遠紹墜業窮居教學之隙大肆其力扵詩
詩之成家無一不學而尤酷好余作見輒稱奨余投老空山
單行無徒亦喜叔輝時時佐之值一篇成相與倚桐葉爲歌
而折竹枝扣牛角和酬以爲樂及是以嚼蠟編示余求評余
評不評扵嚼蠟編未能䡖重抑蠟之成非一味叔輝之世其
醖醸之積採擷之勞非一朝一夕矣遲其熟而嚼之其甘苦
辛酸之變亦巳詳且悉矣故余惓惓先之以諸老躬行明經
之本若食之祭先炊飮之祭先酒然不亦可乎
　　趙生詩序
往歲余遊金娥山中值天大雪上下岡澗一色急投寺門回
顧巳無行蹤寺僧欵余附火坐定問案間何書乃張武子詩
一巨編因取諷之窮昏晝不厭僧見余嗜之甚云有能詩趙
翁纔去此可三十里許甚恨無晷刻從容機便不得相接敘
也遲晴上大梅山訪保福護聖趙翁在焉葢余里閈前軰出
所謂秋汀詩詩中交游名字徃徃有白玉蟾𬗋厓諸公亦及
與張武子父子甥舅間相浹余心異之夫白玉蟾以仙𬗋厓
以俠張武子以文今人談此三人令人翛翛然有宇宙外意
而翁周旋其間良可人㢤遊大梅山歸後翁死翁之子景嵩
今又能以詩示余余晚學不能知詩而知世間如白玉蟾𬗋
厓張武子諸公必尚有盍徃遊而求其人乎
　　國南仲詩後序
往時國溫州使君官錢塘余方弱冠嘗熟遊其門值衣冠盛
集郷人自寧海至無慮累十數人人以爲詞宗賦伯談辯縱
横無所避獨胡俊甫舒東野在坐則衆客停喙聽其談嘲以
爲笑然二公多說詩當其時自二公外諸君皆薄詩不爲使
君居席端兩容之余間起遮使君挑二公欲私有所問輒揺
手不肯荅語然余心知其不必語也俊甫窮布衣得一官歸
死使君歸自温州亦卽棄我去獨東野老夀巍然高臥閬風
香巖上三十年浙河以東學詩者朝暮至余以貧賤逐食時
時得一相過從聞去歲又亦棄我去矣嗟乎余之悾悾乎其
處於世豈曰不遇而今若是乎於是零丁忡惙神消氣懾若
孤行無鄰若中渡奪楫有儒學子槖詩一編邂逅錢塘客舍
叩之其居寧海其氏國其字南仲其名焴葢使君季子而余
故人也發其編閱所爲序東野公也問嘗識俊甫否曰吾鄰
且父友也逆而計其言當余在使君傍問詩二公時君埀髫
踉蹡知状也余爲喜慰甚喜以幸使君之有子慰以私其孤
窮而将振其陋也然君方欲余評詩君詩本有家法又經鄕
先生二公爐　風姿格力巳超脫凡近至於年加境變則識
當自長此非他人可預雖使君與二公之初亦不以語余也
然則是行也君歸而行吟坐嘯於南岡北澗之間翛然而喻
矣
　　長汀和漁歌序
長河和漁歌者州判官吴公熈載之所作也奉化之爲州其
右連南明跨沃洲隂岩囷盤崇嶺蠒積行人經從值天凍冥
非篝明挾羣不可以縱適其左蓬萊瀚海肓風駭浪舂翻吞
嚙晝夜變態雖好遊之客亦不得安意而處惟州之背腋通
塗坦郊平逹於北渡不五十里而清溪貫之紆徐縈廻水行
者以舟程折計凡七十二汀近州之汀稍長謂之長汀汀人
多漁毎風休月净時輕篷小艇徃來如織忽窈窈聞漁歌聲
與鳴桹相交意像森悄非復人境汀中父老又相傳唐時有
葉法師修真結壇汀津而白龍嘗來聴法又憨僧持布袋行
丐市井一日因裸浴汀潭而人見其背上有眼驚怪禮拜稱
爲古佛雖非事之必有要其山川元氣噴薄隱見自應爲仙
眞神佛之所棲託熈載之從事扵是州長官之賢者禮而懽
之專者簡而安之吏民之能者親而孚之不能者柔而勸之
故居其職少勞而多暇獨喜爲詩詩成名之曰和漁歌歌不
能為漁作而作之趣與漁合又實常以公檄過從漁汀諳其
風俗嗜好音節態度出語輒能道漁意汀漁安公之政樂公
之為人見公之來喜動眉睫往徃詩方脫編而汀漁巳傳相
成誦自下車至解印通作若干篇清純縝美如其性行一一
可繕録昔元次山有浯溪詩劉禹錫有湖南竹枝歌近世名
賢宦跡所歷惠愛不可忘者皆謡其篇章長汀之歌其為吾
州琬琰之鎮笙鐘之編乎至大改元之季春旣望敘
　　朱伊叟詩序
往時吾州鳧磯劉良佐有詩名其詩多山林田野之思江湖
交游相為引重者吴郡范至能山隂陸務觀其尤也扵時浙
中諸老林立寄公僑客自中原避兵來者泉集而吾州尤為
淵藪衣冠談笑朝暮翕合若鳧磯之徒雖鶉衣芒屩塵垢滿
面徒行扵市井之間人豈有靳靳者㢤自余為兒童猶及見
父兄行年三四十不遇則去而挾詩以遊或藏重草廬中莫
不皆有王公之髙千駟之貴嗟乎古先賢逹不及識士窮如
此豈不亦可以浩然無憾扵世乎戊戌巳亥歳余與鄕友朱
伊叟相遇于錢塘逆旅白髪蒼髯皆老矣皆窮皆能以文字
自樂而伊叟示余手抄詩一編讀之藻艶律熟扵鳧磯時時
過之無不及也顧江湖交遊不得范陸有位貌者以為之名
雖相知如余軰聒聒何足爲伊叟損益因相爲扼腕太息而
伊叟一不以爲意惟殷勤欲知吾詩可不可何如耳是其中
愈非俗子所可窺測遂留其編篋衍而書私情之感慨者以
復伊叟云
　　劉仲寛詩序
余少時喜學詩毎見山林江湖中有能者則以問之其法人
人不同有一老生云子欲學詩乎則先學游游成詩當自異
扵時方在父兄旁㳺何可得但時時取陸放翁入蜀記范至
能吴船録之類張諸坐間想像上下計其往來何止日行數
千萬里之爲快巳而得應科目出交接天下士大夫諳其鄕
土風俗巳而得宦學江淮間航浮洪流車走巍坂風馳雨奔
往往經見古今戦争興廢處所雖未能盡平生之大觀要自
胸中瀟瀟然無復前時意態矣身又展轉更渉世故一時同
學詩人眼前畧無在者後生軰因復推余能詩余故不自知
其何如也然有來從余問詩余因不敢勸之以游及徐而攷
其詩大抵其人之未逰者不如巳遊者之暢遊之狹者不如
逰之廣者之肆也嗚呼信有是㢤番昜劉仲寛自其鄕槖詩
數卜百篇東來不肯妄以示人而專求一言扵余余讀之終
帙其遒整而鎮飭者升許丹陽之堂其頓挫而悠揚者摩黄
豫章之壘訊其所以然非過從經歷足之所及目之所獲則
一語不以營于心而諷諸口今觀卷中山川草木雲烟虫鳥
皆有余徃年經行踪跡無遺落者仲寛葢似與余不同謀而
同法也抑仲寛年方盛仕方開材良氣銳逰恐不止扵此方
當裹糧載筆與中原燕趙梁宋齊魯諸名儒弦歌二南之風
笙鏞九成之音其次尚當頌碧雞賦洪都歌于蒍于以發揚
太平製作之美如此則游益廣詩益肆而非余衰窮拙陋者
之所可知巳
　　方端叟詩序
余扵吳興方端叟以詩交三十年矣其𥘉見在錢塘呉山下
于時年方盛壮意氣踈爽詩如杜牧之落魄放遊不顧人世
拘檢但欲自快胸臆耳再見在秦淮官舍詩如曹景宗得一
州雖左右顧盻自如而終不如漁獵山澤間之為樂三見在
山隂逆旅值流移初定相顧驚嗟嘻悵詩如張中郎海外逺
歸神氣自完而容澤故少四見當大徳庚子之春乃幸復在
錢塘呉山下余旣以飢窮裹書授徒而活忽忽何暇作詩間
作詩不過如李龜年白頭感慨悲歌對人羞澀人亦無與聽
者此余自敘平生血氣盛衰之大略也嘗舉以語端叟端叟
曰夫我則不然吾自喜爲詩以來遊江漢淮鄂最久江淮漢
鄂間諸将吾識之幾盡異時談封侯冨貴之事如取諸其寄
而今歸來窮山深谷中風露之與棲草樹之與隣禽魚兎鹿
之與群外之榮枯喧寂之役内之悲歡強弱之變是不一㷱
而吾詩未嘗一日而廢吾所以出吾詩者亦未嘗一日而異
也而子何以若是紛紛然乎余聆其言慙焉旣而端叟示余
一巨帙通若干首徵余序余讀之信乎能充其言者也端叟
居越諸暨諸曁之方與桐廬近學詩者大抵祖玄英先生玄
英詩旣髙晚年更以節著端叟今年七十餘出處清謹余知
其爲玄英子孫不辱矣宜乎能充其言㢤
　　吴僧崈古師詩序
人之能以翰墨辭藝行名于當時者未嘗不成扵艱窮而敗
扵逸樂何者材動物也詩人之材其扵翰墨辭藝動之尤近
而切者也彼其營度扵心思綿歷扵耳目諷詠扵口吻辛苦
鍜錬百折而後以其成言裁決而出之而詩傳焉其得之也
勤其發之也精使有一毫昏憊眩惑之氣干之則百骸九竅
将皆不為吾用而何清言之有乎今夫世俗膏粱聲色冨貴
豪華豢養之物固昏憊眩惑之所由出也呉僧崇古師生華
亭錢氏世家當錢氏全盛時余婦舍與之相連屢過之軒綬
填門騶訶塞途歲時節朔休沐子弟褒衣靚飾嬉行庭巷略
與四姓五侯家貴㳺何異崇古師姢姢然在鴈行中不知其
何以能别異於人也齒日加勢日專而事日殊崇古師之所
交吴人也所見所聞呉事也計其心雖欲不為吳不可得闊
絕二十年余再來練塘張湖間壯年歌游䖏所一一無復故
物獨烟林水鳥相顧徘徊太息頗欲捐棄生理訪張季鷹天
隨生之遺蹟而隱焉有緇袍而癯者袖詩一篇貺余閱之清
馴而不枯抑怨而有章諗其刺崇古師也訊其族華亭錢氏
也嗚呼使崇古師猶有其家冨貴豪華豢養之具所以昏憊
眩惑人者去之不盡不苦其心不動揺其肌體豈暇若是專
扵詩耶葢天快其疾而納之以清能靈識此可以為崇古師
賀而不可以為弔也且又同時貲權相先者旣皆歸于灰飛
絕㓕而錢氏子孫乃今猶以詩著不又重可幸歟崇古師勉
之大徳戊戌歲仲冬日南至前進士剡源戴表元序
　　圓至師詩文集序
圓至師詩文一卷師諱圓至字天隱江西髙安姚氏子父兄
宗鄰俱以進士科目起家獨喜爲僧江上兵事起即去依袁
州仰山雪岩欽禪師至元中自淮入浙依承天覺菴真禪師
天童月波明禪師育王横川鞏禪師二十七年復歸廬山越
四年建昌能仁虛席郡牧趙侯移文請居之二年竟棄歸廬
山卒扵大徳二年六月二十四日以上皆吴僧行魁師所記
圎至師在天童育王時余適授徒郡郭屢相遇扵親友袁氏
舍毎見但好弈棋勞形苦心拈子移時囁嚅不即下骨貌素
癯不善飮啖一語不肯為人說詩文性似厭聒然退而出其
所作清馴峭削殆以理勝魁師又言在承天時亦留磧砂三
年磧砂魁師所居有賢遊從佳館榖留之甚安旣不得巳居
廬山愈多病魁師嘗南泛長江問其安否今死又懼遺藁散
墜為掇拾刋木磧砂以傳其氣義可謂能始終而天隱為少
慰矣師可傳不但詩文今世言禪者亦多推天隱又或號筠
溪牧潜云
　　魁師詩序
藝之扵人有好之而不厭者以其樂也茍所樂之在此他雖
有可樂者不好之矣千金之家終日吹彈棊踘而窮閻窶夫
皇然摩　洒削雕鍜利贏餘以給妻子此二途所爲樂不同
而樂扵所自養者同故當其疲精神窮昏晝忘飢渴而爲之
雖使師㐮放叟歌周南誦離騷扵其側有不能暇聴何者所
樂不存焉故也浮屠氏之枯空淡泊草衣而木食㷀居而野
㳺無冨貴繁華之美扵其心無貧賤急迫之勞扵其體其扵
人世一切之累舉不可以相及而詩之爲藝出扵人之精能
虚覺勞不撓形清不膠物又非若吹彈棊踘之鄙䙝而難成
摩　洒削雕鍜之喧煩而為美也則樂而好之是固其職余
之少時往來西湖三竺間旯其徒能此者不一令人愛悅甚
時雖未能學詩學之固未能精因亦以為彼山林世外人適
當然耳一來省事屏居同時先軰士大夫翕忽向盡始好為
人說詩以為樂尤喜與山林無世累者游而所見聞一不如
昔戊戌己亥歳有魁師自呉中來屢相接前後袖詩貺余累
十百篇指斥傾盡寄属沈著讀其詩繁者鏘遥音簡者涵淳
風究而訊其能奔駒縱鶻搴㧞俊聳飛丹幻寳閃爍迅發葢
扵余少時所愛悅有過之無不及也嗟乎師之詩至此信其
所自養與好而樂之者異扵人耶将視他人以為異而在師
能之則固適然耶聞師所居吴中有良父兄别業蔵書致客
規模風指凡皆出人意表師所以能縱游傳交耳目肺腑豁
無鄙滯者亦有以成之而然也余家大處士晚年呉中好事
者經理佳山林館留之迤邐遂居吴中余窮困何由就師結
詩鄰乎
　　珣上人刪詩序
人之扵言少繁而老簡彼其中固有定不定也言之至者為
文而人之文有渉扵刑名器數而作者不必皆出扵自然惟
夫詩則一由性情以生悲喜憂樂忽焉觸之而材力不與能
焉此其老少之變繁簡之異豈得不有待而然㢤珣上人學
佛氏之道違世避俗與木石並居扵大山長谷之中余不敢
以常情論之顧獨喜為詩出所作十百篇示余謂余曰為吾
刪之余疑而嘆焉夫古之學佛之徒以吾書所載如支遁佛
圖澄二人者扵其時最號能言能使國君大臣公卿子弟人
人傾聽之然其言傳者甚少将其所為言與今浮圖之言不
侔乎抑固多有之而不見扵吾書耳文教益衰詩律濫觴扵
是其徒始有棄其空空之說而以能詩鳴于世者葢兵亂巳
極衣冠之流鉛槧之士逃扵其類而為之非佛氏之為教或
當然也上人本三石陳氏儒家子年未四十氣貌嗒然如不
欲語今又厭詩之繁而務刪之是不待年之老而能簡扵言
者歟夫由佛氏之說則不無如言由吾之說則氣識定而言
當自簡上人其幸思之
　　珣上人再删詩序
余識東玉師在𬗋芝山中且一年嘗為序所删詩者也遷鳥
石之明日入剡源村省拜丘墓禮畢循溪行恍恍若有所失
有衣緇褐之徒脛其行縢而來葢東玉宅里在焉余邀歸信
宿見其雖習為超世忘物之說而温篤孝友信乎仁義人也
且别出一編貺余曰子昔所歎扵吾詩者吾刪之旣矣吾歸
而諗之吾法扵吾徒之言有所不屑而何子言之湏乎雖然
必為我竟言之余聞而益疑葢佛之說異扵吾之說者不獨
此也吾以百世千萬世為久而佛曰是旦莫之駛爾吾以九
州四海爲廣而佛曰是得其地初無幾何爾吾以生人以來
莫堯舜夫子為聖而佛曰是聖人扵人間世而巳爾其大者
若是自餘刑名器數民物事為宜無所留扵心而况飢渴寒
暑之感昆虫草木之喻嚶嚶然呻吟雜擾以為辭者視之何
直劒首之吷㢤何東玉遺扵大而未能遺扵小也吾觀東玉
行應法言近道其必有所異扵諸人之得者矣雖然東玉之
道扵今為盛載其䡖單無累之身輔之以學将何行不可至
何入不可得余憊矣不能從也家有三老人方謀傭賃山樊
之間動摇筋骸以治養具扵其暇日脩閱種牧之書與溪丁
野稚講而治之幸而征法不加饘粥無絕上下相保優游天
年斯旣多矣他日東玉遊行而歸過相勞問扵是益出瓌聞
詭觀以發藥其蔽陋是則余所望扵平生還往者也餘何有
㢤餘何有㢤
　　余景游樂府編序
詞章之體累變而爲今之樂府猶字書降扵後世累變而為
草也草之扵書樂府之扵詞章禮法士所不為余扵童時亦
棄不學及後有聞乃知二藝者本為不悖扵古而余所知特
未盡也今夫小學之家鈎毫布畫一人意而剙之千萬人楷
而習之者世之所謂正書而古法之壊則自夫正書者始也
放焉而為草草之自然其視篆隷相去反無幾耳國風雅頌
古人所以𬒳弦歌而薦郊廟其流而不失正猶用之房中焉
此樂府之所由濫觴也余嘗得先漢以來歌詩誦之大抵樂
府而巳宋梁之間詩有律體而繼之作者遂一守而不變聲
病偶儷歲深月盛以至扵唐人之衰而詩始自為家矣其為
樂府者又溢而䧟扵留連荒蕩杯酒狎邪之辭故學者諱而
不言以爲必有託焉陳禮義而不煩舒性情而不亂其事寧
出扵詩劉夣得有言五音與政通而文章與時髙下樂府之
道豈端使然同鄕友朱君景遊自絕四方之事捐書避俗日
課樂府一二章有所憤切有所好恱有所感嘆有所諷刺一
繫之扵此編成久之不敢以示人而先私扵余余躍然曰此
固疇昔所悔以為未及盡知者也君強記洽聞法度修謹故
其所作援古多而諧今少覽者多有以余為知言歲陽在玄
􁓶隂在敦祥良月晦日剡源戴表元序
　　王徳玉樂府倡荅小序
往年客錢塘與金仁翁劉養源翁處静軰商略樂府往往花
朝月夕皆能自為而自歌之余雖不能輒從旁拊掌擊節稱
善亦一時之快也聚散三十年升沉工拙是非賢否悉所不
問獨江湖交友過從之樂時時未能去心耳覽山隂王徳玉
此卷令人恍然慰喜然徳玉世家學問詞語佳處自不减吾
仁翁其所從遊永嘉陳用賔淳安胡天放諸公皆耆儒名軰
醖籍自重亦無養源處静留連放蕩之態余末路得翺翔其
間良可自慶惜乎材思益衰無以映發聊作小序附名篇端
譬若侏儒顧優而笑曰彼長者豈欺我㢤元貞乙未孟春十
　日剡源戴表元序
剡源戴先生文集卷之十
　　　　　　　　　　　　　四明戴表元帥初
　序
　　富春孫氏族譜序
富春孫氏在東漢時有長官者死葬餘姚四明山中子孫從
而家焉然越千有餘年至宋之乾道淳熈間始有以學行著
又百餘年而遂為大族名卿望郎良守牧賢師儒萃扵其門
盛㢤顧世代愈深而譜牒不立夫世代愈深則恩踈而忘祖
譜牒不立則傳久而失宗有國子監進士堯字叔髙慨然以
為病家詢戸問旬纂月緝凡寝廟之所藏碑碣之所存父兄
姻故之所知心思耳目精力之所可得而及者蒐討略俻亦
旣可譜數世葢巳無復遺憾矣其心思耳目精力之所不得
而及雖孝子順孫無如之何一日偶得先世嘗爲浮屠氏之
教者數𥿄扵塵煤䑕蠧中自其譜以上扵是又得諱第居娶
男女生卒葬之歲月者數世而譜遂完嗚呼以孫氏之積必
待二千年之久然後始大而其子孫始克爲譜度東南士大
夫世家固少有能致此者若進士之純誠篤孝日夜恐墜失
其先緒殫勤盡瘁然後僅以成就皆余所愧嘆而不及者也
進士君作譜兼有書某男子長而能爲人子弟若父兄某女
子嫁而能爲人婦若母與其有犯失也皆俻書之讀其譜者
勸戒生焉譜旣成其群從兄弟之賢而有力者又相與糾合
其族人使行爲一第以五行相生之義第爲二十字以傳永
久曰如此週而復始吾長㓜昭穆可以百世而不亂其族人
窮老廢疾孤寡不能自立婚嫁葬埋之不能舉者又皆爲條
畫以賙恤之孫氏之義風殆方興而未巳也餘姚他孫甚多
惟祖長官者自别其望曰冨春故曰冨春孫氏譜
　　秣陵翁氏譜序
氏族之難言久矣世之賢而有知識者雖欲求之而不能得
不賢而無知識棄之而不求者固不論也葢古之所謂同姓
昭昭穆穆百世而宗不遷離鄕别土疏支别屬有慶弔或絶
而婚嫁不容以相通謂君唐與陶陳與胡之類是巳而近世
自其近而可推者則巳不問嗚呼是孰使之然㢤余嘗見廬
陵歐陽公孩提之歲而喪其所天流離艱苦寄食他氏稍長
大發憤問學即痛念宗緒之凋疎而為之訪求纂緝定次為
歐陽氏譜一編他日至謂人曰人而不知族姓所自出者則
無以别扵禽獸葢深切齒扵此矣一時游從諸賢相與激發
故眉山之譜祖味道而南豐公宗鄫子然亦臆度倚傍而言
之爾而此三族者其本末幸而猶若可攷故言之而通自古
昔喪亂以來族愈大者散失愈深而混奪愈甚則雖有賢者
固無如之何也秣陵之翁有䕫者以譜示余閱之由其髙大
父通直公而上通扵楚國左臣絲牽䋲連可數者五十世又
由楚國左臣而上通之扵軒轅少典數千世之逺而可以一
日盡也嗟乎羙㢤間嘗問其故則澘然曰夔之生也㓜而孤
惟其不忍翁氏之宗将由我而忘焉而為此也且非我也獨
能之雖生之晚而凡翁氏之顯人靡不知也姻連中外有所
可知扵翁氏者靡不求也知之求之而靡不考也故是譜也
幸而備余扵是旣為傳錄其大略可備攷證者于家而有感
扵廬陵公之事因舉而賛之以成其志且以益廣其學云元
貞丙申歳季春旣望前進士剡源戴表元序
　　李氏族譜後序
奉化江口李氏其先自閩來明至秉義復以盛徳者起家其
諸孫多羙而文皆能因縁科目以取貴顯當其盛時舉族幾
無布衣葢江南之取士有二途其一曰進士甲科其法以三
歳之秋舉于鄕于漕于國于監試用經義詩賦論䇿明歲春
再試儀曹中即進之大廷䇿之第為五甲而高下皆授之官
其二曰三舍法其法儀曹扵春試進士畢取去歳秋舉之見
遺而不忍棄者單試之經義詩賦中即升之成均曰外舍生
以經義詩賦論䇿月各一試而學官自考之曰私試歲終較
其優升内舍曰外優優成又取内舍生月考之歲終較其優
曰内優優成儀曹再歲取内舍生通試之為優平二等曰上
舍試内優成而再入優為上等上舍授官比進士第二人其
次一優一平為中等上舍其次二平為下等上舍與教授而
通名之曰釋褐外舍生之未升也儀曹又毎歲以經義詩賦
論䇿一試之亦分優平曰公試旣升而試如上舍法李氏之
興自族譜外有傳科錄别載子孫中諸科者名字有棣華集
載子孫中諸科之文以其法之細且煩得之宜艱而李氏扵
傳科也歲無虚籍扵棣華也月不停書如此垂七十年殆亦
可謂盛矣兵火以來髙堂列宇作為灰塵傳科棣華之彷彿
不可復考考而舊譜亦再以燬廢扵是水口鎮通直公之子
明新以為懼日夜以所記憶精詢俻葺而譜得略完惟是漏
落者不能増加傳聞者且将就盡為之憮然不寜而徴言扵
余余家三世成均與李氏為硯席交知其事不為不熟且亦
自懼宗祚荒凉後有問閥閱曲折扵兒軰者卒無以對因以
身履目睹之故備陳之附書譜後比之紀遊𫐠夢萬一或有
考焉若夫李氏祖澤積累之源則有傳宗龜鑑建炎備禦録
江口橋記及諸墓碣去之百世不可磨也至大巳酉秋季旣
望剡源戴表元書
　　臧氏家集序
吾州臧氏自鄱陽東遷以余所知十數公皆鏘鏘然能用其
文辭氣誼行名儒林間而吏部公正子最著然其家單矣自
餘往往清純自持純甚者業醫聞其先人世精醫醫全活人
不可計故天報之以賢子孫云每鄕國大比若試于禮官臧
氏昆弟子姓群然斕斑籍中葢亦可謂盛矣而鄱陽之族余
以遠未之聞焉丙申季春始識廷瑞於宣廷瑞鄱陽族之鏘
鏘然者也鄱陽距宣尤近其來宣者言其族之在其州猶其
在吾州者也扵是加嘆慕焉旣而廷瑞岀其世譜載其著者
爵位名字凡鄱陽與吾明之族皆備又附繫遺文人為一編
嗚呼冨㢤昔太史公旣廣覽奇書軼傳作成史記其辭偉矣
而自序家世舊文如劒論等類亦不遺棄王仲淹稱其先人
銅川府君以上人人有述仁人孝子之扵其宗固如是乎廷
瑞之作視二公尤廣當學衰族散之久而極力從事扵此其
志為尤可尚也惜乎余陋不足以發其事廷瑞嘗中童子科
當仕矣今猶強力而吾州之族國史公之後方以廉譽進為
於時天庶幾未忘臧氏也㢤
　　褒中雜詠圖詩序
異時聞關陜多竒士其山川峭深風氣清厚懐珍負異而隱
者可以爲鄭子真逢時撫運而起者可以爲諸葛公皆無所
愧怍扵人世而惜強壮之年道里隔絶不得接識其人以爲
不慊迨扵混一車馬厩置可相徃來而老憊及之所居又海
濵遐壌非進趨當世者所屑至以故常有齟齬窮陋之歎乃
不自意諸公憐其無營薦授之一秩得以職事受察扵今江
東廉訪僉事王公而因以講聞先大夫褒中先生之爲人先
生博學而通宏材而潜余也何足以知之而僉事公淵源文
雅猷爲器業川驅霆行春煦霜肅寛不容姦廣不劌物觀公
之施扵身逹扵吏民推其本扵家庭者可以得先生萬分之
一焉先生嘗著褒中雜詠若于篇隱居之懐經濟之識陶冩
具備其在憲臺商左山魏中丞閻徐二承㫖之流皆爲之敘
述稱賛來江南高郎中趙學士復冩諸畫圖以相映發余實
不揆輒亦附辭各題之下以致想像尊慕而併書所以然之
故于右方詩不云乎雖無老成人尚有典刑先生有焉大徳
九年歲在乙巳冬十二月望序
　　旌表節婦徐夫人詩序
人之常情以物與人而人能守之不失則愛之也愈甚天之
與物扵人其何獨不然天之所與人之物莫貴重扵其身而
又與之以守其身之物曰禮義人受天之所與而能守禮義
不失其貴重之身者天亦不失其愛而常扶持之故孤婺寡
弱之家艱關勤苦百折能行人之所難行則生扵其門者爲
子必孝爲臣必忠而其人必康強壽考及見㓜穉之成而身
厚其報此天理之自然人事之必至如炊之食如種之穫可
坐而待其熟也浙東部使者拜䧏公之母太夫人徐氏生公
而寡太夫人秉不欺之節躬靡它之誓内謹祭饋外勤師資
朝咻暮祝動不違正迨公業成名立遂陪台垣儀憲府出藩
入從左侯右伯而太夫人魚軒綵衣委蛇就養金罌錦誥便
蕃受寵人以為康強夀考享禮義守身之報而取愛扵天者
豈不在兹乎已亥之夏有命即所居第旌表如式有司題其
門曰旌表節婦徐氏夫人之門轟轟乎義風熾乎當塗洸洸
乎頌聲流乎寰區扵是縉紳士大夫侈其事者咸作為歌詩
以播颺積善之慶且上以光孝治而下以勸禮俗余之昔也
受㕓扵公為民又甞登堂為客歆艶賛慕之日深矣謹顯誦
所間題辭其編首云
　　賈母滑氏夫人詩序
古者内諱不出門外言不入閫婦人女子而以名字聞扵人
難矣世徳之衰始有婺居貞節之譽班班簡書間然宋共執
經蹈死左氏尚惜其無權巴清肥家䝉褒史遷不以為知禮
求諸婉娈執法從容名義嚴而有政慈而能㫁若今賈母滑
夫人者近世鮮有往古亦無愧焉夫人居趙州柏鄕滑里嫁
同縣儒者賈府君年三十四生二男二女而府君沒扵時孩
㓜滿室舅姑耄衰夫人俯躬艱勞仰備珍養支傾補羸晨夜
靡息二老人者安其經營皆以髙年樂終及時招師資選婚
偶遂以餘力改厝先親之稾殯者四世賈氏綱紀資業倍振
扵府君存時大徳庚子歲扵是男廷瑞以承事郎來江浙為
中書行署都事年三十九數始孤之期三十有一年矣而甚
勤其官苞苴之謁不行氷檗之操日著緋衣象板魚軒錦書
出儀都寮入侍親膳誠宦游之羙家教之飭而造物者矜其
苦節報之以材賢而享其慶也嗟乎盛㦲南北縉紳韋布之
士交為歌詩以頌嘆美徳謂表元之舊也嘗為文學掌故俾
以古義發題篇端謹為敘次本末如右
　　東平杜氏祈岱宗事序
鬼神之事自孔氏以來難言之因其難言而世之人諉爲茫
茫吉善者無所恃悖逆者益無所憚不知古先聖王雖不日
謄其說以求人之震眩而初亦未嘗廢也故有占筮有盟詛
有􁋃禳禬禱之禮而人之愛厚其親者至有减年以相益移
禍以自損其事往往有時而信其為儒者又正言以非之曰
天之道豈若是瀆而甚者又擬人之近名而言之也嗚呼金
縢之書載武王病而周公為弟欲代其死使非仲尼存之扵
經則人亦豈信之㢤東平杜克仁客山隂其兄以檄出餘姚
俱病疫克仁念其家自嚴侯開東藩即有名宦之籍今兄弟
南來相依而生死不可知且父遠恐遺無窮憂則私禱岱宗
願損已十齡以延其兄幸萬有一得良愈即歸自家歩拜詣
祠下謝神旣而皆愈克仁如其言歩拜詣祠下謝神巫請其
故驚異之事遂漸聞扵人士大夫㝷各為詞章嗟歎以激摩
流俗之隆扵私而薄扵義者而示以諗扵余余扵岱宗之能
生死夀夭人其理不可知也然岱宗無神則巳岱宗有神不
以與杜氏兄弟而誰與而其事則孔氏之徒所難言後世以
為疑而古先聖王之所不廢者也遂為略書梗槩而歸其卷
杜氏云
　　楊氏池堂讌集詩序
丙戌之春山隂徐天祐斯萬王沂孫聖與鄞戴表元帥𥘉台
陳方申夫番洪師中中行皆客于杭先是霅周密公謹與杭
楊承之人受有連依之居杭大受和武恭王諸孫其居之苑
禦多引外湖之泉以爲池泉流環廻斗折㳙㳙然縈穿逕間
松篁覆之禽魚飛逰雖在城市而具山溪之觀而流觴曲水
者諸泉之最著也公謹樂而安之久之大受昆弟捐其餘地
之西偏使自營别第以居公謹遂亦爲杭人杭人之有文者
仇遠仁近白珽廷玉屠約存博張模仲實孫晋康侯曹良史
之才朱棻文芳日從之遊及是公謹以三月五日将修蘭亭
故事合居游之士凡十有四人共讌于曲水客皆諾如約而
大雷雨作自朝達晝不止官途水尺行者病涉十四人之中
其六不至公謹望望然兾之起視曲水則旣漫爲壑恚而曰
余惟客缺是愧若飲豈必曲水㢤乃揖其在者遷酒與殽近
集扵臨池之堂背堂有危樓翼然俯納衆碧大受又特具禮
領客陟之旣又復于初公謹大出所蓄古器物享客為好或
膝琴而絃或手矢而壷或目圖與書而口歌以呼醉醒荘諧
駢譁競狎各不知人世之有盛衰今古而窮逹壮老之歷乎
其身也酒半有作而嘆曰兹逰樂㦲其有思乎抑亦知夫兹
遊之所由起乎葢夫兹逰者蘭亭之變蘭亭者鄭國風溱洧
之變也鄭之溱洧在當時小人知慚之而晋之蘭亭在後世
君子以為善也雖然人生而感樂哀之情猶天時之不能廢
扵寒暑其廢之有節而導之有故苟使變而不失正則歲時
樂遊以盡人事之適豈惟君子雖先王張弛之道其孰能廢
之方晋之未遷故都之氓處五方之中而習累世之盛男袿
女袂春遊而祓焉固其閻閭委巷之所通行也晋之旣遷名
士大夫僑居而露宿愁苦而嗟咨有願為盛時故都之氓不
可得矣故且駕言出遊以冩我憂而何擇扵禊之有吾觀蘭
亭一時臨流援筆之作率囁嚅喑黯如長沮荷蕢冥然而遠
懷其䏻言者不過逹生捐累如荘周翛翛然羡死灰枯骼之
適若是者謂之樂乎非耶今吾人之集扵斯也宜又不得視
晋人而樂扵晋人何耶扵是坐中之壮者茫然以思長者愀
然以悲向之嘆者欲幡然以辭旣而讙曰事適有所寄也今
日之事知飮酒而巳非歎所也且我何用遠知古人盍各為
辭以逹其志辭之逹志莫如詩公謹遂取十四韻析為之籌
使在者人探而賦之不至者授之所探而徵之得其韻為古
體詩若干言得其韻為近體詩若干言群篇鼎成咸有倫理
是庻幾託晋賢之逹而返鄭風之變也巳矣因次第䏈為巨
編而命表元爲之序
　　牡丹讌席詩序
人之扵交遊㑹合談讌之樂當其樂時不知其可慕也事去
而思之則始茫然有追扳不及之嘆渡江兵休久名家文人
漸漸修還承平館閣故事而循王孫張功父使君以好客聞
天下當是時遇佳風日花時月夕功父必開玉照堂置酒樂
客其客廬陵楊廷秀山隂陸務觀浮梁姜堯章之徒以十數
至輒歡飮浩歌窮晝夜忘去明日醉中唱酬詩或樂府詞纍
纍傳都下都下人門抄戸誦以為盛事然或半旬十日不爾
則諸公嘲訝問故之書至矣嗟夫此非故家遺澤余所謂追
扳而不獲者耶大徳戊戌春功父諸孫之賢而文者國器甫
復㝷墜典自天目山致名本牡丹百餘歸第中以三月九日
大享客瓶罍設張屏筵絢輝衣冠之華詼諧之歡咸曰自多
事以來所未易有是樂也不可以無述扵是國器甫與永嘉
陳某等各探韻賦詩通得古律若干篇而命前進士剡源戴
表元序其卷端云
　　八月十六日張園玩月詩序
斯人之居斯世雖學道不可以過勞扵是乎必有時節讌逰
詠歌之樂以節適其筋骸而凋娯其血氣其盡遊之樂非遠
之乎山林寛閑曠野之處則不暢固亦有因勞而求樂未樂
而反勞者矣幸而得其遊而可樂然四時之中值乎冬夏隆
寒毒暑則不可出可出而逰者惟春秋而春氣喧濁不如秋
清故自古騷人逸士以中秋玩月為四時樂遊之最大徳戊
戌歲八月十五夜望舒掩其明逰者闕焉乃以次夕合讌于
君子軒之圃圃主清河張模仲實其族焴如晦烈景忠客剡
源戴表元帥𥘉錢塘屠約存博龍泉陳康祖無逸㑹稽王潤
之徳玉戴錫祖禹嘉興顧文琛伯玉侍遊者仲實之子炬爁
如晦之子奎無逸之子繹曾是夕也雲河豁舒風露娟爽客
主諸人談謔荘詣嘯歌起止各盡其趣而圃在杭㕓闤闠中
略無囂聲深垣窈徑芳林逺榭居然令人有山谷意酒半有
歌退之贈張功曹長句者遂取其末章分韻賦詩以為樂夫
其逰足以散勞而不煩飮足以合歡而不亂氣清而能群樂
最而有文是豈非學道者之所許而騷人逸士之事也耶明
日聮其詩一編而謂表元之齒稍長扵諸客也命以為序云
　　北山小序
大徳巳亥之春前清明二日余與顧伯玉約逰北山訪林以
道騎過陳無逸要之俱行以道之居去北山尚二里而逺至
巳日高舂留飮少憇以道遂導余三人者循冷泉穿玲瓏巖
緣三天竺出小陌復南入彌陀寺謁大山恢師初遊時自不
擬即歸謂幸可留得留為佳爾至是恢師一見以文墨故家
相厚諸客殊無去意行談坐歌俯仰自在惓劇夜向深纔就
枕席聞山雨洶洶聲牕戸揺動如卧楊瀾左蠡舟中也明日
飯巳恢師復留以道之子自其居載醴食來稍出就彌陀西
小精廬享之大醉客主将各散去因分韻賦詩記􁁅而属余
序其篇首無逸伯玉吳士余家近越扵恢師以道父子葢鄕
里云是日剡源戴表元帥初序
　　遊雲門若耶溪詩序
出稽山門東南三十里得陶山魁然一佳塢也扵時暮春湍
林　散坐索索有凉氣夜分尤甚卧者聞巖上虎聲詰朝
問人非虎也出山盡東六七里一溪清紘如帶車者云即若
耶溪溪上有任公子釣臺敞恍無復人境乃知唐詩人夸詡
非虚語彼王謝軰懷章綬携導從而遊直以不能遽爾舍去
故耶溪忽縈忽直山乍昻乍伏左右顧皆㑹人意稍轉登明
覺寺諸勝一一在眼中穿西望碧帷四懸雲門寺也𥘉遊陶
山小雨至若耶尚隂暄近雲門天日始盡清朗遂投元上人
竹房飮酒酒酣倚顧况所題松樹酌葛翁丹井泉分韻詠詩
自永嘉陳用賔而下通十四人皆賦之詩成剡源戴表元序
之甲午歲三月十日序
　　遊南岩詩序
余旣棄故業以文學掾至信州葢老而逺行意惻然不自聊
頗聞州之南有危岩空寛僧廬其中林泉溜清禽鳥往來幸
而一遊得以發鬱積舒固滯然至官四閱月不能遂也乃季
秋二十有八日高舂約朋客出關駕輕舟西浮可七八里所
捨舟遵小徑益南坡壠高下起伏又三里所得岩形如剖瓠
穣實懸綴飛層仰積横嶂旁豁崩湍欲窮未半倐湧居者縁
其餘隙礱坐床斵歩道曲㑹人意岩東有泉時時出一滴石
罅中地宜拒霜花扵時暄晴光彩穠澤可愛滿岩䥴來游人
名氏前漫後缺獨朱晦翁辛㓜安題蹤儼然數之適百二十
年歲月日與今游皆相同良爲竒事岩西攀磴上小窩無數
其一稍盤窈云古有得道老釋結坐於此平出轉南竦矗一
石峰相直次第刻成立梯者五卷其巔州城郭可俯眺余極
力及四梯不敢盡登而止所見巳不貲矣初約以昏歸抵岩
旣晡遂治宿具歌飮岩中夜向深氣倍凄峭非人境凌晨再
周遭按歷俱不忍去是遊之事取饌於漁因庖於樵假芼於
圃惟牢羶壷酒糜米燭蜜客有預携者懽縱之極他無比喻
垂歸忽自笑余也固習扵山居平生行吳楚間見若不少而
獨爲此留連不能忘情何耶余旣不自持抑諸人者方英年
盛氣又多土居何爲亦若是復憀憀乎於是分韻各賦詩一
篇同遊者大名王應夔景然先歸餘客鉛山虞舜臣舜民宋
如曾吾省上饒鄭仁則則榮曾道華華父徐如礪若金王叔
太正輔叔謙自牧則榮之子義榮番易湯及翁及翁而余剡
源戴表元帥初是爲歲大徳壬寅良月朔日序
　　陵陽牟氏夀席詩序
天下之樂有可以力得之者有不可以力而惟其所欲則得
之者可以力得之者富貴紛華燕私之奉皆是也不可以力
而惟其所欲則得之者家庭顔色起居飮食甘㫖之情是也
士大夫當鐘鳴鼎食時豢養百爲纎息如意勢足以厚其親
而行須輿衛居仰安宅禮或有以煩馳暇或有以勞奪至扵
窮栖寥處杯漿爵酒臠鮮粒飡非心營手治則不能給可謂
艱薄巳甚然即而将之其歡忻暢悅反過扵備物之享何也
力在外可屈而情由中難量也陵陽牟先生自還㑹稽使者
節食貧茹辛卧苕溪上二十餘年夫人同郡鄧氏毗陵使君
之子冬官二卿秀巖李先生之外孫家世軒冕忘其貴奢相
與隱約産息煩衍更衣而燠倂釜而飽清風苦節與陶淵明
家伉儷翁稚相同人皆高其賢而嘆其約也丙申春先生年
七十其長子余同年弟成甫帥諸弟大設醴食私第爲二親
夀二親燕而樂之游從朋客甥孫中外聞而爲詩以歌吟頌
美者累十百人越三年歲巳亥春鄧夫人復七十成甫復帥
諸弟設醴食如前禮二親加樂焉扵是聞者相率爲詩以歌
吟誦羙而余適預名其間咸以爲是事兵革以來衣冠閥閱
之所無有余重自惟念以牟鄧蜀大家先生父子又東南久
宦極今之豐宜不能親昔之儉而真情􁁅忻暢恱如是衆人
之歌吟頌美如是是吾徒所爲優游自得扵斯世者真不係
扵外物之去來由今而後聞風而作感義而起知人人孝徳
之易爲而明時禮俗之將成也遂率意爲辭表諸篇端而題
爲陵陽牟氏壽席詩序
　　城東倡和小序
余少時學詩誦夫子之說曰可以興可以觀可以怨易知也
至於可以羣而難之有老先生教余汝他日當自解此非可
以言語悟也葢自弱冠出遊至于今閱歷三紀平生所過從
延接貴賤浮沉賢愚聚散無慮千數至是而始略知夫交之
難而尤未知羣之難也非羣之道難扵交而交之可致不如
羣之不可致也交之羣莫盛扵杭扵是歲在大徳戊戊嘉興
顧伯玉客扵杭城東杭之賢而文者皆與之游而屠存博白
廷玉以歲晏立春前一日過廬清談劇飲甚適旣少倦卽相
與循䦕坰歩江臯眺太白錢鏐之荒墟弔陶朱子胥之遺跡
意色蒼莾襟神飛踈退而存博遂先成古詩二韻六言五章
以紀其事旣而廷玉有和伯玉旣和又别爲詩而張仲實陳
無逸諸賢又皆和有和詩遂不可勝紀其氣如椒蘭之交襲
而郁也其音如簫鐘之迭居而不亂也其數如釣芥磁鐵之
不相違而相入也噫嘻羙哉其羣矣哉余也山野土木之人
無能預扵兹集而知舊憐其流離毎不踈外辱以小序見命
不敢固辭私心亦喜交道之有羣而詩學之少驗也而爲同
業者願之因附繋其頌嘆云明年仲春㢤生明剡源戴表元
序
　　遊蘭亭詩序
蘭亭自右軍後一千年人無繼其遊者山川人情古今賢愚
不相遠葢豈無遊者而人不傳耳至元甲子之春扵是部使
者東平王公新蘭亭右軍之祠塾且再歲荒原廢墟粉堊翔
湧今使者河南狄公䄡帷踵臨敎治益洽當三月三日右軍
肖像適成王氏子孫之賢而文者曰子才拜薦牲酒祠下遂
詣曲水流杯序飮如永和脩禊故事當是時兩使者前後至
越以詞翰風流接士聲撼江浙東平公雖去越行部相望而
河南公欣禮之成縫衣峩冠彌巷滿谷山翁野叟奔走出覩
先是東平公即塾招明師選童稚之秀者以爲諸生至是命
之當席拱羣誦永和諸賢蘭亭詩音容諧同情禮清鬯凡在
飮者無不􁁅愜中飮有坐而歎曰美㢤遊乎自吾具耳目以
來所未始暏識也獨未知較永和諸賢時何如昔仲尼感逝
川羊公悲覘山後吾人一千年不能使人慨慕咨嗟嘆想如
吾人於永和否是未可知也旣又作而非之者曰子何以古
人爲㢤子不觀夫杯乎今夫杯油油然随風而行浮浮然乘
波而流盛醇駕輕若浮若沉前行旣遷而後至者亦莫能自
休焉今吾人之游扵世有以異扵杯之游扵水乎今人之不
能爲古人猶古人之不能爲今人也而何羡乎且人苦不自
知當永和諸賢徘徊几席間取快一時豈暇豫期後世事若
然者徒敗人意耳今日之事且極飮爲樂安知後來者不羡
從吾今日而不可得乎飮酣遂取右軍詩爲韻人探一韻韻
成一篇自河南公以下總得詩若干篇而屬剡源戴表元爲
之序
　　客樓東冬夜㑹合詩序
五官四體之扵人皆不能以無役役而有所獲則因而資之
以爲樂農之扵耕商之扵市百工之各扵其業當其衝風埃
觸霧潦艱難曲折窮心思之所营殫筋力之所獵而後能有
區區之贏餘或終朝莫息或窮年暫逸幸而值之則收形神
散肌膚與妻孥姻黨笑談讌集以展平生之綢繆以補尋常
企碩之所不及豈徒若是而巳人之能以功名志業致其大
欲扵世者雖賢愚臧否為人稱慕姍笑之不同而皆未有不
為而成者也况若吾人之云云進無所榮扵時退無所佚扵
家疲其躬苦其心自兒童佔嗶學誦間關扵名實之得喪顚
頓扵事物之變遷其勤勞又有過扵農賈百工者矣而欲何
所成而何所資以爲樂耶扵是必有黙然而自喻者焉而不
必人之同之也雖不必人之同之而必有同之者焉何者四
海之廣也千萬人之衆也我爲迂人必亦有為迂者焉我為
獨人必有亦為獨者焉大徳戊戌之孟冬余客杭久且念歸
而方韶卿自婺至顧伯玉自秀至一夕不約而胥㑹于霅陳
無逸之邸四人者皆窮皆好迂行獨間關顚頓而不悔而余
與韶卿老矣相顧尤不能為情因相留止宿無逸大出酒炙
饌具相飮飫左觴右奕前歌後笑至扵語洽氣酣感慨之極
則又各以古今名義相振激舂撞擺闔略無道途覊旅之感
意度相與驩甚夫由貧賤而得其求者樂止扵妻孥姻黨而
巳耳富貴而肆其欲者樂止扵多僮奴侈賔游美衣豐食則
亦足矣而豈復有賢扵吾四人相與者耶是果有與吾同不
悔扵徒勞者耶夜聿云半詩籌再探羣篇告成厥有序引是
月二十有三剡源戴表元序
剡源戴先生文集卷之十(終)
剡源戴先生文集卷之十一
　　　　　　　　　　　　　　四明戴表元帥初
　序
　　王丞公避地編序
父黨王丞公子兼字逹善避地編古律詩雜著凡七十五篇
始丞公以文學行義傑立鄕閭間余初為童居相距無半舍
不能識也來錢塘乃始邂逅定為忘年之交聚散數歳各守
一官江浙不相聞乙亥之夏皆失仕歸余又買廬並公爲隣
扵世疇昔重郵累駕之不可接者一旦盡得之當是時兩家
生産赤立徒有六經諸史先秦以來古文竒刻處士之書合
數百千卷毎閒暇時留連聚論日至五六往返間又為歌詞
韻語以發其燕居之娯私心甚幸以為吾徒雖不得志扵世
固有以樂矣越明年兵聲撼海上村郊之民往往持槖束緼
而立伺塵起即遁余與公勢不得止倉皇棄其故業指山中
可舍者為之歸盖其事不能相謀而流離轉徙困頓百折不
自意復相出扵天台南峽之麓自是而行同途止同旅交同
友客同門急則傳聲疾呼老穉携挈以遁須臾之命緩則握
手勞苦流涕譬釋以寛離鄕弃土之戚此扵人情何所暇逸
而長篇大章交至迭出倀倀乎若不知其身之受死禍而飢
渇寒凍之號其後也将痛極感深力不可措遂且猖狂放恣
以暢其鬱滯而不自知耶今觀編中次第一一而在竊嘗想
像當時交際間事惟馬隩時為詳或臨流據石佇思而遲成
或褰裳擲筆率意而立就獨吾丞公鬚眉老蒼矩歩就席至
一字不肯出口少焉迫之而作語盡道妍音度諧合比事屬
辭黙冩如注衆客始為傾歎自失而巳若無有焉是不亦盛
徳長者人㢤公平生他所論著悉燬于火旣出峽率妻孥耕
燼地而食終日言不及利天果不欲䘮斯文乎何其老而堅
也余雖不材旦夕從東阡南陌後和叩牛之行歌續負芩之
坐論尚能為公好之
　　王敬叔詩序
金華王敬叔示余古近詩若干篇余受而歎曰敬叔詩非余
不能知非敬叔亦無以知余之知也敬叔初與余相識時在
錢塘西湖之上翛翛然山人處士日幅巾杖履往來南泉北
嶂間或遇豪貴人供張其處耳如不聞目如不睹時雖不肯
與余說詩時時察其動作俯仰盖無非詩也爾後來吾鄕州
同寝食稍及詩事然非有所游歷及邂逅高人異境瀟散適
意亦不出一語余嘗評敬叔斯人有無故而餉之千金度正
色能辭之故其詩自然與世故簡遠最後余來宛陵與敬叔
益狎見其詩益多敬叔雖世家金華而生長宛陵有先業之
池臺足以備游眺有中産之田園足以充庖醸貧而不怨卑
而自肆當戸門清休風日佳好兄弟壺觴硯席浩歌驩醉茂
林幽樾之下無不足者以是其詩往往皆非無故而作作必
為人膾炙不厭荘周有言瓦注者巧金注者昏百里奚無爵
禄扵心故飯牛而牛肥豈不信㢤敬叔亦嘗與余言吾人學
詩如燒丹道人勞形内恱或能以餘力取給朝暮若王公大
人則不必待是而樂嗟乎敬叔之道信其至扵是乎抑吾人
之相知猶未之悉異時宛陵有李咸用詩種子孫世其業數
百年雖貧而衣冠蟬聮至今近世梅都官能詩尤貧至使人
不敢踐其墓草敬叔勉之余旦夕歸剡源山中亦不敢廢故
業以求無愧扵所爲知敬叔者焉元貞丙申歳長至日剡源
戴表元序
　　顧伯玉詩文稿序
古之聞人能以文學華其躬而名于後世者豈獨繋乎人力
之所成就亦其豪傑之見有以異扵衆人而然乎予常怪今
人好揣摩時材者靳吳士嗚呼彼直見其居衍沃安紛華而
無志扵超觀逺舉以爲土風適當然耳是焉知其初吳之初
有延陵季子以多聞博識能使齊魯晉鄭諸國之名賢傾身
而願從之交者有言子游輕千里而北學扵仲尼仲尼之門
遊者累千人而子游爲文學首凡東南之儒者班然名揚藝
顯宜皆出扵二人之苗裔焉故其流膏餘澤沾注呉士漢魏
以來閥閲尤盛若華亭顧氏其一也顧氏起丞祖雍子孫世
世不墜清業其詳著扵史牒余嘗客華亭聞所謂亭林野王
讀書堆而願遊焉亭林之東數十里亦有顧氏之居東園而
與余同太學屢為之留連徃復如是二十年始識伯玉伯玉
雖世居東園業成而科舉罷即大縱其學扵六藝百氏之書
浩浩乎慕為古文章而出交扵當世之勝巳者以廣其識旣
而猶以為隘也㑹郡國以其名舉茂才異等則槖其書走燕
趙間盡與其竒士逰遂迤邐見執政大臣将撼動之以太平
經濟之略當是時年甚少氣甚銳視勲名爵位若不足致留
滯未見省而亟翩然以歸諸公相知者頗極力覊縻之不可
得人或為伯玉惜伯玉曰我之為我未失也歸而益力學攻
文章乃今叢編鉅帙間楚客之賦詞漢儒之論議唐賢之篇
什旬抄月纂巳使人膾炙不暇令不止其可以名終身傳後
世者雖古之聞人何遠也士大夫懷居養安内無豪傑特起
之見外無交遊廣博之助而望有所立其難㢤惜予雖知出
此而早衰多累年又加長不得從伯玉驅馳先後而相與觀
徳業之進則為深可愧悔乎
　　紫陽方使君文集序
日月五星晝夜與天錯行而雲霆風露雨雪電雹為之變化
不測山起西北與水東南馳而外截爲海介鱗羽毛齒角物
果寳藏之美從而蓄焉葢其為物也停涵盤薄欝積之者厚
則其周扵用也不竭人之精氣藴之為道徳發之為事業而
逹之扵言語詞章亦若是而巳矣竊獨怪夫古之通儒碩人
凡以著述表見扵世者莫不皆有統緒若曾孟周邵程張之
扵道屈賈司馬班楊韓柳歐陽蘇之扵文當其一時及門承
接之士固巳親而得之而遺風餘韻傳之後來猶可以隱隱
不㓕近世以來乃至寥落散漫不可復續豈天地之數有時
而不齊如適值其薄蝕震動傾䧟漏洩之或然者耶故嘗考
之自夫子之徒沒言道者不必貴文言文者不必兼道如此
幾二千年迨新安子朱子出學者始復不敢雜道扵文子朱
子没其書大行最有力者建安真希元臨卭魏華父二公纂
緝而彚緒之為精余生愈晚併不及識二公而每毎私從諸
老先生之嘗為其學者剽傳之戊戌已亥間來錢塘始得熟
從紫陽方使君遊使君生子朱子之鄕而扵真魏二公書縷
析銖校無復遺憾禮樂刑名度數之規天人性命智識之奥
詢之靡不知知之靡不樂一夕乃得盡其平生製作讀之熒
熒乎河漢之光華而隂明舒惨若有鬼神物怪先後而翕忽
之也恢恢乎太山喬岳長川巨瀆之噴薄氛祲而龜黿蛟鱷
豹犀虎象出没震耀之不可狎也熈熈乎時春羙卉平郊茂
樾輿馬丰腴而衣冠靚侈舒眉酣氣樂聞歌謡之奏也嗚呼
是豈非精氣之英統緒之㑹而諸老先生未盡之澤者㢤余
旣惰愚雖幸許教扵門而衣食經營有所不暇顧今江南舊
徳如使君不一二數詩不云乎我日斯邁而月斯征又不云
乎雖無老成人尚有典刑是用疾首疢心碩與同門者永其
傳焉辱諸生以序引請故不敢辭
　　恒荘詩序
客有言恒荘扵余者曰縉山李侯徳隆自其遠祖太師公以
勲業行義立家爲北州鉅族事在史官名在天下士大夫天
下士大夫識與不識尊稱之為縉山忠孝李家徳隆又自用
其敏介清慎為時能臣而念先業之勤懼愈久且散其宗乃
取旁近先塋之田若干畆命之曰恒荘使李氏為子若孫者
世守之以圖永久不壊庻幾近扵古之亢宗保族而能恒其
徳者乎余荅之曰李侯之世則美矣李侯之為是事則加美
矣抑客亦知夫人之所能恒者乎夫人居土而生資土而養
其没也藏土以為歸先王知人之須是三者也扵其居也裁
之宅里扵其養也界之田疇扵其藏也成之塋域而賢有功
徳扵人者又世世胙之國邑以酬其勞以勸其類然後人無
賢愚貴賤皆得而恒焉後之人扵是三者旣皆其所自為有
力者過扵有餘而無資者遂至扵無以濟其不給人之常情
有餘之過不能無為不肖不給之久亦不能自制其命而必
為賢扵是惶惶然或起扵遊說或發扵技擊或豪或援或譁
或藝干榮冒舉以求脫貧賤之厄其不幸而不得與得之而
後失者則去窮民之狼籍無幾耳而惟禮法之家豪傑之士
始僅能自以其志節表見扵世故古之能恒以時而今之能
恒以巳今夫李侯植身扵璆璧之林羅名扵氷雪之府名言
應經制事合法而方進為扵時以大試其道於是舉也聲激
氣盪家振戸率将合四方好義之士悉取縉山恒荘以為式
則銷頽風扶善俗其扵時政也不為無補豈獨亢宗保族私
其徳扵李氏子孫而巳客曰侈㢤子之言乎退而率其朋相
與為衢歌以發揚李氏之美凡得古律詩若干篇而屬筆扵
予予綴緝前所問荅之云以為李氏恒荘詩序
　　千峰酬倡序
故友謝羽臯嘗為余言唐詩人在江東者郡最多不過三四
人而獨新定自元和至咸通間施處士肩吾方先生干李建
州頻章協律八元之屬以十計余攷之信然豈其山巉水駛
風氣䟱爽士大夫得之而為清能靈解徃徃有非他郡所可
幾及耶而恨平居以來不得擔簦裹糧往從之遊以縱觀其
如何之為快庚子歳余在錢塘有携千峰酬倡過余朱墨伊
優中取而疾讀之葢皆新定諸公所作亦有與余江湖塲屋
庠序之舊方其濯纓清流連鑣層雲雍容雅言優游燕歌固
當他有汲汲扵今時之為者風霜摇落砂礫凈盡平生扳援
馳逐之好一切不以介意乃相率俛首從事扵山川篇翰間
一以逃喧逺累一以忘形遺老寒暄榮悴囂寂禽虫卉木百
物之變出没扵前憂愁喜樂窮逹貴賤史册古今之感往來
扵中一一可與吾接而不得為吾累也何莫非詩之助者嗚
呼快㢤然而余言諸公之詩顧若倘然無所遇而作非如唐
人朝暮刻苦挾之以資身華世者也夫為詩不挾之以資身
華世而倘然以清能靈解自適其不遇此正古仁人君子隱
居求志之事而扵唐人乎何誇惜羽臯不在不得反覆䆒極
此論姑摭大略題諸卷端一　歸之
　　陸孟孫字士宗序
笠澤陸孟孫以其父命請扵余曰陸氏幸甚得公為婿今者
孟孫又幸得婿扵公惟是孟孫年浸長矣而業不脩懼頽其
家且貽公慚願賜之字以敎孟孫余謹為字曰士宗姑蘇之
族莫望扵陸自三國至扵李唐代有雋士其學行志業載扵
簡牘間班然偉矣迨乎近年資禄名第不為無人而不聞有
以是族而行扵儒林者與微族等耳而山隂之族逐名天下
談者曰姑蘇田腴而俗侈田腴則其小人無耕鋤糞治之勞
而不害得善禾俗侈則其君子偷而無逺心彼山隂之壤多
雄岡潔流士生其間不耻無資而耻無名雖牛醫馬人之子
知貴挾冊而歌唐虞况以舊族魯語有之息土不材瘠土好
義兹非其證歟余以為不然士視其所居立耳土之腴瘠何
擇焉自余為爾家婿猶見褒衣而能清言者數公逺祖唐宣
公之牒猶櫃而藏諸廟宣公之祠于社歲時子孫陪祀猶扵
爾家取之今皆無矣更去之百十年将愈無矣嗚呼孟孫之
宗可不為寒心㢤孟孫扵嗣為嫡長禮謂之宗子吾女亦嫡
長也獲承宗事孟孫其力務為學焉以無忝所生以解談者
之惑毋惰
　　袁鈞字徳衡序
積物之力其初起扵銖其輕易舉也銖銖而積之累百而至
於為鈞則不勝其舉矣智者扵此欲舉之不勞而知其力之
所以然必程之以衡衡舉鈞立而物之無窮可以坐致人之
扵徳亦然人之與人其初並鄕而居同途而趨循循然固相
若也忽焉而爲大賢無以異扵物之積銖而成鈞又由此加
積之旦旦而程之而至扵可以為堯舜故程物之力而知鈞
之無窮者衡也程人之所至而知人皆可以成堯舜者以徳
為之衡也濟南袁氏子鈞字徳衡請文扵予書此贈之
　　史景正字序
甬東史君䝉卿其族昆弟之字皆别以景旣有字君景吕者
矣年長學成而疑之以書來剡源曰是不慊吾志願有易也
遂為易字曰景正而告之以其說夫物未有可必正者也必
正之能正焉者寡矣惟人之心自其童䝉未有不正者也旣
而能言旣而有識則旣而無所不為不正者斯至矣雖然其
所不正幸而有以治之巳失者可使未逺而還不幸内無賢
父兄外無良師傅資微氣薄功力不充兹其䧟扵棄人也巳
爾吾他日掘地下而得泉涓涓然出竇穴間舒之為淪漣滙
之為滄浪清可鑑而羙可醸也放之數尋則又混而為泥沙
欝而為汙池湮而為糞壌草莾交之虫蛇興焉其不至扵是
然後積衆流之㑹為渠為溪為湖為江以逹扵海人心之初
不愧扵斯泉之清與美也世故之為泥沙嗜欲之為汗池利
禄之為糞壌朋儕臧獲之為虫蛇草莾可以不懼㢤聖人扵
易之蒙曰䝉以養正聖功也其象曰山下出泉䝉吾子其務
慎其出而養其正也乎㢤年旣長者徳将愈加學旣成者識
将愈堅積其功趨而㑹扵聖人之海無難矣
　　陳處度字序
盈天地之間凡其形之大小聲之重輕數之少多至雜而不
能齊者必權之扵度然亦有度之所不能權則又折而歸之
于矩故有度以度物有矩以處度而天下之理盡矣豈惟物
學者之扵道亦然今有人處閨門易周也而不能推之扵鄕
黨處賔僚易嚴也而不能推之扵昵近處窮約易持也而不
能推之扵貴盛處煩劇易决也而不能推之扵閒𥙿處安樂
易肆也而不能推之扵患難諸如此類盖必有縱横曲折旁
通泛應而不失其度者焉大學論絜矩之道曰所惡扵上毋
以使下所惡扵下毋以事上所惡扵前毋以先後所惡扵後
毋以從前夫子年七十而始從心所欲不踰矩者其為不失
之道也陳氏子矩字處度乞言扵予書此遺之
　　王一初名字序
松江王君名一初旣又名讀書之室曰一初而問其說於予
予復之曰子之名若字子皆自為之為之而不自知而他人
何從言之且亦嘗推夫人名字之所由起乎人生之初一而
已矣旣而不可以無别也而名生焉名之又不可以無别也
而字生焉旣而其所居處其所服用其交接游歴不可以無
别也而名始紛紛然而繁夫其初之一也而誰與約之其末
之紛紛然而繁也而誰與益之是非惟吾與子二人不能知
雖有上智神識而何以言其然乎且又非其人之生者然也
天地之間形色之類事物之故其生者何限一一而名之将
不勝其名一一而言其然将不勝其言故姓氏一也今幾族
井地一也今幾等曆象一也今幾家書契一也今幾法以至
臯陶之刑名伯夷之典禮伶倫之音樂岐伯巫咸之醫藥卜
筮與凡百工衆業莫不各有本祖其初如此而今如彼是孰
使之然㢤且又非惟人事之變然也隂陽之升降古今之去
來其淳其疵其成其敗如蜩蟬之化蛇虎之逝故者控持把
玩不能湏臾之久而新者已代之矣則其所謂一者何嘗可
一而初安在㢤虚無幻誕之徒乘其眩也遂欲悉取而屏之
而索諸群言之外九州八極之表而世之儒者攻之愈堅守
之彌力雖其說不必強所難通而逺自上古以來天地之所
以立日月之所以明風霆之所以神江河山岳之所以流載
近取吾人日用飮食之所仰頼更百千萬變而未嘗不一者
夫豈不可深言而况吾與子之所欲知乎於是王君翛然而
笑憮然而喻曰吾問一𥘉子併舉其極吾問名字子徧語其
類辯乎㢤因書以為序大徳戊戌孟夏望日剡源戴表元序
　　曹仲逹字序
大學曹君之子和父字仲逹居吳與余世好相善余為序所
為逹之義以諗之今夫雞鳴而起日入而休人之起居偃仰
勞逸榮悴關扵氣之嘘吸凡計一萬三千五百息能和之者
鮮矣幸而和則四肢百竅皆無壅塞窒滯之處疾病不興而
安樂生焉此一身之逹也親親長長老老㓜㓜而家道具莫難
於為上寒暑飢渴豊殺之權不敢悍焉莫難扵為下喜怒爱
惡予奪之欲不得肆焉惟夫不㥂不肆處之得其宜則指揮
唯諾節度愜適而情義諧洽此一家之逹也為人子弟而撫
之者順為人師友而接之者悅譽近而逺者聞身賤而貴者
孚然後不求之祿非望之福踰都越邑而自至葢有　垣揚
軌恐不免焉此一國之逹也珠玉不市衒而光麟鳯不庭畜
而祥賢士不出里巷其治行故窮居而和其言則信而化之
可使為三代之俗盛行而和其政則尊而用之可使為三代
之王此天下後世之逹也逹扵一身古之人有行之者嚴君
平費長房之類是也逹扵一家龎徳公陳仲弓之類是也逹
扵一國管㓜安李令伯之類是也逹扵天下萬世伊尹周公
孔孟之類是也仲逹扵此數者其何所從乎仲逹曰吾将思
之遂以為序大徳三年歳在巳亥五月望後三日戴表元序
　　李氏子字說序
桷之屬於室也其為木至小而為數至繁繁故易售小故易
求然惟其直焉者爲中桷也吾嘗居山見匠者之擇木得為
棟者十難一二焉得為梁者十難三四焉得為楹為梠者十
難五六焉至扵桷宜若往往而遇而積之反勞扵他材輙疑
而問之曰是㝷常之湏耳他日營大厦其用有數倍扵是者
非踰都越邑累年歲而求之不可得葢不惟直之貴而兼其
長焉然後為羙桷也故愛木者自其拱把而養之以至扵桷
旣桷矣不敢使止扵桷也益養之至扵為梠為楹為梁為棟
亦不止也益養之如皆不適用則有規而為應門為闕者取
焉為明堂大室者取焉此非其材之異養之者至也君子之
徳藝亦然小進如大却羣居而獨行拙扵美成而工扵持久
怯扵近名而勇扵任重夫然後材堅器良行乎世故霜露之
中出乎衆累斧斤之上不敗不傷引而伸之無用不適矣袁
季源命其子曰桷復取義扵殷頌字曰伯長余愛之欲有以
助其養也為兹說以廣之
　　史昭父字序
人常言日中必昃以為世之用明而不能持久之喻余竊謂
不然葢日之行乎中天曄乎下土千萬世旦旦仰而不褻者
正以其能中而能昃也苟使中而不昃則人得以窺其神而
為日不旣勞乎豈惟日天之扵雷霆風雨霜露所以寄號令
行惠澤者也然朝之烈者晝即收春之震者冬必藏何也彼
所為不數數扵用者即其所以用也豈惟天人之精神智力
不懼扵不堪而懼扵難繼故有聰如愚敏如鈍其初晷刻不
能自給而日積月累沛乎其有餘在易之晉曰明出地上晉
君子以自昭明徳夫晉進也明出扵地上其勢加進也以加
進之明而其體四柔二剛剛又客而柔主也用易者詳戒義
扵爻而嚴加辭扵象使養之以柔而自立扵昭若其明不出
扵勢而出扵我隂多而不晦氣升而能卑噫嘻至㢤而扵序
卦有言曰晉進也進必有所傷故受之明夷若之何日中之
不昃而可以持其明乎鄕友史昭父名晉伯生扵衮繡之門
而世鉛槧之業躬韋布之禮余嘉其可以語易也為序以贈
之大徳三年歲在巳亥十一月望日剡源戴表元序
　　王仲昭字說序
三衢學者王君勲字仲昭詣余而請曰勲之㓜也旣幸受名
扵親長也又幸得字扵友而未有命之以訓辭願序而贈焉
何如余讓不獲則為仲昭畧䟽其槩而聴仲昭自擇焉葢夫
人之居世未有無勞而食者也無勞而食者謂之惰民政之
所非而刑之所不貸故扵文力田為男自其勝耕也而皆與
之一夫之産使之動揺筋骸以孝養其父母以活其妻子雖
以舜禹后稷伊尹之聖而不得免扵其初而况他人乎此以
耕稼為勲者也耒耜旣閑則業必有所馴筋力旣疲則氣必
有所滯扵是有射鄕賔介之講有干戈羽籥之示有弦誦俎
豆之率歲時伏臘涖之學官録之黨正而登其成者進之鄕
老而列之士大夫此以肄習為動者也責非君師而求學者
聚扵其門權非官府而辨訟者决扵其庭若漢以來名賢貞
士雖功烈不能暢扵天下而一時遺風餘韻薰良伏暴扶頽
起懦如江河之浸雨澤之潤日夜長養而物不知此以教勸
為勲者也徳行道義也者人之根幹也言語詞章也者人之
枝葉也枝葉之去扵根榦逺矣然木無枝葉無以庇其身人
無詞章則亦無以養其徳自有人類以來以迨于今紀載之
事莫之或廢而千載之間行名之士精扵言者皆傳大之以
鋪揚先王典章禮樂之羙而小之呻吟伊優以自娯其不幸
此以著述為勲者也若乃為大丈夫而遇扵世才足以行其
所欲為計足以逹其所欲謀從客廟廊而使四方萬里無術
揚杻械之辜談笑邉陲而使三軍百姓無鼓桴烽堠之警其
存也珪冕以迎之篝鼎以榮之其乆也旂常竹帛以旌之此
以宦逹為勲者也耕稼也肄習也教勸之于著述也勲之在
我者也自昭其昭者也宦逹也勲之在人者也昭人之昭者
也昭人之昭者待扵命命得而為之則得為之命不得而為
之則不得為之自昭其昭者不待於命為之在我而巳矣今
之人窮歲年弊血氣以爭不可必為之命而巳所得為者反
若不暇為之嗚呼吾見其力之勞而不免扵惑也仲昭智人
也今而往其且將自昭其昭乎其将徐有所待以昭人之昭
乎仲昭曰吾謹喻矣是為序
剡源戴先生文集卷之十一(終)
剡源戴先生文集卷之十二
　　　　　　　　　　　　　四明戴表元帥初
　序
　　陳公輔字序
天下之器可以遠行者莫如車居而能制人者莫如弓然弓
非矯之強莫得以成其堅徒車而無所翼亦不能以重載故
古之君子擇義而名之取扵弓之矯之之強以爲弼取扵車
之翼之之重以爲輔自其孩童知父兄師友之教也一噫噦
唯俞罄折不敢自用也而必顧扵禮其聞之扵昭昭也若有
官府書之其爲之扵㝠㝠也若有鬼神臨之凡所以矯之而
強其内也自其逹扵政而可仕也求之山川風土國俗以廣
其識質之簡書詞令才藝以弘其業責之封疆兵革要約以
信其節凡所以翼之而重其外也内強則不至扵失身外重
則不至扵失人大丈夫所為平居俯仰無愧臨事從容有餘
者用此道也今之君子方其自為也旣不過以途人待其身
及其待人亦僅僅相與為途人無怪也宛陵陳君名弼字公
輔問其說扵余余為略考書名之義而遂及扵弓車之用昔
工尹商陽以弓射人而知禮君子善之王良耻為嬖奚御而
見稱扵孟氏公輔往而務其矯之扵内者愼其載之扵外者
其扵義也思過半矣
　　陳養直字序
學者陳生名規靳扵人之意其圓也其族昆字之以養直曰
規弓材也弓材直養直疑之以問扵余余曰何傷乎古之言
規者曰官師相規曰沔水規宣王人未有巳不直而能規人
者也故規也者以巳之直直人之不直者也仲尼﨑嶇以行
道而長沮桀溺非之以矯規者也西都之季篡勢巳成谷永
貢禹譊譊扵亂朝昏主之間以容其身以詐規者也鬻拳洩
冶不勝區區之諒訐君以干禍以隘規者也范蔚宗柳子厚
才高氣峭欲伸一二而䘮其千百以亂規者也故巳直而規
人則其規行巳不直而規人則其規毁若伊尹規太甲孟子
規齊王汲黯規公孫弘韓退之規陽城規之善者也養直羙
資識嚴檢操是能顧其名矣是能直矣余得廣其材說扵弓
材之外以堅生之養大徳丁酉歳後十二月朔日戴表元序
　　陳同與弟周字序
人雖甚賢所以待人者必有不能使之同人雖甚不肖所以
謀巳者必無不欲使之周余自渉事以來至于今有見扵斯
理熟矣誠有一人焉能恢容博施扵其躬之飢渇寒暑安危
苦樂舉不暇乎自為而必使惠足以及人功足以善俗則天
未嘗不與之名位祿壽而昌其子孫之胤故堯舜之憂勤而
不私也以朱均之不肖而猶百世不乏其祀禹之水功契之
敎績稷之農勞而配天皆數百年孔孟之皇皇明道無一丘
之勢以資其身而衮冕蒸嘗至今為萬世師門恩里䕃他姓
莫敢望焉此豈區區褊心狹量之所能知㢤頴川陳文忠公
家禮法為宋大夫第一化其徳者國稱忠臣家稱良子有逺
孫羅田尹見其二季同周扵余而曰願賜之字而因以敎之
余與之交信乎其為仁賢忠厚之澤也謹為字同曰孟恢字
周曰仲博而推明之以人情天道之說庻幾休風慶譽勿替
引之以期于永久莫墜云大徳丁酉十二月朔日前進士剡
源戴表元序
　　字三友序
五行之近民用莫如火彼木金水土皆出扵自然惟火也人
爲之雖人爲之而亦出於自然古之人當其時也則然新火
而後始飲食火之不新葢自五季以降不以爲怪矣學者安
扵舊弊而不聞先王之法此其一也字舒然以新之易之象
曰風雷益吾嘗觀扵風其順扵物而動者皆益也其不順扵
物而動皆損也惟雷亦然是風雷之扵物有二道也君子觀
其順之道而從之則爲遷善觀其不順之道而違之則爲改
過然善與過豈有能自知㢤吾若求益也而入扵損吾若求
損也而入扵益在擇之而巳矣字董益之以擇善天下無有
生而貴者也自古之聖賢舜禹伊吕皆起扵隴畆耕漁之流
當其窮時未有不以所事在位而貴者也孔子之法曰畏大
人居是邦不非其大夫而孟子曰彼趙孟之貴非貴也我仁
義之貴良貴也斯言也非孟子而言之則涉扵傲安有傲而
猶得有貴扵已者乎雖然若孟子之道則不可以不守也字
吳良貴以守道
　　陳景惠諸子名字序
儒者陳景惠氏自其嚴君積徳攻文以良聞于鄕里鄕里同
業軰行若後進生往往持所售名薦書齒仕籍獨齟齬不偶
而天昌其家景惠遂有丈夫子七人皆明嚴整飭良種幾未
墜云一日以名字請余余為貳名繋之扵良而各為字以訓
之曰汝良合合莫雜扵羣玉羣石而潤扵石蘭羣卉而潤扵
卉其類不可逺其自處不可不嚴也字良合以孟嚴曰汝良
㑹事當其時之可謂之㑹然知時之可而不知理之可則入
扵悔暴虎馮河有不顧而為之者彼其心一時亦以為可也
字良㑹以仲理曰汝良全人之受身扵父母耳目四體之與
其心俱不可妄也耳全扵聰故不妄聽目全扵明故不妄視
手足與心各全其職故不妄為字良全以叔受曰汝良俞古
之君子重然諾然者然人之言諾者諾巳之許而其最著扵
經傳曰唯曰俞唯者惟於巳而有所悟俞者喻扵心而有所
感今之君子意然而言色然而許而望其能自信信人無有
也字良俞以季信曰汝良僉自大聖賢不敢以胸臆明智自
用毎見一謀必博盡扵衆言之僉同而後出之窮閻白屋之
士横經以待問懐珍以求聘而曰我能為人决大疑發大政
吾知其必有以得此也字良僉以季博曰汝良介柳下惠之
居魯謂之和可也徐邈之居魏謂之通可也他日君子考其
本末之實而以介歸之字良介以季實曰汝良企白圭企禹
而不至扵禹燕噲子之企堯舜而不至扵堯舜豈獨不至去
之益逺惟七十子企仲尼雖不能至而去之不逺則學與不
學之分也字良企以季學訓畢七丈夫子者請書扵櫝因書
以遺之
　　陳氏三子字序
剡士陳子得名其三子曰模楷格而請字扵余余曰是三名
者其義一也傳曰膏粱難正夫子弟之難正豈獨膏梁㢤余
頻年浮沉客徒所交㳺大家子不一有見狗馬聲色而恱有
見貨玉章綬而悅有見宫室輿御而悅號稱賢者不過見吳
書吳服古器玩而悅無有恂恂然謙顔愿辭而能行儒生學
士之事者越來山中氣象朴野前數者之疑幸且不接于目
而謬用其心者猶不少也陳氏之子耽儒而好禮是能正矣
模也者正之始也字模曰伯正木無楷不能器人無學不能
材舜楷堯禹楷舜七十子楷仲尼古之人皆然字楷曰仲學
學欲博博則不能皆正學欲約約則不能必正扵此有道且
學而且格之格也者所以一于心也字格曰叔一三子盍往
而各思其義也㢤雖然居是家而無以正其子弟非良父兄
也居是鄕而無以正人之子弟非良士也余與子得亦盍交
自勉焉
　　趙氏二子字序
仲尼扵春秋諸國非主齊則主晉成季之在晉猶夷吾之在
齊也然仲尼以功許夷吾言不及成季何也夷吾之功及天
下成季之功止扵其國他日謂齊桓公正晉文公譎亦猶是
也由求子貢之才過曽點逺甚舍瑟言志悠然累十言適契
聖人之懷亟稱與之至終身所成就竟亦何敢望由求子貢
故以成李之志而能擴之以弘毅曽點之志而能歛之以平
實則爲全才盛徳無復遺憾是皆不可以無學也上饒趙氏
以丈夫子長勲字伯成次點字仲與請爲訓辭書此遺之
　　曹氏四子字序
易之道無不亨者也易爲憂患作而能無不亨何也易有亨
不亨而易之道無不亨也今夫人有生而見與扵天者天亨
之有生而見與扵人者人亨之夫我之道欲亨而天與人交
亨之豈非我之大願至扵道不可期而天與人或不見與則
如之何若是者我必自亨之故命之有亨有不亨在天在人
而道之無不亨者在我太丘曹君士開取易名其四丈夫子
皆以亨且旣皆有字而質其義于余余前四子者而諗之曰
來震亨字子以徳脩震扵易爲長子爲動爲懼爲長子重任
也動而懼危道也任重而危人何頼焉古之人扵此不恃無
懼而恃己之有徳周公之東山也而赤舄几几仲尼之陳蔡
也而調琴自如脩徳故也來賁亨字子以文剛賁之體中柔
外剛而飾以文夫苟中柔外剛而飾以文君子何貴焉彖易
者戒之若使之以柔文剛不若主柔而文之以剛扵是體不
撓扵内飾不虚于外而文以成來謙亨字子以光益天道之
不可過莫若謙謙也者欲人損有餘而益不足王公損驕吝
故能以富貴光其家士君子損狷嫉故能以貧賤光其身來
復亨字子以善初人之初無有不善雷静而伏扵地中其氣
氲氲然及動而震驚擊搏物有病之者矣性之扵情猶是也
故曰為善者務要求復其初曹氏之四丈夫者為人子者也
為人兄若弟者也今而為人子者他日為人父者也為人子
若弟者它日為人臣之道也為人兄若父者它日為人師為
人長之道也四丈夫者處其義則思慎其躬慎其躬則思稱
其名稱其名則思亨其道乎㢤
　　唐氏十子字序
相臺唐氏一門十男子其郷大夫紫山胡公命之皆居居字
元若曰元善也人之居不同而同歸于為善云爾余考傳紀
元非徒為善而巳也葢扵事之序為初物之數為一而人之
體為首若是乎其尊而孰能踰之今試驗之扵君之郷羣然
朝而同遊暮而同休者孰非吾等夷儕軰也而有一人焉能
脩飾顧籍爲善人君子之事則衆必交相推異耻其身若不
敢與齒何也彼爲善則我亦莫能踰之也爲善扵一鄕一鄕
尊之莫能踰爲善于一國一國尊之莫能踰爲善扵天下天
下尊之莫能踰爲善于千萬世千萬世尊之莫能踰亦猶是
也雖然彼爲善者非徒曰能善其名字而尊也而爲善者無
有不得善其名字是道也雖文王周公不廢豈惟文王周公
古之人其子之最貴稱元子卜用元龜筮用元日員用元士
冠用元服凡物之可以願其善者無不用也天下之民族亦
無别生分類若垂禹臯陶伯益之倫僅始得稱才子而稷契
朱虎熊羆八人遂目之爲八元嗟乎唐氏之子亦務尊其名
字而使人無以踰之㢤按十子海鹽使君者五曰居仁字元
壽曰居吉字元太曰居敬字元譲曰居約字元博曰居禮字
元脩提舶君者二曰居安字元静曰居謙字元益南城令君
者三曰居簡字元可曰居信字元諒曰居貞字元實三君者
方以才名器業顯楊扵時余旣諗而嘉之其往而益厚基搆
綿禮遜隆賔遊使此十元者虚心而強學顧名而思義居則
不失俱爲良子弟出則相望俱爲名卿賢大夫它日國史書
之儒林譜之三河衣冠世家遂将推唐氏爲稱首不亦可乎
余扵紫山公之言非敢益也直衍其遺餘焉耳
　　凌氏二子字序
安吉二凌長愈次懋其父官宣城時招余館中所敎學徒也
旣有字之彦道彦徳而未加之以訓辭及是乃來請扵余而
告之曰噫爾愈爾嵬嵬昻昻欲爲韓者耶爲韓有四難起孤
窮得官遇當盡言不懐禄當盡節不畏死勇難無師資之素
遺言絶學徑詣聖處敏難知順逆謂叛鎭為必不可宥明同
異謂外教為必不可殽介難與人交無怨仇而平生所受恩
必酬厚難是四難者在同時同輩中行之不能一二而韓子
全之是非有見扵道不爾也而世人但以文求韓遠矣噫爾
懋爾天下之物無不求而至天下之業無不為而成故富貴
貧賤所以朝暮焦勞其筋力不同而同志扵得然而不能皆
得也惟徳之在人其為物甚良業甚精其得之甚不難而人
未有求而為焉此不懋之過也今夫仁始扵不忍欺孩童及
其懋之也至扵為堯舜之博濟義始扵耻穿窬及其懋之也
至扵可以為夷齊之譲國今驟焉語汝以堯舜夷齊之事歉
然誠有所未暇而不忍欺孩童與夫見穿窬而耻者人人之
所可能也夫道務扵為韓之勇敏介厚而不專於文徳務扵
人人之能為而可以至堯舜夷齊之仁義人之欲納忠扵二
子者寧復有加扵此乎二子顧其名若字而無負余之言㢤
　　朱使君七子字序
廣信朱使君以徳世其家有大丈夫子七人旣皆取徳為名
繋之以曰懋曰輝曰容曰成曰潤曰明曰覺且旣皆以伯仲
叔季得字曰昭曰剛曰大曰振曰温曰俊曰𥙿而未加之訓
辭客剡源戴表元乃為考據名義本使君之意為詞以序之
山木之脩然其旣成材也人知之其寒暑之所望日夜之所
息不得而窺之徳之長扵身其昭也人知之其懋也人亦不
得而窺之伯昭昭其懋乎㢤日行乎中天人日日見之而日
日其輝如新豈非以剛故耶人之輝其徳亦然剛純者明極
剛維者明微最下無剛惑矣仲剛剛其輝乎㢤海容瀆瀆容
湖湖容谷故大賢容小賢大才容小才徳之優劣扵容之多
寡稽之叔大大其容乎㢤物之成實風振之音之成樂磬振
之拜成禮曰振動之拜師成列曰振旅之師徳之成尤不可
以不振也叔振振其成乎㢤玉在石中其徳温温而山不枯
君子取象焉温乎其性以潤身温乎其文以潤國温乎其政
以潤物温為質潤為華也叔温温其潤乎㢤毒莫􁂋扵察淵
魚智莫窮扵數眉睫明扵大者小固有所遺也故書稱克明
俊徳俊之為言大也叔俊俊其明乎㢤土寛者𥙿扵耕資寛
者𥙿扵商才寛者𥙿扵行徳寛者𥙿扵藏季𥙿𥙿其寛乎㢤
序旣七丈夫子者肅然而興聳然而思請書其詞扵冊以蚤
夜觀省無違義方云
　　張訓之字序
㐮國張氏子嚴旣受其名扵親不敢一日忘也而字莫能定
其友王成父欲字以訓之若曰嚴其親之訓云爾而不逺數
千里來諗扵予予曰可㢤按訓之為言古箋傳家皆釋為順
順以行美美以立順其為人也殆庻幾乎姑以人事切近言
之日不敢睇非道之色耳不敢聽非禮之言足至扵不敢履
閾手至扵不敢下帶此一身之嚴也父坐而子立兄行而弟
隨夫語而婦諾此一家之嚴也推而至扵嚴交際則行必執
贄見必修容坐必正席語必􁃽顔又推而嚴扵官學則辨必
援經取必顧義諌必守禮刑必據律嚴扵祭也必齋嚴扵戰
也必誓嚴扵婚嫁也必媒必幣嚴扵聘享也必賔必介凡此
皆所以為嚴之目也行之旣久執之彌熟則血氣和平而災
害不生儀情純習而悔辱自寡天下之言順亦無以加此矣
成父歸語訓之毋多談西北自古多竒男子子之鄕有堯之
遺風焉迨扵近世如宋廣平元魯山猶磊落令人歆重訓之
顧其名若字而就有道者正之㢤大徳八年九月朔旦
　　道上人字逢源序
事之發必有原故地之高平曰原物之可復言之可述情之
可矜亦皆曰原取其動之善而不失其初也學者之扵道亦
然人之生天莫不與之以口目耳鼻百骸四體之属曰身主
其身有知覺而能動者曰心心之動之之初其原皆係扵仁
義曰性動而不失其初之原耳不能使越仁義而聴自不能
使越仁義而視口鼻手足百為皆不能使越仁義而動以至
逹扵事物發扵禮樂刑政著扵君臣父子兄弟夫婦朋友之
别而散扵隂陽日月星辰山川草木之運曰道道之所以不
可一日離扵事物人之區區之身所以能參天地變化而為
三才盖以此耳故學道者貴扵逢原逢之如何逢之仁義而
巳矣人之心初動扵仁義之原能擇之精守之堅勉強而皆
逢者則為大賢君子逢之自然不待勉強者為堯舜力不能
為惡時一逢之而不能精擇堅守為中才愿人強者隔扵血
氣弱者䧟扵嗜慾昏㝠終身不能一逢為下愚不肖為桀紂
為禽獸無足數矣斯說也由孟子以來不廢而為佛氏者曰
性不可失其初是也若心則惟恐不㓕葢南湖道上人之字
曰逢源余嘗與之言其義而疑之上人曰今吾教行将人人
不失其性不起其心不私其身将舉國而為善人雖官府可
以不設而君何疑乎嗟夫上人為上人之學鶉居龜引扵山
林間以其說身行之清齋寡求屏絶世故何患不得為善而
吾之云云則稻粱藥石衣冠琴瑟可以通行四方公傳百世
而無厭者也且道無二原子不可以為余之逢使我而慕上
人之逢亦勞矣而上人冲虚秀朗内練精苦扵諸問學併通
轉注然能将之以静絶無絲毫浮佻險詐之氣雖不埀紳絇
屨吾知其深扵逢矣故詳為之言以導其名若字導之猶有
所未喻也則還心難冀矣上人他日數稱太章其學與上人
逺甚亦以示之何如
　　陸原章字序
物之麗乎文者皆曰章倬彼雲漢為章于天其在水清濁錯
而成文曰漳水在玉器合而有文曰璋王在木理合而有文
曰樟其木在人為士而有文曰文章首有文曰章甫之冠身
有文曰章服然皆以文其外夫為文而外之不止将令人輕
學而文亦有時而渝虎豹之炳然其存也人畏其威其獲之
也猶愛其皮君子之為文章者耻之然使非虎豹而生䝉其
皮則不若是畏愛之矣故君子貴質質也者所以出其文章
者也甫里陸氏世賢而材余因家子少年子名元章請字余
為字曰士質
　　送袁伯長赴麗澤序
人之居世自其身之起居寢食與其家之指揮洒掃推而大
之為官吏而受人之民人為師儒而受人之子弟無非事也
人自㓜少強壮而至扵老日日而學之凡以求無愧其事而
巳未有當曰我不能而姑止者也而今之君子率習為之辭
曰我學治其身治其家猶未之能也而安能治人此說行故
賢者得成其謙而不肖者亦以容其偽及乎人不得巳而取
之則謙者退處偽者售焉此甚非君子之通法也盖往者銓
格以科第髙者為郡博士吾鄕之先生長者史文惠袁正獻
沈端憲之徒扵格當得者皆辭遜不受而寧求他官他官之
難不優扵郡博士而為之者以為皆以不能而不為則勢所
不可故隨其資就其力且為而且學之耳余年未三十以新
進士謁天官扵格亦當得郡博士而不敢辭避不就當是時
家有老人湏禄以養余性尤不通吏事勉強文墨議論間且
為而且學之亦先生長者意耳邇來又二十年居閒散放無
絲髪進益時時回思前事令人靣熱汗下今袁君伯長與余
同郡同業懐麗澤之牒當行巳久而不肯决曰為長扵麗澤
師儒也其任異時與郡博士正等而東萊公之闕里也吾趦
趄焉余曰固也然吾伯長當學為其事而求無愧者也謙而
非偽也東萊公之學又史袁沈諸公之所同者也必不可巳
則當且爲而又且學之者也伯長持身有士行居家有子道
天資高文章妙博聞廣記尤精扵史學近復貫穿經術他如
琴書醫藥諸藝深得其理婺多君子至必皆愿從之遊者余
故人王及翁御史無恙其介紹而請焉元貞乙未春十日剡
源戴表元序
剡源戴先生文集卷之十二(終)
剡源戴先生文集卷之十三
　　　　　　　　　　　　　　四明戴表元帥初
　序
　　送屠存博之婺州教序
古之君子可以仕乎曰可以仕而可以不仕者也今之君子
不可以仕乎曰不可以仕而不可以不仕者也可以仕而可
以不仕何也其材與學可以仕而其身可以不仕者也不可
以仕而不可以不仕何也其材與學不可以仕而其身不可
以不仕者也古之君子其得材也厚矣其師良其學之之法
備上之人其時可仕也然後仕之然而不必皆仕也不必皆
仕而為民則亦無不樂也今之君子其材不及古矣師不必
皆良也學之之法不必皆備也其可仕也上之人不必皆仕
之也然而皆有欲仕之心焉以為不仕而為民則其身将不
免扵累也故古之君子可以仕而仕則為仕者皆為賢公卿
大夫可以不仕而不仕則不仕者皆為良民今之君子其仕
者旣無以心服不仕之民而不仕者至扵無以自容其身今
古之不齊與其俗之静躁人之治亂如斯而巳矣杭有吾黨
屠君約字存博學古人之道而其材能為今人之所難能生
扵紛囂長扵華豪而闔門哦書耳目不亂取所得扵書之清
切雄快者發之扵歌謡布之扵翰墨有騷人貞士之趣年四
十矣當路數授之以官翶翔而不就迨于今兹又板之為婺
學正始拜而行斯人也使之不仕知其䏻静使之仕知其能
治者乎㢤然余扵存博猶有欲言焉盖存博之可仕者以其
材與學而不可以不仕者猶以其身乎夫人之生扵世勞矣
其不勞者非人道也古之為民無刑獄猝至之憂無賦役淹
久之苦人知其可羡如彼也然其筋骸膚體疲扵田疇而拘
扵耒耜狎習扵風寒暑濕之事與今之農夫正等耳居之久
也以百里奚寗越之賢不免扵叩角而嗟釋鋤而起它可知
巳今之民一名為儒則其處也唾壷而麈尾其出也髙車而
駟馬乃有古時巳仕在官者之所不及至扵在家庭為子弟
僕役在道途為少賤負戴在庠序為生徒肄習其勞逸萬萬
相逺扵古人又未論也巳仕者之當勞較扵未仕之責愈難
也均巳仕也仕而為人師長之當勞較扵為官吏愈難也未
仕者之責止其身巳仕者之責及其人為官吏者治人以政
為師長者教人以道也嗟夫存博知夫道之難扵政身之所
憂輕扵人今之勞也猶有逸扵古其有泰然扵心者㢤存博
行矣異時婺學稱東南經術淵府正余所謂師良而法備者
也今猶有為東萊之學而不變者乎存博問而求之求之而
得其人則以余說質之又歸而教余焉
　　送白廷玉赴常州教授序
古者學無官學之有官盖以居其人而絃歌舞蹈揖遜聚習
扵其中亦或以兼他用如養老習射獻馘聴訟之類非若後
世置師弟子專以教學為也置師弟子而專教學者古有之
矣則必取之扵高年退宦窮鄕素望又非若後世以銓格調
官名一人為師而其餘皆如弟子者也夫以銓格調官得古
人不能必之名行古人不可專之教問其年不必尊也攷其
仕非必舊也索之一旦而推而位之衆人之上决疑請益者
四靣而至此非才可以備三代之司徒宗伯卿大夫學可以
配先漢之齊魯明經師其誰堪之而三代司徒宗伯卿大夫
之才齊魯明經師之學不常有扵天下後世有郡必有學學
必有師則取之扵何而給於是選者始不詳而教者亦不暇
皆善江南科舉盛時盖嘗有議之者其說以通經義能詞賦
為稱職古之師儒教人之法非止扵通經義能詞賦而巳也
顧其踈宻淺深之有所據依猶足以為無法之法通都大府
千萬人之聚據高坐者一語不酬則羣喙咻焉至扵刮席坐
針悸然不容其身而後巳嗚呼難㢤毗陵為浙中文獻之國
游儒寄士冠摩轂撃居學官者以為尤難大徳庚子春錢塘
白廷玉以公府高選得之江南之搢紳韋布識與不識不謀
而同聲曰此固才學可以為師儒稱職而無愧者也此固取
之髙年素望可以四靣决疑請益者也銓格而皆若人其何
不可之有因相率作為詩文以餞其往而㝷復徴贈扵余余
不得辭抑余私有欲賛扵廷玉者廷玉本余同里舒文靖公
諸孫少度君之子生十齡以孤稚隨毋寄養扵白及今成立
自當用范文正劉文節二公例請為白氏置後而身歸舒宗
乃合扵禮縁人情不忘本之義夫為師儒将教人以禮而不
先以自為則法不信知其為禮而有不書扵黨鄕故舊則言
不忠然則以廷玉之可為言而余盡言之盖亦人情之當然
而非私也遂不敢呫囁而攄諸題篇之末
　　送盛元仁赴吉水教授序
天下之官其愈大者為之愈難知其愈難而畏之不為則道
廢不知其難而冐為之則官廢官與道其廢必有一焉廢其
一而其一不廢者亦隨之矣天之扵人未嘗一日棄也寒而
欲授之衣飢而欲授之食危而欲之安昏而欲之明則當其
時必生其人以湏之故賢能之人未嘗一日絶扵世而其人
有用有不用也扵是為大官者不幸而非出扵天之所湏則
往往不稱之患深而責之者苛其小者才可稱一官則事止
扵一官非天下衆論之所咻也然而猶憚以為難者謂精神
膂力必足以檢捉應接心思智計必足以周匝運掉而巳耳
無他望也惟夫州教授者責尤輕而事尤簡世之所其目以
為冗慢而不急若可以浮沉寄歳月扵其間大徳庚子秋盛
元仁以純儒荗老清才篤學拜吉水學官之命候人趣行于
途烟黨載餞于郊見之幾有蹙縮不安之色問之曰若吾者
其敢自謂無愧扵教授一州乎㢤自吾之能言而受教扵父
兄自吾之能誦而受教扵師友舉吾族里州國一善一能之
加扵我者皆我所受教而懼其不足也自今以往其将以教
我者而授諸一州之人矣則一州之人皆不我若也吾安得
不愧且懼乎㢤且今天下内外百司之官皆不可謂無職而
教授之職專以道他日化行俗羙則吾職舉州諸生子弟有
一悖理而隳業者是吾教之授之不至也吾又敢自謂之有
道乎㢤余聞其言為之靣汗内熱盖其官也余之疇昔亦嘗
容易為之而不思其難者也今世諸人之居其官如余之不
思而為之者皆是也以余與諸人皆不思而元仁之才之學
之可以優為也而獨能思之余知元仁之職易稱而居之真
無愧矣吉水異時扵廬陵尤為佳邑衣冠文學猶有與嘗從
㳺而存者乎為我物色而以元仁之說叩焉
　　送杜子問赴學官序
吾鄕奉化經學淵源可攷者起樓先生文叔文叔與慈溪杜
先生醇一時俱為鄞令王荆公所尊禮文叔終慶曆中其門
人弟子散布東南而私淑扵奉化者趙教授范民舒文靖公
元質荆公為政以經義設科取士奉化去開封逺文叔之徒
多不屑仕至渡江久之乃稍稍有以經進而毛氏詩最盛毎
試與江浙閩湘之士羣造于禮部若辟雍習詩者望其風不
敢與奉化齒主司第甲乙或至榜中連題奉化五七軰然後
及他州公論莫不以為當然數十年間名字膾炙藉藉扵諸
人之口李秘書景平楊博士獻子黄知郡義甫杜常平叔範
其尤著也四者之中李楊黄嘗立朝位望相埓而叔範官若
不逮然獨有才子弟其名𥙿字子問者才尤竒奉化後來言
詩遂推子問稱首又以為諸老先生之澤扵此未絶而天之
酬杜氏者庻其在是無幾何舉罷三百篇之䇿學者黜為空
言邑中故家雖衣冠強盛如李楊黄者亦皆通播蕩析子問
不得巳携其耿耿者去而之西㑹尊官貴客適知其名左館
右榖旣而為之薦進扵當途假之文學掾之階而強之仕扵
是子問老矣曰我無愿扵仕也而不能無愿扵祿俛首束袵
忘數千里江楚之勞而赴焉人或以為子問喜余曰是未足
為子問喜也余鄕人之所期子問扵杜氏與諸老先生之澤
殆不止扵是也雖然子問之年非甚高而衰也人之扵子問
其知之亦非曰止扵是也然則子問之扵杜氏之扵鄉之諸
老先生之澤猶可期也扵其行遂酌酒以壮之而文余言摭
而書之以為序
　　送杜孟傳之石門洞序
儒者杜孟傳其先蜀人劉氏也扵前溪先生巨濟為八世祖
巨濟之孫為文節公徳修西南學者因而尊稱之為後溪先
生者也其家世文學風操余知之稔矣巳亥庚子歲俱去鄕
關僑處扵杭一日來吿余别曰吾以貧故不能忘尺寸之祿
然得一山塾瘠甚恐無以給吾孥而幸前溪公之蹟在焉盖
括山之石門洞東距永嘉相犬牙三百里耳其初岩壁險峭
草樹䝉密人無知其名字者往往不過為山魈木客之所棲
託宋景平中謝康樂守永嘉尋幽得之始漸漸以詩傳扵人
至梁天監有中書侍郎丘希範唐大暦有侍御史丘丹州刺
史裴士淹繼至皆有詩唐末洞廢宋皇祐改元蜀李堯俞守
括洞始復復五十年當紹聖三年而前溪公守括有監州杜
頴行縣過其地覺有異戒從徒待斧斫道見之寫圖歸以相
詫前溪公驚愜即飭吏新葺之時米元章守漣平生兄弟交
也馳報属書其所為石門洞文扵是林泉雲物雄詞䴡藻相
為光輝而洞遂為東吳形勝第一前溪公去洞又廢廢二百
年又稍復洞旁官為創塾而不肖孫承人之乏實始幸得瞻
餘風拜遺澤雖藜羮糗飯猶将甘之余聞其言為孟傳喜益
賛孟傳亟往今人禮法家常輕詞章厭遊覧是自有説顧如
石門者非遇康樂以來數公若君家先大父發明之而使稀
竒詭傑之觀蔵扵荆榛狐兎棄扵樵蘇鬼物良可痛惜孟傳
官雖卑禄雖窶視先大夫身為二千石徒想像縑素間不得
親往而謝丘李杜諸賢雖得親往然亦有官府不能久豈若
孟傳三歲居游其中朝暮仰窺岩林俯聴鳴泉之為樂㢤孟
傳行矣他無以為言矣所知㐮陽孟侯年方富清而能詩今
適為其州焉其又将為石門動心乎
　　送髙虎臣序
古之學者必始扵鄉七雄以來始有遊學然漂流至漢而濟
南伏生廣川仲舒之倫皆以居里著其名行示有本也宣為
名州又江南部使者治所簡書之宗衣冠之業舟車之衝職
庠校者恒多勞而少譽非望實兼茂疇敢居焉南陵髙君虎
臣醇資清裁隆齒俊業魁然為桑梓稱首遂奉省符來正本
學為之三期佩衿歸良寮宷推平官府稱賢由是道也豈惟
行扵鄕雖逹之天下其誰曰不宜君子以是知高君之學成
而将仕也滿秩之日驩謡騰興裒編載■冠以序引元貞丙
申十月望前進士剡源戴表元序
　　送趙生遊吳序
邑有雋者趙生壽父美其衣冠過余門而别曰櫄孫生扵燕
娛長扵艱虞年幾壮而始知學然而未嘗知遊之樂也惟家
世父兄嘗宦扵吳今将往而涉足焉惟長者賜之言詞以先
之余聞而嘉之夫呉古奢國有陸海鹽絺稻魚鍜冶之饒聞
扵天下其地形介扵荆越姬太伯之所逃夫差項籍劉濞孫
權之所用也然而有言偃公子札之化故其人多聞而善譲
有朱買臣機雲兄弟之馳驟故其人好詞章而長說謁有范
蠡張季鷹之慷慨高舉故其人機變喜事而無留心其山有
虎丘靈岩之嵬冨峭刻其浸有松江震澤之彌綿浩滉烟雲
魚鳥池臺苑禦漁帆歌酒之玩日充扵前故其居者撫資内
足可以不出戸限而通公侯其遊者輕装空行亦能談笑跬
歩轉易拱把而居千金昔余之少也當壽父之年則嘗逰之
矣其君子者余嘗親之其故實猶可徴也其野人者余嘗接
之其質朴猶可治也迨再遊之不如昔矣迨三遊之又不如
再之見矣今壽父之遊其得如余三遊之所見者乎雖然壽
父之逰不可巳也壽父不可已則有一焉古人之遊必擇國
旣擇國也而後擇所與遊壽父其旣有所擇扵吳否乎吳之
良大夫以余所尊敬莫先扵方處州因處州而吳之所與逰
盡在焉壽父至呉其以弟子禮逰扵其門安知余三遊之不
能得者壽父不一遊而盡得之山川風物盛衰榮枯外物之
羙皆不足為賢者道也他日充嚢飽橐滿欲而歸則復以報
我
　　送賈敏求序
士大夫學成于家行孚于鄕而不得食一命之禄以酬其勞
而至于子孫三四世停􁁃欝勃則往往有清踈秀謹之氣外
發而難遏君子以是占爲将興之祥若吾賈君敏求是巳敏
求之先高大父府君爲婺州鄕先生婺之爲州有蘇頴濵詞
章之俗其人喜清言而知理道有吕東萊淵源之化其人務
學而敦本風流薰滋鍾于賈門府君旣恬扵勢名即退而考
槃一丘誅茅澗岡之上蒔花種木終爲壽蔵學徒致築塲之
慕鄕人脩祠社之敬至今蔚蔚芊芊雲滃霧積甥孫中外重
䄄列騎時節拜掃以爲金華之闕里焉敏求収炊扵旣穫食
果扵愈熟奮其妙手一出而遊東諸侯諸侯嘉其才再出而
來爲吾州學政吾州之士師其賢余與之遊三年見其嗜善
如飮食之扵正味雖日習之而不厭也惡不善如行路之扵
臭穢雖人不可違而必避之也嗚呼豈非世家習禮問學之
所成也㢤孟子曰君子之澤五世而斬小人之澤五世而斬
釋之者曰其人君子矣不幸易世而非君子也者其澤猶可
以五世所以厚君子也其人小人矣幸而易世非小人也者
其澤猶五世而後斬所以甚小人也使世世而君子雖百世
不斬可也敏求行矣可以仕矣天之厚扵賈氏久矣先君子
之積至扵敏求而亦可以發矣故扵其行也與之飮酒與之
歌詩而復贈之序
　　送貢九萬詩序
學之扵人不得而廢者非欲以求仕也而有仕之道焉古之
君子學成而不仕者有矣則始以其學教扵其鄕故仕有可
能而以其學教扵其鄕者不可能也後之君子則不然曰吾
寧不暇學而不可不仕嗚呼是不亦重其易而輕其難耶宣
學他時為江南儒府凡綴教職扵其間非才望髙美誰敢居
之而貢君九萬蔚然以郷閭之英板授而來為本學正三年
終更士論稱善君子嘉其能學而望其仕也咸為歌詩以褒
勉之而属筆扵前進士剡源戴表元俾題編什之首云元貞
乙未歲秋八月望日序
　　送孔明逺序
余兒時聞孔聖子孫有避靖康之亂而南者寓家于衢四世
而樞密公由太學發身位至兩府余生扵單寒長扵乖蹇欲
脩好扵其門莫之能也已而其子明逺以公府高選𬒳符而
來為明學正始得扳緣事分慿托意氣締交㳺之誼焉盖為
明逺者居三難而備四有余扵是久而益嘉之明遠承聖人
之宗欲守其法一難也為人師二難也少而孤三難也然明
逺嚴扵自修有泗侯持躬之愿精強嗜學有叢子纂言之勤
當公能譲有嶺南辭祿之潔見義力争有寧州誅妖之勇以
此四有而行三難宜乎誦絃洋洋冠裳鏘鏘舒英乎聖林發
名乎儒堂為家之祥為國之光者矣三年教成懐牒北上凡
我同業聲為歌詩而謂余也厚扵明逺且嘗從事扵卜商衛
宏之學属以為序
　　送唐君儒序
杭學為東南望其來久矣士之自四方萬里至者逰多扵居
又多尊官貴僚博士朝暮将迎奔走僅幸不失事故嘗不暇
數數與諸生接而委責扵其正正之為職其任重且難無疑
前是典選者扵學正闕輒停筆不敢輕注必擇學識才行卓
然有稱于時而為士論所壓服者然後授之大徳己亥秋携
李唐君君儒秩且滿杭士賢其爲人而重其去羣諗于剡源
戴表元曰唐君學醇行良材通識清自其父兄家勢之所振
激里巷塲屋之所推擇刖固已當濯纓青雲之淵飛居積星
之林年運而邁方由諸侯賔掾佐属計日積勞進名扵天府
此杭學之遇而唐君以爲淹也凡我同志旣各爲詠歌道所
以殷勤戀慕之意而子爲序發之何如表元不得辭因爲之
序
　　送王子慶序
宇宙間清華竒秀之氣發扵祥瑞者爲醴泉慶雲珍禽異卉
珠玕寳玉之属而在人也爲文章才藝殆末嘗一日闕扵世
使一日可闕則天地之氣有時息矣然自常情窺之頗若無
預扵治道而自古秀人才士制作精能之極必待禮樂太平
全盛之日而其事始備吾觀漢魏以後書學始興逮扵六朝
士大夫往往能書如是數百年至唐貞觀開元中干戈弭寧
諸所以黼藻緣飾之具次第施設而歐虞禇陸閻鄭王曹等
軰鱗比櫛擁皆極一時之選此雖人事亦天運有所啓而然
與自是浮沉顯晦又數百年而得宋之慶曆元祐風聲氣韻
大略與唐人無甚相愧而君謨才翁子瞻魯直與可元章伯
時諸公清才峻節雄詞盛徳照耀掩映有出扵觚翰縑楮之
外則又非偶然而然也元興運化敷功比擬唐宋于以開明
堂總章之觀輯康衢皇極之誦陳器車銀甕之貢展天球河
圖之瑞神文靈繪岩書壁篆重譯而來四靣而致所謂書林
藝府珍蔵秘玩固千載一時之最盛者矣錢塘王子慶多聞
而博覽以公卿之薦乘軺詣郡遂将汗竹羣玉之堂雌黄五
雲之閣平生知交賀餞滿道余為備古今難逢之㑹以勸之
　　送陳養晦逺遊序
自余居剡源得一士焉曰陳君曰成字養晦養晦當其時年
方二十許而丰姿器識如四五十者每見余狂歌劇飮叩壷
撃筑為沉酣痛快之適未嘗不􁁅然與余和荅以相樂及思
極愁生闔門擁衾為呻吟憔悴之作又未嘗不憮然與余同
憂也然余平生好鐫磨後生常自恨渉世太早故未齓而學
未冠而逰未壮而仕未老而休方氣血盛時東南馳騖自許
要不齷齪而豈知有今日窮居剡源欲為耕漁樵獵而不可
得耶故時時願養晦軰以為戒而不願以相激發慕效自為
此言諸少年聞者多首肯惟養晦曰不然士患不欲學耳欲
學則無不可能患不欲逰耳欲遊則無不可遂必如公言是
世之拘儒愿夫朋友不出保社之間耳目才周扵几席之内
時然而言時然而趨者然後為可安得聆度外之談乎昔者
孔孟之門固巳無所不遊無所不學故荘周滑稽史遷駁雜
楚原馳騁而忘返楊雄汙穢而不慙皆䝉譏後來而自適扵
當世吾今方将賦招隱歌逺遊洗塵冠綻敝裘不惟厲吾■
氣以盡荆呉齊魯之觀而已聞燕代之南汧瀧之北有魁梧
竒傑之才自埋扵博徒劒客者不可勝數吾将往而求之農
桑什一章句興亡之學不足為吾事也以為公當喜而強之
而反咻我為余聞之為之心熱不自持盖所謂伏櫪之馬聞
北風而嘶鳴者也属余實巳衰憊無所用扵世平生有高交
友散布四方甚多養晦為我物色而問其知余者亦必有以
知養晦焉
　　送鄭若晦逰建業序
自言超邁倜儻好遊之士所喜談山川城郭風物宮室技巧
之奢麗可以動心盪目無過長安洛陽成都廣陵錢塘建業
而成都長安以險逺不易至惟洛陽廣陵錢塘建業平途順
流一擬千里得用舟航輿騎代其跋履攀縁之勞故遊者以
為便然士非有事扵進取與其篤好雖錢塘有不暇至而况
數百里數千里之逺乎鄕有鄭若晦與余同客錢塘之日久
矣自其始逰臺闥之貴公方岳之名卿聞其才多禮致之而
若晦毎得餘閒即浮滄浪穿巉岩往來南北兩山間彌旬竟
日若忘歸焉性喜作詩以江西葛處士慶龍為師得其法當
意酣氣適信筆取𥿄自書山僧道人見之􁁅欣愛悅更下榻
致饌食留連不聴去用是益無他人羇棲旅頓乏絕憔悴之
色巳而若晦輕裝别余云将改逰建業察其勢乂若不止扵
建業者為之驚喜過當夫建業固余舊遊相去三十年殘儒
遺老猶有能記憶不相忘者乎旦夕亦欲一詣廣陵聞其蝗
旱連年民居蕭然未敢舉足陜路士大夫近數數接之其人
恢踈厚重稱其土風者也蜀道决不可登人生何用必入蜀
然後為名士耶因若晦行即道平日雅素併以廣若晦之意
　　送鄭聖與逰闕里序
東南慷愷士大夫異時局扵地狹不得逺逰以為恨自中原
道開逰者響奔影赴惟恐居後然皆不能無所徤羡未有無
求扵人而往者也余惟見吾里中僧六七軰相結約徒歩禮
五臺天台一黄冠思慕嵩高緱嶺踊躍旣至其地而歸皆侈
然以道白重問以所遇城郭冨貴王公大人如目未嘗見盖
其心不在是也先師仲尼之闕里在東魯今爲兖州由呉越
計之不過三千里而近而人未有慕而逰焉何耶不爲儒者
姑所未論爲儒者平居髙談自命動以孔氏徒相縁飾或至
詆浮屠老子二家如仇如不足與吾亢而爲智反出其下長
纓華組雕鞍輕轂憧憧於燕趙宋魏之郊又益外而逺之踰
萬里不憚而其師之居在三千里之魯則不暇至豈果力不
暇㢤以所爲從事扵㳺者有求扵燕趙宋魏之外而無求扵
魯故也江東之貴溪有鄭君聖與名沂獨毅然勇往余甚異
而嘉之客有靳余曰子以爲聖與之游理所必應然乎夫今
之爲魯者非昔之爲魯者也昔之魯也以夫子之教止行扵
一邦今夫子之書遍天下而郡國所在得設廟學建像祠則
往往皆闕里也而子何魯之拘乎且士患不學孔氏不患不
能逰魯余曰兹說是也而懼愈為逰嵩髙五臺者笑也古之
君子其身存而人為之式其閭表其鄕沒而百世猶祭其社
禮其丘隴甚者愛其所經歴山川草木何也為風聲徳義有
以芘存扵人而不可忘耳夫子之道芘我如天地存我如父
母其甚盛美非獨余不能言而窮天下之辨博者亦未能為
之辭也而諸人欲忘之乎苟諸人之不能忘則聖與之逰為
在所取矣聖與名在天官之板他日戴星重趼以求速化乃
方徘徊蹙縮為人之所不及是尤可嘉也
　　送方中全北行序
曩時江南士大夫去關洛逺嘗患扵難仕仕又必湏材望雖
有家門之行鄕曲之譽而非官府公薦公卿通知則不可必
得往往塵埋竄伏没世而無聞者多矣三國以來畫疆而求
盡技而用始有閥閱名字班班見扵史冊甚者床堆珪組庭
業槐棘一門數世連綿而不絕是何天之生材偏嗇扵前而
豐扵後耶抑亦人物之顯晦時運之變通有適當其逢而不
可知其然也新安之在江南以山為州儒其間者是不一族
當貢舉法行時方君中全之先大父廣西公首以毛氏詩䇿
名鄕書登集英之甲科旣而君父今通議大夫建徳使君復
用孔氏尚書為南宫進士第一於是新安道徳詞章之士致
通顯扵時者雖多而語家世科目宦學能名必推方氏稱首
銓改舉罷使君驅馳之倦旣淡無宦情晚歲益貧落魄觴詠
自娛以養其髙年來仕路比曩時關洛又益加逺子孫浮沉里
閈艱關往來侍養何敢出口言干禄事如是者積二十年余
以事勢推之則前所云江南士大夫生扵秦漢間雖有家門
之行鄕曲之譽而沉埋竄伏沒世無聞者累千百計何足怪
也而豈其理當然㢤久之中全一日過余而别曰存心今者
行仕矣問何以行何以仕曰吾親之名之貧之久不仕自中
外諸貴僚舉知而憐之扵法上大夫得謝任子許授中士之
秩幸而公府予之吾庻幾其逢乎余曰是固官府之薦公卿
之知江南士大夫愿焉而不得者也方氏家世宦學能名其
将復自中全始矣請以爲賀復以爲勉
　　送張叔夏西逰序
玉田張叔夏與余𥘉相逢錢塘西湖上翩翩然飄阿錫之衣
乗纎離之馬扵是風神散朗自以爲承平故家貴㳺少年不
翅也埀及強仕䘮其行資則旣牢落偃蹇嘗以藝北遊不遇
失意亟亟南歸愈不遇猶家錢塘十年久之又去東遊山隂
四明天台間若少遇者旣又棄之西歸扵是余周流授徒適
與相值問叔夏何以去來道途若是不憚煩耶叔夏曰不然
吾之來本投所賢賢者貧依所知知者死雖少有遇而無以
寜吾居吾不得巳違之吾豈樂爲此㢤語竟意色不能無阻
然少焉飲酣氣張取平生所自爲樂府詞自歌之噫嗚宛抑
流麗清暢不惟髙情曠度不可䙝企而一時聴之亦能令人
忘去窮逹得䘮所在盖錢塘故多大人長者叔夏之先世高
曾祖父皆鐘鳴鼎食江湖髙才詞客姜䕫堯章孫季蕃花翁
之徒往往出入館榖其門千金之裝列駟之聘談笑得之不
以爲異迨其途窮境變則亦以望扵他人而不知正復堯章
花翁尚存今誰知之而誰暇能念之者嗟乎士固復有家世
材華如叔夏而窮甚扵此者乎六月初吉輕行過門云将改
遊吳公子季札春申君之鄕而求其人焉余曰唯唯因次第
其辭以為别
　　送王月友遊華陽洞序
松江王月友嘗為余言其先人蟾客翁萬里入峨眉山遇異
人得道歸而授其徒有林生順衢者以歳辛酉遊句容三茅
之華陽洞所見奇花怪石飛臺涌殿之類荘嚴閃爍千態萬
状不可勝紀因辭師友去不知所終當是時月友作詩誇餞
之及他士大夫詠歌從臾歎慕者甚衆而皆有世累不可往
後四十年當大徳庚子歲扵是月友亦以其先人之道𬒳聘
北遊而能辭其官不拜歸錢塘城中閒居之日久矣一日忽
過余别曰吾之奔馳泥途霜露間雖幸而少休毎清晨良夜
思之未嘗不媿扵吾林生也今将泛太湖穿靈岩略毘陵抹
朱方遂㝷華陽洞而訪焉子亦盍有以餞我余駭而問之夫
神仙之在人間世其理之有無不可知就令有之則必忠孝
豪傑之士然後得焉顧寒暑飢渇衣食之欲不必皆與人同
而踪跡浮沉顯晦自應去人不逺但人不得而窺之自余識
月友見其論平生交遊至余所畏愛輒諄勤敦篤不間生死
官階俸祿可以榮妻孥昡僮僕名為有識者猶或好之而談
笑不以經意朱幡在前掉臂輕去麻鞋葛袍傲睨當世無枉
求無詭謁以此榮其身雖塵埃市井烟火廬落何往而非華
陽洞乎不然襟懷氣誼有一不自得将望華陽之雲霞草樹
咫尺不得至至亦非吾所得有月友姑少徐徐何如月友茫
然而思恍然而喜曰吾非不解此然吾事不可止爲子薄遊
而歸幸萬一邂逅吾林生則亦以子語質之因書以為餞
　　送羅壽可歸江西序
古之所謂士大夫者少而學成扵其身壮而材聞扵其國及
其老而無志扵用則退而以其學師扵其鄕是故有以一人而
成千萬人之俗余自知讀書學文以至于今所聞見天下之
士大夫略可以舉其操若今廬陵劉公其非斯人也乎㢤夫
江西數州之在東南自二百年來常為文章議論之國廬陵
之在江西數州常抗而先之若劉公則又抗廬陵而先之身
在而世傳其書言出而人取以為法精神氣貌瀟然偃薄扵
一室之内而環其州千百里之儒者顚倒傾動雖其怨嫉正
色而不敢議焉此豈苟而然㢤羅君志仁壽可之居接劉公
為不邇能以文得公之言而携之逺遊扵浙河之濵浙河之
濵之人聞其為劉公之所與也莫不愛之壽可又能自以其
詩與文取知扵人人叩之而不見其窮卽之而不見其矯皆
曰是宜為劉公之所與也莫不愈益愛之愛之則必有合壽
可曰吾無意扵合也吾之居吾鄕不為無樂吾猶有垂白之
親吾所為僕僕而來者向也吾之至扵斯也而不得盡其交
遊吾求以盡之今盡矣吾歸也吾無意扵合也余愛其言握
其手而告之曰壽可賢乎盖壽可劉公客余亦劉公客余不
敢不盡扵壽可為壽可謀凡夀可所自道皆是也竊有以廣
壽可人之不得安扵其居逺父母棄墳墓而出者非獨以盡
交也亦以學也其為吏與商賈也不與焉壽可之遊将以盡
交乎誠巳少足矣抑以學則子之鄕旣有劉公而復求劉公
扵他人之鄕乎子歸而竟其學學至扵劉公之年子之鄕有
學子者如子之學劉公矣譬若宗子之子復将為宗不亦善
乎而為壽可謀之乎雖然學必一扵道壽可盛年而時時學
扵孔子之外不可也若劉公學成而及之可也所謂小德岀
入者也然亦不可不慎也壽可之歸也亦以請之剡源戴表
元帥初序
　　葉茂叔之淮安序
人性之弛張龎凉通塞無不各緣扵其土俗之所近故齊魯
多經生而趙魏饒壯士非齊魯無壯士趙魏無經生也舉其
多者論耳天下名山大川一一起從西北其紆夷演迤至扵
長淮之廣袤妖美不耕而善植少塞而耐居士大夫嚴荘重
戴琴劒詩禮雍容喜功名謹然諾以為俗余嘗官學經從見
東南交遊中有質直寡言不事奔謁諧媚談謔者望而知敬
其為淮客也兵興以來幾三十年加之以連歲旱蝗飢饉而
民不移業士不廢學非天之所資者厚而然耶高郵葉茂叔
以名家良儒爲正扵淮安學余旣稔與之善而需余言不巳
嗟乎茂叔往而惟毋以見多者取足扵巳乎㦲人有成言自
知之謂明自勝之謂強茂叔之職今非止於自知自勝而巳
也至淮安亦披胸傾臆盡出其藴爲同業者講焉要必有可
觀者茂叔其以余言爲然㢤
剡源戴先生文集卷之十三終
剡源戴先生文集卷之十四
　　　　　　　　　　　　　　　四明戴表元帥初
　序
　　送鄧善之序
大徳戊戌春巴西鄧善之以材名𬒳徵将祗役於京師於時
甘泉近臣乘􁓱而致詞瀛洲仙官揚鑣而先途友朋星羅從
徒蟻奔扳末光附餘聲之士餞善之於郊者退而無不頌善
之於家曰嘻乎偉㢤善之其果䏻去此而行其志也乎㢤方
善之淸修苦學扵隱約之中蓬門緼袍筆硯爾汝顧單力不
可與飢凍抗則曰與其徒歌吟古聖賢之說以自壯至扵寒
巖永夜聲出風雨赤日流汗而挾書不知此其堅忍強志欲
何為耶當是時自無故而與之千金度善之能辭卒然而加
之連城列乘之貴較其樂亦未易以彼而易此也及乎名成
行孚髙臥而車馬愈喧無求而羔鴈自至然後岸幘迎謁深
衣拜聘其一時風規器量雍容談笑之際度越諸人何止萬
萬而豈一朝一夕能偶然㢤雖然善之之志初不止此也今
夫人之扵飲也有飮水而樂者有飲茗而樂者有飮酒而樂
者有俱不飮者不飮者則過矣強飮水者以茗有不能如飮
水之安也強飮茗者以酒則往往沉湎醉極而亂習熟之乆
盖有初不堪升勺而終也䏻至扵斗石何也彼其初自不知
其樂之至此也善之前日之隱約也是安扵飲水之類也榮
途方開紛華嗜慾可以醉人之具不一惟無使之沉湎斗石
而亂也㢤古之論人也自弱冠而強以至扵老老之為言考
也成也他日善之取通使上大夫執珪結綬而歸而余野人
也將賀善之之成而因以考焉三月朔日剡源戴表元序
　　送貢仲章序
天之生材猶地之産物隨其風氣土性雖窮厓僻谷海遠野
陋之處無不有焉然而非常之珍希有之玩口不能自言足
不能自運往往埋藏伏匿積千百年而不得一日之遇而砮
丹絺漆貝毛箘括㝷常瑣細之蓄在扵國容庭實不盡得之
亦不足以俻物而况扵秀人竒士懐不可虚之藝而逢不可
失之時者乎大江之南民齒多者以約計之郡不下三十萬
男子幸而爲儒者居千之一而幸能以名字自通扵上以取
榮禄顯仕者居萬之一其選可謂至艱而得之可謂勞矣扵
萬一之中鈍墮慚憊自棄者又所不筭貢君仲璋以儒隱宣
城南漪湖上余嘗遇之觀其居家厚待鄕順怡親悌長隆師
敬客而餘暇攻問學治文詞種種不麗扵流俗然亦竊怪其
天資疏通爽邁可以用世而若末有所營者旣而有司次第
其庠序歲月之勞以名聞扵中都而將授之以郡博士之秩
前所謂甚艱且勞之選旣可以安坐而得一日囊粮秣騎縢
觚篋筆翩翩然告余以逺役曰奎生三十有一年矣平居讀
古傳記見材名氣燄士必快慕之今縱不得如洛賈生蜀司
馬長卿吳陸士衡卽取印綬節傳為左右侍從言論之臣尚
當賦兩都三大禮獻大平十二䇿遇則拱摩青霄不遇則歸
耕白雲安能浮沉淟忍為常流凡儕而巳乎余聞其言而壯
之盖夜光明月干将鏌鎁之氣将辭塵沙脫垢壤以發祥扵
時騰􁑂閃爍勢不可止如余之徒則鈍惰慚􁁄自棄往願為
砮丹絺銕貝毛箘括而亦不可得也人之賢不肖相去若是
逺㢤嚴装在途酒酣氣傾書以爲别
　　送曹士弘序
歲壬戌余初逰武林識廬陵歐陽公權先生扵秘書之署其
人清純簡重雖居蓬萊道山間而布袍𬞞食之氣欝欝然見
扵眉睫余時年少自衒飾毎從其所歸未嘗不發慙靣汗也
以杭學博士弟子識拜劉先生會孟㑹孟亦居廬陵其亦英
爽峭邁下筆造次數千言不休而躡之無復近世軌迹至扵
清談滑稽四靣鋒接一時聽之略與李謫仙人何遠然舉兄
不忘歐陽先生十有八九語稱吾師當是時歐陽先生以迂
廢高臥里巷不出余受劉公之愛扵文字間特厚未幾劉公
亦歸而余年長四方之逰從日以汎濫其士大夫自廬陵來
而喜與余交者則以二先生之故焉最後入太學太學之徒
廬陵為多余一皆識之大抵其人之恢中強項敦志業而好
潔修者歐陽公之教也其人之英資高裁多風聲而精體要
者劉公之法也顧常數數為曹君學可商論及此學可曰子
似未足以知吾州鄕俗之美也子之稱扵吾州二先生猶以
其名若吾父兄之在吾州而不獲乎其名者子安得而知之
余聞其言殊自悔以為稍久必當有以滿吾志與學可别三
十年余遂窮老不可出戸聞學可死亦久矣而始識其兄子
士弘士弘者扵其鄕之文獻靡不聞扵其家之行能靡不習
余扵是不獨知士弘又因知士弘之父在其州即吾學可所
謂不獲乎其名而人不得知之者也扵戲誠羙㢤巳亥三月
士弘揖選省戸下倦遊将西須一言以處别余自顧無以振
激士弘而盛意不可虚辱獨叙平生不得扵君家父兄師友
者還以諗扵士弘詩不云乎樂彼之園爰有樹檀士弘盍歸
而自樂其樹檀乎哉
　　送吳州判還番昜詩序
至大改元之秋七月州判官吳侯熈載秩滿将還番昜州之
士大夫相與祖送扵西津之門旣而私相與言曰侯之來奉
化三年民安其清吏懾其明而吾徒敬其文雖侯之才其槩
扵吾州如大庭之治小俎幾不足勞者而出其緒餘不可測
之智不可干之威不可窮之辨不可欺之政巳足以聳動其
僚而為惠扵吾人亦巳厚矣故當抗旌結轍指揮詰斥風迅
雨疾諸葛公之部伍位置取諸其胷中而措之也及乎藏鋒
歛頴韜潜謹飭氷淳矢直邴曼容之浮沉小官㓗身寡過而
求自免也迨至端毫振櫝周遭整刷春旋樞撥陶士行之勤
勞筋體願有所儲以待用而不敢惰也嗚呼吳侯持盈而來
奉𥘉而還權雖薄俯仰無所怍禄雖嗇身名無所辱視同時
前後得志不得志䝉瑕裹玷有幸全者有能若侯之浩然去
就之間乎扵是代者未至浙東都刺史按州大黜汰褒勸甄
侯行能委以讞核符移叢凑侯意亦以願有所激厲而官期
滿矣乃相率作為詩歌以發其未盡之志以樂侯之行而慰
州人之思也昔者桐鄕遺愛踰扵家祀襄陽耆舊兼載名宦
今而後吾州父兄子弟見山川草木誦侯之篇章經池臺館
舍想侯之為人自不能以忘侯抑侯之去吾州其能以遂無
情耶其年八月朔日序
　　送趙學古歸永嘉序
古之人有視其世為不足居而忘之者其次有忘其鄕其次
有忘其家其次有忘其身其逹之有大小故其忘之有輕重
固也夫物莫著乎天地之運事莫甚乎古今之變今有人言
山川之崩竭日月五星之隕蝕生人以來爲衣冠爲血肉爲
君臣爲鬼蜮興廢治亂之故往往嘗試而道之人亦嘗試而
聽之有人曰我能蹈死如蹈生受危如受太聴者必曰是怪
人也有人曰我能捐貨財逺妻子離鄕去土而不戚聴者必
曰非人情也是何逹扵大而不逹扵小忘扵重而不忘扵輕
歟盖推其逺者易爲理處其近者難爲情也余扵趙侯學古
之歸扵永嘉也尤有以動余心趙侯生扵神明之胄長扵貴
戚之里䇿名四十年不求人知白首下邑仕違其時不矯不
阿陳力遂去嘗窺其爲人殆非有意扵斯世者客食特久悵
悵然無所歸問南東行者知故廬先墓獨無恙而父子兄弟
盡矣輙仰天發泣不自禁一日修嬴勝約敝篋戒陋車弱僕
告行扵邑中三四儒者噫嗚唏嘘悲動路人嗟乎趙侯人生
離合之懐他時常有如此者乎余家世剡人幸旣得一區扵
剡源之上筋骸方強法當傭耕以供三老人養具語不云乎
人窮則反本勢使然也趙侯之鄕不得在永嘉而以永嘉爲
歸亦值其窮者宦學可息合并無期趙侯歸而自愛強志以
光晚景所謂不忘其身者非全之之謂也力業以訓子孫所
謂不忘其家者非私之之謂也敦義以厚風俗所謂不忘其
鄕者非客之之謂也雖然趙侯行矣遡侯之心其不可得而
忘者寧惟是三者而巳三者不忘而曰能忘其大者是䏻忘
扵言而巳苟可得而忘扵言雖是三者亦可忘也扵是諸公
載酒餞諸邑南門而余爲之序
　　送老甘秀才序
人幸而得至扵老又不幸老而窮此人情之所矜而不敢恝
然者也故先王之時扵其老也有禄與位者尊而優之無禄
與位而窮者存而賙之然其人必皆有以自重大之典籍辭
令必有可以備咨訪次之詩書學問必有可以教導其鄕里
子弟惟孤窮廢疾無所倚賴然後始仰食扵有司而盡其齒
然亦未嘗使之生缺其養而死失其歸也後世籍無齊民人
一老而窮則為人所賤而老者亦氣昏志阻不敢與強壮齒
儒窮尤甚余來上饒之明年有池陽甘中立以行卷謁余扵
學宮即之貌枯而行腴學專而思宏與之談扵易書以來程
邵二家先後天之義涉獵貫穿扵蒼雅以來字畫形聲之清
濁輕重推索䆳宻盖江東之衣冠盛時一種髙人竒士之所
傳授中立嘗私淑得之而徜徉山林鄙棄科自其動心忍性
之日亦巳久矣自余之同業若所常還往皆敬中立而無以
療其窮中立浩然且将入閩余評中立非氣昏志阻者閩多
故家去中都進趨之途遠至必有學徒築館重幣而相迎扵
武夷雲谷之上益養聲實樹門戸俟著書成藏之名山傳之
其徒視世間虚有禄位而期頥婆娑黄金輿馬淹淹日暮無
一名可論者相去豈不逺甚㢤
　　送宋吾省序
始余讀吏旣見蘇季子出逰時洛陽人舉嗤之以為捨本業
而事游說非其土俗韓淮隂無鄕曲之譽不得推擇為吏遂
去竄扵俠徒嘆曰此猶先生之遺澤也當其時使有權力氣
誼者一人焉䏻時其緩急而馴養其才技以為良能則二子
必不至但如今日之所驚異然二子非更困苦險厄何由肯
自激發将終身俯伏民伍而巳以此知往古士大夫所為多
才而寡過者非賦性之異亦有以成就之也信之為州以余
所知名賢比比而有渡江而來中原故老無不抱恨長息扵
此故其俗敦儒而喜義慕名髙而重客施鈆山宋吾省自予
之息肩無十日不相往來盖家世為儒久矣嘗以其文藝受
知扵名僚貴将強之出因浮沉斗食佐史間不出鄕而養親
結友之事粗足是旣能清純自重而秩滿當調後無以自抜
此非有權力氣誼者之責而誰乎吾聞吾省天資蕭爽居財
殊不吝澀其與扵人已多人不當為吾省惜屬有行役為略
書所聞扵古近之故贈之且以為吾黨勸焉
　　贈曹子貞編修序
天地之氣發扵山川風土其雄深渾厚平原鉅野洪河喬岳
之類往往皆在西北而枝條餘委散之爲清纎峭麗竒偉瑰
秀若康廬九華桂林天姥瀟湘彭蠡若耶采石之勝皆在東
南豈惟山川風土爲然世之君子詮量人之才性氣質亦或
以相擬是故有適然而然者矣惟夫通人碩儒強志力學之
士則不係扵是故太史公生龍門耕牧河山之陽稍長大即
南逰江淮上㑹稽探禹穴窺九嶷以廣其記覽吳公子季札
雖早習文學而不憚北游齊晉魯衛諸國日與賢士大夫講
論以求去其陋固盖不以生而受焉爲足而他復有以成之
耶余之狷愚生扵窮海之濵長扵憂患而漸老扵貧賤其足
跡之所經逺不踰荆近不跨越其耳目所悉不過㝷常彀轂
之内無異通解其平生從逰則又可相高者旣不吾屑里下
者吾亦不屑之是真自棄而無望扵斯世矣獨時時俯仰方
冊見六合外事及間接古名賢人晤語如搔癢沃熱聊復少
自快意而巳庚子之夏有中都官敝韀羸縑過余錢塘逆旅
揖之氣温而貌嚴叩其談引古今繩墨􁤤􁤤然數千百言不
止質其居居東平諗其官太史氏之屬請其姓氏曹君子貞
也余驚喜願交之久而讀其文屬辭荘屈之潔析理孟荀之
逹而比事左班之覈也噫嘻若子貞者非余之所當朝親夕
習以求成其才性氣質之不足者乎抑余之願交子貞知子
貞之扵余亦有不能忘情者焉而為子貞難為余易也何也
余之狷愚長扵憂患而老扵貧賤者也陂渠之水瀦之以自
濡雖亢旱猶可後涸注而決諸逺則不如天雨之澤微服處
廬巷人皆異之徙而居髙指目多矣愚之狷愚瀦陂渠處閭
巷之類也若子貞之道方當行逺其勢不登髙不止而安得
不謂之勞扵余㢤雖然子貞之勞猶能成余余非能成子貞
者子貞家有賢父兄而所居東平今為儒府諸老先生方以
類相先後進用扵朝子貞往而試以余言諗焉無必豐扵名
必豐扵其所可名無必充扵其欲必充扵其所可欲徐行而
敏視多藏而善出是其學也倘庶幾乎異扵今人之所謂學
矣子貞曰唯唯因以為序
　　贈黃彦實序
自老莊氏憂身厭世有不願為材之意而世之闒茸晦昧者
托而逃焉扵乎是何不仁已甚耶天之生斯人苟不使材者
率之則如勿生耳材聰目材明人之不可無耳目者以其非
是二物則往往䧟而入水火今曰我之耳不願為聰我之目
不願為明其不為廢人乎若曰聰不至扵聽闘蟻明不至扵
燭淵魚則懼扵聰明之過之論也而非遂以聰明為不美而
不為也畜馬願其善走畜劒願其善割者馬之材在走劒之
材在割也有惡走之驟割之銛而寧得土馬木劒焉不可也
余少壯時州之慈谿有黄東發先生以經術行誼政業為江
南名卿緣桑梓故毎與余評覈古近人物以為士之生世誠
不可無材盖當時方以閥閱科舉取士幸而有父兄之素塲
屋之目即抜援而試之試之以文墨記覽錢穀獄訟之類俱
不可則名之曰道徳展臂雅揖埀紳緩趨浮沉談笑羣衆中
不失䋲墨則咎責不加而品級馴致惟先生軰起寒逺實用
所長取知扵人寸量尺敘然後至故其語執之良堅後生晚
學化之亦皆矯然有自勵之色而先生歸而私督其家庭子
弟者尤嚴扵他人先生沒二十年家單嗣絕四壁不立平時
炎門赫族勢當同澌共盡而子弟乃扵中間方以材著大徳
辛丑之夏遇宣城校官字彦實扵杭問之先大夫行藏本末
無不習問之古今學問文獻無不貫至扵雄篇推章機春轂
奔竒聞異解蹊通部屬一一去人逺甚兹非天之所生為家
庭之所成者然耶以斯人之窮望扵吾徒甚急令即用材又
可得無耶雖然古人之材因事而見其未有事也如無材然
彦實之劒與馬惟謹毋使人畏其銛且驟而益務藏聰明以
待事至而出之何如回宣城見王敬叔兄弟尤取材也亦以
質之是歲五月旣望
　　送龔子敬序
大江之南土連吴荆當春秋時能以言詞問學通名中原者
謂之竒人漢晉以來弓旌之聘軒軺之傳無日不至山亭野
郭間由是功名馳驟之路繁而隱逸稀矣夫豈惟人物懸絶
如是凡壤地所生名材異寳犀魚孔翠鮫紉火浣之幣空行
人語之畜形容不經見扵前世者無不爭先自獻以充明堂
之職貢豈造物者固使之然而勢不容不然耶近日之江南
又異扵昔人物磊落者十數公則皆出扵科舉科舉不足論
論科舉之得士視春秋漢晉諸所以取之功過猶足以相補
而世嗤之不巳非徒嗤之且羣詆族誹之惟丹陽龔子敬過
予與之商略此事犁然有當予之心者盖子敬之學淹通而
縝實據古而少尤今其先人大父復俱由科舉出為名公卿
賢師帥童丱之年珩璜耳習龜組目饜及今春秋鼎盛乃方
從于大夫○馬後欲觀上國之光此雖余軰累千百無足數
而能見容乎抑子敬與余皆南産儒者浮沉里巷居常目諉
不見用故毎事退縮若無所解設見用將何以别異扵餘子
言游之絃歌也而慕之者復為魯恭卓茂屈平之詞賦也而
慕之者復為子雲相如以風土評量天下士幾扵自狹子敬
努力為江南吾黨一出亦使四方諸人有所慕學扵家庭談
扵庠校者非空言矣余雖不能尚攘臂企趾為子敬助喜云
　　贈相士歐陽生序
壬戌歲余始自杭歸鄞識長沙歐陽生扵鄞侯劉朝奉席中
歐陽生善相人人之欲問歐陽生者争慕先得之越疆而招
排閽而迎幸且至則修衣冠振顔容候其一言以為窮逹當
是時歐陽生之裝未解而他候其門者巳若干人矣旣而亦
從劉侯來謁予予驚而問焉歐陽生曰不然吾技人也吾之
技以逹許人而心之所不賢多扵術之所取者不可勝道也
以窮許人而心之所賢多扵術之所黜者亦不可勝道也用
此雖屢許人人不以為夸而術嘗不敗余深異之以為生非
技人也其言近扵有道之言也自是相濶十五年余以憂患
困絕傭書扵鄞而生適復來當是時鄞之人舊識生者皆無
存存者往往病廢先業求昔之所依以為光華如劉侯之徒
安可得哉人皆為生悲而生夷然不傷扵懷不惟言談趣尚
若有得乃其旅力趣鏘矍鑠比扵劉侯之席輕徤似復過之
嗟夫歐陽生真非技人乎㢤真吾所謂近扵有道者乎㢤吾
聞古之善道術者若巫咸之扵卜扁鵲之扵醫皆能相人得
其道而不善用者為京房郭璞生其毋數數扵行乎生之來
杭有學士張鄧二君皆因之以書余未有以復也生歸杭先
以是似之
　　贈談星者謝生序
余十八九時逰杭杭故多技術家其用星曆躔度去來逆順
言人災祥貴賤以徼名逐利者甚衆大抵重簾複肆業愈售
則愈貴重不可䙝有歐陽可山栖栖自江西來白晝侍官墉
設案席夜即篝燈露談市中余間往聴之術與衆星翁異往
往雜取五行生尅制化之說士大夫旣相駭惑而衆星翁亦
共排斥之以為何必乃爾可山翁曰我術誠不能強人然不
出三十年必當如我說也余遊戲猶記其語越十年去杭又
二十年再過之舊所接識人物一一無復存者况扵可山之
徒復何從物色扵是後一軰談星家無高下例以五行生尅
制化為㫁如兵法吏律從之則合扵筭違之則謬扵測雖不
識可山翁者靡不悉然余驚嘆錯愕竟不知可山翁之語何
以如此驗也東山謝生亦學可山翁之術加精審初聴似任
心輒發及揣摩某禍後當如彼某福後當如此無不應其屨
舄所經裹嚢握劵以候之叩門恐後噫可異㢤謝生之父扵
余爲同産兄弟本業儒儒無所售而出扵此其意若以余爲
覆車之戒獨感可山翁之自信不以勞窶廢阻卒能使人尊
用其道不疑非近扵古之身死言立者耶而吾黨何爲乃獨
不然因爲遂書所見勵生且以自勵云
　　送李公度歸三茅序
余兒時聞江南山之羙者曰句容之三茅有鄕丈人趙君蹲
字立道年三十以閥閱辭翰志節當得羙仕一日棄其家徉
狂出門而逃家人莫知所之也徧國中物色不能得一老嫗
云是子他日數言三茅試依其言求之使人至三茅夜半見
一燈熒林薄間穴窓窺之果趙君即不敢驚問明日益以數
軰破産挾持登車趙君不果逃然歸家無一日不戀念三茅
怨其家奪其志曰必殺我竟以此怏怏得疾余嘗疑之趙君
非徉狂迷惑者其意殆與韓退之登華山不返事相類耳人
仕宦妻子豈無足樂必其山陵丘壑煙霞水石之適什伯千
萬相逺扵此然後輕性命而求之古之逹人奇士一牽扵世
故欲有所建立則不暇得而偶念之者又耳目隔逺知之不
深或知之雖深而制扵累窘扵力與不暇知等耳故如趙君
之捐身行志世人往往驚駭以為怪事必若神仙隱逸方外
之流無仕宦妻子世故扵心然後有暇而深知之余未三十
亦嘗以科舉得官道過三茅之鄕望其山而不得入竊有愧
焉癸巳之歳扵是年五十衰憊退惰無復四方之志忽與道
士李公度相遇於鄉城問之自三茅來欣欣然令人有駕青
牛騎黄鵠之想而公度方以名字通籍金闕平生學力諸貴
人頗有知之者則三茅雖佳將亦非公度所得有嗟乎異哉
夫三茅之於世有非蓬萊崑崙方壺圓嶠如道家所言之恍
惚難至也而求之不能得得之者不能有是豈不係於人哉
公度勉之歸掃其故居余遲十年之力俟諸兒勝門戶當杖
藜芒屨訪君扵東岡西澗之間尙未晚也
　　　送郭以南爲道士北遊序
天地清明純厚之氣鍾而爲聖賢於世使之自養而養人者
皆具是亦可謂幸矣而世不可以數數遇也於是乎磔裂四
出㪚而爲異人奇士沈埋隱伏扵山林巖穴之間大之或有
時而名世而小之亦能爲高以矯俗吾觀古之崆峒鬼谷之
徒蹤跡巉峭言行誕譎往往皆是而李唐以來數百年中雖
以賀知章姜公輔鄭遨之髙才絶識動輒離家棄俗俛首去
爲黃冠師大丈夫至於不得行其所欲而縱横恣睢無以自
制何往而不可寄其身哉永嘉異時爲公卿淵府一閧之聚
十朱九紫郭君以南扵其中以明經崛強自負朝遊嚴徐之
庭夕造金張之邸無不獲者年運而老憯然不免有霜露憂
則投章甫裂逄掖遂一往爲老子役若終身焉旣又憧憧然
有嘯蘇門棲崧髙遊涿鹿之想人皆疑之余獨奇之以南者
葢余所云縱横恣睢無以自制焉者也資之自養既不足求
之養人亦不能有餘焉者也雖然以南儒者也儒者之道行
如龍藏如龜夫龜惟不食於人故能全其生龍出而嘘百川
雨八荒其去也人不得而知之以南去而簡其資之以爲食
者愼其見求於人者其行也其藏也雖微老子其誰曰不宜
　　　送慶上人謁陳使君序
人惟負超曠逖逺之志者必有事乎遊然而入焉不無累於
身出焉不能無以累於人則雖善遊者吾猶病焉斯二累咸
去矣徒遊而不得其所爲遊則雖胝行暍走役役於道途之
間祇自弊耳鄞爲東南斗絶之處壤地相接而山之最名者
曰天台曰雁蕩生東南不得一至焉以爲闕故凡懷章之吏
彈鋏之客莫不顧睨軒舉指爲先登他日羣而質之得至者
十無二三焉是非有遐疆絶壤之隔也亦非有其志皆不足
以爲也以吏遊者以吏累身以客遊者以客累於人故非惟
不能深知之或知之而不暇踐也惟夫浮屠氏之徒意往而
輒至樂極而如忘彼其捐父母棄親戚視吾世如附贅懸疣
而不之省也糧糗不待頒而給役使不待具而佚將何行不
可遂而况二山之犬牙吾邦乎是故非吾徒之所能然也雖
然爲彼之遊則易然爲彼之遊而卒無得猶無疑也慶上人
告余行將略天台而窺於雁蕩也問其故曰吾志扵是久矣
日吾有母養不得出今則鄉之戸部陳公適爲其州焉夫慶
上人之遊賢於他浮屠矣陳公又天下之端直傳毅君子也
子行矣必有以教子矣斯遊其庶幾有得乎
　　　送恩上人歸雲門序
人之情莫適乎得其所欲耳目之適於遊心體之適扵居尢
人之甚欲者也然至於權足爲力足行而有得有不得焉而
後可以言命昔者嘗怪齊景公以賢諸侯欲一觀轉附朝儛
而其臣有流連荒亡之諷謝康樂韓吏部以名士大夫一欲
臨山出海一欲離家棲華山而諸人驚惶駭愕防之如觸禁
犯毒乃若山林避世枯寂之徒輕装徒歩欲行而行欲留而
留略造意即得縱恣扵所如人情之疏通滯碍果各異其逢
㢤東南之山卓然以名跡著聞扵人人所慕逰者不過二三
十里道之相錯逺近不過數千由浙人言之雲門最有名最
近彼其左台右剡前沃洲後天姥逰者宜不可緩他日諗其
人百不能一二至有覺恩上人字以仁自四明脫髪即往居
之為上人喜上人曰吾何為拘拘扵此肩一簦縁石橋循鴈
蕩出金華洞過天目拂靈岩虎丘浮金焦仰鍾阜沿灊皖投
匡廬二林久之略大小孤挹九華窮其勢遂将摩洞庭跨巫
峽歷峨眉望崑崙然後返豫章經衡岳縱觀扵蒼梧之野無
難也巳亥秋忽相逢西湖南屏山下曰吾遊倦矣吾思之使
吾有以自適雖居雲門可以遺吾老無所適雖日遊萬驛未
見多賢扵吾雲門者徒勞苦耳吾行天下有詩累百首平生
髙交友滿江海今亦不掛念顧歸而見雲門花草樹石皆吾
飲食臭味見雲門風林湍瀨皆吾聲音器玩見雲門煙霞天
露皆吾囊槖儲餱見雲門禽虫魚鼈皆吾過從還往外此吾
何求乎而復何恨扵乎噫乎窮人世之適有甚扵上人之行
留無滯碍者乎上人之得扵天也厚過扵人也亦云遠矣若
余之區區固非有封疆之責軒紱之累所居去雲門東無十
舍鳥道一宿可至秋高山中熱時上人為我取葛翁泉醸酒
列酌數行蕩濯五臟昏垢遂與上人尋大令之故踪歌徹公
之遺篇陶陶乎囂囂乎喜而逰􁁄而休不亦可乎上人胡盧
而歎余亦覼縷而書以為之序
　　送子儀上人北逰序
自中州文軌道通而東南岩氓島客無不有彈冠濯纓之想
彼誠欝積久而欲肆其揚揚者也然皆不能無所誘焉其無
誘者雖使周穆之御談廣莫扵前楚國之卿夸侈靡扵後聴
之寂如也故余窮居二紀以來多喜與山林世外若為浮屠
氏之學者相往還以為樂庚子之春有越僧儀者訪余錢塘
吳山授徒之舍貌甚慈辭甚文氣甚肅曰吾将北遊余聞而
異之儀公曰君勿異也吾之逰無所願扵彼盖吾居越吾扵
世泊然草衣木食而巳矣長能遊逰南天竺視南天竺猶越
也久而得一刹餘姚山中初至之日山焦然為之五年而山
麃然然吾視之猶南天竺也徙餘姚得天台之瀑布瀑布吾
所未狎吾視之亦不過如餘姚山中耳顧爲瀑布則有瀑布
事瀑布有當北遊者吾以爲如瀑布逰且吾聞薊丘之隂涿
水之陽有五臺焉囚得一寄目以攄吾懷則亦幸甚而吾何
知所誘而君復何所見而異乎扵是余爲之戃怳自失不獨
悔余言之淺且益信夫世外自有所謂曠逹知道之士而真
不在深藏固閉以爲髙也扵其行書之以爲序
　　朱尉開伯求葬親費序
朱開伯承孫在吾鄕爲故家子孫人無知者巳巳之歳表元
入館下同業生以其居扵鄞也往往問識朱開伯乎則對曰
不識毎問皆然其知者諱之曰開伯學行在其先出宜不相
接其少年者見輒啞然而笑表元然後始愧赧羞伏知其學
之陋也盖開伯之先世居桐鄕西漢時名邑者爲吏而有徳
扵民遂家焉曰後世子孫奉祠我不如桐鄕民者也歷千年
世緒不墜建炎之亂衣冠播越始有散而入浙者而紫微公
新仲遂為鄞人紫微公文章道徳載在宇内聞公之風猶師
慕之况其辱居吾鄕乎吾之愛其人也及其胥及其樹及其
屋烏况其子孫乎表元旣感扵同業之言求交開伯甚浹時
時從開伯誦家世所聞皆浙中士大夫之未言者其淵源本
末可攷不誣獨以父兄樸學不肯隨時作纎巧語故短扵争
名他人或鮮知之雖然其家世則容有知之者矣表元得一
官則失仕開伯亦抱會稽之牒而居惘惘焉窮相似也丙子
之禍表元扶三老人走三州五縣犯死道數十越多年頼一
親戚物色得之天台山中援之歸鄞久之益困謀居浙河之
西又不可則遷而歸烏石又謀還剡以開伯之舊也往别之
及門見開伯方􁃽然負其齊衰絰失聲而哭其母卻立俟其
氣定問之開伯咽而言状旣而曰吾門不開三日矣誰為吾
來者問能歛乎曰幸歛矣問能葬乎曰吾無資也而何以葬
問有以殯乎曰吾哭扵斯非吾居也而何以殯問有為子之
䘮者乎曰吾鮮兄弟也而孰為之䘮問有賻乎曰吾羈旅之
人也而孰為之賻表元聞其言持其手泣益悲之曰若是固
朋友之職也為之留行而圖之為之經紀為之告扵人而人
不知戚也返而告之曰是表元之未至也天下之物苟以其
力致之者無不獲也天下之事苟以其誠持之者無不集也
天下之人苟以其巳動之者無不應也今夫端居而簡重守
譲道而不求者士之節也不愛其身嚴其親之終力盡而繼
之以死者孝子之義也昔者子之先之居扵斯也有其故矣
則亦惟我禮義之邦有周扵徳而恤人之不獲者故輕千里
而長其遺息扵此今其居盖過子之門者其先人皆紫微公
故所等夷者也且子惟不願知扵人人則何自知之今有所
居而求焉而有謂不知子也者知子而不能免子扵不孝也
禮義之責有所歸矣開伯曰吾心悴悴然安能爲之辭扵是
退而次第之且係其私扵開伯者以爲之序
　　送鉛山王亦詵歸鄕序
物之能爲其類之宗者必異世言鳯飛而羣鳥從之以萬數
世固未有識鳯而見其飛者也誠使世之人嘗見有異鳥而
其羣萬數從之則豈不駭眩而異之也故其名可聞而其身
不可見不然方見異扵人之不暇而何以能爲宗庚午歲楊
子江漁人網江得大龜長一㝷櫝之以進蓄水聚小魚千百
櫝中魚湊集龜口旁若拱伏聴令不敢言兒童強徙魚置逺
處終湊集拱伏如初禹貢荆州九江納錫大龜以其地考之
良近然注家說大龜纔尺有二寸雖古人亦未嘗見大龜如
所遇扵漁人之櫝者也以龜之易獲不可見則其不足以識
鳯固宜孔孟荀韓之扵儒其當為宗何以異扵龜與鳯然方
其存時從夫子而逰者去來之大略不過三千人孟荀加少
韓之門不叛去僅六七惟其久也人始聞風而宗之此一聖
三賢豈翹翹然欲見異以取眩駭扵天下之耳目直不忍孤
守巳道推而同諸人耳而奈之何人不可得而同也鄕原流
俗楊朱墨翟釋老之同鳥鳶蛇蚓之同也羣然而飛羣然而
逰又羣然而止而巳矣余初學儒時見世之慕利逹者宗科
舉科舉初罷慕名高者宗隱逸隱逸之視科舉有間也當是
時猶各有大儒遺老有名實者為之宗學者頼以不散歲月
推遷心志變化昔之為宗者且将銷鑠就盡而士漸不知其
宗吾為吾道吾類懼焉鉛山王亦詵逺學扵余期月歸省親
請益余書此說遺之余友李君明通釋褐太學第一清修博
學高文章亦銑之鄕之龜鳯也亦因以諗之何如大徳乙亥
歲十月望日前進士剡源戴表元序
　　送柳道傳赴江山序
古之用人者權尊而法疎權尊則易取人法疎則人得以盡
其材吾觀周官六卿屬吏多出扵其長所自命漢晉之相沿
三公皆得開府收召名士故薛宣有欲吏朱雲之嗟而桓温
亦以能容孟嘉為善然初不聞扵庠校師儒之員有所辟置
惟其學行有稱扵鄕則人自聞風裹糧而從之此非獨其人
之難而道固不可易而屈也科舉興詮格宻其說先裁之以
中人以下可能之文藝然後拘之以愚不肖易成之歲月以
至江南異時自通守令丞主簿尉若錢榖刑獄諸僚若州縣
學官注調一决扵選部法不可謂不陋而人情往往不難扵
爲通守令丞諸僚而一聞師儒之號雖百里之學亦趦趄畏
赧而不敢輕赴彼誠知夫通守令丞諸僚不過簿書胥史句
稽剖析之類而師儒之職有不止是馬者則法之所不及又
係乎其人之自爲之歟屬者科舉之弊旣除諸選猶守銓格
惟縣學官以其秩卑付諸下大夫之領之者使得專志有志
節者或耻爲之而官益不重大徳庚子歲吳楚閩越士待命
扵中書行署行署長取其闕升府俾宰士捧牒以次禮進其
人廷授之觀者以爲榮而吾友金華柳道傳得衢之江山焉
江山固衢佳邑氣清而俗簡貴僚使客車馬之跡罕至道傳
又金華良士攻文章通記覽不患無以盡其才昔夫子歎十
室之邑必有忠信而憂好學之不至道傳往而以好學鼓動
江山之人道之成也豈惟江山聞江山之風者且将四靣裹
糧而來扵以爲明時興文美化之助以成諸公能取人之名
不亦可乎道傳曰唯唯
　　送鄭南仲赴昌化主簿序
合天下之官自宰相第而下之至官扵縣而卑止矣合一縣
之官自其長第而下之曰宰曰丞曰主簿曰尉曰巡徼而卑
止矣然尉與巡徼雖居主簿下而其職專權行勢伸若不與
縣相混主簿雖尊扵尉與廵徼而職不專權不行勢不伸勞
多而責先處下而辱近故有志節者或憚爲之昔者余與友
人鄭炎南仲相遇扵吳楚之間每酒酣談論此事南仲扵時
慷愷喜功名不免有干禄意則為數數歎息不置南仲本閩
中佳士年甫冠屢用其長技角扵有司屢為數萬人舉首又
進為國子生文譽益震至是諸公頗有知而薦之者竟用其
力得湖學教授南仲喜曰吾不能忘祿而為此然幸而得免
扵前者之歎及旣為湖學南仲不惟能自軒奮不失已而巳
及大僚貴客東南行者皆輟車屏從先願納交扵其門扵是
人之慕南仲者若蛻塵而仙簿書箠楚之吏欲為南仲而不
得者若坐重淵而仰青天南仲益自喜為之數年扵法不得
不調再謁扵天官而有昌化之拜嗟乎南仲今日復欲翺翔
嘯詠洋洋然以儒者自命如前日湖學得乎扵是人皆復為
南仲歎而南仲亦不能釋然以問扵余余曰南仲無歎也南
仲前後所居官異而南仲之所自為一也前日之大僚貴客
願交扵南仲者亦非必其以官也今之所見勞多而辱近有
尉與廵徼之不如者其官之卑而非南仲之所自為也南仲
行矣毋以誘遷毋以脅阻余聞昌化山水之窟風淳而士羙
士大夫非樂静慕竒者不至将有憐子之才而援子扵窮逺
者如湖學之知子者矣南仲平生同志者遂各為歌詩以壮
南仲而謂余與南仲最舊也屬以為序
　　送謝仲潜序
始余以文學掾逰金陵時年纔三十爾性喜攻古文辭毎出
　義䇿諸生以觀其能占對與否而鼓舞抑揚之同時執簡
數百人有謝仲潜常在鼎甲中余愛其材而未嘗不期其成
也别去二十有五年余寄食錢塘市舍授徒扵是耳目㽻耗
心膽銷怯值稠人廣席談辯縱横輒畏縮如不勝况有所挾
乎外者尤不敢仰首視乃聞有吳江敎官能禮貌舊老自民
伍起余太學周孔明于庠校間待以賔客不用官府法爲之
喜甚巳亥秋八月吳江敎官者滿以謁來見余余延坐問之
盖仲潜也曰自契闊來一日不廢學然益更事諸變故寒漂
暑焮較前爲諸生時意氣亦不復有其俛仰升斗之祿直欲
少避嗇夫亭長訶辱耳故邂逅冠服與我相類者亦稍稍有
志扶持之嗟乎仲潜乎始余愛仲潜尚不過相期文墨几案
間事由今想之科舉子略有器業者之所能辦不見二十五
年乃能涵養成就至此充仲潜之志所欲爲與儒者之職所
當爲世上何有紀極而紛紛乎孰非與吾同類者居是世也
同是人也而儒冠儒服者吾師友類也吾優之居是世也同
是人也雖不儒冠儒服而其名德可以臨接我者吾父兄類
也吾周之居是世也同是人也雖不儒冠儒服而其年軰推
譲扵我者吾子弟類也吾柔之居是世也同是人也雖不儒
冠儒服且不可皆與父兄子弟也而不幸飢渇寒暑之情若
待我而獲者吾比隣里巷知識類也吾憂之居也則曰吾必
有以爲之敎也行也則曰吾必有以爲之政也嗟乎仲潜乎
儒者區區之一身而何以當衆人紛紛之求乎古法四十而
祿五十而爵年愈髙仕愈貴者人之望之愈詳顧余之賤且
衰巳非世所齒及幸甞愛仲潜而期之而仲潜亦幸不負余
之知也故扵其去吳江而将受民社之寄且将進備乎郎大
夫論議之選也而望之以詳焉仲潜愈思充其類而盡其職
也乎哉是歲大德三年季秋朔日前進士剡源戴表元帥初
序
剡源戴先生文集卷之十五
　　　　　　　　　　　　　　四明戴表元帥初
　墓志
　　安陽胡氏考妣墓志銘
大徳壬寅歲余來錢塘授徒且五年識安陽胡士謙扵中書
行署恂恂然儒也扵是諸公憐余老而加窮薦授之一官将
行别士謙則方圓其齋衰絰在苫塊之中越再旬介友人以
其母夫人行述來謁銘且曰今将奉柩歸以明年癸卯歲秋
某月某日合窆扵安陽柴庫村先府君之兆惟先府君之死
與葬處盖不忍言幸哀而併銘之按府君諱泰字通父胡氏
夫人王氏俱彰徳安陽人胡氏世長者至府君父諱仙當金
時選充行軍副統壽九十而終生四子府君扵次在三資特
粹厚㓜好學遂通贍經史居家庭鄉閈以孝謹聞嘗典掌本
郡材賦有貸府君私錢踰期不償者一不問比其死携劵對
几焚之至元十一年以差籍從軍南伐道遇士卒急難常挺
身救護全活者甚衆謂人曰此軰皆此方良家子弟設不幸
不以正命死将何面目見父母妻子乎十二年守鎮黄州充
管軍總管府知事十四年夏五月司空山等寨賊發刼黃州
吏民驚散府君獨誓死不去仍以義倡其衆力戰拒守少頃
賊來益多遇害夫人父諱聚清愼無餘資夫人當䈂爲擇良
對得府君婿于家府君死黄州時長子方十六處益也次子
處敬方十三夫人當盛年以貞節刻苦自勵曰夜力鍼紉機
杼取其贏供師資費二孤頼教督皆成人處益今以行署秩
滿授從仕郎淮東淮西道宣慰使司都事處敬浙東勸農可
書吏意天之念之幸而及扵官禄得以婆娑壽考酬其前勤
而夫人苦風濕疾以去年辛丑歲十一月三十日死矣嗚呼
兹豈可不為嗟痛惋慕而慷慨引義節如胡氏考妣者儕之
古烈丈夫烈婦疇不謂宜㦲府君年四十四夫人年六十四
孫男二人曰怡曰黙孫女三人銘曰婦義於後夫忠扵前嗚
呼此安陽胡氏一門二烈之阡尚百年千年無震無騫
　　曾君墓志銘
江西之曾以氏雄者三南豐其甲也有居金谿之眉東山曰
曾君叔翔父其先由南豐徙余逺不及識而讀其状識君所
從遊師友若周義山吳允文之屬皆東南知名士即君之器
業淵源風采固可以次論焉君諱一鶚字叔翔父少亢爽有
竒骨曾祖琳祖次點父東山居士洪世以問學相授居士旣
蚤夜勗君于家稍長遣出使縱交聲漸氣摩靡不通究時方
崇進士舉顧扵此不得志雖豪傑無以自振儕軰十五六通
顯矣君浮沉其間不倦不恧然性明决常髙持風裁見鄕人
過誤多面折少容貸及有不能可否事質成扵君是是非非
應口剖析聞者犂然而服也母胡氏卒居士年浸高君承薦
寝膳冬夏温凊晨昏起居無違禮居士壽考令終而季父病
奉季父湯藥如居士時事兄順家事諮而後行撫諸弟友愛
有善獎之少不謹警之患難則扶持之延良師淑二息族子
弟有佳質亦紏收之治家嚴内外而好客恢踈樂易留連詩
酒頽然竟日人莫測其雅量鄰有急難赴之恐後至賙窮賑
乏尢不靳丙子之潰所在無寧居或相譸張為閧君以静鎭
囂衣冠細弱依而全活者不可勝數他日居士葬送車縞素
傾村空郭岀纍纍百餘里不啻皆前日受恩客也其閒居不
言而教成無權而惠行往往類古義烈士去家五里所得萬
石塘林壑盤蔚有鶴巢龜峰之目君築室其下扁以龜鶴隨
隱義山諸公嘗為賦詩甚竒並溪種梅亦號梅溪翁琴書壷
奕将婆娑以延老至元三十一年正月二十七日遂卒卒之
日逺近士大夫知君者舉痛惜之嗟乎使翔父君當諸公無
恙時亦䇿一名不過循例如是而止今諸公所成就幾何叩
其顚末有不忍言而君生有及扵物死無愧扵巳詩書滿門
哀榮稱情非天道有以伸之而然乎君前卒以歲除夕得疾
越一月少間家人以為喜忽索筆疏遺言戒子以不可忘清
苦虧友譲意及勿以緇黄亂䘮禮凡累十言又三日而瞑年
六十有一娶陳氏先君三年卒子男二起東起南女二長適
承務郎慶元路治中張與紹次適倪清孫男五鏗鉞鎮錡鏞
女六長適倪詩次適陳聖廣次許適吳相孫餘尚㓜諸孤以
故葬緩大徳六年十一月某日始克窆于里之流光亭陳夫
人祔銘曰鶴以羸存龜不利走犇予與偕藏兮今復奚云昭
之熄潜之獲旣堅旣謐維兹幽宅
　　呉君墓志銘
君諱榮字景榮吳氏饒徳興建節人建節之吳唐未逃黄巢
兵由歙徙美樓居號樓下吴家環樓下數里間至今祠所謂
吴尚書其逺祖也曽祖俊章祖次祐父應辰贈承務郎承務
公性冲静生二子長安行以詞賦中甲戌進士科調信州貴
溪尉次即君少警敏甚母劉夫人尤愛遂早授勞事以逸親
而縱其兄使專意文學家本儒儉自君為之懇殖日増綱紀
日飭奉養日具迨扵晚年遂成髙門簮裳軒騶熈恬往來詩
書豆觴談笑辦集悠悠然令人忘死生之憾興廢之戚才乎
㦲樓下居皆毁改築栢水栢水者承務公本生家徐氏丘隴
所在也扵是君年高經營滋疲諸人質成徼施者四靣而至
然平居最急義伯姊難嫁傾其私装女甥無依鞠如巳息他
恤孤撫弱事聞無不為嘗自書一編述大意示子孫曰棟宇
不必華庇風雨足矣田園不必多了伏臘足矣賔客不可踈
在擇交聲名不可貪在立已施予不可吝在隨力此其施為
藴畜之可窺者也年七十六以大徳壬寅秋九月二十五日
卒于正寢卒之日人哀惜之娶康山許氏子男三長大本次
端本早世次建中為承務公本生家後女一適同邑蘇濤孫
男三長徳馨次徳昌次徳宏女三長適同邑張詔餘尚㓜𥘉
貴溪尉仕成而倦遊間以郡檄起領鄕校講道授業無虚日
君又恢仁山之塾豐禮幣美庖膳以昭延名師江鄕稱世家
多賔游文雅好禮者必推仁山居士子弟居其間欣然漸扵
學問大本旣精孔氏尚書復授徳馨周易曰吾不能以罷舉
廢業也惟嘗誦道書一夕夢神問南斗經中何脫二語耶明
日以質諸所親取刋本校之良是丙子歳危病恍惚見修廊
廣厦有羽衣人拾刀圭藥授使服之覺而牙頰間猶隱然丹
砂氣疾亦隨愈嗚呼世議之隘士大夫天資高邁者人人思
飛騰高舉脫塵囂機械以為樂將自不可測邪癸卯冬十月
某日大本将葬君扵樂平州公墓塢前事奉天台主簿程君
之状來丐銘銘曰劬其功美其宗天不惡其豐深其居敦其
初人不疾其踈惟兹新岡孝友之藏後百千祀其固其康
　　楊氏考妣墓志銘
信弋陽楊君應桂旣葬其父府君永年鄕蒲塢㝷䘮母夫人
張氏又葬宻石及是隂陽家胥不以爲吉乃追用治命改卜
於二塋之間得吉將合窆焉書來屬表元銘之始表元年未
三十客扵金陵君掾當塗有能名纔長一歲耳間以部使者
檄同考試補大學弟子員一見結兄弟交扵時兩家各奉重
親安輿就禄養意氣相顧驩甚闊絕三十年再來見君鄕州
問前事如夢寐憂患病􁁄憔悴亦具成老翁于是又相弔以
悲銘何可得辭按状信弋陽之楊由建徙派出祥符内翰文
公府君諱鎔字子成曾祖和祖崧将仕郎考春迪功郎妣葉
氏府君㓜警秀不羣比壮信鄕先生王伯羽學間行藝出諸
生徒右迨二子能受書即擇知名士爲師而日以一編程所
業旣而應桂遂中乙科人爲府君喜府君曰吾期吾兒不止
是也饒信爲江東士大夫窟藪景定咸淳中湯尚書以耆俊
謝禮部以忠鯁徐正言以隱逸風采聳然臨一時應桂東濡
西染出聞珩瑛之音人瞻槃杆之戒不言而成良士至當塗
傲僚宿師胥驚怖詫服以爲少年安得乃爾不知其有所受
之也㐮師潰當國者懸髙爵誘士士來如麻府君曰是尚可
爲乎應桂僅以文林資調括蒼元僚以歸聚宗戚保衛赭亭
山鄕民依而全活甚衆久之藍山塾闕長儒望歸應桂不得
巳許赴之遇是不敢以請府君天資髙邁事不可忤而無含
怒蓄怨馭家有法睦族有愛待賔有禮賙鄰有義謝禮部之
謪富川交遊畏禍不敢造其戸府君獨持贐逺餞至匯澤語
之曰此陸敬輿忠州註本草時也願自愛禮部歸先寓書道
謝語甚切至晚歲以家政付二子時時飮酒而不至醉以適
性吟詩而不傷訐以適意盖樂天知命忠厚篤實君子也母
夫人之状曰張氏諱妙静祖維兩充鄕貢進士舉父孝友世
為弋陽儒家夫人歸府君相尚勤儉業夫人性嚴少假借禮
部銘其墓所謂治家中禮者也夫人承迎左右無違順而正
慈而節常舉外家所聞見督二子以虚心好問自諸老處歸
聞得一善言為之喜見顔色府君沒家遷扵鉛山之何田以
氣疾竟死何田府君年六十六生嘉定癸未七月十二日也
沒至元戊子三月二十六日夫人年七十二生嘉定巳卯十
一月二十日没至元庚寅十一月十八日今葬以大徳癸卯
某月某日子男二長應桂次應得子女二長適前進士趙嗣
惠次適進士游味道孫男三公審志學弘孫公審早世孫女
二長適進士黄進徳次㓜曾孫男一愛孫銘曰旣有為之華
孰得而羸其家旣有為之終孰得而凉其躬惟安惟穆歸兹
新卜斵堅書良永閟隂石
　　游縣丞墓志銘
君諱子賢字俊伯游氏其先世居建之長平歷漢魏隋唐官
緒不絕詳具族祖文淸公佀所為譜建亂徙信今為信上饒
人大觀中舉八行有以長子中其科官升朝積封至中大夫
者君七世祖也曾祖某祖某父某俱隱不仕妣張氏君㓜爽
敏讀書一目輒成誦十二三作詩賦驚人尋䘮父孤苦樹立
卒以成學教授鄕里養寡母嫁二妹雖環堵之室囷庖屢空
而時節設施展敘曲合禮度嘗領鄕貢進士舉洎上禮部試
成均同業及所受教者滔滔先登獨坎轗不售辛未歲遂用
累舉恩授容州文學改迪功郎轉循職郎調贑州興國主學
會文丞相帥贛一見竒君檄主贛縣簿贛令倚君辦其縣事
俗好訟有墓獄積年不能決一黠胥一譁儒君承牒請墓所
徴訊得實傳以經律具櫝上府決之聞者相戒毋犯主簿教
贛苦淮鹽遠不能致帥委君度嶺運南鹽至則為鄕人徐經
略留攝新㑹丞司其征賦盖當是時兵事新起官府奔播人
無寧懷君佐新㑹㢘恪慈恕如平時公帑之羡不歸私裝商
榷苛比减從其寛邑有譚氏林亭為登臨佳處休暇則與寄
公僑士觀風訪政其間廣破鄕民争迎致藏免君如慈父君
亦以耄辭不復出矣並海買田宅婚男嫁女若将為新㑹民
而終焉初君之由贛入廣也屬長子應梅居守而次子斯道
從迨棄官新㑹斯道以崖山廵檢前死越一年君亦死女子
嫁新㑹者與壻相繼皆死十七年應梅始自上饒間關數千
里跋涉物色問歷得君殯扵新㑹瀧水里之㘭頭村扵是發
土撤茨奉餘骨歸葬上饒某山之原以廵檢衣冠祔兆域焉
人嘗疑科舉士無實材予奪得䘮若有鬼神焉戲之君起衡
茅用文墨得一邑佐吏不為通顯然所就落落出人意表上
饒人䏻言布衣時淳祐間徐侯為禮行經界景定𥘉黄侯蛻
招義勇皆君畫策建議臨大事慷慨有馬周張齊賢之風晚
歲流離倉卒身羈家散竟以客死禍福果何如耶将事出適
然而鬼神亦有所不能盡知其情耶聞義而行知難而退孤
老窮蹙僅免兵革天又遺之賢息使逰魂寓魄歸妥塋廟然
則君之扵此自可無憾世不必皆知君也君嘗種梅扵所居
南榮稱君者有梅谷之自年七十五生嘉泰甲子十月卒至
元戊寅正月葬以大徳某歲月日配趙氏繼王氏子男二應
梅兩請鄕貢進士斯道女二長壻将仕郎濟南辛衢次故迪
功郎新㑹尉■■平可翁孫男二長肖龍次肖鶉爲廵檢後
曾孫女一銘曰生爲勞儒死羈客星風瘴霾魂焉簿不如鄕
丘安可樂嗣續展省延遺澤綿百千祀鎮兹宅
　　故玉林項君墓志銘
君諱天覺字希聖項氏徽婺源人項以國氏後葉子孫散處
荆揚間揚之項徽爲盛所居婺源有山曰㠣崌峭抜竒秀聚
族負之而廬且累百年至宋紹興中鄕先生利用始以文學
顯有司三上名禮部雖不仕而其甥月湖許公錫用所受學
去爲名卿淳熈中安世父子復發聞扵荆而族相望隱然爲
東南華門君曽祖童仕尚書省屬扵月湖爲妹婿祖維寅浙
西提刑司幹辦公事從外家學以詩鳴父一䕫累試補太學
不幸早世幹辦公亦相繼遷謝雀䑕之訟驚于家庭君纔七
齡二弟襁褓母戴氏夫人䟦涉挈擕以求直于郡縣于臺于
部猶未免君年十四一日誦魯論至死生有命富貴在天忽
蹶然有感曰吾䘮吾父䘮吾祖又幾䘮吾家非天乎割壌以
和母敗吾温凊誦絃事戴夫人喜且泣從之自是躬帥二弟
承師稟學日記千餘言援筆為文俊氣奕燁不肯休未幾母
夫人以疾不視家政君獨持門戸而㳺其弟扵塾當是時徽
婺源與饒樂平徳興相犬牙號多明經生如吳君遇龍許君
月卿沈君貴珤李君睦齊君興龍夢龍之倫皆負塲屋重價
皆喜從君游毎進士三舍榜岀金鈴綵幟霆轟電馳華軒蒼
蓋鳥集蟻附項氏塾必在指擬中扵是君兄文薦旣登甲戌
髙第而弟若子迤邐以次充貢方増創玉林精舍益延師招
友聚書講學魁儒勝士四逺如流而來玉林之西有别墅池
臺潔脩花樹秀蔚幸時節閒暇採芳釣鮮以供觴咏扵其間
一時規模風致使人娓娓如欲繪畫君少歷艱險長經離析
精扵人情世故華皓康𥙿以造物者憐其愿而娛之然性不
吝滯見義即為遇急張弛尊㓜貴賤事無巨細得其一言而
解仇釋憾多矣戊戌之歲以七袠稱慶膝下斑斕綵舞者幾
三十人羣從姻游可千客君飮酒談笑應接累日夜不倦最
後夜半執酌言曰吾辛苦樹立偶不墜先業田園雖薄足了
汝軰耕織即死亦不為不壽萬萬無恨因出手抄處置家事
條目示子孫且顧次子之祥之為徐氏後者曰明年今日能
復見吾子否乎心期何所不至恐天不我與耳明年及期復
為壽無恙不　越月疾動諸子拜醫請藥君曰天不我與醫
藥何為囑治䘮勿用浮屠老子法言畢而逝大德巳亥十一
月某日也君生扵已丑十月某日也享年七十一初配同郡
張氏檢校公孫女生子男淵然之祥起元徳元繼室康山許
氏生福翁吳氏生采孫為宗人斗南後女一壻番陽教諭徐
岱孫男十傳孫良孫蘭孫平孫咸臨徳善性善友善文孫擬
孫蘭孫為之祥後孫女二君嘗目卜地於里之五葩塢以故葬
緩及是将用甲辰十月某日奉窆前事以郷貢張君之状來
謁銘銘曰遜也而強約也而康吾觀其人玉雪春陽言行志
酬歸藏兹丘嗚呼永世無震無譸
　　故禮部進士徐君墓志銘
取十以明經設科埀二千年其法詳記誦精傳註使人崇本
勤業不虚為浮藻而巳王荆文公行新經義始命舉子眆對
䇿依題為文多者遂至汎濫累百千言嗚呼取士明經授題
限晷刻倉卒至累千百言而求上不畔先王之教與老師宿
儒相傳之說下不失有司之程度豈不甚勞且難㢤余來江
東聞饒士徐君志禹未弱冠以尚書應鄕貢進士舉入院日
未晡不點膏巳篇滿成文復紓餘思拓别𥿄縱筆滔滔成篇
同院生仰視交口驚異比掲名君與兄堯龍聮翩居前行再
作者亦冠二榜時饒士以尚書為額踰萬計充貢者纔十五
人君方妙年逞高才能捷取竒中如是世所稱賈誼陸士衡
何足多慕旣而其從子之祥以君將葬状君行來求銘按志
禹諱子鄧字志禹徐氏饒徳興人徐之世出伯翳傳偃王以
慈棄國民為立祠龍丘依而居者代不乏顯人唐季有成避
亂黄頓子盤游學于饒因家焉是為君七世祖曾祖允武祖
次陳迪功郎循州長樂尉父公著迪功郎致仕闢東軒數十
楹以琴書娯閒自號東軒翁君少聰頴其學尚書以鄕先軰
舒君成大余君木為師宗人節甫為友閭塾櫛比書燈熒熒
君雄其間鄕舉之歲在乙卯人謂明年南宫試乘銳可平掇
旣不售益自刻厲曰天将徐之以大吾成乎先是東軒翁以
好客聞鄕里之客有器識能文章者往往聘致結約恐後君
繼其志禮鑒有加如程君顯甲洪君以中平生游從最厚自
餘吳君安行曹君應龍張君應霖方君淸之流以姻以舊朝
熏暮摩久而益親晚歲學成行尊世念踈落而故相集賢馬
公退休于家時時相過訪道徳之遺言攷古今之故實翛然
非復少年塲屋時徐志禹矣所居西偏舊有㑹文之齋曰化
龍至是增葺改名雨軒嘗謂子弟曰孔孟之道昭如星日學
之者可以脩身繕性可以康時濟物秦漢以還異說朋興其
愼所習勿為虚誕蹇淺者所咻庶幾有益扵世聞其言者知
君非科舉士且悟雨軒之云将有所潤澤也君承親孝撫弟
友處族婣和雖不顯融充𥙿而天與公多男子有田可食有
經可傳于世未為不遇生以戊戌六月某日卒以大徳庚子
六月某日享年六十三娶張公廷評公孫女子男五大中積
中敏中允中高中女一適同邑張涇孫女二其墓在里之塘
源葬緩有故以甲辰九月某日銘曰雖衡且角雲族而不澤
吾蔵吾斵以還于㝠漠是之謂真宅
　　游鄕貢墓志銘
余至信州之明年扵是上饒游叔大旣踰嶺返其先人新㑹
府君之殯且葬而屬之銘余旣哀而銘之越二年叔大卒其
子又亟俾銘焉嗚呼余之不腆其審能信然扵㳺氏父子之
間乎按游氏之譜逺自漢魏隋唐以來不乏顯者五代避建
亂徙信大觀中八世祖以子應八行科登朝積官至中大夫
詳巳具新㑹府君志江南之族貴進士其法毎州率四百人
㧞其一謂之鄕貢信多詞賦以詞賦充貢為尤難新㑹府君
起清門挾俊䏻同業旣譲為先登叔大甫弱冠隨群授牒輒
復得之旗鈴踵門冠盖屬途州閭以為榮然叔大資嚴重不
切切扵卑近之獲早即從徐岩為陸氏之學者㳺扵時湯文
昌黄台州皆以顯官領祠象山寒鑚暑研頗見條貫遂歸築
室扵翁山之陽自號翁山翁癸酉歲以舉首再貢于鄕将試
禮部遭所生父䘮不行而舉罷矣𥘉科目士厭詞賦雕篆無
益故試之明日加試論一道又明日加對䇿三道以觀其真
才試者殊不能並焉叔大自為童時舉筆已崢嶸驚人迨扵
成立諸大家不惜禮幣聘致以為賔師楷則雅善教誘欲學
即授以捷法聴受者無留難晚渉憂患家事日落饘粥因賴
以粗給嘗有推轂為婺源校官者辭不赴惟為郡博士一岀
當其計㑹兵燬後殿廡舍次藉之一新新㑹府君之入南也
叔大居守而弟斯道從隔絕十七年不得逹乃刳心鉥形忘
餞渇瘴潦數千里而求之則皆巳死發哭踊擗如䘮得二菆
於瀧水㘭頭村負骨以歸士大夫聞其事者舉為詩文以感
嘆嗟傷之叔大扵人悃慤讜直多忤少合而人矜其情不為
怨宗姻交友遇有所疑必來詢謀燕游談㑹經酣史薰琴怡
奕暢恢恢然通儒逹士也喜為詩以邢居實之名名其集曰
呻吟叔大諱應梅字叔大曾祖諱曰新祖諱敏父新㑹丞諱
子賢先娶余氏繼周氏子男二長肖龍有儁質先一年卒次
詹為弟崕山廵檢後子女二適余烈周某皆業儒孫男一隆
弟孫女一生辛丑四月十五日卒大徳乙巳二月十八日年
六十四臨絶不囑家事諸孤奉其教居䘮不用俚俗禮十一
月某日葬謝郭銘曰生無悔扵身死無愧扵親吁嗟乎斯人
斯人
剡源戴先生文集卷之十五終
剡源戴先生文集卷之十六
　　　　　　　　　　　　　　四明戴表元帥初
　墓誌
　　吳孺人江氏墓誌銘
大徳丙午歲之季冬余將發上饒有儒生吳自徽婺源不逺
數百里來請銘問其葬大母孺人江氏也讀其狀壻浮梁文
學掾操君茂之爲也余以禮辭不可則據所受状爲之辭孺
人諱秀字静貞江氏世居徽婺源之虎溪其先有諱雲者仕
至銀靑光祿大夫五世而至叅議公振於孺人為曾祖叅議
生三友舉進士於孺人為祖進士生一龍於孺人爲父虎溪
之上二十里有山曰冲峰崷崪峭厲盤繞而爲村下有大族
吳居之江吳世爲婚姻家初孺人之大母汪氏送女于吳識
帥厲公之子克珍字賢翁扵稚年語其内子齊曰是兒碩貌
寡言重遲不戲異日必受成福吾孫女一甚愛擇扵他族多
矣必嫁是兒媒者曰然卜者曰祥而孺人亦歸于吳孺人性
沉毅聞義卽從其始至親饋之次姑誨之曰吾家閨閫以柔
順爲法柔故能持剛順故能處逆爾謹識之自是扵吳氏之
門承親相夫接族馭隷一凖其軌以至白首嗣主家政吳之
上下内外無不悅喜惟訓飭子婦則嚴不可犯歲時節朔有
進新衣者曰吾適體足矣文繡非所愛也有獻羙味者曰多
殺而傷慈亟食以易疾不若𬞞食之安也晚歲貲筭益豐不
以爲意遇窮乏必思施貸里中多阻溪漲創杠梁以濟涉者
尤重儒業文士詣門朝夕爲親視饌膳有加禮坐聞諸孫諷
書聲喜津津出眉間或躬携棗栗以示勸賞毎嘆曰吾吳氏
積善者累葉矣天不違人必有以詩書顯其在兹乎辛丑九
月十八日以疾竟卒年七十五子男二應楊應槱女二孫男
五璼瑋環㻧斑孫女四曾孫男一頥女一葬緩有故丙午十
月某日始窆里之善原銘曰蘭幽而薰玉韞而氛吁嗟賢柔
作則吳門後有君子尙攷斯文
　　單君範墓志銘
吾剡源有爲明經之學者單氏諱庚金字君範君範𥘉與金
俱以詞賦行州里間有徴名旣一再不得志扵貢舉卽去而
他遊庚午秋予在錢塘叨太學薦送兩浙漕運使者亦以君
範名聞明年春予成進士君範竟守母䘮居廬迨甲戌歲始
來就南省别試所乃見黜免扵是遂歸隱剡源晦溪山中者
三十年日夜取古聖賢經傳遺言洗濯磨治家無贏餘口不
道營殖面不帶憂愠飮水茹𬞞客至開門淸言欵接忘倦盖
真以徳義自給者而予解棄官守携持老稚晚方徙依君範
同鄕而居毎見之未嘗不内愧也君範卒且葬其孤函裹父
所著書及事狀來徴銘按單氏之籍自婺遷明奉化凡三枝
居湖山枝稱㑹稽理曹掾徳旗居下郝枝稱鄕貢進士淵而
晦溪枝稱君範曽祖光喆祖大年父欽字崇道世醇儒君範
知讀書崇道公輟衣食用以供其師妣龔氏尤賢明游學資
費取之簮珥無吝惜其書巳脫藁有春秋三傳集說分紀五
十卷用吕氏程氏所纂自左氏公羊傳榖梁傳以來諸家之
異同定扵一書後學得以依據又解春秋正經題爲春秋傳
說集略者十二卷又讀論語去取諸儒本題爲増集論語說
約者若干卷雜著五七言詩擬古樂府題爲晦溪處士餘力
稾者又若干卷嗟夫君範惟無利祿得䘮扵心故能善其道
全其身若令得一下士之秩碌碌驅馳塵土中終復何所成
就令居産能致千金裝孰與淸素傳子孫之爲安然君範性
謙曠非若他人能商略利害爲避就往往大山長谷故家遺
俗風聲氣澤陶寫停積而致然乎生巳亥十一月十九日卒
大徳九年乙巳十月二十四日壽六十七娶鄞縣西山吳氏
子男二涵池孫女二素心如心以十一年丁未十一月某日
葬􁛹縣忠節鄕葛竹山之原兆穴手自銓製盖扵地理家亦
臻其奥矣銘曰大山嶙嶙長流沄沄是爲晦溪明經處士之
墳百世之下寧無智者勿躪其石勿翦其檟
　　趙君理墓誌銘
君諱與葺字君理趙氏明奉化人趙之先皆汴出逃靖康亂
始南來而君爲燕懿王徳昭十世孫曽祖伯瓙宋通奉大夫
妣王氏碩人祖師簡朝奉大夫知澧州兄弟凡五人俱擢進
士科貴顯里人號其居五桂堂妣陳氏宜人父希耘從事郎
􁛹縣丞妣史氏孺人君生而貧長而兵其持家贍親以犂鉏
筆硯余識君當十三四時淸羸秀削不類貴家子得錢卽置
書研獵奇異廣蓄精取毎見必有扣詰審閱幽弘奥妙若有
鬼神授之者一日訪其講廬不遇遇諸郊途問何適曰聞二
十里外社廟有古碑往尋之果然得以證某誤也因喜不自
禁嘗示一文戯以少史漢氣明日復示笑云較史漢氣何如
其苦心慧悟非尋常才子所及而善生殖世墓在州東白水
村買山及陸地開田堰水課僮丁某所種禾菽某所種棗栗
高卑位置具合繩度然平時卷帙不離手𥘉未嘗見其喜爲
農圃事也三十復一出遊吳時僚才士舉慕與之遊以病歸
竟死白水村不娶無嗣以其兄之㓜子衰絰主䘮遂葬世墓
旁而弟與聲來乞銘嗚呼余實村居厚君而忍銘君乎而忍
不銘君乎君所爲雜詩文散落僅存者若干卷扵氏族有姓
源扵州里有鄞城志扵字書有汗策扵謚法有謚譜扵古今
有聖賢群輔録生甲子十二月二十七日卒大徳丁酉七月
十三日年三十四銘曰生之竒曷不益其羸成之疾曷不舒
其逸郭門之東有桂叢叢有麓隆隆聯城異宫祖孫是從
　　陳府君功父墓志銘
明奉化之陳有自閩來者開族扵海隂海隂後名忠義鄕而
陳以文章科目遂爲鄕大家余弱冠客錢塘姑蘇卽及從之
遊一門羣從東觚西檠左觽右璲軒軒然而趨嫋嫋然而休
也功父君在昆弟間獨詼諧脫略若不屑意時好者余甚異
之功父君諱晟伯字功父一字止善曾祖諱聰謀故不仕祖
諱師稷善詞賦嘗試進士舉不售去試武舉絕倫又不售輙
歸而問道扵鄕先生楊文元舒文靖沈端憲之門里閭推尊
爲儀範壽八十三以子貴爲宣義郎致仕贈朝散郎父諱育
孫韜潜篤厚繡衣公即其伯氏一出仕亟爲當途所知用麾
馳節奔不暇私顧因盡任其留事闢廣厦幾千堵贍同堂數
百指娛適朝散公無虧容每曰仕者養志居者養體其爲孝
一也斥餘資倡義扵族黨至今歲時序拜樽俎猶守其遺意
晚歲以恩補迪功郎致仕功父君㓜習孫吳書有祖風踈財
好義用父道歲丙寅以有階註銓調隆興軍使轉承信郎辟
殿前都統司幹辦公事右司梅公應發一見竒待舉■■任
使制詞有借逕發硎之獎至甲戌多事急材超轉武節郎將
有授任而府罷矣築一區扵所居山之左榜之曰東埜耕舍
日求異人玄客與之講駐形鍊氣之說亦以其術捄人疾患
時驗雖重費不計惜旣而慕龍虎山淸妙徒歩往謁尋受其
山中師號以歸晨蔬夕脯午飮三行不至醉曰吾飯用淸獻
酒用康節法也迪功舊刋解氏義居圖教戒子姪君繼其爲
求施者紛然性篤孝母病不解衣扶掖者數月父病有加焉
旣殁躬負土合葬事畢益厭塵濁有長往不返意以大徳九
年乙巳八月十日竟卒生乙亥九月三十日年六十七夫人
趙氏諱與康燕邸諸孫先卒二十六年子男五紹憲紹恕紹
俞紹弇紹俞爲仲弟後女一適汪恢春孫男二宜宣扵是君
所自卜壽藏在耕舍西巳山之原紹憲等将用某年某月某
日葬其兆併附趙夫人而介世好來請銘銘曰曰獨而獨曰
羣而羣不離其人曰左而左曰右而右不失其我林木之蒼
然風谷之珢然縹縹翩翩歸來乎兹阡
　　伯妣袁氏夫人遷葬志銘
嗚呼我伯妣袁氏三八夫人之譜由奉化城西管山居鄞城
南世遠不䏻詳其始所僅可知者外曽大父諱珏外大父諱
伯顯皆不仕夫人歸我伯考拙道居士府君時家方貧政出
祖妣鄭夫人持綜嚴急居士府君惟豁逹好飲酒寸絲勺米
心籌手量然後經用猶時時闕絕又多生育𥘉得女曰鳯娘
嫁同里連山王之禮長男表正次沂次慶孫次表元沂以後
鮚埼謝氏姑而表元以後仲父伯妣夫人慈甚見人窮窶忘
已之乏必予之乃巳常𬒳遣出治南山下龍潭村别業村中
媪嫗聞夫人來􁁅忻服役至有所湏不言而如約用此生理
少振然累日重竟悒悒以病歸卒于家乙卯歲九月七日也
生丙寅八月十五日子時年五十時新遭祖考府君憂坊郭
廬舍不能數堵大䘮在堂小䘮在戸仲父負重衰力貧以其
歲權殯夫人張山下陳園旁以待他日得地而遷焉表元生
年在十二越十四年入太學又二年成進士又二年仕建康
又二年自建康歸累徙遂定居剡源榆林家始極貧何暇議
遷葬事又七年居士府君卒葬榆林中枝山可以合祔而有
所碍不得遷又十七年仕信州又五年自信州歸扵是表元
年巳六十三扶􁁄往謁陳園之殯不得封樹蕩析耕犂侵之
麥芃芃然幾無以容拜展爲之心震神悸竊自痛念先大父
勤勞多艱生無以奉一日之養死又不得中壽所遺諸孤同
氣時零丁天折無至五十者獨表元移承旁宗偶幸未死荒
塋車寄沉綿五紀以吾世能念之尚不免棄捐荆𣏌如是有
如属疏事逺何所不至且吾年向老早暮不可知而貧勢未
止不得尚以力薄爲解居之東北有山曰紹地近始愛而蓄
之亦旣卜吉規以爲壽藏扵專葬無所碍乃以大徳十一年
丁未十二月二十三日啓殯陳園奉遷而西二十九日改窆
紹地中壠壬穴丙向趨迎稠重環衛秀宻望居士府君中枝
之麓冠襟而屏机也古者子不敢銘其親懼以愛溢稱表元
銘伯妣夫人以舒幽懷以期永久銘曰生爲勞母而不及承
一日之養死爲慈婦而不得與同穴之藏日吉辰良作兹新
岡凡我剡源子孫其謹勿忘
　　故道錄章公墓志銘
章居實法師在錢塘西太乙時余以授徒餘閒常相周旋見
其黄冠羽衣而耽章逢之趣深賢之别去數年當大徳乙巳
其徒走狀來江東言居實以去年十月十日解化扵西太乙
宫矣某月某日將窆洞霄山中敢請銘余知師銘何辭按状
師諱氏字居實章氏台黄岩人章之世多逹者至師曽祖某
祖某父某俱隱徳不仕㓜敏悟總角入鄕校有竒名歲戊辰
侍父來杭居紛華之塲而讀書一室端凝如愚人巳巳春竹
宫繙經往遊觀焉儀止脩雅應對開爽衆目爲属時大滌諸
老咸在遂携以入山一山郎公專意育教十八歲爲道士命
禮四世孫李某爲師至元戊寅擢西湖崇真觀上座兼書記
辛巳充玄學修撰西太乙宫焚脩丙戌轉台州路道錄以一
山公委寄之重不赴庚寅進玄學提舉住持龍徳通仙宫元
眞丙申提點佑聖觀事固辭之繼爲凝神齋高士兼住持玄
洞觀大徳改元提點玄妙觀戊戌充西太乙宫提點知宫復
辭明年正月洊𬒳是命辭不獲始就職十一月授杭州路道
録辛丑陞提點知宫力丐仍本職壬寅拜璽書護持師内飭
風裁外接光塵所居而理所施而悅𥘉西太乙之失其廬也
道侣栖栖然僑寄湖側偪隘單寒有不堪之色一山公與其
嗣逸峰楊公相繼極力補綴漸見端緒師承其後必欲改爲
以成先志相攸其宜凡杭之中外逺近靡不涉歴乃得一區
扵楊氏之廢圃靣勢而原麓稱卜吉而龜筮叶要成而書契
備扵是發撙節所餘之緒裒材役工心計身督忘寝食而爲
之未期年庫舍齋堂丈室即成而師以勞勩致疾然猶不自
悔隆寒盛暑蹣跚木叢几架間曰命之脩短天也西宫吾家
世事不可不竟性通豁與人交無城府在玄妙玄妙之人惜
其去在杭録䴡罰者自以爲不冤将迎之需應貸如巳責簡
文移省勾追代期末滿而退人高其勇故事餞行有彩帳師
以沽譽無益却不受事一山公三十年驅馳艱險無倦容丁
亥入覲宣勤尤至一山公仙遊與逸峰之䘮營奉如禮在通
仙建層閣闢公帑翼俠廡宏外門在玄同則巨構一切鼎新
之錢塘使客中都宮徃來如麻師未嘗䙝與之覿𥘉若不可
干乆而彌敬酬應稍空騷儒韻士絃奕觴咏瀟瀟然淸事起
矣世人言仙不可學以爲去人道遠故求之茫茫以余觀之
古之名能爲仙者其人必皆孝弟淸明忠厚然後得之去人
道殆甚近觀師之爲人子孫爲人師長爲人交友一一無憾
使爲仙者不絕扵世非師軰其誰宜師將化命左右掖以坐
知舊問疾有洒泣者張目視之曰死生如寒暑晝夜何戚爲
復就枕遂化嘗名修真之居曰耕隱人稱耕隱翁號明素真
冲妙法師生扵甲寅十一月二十三日及是年五十一爲之
嗣者吳貴徳胡仁方水丘浩然等也銘曰以道爲樊以氣爲
馭其形甚勞而心甚豫天目之陽雲庭霧臺師乎庻幾㝠㝠
去來
　　康濟甫墓志銘
番陽康濟甫卒旣菆附于新興鄕杳勾源祖塋之旁及是将
别卜窆而其孫吉州教授彦博奉族前郷貢進士南龍之状
來請銘曰吾康氏之世出衛侯封有邯鄲太守誼集衛侯以
來至宋𥘉幾百世者爲京兆譜陶穀學士爲序其徙汴可稱
者曰澄唐大理少卿曰保裔宋彰信節度見吉州太守觀所
集爲開封譜濟甫之生在浙亦由京兆徙有曰翼晋左將軍
吳興司馬十世至義誠唐太子舍人密州司馬宻州之■子
子元以通易老荘侍讀後乃徙宗正卿事具宻州墓志及唐
書儒學傳子元之曾孫克遭巢㓂亂避地黄墩因僑居浮梁
之曲溪卒遂葬曲溪其子新家祁門武溪四世有守榮析居
板石板石距武溪十里許又四世至澹軒府君景傑登紹興
丁丑乙科調忠南教授桂陽令年未七十以奉議郎致仕始
居番陽是扵濟甫爲高祖曾祖勝千祖必和父震之俱不仕
濟甫諱燊字濟甫資性静慎敬事重親無家庭之過撫弟妹
有恩浹宗姻有禮交隣曲有道從祖茶陵主簿必厚禮部進
士夢薦以郷先生教學嘗往受業詞藻記覽爲同軰推許然
試場屋輒不利濟甫一無沮容浮沉觴咏陶冩圖史充然若
它有所獲者生平足不履官府中更徭役峩冠博帶與塵土
相持終其身家敝猶招師好客不少廢有司採能名檄授徽
州紫陽正不赴郡校延爲耆儒吉月必黽勉一至焉所居南
榮樹橘成林里人稱之爲橘林先生生乙未三月二日大徳
癸卯嬰風脾疾明年三月一日遂卒年七十有八明年十一
月某日祔查勾又二年丁未某月某日窆某鄕某塢娶李氏
子男二朝瑞朝賢女一適進士胡安榮孫男五彦博彦才護
孫月孫圖孫女孫三曾孫男四洙泗沂泰余不及識濟甫而
嘉鄕貢之文教授之請知其世之多賢而教行于子孫也乃
爲之銘曰維橘不遷欝而成林後有聞康叔之風而訊其牒
者雖去之百世其獨無心噫嘻乎斯今
　　故瀏陽教授李君墓志銘
君諱夢登字仲實李氏越餘姚人餘姚之李自逺祖唐相國
紳帥越遷其籍至君曾祖潤迪功郎祖章承務郎皆跗鄂相
承父碩以太學詞賦髙選中壬戌進士鼎科仕至從政郎台
州教授早卒母黄氏安吉州歸安令申女也從政𥘉壻黃即
授館其宗歸安見從政有成甚喜旣不幸而君與伯氏午發
髫齓能斬斬刻厲孤露中巳愛期之以爲李氏之不亡庻其
在此當是時東南士大夫席聲望慿膏澤以官學相薰李黄
又餘姚高門語少俊者必齒二孤然常小試捷大試卒不偶
年遷歲移而舉罷不及售矣至元丙子鄕校燬帥鄕人新之
扵是提學趙公孟至聞其才檄充徽州月泉山長不赴郡别
駕温公廷玉行縣訪遺佚得君薦于浙東部使者部使者核
覆得實移有司上名中書行署授明學正明扵餘姚爲隣州
明之儒先如内翰深寧王公猶無恙聞君之來動色相慶内
翰卽從政仕台時員外司馬也君虚心事賢直躬賛長肅客
合羣有蔽通之有忤調之有危掖之儀門書閣禮殿論堂齋
廡諸役有煩任之錢穀會計有籍公之寮宷憤訟如潰河而
庠校賴君不廢郡遂以學事委君主攝旣而秩滿扁舟賦歸
蒔花樹木爲休閒之計所居之室曰雲心並西一軒曰帶經
客至㵸茶淸言衘盃浩歌類古之樂天知命者大徳丁未孟
春有命授瀏陽州敎授五月二十六日以疾卒于正寢生甲
辰十二月二十八日年六十四娶趙氏先二十年卒子男二
長文龍早世次徳麟女五長許適孫氏餘尚㓜孫男三昌孫
昇孫昺孫女三余之生長君十月爲同甲嘗入太學扵君家
世爲同舍比來明同游相好覩公謹重縝暢疎財急義未嘗
無思齊之想君平生以門戸丘壟爲重旣幸脫民板襲儒䕃
戒子孫勿輕舉動慈水之招提曰金仙與祖塋相望捐田租
三十解以奉香火族故稀少歲時㑹集必盡歡洽有不給者
亦贍周之嗚呼賢㢤徳麟将以某年某月某日葬君某山之
原而請銘銘曰嬰㓜耆皓塵勞清素幸完而歸以面禰祖英
英新丘龜從筮良勿震驚之視此銘章
　　樓府君墓志銘
士之閒居有能以家世積累自重而不繋扵榮名勢禄者吾
聞諸鄕井得一人焉曰樓君與夫君諱師黙與夫字也樓之
籍在明奉化忠義鄕自十一世祖銀靑光禄大夫茂郟始奉
化之壌本爲鄞鄞沒改名奉化而鄞别爲縣銀靑從自吳當
唐季佐吳越王爲鎮海節度往來駐屯二縣間誥詞有公忠
奉軄信義脩身之褒晚歲愛奉化鄞陽郷山水卜築而居之
鄕人感其惠死廟食扵鄞之橫溪至今而郷名遂易爲忠義
盖取誥詞云曽祖先哲祖紀父奎皆不及仕君世業儒天性
恭儉慈孝尤樂扵施予里中有闘訟者正色語以枉直往往
愧止治生無鈎距餘暇歌酒自娛賔朋故舊過門從容燕欵
人人得其歡心齒髪衰暮翛然如欲脫去世俗機械遇山林
物外雲簦雪屐之客意相投而色相喻也一日命家人曰吾
死期至矣汝曹勉之時大徳甲辰五月三日明日遂不起生
以丁酉十一月二十二日壽六十八娶董氏先二十三年卒
繼室陸氏子男二復翁全翁女二扵是諸孤将以某年某月
某日葬君鄞豐樂鵞東之原而來乞銘銘曰孰有能分宗累
百祀而不替其家之人也意行而不躓道隱而無華悠悠乎
其又何嗟
　　孝善胡先生墓誌銘
元貞乙未歲冬十月十有七日徽婺源考水胡公卒聞卒之
日自公州里宗黨知識若逺外學士大夫皆嗟歎失聲以悲
其門人弟子俞洪等一百十五人相與考次公平生言德用
古隱君子私謚例尊稱之爲孝善先生公之世本出江南李
氏金陵圍急逃來寄姓為胡因籍焉其子昌義遂以明經中
科九世至國子司業仲與同郡汪内翰藻齊名元符太學所
謂江左二寳者也弟侃亦著書有棣華集存于家自是又三
世徙考水居婺源郭東集賢里者以學行推擇為郷校正諱
允濟扵公為王父四世有通五經尤精易撰史纂者易簡居
士諱師䕫扵公為父一門十餘葉緗素相傳故徽之他胡雖
多而獨考水之宗號明經胡氏公諱斗元字聲逺少孤師朱
文公從孫小翁受書說年十四始從小翁聞居士所授易學
刻意探述日玩一爻至七日則通玩六爻循環習之無窮白
首以為常亦以此教其徒當貢舉法行徽士橐楮筆起山林
出與四方英俊争進趨往往髙捷郷國毎三歲上公名成均
有司不足以知公至輒聞罷乃徑歸閉門養志以自樂然慕
從之遊者遐邇如歸餐華茹實人人去爲良儒甞曰乾專言
善坤兼言善不善乾之善世吾無及巳坤之積善吾庻幾勉
之尤以不逮養為終身憾春秋朔望拜祀像涕泗不能巳塋
壠親躬拜掃老不避勞人謂年彌髙而慕彌深者扵公見之
噫公誠可為孝善也巳年六十時忽語諸子吾筋力覺衰遊
人間世當可餘十稔顧吾本懷常在考水念之不能一飯忘
吾死汝軰必葬我考水髙倉至是臨訣復屬諸子我家明經
胡氏子孫汝軰幸力學積善毋辱我享年七十有二諸子以
丙申秋九月十七日葬公髙倉太守涿鹿翟侯大書孝善先
生胡公之墓娶魚氏子男三炳文煥文燦文女一孫男四念
祖進祖光祖德祖女四扵是炳文以前進士程君龍江君靁
胡君次焱之状與議來丐銘銘曰燕其獨轟其伏旣安旣穆
是為孝善之卜
　　張允甫墓誌銘
往時江南以太學養士至累千人業六經若詞賦者雖不特
置博士而常往來通涖之然詞賦獨多其數韋不與六經等
扵獨多之中業之而精者自閩浙江湘嶺蜀諸生甲乙可一
二數開慶巳未歲混試補弟子員呉門張允甫與焉又明年
春自外舍試中優等升内舍為太學詞賦第一扵是聲譽陡
起允甫又謙粹修重凡同業無不慕與之游而先生長者尤
相敬厚自是十年再試中國子監舉又試中平等奏名遂自
内舍升行上舍事為諸生長貳領袖旦夕解褐賜官而太學
廢允甫恬然無得䘮意談笑浮沉里巷又二十年而終始余
扵允甫同業中年軰差晚每堂廡間望見儀觀整整私心歎
想自失旣先竊一科去癸酉秋被儌考校兩浙進士同寮陳
文林方叔為余言允甫賢行甚詳尤恨前時不得數數相從
也及余晚自金陵歸鄞文林亦自合淝趨杭竟託孥允甫家
允甫優廪廩之文林病死允甫醫藥殯窆如私䘮文林盖疇
昔太學閩士所與同業尤相敬厚之一也余愈益慕允甫有
氣誼真能不負生死緩急如此欲終與之游而其子觀以状
來謁銘允甫以至元癸巳冬十二月四日死矣嗟乎傷哉按
其状允甫𥘉名公顯避諱改士元曽祖彦埼朝奉郎祖仲父
孝徳迪功郎世為平江常熟橫涇望族允甫之季年始徙居
杭死遂葬杭南髙峰下麥嶺橫涇之居初纔中産迪功君單傳
承家性坦踈無鈎距訾業不營而𥙿允甫遵用其道加豁逹
好施與平居一衣不輕服一膳不過飱至移扵師友饋謝閭
里賑貸學校營繕驩如也事親孝内舎奏名時迪功君見之
喜曰吾敎子無憾矣㝷執䘮服闋即不汲汲進取以母陳氏
年耋謁假歸養旣乃艱關跋渉扶侍風雪中得股膝筋寒疾
天隂晦輒發動良苦他日杭居有火警盡棄積貯急掖母行
止與俱如𥘉無苦者人以為至誠之助無幾何疾復作竟劇
劇且絶獨力憊訣毋嘱治歛必以儒服年五十有九葬以甲
午某月某日子男一觀也銘曰不為之鬻亦莫疵吾玉不為
之趨亦莫跌吾車其豐吾存也吾發其餘其潔吾歸也吾復
其𥘉噫嘻吁乎後百年千年尚勿震吾幽貞之居
　　李思宣墓誌銘
君諱洙字思宣李氏饒浮梁人浮梁李世為江南明經髙科
聞家贈朝奉大夫諱詡者君曾大父也太中大夫刺諭制四
蜀改刺潭安撫湖南以寳謨閣學士致仕特進謚忠靖諱遇
龍者君大父也奉議郎刺信甞入知大宗正丞今以老屏居
于家名雷初者君父也宗正公初娶某氏後娶朱氏封孺人
敷文閣學士天官卿諱貔孫之女而君妣也君生之四年以
特進遺表恩授将仕郎又五年以覃恩循資擬轉修職郎又
九年始冠又三年授室新安康氏又二年生次男樂父又四
年當至元甲午以薦上江浙中書行署板授饒學正又四年
考滿詣吏部格當注州教授埀仕矣明年死燕逆旅中大徳
巳亥秋七月五日也年止三十五前死託其友貴溪張君時
舉必歸我骨浮梁葬必築亭曰存亭豫自書存亭記孟子修
身俟命不貳而歸扵張先生存順没寧之義凡二百餘言皆
有條貰旣自寛釋兾病少愈亦可慰吾親使知非如他人輕
生徒死者以捐其憂嗚呼傷哉始君自埀髫而目厭朱紫耳
熟珩瑀稍長連貴婚兩家所與賔游談論皆天下大人長者
豈屑躁意名祿憫親年髙欲代門戸事勢不得自逸故盤薄
逺出然不意竟至扵此殆真有所謂命邪死之明年春二月
君之䘮至自燕城衣冠士大夫識與不識甞為出涕又二年
壬寅冬某月某日葬浮梁某山下存亭在焉銘曰生不蠱其
剡源戴先生文集卷之十七
　　　　　　　　　　　　　四明戴表元帥初
　墓表　墓碣
　　宋氏墓表
東昌莘宋氏有爲信州推官者嚬蹙而謂其僚剡源戴表元
曰吾宗之先鄆人也鄆今爲東平府吾宗之居東平陽穀十
八都獅子堂其西北曰石佛堂者葬域在焉金之季年兵燬
漂揺士大夫家莫能知有譜牒世次而宋氏之可聞者㫁自
吾祖嘗爲軍千戸千戸府君娶東昌莘姬氏生吾父府君後
娶莘孫氏因居莘爲莘人初千戸府君昆弟五人同時死其
四惟號五公者在五子傳一子承陽穀之業千戸府君亦死
葬陽榖死三月而吾父始生姬夫人抱遺孤居陽榖兩年㑹
難作徙莘姬之父母憐吾家單子又不可托數數欲奪志改
適吾祖母誓死守節者十四年乃以病死莘而歸葬陽榖吾
父府君生長莘性温恭悃慤無機穽莘人至今稱其行生庚
辰四月八日死戊午四月二日年三十九死之歲吾母孫夫
人年纔三十六襲姑之化却鉛澤服素縞以嚴儉持家終其
身雖比隣無故少游接而鄕閭姻族歲時慶弔無闕禮吾頼
教育徼倖成立至元十六年以尚用監史值進俘寳隨監長
忻都廷見䝉賜白金爐合等器五十兩吾母見之喜曰此汝
家先世遺慶汝何以及此宣自愛十七年勞調充征東行中
書省掾尋改充江淮行中書省掾二十五年調承事郎鎮江
金壇尹滿再調徽祁門尹吾母皆及就祿養凡蒞官行事朝
夜警督備至馭下慈臧獲有過譴逐必痛責子婦使復還中
外母敢犯教年七十四死祁門生癸未七月三日死大徳丙
申十一月十七日臨訣呼諸子前曰我起艱寠至今日死不
恨惟爾祖墓在陽榖爾父遺體寄葬莘城北恐散逺不得展
省以爲念汝等豈能詶吾言乎言訖而瞑祁門歸吾不孝不
獲凾遵吾母言姑藁殯吾母揚州以俟後歸今信府秩且復
滿年加髦衰如有不可待及扵大故将何以見吾母地下旣
卜吉扵莘城西三里新張保将用大徳某歲某月日陽穀遷
祖考千戸府君祖妣姬夫人之窆併奉莘地揚州考妣合葬
惟宋氏存亡繼絕實慿二妣婦節母範苟延烝嘗爲衣冠家
誠不忍遺負先徳按士禮子孫追榮其親得植墓表刻石器
子宜爲文辭以慰吾志表元辭不獲命謹實録底裏鐫載琬
琰掲之壟上使人知夫世之爲善無不報而幽閨窮巷孀􁁪
寡弱服勞秉節扵冥冥之中者天必憐其貞苦榮之以賢子
孫使之康強壽頥而享食其效扵以旌孝思勸厚俗非曰褒
飾而巳推官父諱衡母孫氏諱妙貞推官名彧弟仲某早世
季彬推官之子萬里彬之子萬鈞萬美宦學盖方興未艾云
　　徐使君墓表
信上饒徐公卒扵員郎二千石旣葬其縣之石橋鄕南徐大
塘塢者三十七年而墓碑不立承學之士以爲公名蹟在史
冊行業在鄕閭誠不待是而顯著然愈逺亦恐墜逸無以異
觀瞻昭永久乃相與來諗于剡源戴表元頗有以紀之按徐
氏世緒逺出偃王居信者尤多顯人公諱子卿字竒仲少頴
悟目誦數千言族父忠公元杰毎曰是子必亢吾宗嘉熈丁
酉遂以詞賦魁鄕貢戊戌試禮部中進士科人爲公喜公曰
時方以此取士吾不得不爾耳授迪功郎隆昌南昌尉尉治
左有南州髙士塚荆蕪没人一日命薙去築思賢亭以見志
轉運使何君處久傾盖器重檄攝郡文學尋檄分司撫州小
事許專决州苦和糴斛面及田宅稅契錢爲民害立罷之再
檄瑞陽如在撫考滿未謁選㑹趙信父視師江上欲屈公而
淮西總領所辟監鳯臺酒庫因赴其聘而兼賛趙公幕府當
是時軍興事煩公年少入預籌畫出理鞭筭精采獵獵諸公
間用趙公荐特差充兩浙轉運使司準備差遣榮王府奪民
田公㫁歸民田王怒語侵使林使公改㫁公曰吾職可削筆
不可改也輦下供億重歲入不足以支撙節出納作漕計本
末一書示來者癸丑春以考舉及格改官授臨川民喜見顔
色問是吾分司公耶至則興學立黄勉齋先生祠清版曹宿
負覈經界隱籍邑以大治有殺人委于隍者吏執王應亨奴
主七人鍜鍊誣服公白郡改鞠殺人者常平司都吏馮汝能
也事聞轉一官舊例試院未掲名許徤者疾足報捷以邀厚
犒乙卯秋舉禁卒與馬營争其利致閉郡守主兵官不能制
且亂公單車往諭咸聴命廣縣廨創蓮華漏建相業堂成皆
自爲記包樞宻聞其政謂人曰江西五十餘縣臨川第一丁
巳除尚書檢閱官書擬右司文字𥘉立朝感激欲言事輙劄
入乞建儲不報戊午出通判平江改嘉興守挾同𫀆爲執政
傲愎甚公極力規正不可則以監州不職自劾守爲歛戢悉
却俸外無名事例作一杯水亭暇日嘯咏其間愉如也除太
常寺丞就守嘉興命下丁母憂去家食不通貴人書疏婆娑
東山下自號東山翁文酒耕漁相娛數年以疾卒生壬申八
月四日卒甲子八月二十一日得年五十三曽祖功懋妣王
氏祖思聰妣陳氏父質通直郎兩浙轉運使司主管文字妣
張氏贈安人配華氏通直郎建寧嘉禾令君女性端淑儉恪
佐公居官無紛華意公盛年思退賛其决盡義嘉興歸相張
安人䘮盡禮公疾侍藥盡勞卒持制盡哀通直公在堂華
通直亦老迎致相驩養盡誠宗姻鄕黨急乏賙貸盡惠旣貴
不忘𧖟桑常夜績課兒誦書教盡方生壬午三月二十六日
卒至正壬辰十二月丁酉以遺命葬鄭塢距公墓八百舉武
而近子男三忠甫歷上饒南城建平三尉有能名次迪吉登
仕郞出爲外家後先卒次志甫以軍功補官垂換授州教授
卒女道韞適池州教授管茂孫男二拱辰徽州教授次宿老
女二曾孫男若干女若干公平生爲文有體裁自舉子時聲
撼塲屋及宦學東西師友益廣如袁廣微兄弟湯伯紀父子
徐景悅蔡仲節諸公俱以剛介廉静見交在淮西朞年増餉
額十一萬有竒奏减磨勘十一年耻自陳併他賞皆不敘吕
節使文徳舉親民却不受在兩浙吳謝二相賢公争致門下
兩辭之在右司當宁顧輔臣稱信有三徐可進用指公與忠
愍公之子直諒台守宗仁也丁大全貪其功誘公監察御史
且嘱以林參政弹文公曰臺官可爲當路私人乎即日告假
出關去里居服闋有荐于朝予江西一州不拜予歸班不拜
翁祭酒馮舍人皆同年在朝屢道賈平意意将處之清要以
父年八十不可出力辭終父之世不過朝奉郎賜紫魚服嗚
呼科舉法敝久矣敝極則可廢然由隋唐以至近世所得名
卿材大夫不少其人必皆沉潜好氣節疏通知體要無有肯
遽然闒茸不振者而風骨稍高即成竒傑盖其獲之也不以
求而以知責之也不以役而以禮故人人得自持重而盡其
材余生晚雖不逮事公卽公之淵源趣向皆耳目所睹記賢
者不必以不仕爲髙仕矣天下共名爲奸邪者嫉之不可主
天下或名爲奸邪或名爲忠良者疑之不可主至扵天下共
名爲忠良可主而亦不苟就焉若公之落落扵吳謝丁賈之
間所向偃蹇盤旋孤行直立此非可徒以科舉士論也昔者
延陵義死墓有旌題仲舒貧葬行路展禮庸敢竊附二賢■
例掲之壟端使百世之下想遺風談故事者猶有所考不亦
可乎
　　五山陳公墓表
嗚呼是爲信上饒五山陳先生之墓公之世本籍玉山後稍
徙上饒沙溪之旁有五山公晚居其間學者因尊稱之爲五
山先生焉方公少年上饒多名士大夫徐祭酒父子韓直院
兄弟諸賢爲領袖疊山謝氏城山林氏藍山張氏之徒爲羽
翼風采扇動東南而公生世家能以義氣招致衣冠俎豆不
徹扵門篇章箋翰日積其席乙卯秋尋用詩賦充鄕貢州人
謂一蹴且躡通衢雲遊矣春官失之恬不以介意益廣問學
築室聚書闢館聘客笑談歩趨皆有法度久之名成行孚鄕
隣有争則聽之决官府有急則倚之助盖古之善人君子布
衣韋帶而尊扵王公重扵專城者其道類如此也丙午兵起
始避孔道入深谷苃舍相依者至數百家藥病飯飢全活甚
衆事定起領邑校掃燼地立講廬扵是大㑹民數郡博士以
儒籍爲憂託公扶之聞命不辭殚勞罄資凡留連省戸下踰
年迄脫同袍于編氓而歸㑹廣信闕長長廣信州将部使者
聞其名方議薦擢而公竟還五山遂終身焉喜爲詩有古近
體并雜著若干卷藏于家性篤直好義重然諾見人善稱誦
如巳岀及聞其惡一不掛口待交游能始終犯不較施不伐
由是無絲粟怨嫉扵人美鬚眉耆年華皓意行郊㕓間識與
不識望之知爲吉徳諱堯龍字繼臣曽祖伯運祖徳寧父良
才世爲儒娶鄭繼張皆先公卒又繼施氏子男三公美舜懋
早世次舜淸婺州永康教授女二適徽州婺源學正祝廉次
適趙　皆鄭岀孫男六禹疇禹錫禹逺禹範禹謙可崇女二
曾孫男若干女若干年八十生壬午正月八日卒大徳五年
九月十日葬五山西十里雙峰以其年十二月庚寅公事親
以孝間居父䘮治葬極盡力至是雙峰亦自卜余之來後公
死纔一年每臨事接物興扳援不及之嘆嘗作詩哀傷之又
以事嘗至五山亦及拜雙峰阡婆娑松檜撫問泉石遺風猶
存顧安得復有斯人乎而其子孫多善文雅喜從余游爰采
家乘訂以鄕邦公言掲辭植表雙峰之下使後來爲者知勸
慕云
　　徐耕道遷葬碣
歲甲戌乙亥余客金陵四幕文武掾佐浮沉去來以千計徐
君耕道在數中余接之不及稔也爾後三十年來上饒扵君
爲鄕始獲知君之家世出處及誦君詞賦盖上饒之徐自衢
徙而居世黄塘諱元得字耕道曽祖賜迪功郎祖植禮部進
士父華甫自號橘隱翁世以儒素科級自重至君從兄忠愍
公遂爲壬辰進士第一人仕終扵大司成冬官二卿當忠愍
公時四方宦學之士無不願登其門君携超頴之質入則與
二季端友龍圖立大侍郞綢理書疏出則與趙茂實尚書徐
景說秘書軰商略義理及旣不得志場屋而遊則與揚州李
制置江州趙安撫之徒講畫籌策游倦而歸則與蜀郡楊叅
預天台葉集賢諸公攷問故實聲漸氣摩意喻色授不勞而
成良器江淮舊稱功名馳驟之地嘗奉檄築懷逺軍城𥙷進
勇副尉升授滁州散祗候移淮隂文家峰巡檢淮隂尉進保
重慶轉進義副尉又剿廣益盗湘南轉進武校尉又五轉自
承信郎至忠翊皆身犯矢石得之非他書生用空言寄功幕
府之比然盤旋曲折亦不足盡其才而歲年老矣扵是歸傍
鄕井旣而避地于饒徳興之宗儒村宗儒有王氏故大家能
以禮館榖君學徒爲之填委㑹李制置弟宰祁門扵徳興鄰
邑也復招游祁門爲刋所爲詩詞曰横塘小草一筆二筆者
若干篇君平生輕財有俸餽卽散以周人之急故晚而益貧
三年不得巳遂歸黄塘課子讀書督奴灌畦殊不爲前時意
度閒暇惟去宗族鄕黨相倡和命詩社曰明逺并主隣社香
林社友又爲刋小草六筆者若干篇癸巳夏感疾至秋加劇
索𥿄作書别所嘗交往有此行遥指柯山云云數十字若寓
升遊洞天之意書畢而逝十月某日也生庚辰十一月某日
年七十四葬之新卜在祖塋白土山側子男四長某次某皆
早世次某出爲衢官堂宗人後次直謙銘曰不局於趨亦不
失吾儒不急扵營亦不害吾生大袖長紳魁顙豪膺閟此佳
城
　　周府君碣
饒安仁周君諱文清字清之年六十四以至元辛卯二月十
六日卒乙未二月二十七日旣葬于附郭之譚山而石表未
立其孤懼無逺扵芻牧持武岡王候之志來請銘按志君曽
祖諱某祖諱逺父諱志家世循良君早從鄕縉紳問學恬扵
進取而訓兒女一以孝悌忠信邑大夫推其賢尊爲耆宿常
禮貌之歲飢荒力勸賑恤人有鬪䦧爲質决是否皆喻而止
安仁路當孔道每觀風問俗之使至納其雅言民受寛賜晚
歲益屏人事灌畦種𬞞以自樂號愛圃翁文士賦詩盈編君
不介意頗好西方之書繙誦𣑽譯若有深得者迨婚嫁将畢
遂感疾命家人衣周身棺周衣翛然而逝世之談儒者嘗詆
釋氏爲誕其弊也華言雅趨而少誠慤觀周君之扵出處死
生之際不近扵有恒者邪君生扵戊子六月二十四日先娶
李氏繼夏氏俱先卒子男三宗垕宗懋李出宗允夏出女一
嫁支以良孫男三女四銘曰吾聞適丘墓道不施哀而哀生
嗚呼兹岡吉人之藏其固其康
剡源戴先生文集卷之十七終
剡源戴先生文集卷之十八
　　　　　　　　　　　　　　四明戴表元帥初
　題
　　題繆氏族譜
中世士大夫專尚譜牋牒以爲宗法廢所頼以攷訂昭穆而
知氏族之所自來惟有此耳然亦有不幸兵燬蕩析漂寄荒
逺併遺故老不可物色者其勢無如之何則往往謹藏諸心
遇官學所歷博問而精覈之萬一或庻幾焉信州之繆爲儒
巳久其族聚居上饒靈山之陽謂之繆源今猶及與沿江機
宜諱君珤字振玉者交游江東呼繆作穆不聞其復爲他音
也而信州之俗承襲淺俚乃猶以爲繆戾之繆至是機宜之
族子若鳯教授天台又得合黄岩平陽長溪之譜其世次由
江南之近年上遡戰國以逹扵魯穆曰史記孟子書穆通作
繆定其望曰瑯耶蘭陵東海而三郡皆近扵魯吾家彦肅秘
書又題文譜端辨秦穆公書録秦誓䝉毅傳不應罪其殺三
良棄百里奚魯穆姜書扵春秋列女傳不宜譏其性慧行亂
而皆改從繆戾之諡秦魯臣子亦不應以惡諡加其所尊謂
宜扵譜直書穆氏爲合扵古辭嚴義備可以一洗千古之惑
覽者其慎詳之
　　題新刻袁氏孝經說後
右袁正肅公廣微孝經說三卷前一卷巳刋在宣州學官有
知州王侍郎附註行扵世餘二卷引論語孟子而發者余未
之見也正肅扵余爲鄕先生先伯大父雲臺府君託同甲戌
進士第爲通家尊行餘言緒論講問爲多盖正肅公之父正
獻公叔和學扵象山陸文安公正肅公雖不逮事象山而家
庭承襲深有源委豈惟正肅公自洛學東行諸大儒各以所
聞分門授徒晦菴朱文公在閩東萊吕成公在浙南軒張宣
公在湘象山文安公在江西其徒又皆各有所授往往散布
逺近殊途同歸而象山之傳獨盛扵四明正獻正肅父子若
文元楊公敬仲文靖舒公元質端獻沈公晦叔其尤著者也
正肅公旣貴嘗持江東憲節數數爲士大夫講象山之說行
部之貴溪乃爲象山改創祠塾故江東之人自正肅公而尊
象山之道益嚴貴溪姜翔仲之先世故當時講下士大夫一
人之數翔仲今又爲侍祠諸生能取家藏是書併刋之塾中
可謂鶴鳴而子和之矣余實不敏區區家世亦有與翔仲同
者遂不得讓而繫名其編末云大徳十年丙午歲後正月旣
望識
　　題徐可與詩卷
雪䆫先生張武子諱良臣自洪徙鄞高才博學妙爲詩爲吾
鄕渡江以來詩祖凡後生操觚弄翰而有事扵篇什者未有
不出其門者也天性清曠不營生業子孫未再世即棄丘襲
廬舍去而它游詩事遂如贅疣有一女嫁上饒徐氏其子是
爲忠愍公以進士第一人得名于時忠愍公貴不知能収恤
張氏子孫與否獨嘗見其板刋雪䆫詩一編則出扵忠愍公
家所爲刋雖不多然相去百年江湖名字寂寞猶賴此得在
人目睫耳大徳丙午歲余來上饒且四年訪求忠愍公家猶
張氏之扵吾鄕而公從子可與名九齡數數辱以詩見交余
讀之波瀾淵深音節韶羙扵是不但喜是邦故家典刑之未
墜而吾鄕詩祖氣脉沿接所謂適空谷者聞足音而欣然非
邪
　　題陸渭南遺文抄後
右陸渭南遺文一帙用王理得本傳抄帙後有庚饒州繫譜
饒州端士惜放翁所作韓氏南園記無甚䛕語而子孫諱之
不載扵家集其論厚矣自饒州以下又詆其閱古泉記及賀
平原二子除秘閣等啓以為不當作余蚤聞好事者說謂放
翁晚歲食貧牽扵㓜子之累頼以文字取妍韓氏遂得近臣
恩數遍官數子此說旣行而凡異時不樂於放翁之進與忌
其文辭者同為一舌以排之至扵死且百年同時争名角進
之人亦巳俱盡宜有定論而猶未止盖其事可傷悲者焉渡
江以來如放翁可謂問學行義人矣諗其放阨而不傷困寠
而能肆不可謂無君子之守就令但如常人之見欲為身謀
爲子孫謀當盛年時知巳如麻何待七八十歲之後始媚一
戚里權幸而為之邪雖血氣旣衰聖人不免扵戒不可謂世
之君子必當然也謂世之君子必當然者其自待亦不厚矣
然放翁固有不得辭者窮不能忘仕爲文不能不狥人之求
龎眉皓髪屑屑道途之間而曰我意非有它也人誰能諒之
㦲此編取饒州之意扵南園閱古二記存而不去使世人知
放翁不絶扵韓氏者其語止此其賀除秘閣等啓絕不類本
作余扵文不敢謂知之若俗雅四三人望而能辯其爲放翁
與否也併告理得使刪去云
　　題吕復初所藏大父放翁二詩卷
丞相忠穆吕公以勲業為渡江名臣而常耽恱文藻云得法
扵李邦直復初之大父扵忠穆為孫亦承學扵放翁非稱其
家兒邪近世負官簿者自貴而捐問業之謙名師資者自賤
而失守道之髙皆不復中原遺俗矣披味此卷令人恍然
　　題寳葉真
身不待帛而温名不依權而著此吾所見扵源公者也及乎
苦心宻行憂萬人之失乳而不敢私其形者吾亦不得而知
之今乃見其真有古墨氏之風也
　　題奨孝詩卷後
右奨孝詩一帙騷壇名公奨康彦中公廬墓之孝者也公諱
敬字彦中鄮茅山世宦裔也其伯兄萬石君敡竒吾剡源山
水購茂林通冢張氏山窆乃考迪功郎維翰府君公以成童
之年自扶柩至兆旣葬别間泣曰吾不忍遠離吾親也遂獨
留廬墓讀書張氏嘉其孝且俊妻贅之因家茂林爲奉化人
今其子姓詵詵門昌資𥙿孝譲之風藹然爲鄕族望有繇也
一日余訪公後安時先生扵讀書齋適見是快讀之慨曰是
詩也所謂樹風聲表宅里者也家庭之範在是鄕黨之則在
是國之忠臣必有出扵是門者矣康氏子孫能寳藏越今而
時閱之亦可謂宅心孝譲而尊祖敬宗者矣表元也幸得以
稽孝子之世而譜其行庸附名孝子之錄以託扵不朽大徳
十二年仲春望日題
　　題董彦醇詩後
始余過竹溪董氏舍見諸少年諷書林樾間童冠相錯笙和
玉明時兵革新息肩文獻散落私以為故家遺俗適當然耳
越二十年復來前所見子弟皆肄習脩飾咸偉丈夫而余年
浸倦衰交游益荒為之驚喜過望有名儒金字彦醇貺詩一
小編閱之則其氣士衡入洛之雋其趣仲宣遊鄴之暢也扵
是與之語累晝夜娓娓皆起人意而毎及詩輒求益不置嗟
乎士之生患無以為之家有家矣患無以為之徒有徒矣患
無以為之志彦醇内承賢父兄積累之資外収良師友殚洽
之助觚鉛緗素不絕扵席衣冠軒蓋日盈其門所以開彦醇
而迫之以必進者不遺餘力此其志豈小小顧余之不敏何
足以慰酬之抑學者之為詩猶富貴之求丹然世以爲無丹
不必學又以丹爲自成不待學皆過矣若必待學而成則當
捐紛華豢養草衣木食輕寒暑忘飢渇以求扵深山大澤之
中萬一或遇其人而得其法而世累不可盡棄人亦有自䏻
清静淡薄不岀戸庭而致其人與其書者是盖有數不可以
一槩論然亦必其受道之質去常人逺甚然後可得彦醇之
得扵天者豐矣其益修而俟焉
　　題趙考成遺事後
益都趙昌甫諱成以國信使屬官隨其父南使事在淳祐辛
丑是時當蔡破蜀潰之後淮漢創殘甫息南事亦甚岌岌行
人玉帛好問往來無虚歲不知趙君等何以拘縶如此之久
也史子申雖非良相然熟扵料敵能得人死力又善置耳目
偵候非後來當國者比當由境外結約先有私許通變事宜
及使至而國論異同不得如請展轉遷延伺報不决它相繼
至幸謀不巳出置之不以為意以故留滯至扵三十六年乎
正使月吕蔑思偶以中毒死其餘者十四人散處不知存在
而趙君徙寳慶得及兵至城下生還鳴呼匹夫杯酒意氣許
與尚一語不忍負朋軰而况國事握節銜命如趙君可以言
使臣矣得一令長歸見天日而死萬萬無恨功賞厚薄不足
置齒牙也而兵交受人使問至扵三十六年不得報死者且
盡而謀國之人不知此不可以爲寒心乎余不及識趙君士
大夫多言其諸子世顯者能誦事實扵人以掲其先烈然則
仁者宜有後趙氏之澤殆未可量也
　　題姚秀實家藏陳所翁畫龍
所翁畫龍雖近出真者世不多有其法當欲畫時遊戲取人
縑素用墨瀾潑有及有不及乘快隱隱數筆龍藏其中矣慿
陵傲兀恍惚變㓕盖君自以寄意為樂龍成傍附題述辭翰
散朗與畫相入真竒物也世人見其易就輒亦造次擬為之
不滴一笑此卷微瀾細靄瀰漫通幅前衝後擁略具鱗鬛點
染精緻殆非一時信手之作姚氏謹藏之
　　題坡書歐陽公鵯鵊圖
右草書歐陽公鵯鵊詞一卷建業翁舜咨得扵姑孰士大夫
家從來以為山谷書漁陽鮮于伯機以為東坡草書世人見
者絶少余嘗見所書秋聲賦筆法與此略相髣髴盖皆書歐
陽公所作一時師友心相鄕往風流映帶自古未之有也夏
雞者京西人以名鵯鵊南衙捉伏事岀唐書南字不作兩今
人以捉字為促字之誤皆非也
　　題蜀蘇氏族譜後
人情之望扵天者其為福不一端而莫良扵有後然非可以
容易言也蜀蘇文忠公論楊雄之無後以為有其名而無實
之報夫楊雄之賢而文非可例以無實㫁也公之論雄如此
决非敢謂我為安然無愧慊扵心而有所覬扵他日者然其
家屏處荒遠鬱勃幾世至宫師公始以名字動于京師不過
得一編太常禮書而卒至文忠公兄弟大科異等名官羙爵
若僅酬之者然榮華幾何忌嫉不少因而逋流分竄扵蠻煙
蜑雨之域洶洶至身死而未定人以為無天道矣誠不自意
時移事換之後子孫幸而存者皆以家世錄用其星居他處
譜牒不可詳攷乃若二公之後皆嘗守婺而留居婺者皆延
二公之賞班班預扵天官之籍余辛未歲主太學聞有六世
孫塏字伯清方以是時入為弟子員而未及接越三十六年
乃相見于杭出所叙次昭穆整整不亂為之驚嗟喜詫當二
公之與諸賢得禍也纍然在機穽之中想望章蔡威嚴何敢
仰首視死骨未寒而彼二宗衰微銷㓕言之令人頸縮嘗見
建州章氏家登科題名記惇雖位至宰相醜其人削而不録
莆田姓蔡士人書應舉卷首明稱不係罪人京卞子孫士大
夫能不沒其名則百世之下它人亦爲之驚嗟喜詫一辱其
身雖子孫猶知羞而諱之可不懼㢤伯淸疏通有醖籍少余
年數歲拳拳以詞章問學自重盖不愧蘇氏家法云
　　題天台吳康肅公家所藏朱文公遺墨
呉康肅公以清純讜直爲江南名臣朱文公銘其墓誰復有
異評者今又獲觀文公親書爲公所作唁疏挽歌二幅彌可
珍尚其時士大夫人人愛惜自重不敢棄其身爲不肖者不
但名義當然亦懼端人正士之不與而或議其後爾嗚呼嚴
㢤
　　題貫休畫羅漢
此老禪津詩液流布縑素乃作此變幻詼詭相邪
　　題鄧秀才臨蘭亭小本
古人臨書臨意不臨形若長短闊狹規規求似強勉而不自
然乃優孟之學孫叔敖耳鄧君臨蘭亭此卷改用小字絕不
用舊本而規模法度皆足俊㢤
　　題秦景山遺藁
余嘗愛秦漢以前士大夫慷慨多竒氣為人排難解急而不
居其功若魯仲連虞卿張孟談皆是虞卿號䏻著書書不傳
自餘無所著然三人者雖不著書或著而不傳其言議風指
猶表見扵世也余中歲更涉患難偶幸不死晚始及聞廣陵
秦景山之為人景山與余同太學任在後其佐幕淮南嘗畫
策全城及論賞優秩輒拂衣不受去竟以貧死胷次賢扵人
逺甚旣而其子弟出遺文相示閱之舂容醖籍雍雍然周乎
人情而逹扵世變信乎其為有本之言㢤
　　題曾道士祖師詩卷
信之為州東連浙南接閩西逹江楚山緜水迤居可以養真
全身出便扵馳名遂志故其地常為髙人竒士窟宅余平生
所嘗交游名字班班可按也洎余之來流軰俱盡而惟深岩
䆳谷能從事扵神仙世外之學者翛然獨盛為之徘徊太息
州南有貞慶宫當郊關之㑹而據溪山之要道士曾法師居
之毎歳時休沐講肄之隙必一往臨眺法師又氣誼深古至
必綢繆傾盡一日出其祖師無無薛公釣隱岩公詩編相示
讀之有南華鵬鷃之趣薛門鸞鵠之韻不但葩華摇落之餘
以歸根反本為慰而衣冠故家門祚荒絶如法師之為人子
孫能揚先譽起遺業尤絶無而僅有也
　　題王秀才靈山籖詩
人情之扵吉凶避就有不䏻目決者必決諸龜筮然後行事
雖古聖人皆然後世祀愈瀆卜愈繁乃至筳篿环珓之属亦
在所取王秀才作靈山籖詩復據易卦為辭近古㢤
　　題趙幾仲詩編後
趙文昌幾仲自錢塘赴東嘉守時余方在太學緣余仁翁胡
國器交游故亦及造館下文昌以諸王孫竒才髙等名為詩
所與相倡和者劉養厚柴景山為多二君皆布衣頗以章句
自負仁翁國器終有名宦心不敢與較高下也至余則從旁
傳賞嘆羡而巳然其音響氣趣未嘗不熟詢而詳叩之故扵
時雖科舉俗學之累多若詩之古近興廢本末不可謂不知
其槩矣越數年兵火奔播偶有天幸不死俗學扵是盡廢詩
亦不足以為名近憶舊有從游姓氏茫然不知誰亡誰在來
上饒有閩清趙主簿携致軒詩一編見示讀之文昌所作也
自唐宋以來詩之存而傳者皆其人手自科簡或家有賢子
孫能珍鑒之故不致冗雜散逸主簿君扵文昌為的嗣所編
旣一一精選博載而卷中養原仁翁之徒爛班在目為之喜
而感感極而繼之嘆也文昌詩襲清扵放翁潜夫資爽扵堯
章季蕃其襟懷學問逺有渡江前諸老端緒非近世單聞陋
識所可窺議主簿君更為搜訪彚聚以俟知者出焉
　　題畫
子昻作畫初不經意對客取𥿄墨遊戲點染欲樹即樹欲石
即石然纔得少許便足未嘗見從容宛轉如此卷十餘尺者
昔有送長縑扵郭恕先恕先意所不樂而不得巳為作小手
輪牽一絲勁直終幅繋以𥿄鳶還之其人愠不敢言然不害
為竒筆子昻才氣不減恕先乃能為求者委曲至此殆其人
有以得之邪
　　又
吳興錢選能畫嗜酒酒不醉不能畫然絕醉不可畫矣惟将
醉醺醺然心手調和時是其畫趣畫成亦不暇計較往往為
好事者持去今人有圖記精明又旁附繆詩猥札者盖贋本
非親作設親作亦非得意畫也此卷煙林水嶼伸𥿄數尺自
非須臾可就想見經營布置時累醉不一醉祝提學云有人
仕吳詣錢生值醉得之良是
　　題盧鴻草堂圖
古之隱人多枯苦簡薄安有美池苑臺榭如此圖所傳者盖
開元間官府就嵩洛佳處用公庫錢營飾以賜之又扵其中
聚學徒五百人非獨居長往之比也畫本通幅今改作十叚
不失元致覽之令人精爽飛動
　　題陳留仇公訓子詩後
大德辛丑夏余寓錢塘張檢校招歸其家池亭飲扵時隆暑
㑹者數客席端仇㢘訪微笑問是亭冝何名余名之曰淸風
㢘訪公大喜稱善因娓娓欵論移日酒散各别去不相聞然
心知其人中原故家君子也越四年留信州有妙年書生携
其祖雲軒仇先生訓子詩卷見示叩之即㢘訪公尊翁所作
嗟乎有是㦲詩三章皆有所指切而辭情温厚音韻閒適可
以優㳺起發無急迫苛厲之氣想見其居家無言而令行不
怒而威立士大夫輕窮逹忘貴賤所至有以自養亦不遽隤
其家聲者用此道耳仇氏世世謹藏之
　　題畫卷
此卷修顙深目衣裳而拱者一人服同而貌微瘠肩隨于旁
者二人題者皆以爲孔氏師弟子似矣投器地上袒而舞者
一人或以爲楚接輿或以爲榮啓期則余不能知也余又有
疑地上所投近飮器而此一人立飮而無席古又未有小冠
及加巾而四人冠皆小而加巾則俱不可知也然筆製精妙
自非近物必有博識能定之者
　　題十一子像
昔吾甞論太史公敘孔氏門人不當有七十子之數文翁又
圖七十二人者于廟皆非所以尊夫子大聖人之生扵世其
道之及人如天地之成物大者大成之小者小成之而可以
數計乎與孔子同時人雖尚多賢竊計未有踰扵老子者夫
子且甞問禮今禮家雜記其言多本老子則老子之賢在其
當時所甞學道而去爲君子者何可勝筭豈止如今杜君所
舉十弟子而巳而杜君學仙謂老子爲仙祖十子者皆得老
子之道而仙吾友趙子昻畫不易得乃爲之十一像像繫一
傳其扵老子也是猶不免作漢人尊孔子意耶
　　題胡瓌報塵圖
胡瓌報塵圖事具畫史此作騰趠精迅毫縷罅縫間俱有動
意是其真跡無疑報塵者異時邉堠以塵起計馬數多寡數
騎疾馳東首鳥舉電抹前無行羣後脫追者壯哉
　　䟦劉文節公帖
嘉定初誅權奸以舊老召文節劉公於瀘埀入國門出之㐮
陽其惓惓之心出處進退之際有羡扵陸生何足怪哉陸生
不知何如人吾聞唐宣公謫忠州無所用心惟著方論醫家
至今頼之近世放翁廢居山隂往往野服行山蹊背嚢施藥
活人無數生兒多以陸爲名者人名跡晦著不足論陸氏世
有賢逹不得志則隱於醫藥事適相襲如此皆文節公意也
　　題温上人心經
温上人面目嚴冷人欲求一笑不可得亦不肯輕諂人而遇
其性所喜恱驩然自畱得錢岀戸即散施貧者或多則袖携
以訪失職賢士大夫而與之布袍葛屨放浪嘯傲扵西湖三
竺間五十年吾觀其人視策名貨利為何等物故其翰墨流
落人間足堪把玩又善以意冩蒲萄遊戯遇物立成至有氣
力者具紙素邀之輒又一筆不與聞東昌徐仲彬云時時過
其家傾懷盡興淋漓揮􁤤皆不求而作此卷心經乃其行書
尤為難得徐氏幸寳蔵之
　　書張浮休郴行錄後
元豐靈州之役士大夫不得其位而不能諌止則有之矣又
可攘臂踴躍扵其間哉余讀浮休公自序此篇之辭軒軒然
如喜事少年不以三數萬不得同歸之人為戚而以其身得
周遊縱觀為快初甚疑之久而知公之為長者人也師之初
出朝廷貴臣自吕公公著孫公同而下皆嘗引大體争之不得
張公扵時一陳畱縣令耳𬒳敕從軍辭受之節行畱之責皆
非力所能及及旣在行實隷髙遵裕帳下而靈州傅城之戰
沮劉昌祚軍使不得奪關而入者敗形自遵𥙿始遵𥙿固非
公所素事然乘其敗而訐之則虧爲人僚屬之誼且旣皆受
罪於朝䟽之則近怨故一不敢置辭而但載經行交際寒暑
變遷風土異同以爲好事之助西羌爲中國患幾數百年患
不善攻不患不可攻故又激發言之以啓後來者此仁人志
士之所喜聞者也世之人食焉而共其禄勝焉而分其功小
有戾責揭於書暴於人曰我不與我不與是尚可立足扵公
之下風哉
　　題梅菴柴君自書所作詩後
吾鄕汪村有隱君子曰汪度仲容朴學而好修當魏文節公
家無恙時仲容年少及以布衣客於其父子間文節家固多
士仲容又特喜交結四方知名人因而不遠數百里千里與
仲容過從者不絶余生晚不及識仲容毎過其閭爲之徘徊
却慕肅容致歎而後得去袁氏兄弟與汪有㜕一日從汪村
傍近小民家梁庋間得故𥿄一束掎摭而綴葺之知爲梅菴
柴君爲仲容自書所作詩柴君諱厓字張甫梅菴其别號也
計當與王季夷張武子一軰前後在文節公家文節公家數
世丘壟皆在吾鄕歲時往返不一柴君豈非從後車載來邪
抑或如晋宋間人相思命駕乘興泛舟而行也一時溪山草
木辱其顧盻或發於談笑賦詠亦甚光寵矣柴君詩極佳字
體竒崛縱恣讀之不能盡悉卷中所與人達者如真舍人宋
眉州窮者如葛天民白玉蟾間往往度史丞相家羣從相去
未百年向來功名富貴忽然如電光石火之過眼而廢箋敗
墨出扵塵煤虫䑕之餘者令人愛惜如此古人輕齊景公千
駟而髙孤竹君二子之義豈不以此哉汪村人尚能言柴君
䵬䵬然一狂酒徒耳來仲容家家人厭其索酒不巳不無倦
色而仲容禮之愈勤夜分醉極不能引體卽睡擁𬒳曵席明
日四壁有吐迹葛天民名行怪濁世言白玉蟾事尤可駭而
柴君與之相好逃形變跡亦相類世無神仙則巳果有之大
丈夫不得志於俗子中則飄飄然凌雲霞鞭鸞凰而遊扵坱
圠八極之表以逞發其所欲適何足怪哉前軰風流日就泯
没秪如仲容本末言者亦少後來益不得聞此卷幸袁氏兄
弟寳之他日更會稡柴君他事相發以信其爲人也
　　題孫常州摘藁
孫常州天資篤雅瀟􁤤人也晚歲歸卧四明山中卽園池之
適易軒馬之榮用篇翰之勤寄簿書之能而尤好哦白樂天
詩意至輒効其體爲之得之不勞而神全機縱坐客往往服
其敏而慕其逹也余以連姻往來屢預其集毎見琴樽杖席
之間詩行酒起酒倦詩止名談勢語終夕不及私歎一時風
流略與樂天何異亦由承平士大夫氣習薫摩沾灌之所致
而今豈復易得斯人哉公旣没其子將版刻家集以傳而所
作極多力未能及遂先摘刋一二以荅求者此藁是也余讀
而澘然昔樂天以無子為恨垂老手自編次詩文寄藏浮屠
之室以求傳久其言悲傷之甚而公有子如此又可敬也
　　題趙郎中詩卷
寳祐景定中山隂趙郎中以淸材直氣不容於時退居山臺
而四方士大夫從之如雲余聞其家客至日以累十數至輒
留連竟夕東琴西弈南書北畫談笑縱横人人自以爲得盡
其意也晚年臥病事力益衰然一日無客則爲之憮然不樂
其天性如此雅善爲詩規模風度宛然在陸務觀髙續古之
間而尤精行草毎一篇出師扵好事者幸而得之尺箋寸楮
不翅重寳今蔚公所收遂至百首又多有塗竄點定蹤跡不
作意而甚諳理殊足珍也剡源戴表元書
　　題湯仲友詩卷
湯君仲友兵後猶在吳中余屢得其詩讀之盖年七十餘矣
深沉醖藉足稱遺老此卷固是其少作邪舊時江湖間諸公
以詩行不少謂之詩客公卿折節交之自華子山敖器之劉
潜夫前後詩禍作士氣稍稍摧沮雖不絕然不得如昔矣剡
源戴表元書
　　䟦史和㫖詩卷
宋時宰相世家多言韓吕二氏之盛皆蔓延至今然問其人
之賢必多言吕氏夫吕氏豈能皆賢而無過哉君子愛之也
從而爲之辭至於韓氏忠獻之後一跌而不可支遂使不得
容於世論他有令善者亦若分受其辱余嘗疑之蓋韓也多
敏於才吕也多遜扵學遜而學者人常進之敏而才者人常
退之此人事亦天道也渡江以後世家之盛獨在史氏遂欲
與韓吕爲三文惠開國淳風粹猷載在方冊生其門者人懷
卿輔之望兩制以下或所不屑然及文惠之存乃有同産弟
刪定君獨能辭其官不拜而恬然用累舉恩致祿以終其身
刪定没授官者必欲以貤其子其子和㫖君又辭不拜夫生
而貴有德而祿命也不必以不仕然後爲賢而况冨貴人之
常情二君於此顧能有所不爲辭遜之節植扵一門非講之
而習履之而察有以養其心而不亂殆不至此此固尚徳君
子成人之美者之所願聞也戊寅之冬和㫖諸孫景肅出所
藏和㫖遺墨相示詩若干皆淸純典密有詩書仁義之味筆
墨超勁可以想見其人景肅好修強記誦前言往行本末整
整云自刪定以來父子祖孫人人有集世家學問之澤其不
在兹乎經有之曰不恒其徳或承之羞景肅歸而倡其諸弟
者思所以承之哉
　　題萬竹王君詩後
吾鄕萬竹詩種發芽於髙公端叔端叔本中原將家右族扈
從南來以丘壟在萬竹察廉岡愛而居之學者因尊稱之爲
萬竹先生其詩䣩醇委宛出扵離騷號荼甘集然端叔實未
甞得久居萬竹居萬竹久者大家惟王氏而不爲端叔之學
非薄其學不爲大扺異時江南士大夫發身亢宗必須由明
經詞賦進士業而端叔雖名髙道尊往往不得志扵科舉余
聞之舅祖鄭公善父鄕貢甞假館王氏秀發諸祖家言端叔
歲時一歸上冢必詣王氏畱連欵篤如鄰曲王氏先世待之
如奉貴官及退而輒相與歡其無成而惜其徒老以死如此
何縁肯爲其學至秀發之子茞居古桐始爲詩有荼甘之風
古桐君死三十年而羣從某以棠墅藁傳棠墅之視古桐直
肩隨之其闚荼甘亦可翹足及也傳不云乎居必擇鄕游必
就士今科舉學盡衰士得反本趨古萬竹之世家不患無古
桐棠墅之好故余扵題其遺編而為詳具文獻之淵源如左
以俟聞荼甘之風者攷焉
　　題蕭子西詩卷後
蕭子西詩若干篇巳經其姊夫王丞公逹善校定者一一可
諷詠未經者屬余評之始余與丞公往還時居相鄰雖說詩
大抵各以承平世家學問相蕩滌譬如飲食之扵庻羞肴饌
以為不可闕耳未知詩之雋永極味也年俱老蒼加之以世
故兵革羈旅炎凉之憂攻之於外田園婚嫁朝暮之迫撓之
扵内扵是詩味之酸鹹苦辣煎煑百出如膏糜果蜜力盡津
竭而甘生焉故平生與丞公倡酬之日惟避地天台時為多
又方其時同遊佳朋友皆無恙舒舜侯在馬嶴劉正仲在雁
蒼胡元魯在峽石每兵休事定輒一會合必有詩郵急扵百
返危韻或乃共和爭奇鬪博下至傳藁生徒執硯童孺欬唾
相熏亦有法則今一軰衣冠悉皆凋謝而惟老夫凄然孤畱
人遂無從余問詩者竊自怏怏慨歎謂不復談此事矣里閈
之間乃得子西山陽笛聲之感黃公酒壚之憶爲之悠然上
心抑余評子西詩氣清而能不枯趣廣而能不埋其模擬造
詣處不愧古人次猶當在丞公伯仲之間乎使舒劉諸公在
必以余爲知言
　　題王氏寓菴遺藁
吾鄕王氏自伯倫季嘉兩先生不但以文學科目起家其發
言制行足以儀範閭里涖官行志足以潤益政治事具山隂
陸放翁所撰舉詞墓誌余爲兒童時猶及識其諸孫行十數
公皆修衣冠髙風裁人人能言家世本末蓋可謂桂林無惡
枝藍田少凡礦也投老火毁百折之餘乃方得見寓菴遺藁
扵其孫得塗寓菴名崈字抑之扵兩先生爲從子嘗以詞賦
再貢于有司七上禮部不售僅晚授南廊一秩丞佐小邑權
雖卑不肯齷齪苟禄屢與上官爭役錢辯水利列邉防形勢
欲以經濟自見言旣不酬即和淵明歸去來辭棄官歸養􁤤
然有近古豪傑之風亦不負王氏家法矣然死未百年宗緒
單落殘章㫁簡平生辛苦纉述而欲存者幾不自保而其孫
偶由甥館宛轉得之自古文人才士學成言立而不傳者何
限寓菴之傳似有以相之而然乎因觀藁中同時還往若端
本李淳伯吳伯華之徒異時皆峥嶸名軰杯觴冠蓋笑談無
虚日而今問其子孫一無在者可為惋歎安知吾黨無能賛
汝南先賢傳㐮陽耆舊者其以此藁補之剡源戴表元書
　　題袁通父詞卷
姑蘇袁通父示余長橋秋夜詞題為懷湯師言張叔夏諸人
而作余少年時屢過其地攬慕古人風流遺跡俛仰大息亦
知為遊行快心處於時舉措輕捷交游易得不知世間離合
之苦顧今此樂旣不數數而同軰友朋消爍且盡幸而存者
復憔悴無聊頼故讀通父詞而悲又羡通父之襟誼能文而
好禮皆余所欲為而不可得也
　　題京兆劉侯事後
人之生世其夀之大都不過百有餘歲百有餘歳之身寄扵
無窮之宇宙其間不翅旦暮縱使殫膏梁之養窮血氣之樂
亦復能幾何哉而有奪扵旦暮無幾何之不忍至扵隳名敗
節以遺無窮之恨則可為痛惜甚矣故顔真卿張廵之待之
不得死扵牖下君子榮之也謂之考終命季陵孔光之惜身
顧䕃君子慚之也謂之媮生吾扵京兆劉祥卿之言其父之
事亦欲有以慰其心而榮之祥卿之父死扵卭部川卭部川
者西南蠻夷種所居異時邉吏以恩信覊縻之不盡用内地
法然猶時時桀驁不可猝定祥卿之父以招討深入其巢穴
旣受約束而變起不虞力戰死焉祥卿扵時年尚㓜迨長大
從人語及本末必悲傷感愴不自禁嗚呼孝哉祥卿勇哉其
先公乎然祥卿将家子方好文墨謙謙士大夫間行身揚其
先美此殆劉氏義烈之報時方念功豈無知之而為之言者
祥卿静竢之
　　題雙溪王晦仲讀易筆記後
易以象為書而理附焉亦猶人之有是耳目口鼻四體然後
可以論其視聽言動云爾而世之言理者先去象不知去象
則理扵何所附而存哉漢之易林存者惟焦氏一家士大夫
占筮多用之其餘京房孟喜諸人之學竊意王弼註未行時
必且家有其說一時以好悪廢棄而千載之下遂茫然不可
復攷余爲之恨恨久矣然亦疑古聖人之為此書何縁止扵
卜筮最後乃得新安朱文公本義啓蒙扵程邵外時時出入
沙隨漢上而一㫁以占法上不失潔靜精微之敎而下可通
吉凶鬼神之變扵是盡舎他學而學之又得今雙溪王公筆
記其說以書起象以象明理又謂雜物撰德興扵中爻而互
體不可廢又謂麻衣非直河圖非錯之類討論講貫其在文
公鄕閭師反間幾扵鶴鳴而子和也語曰屨不必同同扵適
足味不必同同扵適口語不必同同扵適理學者取其大要
而姑置其小疑云大德巳亥歲仲夏十日後學剡源戴某書
　　題婺源武口王氏世系
氏族惟王最盛最難攷盖自秦漢初則旣淆亂王子朝之後
與齊諸田改姓者人莫能辨元城王家有欲以古禮取名而
身娶扵王他可知也士大夫又逺二千年亂離竄徙譜牒散
亡乃欲追補渺茫無據之昭穆亦甚勞苦然自吾耳目所可
知而又不卽紀則愈後者愈無若之何婺源武口王氏獨能
知其出扵齊大夫王子成父爲太原王氏其次居祁縣可知
者爲東漢隱士烈其次見扵韓文公所爲墓碑可知者為唐
尚書郎玄暕自此下凡十五世其所以能然者以宋嘉祐戊
戌歲有七世孫左承事郎國子監主簿知撫州崇仁縣汝舟
甞為九族圖嘉定辛未歲有十世孫中奉大夫婺源縣開國
男炎甞為世系錄而其宗遂因之而不散錄成後迨今又幾
九十年中奉公之曾孫傳又搜討綴絹増為五卷而徴言扵
余余旣嘉王氏世德之長義風之美而前後賢子孫能為人
之所難知尊祖合族之道遂喜而為之書
　　題周氏先世書帖
余初來杭即與周子一同遊同杭學同治詞賦相善也余先
仕數年歸而聞子一領江東學事甚恨不得見子一旣死其
弟以家藏書帖見示盖子一戊午歲秋賦初出其父喜其所
試如格而書以與之者也是歲子一遂充郷貢閱之令人悽
感又以見異時雖科舉學父兄子弟扵平居造次必以成人
相期者其事如此而豈可盡廢哉
剡源戴先生文集卷之十八終
剡源戴先生文集卷之十九
　　　　　　　　　　　　　　四明戴表元帥初
　題
　　題趙子昻摹龍眠飛騎習射圖
右趙子昻摹李龍眠飛騎習射圖一卷子昻故諸王孫家無
畫種其藝之至此盖天機所激一學便似非如他人疲精竭
力而能者也每畫成子昻亦自愛重張景亮是其外甥人欲
得之者多從景亮索覔故亮雖朝暮見畫而未嘗得留此卷
初本龍眠元豐間試院所作子昻摹時猶未涉世故學問之
氣可掬開玩數四令人􁤤然
　　題明皇聴樂圖
右龍眠李伯時畫明皇聽樂圖一卷樂壊久矣至扵新聲異
曲衒耀動蕩未有如此圖者宣和諸公慿陵富盛祖述梨園
霓裳遺製而為之伯時不得不任其責此圖豈平生沉著得
意趣邪
　　題洪厓圖
韓仲文示余畫一卷云洪厓圖洪厓之真若是與否余不可
知然觀其裹裝鮮華徒御輝赫乃如虞卿蔡澤之容辭諸侯
過相國而歸者豈若草衣木食泥飯水飲之為安乎或曰神
仙家何所不有彼不舟車而速不供具而佚不館置而䏻不
乏使而子欲以世俗耳目料之過矣玩詠累日頗令人増煙
霞棲遲之想
　　題怪木踈篁
文湖州墨竹世所通識不聞其喜作它盡也州倅番昜吳侯
熈載家世雅素乃䏻寳藏恠木一紙湖州自是日嘗併冩疎
篁而熈載偶逸之矣薊丘李侯仲賔作竹來自湖州筆力足
以追配因請爲𥙷遺而合刋于奉化學宫以與好事者共之
異時風流潤澤衣被照映扵是邦文獻爲有助云
　　題石鼓考
石鼔至臨川王順伯之說盡矣其駁鄭漁仲以爲非秦篆然
許叔重說文解字本出小篆順伯信石鼓非小篆而取以爲
據何也俟博古者更考之
　　題蘇氏三帖
蜀學無工書者東坡以高材餘事爲之化其子弟彬彬然皆
有家法必有得扵墨池筆塚之外今人胸中無十卷書輙欲假
借昡惑以爲坡蹟多見其不知量也此卷三手是其真作無
疑子由真當為弟叔黨真當爲子矣
　　題李端叔帖
往時文士嘗經歐蘇二公門下者談話皆有模楷其不然者
雖立名字往往不能成家姑溪李端叔從蘇公晚在秦晁張
陳諸君後而受知不淺人品瀟酒才藻精贍人尤珎其尺牘
幾有漢人藏玄為榮之慕觀此二帖信然
　　題趙侍郎誥
趙侍郎書法在歐陽率更柳誠懸之間樓獻公所評誰敢異
者尤稱其在吏部時告身書名端重勁直以為有體此誥乃
侍郎自書以開國扵高密者固是趙氏家實余嘗見唐誥書
往往多用花書草體不知扵何特以楷爲體也侍郎書帖在
其子孫甚多超揚縱恣如騫龍踔鳯不可名狀與今學書家
所言歐柳異其書名一節出扵偶爾觀者併詳之
　　題渡江諸賢帖
渡江以來人品如李伯紀丞相固當第一張魏公李荘簡正
可相伯仲然皆流離困躓百折而忠純骨鯁之氣濵死不衰
呂元直附㑹其間優游取容比同時諸公盖差少遂意由今
較之所就亦復幾何㦲山樓初寒繙閱遺墨為之毛髪森䜿
　　題方公刪定家藏諸賢墨蹟
當秦檜專國時士大夫嗜進者蠅奔蚋集有自庻僚談笑至
政府權燄可知也然亦往往未久而敗盖有自檜予之自檜
奪之所得冨貴幾何而名字汙人齒頰為千古嘆辱不少四
海九州共知其意見不同者莫如張徳逺趙元鎮胡邦衡張
無垢汪聖錫數公由今觀之人品超檜幾等而一時遇合俱
不如檜人固不可以目睫淺近斷也困齋方公耕道起弋陽
布衣得一科即上書陳宗社大計欲攻檜去之遂與前數公
同黨官卒不顯終扵金陵通守此其升沉壽夭非緣忤檜所
致命偶當爾耳余來公鄕見公諸孫出諸賢往還翰墨讀之
不勝故家喬木之感
　　題王初寮家帖
古人往還寒暄慶弔尺牘不作浮語魏晉以來法帖可攷也
北岳王氏藏其家右丞檢正提刑三世遺墨典刑文獻前輝
後映良為故家竒寳然習俗相仍日非中原之舊矣嘉叟為
陸務觀所作漁隱堂詩淸純醖籍讀之令人心醉
　　題晦翁書坤六二文言帖
晦翁先生平生未嘗留意筆札而書法端嚴簡勁如天球大
璧不勞雕琢自然輝潤此帖舉坤卦文言敬義以警發學者
尤可寳也
　　題陳了翁合浦與弟帖
此書陳忠肅公崇寧間由黨謫廉州編管時歸訣其弟珩者
也公見二蔡兇威叵測自分必死廉州然偶不死觀其隻身
萬里流離㒹沛死生怵迫之際扵家人骨肉事一語不及而
獨不忍史官用王安石私家日錄汙衊正史旣作此書外别
有自撰墓誌文及追薦國忌䟽文若干言備載辨誣論等嘱
其弟宻藏之以為不幸身沒而他日蔡氏敗國論明則萬一
可以為吾之證而巳無它想也嗚呼其志良可憐㦲然當是
時尤以日録詆誣歸罪蔡下而不及安石及來吾州作四明
尊堯集始明白痛斥王氏而悔合浦之支離回護以為非矣
然則此書扵忠肅公固尤為未定之言也公自合浦崇寧二
年至宣和六年凡強徤幾二十寒暑始以病死蔡氏何嘗能
殺之而國史朱墨本是非竟不行王氏録者公之驗也公死
之明年蔡氏大敗至今道其姓名如糞穢聞之必唾而公殘
箋廢墨脫扵塵煤蠧䑕之餘者令人寳愛如此士大夫可以
知所擇矣至扵一時諸老淵源學問之餘蔓延及扵釋氏此
盖喜其庻幾扵孟子所謂不動心者學者不可專以為據也
　　題翁舜咨所藏文丞相梅堂扁
近時縉紳先生以梅堂名扵世若東武趙侍郎粹中毘陵蔣
忠文公重珍其最著也建業翁氏亦有梅堂廬陵丞相文公
天祥宋瑞題其扁亦為人所歆重嗚呼江南士大夫吾見其
祿苟充宦苟逹即崇園池飾館榭佳名羙號以相摽者十人
而十百人而百也而鄕閭修飾之夫欲自託扵好事者一有
營創輒從當時有聲勢者求其翰墨以為光寵當其盛時大
書深刻金璧輝絢輿臺皁隷之徒嗟誇而嘆詫然其為人卑
汙齷齪雖復巧施為高布置盖巳不勝俗態醜状不過反為
林泉草木之辱有識者往往含笑棄唾而去然則人有所傳
扵世其行止進退何可不先自重㢤文公之書點墨今成千
金而翁氏數百年世家舜咨又堅苦好學擇粟而餐審泉而
飮有貞儒碩士之風余也幸它日童稚成人門戸淸立或輕
舟道丹陽上三茅因尋建業以來舊遊而得登舜咨所謂梅
堂者羮蔬啜茗相與仰瞻文公之淸風而為舜咨詳論趙蔣
諸賢之遺聞緒行固一快也
　　題王希聖續漢春秋後
始余考論古今統系扵周漢絕續之交三國南北朝五代離
合之際未嘗不反覆疑之也乃至扵今承學之士皆能黜魏
逺吳尊蜀而進之則以子朱子通鑑綱目之作有以補司馬
公之未及焉然自朱說大明學者遂謂司馬本書爲不能出
此而訾之者何不諒其剏之之難也盖司馬公之扵系魏也
旣言之曰吾書起威烈訖後周記事不得不属紀年紀年不
得不承舊史故乃傳述爲文而使觀者自詳焉非立褒貶之
法撥亂反正如春秋然也朱子之綱目進扵是矣又不過曰
通鑑也目錄也舉要也補遺也詳簡之不中也記識之不強
也縁本書爲之義例焉非㫁㫁然自名一書曰我行春秋之
事也余讀其書而感之昔者夫子曰吾猶及史之闕文也其
扵春秋固魯史䇿書而自孟氏以來皆謂夫子作春秋盖當
時夫子老矣雖作春秋可以無辭也通鑑之事弘扵魯史綱
目之心儉扵春秋而二公敬古尊賢謹重忠恕藹乎有君子
之道矣然而詳焉者以使擇嚴焉者以使守生乎百世之下
聞乎二公之說其為幸也不旣多乎王君希聖與余年相伯
仲才敏十倍扵余示敎所作續漢春秋若干言不特發陳壽
之膏肓助鑿齒之墨守嚴辭正氣真司馬公之忠臣而視朱
子又所謂扵湯有光者也病困勦瘵之中諷讀併日為之作
興顧辱不鄙見需序引歉縮再三莫知所發獨其鈍質有扵
通鑑綱目之書惓惓不能遽釋者題梗槩于卷後而歸之雖
然余與希聖有朋友之義資多聞以蓄徳俟餘力以學文方
願相以勉焉
　　題茅生刻字後
古之書家無不能刻其謂之書刀後乃用以書丹入石則愈
勞矣余嘗行金焦間見米南宮題詩厓壁間鋒勢飛動遺老
云皆其所自鑿今人名能書以刻字為耻殆非通論
　　題王理得山中觀史吟後
余嘗評太史公書近扵夫子春秋之義以十數而學者徒玩
其辭拘者又引古異用攻之過苛雖不害扵書之傳而後來
者耳目益以陋矣㑹稽王君理得當書散學衰之季不棄其
世守橐史記若干卷入南明山中讀之自列傳以下篇為一
詩顯有所規微有所表縁其多聞而精識故人研字擿舉得
其當非臨文創意為僥倖一中之說者也君又早攻詩妥律
流麗足以笙鏞是書其自太史公視春秋庶幾騷人之扵二
南㢤然余聞之作史如法家詳文著義而使人自避論史如
禮家辨駁衆難而一歸扵是二者之道可相起而不能相爲
也君尚有以教余者乎
　　題陳強甫樂府
少時閱唐人樂府花間集等作其體去五七言律詩不遠遇
情愫不可直致輒略加隱栝以通之故亦謂之曲然而繁聲
碎句一無有焉近世作者幾類散語甚者竟不可讀余爲之
憒憒久矣山隂陳強甫示余無我辭一編體用姜白石趣近
陸渭南而編名適與其家去非公無住詞相似是有以爽然
扵余心者㢤
　　題隂符經後
右隂符經相傳其書出扵黃帝盖養生家爲黃帝之學者之
所作耳而言兵者亦咸稽焉古學㪚裂諸氏百家如蝟毛而
起然未嘗不託扵古先聖人以行其說至言黄帝尤怪妄不
經更閱明智訖未有深非之者要以資扵近用非所可廢而
巳如此書舎曰非黄帝所作遯世學道之士得而習之固不
為無益也
　　題趙子昻琴原律略後
趙子昻好音凡古之言音者靡不知也知之靡不能為也為
之而示於人人習扵今之音也駭而避之旣又相聚非訕子
昻子昻抱其器與書發憤以悲余始聞其然亦以為子昻誠
髙絕其成書似太銳且當虚心盡人之言數千百年間爭音
樂異同甚扵聚訟獨今人紛紛㢤久而得其書琴原律略等
讀之則知今人所為非子昻者持今人而非之非持古人而
非之也嗚呼豈不真可憐㢤子昻為音始扵琴子昻之琴子
昻旣自見扵書吾舉今人琴以明之今人學琴者推楊司農
司農之琴不用律以手指抑按絃間得其碎然者傳扵白雲
之曲曰此折竹聲也得其啞然者傳扵夜烏之曲曰此投林
聲也諸爲曲皆若是曲成而合其譜然後曰某主某絃爲其
音爲某音而琴成夫司農之琴纔近扵荘生所言籟聲而安
得爲樂音乎將司農不以樂予琴而用無律之音乎将司農
聖扵伶倫后䕫律成扵心而無所事器乎嗚呼何必子昻雖
余之愚豈不能非之然當司農時猶自謂之新聲司農每一
譜成而尸琴祭扵寢曰吾安能爲是聲吾琴必有祖吾祭祖
余嘗私譙之是司農琴當司農自爲祖而食之琴祖不食也
爾來司農琴擅天下投林折竹之聲兒童婦女聞而喻之則
吲然而笑始也兒童婦女習之久也縉紳大夫之安扵近者
幸其聲之託諸古之器也隨而習之嗚呼何必子昻雖舎之
愚豈不能悲之然余雖知不當為司農琴竟亦不知當為何
琴雖知人之學之非而自無以語人今得子昻書始豁然有
以實扵余心以子昻之扵琴不誣也推之扵他樂知其皆可
徴也顧子昻窮余知之又窮而人之好司農者方盛姑私其
書而勸子昻自重以俟其定焉
　　題王㣲仲孝弟類編後
人有常言窮則善其身逹則兼善天下嗚呼君子之處逹也
其道必有以及之而能兼善固也至扵處窮而欲私善其身
豈不隘㢤古先名賢不幸偃蹇顛沛無權以逹其志則退而
政行扵家俗成扵鄕近尤能使同時不善者有所媿逺尤能
使千百世而下聞其風者有所慕正如溪澗沼沚之浸雖狹
扵江湖而其勢皆足以潤物惟盗名無實之徒精神氣韻無
所振激乃類扵㫁潢眢井未渫而先竭耳余自屏居以來常
以自勵亦以勵同志至上饒得窮者一人曰王宏微仲以孝
弟類編示余余讀之有味扵其言使好事者人傳一編置坐
間朝暮熟復而感發焉雖官府不立可也
　　題太學登科題名後
余為咸淳諸生時楊鵬舉去太學久矣然以鄕里前後軰見
余輒說太學不休口此其天資篤厚綢繆舊故豈如他人朝
遊暮忘若逆旅相逢之為㢤去仕各二十年始以所編太學
登科題名示余余為之重慨盖余家自余以上數世皆在太
學習聞父兄時議耻扵不入學而不耻扵不仕故雖江浙近
郡亦有逢舉不赴得恩不陳以為髙者時三舍法嚴又不易
出任雖當仕之人俊才高等亦湏盤薄掩抑待年久之而後
解褐以陳同父劉潜夫聲望卒不敢假借它途以出餘人從
可知矣故當是時宿儒老生旣無利祿得䘮扵心國有大事
則不顧鈇鉞群起是非之其理明其言重往往令人悚息畏
聴退而歌吟庠序間有以自樂亦無不遇戚戚之嘆自後一
相進一法改恩數益寛祿仕益易而太學不得如前日之重
矣今使鵬舉與余軰復為諸生相從顧不媿乎
　　題唐師善談乘
往時木石尤先生居吳中毎朝膳畢四方之賔遊雲擁其門
先生幅巾野服出見客薄茶一啜坐中談說典章儀註經術
吏事以至巫醫筭奕之類無所不有日且中又茶一啜而散
以為常郡子弟載筆札從屏後竊記其所言雖未嘗執卷問
學而人人談吐各有本末無白丁之媿扵時陳端明居崇徳
林直院劉南兵居莆亦然丁巳歲尤先生史禍發此事俱廢
表元生愈晚又居窮鄕白社然猶及識老先生十數公時時
衣冠廣席必援引前言往行以助談柄故亦不至虚爲年少
一二十年來無復此樂欲略聞嘉定端平前後成敗曲折噤
口膛目有茫然之嘆毎群居燕聚舉閭巷牀第猥䙝近事則
相與哄堂絕倒而已可勝言㢤臨安儒者唐師善深潜而駿
發出其平生所著談乘十二卷者見示扵塵埃羇旅風雨呻
吟之中讀之快㢤尋常雜書多重複牴牾而此編一一精確
可以補亡决惑者甚衆固幸遲暮之猶有所遇而恨師善亦
有衣食憂且暮且去而不得欵曲相成也扵是爲題其梗槩
扵卷末云
　　題沂州先賢攷
世人所稱五福宜若皆聴命扵天余攷洪範之說壽冨康寧
考終命四者容或天可爲之至扵攸好徳則在人而巳扵天
無與也余自知讀書以來見古人名賢盛徳君子爲之歡欣
慕恱及江湖道路邂逅交接聞一嘉言善行亦願執鞭捧謁
如恐相失此豈有所驅迫美誘而然㢤以逺者猶然若使鄕
鄰里閈而有其人焉則慕之當何如故古者鄕先生沒則祠
扵社而其久也百世猶紀其遺烈如汝南先賢㐮陽耆舊傳
之類皆足以起人之敬思而風俗名敎亦因之而増重且又
人無窮逹貴賤通得行之而法所不禁則何爲而不爲沂學
舊有忠賢堂刻鄕賢名字于石兵火燬㓕矣海漕萬戸王輔
臣名君佐創意蒐討續之増舊之數起自周太公望至唐末
巳得二百九十六人猶恨近世者有闕而文獻不可問也來
江南以謀扵吾黨余嘉輔臣有功扵風俗名敎又與吾所謂
攸好徳者合旣力賛而成之其古琅琊與今沂州及沂水所
沿名跡相聯甚廣故採取寧過扵寛惟夫雖居沂州而生無
益扵人死無傳扵世者當稍釐汰之使有勸云
　　題雪竇行紀後
四明洞天之麓有三僧刹其隂為梨州杖錫而其陽為雪竇
比二刹稍寛敞又近扵人境逰覽之所易及然騷人勝士有
事于雪竇者間涉筆墨往往不過單章隻詠以相酬荅未有
囊括本末而為一書者盖志書荒唐行役匆遽其勢不容不
爾雖余之居近逰數亦莫得而詳也番昜吳熈載以故家名
儒來為州判官奉公檄經過留不暇久猶能採摭詢訪作雪
竇行紀一卷事贍而辭精趣䛕而理覈不但可以盡本山之
故實而梨洲杖錫儼然如在自前人之材力相去乃若是懸
逺㦲聞山中僧多好事熈載宜布施此文使刻藏本山以示
觀者
　　題李常鄕試稿
江南多故家以余所見干戈以來有身為名人子孫問其祖
父行事而不能自言者矣至扵衣冠科目聲華詞藻相掩映
數百年不墜若宣城李氏固不可多得也李氏自唐巳著入
宋太常公以太平興國五年登進士第此卷即其試稿中更
散軼六世孫宗正公能搜攷訪獲遂復為李氏物今又再世
凡兩經兵火而其家装潢如新良可人㢤太常公廷試時猶
用詞賦未改對策士大夫㢘耻自重無挾書假債無冒名請
託人人各以所學著見故動輒得士云
　　題提學陳侯講義後
古之為儒惟其傳寫之不可已者乃有簡牘至扵師生講學
必口授耳受今之魯論載記問荅漢儒之師說康成之鄭志
皆其物也後世旣無專師為師者以故事不敢廢則書成文
累幅時節臨諸生高坐讀之謂之講義彼此漫不知何語因
何䏻有所感發成就然嘗聞臨川陸子静在鵞湖講君子小
人義利章坐中聴者為之流涕吾鄉袁廣微使江東講孝經
數日官属有棄禄歸養親者是雖故事而言之輕重又係乎
其人㦲提舉學事永嘉陳侯示敎平生講義若干篇純篤精
實機無虚發盖其文獻問學淵源有自來矣
　　題徐山長講義
講之爲言義兼師友主於反覆辨難以成其說余猶及見浙
閩諸老先生開講不用寫本直是據案口說後進者質問扵
前隨機應荅粲然可述講退各以所聞載之方䇿而寫本出
焉今之講師朔望抽方尺之𥿄書陳說累百言忽然臨高朗
誦聴者漫不知何語以爲故事不可廢而巳固不敢望有所
激發開悟徐則高爲長扵饒之雙溪見示此卷皆與諸生月
講之作如天人性命綱目該涉旣廣而名物度數官守世次
地理之類攷據思索俱不疎漏古稱敎學相長詎不信然衰
老廢放加之以驅馳形神惘惘何由頻聞至言乎書此以識
媿慕之意
　　題王敎授淸湘講義
古之經師與其門人弟子羣居有辨疑問難授者無強聒之
煩而聽之者易入非如今人書盈几之𥿄臨容丈之席無疑
而游談不問而寢語者也然誠知其無益而歲時朔望庠校
之間有不敢廢以為不爾則益無所事而巳鄕前軰全州敎
授王君守之由太學决科余生晚不及識而其家子弟從游
甚厚因得見其在淸湘時所為諸生月講若干篇粹然君子
之遺言乎旣感歎繫之以辭遂歸卷王氏俾寳藏之更數十
百年覽此又為古矣
　　題陳獻肅公邦彦遺事後
昔孟軻氏稱能言距楊墨者以為聖人之徒夫聖人之徒豈
易易然而一言距楊墨即與焉推是以論人則紹興之末乾
道之前能言主張魏公排秦檜又不肯媚大淵者可謂之君
子之徒非邪然不媚曾覿其賢易决魏公雖終始不道和而
輕信累敗罔功又嘗沮忠良相李綱使不得行其志是雖欲
盡賢之而人豈盡信之乎曰魏公輕信取敗誠有之最甚者
富平之役及與李綱不恱皆在少年輕銳時晚歲識鑒精明
純誠勁氣不挫益加遂與伯紀傾懷相驩期有所濟而伯紀
且死朝廷内外更呼迭嘯無非秦檜餘黨四海所倚以枝梧
三綱五常者惟魏公巍然獨存而陳應求胡邦衡王龜齡若
獻肅陳公邦彦六七君子附之摧奸抑倖扶正培本一時朝
望山立焱起嗚呼壮㢤大徳辛丑春余與獻肅四世孫處久
同客錢塘出行狀志銘謚議及省櫝名賢遺墨之偶存扵兵
火餘者以見示瞻仰慨歎悽悒久之
剡源戴先生文集卷之十九(終)
剡源戴先生文集卷之二十
　　　　　　　　　　　　　　四明戴表元帥𥘉
　䟦　銘　箴　賛　述　碑
　　䟦濂溪二程謚議
濂溪周元公初未嘗以道學自名而精修妙悟上接鄒魯其
衣冠言笑雍雍然與人盖無異耳大程先生亦用此道至伊
川先生始以軌範肅物之論有所不屑然當純公旣没衆說
紛紜卒能堅忍植立而不墜其師法者伊川先生之力也夫
由前之道則廣而難窺由後之道則高而易疎知之尚艱况
從而名言之乎加之渡江以來世故之所消磨時尚之所擯
黜吾鄕考功臧郎中為此二謚議時去黨禁之開歳月纔幾
許而剖析精微蒐揚幽眇繪畫鋪張委曲各當非知之眞其
孰能為此之言㦲伏讀遺編不勝故家喬木之感
　　跋宋元憲韓獻肅二公流盃小飲倡和詩帖
汴都諸公風氣渾厚初未嘗區區以詩篇字畫名家而餘事
為之亦非後人所及今觀宋韓二君子流杯倡和詩帖如泰
山喬嶽嚴重不言而雲煙草木自然輝潤人撫卷三嘆
　　䟦吳侯二蜂說
蜂之扵虫以螫聞利害休戚與人宜不相涉今以不堪其類
之強攫忘巳之螫而赴急扵人人宜不直其類之強攫忘螫
之惡而助之此人心天理之自然不可冺絕春秋存小國者
進其褒㓕同姓者甚其罪殆與㸔雲道人此文同義
　　瓶城軒銘(并序)
　吳興凌徳庸規寢旁小軒為習讀脩身之所而摘先賢法
　言守口如瓶防意如城云者名之瓶城剡源戴表元為二
　銘題其楹曰
物生扵土而散復為土然陶人得是土也濡之炊之而為瓶
則一成形以終古至扵収藏鹵莾缺破齟齬亦不能以復補
不如為土之為愈也惟口亦然善出其言則玉帛歌舞不善
出之血流漂杵喜為福主怒成禍府故明者慎之與其違時
而傷義寧且黙而無語也
上謀依情中謀依兵下謀依城依情無傾依兵無驚依城無
争意之兵人其來無形其去無聲有㓂之禍無㓂之名至人
忘意堯禹之佐賢士制意桓文之盟上不能忘中不可制惟
城斯慿故必無喜而淸無怒而明無懼而平然後可以居無
危之樂而収無辱之榮以庻幾乎君子之城
　　周氏彞軒銘
凡人有靈莫良扵心存之聖賢違斯犢禽拱把百尋咫尺千
里叩其造端不越常理常理伊何人之秉彞父坐子立兄行
弟隨夫婦禮睦朋友義正放乎君臣曰忠曰敬言之未出童
子能然言之旣出壮夫所難端木費辨季由傷勇恂恂兖公
藏珍自重徐行無驚善養非鈍亨心在坎致命惟困我友天
錫周室之望刋銘彞軒用永鑑觀
　　昉軒銛(井序)
　日初明為昉日之明無時而不有也而旦也人始見之人
　心之明人惟不見其用用則見扵威儀辭令政事而人始
　為之瞻仰歎咏故觀人者不可以不見其明而期人扵闇
　自觀者亦不可以人所不見而不用其明里友蕭子西春
　秋高矣方治昉軒以為藏脩之室而請文扵余乃為之銘
　曰
群動夜息人方安眠我視闇室燭龍在淵亦旣旦止東方載
明乃見旭日心虚日淸昔晦非没今明非出動作為光虚靈
其質外物之來日千萬趣嗜欲薄蝕紛華隂霧敬謹保毓勤
勞運為上天之載我惟新之人言中歲如日將晏蕭子勉㢤
常如始旦
　　朱漆印匣銘
彪其鞹日見而不鑠黝其中静乎有容處不失方出不近迂
楊朱氏之徒歟漆雕氏之徒歟
　　復心齋銘
　復之彖曰復其見天地之心乎里士陳景惠取以名讀書
　之齋曰復心而剡源戴表元銘之其辭曰
隂六之極是為寒冬天道當復雷行地中我有篤友扵焉觀
心不出戸牖明神照臨方其未復天地懸隔乃旣復之如還
故宅父命子諾夫言婦隨行行伍伍無闕無虧無闕伊何其
先本全無虧伊何逰乎自然惟兹精微不能絲毫睨則愈逺
抑之滋高勿謂旣復返亡逐奔守者少怠㓂窺爾垣束爾筋
骸攝爾知覺百爾所思不如善學桓桓齋楹爰揚良箴先哲
實然匪惟斯今
　　遜齋銘(為簡池劉氏作)
遜食不噎遜歩不彊遜獲者鬼不得嘯其堂遜言者玉質金
相我行四方求道荒荒歸治一室芟縞鋤彊義以為疆禮以
為隍慈以為梁徳以為航盖不但却踵英雄之林折肱紛華
之塲方将幸嬰兒之三舍辭思父之五漿又安得以今之魯
狂擬昔之蜀荘者乎
　　寸屋銘(爲時上人作)
我聞黄庭治田以寸治寸不勞而收千萬四方之流岀自金
仙乃有寸屋其法同銓惟人一軀不能數尺心居殻中如苞
係棘厥苞幾何纔寸而方靡至不受有聞皆藏道義輜重事
爲鋪設父愛子恭師和友恱人求容實我獨容虚實計不足
虚存有餘卑儉爲楹淸凈爲梁載以正直覆之慈良燕處横
肱美寝便腹六合爲胸八荒在目廣居雖廣以寸爲度寸寸
不巳莫窮其數剖爾扃鐍徹爾藩垣㝠懐信踵以據無垠
　　君子軒銘
　蜀牟先生名其婿秦張楧授徒之室曰君子軒取孟子所
　以敎者五之辭云剡源戴表元為之銘曰
維古君子有國有民徳符命圭化行垂紳王風之陵賢不必
貴乃有專師以名抗位舍爾洪荒從爾澮溝八荒茫茫雲興
扵丘哇收經鳴榛夷道開素王之門三千其來嗣者鄒公拓
孔之疆舌觝楊墨氣麾齊梁逆拂順磨明滋隂潤力施一夫
功踰千乘我聞至言厥敎雖五洎乎有成一似時雨肅肅軒
楹雍雍佩衿哲人嘉謀如玉如金莫尊匪禮莫善匪文咨爾
君子各敬其身
　　奉化州庠小學箴
維人之𥘉其天渾渾有識而争能言乃昏方其未然揖遜折
衡習之旣堅嚴誅莫從扵昭先民厥重小學用耻興畏因恭
道覺童牛受穿負載千里良駒服羈以配君子有一黠悍竊
轡毁車御者惡之甚扵猿狙記誦藴蓄詞章潤飾專精棄時
矜能敗徳姬父翼翼虞舜蒸蒸任如鴻毛舉莫能勝噫嘻州
儒聚講有廬髧彼群髦亦歩亦趨我作訓辭爰警傲偷匪我
刖然維聖之猷
　　袁氏字箴
國袁氏子􁁱字敏存請言扵剡源剡源為之箴曰繄玉之生
與石同族縁有其文以追以琢厥文伊何外潤中明潤漙隂
施明涵陽精惟禮有􁁱取材斯先純和鬯通芬香潔蠲目持
踵從息視心聽臨之孔威曷敢不敬堂堂袁宗累世朱紫政
流岳牧名在圖史迨爾賢祖沈厚寡言孝通神明信孚魚豚
鍾慶扵子是為名父培壅菑耘勤勞繤組為兹嗣續厥惟艱
㦲負重惟徳致逺湏材有一怠傲如器斯捐奢浮沉湎取仆
招顛賔老在席恭陳訓辭兢兢惟􁁱敬以存之
　　真賛二首
逰戲夷惠之間雌黄管葛之上盖其愚近逹慵近放戇近直
遲近讓至扵潜光返獨澄源觀曠審一區之易足悟兩岐之
皆妄固不害其為風平川净天融雲盎也
此翁足未嘗出門而心游萬里言不能脫口而手評百家故
知之淺者以為江湖朝市得其真者許之泉石煙霞噫嗟乎
其無他乎抑猶未免扵誇耶
　　仇仁近真賛
廣袂長襦纓獵其胡素絲以為絢尚為是雍雍于于非平時
慕作洛詠而歌吳歈者乎
　　鮮于君真賛
不可以為山澤之臞亦不可馳騖扵功名之途夷乎惠乎魯
狂之徒乎
　　周義烏真賛
娭娭乎若無所為咿咿乎又若有所思頎頎乎若氣盛逺馳
纍纍乎又若老而将衰歸來乎吾與誰歸後有作者則不可
知欲同世莫我瑕疵莫我為宜為無町畦乎為嬰兒乎
　　徐仲彬真賛
吾觀斯人胸襟漫汗如䏻吞八九雲夢之寛眉睫鬱勃有曾
活十萬生靈之績可以垂紳佩玉規行矩趨可以飛書走檄
縱橫應敵者也
　　單吉父判官真賛
吾觀其人鬚眉聳脩巾屨整飭翛翛乎似不欲一物之干其
靈臺而焦焦乎常有疾奸豪憂黎庻之色殆可與為祥風慶
雲可與為雷霆霹靂者也
　　韓仲友真賛
謂子質邪錦心繡肝謂子逹邪草衣弁冠盖世之畸人天欲
完之而姑試以世材之難不然宅扵荆食扵韓宜可以偃仰
盤桓尚何為飲鏃縱橫之林而遡帆功名之湍邪
　　任仲端題真
衣冠禮遜以為雅飾詩書意氣以為清腴望之儼然知其為
東魯之徒
　　蟾上人真賛
此老以淸峭為骨故扵物無所屈以慈和為貌故於人無所
較至扵縱橫翰墨浮沉談笑則又庻㡬乎棘端之戯猴管中
而窺豹者也
　　東坡雨行圖賛
玉雪心肝泥塗巾屨赤壁磯而褰裳徐歩宜乎馬吕諸賢援
之鑾坡禁苑而不為榮章蔡二子投之蠻煙瘴雨而不加懼
也
　　賛蘭石
風柔日暄不自以為妍崖枯水縮亦不自以為恧此之謂生
芻一束其人如玉者耶
　　賛畫鬼戲
水息輪停風休綫偃有何煩勞作此舒展
一毬在肩衆鬼驚詡不聞施為以目相語
鳶飛扵天與汝何毒隂機激之為是反覆
葫蘆在手筤簹在口自居其娛不覺其醜
冥行意坐不害為嬉枉矢哨壷從何得之
削方縈毫周代蹴踘嬰兒之心百死不黷
　　賛畫龍
溝江湖吾窟宅噴雲霧其裳衣誠無求而不得嗟無出以何
為
　　千戸髙君行述
人有居微履約不擇巳之便安而急人之艱窮又能當忽然
之警而不惑扵鬼神死生之故此學士大夫有氣誼敏决者
之所難也而或談笑造次兼之不旣甚可稱乎然其名字不
幸湮沉泯滅扵稠衆之中没齒無所表見僅幸而天報之以
賢子孫尚徳君子惟論福澤之所由來而因得彷彿其為人
若千戸髙君者可謂希矣高君諱忠義族世出肅愼氏當金
之存世襲千戸君父自遼東分鎮洛陽五橋寨扵是君生方
十五歲父以調發至慶陽病死君仍其職管攝軍伍有能名
金亡居大名為民有權豪張宣差占據新附户四十餘君引
義訴列奪而還艮蔡罕公開行中書省于三河之上帶銀牌
為其府叅謀軍行纍囚如麻君一一審錄疏理免者以百計
雖受罪自以為不冤至元師南興充軍所儲和雇運糧官漕
輓百餘萬石㐮漢間接餉軍廻猶有餘積以功最當峻遷十
二年十月七日竟死年六十七娶吳氏生子男某敎習儒業
不仕孫男天祐今為浙江等處行中書省問理官君長扵弓
馬射獵百歩内不發虚矢性質直不好浮屠老氏見貧困者
即解囊賙給無吝容渡江之役汴梁多逃軍黄河置禁甚嚴
不得脫則往往扵民家傭雇或乞食市井狂活君輙饘粥之
且喻以理法勿爲非客主皆得其便在江南遇俘掠男女骸
骨暴露道路間出私錢収埋不知數尤不信神怪嘗督糧經
汴梁西鈞州暮當宿驛驛吏告有妖不許宿君徑入篝燈至
丙夜據牀瞪坐須臾有扣門者問何人不荅再問又不荅遂
問汝寧非鬼乎敢入即入其門忽自開形状一似小嬰兒而
不見其的君呼前使取足下履稍近因手擒之亟竄走出稱
官人我再不敢來矣次夜又聞牕外悲啼聲問之云我即昨
來取履幾見擒者且吾本欲伸冤非妖也吾本州家庖夫爲
前驛吏箠死埋竈後毎官來出告訴而官反怖我故不得聽
我語耳君憮然明日爲白州将理其事掘所指地得白骨一
具改瘞之驛遂無事余嘗渉獵史傳凡君數事皆數有而求
之今人無所見以為恨殆風氣日不及古而為流俗汨沒以
至扵是聞君之舉謂之近扵豪傑特立獨行之士非歟金兵
潰時君孤行榮陽道中一人對面張弓欲射君弓自折竊意
天地間善類常自有物扶衛之射不得侵賊不能害世謂沾
沾沽名行險之人禍福可以智計避就又非通論也謹述
　　東平趙氏述
東平趙仲文繇浙西臬掾遷江東乙巳春以刑部至信州余
備官属得上謁見其貌甚温氣甚淸而言甚文心賢之然舉
口輒不能忘其鄕若無意扵出者余疑焉曰吾家壽父年且
七十有四母閻夫人亦六十有九凡仕欲以行志吾扵仕幾
何志扵何行而先廢人子之養乎余聞而重賢之旣而出其
家乘一通曰吾中原士大夫遭金季亂宗族世次俱莫能稽
攷而趙氏所及纔止此往者不敢臆補失今不圖恐愈無以
語後嗣傳永久幸為我述其槩謹按趙氏自諱海府君以上
皆籍東平汝上縣泉溝村累世纍纍墓域在焉惟府君父避
難暫徙鄆城縣死遂葬縣東下馬頭兵定子孫復還居汝上
府君生瑞字祥卿是扵仲文為父嘗為浙東處州平準庫大
使考滿不復仕而耳聰目明膂力強徤無異年少所居雖㕓
郭田園地榭别業悉在郊外軒車騎從行留自恣足以娛老
時時為仲文一逰江南不久即歸仲文與二季咸有子息讀
書應門含飴繞膝足以承養噫乎仲文誠如公言人生至樂
孰有踰扵父母兄弟及時無事春秋歲序展省丘壟烹羊炰
羔燕洽宗黨綢繆姻友處有文酒絃奕歌笑之娯出有弋釣
浮游登覽之適其與離鄕棄土衝暑潦冒風雪以規銖兩之
榮尺寸之積者相去何逺逺㢤余不及識平準公東平古爲
聖賢宅里名儒鉅卿今猶林立觀公之行藏進退及居家敎
子可以知鄕閭風俗之羙師友學問之益魯無君子者斯焉
取斯詎不信然敘家世竟因附見區區歎羡如左仲文名煥
弟某某是歲大徳九年二月四日剡源戴表元述
　　知奉化州于伯顔去思碑
奉化之爲州山疎而水迅疎故士居者淸勤力業而少餘貲
迅故仕遊者儻侊外顧而無留心鹽絲蔬米埏冶果植器畜
之饒不通扵四方而衣冠文墨閥閱意氣之交異時常與形
勢相爲長雄故其民亦或號爲難治大徳癸卯冬薊丘于侯
以九卿世家來爲守專用忠厚文雅廉慈撫柔興弱銷沮囂
競一年笞榜輕再年符移淸三年科摇平逋流還鄕凋瘵完
復吾與黎民漸漸知為生樂矣秩滿久不得去而天災作扵
浙東飢餓癘疫死者相枕侯日夜與其同寮謀所以拯之官
糜有給隣餉有勸野刼有禁道殣有葬至扵力不可施則以
降貸减征懇籲于上䝉麾犯怒必得請乃巳迄于今荒墟廢
壟間猶有談笑炊耕以齒人數者皆侯之惠及州民旣更生
益孚侯誠熟侯敎呻吟按摩動相聞知亦與恬然若安居其
鄕而忘去者今人常稱近民官為父母父母之扵子寒也常
恐無以覆之餓也常恐無以哺之危病也常恐無以護之比
其旣成立也有禮馭之有過恕之然後父母愈嚴而子愈親
若于侯之扵吾州安能使人不親而懷之乎懷之不巳爰發
扵言言之可傳必載之碑繫之以詩曰維明有附庸負海西
南名張實枵民不勝堪孰返其逋有侯氏于郁郁舒舒淸言
雅趨亦旣構宇乃疆乃理天䧏飢荒奪其乳哺葺墟作家續
骸為人呻吟笑歌繄侯之仁侯性無怒侯軀無欲驅攘疾癘
扶導饘粥民曰侯止侯毋我遺侯曰勿止我非爾私凡人有
心以巳為則無窮之瞻繋此樂右
　　王氏子葬述
人之常情莫羡扵久生莫不幸扵夭折而孔光馮道之長年
人之醜之也以為不如包羞而疾死顔淵伯魚楊家之童烏
得扵天者劣矣人之念之也以為其身雖死而名存是何區
區無常之好惡若是乎相懸邪盖幽明善惡禍福之辨至扵
無可柰何而後不可以無君子之論濮之王氏子叔愚甚慧
而賢余與其兄伯温逰其兄屢稱之旣而其兄之友又皆稱
之旣而叔愚之友亦來與余遊叔愚之友又皆稱之旣而非
叔愚與其兄之友他與余遊而知叔愚者往往又皆稱之余
竒焉而叔愚扵其間亦自多與余遊余因人之稱而察之良
信無幾何叔愚以大徳四年某月某日感疾死錢塘城東客
舍年纔二十一於是叔愚之兄哭而悲之曰吾失才弟矣其
母悲之曰吾失賢子矣叔愚之友若其兄之友若鄕里知舊
悲之曰吾失佳友矣吾黨識與不識同聲悲之曰國失一良
士君子矣親者旣傷摧痛楚無以自容而踈者亦復嗟憐歎
悼不能爲懐夫斯人也天旣生而材之驟焉而奪之何居嗚
呼是真不可以無君子之論人之賢愚材否可以力爲而死
生壽夭之不出扵巳者當姑置之使勿亂吾意故夫子慎言
命恥無名譏老而不死而以朝聞道夕死爲無憾叔愚年雖
不髙今觀髙明之家處貴權通顯一人百年之間誰能不死
一日輀車岀門柳翣載道亦有能使人嗟憐歎悼如吾人之
扵叔愚者乎世之名譽或有能以矯取而至於行衆致逺則
必敗叔愚之勢非能致人以自厚也而自其家庭自其閭塾
推而致扵逺且衆舉皆稱其名而信非有所聞之實而能然
乎是則叔愚雖死而賢扵人固逺矣而知叔愚者其何悲叔
愚諱友賢其先世本居東平祖仕濮因徙濮父演卿甞佐靳
宿帥府典籖家世敦雅清素故叔愚生而凝重寡言篤學齠
齓能文章其漸染服習然也死之年某月某日葬某州某原
前葬諸公誄文挽歌之類裒爲一編屬余敘次遂爲略具梗
槩而詳其儻然者以釋叔愚之親之悲而亦以風勵吾黨云
剡源戴先生文集卷之二十一
　　　　　　　　　　　　　　四明戴表元帥
　賦
　　可竹軒賦
　山隂王理得静人也嘗築一軒竹間取晉子猷語旣名之
　以可竹而請問扵剡源乃為設客主人問荅之詞以廣其
　意
客有問可竹之義扵王子曰昔子之先瑯瑘黄門厭歷兵革
頡頏世紛狷家勳而弗紹欲投好扵此君寄廬扵東土譬之
一壺之波流然而儕車代翳弛擔揮耰寧館庖之不繼閱蒼
蒨以消憂此其逹生幾扵柳下憂世近乎荘周者也今子襲
舊徳之箕裘耕素封之稼穡傲睨徐舉優游内息出無蕭朱
許史之榮入無研桑陶頓之役浮毫泛穎沿典遡籍油油乎
顔充氣盈華春盛而方敷翛翛乎材堅氣良兵朝餐而待擊
雖徵名扵古賢亦取妍扵幽植所爲几案之玩階除之飾或
可有而可無非至人之所溺王子聞而嘆曰扵乎嗟乎是何
傷乎盖聞事有不期而相役物有適至而爲娛客不愧夫重
龜疊組之世崇臺廣榭之區輦千夫以斥苑囊萬金以聘姝
歌喧管咽鐘奔鼓趨乃有下舍一朝之費而耗中人十家之
須觀其睫暈欲寐體疲索扶意昏昏然不接棄咳唾扵湏臾
至此窮厓之顛絕島之上慘天荒而地寂四無人以惆悵忽
見竒叢異幹瑰質㙔状至戀惜以忘歸爲游揚而咏唱使客
評一境之異同較一時之得䘮果孰爲之賢愚將悠悠而無
當粤吾來扵兹土姑無論乎古先今夫殘墟㫁礎廢圃荒煙
因前時之燁燁常櫛比而雲連雖蒲萄分根扵遐徼珊瑚移
植扵深淵可成林扵談笑何是竹得而侔㫋而吾一夫之宅
百楹之廬本先人之遺構匪東郭而開墟頼淸隂之見覆幸
斤斧之相疎風春雪臘雨曉晴晡吾試與客振衣坐石携琴
挈壺醒則行歌商山首陽醉則卧遊無懷華胥竹當輾爾而
笑色勃而吁當此之時人可竹歟竹可人乎扵是客主相喻
頽然忘言但見翛翛之凉月若迎顧乎前軒
　　耕寛堂賦
孫常州旣納印而歸築堂扵四明山之陽命之曰耕寛其說
曰吾畸扵人而完扵天介扵世而通扵獨與其盤旋蹙縮扵
勢祿之途數驚而多恧寧自放扵耕無適而不足焉且夫攣
腰展髀野慢以為禮吾得以寛吾四體行歌散瞩多取而無
辱吾得以寛吾耳目作止信期飢飽係時而不自為吾得以
寛吾心思豈與夫摇唇觸罟動足蹈機駕載疾之車擁鼓謗
之旂憧憧然猶疾馳而不止者比耶客戴某聞而嘆曰先生
寓言㢤今夫千金之子居與人羣有徵稼扵器而菽粟不分
氷耕露􁜤水種火耘彼服田者或愁乎勤嘻乎先生亦旣裂
千里土而君之何用躬耕畎畆真若野人之云㢤乃其風指
則走竊聞之走與先生皆越産也而嘗官扵吳楚繇所旣知
而不知者可以類舉彭蠡之瀦震澤之區由其濱者饒扵壤
而𬞞農其上者暇扵力而漁故其君子􁃽􁃽舒舒小人則雍
雍于于兹非以寛歟越農則不然穴野而渠糞山而畬弓培
寸墾歲無贏儲盖用寛者不勞而嘗給處狹者愈急而無餘
今先生封疆道徳畦畛禮義播治羣籍壅崇列藝豈弟聞望
以為嘉榖優游篤老以為樂歲方欲發廩廥洽春秋邇無鄰
之不恤逺無乏之不周耆年勝客以燕以游乃操南風乃歌
白駒文孫愿息前挨後扶嚴良日進迎猫虎也雅素時飭尊
田祖也淸傷和之水旱逺敗類之雀鼠若然者粢盛焉而神
莫予吐盖藏焉而㓂莫余侮不競不寠不莠厥土亦不穢予
宇藩墉牖戸以保百世之風雨抑走又聞之能勞者不居善
施者如忘故自古仁賢之居位其為政也往往可以馴盗賊
驅螟蝗必不得巳窮居而野處猶能使貪夫吝客媿耻扵其
鄕嘻乎先生逍遥兹堂想見鄰曲聞風而遜畔交游熏徳而
稱良人懷闕里之訓家哦召南之章然後道路歌惠穹祗降
康門比申吕同大壽等松喬並長回視世俗區區祝豚蹄之
多獲夸鼠壤之餘糧何翅乎滄海一粟太山毫芒㢤扵時農
祥麗天東作胥動先生方淸齋啓關徐行屏從有持善言順
風三誦先生聽之忻然以為賢扵張老之頌
　　寄安齋賦(為廣平舒君作)
智安扵無疑勇安扵不怵㢘安扵敖貧譲安扵不屈内恕者
安扵寡言逹權者安扵簡出乃有至人行無朋徒止無居室
忽焉禮之以衣冠鐘鼓而不知為衣冠鐘鼓猝然辱之以泥
途袒裼而不知其為泥途袒裼故能除藩去蔽剖觚破鐍動
如大鵬飛揚振迅寄跡扵八荒静如神龍収潜變化寄形扵
一物彼拘拘者方欲與之商行藏籌語黙宜乎叔孫見笑扵
兩生楚龔之徒聞老翁之風而自失也
　　一大菴賦
宅侁師與水晶宫道人遊道人問其居曰無居旣而有居問
其名曰吾之居姑為一大菴焉而無以為之名菴之大若何
曰吾之菴以鴻䝉渾沌為盤緣崑崙蓬萊為枕托羲和光景
為啓閉山川烟雲為聯絡春秋花木為逰觀江湖魚鳥為賔
客出無扃鎖入無住著聚無守束散無部落若是何如道人
曰異㢤菴乎吾無以名之名之一大菴宅侁師歸而言扵剡
翁剡翁曰師之居之所寄則誠大矣惜乎其猶有大也道人
名之所指則誠約矣惜乎其猶有約也師不觀扵南崖之鴟
鳶東海之􁇓乎夫南崖之鴟鳶朝闖枯虺暮伺田雀投危抵
隙窮虚瞰厄極終日之經營寄一饞扵擊搏彼其區區之志
自無朢扵騰天池而冲雲壑東海之􁇓則不然神淸氣逈欲
鮮味薄蕭森亢爽槯攣卓削飢餐沆瀣倦倚遼廓若可以遊
𬈑茫誇冲漠而名猶登扵流俗之繪畫用不免扵飛仙之羇
靮若是者皆累也今宅侁師日誦先民之言以潜西竺之學
旣自以涵玄茹妙除煩去縳棄世絲如蛇蛻擅天和扵龜殻
固當捐忘名實消融知覺據逍遥為安堵泛無何之空宅猶
復慿無較有誇宏眩博前騫後罩東覽西略逹者聞之得無
有笑列子之御風齊侯之糟粕者乎扵是宅侁師聞之微笑
取茗更瀹翁亦輾然振襟而作
　　竹坡圖賦
潤韓仲文所居之竹坡薊李仲實圖之剡源戴表元賦之其
賦曰吾聞楚江之濆修竹如雲盖揚州之土植從古昔而已
云有一雋人宅居其隈風煙徼遮雲霽去來騷騷乎若環群
自束前麾幡而後羽騎翛翛乎又若離塵逺舉凌貝闕而登
瓊臺扵時雪止筵敞風微帳開接鼓吹羅罇罍撫群隂之婆
娑眺故丘之崔嵬弔古人之名園茂苑穠花靚卉皆巳聲消
而跡㓕而吾區區之所玩悅獨欎然高出乎氛埃則豈不可
爲臨文感慨顧景徘徊者乎或曰是亦寓爾物之扵形久無
不化金銷石糜川堙山罅而况工力之所轉移塵土之所覆
藉曽把玩不能湏臾而君胡爲乎欲尋峴首之留連踵牛山
之悲咤乃有倜儻竒士恢疎通儒洒以秋兔之髦寫以冰繭
之腴寢玩食閱津携張趨内不爽身心之安而外無廢耳目
之娯觀其乍起忽仆如顰復笑欹烟偃露涵隂吐照縈紆歷
落曲盡其妙誠可以舒襟紳窺道要何必擬崑崙以訪藥慕
蘇門而聞笑然後存浮居之勝觀快長年之清眺主人扵是
齋形返息頽然如醺賦微言以三作期託老乎此君
　　縮軒賦
戴子旣爲縮軒扵剡居之西有客過之哂然而嘆曰戴子将
隱乎抑将以爲徳乎何其志之高而言之謙也戴子曰不然
吾三十年行乎功名之途而渉扵是非之林及今年漸衰而
始休業無成而多悔進不能有爲扵時以光宗姻起門祚退
不能資其所自力以樹田園活尊稚七暑而一葛十晡而九
糜皇皇乎徒勤而無所施荒荒乎内怵惕而人莫之知支隙
巢以竄伏聊憇􁁄而逃㠊盖不武以成怯非能髙而爲卑而
何暇扵隱何以爲徳㢤客曰子不觀扵南山之熊東海之鯨
魚乎夫南山之熊人知其勇也然而未嘗狎扵郊豈不知夫
郊之獲爲飽　如使日日而見之則人得以輕其勇矣東
海之鯨魚其怒也能覆千斛之舟習扵海者未嘗遇而覆其
舟也今夫能言之士聴先生之說以逰扵千萬人之都與操
利業以闖伺扵四通八逹之市人人志扵取也趨喜而違怒
據安而遜危其事良苦矣有一不當意而無尺寸之地以居
其躬子不匿避之而欲以常盛之名揭乎必趨之衝此豈徒
無得而巳殆難知其所經故曰寡求而少願者守身之寶也
不爭而善譲者逺災之道也且夫華燁者老而歸根飾美者
勞而返素火以晦傳燼暦以退合度子母以昔之掲掲而病
今之齪齪安知非子徳之将就而樂其夸也官雖薄猶賢扵
無名居雖隘猶愈扵無家三遇兵而不死一謀歸而就成心
懷貞士之操身漏閒民之征一以子為傭胥亦或以為夫一
以子為羈雌亦或以為雄熈熈乎蚩蚩乎無譽無䜛人不得
以錮子之銜無勢無辱天不得以制子之梏子扵此猶不足
顧今之側肩曲項擎拳累足以求伸者寜得如子之縮乎察
子之介介誠有所缺然子且自視孰與古之黔婁菜蕪賢黔
婁賢而死不衾菜蕪賢而生無炊子敢望豐衣給食乎㢤姑
務縮而圖之縮扵貲者康縮扵力者強縮扵名者良縮扵徳
者百世不忘故今登子之軒嘉子之誼将闊略乎隘夫曲士
之節而蕩摩扵大賢君子之事扵子何如戴子聞其言始而
蹙然若無所容旣而渙然以怡矣久而恢然扵中忘其居之
約而身之窮也
　　喜友堂賦
梅林先生家於海隅柔兆之歲失其先廬先生携孥東西竄
奔三歲而歸蒿蓬沒垣有季纍纍亦倦扵行顧瞻嗟傷澘然
不寧嘻彼行旅道途之人望屋而館心援色親烏巢扵林獸
穴扵麓日暮相求各以其族先君之息惟季與余出此萬死
乃不共居是曽行路之人與二物之不如也爰議築堂龜食
其舊除荒踈穢以戸以牖先生左處其季在右雍雍于于子
姓先後徴嘉名扵陶詩命是堂以喜友名成益喜與客飮酒
酒半有客離席而歎楊襟振弁粲齒舒顔曰子所謂喜吾能
言之凡人喜幸出扵憂患病者喜愈客者喜還困者喜舒危
者喜安又有人焉縁物而喜夸者喜權譁者喜市荒者喜色
貪者喜賄今先生羇旅之餘藜藿之伍行無軒車居無妾圉
退無貨財進無官府扵彼所喜旣棄不取脱鬼為人化虚作
家驚還痛定未遑其化恂恂骨肉感嘆咨嗟遂團欒扵一室
浩慰喜而無涯此扵人情相去幾何㢤且子不聞之乎有􁃠
放象舜實為兄周公管蔡不免相兵兄弟之間聖賢所難下
至漢文淮南斗粟魏邸急語唐宫飛鏃貴極萬乘冨兼九州
豈曰無家兄弟為仇先生之居雖陋不完我行其庭爾箎爾
塤先生之身雖窮不偶我覿其私爾足爾手食不待奢分饔
併餐衣不待華同温共寒霜露之晨風月之夕行吟接屨坐
諷聮席昔也斯墟風棲霧泊今也斯堂嘯歌燕樂昔也斯墟
螢飛燐走今也斯堂圖畫爼豆且先生自以無願扵人而道
伸扵閨門自以無用扵世而政行扵丘園三畆之宅十畆之
原弟耨扵後兄耕扵前旣孝旣友從容笑言醖此醇醴盎如
春温凡登斯堂與飲斯醴歸視其家誰無兄弟是先生之喜
不私諸已將令吾徒聞風而起將令吾居胥為孝友之里也
扵是先生欣然環坐皆喜衆客酢酒先生起舞而酌其季曰
豈無他人不如我同父兄弟更醉衆客欲行先生又起而酌
客曰雖有兄弟不如友生
　　息齋賦
　薊丘李仲賔郞中風流博雅經濟人也而好世外之學盛年
　華士風度瀟然異時嘗以息名齋屬剡源戴子賦之賦曰
薊丘之陽有一人焉非隱非吏不儒不仙手握昭回之章口
誦逍遥之篇跨鴻䝉抗靑雲同游星辰動握天鈞盖其道術
旣超乎物表而名跡未離乎人羣者也玩大化之所趨悟浮
生之無窮寄百世扵須臾期巳息乎心躬曰何行而非家雖
囂隘而能容噫嘻乎子獨不觀之水上之漚乎謂水息而爲
漚則浮然而流不知其休謂漚息而爲水則波然而起不知
其巳是水與漚皆非所以息也又不觀之木與風乎風欲息
而木窽之鳴木欲息而風撓之零謂風累木風無形謂木累
風木無聲是木與風皆非所以息也今夫人之居世何以異
扵水漚風木之相遭雞鳴而起百體皆勞彼求息乎夢寐則
有誤飲食扵田獵惑錢財扵糞穢彼求息乎老耄則有聞鳴
鐘而不休思秉燭以繼照志燕者息燕不息燕者益北其轅
志越者息越不息越者愈南其轍人有常言貧者欲富富者
欲貴貴者欲不死彼逹者姑舍是無辱無榮無死無生以入
扵不爭鬼神莫之敢攖若是不旣息乎而山中之鳥或以喑
烹潜居淵觀或走而驚彼猶未逃乎實與名耶故有南華戃
恍之裔西方竒詭之倫捐有說幻梯空談真凡皆客所未喻
吾将叩之其人
　　静軒賦
　東平閻公名某居静軒剡源戴表元為之賦曰
世有欲静者問扵其師其師敎之以學坐盖屏居久之能安
扵足而不䏻安扵飢窮之水火扵是敎之以學然又絶語久
之能忘扵口而不能忘愛憎之荆棘扵是敎之以息交則不
能螫穴而栖巢敎之以寡求則不能餐松而飮流故嵇叟以
慕仙傷生楊卿以忤物招咎喑鴈先盡柔木速折惡影者走
而滋多逃聲者除而愈有嗚呼悲夫事有適至理有固然子
不觀扵空洞渺没滄𬈑之淵方其决隂谷㵼層巔經蒼莾而
始激觸縈紆而彌喧迨至乎鉅海則沉沉湛湛人莫測其虧
全又不觀隂陽四時之去來前者誰挽後者誰推但見河漢
烏飛而兎沒草木實落而花開人之營營與識俱生識步而
馳識取而爭窮血氣之所趨雖賢愚其同情惟夫大静之士
得智遺智居名避名用能玩外物若蟬蛻戲世好為孩嬰時
然後出不得巳扵出則山揺而岳動時然後處不得巳而處
則鵠峙而鸞停時然後黙不得巳扵黙則風收而霆息時然
後語不得巳扵語則玉振而金聲彼沾沾之小夫與硜硜之
俗子勺水盈縮杯羮愠喜間有聞蘇門而習嘯望箕山而結
軌豈不賢扵其徒語諸大人先生之門是猶過蓬萊而誇海
市也
　　容容齋賦
　東平徐公書燕居之齋曰容容剡源戴表元嘗過之問曰
　是非漢人之所云白璧不可為者耶公曰不然因擬其意
　作容容齋賦久不即就而公歸東平懷感舊話不敢負言
　乃為賦曰
大智幽小智仇機鳴轍奔萬類一􁀫厥有黃髮真逸靑雲雋
逰偃駕扵希夷之林濯纓扵清冷之流笑衆雛之相役弛然
示之以無求始其昻頭瞠目驕面怒腹咸峥嶸以思逞如不
行其所欲旣静竢以自休亦逡廵而心伏故力敵者攻勢兼
者雄才十百者不強而從量千萬者容之又容升容扵斗釜
容扵庾舉而投之大倉不知其有澗容扵谷湖容扵瀆輸而
冩之滄海不知其足豐狐之擇燠乾鵲之違風知陵阿叢薄
之功而不知託氣扵太空海鵬息以六月澤龍神扵勺水翛
翛乎知太空之容巳而不知太空之所倚物之相容何有窮
已昔者周公端揆日容千士仲尼閒居容七十子當其垂紳
端委擎拳曲跽前俞後唯而不為之喜及乎危疑轉徙詩鴟
鴞歌虎兕風披雨圯亦無所毁第汎汎而容之遺簮墜履殘
籩賸簋或聞風披靡或承流迤邐不知其幾盖何必家陳羔
雉之䞇人擁軒車之華而誰不曰我嘗趍明堂而逰闕里彼
有託一時之喜事誇四海之龍門侈公孫之華館開文舉之
芳罇唾面敎忍佩韋矯温所謂擬冨扵聮珠之室衒明扵扶
桑之噋吁嗟乎獲容扵人則幸爾鳥足以盡彼我之所存
　　胡麻賦
六月亢旱百稼槁乾有物沃然秀扵中田是為胡麻外白中
玄嘻微心之良苦徴日御而周旋朝舒翹以東嚮夕偃媚而
西遷若餞迎之有節閱旦旦而不愆有一儒者暏而異之曰
是物其有識可比義扵戎葵惟太陽之委照疇一物之得遺
彼芁然以自遂有得氣而不知獨輸勤扵畎畆致展轉扵遐
暉迹其華粲粲以淡成幹亭亭而直致隂回翔以盖属膏湛
渟而珠媚疑本質之過淸常凝温而抱粹庸遇暵以不傷表
孤妍扵衆悴且其芘本近仁嚮明近智蹈約而不移近信在
困而能恭近義故論胡麻者以為君子之道四宜乎以爾登
良醫之篋衍依飛仙之服餌也
　　蠅虎賦
有虫翼然旣獰孔武若腹而絲若臂而距跳踉振擲是謂蠅
虎搏蠅甚智狙伏壁間群蠅避之如虎扵山我玩掌中以弄
以嬉惴不敢動蝡蝡媸媸先生忻然笑而置之我聞古人龍
猶可豢惟虎必誅與民除患或生得之用之扵戰盖與死而
為鄰嘻其危而敢玩乃有至人以道豢虎居以為徒出以為
御又有人焉虎至不怖曰我不爾惡爾無我怒與虎相忘其
道甚恕嗟爾蠅虎何為者耶謂非虎耶扵蠅不仁謂誠虎耶
遇我而馴或曰搏人所憎不為不仁故見畏扵蠅其所以見
狎扵人或曰是亦虎類馴之有道蠅視之大我視之小藐然
掌中以馴易暴亦如彼虎雄跳躁擾極衆庻之所驚纔至人
之一笑鳴呼噫嘻物之扵人嗜欲血氣鮮有不同意兩銳者
必奪力俱強而乃攻此其無齒牙而忍不瓜距而凶搏善良
以為食朘膏血以自豐其名為人其實有逺愧扵爾虫者矣
誠得道以御之彼雖暴而莫動故有談笑而儀衍挫謀拱揖
而孟賁失勇索而言之理無不然一日之内一身之間隂陽
水火㓂奪百端有道扵此愈攻愈堅泰山裂車而目不瞬疾
雷破柱而足不遷四海一航八荒一席干戈血肉之區歌舞
腥臊之域閱千世扵須臾忽微虫之過隙謂振古之如斯復
誰䘮而誰得扵是先生頽然如醉嗒然欲默縱吾意之所如
聊優游而偃息
　　碧桃花賦
王賛公家旣燬扵火儼榛甓之遺墟紛風披而雨墮三年亂
定主人一還顧瞻咨嗟惨見心顔忽有異花燁扵甃間主人
曰吁是何祥也問之居人居人不知問之行路行路愕眙乃
問野老野老曰此所謂碧桃花也胡為乎來㢤且其為花種
之實艱上不温而不鬯歲不逺而不蕃睹厥種之瑰竒疑仙
人之所植故花扵桃者必紅而此色獨白今主人逃空虚而
逺適曾日月之未賖厥甃燥剛厥礫交加偉尤物之突生誠
可駭而可嗟野老旣去主人默然徘徊花間花若有言扵是
主人遽然而悟色然而笑曰此非造物所以戲予者耶此非
造物所以慰予者耶一以為慰予則我也旣履其殃一以為
戲予則我也方玩其祥長楊建章之苑太液未央之囿一枼
之見材争獻妍而恐後當其供娯燕遊進幸俎豆土壤飫乎
醴肉丘隰眩乎組繡盖有海西異域之植嶠南逺驛之果勤
追風之飛騎煩浮天之大舸敝累千萬人之力僅易一盻之
娯迨乎陵遷谷改時異事殊視茫然之陳迹曽不足以自附
扵刼灰之餘顧樵蘇之見赦與匠石之不誅反不如漆園吏
之所羡若彼擁腫不材之樗噫嘻嗟乎物有至妖而為累事
有當戚而可欣大者若此細胡足論惟夫環堵之室數弓之
園雖故物之巳非而為我者自存訊鄰里之在亡對江山之
無恙持壺觴以相勞發􁁅愉扵惆悵清風往來鳴鳥上下突
焉階除見此粲者矯焉若凌虚猝墜翕然若離羣獨至淡焉
若鉛容素膩将顰将蹙弔予厄而悲飄焉又若荼裳縞袂将
翺将翔幸矛還而喜也迫而親之不可睇視若商山之皓須
眉秀偉忽不召而自來咸驚嗟而嘆異又若西山之陽孤竹
之子亭亭氷映皦皦玉峙惋塗炭之在前欲潔身而趨避也
耿孤瑩扵衆妍時臨風而興喟如是花之吉祥将慰我而非
戲噫嘻嗟乎物之無情妍媸美醜待人而名亦有不待人而
生人雖至靈悲􁁅喜戚觸物而形亦有物莫之攖渺蘧廬扵
宿信任偶意之所之盖吾昔者之非去而今者之非歸尚安
能以私心之察察預一物之盛衰其來也無所期其泊也無
所羇其嵬然異也無毁無譽其皎然麗也無潔無緇與是花
兮相忘聊遺老兮庻㡬
　　觀漁賦
秋潦旣退河歸故㾗童子六七携畚岀門載奔載呼集扵河
堧先生異之往躡而觀乃見衆童脫衣倮足㫁渠起塍翻水
使涸或運淖没膝或揚泥沾膊或傾畚拄箕或布葦行筏或
羣蹴鼓讙或獨仆發謔併力競勞有類竭作先生曰唉爾何
為乎有叟在傍倚䇿而吁曰童子之知爾将取魚毎歲八月
大水渺漫濱河之陸湧浪如山常有大魚隨潮往還彼一童
子及潮未汐往漁扵河得魚盈尺今此巨浸與秋俱退渠居
平陸不絕如帶衆童惑焉求魚扵渠曾是區區魚得而歸且
雖有魚其獲幾何常聞漁人日漁扵河出市售之味薄少甘
得不償勞甚尠而纎一網出海百夫属厭視河之獲力减功
兼我求其說漁何爾殊海勞而苦河逸而腴苦厚腴薄勞成
逸敗所以論魚河卑扵海蛟鱷之宅風濤之淵徤者以奮弱
者以遷亦若吾人隨鄕論賢故瘠土者材而沃壌愧焉議河
扵海無所取㫋曽是沮洳蝦翔蛤奔升勺之水可得而言先
生聞之恧然而慙憮然不恱問叟姓名侻首不荅顧謂童子
汝漁且止吾聞是邦有隱君子汝往問之叟寕非是耶

剡源戴先生文集卷之二十一(終)
剡源戴先生文集卷之二十二
　　　　　　　　　　　　　四明戴表元帥初
　史論
　　讀司馬穰苴傳
田穰苴之事薄矣太史公為之論次以為之傳非賢之也易
曰臣殺其君子殺其父非一朝一夕之故其所由來者漸也
田穰苴之斬荘賈也盗齊之漸也方穰苴以羇旅之餘受兵
戎之任名實未必深孚扵齊而荘賈者齊侯之寵臣也夫以
寵臣預兵而加扵羇旅之臣之右其驕蹇而難制固宜然而
穰苴之所自請也已自為将而請君之寵臣以為監旣許之
矣而逆為之約迫為之期待其至也而借為之辭而斬之此
豈有不忍扵齊國㢤且燕晉之師扵齊非有旦暮之急遣一
素貴幸之臣而親戚左右為之效杯酒殷勤之􁁅此人情之
所有也籍令穰苴欲申其兵法當先為之令俟其不受而後
誅之或不可巳則遷刑扵僕御亦未太沮屈也而若是不能
終日焉何耶賈誅而馳赦者僅免㑹燕晋亦解侵疆悉還齊
之君臣惴惴焉拱手重足以湏犬馬之命田氏之簒齊而有
之豈待海上一城之遷㢤嗚呼自戰國以來篡殺遂為常事
而權臣盗将未有不先立威扵君側者皆用穰苴之道也漢
衛青伐匈奴蘇建盡棄其軍靑不敢自擅專誅扵境外而聼
天子自裁曰以風為人臣不敢專權者郭子儀以九節度兵
圍鄴制扵魚朝恩為軍容宣慰使而無所統一以至扵敗歸
又為朝恩所困然終身不敢失為人臣禮此非将帥之事也
㢤
　　讀吳起傳
世儒言吳起未有不艴然異之也嘗讀其傳而得其為人盖
魏公子所謂節㢘而自喜名者起之實録也當戰國時士之
道先王而守禮義者鮮矣魯俗猶為後衰而起也及事曾子
曽子以孝聞魯而議起者曰起之學扵其門也齧母而訣殺
妻而求将世有學扵曽子而齧母殺妻者乎若其荅魏文侯
舟中之問與夫遜田文辭尚主趣舍進退從容可觀則猶曽
子之敎爾學不勝質溺扵技勇後人循跡而議置其輕者推
其重者名之為薄夫君子悪居下流其是之謂㢤
　　讀孫武傳
或問戴子曰子扵田穰苴之斬荘賈嘗甚而非之扵孫子之
斬呉王美人也不尤甚乎曰其迹似其情非也穣苴之將兵
苟惡人之監巳不如勿請旣請而從之不待令而誅之是欲
借荘賈以威齊也吳王以美人試武武受而敎之再三不從
而後誅之則是欲售術扵吳耳然儒者多言孫武治兵無驗
吾併疑試宮人非事實太史公錄穰苴事以所聞適相類故
牽聮書之歟
　　孫臏附傳
按太史公不為孫臏特立傳而附扵孫武盖其事微耳而世
人稱之嘗過實夫臏以刑餘之人而投齊倀倀然求得其當
以報魏不啻郤克笑躄之讐范雎折脇之憤也故其從田忌
也一舉救齊再舉救韓皆不以取救為急而急扵乘梁之虚
而殘之者此其志無一飯不在梁也馬陵之役耻幸僅伸而
終臏之身不聞他業可紀就言兵者窺之尤淺之為丈夫㢤
　　伍子胥列傳
昔者嘗怪孟子言君臣之義扵齊而有國人㓂讐之報曰孟
子以義敎人者也君有不禮扵臣而臣不施讐扵君今也敎
人讐君而得為義乎久之而得其說曰此乃古之君臣之所
為義也夫國之有君非以其國私之也盖将有以為其國也
故國得擇君而治臣得擇君而事而非使之傲然無畏以為
上也當戰國時士之仕者猶無常國故孟子以之警動齊宣
王而著為驕君之戒若夫人臣之所自得為者則必使其君
待之不至犬馬草芥而後是也然自孟子之說行而世之悍
臣有所不直扵君則悻悻然欲甘心焉曰君固有可讐者也
扵乎此非伍員父子之扵楚其君臣始之有不盡而終至扵
多傷其義者乎且以楚平王之無禮而伍奢傳其子建奢以
正諌觸死微員之逃則與其兄尚亦必俱死罪在平王無疑
也為奢謀者欲忠扵建則勉建無怨可也欲全扵身則知不
可諌而去之可也建以䜛踈身以諌死由君子論之奢猶死
扵職也員為人子至扵殘宗國以為墟發君屍而行戮其不
太甚乎㢤公羊傳曰父不受誅子復讐可也昌黎韓子甞駁
其語以為不可施扵今世此正伍員之比也後之論君臣者
當擇扵韓孟之間也㢤
　　孔子弟子傳
某按古史考疑公伯寮為䜛愬夫子之人夫子不責而委諸
天命以為不當預弟子數而蘇子由古史修孔子弟子傳非
太史公紀載多所糾正乃亦不遺公伯寮而盡錄其語竊嘗
考之公伯寮者魯人也夫子之居魯魯人雖不能盡知其道
而凡為儒者則希不及夫子之門矣公伯寮固嘗學扵夫子
者也魯國之政在季氏以門人弟子服勤夫子之敎而賢者
委曲而從之而責一公伯寮之不溺扵季氏㢤當是時由孔
氏則必貶季氏由季氏則必叛孔氏公伯寮學孔氏而中叛
之以市扵季氏固勢之所必有也大史公泛錄夫子門人以
其嘗從逰而不棄不然則子服景伯之言過也夫子本不深
信其為愬而公伯寮亦遂卒業扵夫子之門乎
　　蘇秦傳
蘇秦戰國傾危之士也世之人有稱之者以其能以口舌擯
却虎狼之秦令其說行天下不至坐受秦禍嘗考之事或不
然方蘇秦自齊歸周自周而之秦然後之趙之燕之韓之魏
流離狼狽不勝兒童婦女之所訕笑茍得一言納之利從則
從利横則横其區區窮謀本不專有擯秦之心惟不得扵秦
而從事扵諸侯耳豈得以魯仲連虚卿之事比之㢤如其所
䇿誠能盡其形勢之強士馬之盛而用之秦人豈真不得以
逞也君子之道内誠其身而後能誠諸人齊之管仲相其君
九合諸侯其事偉矣而不免有叛之者泗濵之問至無以服
楚六國忮忍之君視其親戚骨肉有不能自託而能托唇吻
之外交以待斃扵秦乎從散國破而蘇秦亦以謀死固理之
不足惜也昔者嘗怪夫子數稱東周蘇秦之時周至扵顯王
益不振矣先王之遺風猶或不墜故蘇秦東學游說扵齊而
洛陽之兄弟嫂妹皆能非誚以為非其本俗當是之時得孔
孟之佐外以禮樂交諸侯而内以農桑治其國東周之是輔
尤賢扵諸國萬萬也蘇秦初干顯王顯王旣薄其詐不用而
縱其說扵諸侯諸侯之事如彼周又他無賢輔秦以夷狄卒
併天下有之豈小小之故㢤
　　張儀列傳
六國與秦皆有併吞搏噬之心非爲一君獨賢也顧秦幸而
成耳而世人罪秦不置者以秦戎狄而資之詐也以愚考之
秦之行詐不信扵諸侯莫如商鞅張儀二人之甚而鞅至自
衞儀自至魏固非可專曰秦詐就二人考之鞅之不信又未
若張儀之尤甚也當儀之時蘇秦同學先以從約取貴儀後
出不得不倚秦以爲横迹其口舌反覆傾人十城然後利一
邑䧟人數鄕然後進一號本不當責之以仁義長者之事而
儀之始未得幸扵秦屢屢餌其父母之國以爲巳食此不特
商鞅之所未爲亦蘇秦之所耻言也吾觀張儀欺楚楚怨欺
齊齊怨雖其終以計免猶皆覺而疑之獨其欺魏魏人至死
不能覺其為賣巳也平時腰金結駟佯佯往來扵関河之上
梁地日削儀身日貴及其歲晏寵衰秦人以禮歸之扵魏使
之坐速㓂兵以傾所居之國而魏之父兄弟子方與之優游
談笑而終老焉有商鞅蘇秦所無之毒而無蘇秦商鞅所有
之禍世之奸人如儀者可不謂行險僥倖㢤
　　樗里子甘茂甘羅魏冉白起王翦列傳
戰國之世秦人以形勢詐力頡頑諸侯故為秦者易為功而
事諸侯者難為力樗里二甘魏冉之扵當時固非有過人傑
出之謀而白起王翦雖為善戰然不過縱燎扵順風林果扵
垂熟而凡其盡銳以為取勝之道者皆其不可再用者也此
非惟不當責以古良将之風其視同時㢘頗李牧軰猶逺媿
之而得為賢乎盖當是時秦勢八九成矣天方假毒其手以
樹君中原謀不必工所施而服戰不必良所向而克彼諸侯
之臣固有賢扵樗里二甘魏冉之謀勇扵白起王翦之戰其
君用之未必能專信之未必能决而又連栖争鳴佐㓂自賊
㒹倒謬誤卒俱墜扵彀中而後已而數子乘時逐利各以能
名見登扵好事之齒舌彼諸國之臣其材實過之者國敗身
辱而名字因曖昧而不彰豈非所遇者幸不幸㢤
　　孟子荀卿列傳
古之君子其學為巳也而不專乎為巳盖其得之也有餘則
推以與人也不患扵不足成之也勞則其事傳之扵久而無
弊孔孟之道自堯舜禹湯文武周公以來莫之能尚也惟其
抱堯舜禹湯文武周公之道而不著扵用故鬱勃湮積扵當
時而卒能徐出而大暢之以及扵百千萬世之逺自其及門
弟子旣皆身𬒳其傳以立扵世又自諸子各有所傳然受之
淺深而行之久近有不能以皆善而要其大歸茍出自孔氏
之傳者至其極衰大壞猶賢扵他事萬萬也何也孔氏之道
可逺可近可約可博非若他事淫汚辨雜以為通誕神僻異
以為高也學他氏者扵巳不必誠而常懼扵無以狥人學孔
氏者進可以及人而退亦不自辱其在己者也故學孔氏者
近勞而什有八九焉不失為君子學他氏者近佚而什有一
焉不免䧟扵小人孟子荀卿之扵鄒子淳于尸子長盧之屬
是也自夫孔氏旣沒世亂道微生民之命懸扵談兵說利之
口者若干年而子思之學再傳而為孟子子弓之學亦一傳
而得荀卿荀卿之學未知出扵子弓何如也而孟子扵子思
有光矣夫當孔子之時諸子不棄其師之窮相與追隨馳逐
列國之郊覊愁困餓而不忍去一時能言之士與夫非誚孔
氏而不為其學者聲華氣勢計當十百過之訖無所據託而
獨孔氏師友一綫之傳屹然不墜以為儒者折哀非止鄒子
淳于之徒不可度絜短長而巳耳自是而降諸子愈散其荀
卿之學亦一傳而謬天下異端曲說愈熾扵鄒子淳于之徒
而孟子之所著書遂與諸子之書之可傳者共扶孔氏以至
于今日由此言之孔氏之道世治則與之俱治世亂則不與
之俱亂自古至今固未嘗一日廢而學何其勞而孤也世言
太史公不知孔子吾讀孟子荀卿列傳亦燦然知所趣舍㢤
　　范雎列傳
范雎入秦意在扵急得秦權以及時償區區之私仇耳豈有
竒計為秦㢤夫欲得秦權則不容不急逐穰侯白起欲償私
仇則不容不以兵脅韓魏此如怒犬噬人伺便捷中圖一决
之快君子盖羞稱之然而睢之所以言扵秦者則未為非便
秦之竒計也雖秦之強不專以睢而昭襄以後諸國扵秦若
附若離卒能藉必成之資以速得志扵天下則睢之助也何
也穣侯之在秦固有可議而越韓魏以攻齊者尤為非計也
今夫欲有所圖扵天下而無一定之畫先㫁扵胸中或至緩
其所先而急其所後則雖日屠一城月墮一都而無益扵大
計使秦人竟守穰侯之策近捨韓魏而逺攻強齊則齊地未
必可以即得韓魏亦且共起而謀之外讐日堅内力日分而
秦事勞矣自雎為逺交近攻之說秦人一如其敎日夜搏擊
扵韓魏之郊瘵朘蠹食腹心垂盡而膚革不知卒之三晉先
亡燕楚踵服而君王后之齊最逺最親最後亦徐取之若此
者謂之睢謀非耶故曰逐穰侯攻韓魏雖出扵范雎之私而
未必非便秦竒計也嗚呼睢以亡夫乞一生扵萬死之中岀
其困辱餘智以報平生之仇意得欲行一聞蔡澤之言即納
印去本不切切扵秦而秦人竟頼其謀以帝然則非睢之假
權也嘗觀六國視秦初非強弱相絶之國而秦䏻獨伯者六
國有客不能用而秦能併六國之客用之也六國之客入秦
者多矣而三人之策最為有功扵秦其一商鞅以冨彊開業
振扵諸侯其次張儀大破諸侯之從以為横其後則睢所謂
逺交近攻者若此三人皆至自魏諸客入秦扵其舊國不能
保其不亡而此三人者必至大毒扵魏焉而後為重張儀以
姦商鞅以欺范雎以仇要之六國與秦皆無義客而魏士尤
薄也㢤
　　樂毅列傳
戰國之君臣未有能以義始終者也吾毎讀樂毅書為之惻
然悲歎焉方燕昭不勝報齊之憤卑辭厚禮以招賢士而毅
也往為之屈此其意氣之相求也已非納交要譽扵游揚干
謁之門者比矣五國之師百城之敵先構其謀而後從之卒
功專事擅而諸侯不忌其成兵連役廣而天下不議其非毅
之言曰五伯以來功未有及先王者盖非虚語也昭王旣沒
新王以一介之疑棄百年之烈毅扵是不得不棄燕而走趙
及惠王殷勤反復以義見邀則又幡然因趙以通燕進退去
就之間猶庻幾古烈丈夫之風㢤世之論者謂惠王薄扵待
毅又疑毅不當遽捨燕夫毅扵是時不去燕燕未必能全之
也毅誠能死死扵昭王則可使死扵惠王之隙則亦不為得
所矣故謂能死扵昭王者義也其不死扵惠王而去之者亦
義也若夫惠王之待毅則猶有禮矣古者人臣之扵其國苟
為有故而去出疆必有為之道也所往必有為之先也毅之
去燕不可為小故也恩睽而辭不汚身疏而家不絕自近古
求之改君易将之交處䜛疑怨釁而能相全者惟毅君臣而
巳㢤或曰毅則義矣子知惠王之不能全毅而許之以有禮
何也惠王之有禮毅為之也父有不慈而其子申生伋壽之
孝非子之常也君有不仁而其臣為伍奢大夫種之直者非
臣之願也毅為自全而因全其君毅固常學扵賢人君子之
道也㢤
　　藺相如列傳
世言藺相如持空言與秦争璧璧還而終不免趙扵璧何益
㢤余曰不然秦吞諸侯非皆以其能也詐脅之所得較扵兵
取者往往十居六七則夫今之視趙其意豈止扵區區之璧
㢤秦計旣然則相如之抗秦固有不在扵區區之璧矣且國
之以人為存亡無以異扵人之以脉為生死也有一脉之不
絶者人雖危而不即死有一賢之可奮者國雖敗而不卽亡
秦誠積強之國見諸國皆畏而有不畏者在焉則其不敢易
者必其不畏者也豈為一璧之重輕乎吾觀相如盖戰國豪
俊有謀之士近古曹沫之徒也巳故能横軀授命而知秦刃
之不敢加強辭臨盟而保趙駕之必可反不然秦昭王之無
道叛神明欺骨肉何忌扵趙何愛扵相如㢤盖嘗考之相如
之為趙不但外以口舌折秦盖諸将之與趙始終而能為秦
畏者有三人焉㢘頗固相如之所遜趙奢睌而與之同位李
牧知名進用計當亦在相如之時使相如但以空言為強而
無待秦之實則秦之加扵趙必不若是恕矣故曰相如者戰
國豪俊有謀之士也獨怪趙以相如之賢所推将適皆一時
名傑自不可為無人之國再傳之後相如未死巳不救扵長
平之事奢以子敗頗廢牧誅然後昔之所恃以待秦者皆盡
而趙亦亡雖曰廢興使然觀國者可不為寒心乎
　　田單列傳
齊扵山東最為大國方湣王之亂樂毅奮區區之燕假天下
全力而攻之一戰而破濟西再戰而沼臨淄湣王出奔齊之
七十二城一日翻然為燕何其亡之暴也及田單起逋虜破
殘城哨五千之卒以鏖百萬之師燕将授首所失七十二城
復翻然為齊又何其興之易也儒者謂使樂毅不以䜛逃則
燕不敗田單不堅忍窮城以湏持久之變則齊不興嗚呼此
二者似矣而皆非全論也何也齊雖無道其君可誅而齊國
未可即㓕也燕起僻逺出擅中國兵革之盟頼天下方切齒
扵湣王而樂毅之賢智足以彌變故數歲而無他然其一人
之身而居不世之烈旣有憂其持之之難者矣當是之時齊
亡而田氏子孫不能盡幸而田氏無良子弟耳齊之臣民含
怒蓄怨之日久矣寧以千里之大而一人之能安乎故毅去
燕而田單一匹雛之力遂得乘間抵隙而圖之此天下必至
之勢非毅之道不得盡用而單之術果有餘也且齊簒國也
燕雖召公之後而其徳見厭扵天與諸國之君無大相過故
五六十年之間六國迭興代仆而卒以同盡扵秦秦一再傳
與六國之餘民又相屠戮而俱至扵㓕盖多殺人以立國者
其國之不可久而又欲兼人之國平㢤吾扵燕齊之事不能
為之數數然者以此故也然使徒以一日戰伐言之毅兵雖
為近正而田單之術何預扵此㢤今人旣誇其神師火牛等
智往往又岀扵兵謀之外單之為人詭謬而不足稱者太史
公亦復不載吾亦不暇詳論焉
　　魯仲連列傳
魯仲連事謂卓犖不覉之士矣當戰國時士非媚秦則宦扵
諸國朝從暮横去來紛紛而仲連游不以禄說不以利潔身
高視扵喧汚垢辱之外一言之岀列侯傾風群士折喙吾嘗
評其挫秦之鋒幾扵仲尼春秋之義願從御者執鞭焉獨嘗
讀燕将書而疑之夫君子之立言岀扵正而無慚處扵人而
無憾一時未見甚便而萬世莫之能廢者此天下之至言也
故其居利害之中如是則生而存如是則死而仆迫扵有為
而言者戰國之士皆能然矣而其然者仲連之所不為也不
為有為而言則其不得已而有言天下後世固将扵是觀之
矣且夫聊城燕将受其君之命而死守以拒齊之城没扵燕
者七十有餘他皆反面復舉為齊獨此城之将外無援内無
資而不愛一死焉雖非齊人之所樂而自為臣之道言之君
子必許為燕也仲連柰何敎之行叛以歸齊乎曰仲連齊人
也為齊謀之也則何待仲連之狹也仲連苟有父母之愛扵
齊齊嘗亡矣仲連逺不為楚申包胥近不為王蠋今齊地巳
復什九極齊之力何患不獲而為妾婦之忠乎且為此說則
與仲尼聞魯亂而使子貢撓齊破吳者同一見也曰仲連天
下士也非以齊人自為也申包胥王蠋亦非所以論之也直
不忍孤城之兵歲餘而不決欲全其民脫之白刃之下耳嗚
呼此又何言之拘㢤戰國之民無歲無戰戰國之兵無歲無
殺其為聊城大矣仲連安得城城而仁之且仲連嘗争帝秦
率梁燕佐趙而鬪之所不惡扵鬪其兵者全民之仁少而却
秦之義大也全民之仁止扵一時却秦之義重扵萬世也今
乃欲仁一城之民而先教人背叛偷生以虧君臣之義何其
得之扵梁客而失之扵燕将也然雖燕将旣死何救扵一城
之屠㢤進退思之無所扵據頼其将自能以義引裁不昧扵
裂地定封之誘以隳期月之守不然則燕國有賣城之将仲
連為說降之客矣曰仲連之為燕将謀但勸之束兵歸燕而
東游齊之二者舉甚不可以决之非正言也故燕将得書而
歸燕不能降齊不可則擇義以死也是其死也自仲連處之
也扵乎此非君子之言也君子之為人謀扵其求決扵巳而
忠告之燕将未嘗求扵仲連仲連逆為不正之言而強告之
何也宋牼以利說秦楚之君罷其戰孟子驚焉以為先生之
號則不可故君子惡遁辭而大居正焉有勸人以死狥兵而
姑為不正之言乎夫仲連之道君子也吾固詳責而嚴求之
在他人吾亦不咎之矣然仲連之言如是世終不以聊城之
事累仲連者以聊城旣屠而不利其爵故賢之耳是固可賢
者也古稱明乎齊音者見利能讓而戰國齊士始不讓而趨
扵譎若仲連者士之能譲者也
　　伯夷叔齊列傳
某按上古國以萬計其各國之所賢者則自推以為各國之
君其衆國之所賢者則共推以為天下之君雖堯之唐舜之
虞其初不過萬國之一耳惟其徳盛故衆國環而宗之宗之
矣而有不宗者在焉則衆國環而攻之夏殷以來主扵傳子
故天下之共君者不能世賢而分則畧定矣孤竹之為國也
不知其所從始相傳云墨胎氏又云成湯所封則是古或有
其國而成湯革命始更封之耳此扵商人固無骨肉相連之
親與心誠悅服之舊也自成湯至紂凡幾世自孤竹始封至
扵伯夷亦巳久矣然澤足配天無以過周紂惡可誅不浮扵
桀而湯武之伐君伯仲之間也孤竹之始封不辭鳴條之爵
而其子孫乃非牧野之師乎嗚呼商之未亡也孤竹之事吾
不得而知其何如也然但云成湯所封則伯夷之先世巳臣
扵商矣不特伯夷世臣之雖武王亦且世臣之夫君之不能
世賢其亂猶小也紂雖天子與諸侯分國而治盡紂之身亂
止其政令之所及而巳諸國未大害也幸而紂死一中主代
之雖國之所以自治者可以不亂以一君之惡而易天下之
共主者湯一行之旣以為世駭豈可數數然階亂敎叛使為
羿浞者接跡扵後來耶故其歌曰以暴易暴兮不知其非矣
神農虞夏忽焉沒兮我安適歸矣此伯夷之志也若夫國存
而為之君臣國亡而視之塗人不待其賢如伯夷而能羞之
矣吾太史公表伯夷為列傳首而怪世儒言伯夷皆過故詳
論之
　　孔子弟子傳總論
某觀太史公之為書務在推尊孔子而欲廣其道則錄其所
嘗從逰之士為弟子傳而發篇之言曰受業身通者七十有
七人皆異能之士以為此言夫子所自道嗚呼是何尊夫子
之至而淺之為知夫子也夫子之道自其知者言之而千萬
世受其賜自其不知者言之而當時之䣊里有不諭其為賢
而此七十七人之云云者初復何所繫扵其道之重輕乎今
夫一介之夫有以自立扵鄕曲同時之士或昵而交之或信
而事之或知之深或禮之略紛然去來尚不能以一槩夫子
行聖人之道周流扵天下其所歴非一邦所接非一士而柰
何欲從數千百載之後追定其從逰之數乎就令不謬而七
十七人者但如太史所記自不必皆為賢能之士皆出扵受
業之數則夫子又自誇其所敎之至此乎大抵戰國以來異
書雜說載夫子事多失實其尤甚者漢儒遂謂夫子以布衣
養三千士盖其舛妄至扵智者而止吾擇此篇之大者略為
之辨其諸傳中同異則有先儒之折衷此不敢盡僣焉
　　商鞅傳
戴子曰昔者孔子作春秋賤夷狄至語門人以為諸夏之無
君猶賢扵夷狄之有其抑之嚴矣故寧取齊桓管仲之伯功
以紓左衽之醜而孟子學扵孔子乃併桓文非之夫明王不
興而天下無伯獨不為夷狄憂乎嗟乎是固皆嘗憂也夫齊
桓晋文伯之盛者也當其盛時猶襲先王迹而為之故足以
統盟諸夏而外威夷狄雖不心服而猶畏其力迨其久也又
襲扵齊桓晋文之迹而動故力窮智露而夷狄輕之不惟輕
之亦且襲而為之秦人起扵西陲而行覇扵天下此之謂也
且秦人之視吳楚其地非便衆非大也方吳楚之強輔之以
諸臣之材良屢與齊桓争盟卒不得獨馳而久逞而秦孝公
得一區區之衛鞅諸侯來朝天子致胙不六世而席卷先王
之彊宇此非齊桓晋文之具昔之所用以威夷狄者夷狄反
竊用之乎今夫衛鞅本諸姬之子孫而中國冠帶之士也一
不得志扵魏西行入秦而執帝王之說鞅固非知帝王者藉
令知之亦非秦人之所得聴也扵是逃之扵伯伯説進而孝
公傾國而聴之盖其生長扵僻絶擯棄之區慕聞中國之事
而不可及一旦有導之為齊桓晋文宜為矍然驚喜欲亟及
其身而償其志也吾嘗考之鞅之為秦其煩刑細禁仇刻之
太甚者出扵鞅所自造至扵别男女以詰奸平器量以一制
與夫重農力本開疆益賦汲汲然冨疆之術皆齊晋君臣之
巳講而鞅益脩之耳儒者謂當孝公時無桓文之伯攘之以
至扵不可制是豈知為伯之道其弊一至此㢤吾故曰此固
孟子之所嘗憂也
　　孟嘗平原信陵春申四君列傳
欲有所為扵天下而無特起之士以為之佐雖湯武不能以
得志而况戰國區區君臣之間乎自學校井田俱廢材士豪
民高者為義俠卑者為游說土裂兵煩隱扵農桑者不得逸
焉則往往出一時之僥倖以求迎合之利此固當時俗尚之
所同然也而孟嘗平原信陵春申四君遂以好客聞扵天下
士亦忻然從之上下皇皇相求真若傾心赴義以相成其事
者以吾觀之四君之中惟信陵行事近扵有禮惜其慤愿旣
以桓文之事為勸其客猶似可使者其餘不過餔啜之資盗
賊之道朝暮逰說之徒耳何士之云㢤何則四君之時秦雖
巳横猶有畏忌諸侯之心齊楚為大國而三晋自負勁兵皆
未遽屈扵秦黄歇雖以口舌緩禍迨其歸相暗謬無足稱者
田文之客惟一馮驩終始不忍叛其豢養之恩為之忠計以
求益封復爵意念不岀齊疆之外趙勝雖有虞卿毛遂稍能
叱咤挫秦然其兵退議功從成而徳色固有不滿魯仲連張
孟談之一噱者而能以強志竒計扼虎狼之秦而収其弊乎
信陵之取士則有異扵三人矣秦兵壓邯鄲而晋鄙受人之
怵翶翔而不敢救挾計殺之自不失為忠扵宗國未聞為姊
弟骨肉之情也赴趙趙存歸魏魏重終信陵之身秦人不敢
肆力而噬而侯未之義死毛薛之正諌就同時諸客求之亦
所謂彼善扵此者天方授秦愚智同弊中華冠帶之區不數
十年蕩為虚莾而談四君之事者至今徒膾炙其能好士亦
不辨士之何如也其罔乎㢤
剡源戴先生文集卷之二十三　四明戴表元帥初
　雜著
　　讀國語
國語有二十一篇用周公本及𥙷音點校自有此書來最善
本也當宋公時韋氏註巳始行盖古註如賈唐諸君之善者
韋氏悉擇而收之矣宋公又博洽大儒所定本信無憾余讀
之久時時見韋氏千百中有十一過當而註家縁名拆義扵
文人瀾趨阜拆之勢導之多不得暢故此書所爲與内傳相
出入者亦或病之以爲難讀竊不自勝悾悾之愚遇有所疑
標識卷顔其可通者悉㫁爲句豈獨私諸家塾共學之士參
其如彼決其如此亦将有以教我者焉此書不專載事遂稱
國語先儒竒太史公變編年為雜體有作古之材以余觀之
殆放扵國語而為之也
　　讀孔叢子
孔叢子六卷連叢子一卷通二十三篇嘉祐中有宋大夫咸
為之註釋今所傳蜀本是矣乾道中王君藺稍又釐𥙷其訛
闕是為舒家本然取兩家本閱之盖皆以為孔子八世孫鮒
子魚叢聚成書而連叢續扵漢太常孔臧其實不然子魚生
扵戰國之末一為陳渉岀知難而退遺言隱行不傳扵世者
必多安在獵取一二自暴其美侈然上附扵先君之列而謂
之著書耶張耳陳餘二人者漢𥘉謂之賢士又或以叔孫通
為聖人今書數引其名此後人所推托若房玄齡杜如晦之
扵文中子耳連叢亦非孔臧所為其四賦尤猥劣無西都人
語氣二書依傍故實僅僅不失余故讀而疑之然諸子書自
列禦㓂以下多非正文君子之扵書為其可以正人心息邪
說也則存之孔叢子者矯矯然守其經生之學試讀而行之
其心之扵貧賤患難也不苟辭之矣此非孔氏子孫若其徒
孰能為㢤
　　讀蔡氏獨斷
蔡氏獨㫁二卷本傳載伯皆嘗著此書而世儒或疑今本非
真出扵後來者掇拾漢史餘文以成之余攷之伯皆之學不
止扵此謂不出扵伯皆亦非也當由本書散亡幸而存者僅
此耳若車服諸志乃其所巳創與范曄史文時相出入盖曄
取伯皆非倣伯皆者取曄也古人作史咸有所本一史成而
諸書皆廢伯皆之書其以范曄史廢㢤然猶僅存則猶有不
可盡廢焉者矣伯皆才識數倍扵曄繼孟堅者當在伯皆天
奪其成逸而歸至扵偃蹇取死二人之道雖絶不同而皆不
得免其身士亦何貴扵文㢤讀其編竟之三嘆益增學道之
慕云
　　辨孔壁傳
魯共王所得孔子壁中古文虞夏商周之書及傳論語孝經
釋文以傳為春秋又以為周易十翼按十翼之事不古陸氏
旣云非經謂之傳則春秋不可以為傳也班氏藝文志載共
王壞孔子宅欲以廣其官而得古文尚書及禮記論語孝經
凡數十篇然則孔安國所謂傳則班氏所謂論語孝經也
　　佩韋辨
人性剛柔得扵天宜若不可以矯焉者然有修之成徳而為
君子亦有䧟之失中而爲小人則不可徒委之天矣徳旣成
性旣善我不病剛矣而以剛取禍我不病柔矣而以柔致咎
是則又若岀扵天之所爲而人力不得盡預其間吾讀柳子
厚佩韋賦感而悲之夫子厚謂純柔純弱者必削必薄純剛
純強者必䘮必亡故取扵韜義服利之君子以爲之盟是行
善矣吾獨不釋扵取舍之指何其持心危擇利審惴焉奪扵
其外将不暇執其素委躬而趨之也且洩冶之爭其君而死
義也安有義而可悲者義不可悲而不免扵禍非洩冶之罪
也而子厚罪之陳咸在昏上亂臣之間崛強自異病在猶未
能盡誠直耳其觸屏而拒教君子何譏焉而子厚譏之充子
厚之意則擬之若何然後爲剛耶如此而剛者在所惡則將
出扵如彼而柔者而後可耶洩冶之争非遇孔寧儀父其君
固能容之陳咸不過不能久為要官當是時不為陳咸之直
而以他過竟死者多矣然則二子亦偶不幸耳非謂其不能
柔而剛也世有所謂真剛者加之以所不堪而不為之辭予
之所以不當得而不為之受何者其自處者定也吾觀子厚
竒才盛氣言論雄峭得君之淺未覩著立何如而平居與敵
以下言視施扵所畏者悾悾之義巳少衰矣夫子曰棖也慾
焉得剛慾之害剛不必巳甚亦孰有大扵利祿者乎子厚悼
苦諌之敗名懲直躬之失職逃剛太過逡廵不悟而墮扵黨
人之穽也哀㢤吾故重惜子厚賢而有識疎扵剛柔之辨不
及詳而擇之也王君希聖作佩韋辭自西門豹范丹柳子厚
諸人至朱夫子凡取扵韋者備矣徴僕為之銘僕不能有所
發獨謂子厚宜慕剛者師之不得尚愧不能執柔故為其辨
且僕之資外狷急而内巽弱懼學之不勇遂為小人之趨也
亦幸因希聖之言而覺焉希聖才敏倍扵僕方謙謙好問其
以不腆之言為何如㢤時徒維攝提格余月已卯表元書
　自袁氏字說至佩韋辯五篇刪去不存藁久矣盖已卯歳
　前未居剡源時也庚子春有三衢王秀才從何處傳冩以
　訛缺見問余遂取而存諸篇中俯仰二十年文學志業一
　無所増益反若有愧扵前如何如何
　　豢夸二氏誡
古有豢氏之國其俗喜搏有一人最善搏力旣盖一國矣扵
其奮逆批控邀遏之術特殫其巧焉他善搏雖趫徤如堵墻
躍其前肘交而仆由是人心服之盡國中無與為搏者然謀
折之挫之百方乃相率奉之為燕逰醴食聲樂以憊其體其
人亦以為吾搏巳絕浸淫欲兼他技縱而及扵戲弄博奕之
事衆奉之者外與之逰而實搏之不如也心索而習之久之
搏成度其人巳不復可畏一少年衆恚曰吾属所為奉子者
以子能搏耳吾今與子搏明日搏扵市其人振腕翔踵而赴
之氣喘然索矣故今言技之不終者以豢氏為戒夸氏之國
有好徳之士亦猶是也夸氏之國之士叩之其䇿靡不知投
之其藝靡不習自炎黄以前茫昧無名之初沿而及扵其身
之所歴其間廢置盛衰然否之迹靡不通其故自儒者之所
當務以至九流百家六合之外竒詭恍惚之說靡不能舉其
槩亦可謂辨博不常之士矣去之而一邑一邑敬之去之而
一州一州異之去之而天下天下之士愧之曰吾見此人殆
虚為士也則相與北逰而事之願為弟子岀則安車居則凾
丈羣弟子往來聴其說而先生坐授之其說曰凡吾扵學弗
能物物而精之也吾有要學吾之要而諸所欲能者可舉群
弟子得其說與書大喜不期年學皆成先生處之洋洋然其
道有授而無受也其能有出而無入也心竊自幸吾旣為天
下師何能勞苦復事學今然後惟逰樂是圖以畢其齒爾如
是又幾年羣弟子時造先生之居而究焉先生應之不踰其
初稍稍厭而去之益老益昏師道益衰學者益離無所得食
而歸其國其國之人不為禮今人言為師者又相戒毋若夸
氏子然也戴氏曰二氏子之取侮其終身者不可追矣抑所
與從逰者何太薄也吾觀自古志怪之書不一其州國名號
非人迹所經誕謾無所考信其事復非人世當有故君子多
略而不稽兹二事有渉扵教吾故表而録之以使偷近娛而
安成名者警焉
　　猫議
鼠牛虎兔龍蛇馬羊猴雞犬猪皆得其類扵人謂之十二属
猫與人最近獨不預客或疑之以爲他物貴賤猶有可言顧
不得比蛇鼠乎曰猫慕肥暖輕遷就不信無義又生子多自
殘賊其事蛇鼠所不爲也
　祭文
　　衆祭徐子方丞㫖文
嗚呼哀㢤人之群居各以其倫故生而逹之不相遺也所以
爲義死而■之不相汚也所以爲仁属者竊見求之扵風氣
混合之㑹豈六合之廣百歲之逺而不知其人盖亦两不相
值至扵貴者吝權而忌善賤者狥勢而忘身惟我徐公天性
清真聞一言之中扵道一材之適扵用則夸張賛詡至自引
其躬以爲如不可及雖草茅側陋江海阻絶内不度已之嫌
疑外不顧人之碩欲而必将使之處屈而能伸位近三台仕
踰五紀衣冠之所楷則中外之所警䇿而謙容雅度言笑恂
恂譬之大川喬岳有來必容無門不納人益見其浩蕩而嶙
峋彼斗筲之夫撞搪掉擲豈不欲驅羸攻堅揚穢溷潔卒之
力不給而先蹶目旣昧而徒瞋夫惟在寵知譲居髙䏻貧故
其忘懐岀處隨時顯晦白首一節愈久彌純四海之士方期
公之大用假使病憊已甚猶當如古法閉閣予告即家賜珎
如之何遂棄斯人而長往若返閶闔而遊氛氤攷公之平生
本末終始至是則適可無憾惟私情之不釋然者悼行志之
未卒而爲善之無隣凄焉薄奠扵彼河漘而兾公神逰恍惚
之一遇也如疇昔之相親尚享
　　祭張復山長文
古之君子孰不能剛剛而不黷所以為良我識張君晚在江
鄕盖窮年卒歲不嬴五秉之入而嚴顔毅色能却千金之装
何以言之其司㑹計備㢘名扵朋友其飭子弟捐近利扵胥
商而又退不苟衰老之禄進常守高蹈之方惟扵當筵發辯
臧否憤激敢者難當雖人情油然終歸避伏而靈臺泰宇冲
抱先傷此則君之自損若吾徒所為慘怛者病直諒之不作
而老成之云亡凄焉草奠語短情長魂兮有知尚釂兹觴尚
享
　　祭趙丞文
嗚呼哀㢤人之居世患不能賢有賢扵巳或鮮其傳賢且有
傳是可以死我之哀公則何可已公昔燕居我爲鄕人晚而
失仕亦同爲民窮逹之交死生之故人所不知我得詳數勢
權之鄕■弱罷市公扵此時懦如處子膏粱之門經荒史蕪
公扵此時勤扵寠儒世祿臨民以律爲戯公扵此時敏如法
吏一鏃穿城千夫䘮魄公扵此時勇如使客衣冠播越大蹶
小顚公扵此時逸如飛仙父畬扵前子穫扵後浮沉里閈以
盡耆壽一昨兵奔始奠南宅雋者五興左侯右伯神龍徙淵
雲物先盡山之将移蘭枯玉隕堂堂大宗餘一耋衰今其餘
者又不能遺人亦有言公善其終我知公子甚扵知公公居
未成公許隣我公族有女公許姻我公笑公顰我無不可曷
爲去我令我無與雖公之子誰免其侮不侮在我我慕公熟
惟知公存不敢自辱我老知此非以自警且告公子公目其
暝北山蒼蒼南𬈑洋洋百年之情臨此一觴
　　代千奴監司歸祭祖考妣文
介丘出雲雨流于田靈泉發源瀦陂積焉維我大父造基險
艱以身易宗忠不忍言嵬嵬太中承徽襲羙華　高揚良寳
中毁施及孱孤遂享豐報未収再穫鼎受旣芼惟穫之逸居
之實勞其何無懼而可終朝爰念塋域爰念封樹魂飛萬里
有淚如雨属者天禍洊延祖妣得請于廷歸奔䘮机有嚴衣
冠神靈是慿是舉合葬是安是恒銘碑植植石儀閑閑匪以
飾哀哀在肺肝
　　代祭王右軍祠堂文
維某年月日逺孫某等謹以牲酒致祭扵逺祖故晋右軍王
公維公清風懿範繪在史冊俗情傳誇舉一遺百造意成書
縱言為文殘珪㫁璧千古難群小者且然况乎精微青山白
雲魂來是非谷禽弄吟澗卉晴秀庻幾揮毫尚想舒嘯樹愛
召伯綉在平原名賢之光𬒳于逺昆某等懸覩新像載祀山
塾瓣香矢辭烱烱心目尚享
　　祭告榆林廟文
某流連之人自癸酉以家東行即有兵禍脫命生還顛危益
甚六年之間奔走九郡十五縣之地二千里之逺心未嘗一
日寧而剡者固吾疇昔所卜以藏吾親慕念所加非他處所
比也不自意轉徙而來遂得一區居之畚鍤不勞龜筮自拹
鄕鄰往來如素相識夫豈人力所能至斯是敢以民禮謁告
扵神惟神不賜簡薄扵不肖躬惟先之澤未或隕墜俾世世
承祝則其子孫庻克用康将施福其孥以昌其家綏安惠和
動罔不裕亦惟我子孫大厥族扵斯世敬事神無斁以伸其
報焉敢告
　　祭張村干厨嶴山神文
維年月日婺州路儒學教授戴表元謹致告張村千厨嶴山
之神維我祖考府君祖妣夫人實始託體長錫壟山不肖孫
慿頼遺䕃幸未成居積累歲年増邊拓表延袤滋廣今将用
閏月某日預卜壽藏于兹山瞻言長錫巋在東首祖孫相依
禮惟其宜惟神尚安妥之勿震勿愆以康我不肖躬以慰安
先親之靈則幽明之間為惠侈矣是敢祗告
　　遷奉祠堂文
維大徳五年歲辛丑十二月丙寅朔越九日甲戌孝嗣孫戴
表元謹以清酌時羞之薦昭告于
戴氏初祖九府君以下列廟之靈古者将營宫室宗廟為先
表元來居剡源餘二十載而新寝未築頗嘗規購先祠奔馳
之煩莫克就緒深懼迤邐愈兹不䖍爰涓吉日祗遷神主宅
兹上游位惟辰巳北上西向初祖以下在北室高祖六四府
君在中室五祀諸神附南室惟土地之神在下室遷奉之後
庻幾妥靈隂陽隲相家用和康以延于子子孫孫無墜厥祀
敢告
　　信學謁先聖文
惟夫子之道大而無所不該故精粗内外皆詣其極今之為
夫子之徒者未能盡巳而但欲盡物多見其不知量也表元
之區區誠不意復奉牲幣以事夫子雖其惰衰不敢不勉祗
役之初是用謁告
　　先儒祠
先王之學旣散而無所宗扶而存之是在孔氏孔氏之學又
散而莫知所宗然猶能綿延不即絕者則濂洛以來諸先儒
之賜也故所在廟學亦得通祀惟謹祗役之初是用謁告
　　鄕賢祠
信為江東儒國異時諸老先生議論風指所以覃𬒳吾徒逺
矣愛其人者愛其甘棠况表元得以職事奉祠宇備掃除之
役祗事之𥘉是用謁告
　　土地
惟神蒞食兹學有年為官者故苟旦暮以充官簿不得如神
之專且久也祗役之初是用謁告惟神嘉相之
　　中丁遷先賢祠
惟兹學祀鄉之先賢舊矣中更兵燬宇舍不周混處廟廡祭
薦差迭有及有遺神人弗寧相攸西偏厥廬面陽爰議改奉
適時中丁諸生将有事扵釋菜遂扵新祠掲䖍妥靈尚歆饗
之
　　祭徐母吳氏夫人文
嗚呼人扵父母誰不知親然分别言之父當嚴而近義母或
愛而為仁至扵離脫襁褓熏漸簡冊則必待師友而成身其
有閨門貞淑之節而能督飾孩稚家儀塾範與父師均此豈
可但謂之賢母而求之曠世盖鮮其人英英徐門弋水之濵
惟彼良子㓜罹艱辛惟太夫人機杼箴紉却朱鉛而不事慘
獨鶴扵相晨顧中誠之所惜有掌握之竒珍則為招名工購
美錯朝追暮琢以使逺異乎凡氓比諸陶姫截髻孟婺遷鄰
雖風流之巳逺實懿則之同倫天閔其勞與之康強燕樂兾得
養壽扵朱罌翠管綵綬雕輪宜百年而未足胡慶弔之相因
某願託子列難同它賔旣登堂之不早當薄奠之躬陳凾辭
絮酒終若有柅吾足者徒含愧而顰呻靈兮有知鑒此情真
尚享
　　榆林瓦嶺廟上梁文
天開地闢山川忽属扵神靈歲改星回祠宇自関扵氣運睠
榆林之樂土時瓦嶺之閟宫壟脉東來雄跨蒼龍之背簷牙
南指前占朱雀之躔精神數十里之趨迎生齒累百家之環
擁祭則受福久無螟蝗水旱之災過者下車真有社稷尸祝
之愛逮扵近歲尤著隂功間亦避兵驛候朝傳而不至人方
憂盗里門夜啓以無驚帡幪之賜旣多崇飾之嚴未稱遂恢
新搆益聳羣瞻良家輸杞梓之材千章輻輳巧匠獻般垂之
技百堵朋興日吉辰良人􁁅神悅修梁斯舉善頌宜宣
兒郞偉抛梁東好把詩書變土風看取梨州文筆様嵳峩髙
挿萬人中
兒郎偉抛梁西榆柳堤平馬不嘶從此太平無閧訟村村化
作好山溪
兒郎偉抛梁南積翠前峰手可探事少自然生冨足宜耕宜
畜又宜蚕
兒郞偉抛梁北匝匝連甍如拱極人行晝静少追呼犬臥清
宵無盗賊
兒郎偉抛梁上吉善之人神所相欺心莫向廟中來且勸鄕
鄰興遜讓
兒郎偉抛梁下此村今是平安社驅将虎豹不窺山護使牛
羊長蔽野
剡源戴先生文集卷之二十三(終)
剡源戴先生文集卷之二十四
　　　　　　　　　　　　　　四明戴表元帥初
　書
　　通謝張可與參政書
正月吉日剡源戴表元謹頓首再拜奉書參政相公閣下表
元嘗聞之周公之相周也勤扵求士天下之士執贄而見者
十人還贄而見者三十人貌贄之士百有餘人欲言而請畢
事者千有餘人後世文人墨客誇而張之以為美談表元竊
獨以為不然當周公時誠多士安有千餘人日擾擾焉扵周
公之門而不耻而受其謁者方疲精憊體有戰國四豪吕不
韋陳豨之所不暇曽是以為周公乎盖理之必無者也故夫
古之君子之求人也其道必有不勞而致之而君子之見求
扵人亦必有以自致貞女之行不出扵鄕閭知者詳也鬻寳
玉者不登門信者先也今有善匠将使之爲巨室問其材木
之所産耳目之所經歴口疏指畫一日而辦求馬價扵良御
某優某劣某悍某馴雖千里之逺舉能言之何者考之熟而
蓄之素也伏惟明公以清材敏識隆名雅度振撼扵東南之
日久矣東南之人情土俗時宜政理伸其樂而遏其所不堪
者其事悉矣而况扵士大夫之行藏名實進退俯仰容之以
禮貌動之以意氣其知之詳而信之扵先考之熟而蓄之有
素無所不用其至矣而表元抱區區之賤愚譬之扵物癭女
礦石樛木駑駒媒賈之所不親匠御之所不議自其少時顧
嘗以塲屋空虚猥鄙之文竊有司之科第以苟一日之祿而
兵革以來心氣昏耗雖童子之所能者亦皆廢忘不可温習
以是趦趄震慄守其常分積二十餘年不敢以蹤跡累明公
之典謁去年秋有親友自中都回則聞明公不鄙而講其姓
名扵公卿将薦之公廷登諸天官之選而使食勞扵下士之
秩表元驚疑徬徨不知其何以得之者旣而思之明公之心
古君子之心也明公之道古君子之道也推明公之心之道
天下之士豈必待求扵我而後與之者乎推明公待天下之
士之心之道其扵天下一民一物之未盡得求者惟不知則
巳矣苟知之其有忍遺之者乎故因明公而前所疑扵周公
之事者愈決表元之所以得于明公則終非其人也明公知
之過而取之泛也雖然明公非知之過而取之泛也明公意
表元之或可知或可取而不忍遽遺之也表元之非其人以
其或可知或可取也而猶不遺之天下之士誠有真可知真
可取者明公其忍遺之乎故表元不敢獨為愚賤之身懼而
為天下之賢士喜也不獨為天下賢士喜而直為天下之民
物賀也道里修逺貧乏未能叅候面謝而先之咫尺之書以
攄其惓惓漸老矣俟明公功成業就它日或能從文學諸生
後作為歌詩以頌巍煌盛大之美而或幸而能附託不朽編
摩紀載以補山碑野乘之遺関以明明公之知人以侈東南
門下士之遇盖未晚也初暄鈞重加愛不宣
　　趙氏婚啓
伏以叙杏園之年好久熟大門數榆社之文交莫踰賢從宜
有絲蘿之託以増金石之情伏承親家某官次令女玉雪自
持聞早閑扵婦事而某長男某縑緗不輟覺猶有扵童心當
幹蠱之云𥘉豈授姻之敢後夤緣高義邂逅成言之子旣亟
扵有歸吾宗遂從而獲助訊三星之候庸幣帛之是将開八
世之祥倘衣冠之相映
　　回孫氏婚啓
某宦學四方雖知名之巳熟婚姻兩姓願投分以非宜出扵
盛心來此信紹伏承親家提刑大監令姪封郡寺簿長孫男
肖翁将仕温良之積必克世扵詩書而某男某次女少奎寒
薄之資懼未閑扵禮法旣揆量之自審何扳慕之敢高辱問
愈勤願辭不獲吾聞命矣敢虚道義之風其自今兹共振衣
冠之緒
　　回徐氏婚啓
伏以中年渉歴苦婚宦之縈懷鄰境扳縁喜親賢之在望投
我尺素重扵兼珍伏承親家學士令嗣宣敎籍甚醇明定熟
㑹稽初學之記而某第三女在娘肅然清窶眞是東漢逸民
之家草木之味偶同金石之盟遂叶相邀古道不較浮文兩
姓甥舅之歡足光吾黨百年子孫之托昉自兹今其為忻愉
㒺旣敷冩
　　范氏婚啓
伏以江海浮蹤旣屠羊之靡託山林餘念惟䑛犢之難忘欲
為詒後之謀爰擇宜家之偶伏承親家學士令女小娘子襲
清門之禮訓婉娩固宜而某男次紀守先世之儒氊鑚研尚
淺夤縁諸父之舊締合兩姓之歡庻無異圖以永良好絲蘿
可託實昉自以兹今氷雪相㸔是所期扵吾黨扳縁之喜鋪
寫奚殫
　　舒氏婚啓
伏以吾州四姓之家久煩慕仰斯文一日之澤亦許扳縁䝉
厚幸之如斯臨嘉盟而甚喜伏承親家學士令女小娘子早
諳禮範如種玉扵藍田而某男後庚窮守儒氊頗尋源扵潢
潦夤縁草木之味締合金石之交菲然微儀辱在高義論財
夷虜正吾黨之不為邀福祖宗尚後昆之見相忻愉之至鋪
述奚殫
　　回弋陽趙教授啓
伏以山林偃薄分絶望扵青氊江海游從喜論交扵白首敢
惜投瓜之報以嗚伐木之求敬惟敎諭學士前軰東土俊流
南宫舊物居楚客衆勞之目加以能言留番君遺愛之鄕久
而成聚閱變化扵浮雲外物謹行藏扵暮景修途乃遷九萬
里之圖而從二三子之撰時方興學必大修明堂辟雍之儀
君若應徵豈多遜公孫晁董之對清華之選造次可湏某猥
緣虚名莫返初服病顙躄足居然棄物之逢時血指汗顔詎
意良工之在側旣循墻之不敢惟倚席以增慙所頼芳鄰見
分餘映扁舟散髮固難禮法之疎斗酒同襟倘許談諧之數
　　通燕右丞啓
伏以江浙同風久勞扵鄕往雲泥異路遂隔扵瞻承盖以初
無先容之言益成後至之罪比聞台從将壓鄙封此而不預
謁扵道周僕則自取踈扵門下然古人之禮見必有贄而儒
者之業職當修辭聊效蚓蛩之鳴以當鴈雉之執伏惟右丞
相公三光五岳之氣𦦨四海九州之胸襟文雅風流不在王
茂弘謝安石之下淵源議論及遊陳元方鄭康成之間方蜀
道岌乎難登乃廬山屹其獨立單辭造膝而雷霆收霽輕車
就道而風日淸夷立談亟拜扵璧雙坐對不知扵席近徑由
棘列往間槐庭衮職以補躬絺繡加文而滋美醫功以康國
參苓解毒扵無形遺民有今其庻幾之謡同類發吾復何憂
之歎脫干戈而安錢鎛逃桎梏而還衣冠有年扵兹伊誰之
賜今者輟歩𬗋薇之府宣恩滄海之氓山君水妃収雲霾而
聽令藩侯邦伯候道路以趨塵榮百扵㑹稽邸使之見章威
萬扵臨卭邑令之負弩竊想明公之志非如俗士所窺必将
措世唐虞無慙簡冊之載然後許身稷契盡酬韋布之言表
元髪種種以欲華跡揺揺而靡止鼓三作而氣絶巳不記扵
前勞木再實者傷根矧敢萌扵妄想家有踰七至八之老道
遇滿十除五之窮耕鐵硯以誑饑紝楮衣而覬暖取數㢘扵
卜筮獻伎窮扵優伶何待河清始有相知之至頗驚星動乃
傳鼎貴之來凡公意氣之交皆昔朋逰之舊篋櫝未滿忍獨
棄扵遺珠芻豢方陳姑強羞扵茹藿知我罪我進之退之一
維門館之所裁自分泥途而已矣属時炎暑祗役江郊諒豈
弟之有慿宜興居之胥吉尚祈謹嗇益保熾昌謹奉啓事再
拜以聞伏惟鈞慈俯賜鑒念不備
　　通蘇敎授啓
某頓首再拜奉啓伯清敎授學士同舍執事某一别光塵九
更歲籥雖遊從甚逺莫知桃李之成蹊而潤澤不忘常如珠
玉之在側比從鄕論獲採郵音謂将屈扵範模來俯臨扵衿
佩諸人動色知為文藻之故家我軰歸心恃有波流之砥柱
惟此絃歌之國素無刀筆之風越自近年誘成惡黨魚鱗田
籍化為子虚之歸鶴髪儒宗侮以侯白之術計慮踈而自䧟
危穽造詣拙而倒持太阿信萋斐之小言棄隄防之通例貂
不足而狗尾續驚位置之何多蚕則績而蟹有筐幾主名之
莫辨得者不以為感慢之反以有辭宜謗議之喧天致紀綱
之掃地怒室色市遂疑善類為皆然延㓂啓關因令外侮之
得入體貌衰而誰顧門戸墜而不扶􁃽然冠盖之林凄其羈
旅之色事巳至此當取瑟而改調行或使之有彈冠而交慶
兹盖伏承伯清敎授學士木假山之家世金華洞之精英方
億萬計圜橋門首預登瀛之選及七千里距要服踵充觀國
之賔清談雅歩而懐璧自如深潜屏處而推轂恐後居席之
右載道以東洎敎令之未施巳觀瞻之頓改當使大官貴将
知有師儒之宗自然新學小生復還禮遜之美某舊依童習
老綴賔游塵土容顔顧消磨之巳盡江湖名字猶記憶之未
忘聞脂轄之在行喜同𫀆之有託川途孔阻凉燠靡常想愷
悌之有慿凡興居而胥吉未由面詗先致手書更兾司存倍
加珍毖爰茂乘扵昌㑹以前迓扵亭除不鄙委令敢辭駑鈍
伏惟垂慈鑒念不宣
　　回凌徳庸諸公啓
表元頓首再拜徳庸知事學士執事表元二紀荷鉏巳都忘
扵舊學一寒彈鋏敢過望扵新交不虞䟦渉江海而來獲接
凌厲風雲之彦盻之青眼投以赤心謂其可為童子之範模
遂欲大率國人而館榖旣領訂金之諾又來儷錦之箋陳誼
甚高豈俗流之可及有言不食尚歲晚以為期惟是精力早
衰淵源素淺使不深扵謬誤得無賴扵高明諸丈先軰不一
一奉記合并之間謝敘是幸謹此占報切幾鑒融
　　回舒子燕送鵞酒啓
某老而憐子欲分井臼之勞窮為擇壻又得虀鹽之頼政自
安扵險陋誰或逹扵高明乃行眷私逺致慶問愛鵞封酒雖
感詠之難忘烹魚得書惟報酬之弗稱
　　代太學同舎内優成謝賈平章啓
伏以公堂較藝守三尺之拘攣鈞路憐材恢一陶之坱北使
寒畯動速成之想為國家増樂育之仁趨恩如歸潔巳以謝
若稽學制厥重舍優如緣宛陵之竿不能以足而為先後如
主矍圃之射但聴所命而為去留至若積累而升較然勞逸
之判踰時歴月進以錙銖墜地登天繫扵眇忽角鉛槧者歎
其不易而執刀筆者阻之無難自非遇寛大之朝何以成濶
絕之選伏念某虫雕無益免禍未陳進不得飛名譽以為高
取仇覽長涺之羡退不敢聚朋曹而造累蹈子厚尺櫝之嘲
獨扵分寸之臍扳欲効尋常之馳逐誠非覬望之及動有僥
倖之期洛陽年少之能言或輕初學闕黨童子之居位躐見
並行謂可滿意以予齊更欲垂涎扵望蜀秉機併進取數巳
多而乃雉采先成屢喝盧而未定馬形皆具僅闕尾以不全
傍觀訝合頴之難相知惜虧簣之淺徐紓危悃仰籲元台造
化之筆方勤文法之議踵至天人曰可堪輿曰否自竒比之
多端執友稱信交游稱仁辱公言之交上徑采僉同之請亟
頒特逹之俞器躍治而鍾鏞材束薪而榱桷伏觀褒衮尢重
負芒盖度越常調之恩猶謂素憐扵庠校若品題佳士之目
實非易得扵廟堂科塲之辭頓輕慈闈之色為動所謂生我
成我不知舞之蹈之兹盖㳟遇　太傅平章魏公别墅折衝
翹材録用謂周官六典之法度必岀關雎麟趾之心謂洛水
數世之源流可培菁莪采芭之用遂使鳶魚之飛躍不強鳬
鶴之短長居然數竒亦以等進某敢不激昻弱鹽報稱隆知
志乎上志乎中此亦儻來之别物優則學優則仕尚期無媿
扵前脩不出他門昉自今日
　疏
　　觀民閣營造疏
伏以名藩偃處實分靈鷲之南支古閣巍然尤據蒼龍之左
角非但尊嚴扵郡治盖将觀覽扵民風歲久日長霜摧雨剥
工巳成而壞之可惜力有限而葺之良難惟牧守為古諸侯
居處不容扵簡陋如父母之役衆子奔趨敢憚扵煩勞各肩
乃心共相斯舉謹疏
　　石屏戴式之孫求刋詩板疏
伏以天台山高幾萬丈産人傑以何多石屏翁死未百年有
詩名之故在思昔江湖半天下之跡定交真袁諸大老之間
掀髯顧盻則軒盖成雲握手笑談而壺觴逹曙故其吟萹朝
出鏤板暮傳懸咸陽市上之金咄嗟衆口通雞林海外之舶
貴重一時旣遭遇之如斯何消磨之遽甚今欲訪刼灰之殘
燼斵文梓之新編風雅運開定有聞名而樂助英賢氣合何
湏同世之相逢慷愷揮毫琳琅照目謹疏
　　抄題刋傷寒書機要疏
伏以醫為書行世自岐黄有此用心人說證無方雖倉扁難
扵措手况傷寒之至切扵療病以易差自張仲景以來若龎
安常諸老旣隂陽虚實十能辨其八九何死生反覆百不将
扵二三盖縁用藥之時多至臨岐而惑今欲一凖古賢之訓
明該治法所宜遇某衇則飲某湯傳彼經則投彼劑大書標
掲决無疑似殺人衆力板行即是慈悲捄物筆下􁤤霏霏之
薄潤眉間觀欎欎之隂功
　　䝉古崔敎授求路費疏
伏以抱關擊柝仕有為貧毁瓦畫墁志将求食乃有北士來
逰東州通隷古前之書為科舉外之學譊譊誦說欲盡變荘
嶽之音皇皇道途竟不賦侏儒之粟廣文之曹司何在考功
之歲月何多居然代者之棲凄其去客之役昔陳師道有外
姻寄食故能辭處約之金范希文在鄰郡解官猶時鬻代勞
之馬今併無扵指擲欲逺辦扵齎将惟當路之諸公貴人若
是邦之君子長者庻幾興念聚刮氊龜背之資萬一知恩有
啣珠蛇口之報
　　萬戸府靳提控求仕疏
切以陽燧露處借隙日而生光輝神龍泥蟠得尺水而興雲
霧豈有英雄之奮發不資氣勢之依慿伏承弘道提控矮矩
長身危塗緩歩取毛錐子投地諒世家之豈然辭柳列君染
衣幸歲年之巳久今欲脫踪綘灌之伍謁選䕫臯之庭知已
紛其如麻拾爵易扵若芥千金之裘非一狐之腋湏衆力之
相成方寸之木俾岑樓之髙看修程之立至請題氏某各助
若干
　　趙道人北遊疏
伏以閱世千萬塵何處有建徳國齋心三十日爲子說逍遥
游佩煙霞爲齎糧指江湖吾傳舍交梨火棗左右逢源金母
米公先後禦侮此自仙家之素有必湏人力以相成如龍藏
芥中得水即化如鵰離鷇外待風即飛但舉揚州緍纏與之
徑從洞庭劍渡行矣
　　翁舜咨疏
伏以挾策為仲尼之徒居然自異求食必伯夷之粟正爾良
難竊見翁君舜咨家乏負郭之田躬希陋巷之節寧食三斗
■不肯隨肥馬以拜塵強持一寸膠乃欲遡下流而捄濁蕉
間之鹿久去釜中之魚屢生今将峩魯章甫之冠分唐廣文
之飯顧窮坑之莫塞何選海之可尋凡我同逰豈無知已動
色顧炙决非平生之心刮毛成氊是為衆力之助片言白水
雙翮靑雲
　　代史承奉謝安醮疏
伏以上帝好生本哀矜而不忍下愚有過許悔艾而自新伏
念某藐爾羸軀嬰兹篤疾醫師畨進幾百藥之俱投役隷頓
勞積三旬而相守去死不能以寸得禍必有其端方當呻吟
痛苦之中不勝憂危恐迫之至生身順境則豈知夜食之艱
難處事少年則寧免語言之凌忽或計慮再三而用以過當
或經營什一而謀慮太深或乘巳喜怒而有所傷或見人患
難而莫之䘏或暗室屋漏自虧戒謹之恭或肥馬輕裘不思
卑近之福諸如此類可得而殫今盡悟夫前愆庸敬陳扵真
欵伏碩惟皇孚佑有赫鑒觀活臣螻蟻之身使沉痾之頓起
延臣犬馬之齒得警策扵将來誓以餘生力成善士
　　鄧君䟽
伏以為五斗米折腰有居貧而不免封萬里侯食肉無委運
以自求切見覺非學士鄧君揚斾歐曽翰墨之鄕揮犀朱陸
講辨之地膏肓泉石幾欲携老子入名山欬唾珠璣聊復對
離騷飮醇酒固天機之洒落亦要路之峥嵘今者鐵硯巳穿
剡書将上大則繡衣乘傳驅駕風霆小亦金鑾代言剪裁雲
霧惟公意之所碩欲扵事勢初無留難為交道之光華増儒
林之膾炙蠅翼附驥自皆致扵盛心龜毛成氊想不遺扵餘
力筆膏一洒鞭影如飛
　　城隍廟修造疏
伏以一縣之有城隍如心腹為體膚之主百姓之趨力役若
子弟效父兄之勞本事理之相湏出人情之樂助睠惟兹廟
剏自有唐溪山清雄據上游之最勝殿廡宏敞聳舊治之具
瞻自丙子煽祝融之災至巳卯議斯干之築更三數舍雖粗
有成規閱十餘年猶未還前觀盖向之官府亦知衆戸之碩
輸故免其科徭欲使期年而趣辦惟此意之甚羙惜舉行之
不終扵是瓴甓之材露棲扵水滸棟梁之幹雲委扵山岡坐
令肅穆之叢祠猶作凄凉之苃舍行路爲之嘆息居民見而
傷嗟今者邑政清明天時豐羙左餐右粥家餘魚稻之蔵十
雨五風人思牲酒之報使班垂不期而竭作𣏌梓無踵而趨
門絢發丹塗翬飛寳構上以妥扈從鬼神之奉下以展烝嘗
香火之嚴是在指揮之間適值作興之㑹先王典祀非同浮
屠老氏之淫祠它日穹碑併述武城桐鄕之遺愛斯文風播
所至嚮從
　　二歌者傳
咸淳徳祐中杭有善歌者十人以材貌聞扵天下兵亂流落
皆相失其一人為一武帥得之絕幸有貲權而一人嫁為民
妻在武帥部中方其末相值也音信隱隱常相聞旣而幸者
創别館求民妻而致之曰吾與爾疇昔固相同類也幸甚脫
死邂逅于此願相娯以盡吾志民妻曰娣意誠羙然吾巳棄
其身草野間食饜糠糲衣極麻卉窮殘藍縷以求容扵膏梁
綺靡間強而為之則辱其素吾不得行也盖凡使者三至三
辭之其言如𥘉然幸者意堅請益苦民妻亦居貧久不敢相
咈竟致諸館中二人者相見問艱厄道故舊甚􁁅幸者懼徒
留之不可以安民妻也則出少年女奴數軰煩民妻敎其歌
而時與之禄稍使歸有以贍給其夫家民妻旣漸衰老舊習
歌雖善無所復用亦幸人傳之遂不慙而為之教數女奴皆
如法咿咿嗚嗚動揺其唇輔拘綴其肢體而為之及暮而始
得休幸者自帥家間一至其館按所授歌歌進則喜不進頗
微督譲若恐不為盡心者民妻惋悔内不自堪而感其恩且
業巳出終不敢怨意相得無違言戴子曰余在杭時見衣冠
士大夫以文辭道徳相交游多矣一經患難反面如不相識
而二歌者倡優技藝之流承平齒牙餘論所不敢及者也其
所為若是有愧之乎然議者猶以為貴幸者旣以義存舊則
不當苛督其過賤窮者旣以禮辭聘則不當謟順其欲斯乃
求全巳甚之論君子盖無責扵其人焉
　劄子
　　回袁通父秀才送喜詞并物劄子
某頓首再拜通父學士執事某霜露遺軀豈記生辰之及江
湖泛識亦無慶問之交敢圖英賢不棄衰陋浹洽旣成扵數
而游揚肯吝扵餘詞至歌郢人之陽春以華綘老之甲子欲
倚聲而和則深愧七襄将捲錦以還則又貪十襲外有多儀
之餉益寛逆旅之需姑薄叙扵謝言殊未殚扵忱悃尚徼永
好俯賜深原
　　漁說送王伯畏講晝歸新安
江漢之俗多漁畜得魚多則風戾日暴之以俟逺鬻者售焉
其事常逸而息甚微有厭之輦魚仰致諸黔𤏡山谷間初至
墟民争趨之售十九明日什六又明日什二又明日無售者
矣非民商薄土狹而易足無復多事魚也新安今東南經生
之江漢也儒者王君伯畏以成學轉授扵鄉寡求而自重養
親敎子雖無贏餘不至缺乏鄕多名山川佳姻友良天好日
壺觴過從絃奕諧笑未嘗一日不從心適意而踰高從險遷
凉就薄為廣信之後為諸生講經三年蕭蕭然空載而返值
余亦窮復無以振發嗚呼此不皆近扵輦魚黔𤏡間者㢤抑
余聞之古有大漁陶朱公能生蓄魚嘗自五湖入海游齊楚
致千金商愈富術愈竒又荘周嚴光張志和之徒雖漁而不
商名愈高予與伯畏更思之大徳癸卯二月朔日
　　蜜諭贈李元忠秀才
釀詩如醸蜜釀詩法如醸蜜法山蜂窮日之力營營村㕓藪
澤間雜採衆草木之芳腴若惟恐一失然必使酸鹹甘苦之
味無可定名而後成蜜若偏主一卉人得咀嚼其所從來則
不為蜜矣詩體三四百年來大抵並縁唐人數家豁逹者主
樂天精贍者主䝉山刻苦者主閬仙古淡者王子昻整徤者
主許渾惟豫章黄太史主子美子羙之扵唐為大家豫章之
扵子美又亢其大宗者也故一時名人大老舉傾下之無問
諸子自是以後學豫章之徒一以為豫章支流餘裔復自分
别標置專其名為江西派規模音節豈不甚似似而傷扵似
矣貴溪李元忠以詩游江西之同名能詩者略徧皆余所未
識而不鄙請益扵余顧余之寡陋豈暇有益扵人乎姑與之
言蜜以資同味者一啓齒云
剡源戴先生文集卷之二十五
　　　　　　　　　　　　　　四明戴表元帥初
　講義
　　子曰先進扵禮樂野人也　一章
當孔子之時周道雖衰先王之禮猶有存者可以訪問髣髴
若老𣆀萇弘師襄之類是也然其人多隱逸放棄故時論目
之為野人至扵威儀曲節華飾過盛則幾傷其本而反以為
君子仲尼感歎風俗之日移自言吾不用禮樂則巳耳幸而
用則寧取前一軰質朴之人而後一軰之過華者在所損節
而亦不盡以為非也其立言之婉寄意之切學者正當玩味
但不知今去夫子時又二千年所謂禮樂不敢望及先進之
野猶得僅如夫子時後進君子否耶官府市井間所不得問
問禮樂之在學校古稱學校為禮樂之官今禮之近古者幾
何何以為君子何以為野人古樂巳盡亡學校所可常用惟
琴瑟而琴瑟亦非古聲居其地則必為其事為其事則必通
其說是不可以不講也竊嘗思之譬如山林田野間有人以
耕農起家高曾祖父雖衣冠頽䵬辭令質俚而皆有古氣迨
其子孫修飾日増文為日羙而日不如舊古禮樂之至扵今
不知又幾何子孫之子孫而得與夫子時先進後進並論耶
伏惟上饒名郡東南學問淵源所聚抵近世玉山尚書風聲
未逺表元窮鄕逺士迫扵諸公牽強而為此來開講之𥘉敢
以先後進禮樂異同為告自此得相與勉焉
　　子與人歌而善必使反之而後和之
歌詩之道古人不以為甚難尋常交際邂逅會集往往有之
不必皆歌巳作盖多舉古人成語以相委属而巳然必以當
人情通事類爲善今也其歌詩能爲夫子發發而又能善則
其爲人已不苟矣夫子扵此旣不失其傾冩之􁁅又不奪其
委宛之趣姑且使之反覆詠歎然後自歌而和之想見一時
客主襟懐春融玉盎淵停雲止無形骸無渣滓此聖人徳化
及人至誠盡物之一事非伹可以小智窺測後世詩必巳作
間有從事扵倡和者非矜材而凌駕則拘韻而牽強其流扵
樂府歌曲復皆委巷狎邪之作敗壞人心汙穢風敎莫此爲
甚今欲與諸公稍稍釐正捐俗趨雅去華務質取古人三百
篇以來之作可登扵絃誦可編扵簡冊者純熟諷念可以觀
志可以養徳推而伸之可以使䏻可以成物其非體新聲一
切不用庻幾近于夫子之指
　　孟之反不伐　一章
此一章可以為士大夫觀仁取善之法古人以戰陳無勇為
非孝僨軍亡國不與扵射位而死也不得入扵墓域則兵敗
而後奔盖未足深以為夸也孟之反事見扵春秋傳哀公十
一年當是時魯有齊難夫子之門人若冉有樊遲軰皆在兵
間之反之為人不可詳攷往往恐亦嘗受敎扵夫子今也見
其入門而能殿有勇而不居故深喜嘉稱之與童汪錡執干
戈衛社稷而不在殤例正一時事此聖人隨材因事成就長
育之妙如造化之扵萬物大而大容之小而小養之形形色
色無所遺棄俱成其羙嗚呼仁㢤荘周之徒得其一節遂以
孟之反之退讓為常道為可以逃名逺禍而慕之慕之不巳
流扵計較利害之私而聖人所以敎人之大指失矣學者審
擇之
　　子曰富與貴是人之所欲也　一章
天地之間動物之最靈莫如人人之為動物而能最靈者以
此心為之本也心為人之本而能動能最靈者以有仁也故
心有仁則人得以謂之人心不仁則人不得謂之人雖名之
曰禽獸可也敢問扵何而觀之曰於人之處富貴處貧賤而
觀之而心之仁不仁可見矣盖夫富貴之為物非不羙也苟
其道之當得而得之君子未嘗避焉舜禹周公是也貧賤之
為可惡苟其道之當得而得之君子未嘗辭焉孔子之在陳
絶糧乘田委吏伐木削迹之類是也如必曰我學為舜禹周
公我有居冨貴之道我不可以不富貴我學為孔子我無取
貧賤之道我不可以貧賤則其心不仁矣何也我有居冨貴
之道我不可以不富貴則必慕富貴而苟求曰我無取貧賤
之道我不可以居貧賤則必耻貧賤而不安慕富貴而苟求
耻貧賤而不安其心何所不至其人何所不為其扵本心之
仁何能保其必存而為君子哉故曰君子去仁惡乎成名君
子無終食之間違仁造次必扵是顚沛必扵是言人能不夫
其本心之仁不媿扵人之所以為人則不失扵君子之名不
但扵平安無事時能存之雖急遽苟且顚覆流離之時亦䏻
存之其為人也當冨貴而富貴則為富貴之君子當貧賤而
貧賤則為貧賤之君子安往而不預扵舜禹周公孔子之倫
乎嗚呼天之命斯人以為人予之以最靈之心其初一也一
能存之雖貧賤不失為舜禹周公孔子一不能存之雖冨貴
不免近扵禽獸可不畏㢤
　　子以四敎文行忠信
宇宙之間一事一物莫不有理存焉君子不可以不知也然
何由而能盡知之扵是必有方册紀載之鑚研師友問學之
講論是之謂文扵方冊而得之則理在方冊於師友而得之
則理在師友是猶資扵外也扵是必有以㑹之扵心體之扵
身而復驗之于事物是之謂行文矣行矣君子之學可以本
末兼該而内外交飬矣然不主扵忠信文何以實其文行何
以成其行孔門之敎人所以切實用功之本盖扵此四事常
常而不置也是之謂四敎今試與諸君亦循其序而略評之
今之方冊非古之方冊也董仲舒楊雄韓退之在三代以下
號為知道仲舒明經專主災異楊韓旁取以工詞藻吾人望
此三賢猶不可企及而何孔門之言乎至扵師友尤為鹵莾
群居族處以位相高以氣相長考徳問業之事無聞訂疑辨
惑之說不講是文不足求也著書滿家發言成霆退而察其
談扵僚友者難以質扵臧獲號於鄕閭者難以合于閨門是
行不足攷也平常小小籌度計較利惟恐不居前害惟恐不
在後欲求如禹稷之以天下飢溺為飢溺必不敢當也與交
㳺意氣然諾不出几席之間朝許而晡巳不踐欲求為託六
尺之孤寄百里之命必不可期也是忠信不足恃也吾人試
扵平日寝而寝思之食而食思之若然者病根蠹本正復何
在大抵古人之扵文行忠信沿其一而可通其四今人一不
成而四有餘䘮良可憫痛竊意孔門之所謂文近扵大學之
致知格物欲與諸君詞章記覽外先從事扵講明義理之學
儻其然乎
　　故至誠無息不息則久(至)博厚則高明
至誠者真實無偽之稱要其極惟天道可以盡之惟聖人可
以當之世之人亦有知至誠之為美而為之者矣為之而不
能無間㫁則其力不能持久則不能有徴驗何謂徴驗我為
至誠而物應之扵此人知之扵彼是也今且以家庭切近事
驗之人未有不誠扵父母兄弟者也今有為人子者曰我誠
孝扵父母矣而父母或不我悅我誠恭扵兄矣而兄或不我
友是其理殆不然誠患不能持久耳使我能誠于為孝而持
久無間㫁父母安有不我悅使我能誠于為恭而持久無間
㫁兄安有不我友推而扵夫婦誠其敬推而扵朋友誠其義
皆能持乆無間㫁而推而扵郷里扵邦國誠其信皆能持久
無間㫁其行愈力其徴愈廣又推而逹扵四方萬里之逺而
四方萬里之逺服之質于鬼神而鬼神宜之被扵豚魚而豚
魚孚之其精神功用遂與天地同運爲悠逺爲博厚爲髙明
爲博厚載物爲髙明覆物爲悠久成物而中庸之能事畢矣
然此爲聖人天道極處吾儕小人驟焉而語之固所未喻敢
問平居日用之際亦嘗有一思一慮一言一動不離扵誠否
乎扵居處有能不欺暗室屋漏否乎扵飮食有能席不正不
坐割不正不食否乎扵言語有䏻􁃽若思安定辭否乎扵交
際有能不忘平生之言否乎扵辭受有能見得思義臨財毋
苟得否乎扵祭祀有能事神如神在見其所爲齋否乎凡一
思一慮一言一動所以養誠之具皆備尚懼不能無間㫁不
能持乆况又不能誠而何以爲人乎所以自爲扵已未至而
何以責物之不我應人之不我知乎程明道先生十八歲學
顔子終日端坐如泥塑人司馬温公孩童時以食胡桃失言
為父母所責從此終身不敢謾語吕成公伯恭少年飮饌不
如意輒推按發嗔不食晚歲􁁃養成就至于家人不見怒色
此皆前軰嘉言善行可以為至誠無息之助諸君試相與講
之何如
　　子曰徳不孤必有鄰
此一章可以見聖人寛容篤厚與人為善之意先玉盛時禮
樂脩刑政舉為善者旣衆矣而又有以使之知勸為惡者旣
鮮矣而又有以使之知耻傳稱堯舜之俗比屋可封成周人
人有士君子之行雖不盡然其風氣純羙可知矣後世不復
望其如古然人心天理何嘗一日見其㫁絶故鄕里之故家
遺俗學校之明師良友常隱然相與扶持之或豪傑興起或
聞見濡染大抵俱為善人之歸無有有倡而無和者此之為
徳不孤必有鄰言其理勢自當如此也今且與諸賢試以目
前事驗之徐行後長者坐不欹立不跛此近扵有徳人也謙
冲退譲恂恂然言若不出諸口此近扵有徳人也諸賢以此
人為何如若見之則必敬之重之心然之退而之其家則欲
其子弟效之其有麤率躁競憸中而利口者此近扵無徳人
也諸賢見此人則必惡之賤之心非之退而之其家則不欲
其子弟似之如此朝咻暮誘年遷月革見一不善自然如覩
怪物惟恐不相離見一善人自然如對芝蘭玉樹惟恐不相
人行之愈久習之愈熟何患風俗之不羙何患教化之不成
刑不清而盗不弭邪此聖人周流環轍之餘捄時衭世之心
尚有見于此也講學不明人多以異扵流俗為賢夫旣為賢
則自然與流俗異但秉彜好徳之良心初不相逺其機栝在
父兄師友先覺者倡率開導之耳
　　謙尊而光卑而不可踰
謙者人之盛徳然徒謙而不知所以爲謙則處巳接物俱失
其宜而不足以爲徳矣故曰謙尊而光卑而不可踰言善爲
謙者尊則能使其道有光卑則能使人不可踰巳也人情居
冨貴鮮有不驕自古以來公侯将相如四豪之結客至三千
人卑躬厚禮以畜飬之如公孫弘之開東閣以收四方竒士
其身甘脫粟飯布被而不以爲耻可謂能謙矣不知有何功
業及扵萬物著扵史冊此尊而不能光也貧賤之士人所易
踰所以自重者謂有名教之樂道徳之羙耳彼以其富我以
吾仁彼以其爵我以吾義樂天知命謹身節用以逺悔吝以
安隱約所謂賢者不過如此雖帶索行歌飢色滿面而當路
之三公千金之子欲與之交而恐不我屑也尚得而慢之乎
苟使執柔行諂召侮取辱而不知謹焉則卑而人得踰之矣
古之善處富貴而謙者莫如舜禹周公以大聖人而能取人
為善能聞善言則拜能小心恐懼流言天下誦其功業燁然
至于今不衰善處貧賤而謙者莫如孔孟孔子能困厄陳蔡
而彈琴自如孟子能不見諸侯而辭萬鍾之禄天下後世誰
得而並之按謙卦艮以一陽為主在上卦三隂之下下卦二
隂之上上扵下卦則止也時止則止時行則行動静不失其
時其道光明其象曰君子思不出其位夫動静旣不失其時
而又思不出其位雖舜禹周公孔孟之事不過是矣
　　菁菁者莪　四章
此詩四章章四句作序者以爲長育人材之詩鄭氏直云長
育之者旣敎學之又不征役則㫁爲學校所作儒者傳授可
信不誣今試以大意逐章釋之首章言菁菁者莪在彼中阿
者喻人材之在學校亦如莪草之生于阿中得其所養而茂
也先王盛時其扵學校之士豈徒寛容逸樂之而巳想見一
飮食一射御一歩趨一坐作之間不言而知有所謂父于尊
卑之節焉知有所謂君臣忠敬之義焉知有所謂長㓜揖遜
之序焉知有所謂師友聚辨之道焉知有所謂交際辭受之
方焉故曰旣見君子樂且有儀若樂而無儀則散慢猥　而
不足以爲樂矣次章言菁菁者莪在彼中沚者喻人材隨其
髙下左右無不得所而暢逹如莪草之或陸居或水處而皆
莪也道化流行禮義習熟耳不聞可非之言目不見可鄙之
事身不居可侮之行生乎其時而遭逢教養如此心烏乎而
不喜故曰旣見君子我心則喜三章言菁菁者莪在彼中陵
旣見君子錫我百朋者陵淺扵阿而高于沚所及者愈廣所
𬒳者愈孚所得者愈深古人粟帛泉布外兼以貨貝為用而
五貝則為朋至此諸生自喻其遂心慰意之樂雖錫我百朋
之多不足以為賜也四章言汎汎揚舟載沉載浮旣見君子
我心則休者舟之為物可以涉險可以行逺可以載重喻人
材長育之久其氣質皆有成就可以見用扵世而不必扵用
進退從容行藏自在原其功効之所以然者有以使之而然
也休之為言嘆美饜足之味此四章非先王學校全盛不足
以當之吾徒生長扵二千年後不宜妄自菲薄何代無賢十
室之邑必有忠信一卷之書必立之師自今以往相與講明
探索求古人居學校所樂者何道所以得者何業所以欲用
者何才必有異扵後世之汲汲而求求之不得則悒悒而困
者矣
　　仲弓為季氏宰問政　一章
古之君子苟自知其道可以及人才可以用世則皆未嘗有
必不仕之心何也天之生斯人必有所託以治之我幸可以
治之而又不屑為則狥巳之私而絕物太甚非君子之事也
孔門諸弟子其賢者多不仕而仲弓之徒仕扵季氏夫季氏
非可仕也季氏不可仕而天下皆季氏則賢者有終身不仕
而巳賢者不仕則不賢者必仕賢者不仕而不賢者仕則天
下愈病矣仲弓之賢豈不知此故不以季氏為嫌而仕之非
獨仲弓為嫌而夫子亦不責非獨不責方且因其問政而敎
之日先有司赦小過舉賢才嗚呼㫖㢤人之患莫大于自用
其聰明非聰明不可用而事物之多非一已之聰明所能盡
也故為政者必先使有司各任其職然後我徐考成否而賞
罰之此先有司之說也君子誰能無過過之小者扵事又未
害也人未得展其大能而先録其小過則人無可用而事必
多廢此赦小過之說也先儒有云強毅聰察之謂才強毅聰
察小人如鯀共工桀紂亦或能之惟賢才則可用而不害扵
政此舉賢才之說也仲弓扵前之二言油然領㑹不勞致疑
而惟以舉賢才為問此其真知為政之要而不苟扵問也知
人堯舜所難雖夫子不免失之宰予子羽而謂巳足以知之
乎迨夫子敎之以舉爾所知爾所不知人其舍諸而取人之
道始備此二言者豈但可為季氏宰盖千萬世宰天下法也
聖道未明人才日陋爲學者未能治已而治人爲政者不暇
信人而信已纎悉扵小節而鹵莾扵大綱牢籠扵虚譽而濶
略扵實徳聞仲弓之風可不愧汗自省也㢤
　　子曰觚不觚觚㢤觚㢤
人才之升降觀于風俗之巧拙驗于器物之真濫盖有其用
至微而所関甚重若此章觚㢤之嘆是也觚以角爲之或用
之于飮或用之于書大抵取有稜角不􁂟机爲便今者觚名
雖存觚制不古扵事未大害也夫子反覆形扵嗟惻不置此
豈爲一觚發㢤竊嘗思之吾徒雞鳴而起日入而休凡託扵
居處飮食衣裘翰墨父際動作之間修名而責其實恐無一
可合扵古惟偷安目前苟且㓕裂不暇思及耳偶一思之有
不惕然汗下者乎學校所以講習道藝之區今所講者何道
所習者何藝坐斯席也想斯名也安乎否乎古之人皆躬耕
而食惟仕者以禄耕爲其勞扵治事力不能自耕也今一名
爲儒則棄耒耜離阡陌終日不知何勞而仕者之勞復何所
爲乎衣本以蔽體厚之以禦寒短之以便事華之以致飾嚴
之以成禮惟儒者得服寛博逢掖今嚴華短厚與寛博逢掖
混然雜居亦有知其然乎李斯程邈之學興人以科斗大篆
爲古今則又以李斯程邈爲古是字書不可知也離騷河梁
之體作人以國風雅頌爲古今則又以離騷河梁爲古是詞
學不可知也推之扵官名扵儀禮扵日用常行諸事種種豈
得皆與古合而吾持已處物憧憧然皆如暮夜遊昏霧中投
坑墮井不可自保何望目槃杅几杖之銘耳珩璜琚㻦之音
而相警爲聖賢㢤故夫子之歎非歎扵一觚殆憂風俗之變
将至扵如此也且夫子不獨于觚然也嘆拜下嘆麻冕嘆先
後進禮樂歎借馬闕文不啻屢拳拳焉以風俗之将衰在夫
子尚不能如何不過私憂隱慮而巳吾徒則又何說惟當精
攷而謹修之存之扵心持之扵身或可傳之扵書告之扵其
人其人萬一有知其說者逢可為之時得以漸而正之風俗
猶有望也
　　子曰囬也其庻乎屢空　一章
人資質雖甚高茍飢寒衣食之不給則十有八九難乎其為
賢學問雖不深使生理有以養其心亦未至遽然流扵不肖
此論本止中人以下發夫子之門人最聰明者莫如顔淵其
次子貢今也平居商略二子而乃有屢空貨殖之嘆何耶嗚
呼此不可以小事觀也洪範曰凡厥正人旣冨方榖榖之為
言善也且旣謂之正人安有必待旣冨而後為善盖先王之
時天下無甚貧之民惟賢者在高位有俸禄采地之厚始得
以言冨惟旣冨而所以居冨者斯有道矣顔淵之時井法雖
壞竊意猶有壞之不盡者故荘周言其有郭外之田五十畝
郭内十畝固非皆寓言也但支持有所不贍而時時不免空
乏耳夫子扵此歎其居窮守約之操簞瓢飮食天樂内足泊
然不以外物累其靈臺此與陳蔡絶糧而弹琴自如者何異
其曰庻乎者盖引之以自近也至若子貢之貨殖先儒以為
未能忘情扵豊約夫未䏻忘情扵豊約則是其中巳為貨殖
所累惜一金與貪萬鍾同一不化天之命人如是而貴如是
而賤如是而貧如是而冨此理誰不能知惟安之為難彼冉
求季路軰地位髙人幾等夫子亦甚賢之然見其昏昏扵辭
受去就之間仕不擇地食不擇粟譴怒之極惟取其名敎最
不可容者攻之未嘗以貨殖為責其以貨殖責子貢殆愛子
貢之深期子貢之逺欲其至扵顔子之屢空而已顔子未嘗
多言言則中理子貢惟多言而屢中故出扵億度在同門中
亦不見其比今人見夫子一抑一揚遂疑子貢不得齒扵顔
子之列又謂處飢寒逆境為小節皆未深攷也
　　子罕言利與命與仁
利者四徳之一命者天之所以賦扵人仁者人之所以為心
聖人何以靳扵言㢤曰利非君子之所急其罕言之是也至
扵命至扵仁亦若是焉盖夫性理之學其體也在扵心傳而
不可以耳受其用也在扵躬行而不可以言說今姑母論夫
子時夫子沒夫子之道湮塞晦昧者數百年頼孟子明之孟
子没又湮塞晦昧者千有餘年頼漁洛周程以來諸儒明之
方諸儒之未明也人人以性理爲難言而不敢言故講學者
必尊所聞讀經者必闕所疑推賢敬古風俗朴厚而真修實
踐之意常踰扵議論之表自諸儒辯析旣精記録亦繁字義
無所窒扵心胸談柄無所滯扵唇舌向也白首老生之不能
諭者三寸童子類能言之可謂家游夏人舒向而淵源根柢
有不暇計矣以此推之聖人所以罕言者豈非慮其弊之将
至此㢤區區以空虚倚席扵斯亦旣再歲愧無所發明以稱
答父子兄弟之意切願閒暇之時有惑相訂有益相告取五
經諸子之遺言隱義雖易通而非盡解者常常質難傳曰母
勦說毋雷同如利一也孟子之所非與周易之所取何以異
命一也脩身之所俟與巖墻之所避何以殊仁一也司馬牛
之所難與管仲之所近何以别不徒求之又從而綢之不徒
獲之又從而賾之朝夕復熟彼此浸潤庻幾修辭存誠致知
格物不無膚寸之益諸君子以為何如
　　祭如在　一節
祭之以禮難言也其禮之所以然不可以不知也惟知其禮
之所以然而鬼神之状隂陽之故皆瞭然扵胸中而祭可言
也此章祭如在謂祭先祖時也祭先祖如先祖之存脉絡相
通精神相接此易言也祭神論祭外神若天地社稷山川五
祀之類脉絡何以相通精神何以相接此難言也古之人食
則祭先炊飮則祭先酒馬祭馬祖田祭田祖以至捍大災卹
大患有功扵國有徳扵民者舉不遺其祭今且静而思之人
惟不知恩義則巳耳稍稍知有恩義則凡有力扵我者豈能
忘之厥初生民風氣朴野不但拙扵防患患亦未生不但略
扵息爭爭亦未有洎乎爭鬪患作人且不免與禽獸相食先
後聖賢相繼出而憂之扵是乎有管攝有拯助有敎導又知
夫人之衣食居處生息扵宇宙之間一物必資一物之力資
其力者必懐其感懐其感者必圖其報此祭祀之所由始也
籩豆誠陳尸祝誠設登䧏瞻仰若将臨之周旋磬聴若将語
之精神安得而不接血脉安得而不通乎至若吾夫子之恩
之徳開吾人耳目洗吾人腸胃易吾人心胷續吾人命脉隆
扵天地深扵父母又當何如其感何如其報丁祀在邇誓戒
有言謹為諸君誦所聞而諸君省焉
剡源戴先生文集卷之二十五(終)
剡源戴先生文集卷之二十六
　　　　　　　　　　　　　　四明戴表元帥初
　講義
　　孟子曰子路人告之以有過則喜一章
善者天理之總名人人有之人人有之而有不能有之者心
不在焉故也心扵善者不但能有巳之善又能有人之善不
但能有人之善又能與人同其善心不在于善者人已兩失
之矣今且以此章三節逐一紬繹子路人告之以有過則喜
是取人之善以去已之不善猶未免扵有不善惟䏻去其不
善斯羙矣此賢者事也禹之聞善言而拜是喜人之善與巳
相契雖有人已之分而同扵為善比子路相去甚遠此聖人
事也至舜則善與人同舍巳從人樂取諸人以為善一人之
身而耕稼陶漁之類亦取扵人而能之取扵人以為善則人
益勸扵為善是與人為善者也舜禹俱大聖人不宜分别就
吾黨今日所學且論子路子路在孔門最為多過初見時氣
象麤暴可掬從游雖久而鼓瑟言志侍側之頃威儀應對毎
見譏斥後來岀仕黨季氏為衛輒平生本末無一合扵正理
不知聞過而改者何事想見其為人純誠信勇但有所聞知
其不善随即羞悔不敢復作故能日克用厲薰摩浸灌陶寫
濡染而卒成大賢而稱其可為百世之師也今人隨群而趍
逐隊而處一般浮沉一般容悅故終身不見有過又或位髙
齒長則人方譽之權隆勢盛則人方憚之真見有過亦無人
言蕩者奪扵外馳鄙者安扵近務幸人不言偃然以為人事
不過如是尊卑相承前後相襲耳不聞善言目不見善事旣
以誤已復以誤人悠悠兀兀坐成凡庸此皆子路之罪人也
㢤
　　曲禮曰毋不敬儼若思安定辭安民㢤
曲禮者先儒以為委曲說禮之事雖是委曲說禮此起初一
章却是禮家大綱目處毋不敬者禮以敬為本戒人常常警
畏不敢放縱怠惰儼若思者人思事時顔面必端荘儼恪持
敬者其貌亦當如此也安定辭者人之發言不可輕躁必審
定其是使之穩當無有後悔方可岀口安民㢤者言人能行
此三節不但可以自安而見扵政事亦可以安民也總而論
之其目三曰貌曰心曰言其綱一曰敬心在扵敬則貌與言
皆在扵敬心不在扵敬則貌與言皆不能無失也世之儒者
多言心屬内貌言屬外旣分别為二遂以為敬當主扵心而
巳一戲笑過差一諧謔失節未害扵道殊不知心是貌言之
根苗貌言是心之枝葉未有枝葉有病而根苗無傷者故其
始不過小不敬而其終也卒䧟扵大不敬不可不察衛武公
之詩曰善戯謔兮不為虐兮韓退之則直云張而不弛非文
武之道夫文武之道豈使人謂戯謔可為者邪春秋之時一
執玉惰一受脤不敬一行人失辭識者知其年壽禄位之修
短尚書傳洪範五事一曰貌二曰言所関順逆休咎尤如影
響猶是古人告戒流傳常法如此今人所以不然者盖縁常
情以禮為拘束禁制之物強而持之令人血氣不暢筋骸不
舒此不知理者之論吾黨試以曲禮此一章玩味而習復焉
心常常不敢放縱容貌常常端荘不敢輕扵戯笑言語常常
謹重不敢易扵諧謔但見氣象詳和身心安樂今日為生徒
則禮行扵學校而為賢生徒為子弟則禮行扵家庭而為賢
子弟它日為人師長為人僚佐則禮行扵州里邦國而為賢
師長賢僚佐推而大之無往而不宜無為而不順其效豈不
章章可睹㢤
　　大畜象曰天在山上大畜君子多識前言往行
物之大莫如天而山能藏之以此言學何學不充以此言徳
何徳不具又大畜之卦内乾外艮乾者徤也艮者止也人之
學行扵内能徤則無間㫁不一之病於外能止則無淺躁輕
出之悔皆大畜之義也易卦本不專為一端而發此象旣取
君子多識前言往行以畜其徳為辭扵義亦不為小矣前言
者自聖經賢傳及載扵簡書聞扵談論之善者皆是也往行
者古人立身行事可聞可法者皆是也今之君子所以不如
古人者多是自倚其聰明才智師心而行據已而發其天資
純美者或能暗合義理無大差繆而思之不周講之不熟反
致禍患其他強敏者強敏而失矜驕者矜驕而失苛細者苛
細而失遲重者遲重而失惟多識前言往行則念念有龜蓍
事事有軌範平時或得扵考究或聞扵講明耳濡目染心領
意㑹今日積一善明日積一善日日積之以至無所不通無
所不悟如冨人多藏貨物而不妄用如深山大澤草木生之
寳藏興焉而不見其運動一旦臨是非據利害剖析無不中
節施行無不合宜此大畜之所以為羙也按大畜以艮上九
一爻為主而初九言有厲利已九二言輿脫輹九三言利艱
貞六四言童牛之牿六五言豶豕之牙皆以止而不行為無
災尢有吉慶至上九始言何天之衢亨象曰道大行也言畜
多而至此始可行也人不多畜其學問徳行而速扵欲行其
志者可不爲戒㢤
　　周禮天官冢宰以九兩繋邦國之民一曰牧以地得民
　　二曰長以貴得民三曰師以賢得民四曰儒以道得民
　　五曰宗以族得民六曰主以利得民七曰吏以治得民
　　八曰友以任得民九曰藪以冨得民
此章言周公之所以聮綴邦國之民使之綢繆固結而不散
者有此九事兩者耦也猶言均平備具不偏枯孤單也一曰
牧鄭氏以爲州長是也民無土地則無生業使相養育九州
之長各有土地以養育其民豈不上下相得凡言得民者非
謂得而有之也謂得其心也二曰長鄭氏以爲諸侯是也九
州内之諸侯公侯伯子男各貴扵其國然苟徒以貴臨之則
威權控制勢分扞格而不相得矣古之諸侯盖以貴養賤非
以賤養貴也三曰師師之為言凡能以善敎得民者皆是也
故以賢四曰儒儒之為言凡能以善道得民者皆是也故以
道後世言師儒拘扵學問文藝故失其指如古之禹稷伊傅
之流朝為田夫暮為卿相所吐之言皆為經所行之事皆為
史至今千百世下遵之則為聖賢悖之則為愚不肖非師儒
而何五曰宗民無族則離惟有大宗小宗之法則有族以相
紏合六曰主民無主則亂惟有世世食采之主則有利以相
賑恤七曰吏民群居易争惟有吏以治之則不至扵無統攝
八曰友民分耕必力弱惟有友以信之則不至扵無救助九
曰藪民各産常産而不及乎其它惟有薮以冨之則不至扵
無儲畜以上九事扵居民之法養民之具纎悉備盡人以為
非周公之書非周公誰能為此書㢤吾黨今日學問且先扵
師儒二項討論玩味所謂賢者何說所謂道者何物設使居
田里其何以為俗設使居官府其何以為政賢莫先扵自治
而後可以治物道莫妙扵無為而後可以為事二者其何以
能得民之心知之必可言言之必可行惟毋汎汎然以為方
冊之空談幸甚
　　說命惟學遜志務時敏厥脩乃來允懷于兹道積于厥
　　躬惟教學半念終始典于學厥徳修罔覺
古書言道徳未有如此數語明白詳盡者天下事物莫不有
道惟我能自修之扵心則徳為吾徳而所以能積之修之則
在扵學當傳說時異端諸子之說未興文辭利禄之誘無有
其所謂學以所謂道徳可以想像按據而知也說命三篇說
學惟説學于古訓要自是一種格言大訓載諸學宫簡櫝之
中老師宿儒伏扵田野耕樵之流當時尚可致問而今茫然
逺矣如傅說其人即是其類今試以意求之學惟虚心可以
大受先若傲然以巳見實之它有増益由何而入故貴扵遜
志然一扵遜志而不及時用力又失之悠緩故貴扵務時敏
旣遜旣敏所修者滔滔而來而愈信愈懷不敢怠忘則積扵
厥躬此一節也學不止扵獨善其身必有以及物而後可以
驗學之進故始扵自學而終扵教人體用内外各得其半雖
巳能如此惟念念主扵學功力無間㫁則所修之徳有自然
而然而莫知其然者矣此下一節也兩惟字三厥字三學字
此其立言之精垂敎之切誠可為學者警枕又三篇中指實
事多引空言少期其身必以伊尹期其君必以堯舜淵源氣
象上與禹稷臯陶下與孔孟初不相逺漢儒明經家說若稽
古巳三萬言豈足以知此而况扵後世生于異端諸子文辭
利禄之俗穿鑿剽竊又岀漢儒之下者乎
　　子路使子羔為一章
子路之為人最多過最勇扵改過惟勇扵改過故雖多過而
不害為君子此章何必讀書之云發扵為季氏宰時從游旣
久漸染旣熟何以有此麤率可謂駟不及舌矣然不知此乃
子路進學之候以自信可也而以處子羔則非矣子路以政
事稱其扵治民人何疑之有若鬼神之事固嘗親問扵夫子
所謂社稷亦必講習有素此二事雖不必讀書而可以為學
子羔之資質雖美度不敢望子路敏不及子貢勇不及子路
其從游之久漸染之熟又未必及子路而子路遽薦之為宰
又遽然許之何必讀書何其容易之甚邪又况人之聰明有
限事物之義理無窮假使讀書巳多見道無蔽尚不可廢學
故夫子老而學易其語人曰仕而優則學而子路未知子羔
之何如乃先㫁之以何必讀書幾何不以人民社稷為戯乎
夫子旣斥其佞子路亦必愧悔聞其說者宜可以為戒而流
俗之弊至今反以為口實得百里之地為古諸侯見儒如仇
見書如毒藥怪物悍悍然曰儒無益扵世曰書能誤人相率
擯而棄之嗚呼安得知過服義如子路者而與之語㢤
　　子曰中庸其至矣乎民鮮能久矣
中是不偏不倚無過不及庸是平常此二字惟聖人能行之
若非聖人决然有偏倚决然有過不及决然不能平常故處
事而無偏倚無過無不及與夫合扵平常者天下之至理也
旣是至理自然民鮮能行之堯舜之禪授扵理當禪授堯舜
不容不禪授禹之傳賢扵理當傳賢禹不容不傳賢以至湯
武之應天順人伊尹周公之訓太甲敎成王仲尼之轍環天
下由後世觀之其事至難其迹各異在聖人當時處之不過
當然之理此所以為中庸也道學不傳漢儒遂以胡廣為中
庸夫胡廣阿時取容持禄固位其所長但能記誦典章儀註
以為口耳之資用心行事全不正當何㢤其所為中庸乎近
世士大夫說及中庸又䧏而歸之中才庸人聞中庸之名往
往諱而嘆之故毎發一議每創一事必求以異扵人嗟夫中
庸者夫子子思諄諄以教天下後世以為之難能而士大夫
諱之不為亦可傷㢤
　　良冶之子必學為裘良弓之子必學為箕始駕馬者反
　　之車在馬前
天下之藝惟其辛苦力學而後能者不如天性之自然天性
之自然發之扵内耳目之聰明接之扵外有不學學必積矣
良冶之子當學為冶良弓之子當學為弓父業而子世之宜
也今日良冶之子必學為裘為弓之子必學為箕何也以言
為冶之家習見其為冶之事錮補穿鑿者有似扵為裘故不
用之扵冶而用扵裘為弓之家習見其為弓之事調揉撓熨
者有似扵為箕故不用之扵弓而用之扵箕此亦天性自然
之所近得扵聰明之所接故不待力學辛苦而能者也豈惟
藝人之學為聖賢君子之事亦如此也學仁者始扵孝弟學
義者始扵不妄取學禮者始扵不妄動學智者始扵不妄為
學信者始扵不妄語學仁而能孝悌雖不得仁去仁不逺矣
學義而能不妄取雖不得義去義不逺矣學禮而能不妄動
雖不得禮去禮不逺矣學智而能不妄為雖不得智去智不
逺矣學信而能不妄語雖不得信去信不逺矣故曰性相近
也習相逺也性本有此物而不能孝弟性本有此義而不能
不妄取性本有此禮而不能不妄動性本有此智而不能不
妄為性本有此信而不能不妄語是得之扵性而失之扵習
也是良冶之子不特不為冶而併不能為裘良弓之子不特
不為弓而併不能為箕也為冶為弓也者性也為裘為箕也
者習也仁義禮智信也者性也孝弟也不妄取也不妄動也
不妄為也不妄語也者習也聰明者所以嚴其性之所從出
謹其習之所從入者也禮記又曰始駕馬者反之車在馬前
何也此言馬之性難馴人之敎之者勞故始駕馬者車反在
馬前人性之易學不如此也人之聰明所以能爲萬物之最
靈者謂如此類也人之子弟有聰明而不能用至扵自汙其
所習自棄其所學者真可惜㢤
　　子曰善人爲邦百年(至)誠㢤是言也
善人慈祥信實之稱爲邦猶言治國凡今子男百里諸侯属
皆是也勝殘去殺是化殘暴之人使不爲惡旣不爲惡自然
不用刑殺此是功效比扵唐虞三代雍熈泰和之俗有深淺
然亦可以爲難矣夫以慈祥信實之人臨民蒞政能使其人
不爲惡而免扵刑殺此非一人一日所致故必待扵百年之
久先儒謂漢自髙惠至扵文景黎民醇厚幾致刑措庻幾近
之唐虞三代旣不易爲儒者說漢初禮樂則不暇興經術則
初未講風氣可謂朴陋之甚其爲政者蕭何起自刀筆曹參
周勃軰皆百戰行伍而一團真淳寛厚之味令人感動盖承
秦人刻薄之餘真所謂飢者易為食渴者易為飮也蕭曹旣
創之扵前相接為政者申屠嘉周亞夫之徒亦如泰山喬岳
􁃽然不動雖無善人之名而有善人之實後來公孫弘以明
經封侯作相儒術始顯海内亦紛紛多事以此想望善人為
邦氣象欲如漢初以來何可復得論者遂疑儒者無益扵世
多虚而少實徒勞而無功儒者亦無以自解殊不知漢初魯
國兩生及申公董仲舒等若幸而得用又久其歲月又推舉
其同類使相繼至扵百年之浹洽安得無效祗如陳太丘魯
恭卓茂僅得尺寸之地亦自移風易俗耻扵為惡大槩可以
見矣豈可謂儒者無益扵世而皆可疑耶
　　子曰伯夷叔齊不念舊惡怨是用希
天下之至難平莫如怨而至易偏莫如好惡我有是善也而
人不知以為善我未必有是惡也而人㫁之以為惡怨斯興
矣人有是善也而我不知以為善人未必有是惡也而㫁之
以為惡好惡斯不足孚扵人矣伯夷叔齊以清隘聞扵天下
郷人一冠不正望望然去之與惡人居若坐塗炭中意其平
日必持已太嚴而責人巳甚夫人乃以為不念舊惡怨是用
希謂所惡之人今日為惡明日能改過為善則伯夷叔齊亦
不追記而咎之審如斯言豈有一毫芥蔕荆棘之意以此道
處一家則一家可以無怨以此道處一鄕則一鄕可以無怨
以此道處一國則一國可以無怨以此道處四海則四海可
以無怨先儒疑二子舊惡之事無以考以愚觀之武王以至
仁伐不仁八百國之諸侯同心歸之而二子獨非之是與八
百國諸侯宜爲怨者也然天下後世至今以武王爲是亦不
以二子爲非盖各當其理也然則用伯夷叔齊之道豈獨四
海可以無怨雖萬世無怨可也今之人好惡不由其理一杯
羮徳色則悅之一睚眥反唇則仇之聞二子之風亦盍少動
心乎
　　子曰後生可畏焉知來者之不如今也四十五十而無
　　聞焉斯亦不足畏也巳
爲先生長者之法主扵敎言遜譲安有以後生爲可畏又許
其有求聞之心者㢤嗚呼此可以見聖人敎人懇切之極矣
人非生而知之誰能廢學學則雖單夫窶人而可以爲君子
爲聖賢不學者雖堯舜之聖不免爲小人愚不肖爲君子者
爲聖賢者人常畏而敬之爲小人者爲不肖者人常賤而鄙
之此必然之理也今夫一等同鄕井同國族人物相似也家
世相似也年位相似也而能修飾衣冠遵守禮法口無妄言
身無妄動衆必共相指目以為模楷此聞其人而可畏者也
其有沉酗佻逹狎䁥非類㓜不遜弟長不慈敬衆必共相指
目以為疵癘此聞之而不足畏者也推之扵庠序扵朝市皆
聞而知之善者必有舉之以為公卿士大夫不善者必不免
紏之而蹈于罰善有可舉為公卿士大夫而不得為公卿士
大夫君子謂之命惡有可蹈于罰而不及蹈于罰君子謂之
倖而人之為人不可不自擇也為先生長者之法不可不勸
其為善而阻其為惡當夫子之時風俗猶羙先王遺文餘澤
猶有僅存扵草野之間惟無老成師傳以接引将就之故悵
悵然不知所歸夫子勸善阻惡之權旣不得見扵為政拳拳
此歎必發扵倦逰歸魯之日然則亦可傷矣其曰四十五十
云者人能自少小始有知識之時而學之則年之至此必有
一善以聞扵人非謂四十五十而始攷之也吾黨之年視四
十五十為有加所可以聞者何事所可以畏者何道所可以
敎後生者何業亦盍先講明之
　　有孺子歌曰滄浪之水清兮可以濯我纓滄浪之水濁
　　兮可以濯我足孔子曰小子聴之清斯濯纓濁斯濯足
　　矣自取之也
人必自貴也然後人貴之其賤也亦惟自賤而後人賤之也
孟子此章引孺子之歌孔子之言本為當時禍福而發其實
天下之理莫不皆然夫滄浪之水有清有濁水幸而為清則
人取之以濯頭上之冠纓水不幸而濁則人取之以濯足是
因其體之有清濁故人用之有貴賤今有人焉口誦聖賢之
言身履君子之行則鄕里必取之以爲師範國家必取之以
備官府是猶滄浪清水之貴而人取之以濯冠纓也又有人
焉言不出扵禮義而鄙悖是習行不凖扵先王而市井是行
則朋友必棄之以爲惡子官府必擯之以爲凶徒是猶滄浪
濁水之可賤而人取之以濯足也同一水類也而用之有如
此其殊同一人類也而待之有如此其逺亦可以自擇矣或
曰水本清也而人有用之以濯足人本賢也而人有不用之
以居髙位則柰之何曰是有命焉不可以槩論也季氏世爲
大夫而孔子懐羈旅之憂臧倉王驩得君而孟軻有不遇之
嘆故君子得福以爲常而小人得福以爲不幸小人得禍以
爲常而君子得禍以爲不幸亦猶水之淸者人固辱之以濯
足而可貴者無損水之濁者強用之以濯纓而可賤者猶在
也循理以安分修身以俟命事之在我者謹而行之事之在
人者静而聽之學問之道其庻幾乎
　　惻隱之心仁也羞惡之心義也恭敬之心禮也是非之
　　心智也
此四句孟子前篇已嘗言之引仁義禮智歸扵人心最爲親
切大抵天之予人以此性止有仁義禮只是以恭敬爲仁義
之節文智只是分别仁與不仁義與不義之是非三尺之童
亦知仁義非心外物而其初本因告子義外之辨今天下後
世但知告子之害仁義而不知其害實起扵老子老子扵孔
子爲前軰多讀書識道理孔子亦嘗問禮而其言曰大道廢
有仁義智慧出有大偽曰絕仁棄義民返孝慈絕巧棄利盗
賊無有嗚呼是何言乎然老子之說險怪不經其害在孔子
前而孔子終身無一辭非之告子之說緩扵老子而孟子略
不少容何也夫子道高以為我之教行則彼論自息孟子則
不然以為失今不攻後害愈甚故當時亦稱孟子好辯卒之
天下後世因孟子而遂知仁義者辯之力也吾黨今日不必
追咎老𣆀深非告子羣居終日固未暇憂人之憂急人之急
且問自身當惻隱者何事居窮無事固未識譲千乘之國且
問自身當羞惡者何物出門固未能如見大賔且問居家能
不欺暗室否居鄕固未能使人質决曲直且問能無間言扵
父子兄弟間否是四事也惻隱也羞惡也恭敬也是非也皆
良心也皆非他人所得與也盍亦返自思之
剡源戴先生文集卷之二十六(終)
剡源戴先生文集卷之二十七
　　　　　　　　　　　　　　　四明戴表元帥初
　古詩五言
　　大名元復初郎中携示感遇五言八章次韻并陳東平
　　　曹子貞編修薊丘曹克明敎授
美人乘天風手吹玉參差我有龍門桐綴之冰蚕絲空中一
偈荅聞者為忘機神馬已岀河鳯皇且鳴岐悠悠百年内儻
有相逢時
我登海山巔羣丘耿如芥客來談九州更詰誰小大神疲穆
滿馭足蠒神始載終然方寸心擾擾軀殻外流光如急水一
去難復再歸來坐虚室始覺身安泰老馬寕為駒即且或甘
帶名跡吾不嫌全生聊逺害明有不見睫智有不衛足學静
三十年晩始悟無欲履卑懼名髙居群忌行獨不見歌鍾家
白日臥金谷不見帶索生行吟扣哀竹爲君慎燕息顧兎方
在腹
　　東陽方韶卿惠古意七篇久不得和五月二十六日将
　　　假館宗陽橋稍有閒暇乃爲次韻因寄訊彼中吳子
　　　善前軰子善陳文毅公同父甥孫
長歲狎紛諠新廬稍踈静虚名亦相累簮珮來整整青天戍
樓柳白日仙林杏散書一長謡消此清夏永
　　　二
營營寄巢蜂白晝争空花䟦䟦縁壁虫喧飛亂如麻譬如惡
俗士便不揮鞭撾桐君何處來隔壁聞瓠巴
　　　三
舊文空中雲零落跡易消新交江上流來去同奔潮藹藹玄
英孫望之十舍遥願爾多黍稌相投共簞瓢
　　　四
人膽小於壺揣想無限極及其遂所願不過一消息金華文
物府前哲餘楷則千年萬年名豈使夸者得
　　　五
作詩如挽船學力乃篙櫓向來牛耳盟諸老肯多許元暉雲
樹荒仲宣江海阻之子歸未歸相思慰風雨
　　　六
德孤誰願髙氣寒誰願淸斯文鄒魯來壈坎勞其生豈無性
命憂艱難愈同情如何及門士亦作胡越聲
　　　七
永康經濟學近古将無同甥孫世其業汗馬收全功我欲攬
遣跡雙眸氷鏡空君亦跨黃鵠吹簫白雲中
　　韓君羙經歷賦孟夏木長五詩示僕因寫鄙懷通呈阮
　　　使君君美時與諸公講易
吾評陶淵明略似段干木詩文雖滿家不飽妻子腹仰瞻清
風柯俯窺白雲谷誰能為升斗辛苦受羇束因君寄髙韻千
古動遐曯
　　以羔裘如濡洵美且俟韻為八詩送夾谷子括赴明州
　　　推官
鑑虚磨愈明絃柔調自直臨民要儒術非但用三尺君看春
秋學從士能㫁國人情豈相遠贈子以不惑
　　　二
水耕當用牛陸行當用馬詩書無近功平世安可捨吾州兵
荒來冠蓋多苟且寕無段干木意氣能少下
　　送袁季源之婺州因簡范經歷
為山不願髙為水不願深水深蛟龍集山髙虎豹蹲我有避
人法終日衣冠林煌煌錢塘城㳺塵晝為隂豈無青雲交難
在相知心豈弟袁大夫寒窓理閑琴峻坂為牛力炎天九秋
襟膠漆四十年齠齓以至今天欲饑餓我使子無黄金勸仕
拙不諧驅耕弱難任低回向誰門後生氣駸駸今晨積潦霽
鳥烏有好音約我共行役東平歩嵚嶔皎皎婺女精瀰瀰雙
溪潯臺有白馬生風稜共蕭森文林惜妄動動必向所欽吾
評古毛義志行近騫參公府許辟召屈身非祿淫斯人我知
舊長髯善娯吟穴蟻夣離合風花命浮沉往者納千䞇終然
遺一簮欲行又不得岀門失前禽子往再拜問何由振聾喑
　　次韻荅朱侯招遊海山
江南春草黃江北秋鴈飛窮居念還往故物悉已非我有青
雲交山林可同歸十年學撫琴對客輒累欷豈不願和恱調
苦心易為青天無古今白日相因依向來炎炎人所得一何
微成者化埃塵不成翻禍機玉美受雕鐫馬良遭絆鞿所以
曠逹士但貴知我希請休接輿歌且急梁鴻噫名微少士責
身閒免官譏寕無一日力相尋盡﨑嶇霜魚碧玉鱠水菊黄
金輝君歌我按筑我舞君攬衣此日為君歡醉遊敞船扉
　　題陳髙士所藏冬青枝上白頭翁畫
飛髙得珍叢青子飢可食不知何憂愁二鳥頭亦白道人天
機深清齋意相許頼汝不能鳴一鳴嫌殺汝
　　以空飛本無迹韻為五詩往扣廣微張公
智有不近名賢有不踐迹百年如飄風誰作遠行客所要在
持久以道自消息吾師豈欺我白首方學易
　　浴蚕沙溪水一首為上饒陳烈婦作烈婦信州上饒人
　　　嫁同郡葉氏年二十五生子四齡而寡丙子兵㓂起
　　　能以智全其家歲飢發粟賑貧類大丈夫慷慨知大
　　　節非徒守閨門貞行而巳有司上其事賜旌表蠲復
　　　如法
浴蚕沙溪水採桑玉山巔絲成白稜稜膠作烈婦絃烈婦何
所言絃中意纏綿一說鸞影孤二訴雛巢穿巢穿尚可葺影
孤恨終天有食不自肥衆禽仰喉咽真宰憫其疲勞役盡弛
蠲及今雛長成雛羣亦蹁躚朝陽照岩林枯槁生光妍黃蘗
誰謂苦鐵石誰謂堅請君屏俗耳聽我沙溪篇
　　書歎七首
王生困縲紲(泳道)劉子急徵追(正仲)舒叟挈家走幾遭鞭與
笞(東野)我無三人辱闔門但窮飢飽死世更多徒憂何以為
敢作小夫歎聊為才士悲
舒子髙品藻王生怪衣冠處世那得爾譊譊真自殘劉子最
多愛逢人傾肺肝勸我學其道縮身可泥蟠胡為亦不免念
此坐長嘆
英莫天上星碌碌澗中石升沉雖不同精爽或相激我有知
名文四海邯鄲壁(子昻)遭逢不自閟頗為談者惜談者自不
知斯人寧易得
袁弟豁逹人陳兄静黙士平生少附麗頗與同憂喜邇來怪
事發談笑不可擬一爲脫淵魚一爲墜柯蟻吁嗟其柰何天
運固如此
數友越州居無書巳三年台州巳無數逢人毎相賢日夜憶
逺友逺者隔蠻煙風氣不擇州俗情輕目前管鮑死何處寄
酒洒其阡
結友何用多管鮑無三人讀書何用博得少全其身君有狥
名子擾擾起風塵朝逐冨兒飡暮聯豪士茵歸來反如客魚
鳥亦相嗔
蘇州米空熟越州人不來緩急托逺婚不如傍蒿萊蒿萊在
籬落爲我障浮埃生女屬他人生男尚嬰孩從何得饘粥作
此聊自咍
　　觀村中禱雨三首
十里不同雲五里不同雨天公白茫茫乃爾多肺腑人言蛟
龍神象類可以取蛇虫當此時行路誰敢侮飛騰信有術忍
待號者苦咄哉神禹功浩蕩流萬古
　　　二
昨日苗穗赤今朝洒然靑頗知窮旅人百金換顔形念爾雖
微根同禀造化靈自古有枯旱人類幾千齡恐是自生化難
皆問蒼㝠野草人不憐何獨不凋零
　　　三
西村送龍歸東村請龍出西村雨綿綿東村猶出日共稱西
人良或是窮可恤誰知所雨粟盡入東村室儒生無愛憎但
喜𬞞蓏實通年一飽厨猶在兎園帙
　　山中翫物雜言十首
時露下百草流螢此飛翻初如灰燼微忽作秋星繁念彼生
育處回光照其根君莫輕流螢流螢尚知恩
　　　二
靑橘霜露時英英秀中園問訊訊居人今歲胡不蕃云有孤
兒來手觸枝上丸嗚呼此義木痛感在吾言
　　　三
野果散髙林雀鼠食之宜設非人所殘一顆不敢窺寕由網
罻防亦無神物司食道固當爾雀鼠猶有知
　　　四
見狗須不走見蛇湏拱手不走爾非偷拱手亦相厚無欺物
自信能勝誰肯負不見吳山虎郭文探其口
　　　五
鳥有反舌者自古比䜛人時氣一朝遷此舌竟不伸衆鳥莫
不然更鳴以存身如何能言士聒聒無止辰
　　　六
犂牛有土德體厚静綏綏豈無牝牡情不自求其雌終朝草
棧間若忘渇與飢嗟彼位兒髙乃爾難自持
　　　七
精衛勇填海鶡旦苦求明明尚可得求填海何時成我觀飛
鳴族一一各有營但為口腹謀遂爾遺其名
　　　八
燕是孝義鳥常棲孝義家堂簷白日煖上下静無譁以此托
軀羽禍福審不差誰云知數歴俗士義之夸
　　　九
圃人憂孽虫為𬞞畜雞雛小雞擇虫啄大雞遂啄𬞞虫去𬞞
亦盡對之可欷歔昻昻髙冠幘反不小雞如
　　　十
蚯蚓食土壌蚩蚩何所為蜩蟬飲風露蛻上髙髙枝卑者慕
其仙飄颻安可追倘令智相及無羡亦無悲
　　自居剡源少遇樂歲辛巳之秋山田可擬上熟吾貧庶
　　　幾得少安乎乃和淵明貧士七首與鄰人歌而樂之
貧賤如故舊少壮即相依中心不敢厭但覺少光輝向來乘
時士亦有能奮飛一朝權勢歇欲退無所歸不如行其素辛
苦耐寒飢人生係天運何用發深悲
　　　二
我居在窮巷來往無華軒辛勤衣食物出此二畆園薤松鬱
朝露桑柘浮春烟以兹亂心曲智計無他妍擇勝不在奢興
至發清言相逢樵牧徒混混誰愚賢
　　　三
松風四山來清宵響瑶琴聽之不能寐中有怨歎音旦起繞
其樹磈砢不計尋清音可敷席有酒誰與斟由來大度士不
受流俗侵浩歌相倡荅慰此雪霜心
　　　四
中年渉事熟欲學唾面婁逡廵避少年起穢不敢酬旁人吁
巳甚自喜計慮周微劳消厚疚淺辱勝深憂從知為下安處
上反無儔人生各有志勇懦從所求
　　　五
古人重畎畆有禄不待干德成祿自至釋耒列王官不仕亦
不貧本自足饔餐後世恥躬耕號呼脫飢寒我生千禩後念
此愧在顔爲農倘可飽何用出柴關
　　　六
村郊多父老靣垢頭如蓬我嘗使之言辭語不待工古來名
節士敢望彭城龔有叟誚其後更恨道不同鄙哉譊譊者爲
隘不爲通低頭拜野老負耒吾願從
　　　七
去年秋事荒販糴仰鄰州徤者道路間什伯成朋儔今年漸
向熟庻幾民不流書生自無田與衆同喜憂作詩劳鄰曲有
唱誰與酬亦無採詩者此職何可修
　　丁氏厚德堂
賤士懷永憂一物常恐枯貴者止營私智或遺妻孥肉食從
古鄙黃金使人愚我游四十年錢塘車馬區但見挿桃李誰
曾種桑榆白頭識丁子儀冠儼于于示我厚徳編嘉名在塘
隅談之為踊躍喜氣生眉鬚願子冨倉庾人人飽餐餔願子
多酒漿日日開樽壺行藏自有命不謁守錢奴
　　排律十七韻賀阮侯伯子
芳城春樹晚清海月弦初瑞出三神島光纏五馬車眼中新
鸑鷟膝下小璠璵錦褓看争羡犀顱畫不如試啼賔錯愕獻
夣媪勤渠庭舞張公鶴門填孔氏魚一時官府慶數世甲科
儲聞說衣冠里髙増棨㦸閭民隨阮公姓鄰禁宛溪魚東去
龜浮印南逰雉遶車隂移棠芾芾騎擁竹舒舒政有兒童戀
謡聽父老餘攅眉詢賦額正色署刑書暗室天如鏡心田老
自畬看騎金腰裊待弄玉蟾蜍我欲歌三賈誰䏻說兩徐先
隨湯餅祝聊當賀錢醵
　　傍家東北有山曰紹地余幸得之規以為素荘也
紹地吾所欣他時以藏我岡原見逾美松柏栽已夥雙流交
在右一几平連左憶惜初經營登髙忘蹩跛年衰巳漸怯歩
暫石頻坐居然契劵叶偶爾龜策可心手之勤勞軀骸庻安
妥况復近芳茨時能薦蔬果雖無劉伶鍤略慕王孫躶
　　謝陳君祥憲使時郡家以余充歲貢陳侯頗憐之令無
　　　行
鸞凰不鷙暴珪璧無鋒銛評材容一切未覺世論嚴僕昔江
東歸二紀操鉏鎌聞山但廬霍慕水惟沱潜宫車歲千兩未
省謁帷幨豈無趙張倫居突不得黔新年有吉語所在興循
㢘惟此沮洳氓生涯嗇而纎􁍭營疲負挈陸取困塗霑赫赫
金鋪門風雨今無簷皎皎華裾生塵土今無䄡分臺得陳侯
笑語脫烹爓仁賢所居國不言革頑憸侯家仲舉峻何如太
丘謙問侯何所為深坐静春簾問侯何所學净几飄風籖儼
雅菑川公髙節齊晉瞻橫流滔天來挺身臥西崦何以贈陳
侯孟光書滿奩名曰事言補其辭清以恬豈但資稗官五經
之韜鈐從來名世士必有淵源漸侯識民蓍龜侯材國梅鹽
誠令以德舉遐􁐌詎䏻淹愚者理宜止容僕守窮櫩
　　往時王逹盖甞與予評陶顔二公云魯公乞米於李大
　　　夫者李大夫光弼也而怪淵明所乞食失其主人名
　　　氏以為恨余按淵明乞食詩云飢來軀我去不知竟
　　　何之行行至斯里叩門拙言辭則是淵明爲飢所驅
　　　本不知爲何人家而叩之亦可憐矣然淵明家有五
　　　男子傳稱翟氏志趣亦同能安苦節夫耕於前妻鉏
　　　於後又責子詩雍端俱年十三或當别有庻母淵明
　　　又甞助其薪水大約計之不翅百指之家而當飢餓
　　　單身竟行望屋求食不知其家何以為處乃不如魯
　　　公闔門同飢共飽擇英賢可語者通情焉不亦可乎
　　　余家與淵明略相類不敢用淵明法壬辰春有感於
　　　故人之言遂和淵明詩韻將求如李大夫者而告之
今朝胡不樂取書一哦之飢窮古不免陶生良有辭骨肉同
天倫僮僕縁食來如何長年中萬事付酒杯脫身得一飽激
烈陳歌詩不如魯侯仁借貸英雄材嗟余亦有作欲向誰同
貽
　　君莫誇少年一首贈余光逺
君莫誇少年與我憊者疎我亦甞少年少年君不如談諧今
巳忘猶有少年餘東南山水國早得飛長𥚑春園虎丘樹夏
檻玉泉魚呉妍與楚艶過眼日千車當此秋風凄遊子易欷
歔我時未更事意氣益發舒出門有佳侣遇勝不得虚惟憂
日晷短當去亦躊躇官曹人所厭髙士不肯居平生縱觀處
最在客南徐姻黨四面集綵衣攤安輿停觥待淮蟹醇甘逮
僮胥道路無此願此願勝鄕閭自從秣陵歸鬱鬱不再攄三
間風雨屋僻其荒林墟非君好事者誰能至吾廬今來建溪
上逢君屢相於行藏且勿問人世有乘除舊狂我巳悔新銳
君當祛男兒不用世資身在犂鉏臨風贈君别勸君惜居諸
勸君重桑梓勸君重名譽歲晚未相忘頻寄山中書
　　老樹
老樹老且枯數柯枝綴之虫來食其葉藤來纏其皮幸然根
本堅未至甚離披風霜旣無損雨露猶見私如何烏鳥軰同
巢自傾危鬪撃翼似斧啄傷嘴如錐樹色歲時减樹力日夜
衰囬頭試一顧但可相扶持
　　伯收東岡麥
伯收東岡麥仲移西塍秧四季各有役餬口走皇皇豈不惜
冠履兼嘗業縑緗憐爾衣食微及兹筋力強古來經術士什
九起耕桑窮通自天命謹勿事胥商
　　邀陳氏子飯歸似銅山珣老丁酉五月十五日也
飯子山下麥羮以山上笋笋堅煩齒牙麥糲哽喉吻相邀豈
云厚竟去良不忍林園隱趣出魚稲秋事近短歌訊而翁贈
子以一哂
　　飢旱
旱風爍我膚飢火煎我腸春夏猶自可入秋始難當簮珥陡
頓盡衾裯纎細将奪從女奴手併入米客囊但兾喘息延敢
憂生理妨山州古磽瘠歲計仰蘇杭發地流玉粒浮天駕牙
檣如何水後郡翻糴浙東糧行路急促促人情沸皇皇焦枯
望一雨禬禱願千方雲氣亦偃蹇魃妖轉炎揚浮生想有属
沈憂聊暫忘
　　余居之西偏有小室名嗇菴詩以識之
嗇語養氣海嗇食養脾土嗇慮養心神嗇勞養筋膂衰年百
事袪寄息此環堵危如突圍将鈍似滯風賈顚仆兾賖延空
羸待償𥙷夸虚道蟊賊逞獲命斤斧收君論癡符偑我養生
主
　　鄰峰
霜嚴火炬青月淡兩峰白堂堂夜行誰鄰峰販醝客販醝事
且止歸農収又薄技擊習鞭撾鮮肥憤烹炙外雖刑憲拘内
實飢困迫鹿窮有狂奔虎斃猶恐擲如何隴上豪坐作溝中
瘠世無卓魯化名在跖蹻籍感歎重御徨羈危轉驚赤
　　春日城南聞禽鳥聲喧甚為賦二十二韻
今日春氣至新禽各啁嘲豈無好唇舌入耳何怓怓雊雒最
多端䏻以巧自殽黃頭亦翾給微吭和且調無計頗滑熟烏
鴉與鷦鷯自餘不知名喧呼雜竽簫黒衣猥雄黠晝動固非
梟均為樂其性幸此風日朝城南六七曲荒園繞榛茅我來
感物變何異在山郊惟聞黃鸝至不聞呌交交當由戀幽谷
畏寒還避囂群英盖壌内小大一逍遥得氣不足恱觸情遂
相遼乘墉少年兒挾弹欲見邀所規不滿掬翻令汙厨庖鷹
鶻勢險薄爪長尤善梢同群自戕撃此禍極無聊深藏務逺
晦尚懼形色招危機布平陸况乃縱輕僄悲憐復譬釋當鳴
詎爲妖但懷道傍樹信美非其巢
　　林貴父投老謁銓有贈
天寒道路長行子難為容况復迫衰暮視近歩憧憧千世悔
古學費時慙惰農誰知凍雪巷忽視㦸髯翁袖有排闥書談
如發硎鋒聽之不䏻竭浩氣生奇胸從來庠序師專以處龍
鍾才髙得教誘禄休尚遭逢此職今不少有求豈難從去去
善自愛春禽語晴墉
　　陳晦父赴銓十三韻
古人取逺士得一以為豪江左貢千百選掄今始勞占對混
童厮趨蹌偕吏曹以兹寓繩凖棄髓索皮毛遂乃考卷業成
文喧誦號其次嚴保舉虛櫝相籠叨富儒坐可得貧儒走滔
滔有司見其然厭賤如蓬蒿誰知真儒者百黜寕不遭陳生
青𬗋門佐書越江臯秩滿在選中家寒無所操虞翻顯慿易
買臣進縁騷吳士例則然且毋衒名髙
　　次韻荅鹽官傅秀才
欲有險於穽千金身陡沉争名急飢渇對面九關深誰知海
城畔山水發淸音蟾蜍泄喜愠籧篨閱晴隂意到得所指不
作寒鳶吟斯人定不惡我軰許同襟去去復去去白鷗未遐
心
　　南岩留宿分韻落字
遊歡值暄秋飮狎得嘉客嵌岩復在眼徘徊忘還郭欵欵坐
向疲喧喧笑多謔短簷近見出竇乳時聞落防闇燎蒸薪驚
虚揺鼓鐸僮憨榻露處僧馴茗頻瀹竟隱諒未䏻羡彼髙棲
雀
　　朱使君家諸郎将别十一韻
東南典藩材朱戸賢第一天生好兒郎玉笋森六七俱能弄
文翰那敎踰戸室伯也秀英英珊瑚映初日翁仲最似古鼎
鼐熊彪質叔季相和鳴笙入鐘罄出人言有隂徳我愛少權
術公退亦見容老衰時自失官期忽在眼别語常促膝江湖
芥舟小歲月　箭疾善保清明心臨岐莫輕怵
　　掩篋
十客九不解一解值吾仇譬如巧蛾眉同鏡見之羞結交恨
不廣難在相綢繆掩篋謝年少所藏非所求
　　次和焦治中雲洞紀遊十四韻
是身虚空中如雲本無有逰行又其寄縱樂安得久嵌岩大
磈質鑱削竒鬼手棟宇起何年名稱出誰口憶昔扳藤蔓淩
空訝雞狗疎疎石生窽剡剡室懸斗乘峻開棧梯縁明掛窗
牖豈無題壁堂多逢斫畬叟賢侯韋平家雅韻王謝友驪珠
百四十模寫巳八九坐我南樓床澆我北海酒人生主客意
如此豈云偶風花命浮沉木鴈天可否悠然付一嘘山靈倘
囬首
　　信府同知黃侯名其讀書之室曰廣居
隘夫護藩畛得少便有餘逹士心曠然淸明如太虚海岳陳
鼎俎羲駕走軒車唯諾無不行尚懷豚與魚嗟兹山城氓憎
長逮其胥好語朝索茅怒攻晝攘裾侯來未數月眉頭笑舒
舒退食掃一室焚香展群書舉頭窓楹間有榜掲廣居力行
守仁義鄒公不欺余
　　丙午二月十五日以府檄出宿了岩
衰年慕棲息役役殊未休天明發東郭日晏泊西州豈其千
金軀爲此一飡謀宿麥靑巳鬱穉桑黃亦稠欣然一㑹意所
愧非吾丘悔日諒不逺誓言良未酬揮手謝還往伊嚘自伊
嚘
　　送官歸作
生世悔識字祝身如野農勤劳養尊老膳味日可重晨芻熟
新黍耕林有過從行吟芩松籟此樂踰歌鍾
　　七陽字
鴈鴈西北來亦復東南翔動物各有時吾當謹行藏厚　違
嚴風密袂禦凛霜陶然茅簷下一篋生春陽
　　班溪
我愛班溪班班班爲誰好於時九秋晚霜葉紅不埽石揺未
歸雲水映欲衰草累累牛羊隊洒洒魚龍道崇丘尚多菜殘村
幾經潦故物一若斯今我胡不老過從幸相狎聊坐暢懷抱
　　宿福海寺
斵岩蒼龍角汲流𬗋雲根道人不絶俗自然無耳喧屋脊掛
修嶺一日過千轅此中但髙臥松風有淸言聽之亦無有風
定松在門炊成我欲去獨鶴鳴朝暾
　　六月十三日壽陳子徽太博十首以無官一身輕有子
　　　萬事足爲韻
　　　一無字
驕雲散飛雨隨風為有無老農終歲日望施在湏臾平生官
田粟長此禮義軀置之且勿戚一飽任妻孥
　　　二官字
靑靑澤中蒲九夏氣凄寒翾翾翠碧羽照影蒼溪間巢由薄
天下俗士營一官小大各有適自全良獨難
　　　三一字
窮居無公憂私此長夏日蚊蝇如俗子正爾相妬嫉麾軀非
吾任遁避亦無術惟當俟其定静坐萬慮一
　　　四身字
流螢岀草莾空飛亂星辰蜻蜓水虫質一變䏻輕身物情羡
速化過眼異新陳嗟嗟白屋士吾方保吾真
　　　五輕字
當暑苦災暍日■秋風生窮憂在衣褐霜露亦可驚徘徊念
年少歲月去巳輕歲月可柰何學道恐無成
　　　六有字
自古皆有隱陶生隱於酒炎氛四面集一窟在北牖世人羡
桃源桃源復何有惟容醉郷徒百世得相友
　　　七子字
永日豈無飢盗粟非所擬暍行豈無勞惡木非所止君家碧
梧軒蓮荷汎芳沚我來息凉隂嘉賔薦君子
　　　八萬字
幽虫聒午枕掩抑聲千萬風前以虚鳴蟋蟀最多怨我静乃
得聞一一來目獻憧憧道傍子與爾故相逺
　　　九事字
炎方有朱鳥璀璀顔色異土人目為鳯信爾可安致生雛固
當竒千歲會一至紛紛鴻燕期寂寂非我事
　　　十足字
朝逰剡山巔暮戲剡山足英英丹霞洞不受塵土辱飛仙復
何許諸子如立鵠酌君滄浪泉和君𬗋芝曲
　　陳茂陽書監赴史氏塾
青天碎浮雲飄落隨風長當年江海心聚散豈謂同我髪春
霰白君顔秋樹紅各将飛騰具坐受窮困功懷書更何罪暴
客歲不容數夕稍振發共語凉天中天明換顔色囊瓢赴羣
童此事本下策改道無所從猶勝古俠士儈牛市廧東
　　春風
春風吹愁端散漫不可收不如古溪水秪望鄕江流新花紅
爍爍舊花滿山白昔日金張門狼藉餘廢宅囬頭語春風莫
向新花叢我見朱顔人多金亦成翁多金不足惜丹砂亦無
益更種明年花春風多相識
　　八月十五夜雨中微有月色
雨色今夜别映門白鮮鮮隃知萬古月自在最髙天天髙無
隂晴月亦無虧圎中間隔雲霧頃刻變態千惟當自作樂上
界豈我憐接竹風撼郭倒尊水號川狂歌眺渺莾恐有浮槎
仙
　　九日與兒軰逰中溪
悠悠循澗行磊磊據石坐林垂短長雲山綴丹碧顆蓼花最
無數照水嬌妸娜何知是節序風日自清妥群童競時新藕
果間𬞞蓏欣然為之醉烏帽危不墮此日山中懷孟翁不如
我
　　閬風舒先生客居棠溪袁仲素家見示竹簾詩戲作問
　　　荅二首
剡竹吾問君班班為誰設一登君子堂逈與凡界絶陂龍鱗
故鮮湘娥涙猶熱旣能露文章匠手安得輟所憐無可娯如
伴枯禅滅千金散紅裙一鏡埀白髮定非夏侯衣髙堂挂秋
月
　　其荅
何物非可憐聿向翁戸設翁好詩更佳蕭然得三絶他家少
年叢徒爾歌舞熱正如閱優塲未久意先輟翁今一室老髙
臥百念滅湯爐松林風𥿄帳梅花雪時時有佳客文字送日
月
　　古詩十五韻送胡天放西逰(名僑淳安人)
有鐵莫忘鎔鎔作俠士椎有帛莫妄縫縫作山人衣君看天
放翁氣貌絶淸羸濩落七尺身仁義充膚肌無家救人窮無
田恤人飢江湖三十秋白頭轉嶇﨑餘情尚洒洒不吐酸寒
辭事慕古豪傑諸兒那得知或云有仙骨深中愈難窺趫騰
華佗戲偃蹇梁鴻噫世態貴反覆口語瀾翻飛夫子顧之笑
百觸不發機寕當待溝壑西山古誰悲佩君珊瑚鈎酌以玻
璃巵相知豈云無去去勿復疑
　　舟中望𬗋岩
近山如畫牆逺山如帚長我從雲中來回頭白茫茫惜去乃
爾覺常時自相忘相忘豈不佳遣此春懐傷飄洒從何來衣
巾徑微凉初疑雨氣集冉冉遊麈黃無歸亦自可信羙非吾
鄕登舟望東雲猶向帆端翔
　　次韻荅二袁
相逢何草草不念别日長别我我在山别君海茫茫慰别有
難易我老不易忘今此春雲篇來别巳悲傷春雲雖多態與
世無炎凉朝出山路白暮歸海天黃人生不免别與君非異
鄕我詩不如雲春雲解飛翔
　　感物二首
騄驥今失群亦自矜趫騰俛仰歲時久帖然困蚊蠅豪鯨逸
其穴天水成滄𬈑豈無魚鼈交望望為所憎物理有翕張逹
人同廢興幸無怵迫憂聊復曲吾肱
　　其二
魚目出泥沙空村百金珍豫章值擁輳細細供蒸薪論材何
必多適用即能䘥託交何必深寡求永相親鮑叔拙羈魯張
生窮厄陳茫然扳援際豈意出風塵
　　八月十六張園翫月得一字
明河盪殘雲清海收晚日婆娑林端月爲我良久岀洗杯問
勞苦天女笑肸肸月行虚空中萬古無損失且可娛今宵勿
復思昨日歌情天水遥坐影入樹密嗔醒有微酒徼詩或呼
筆仲容歡入林懐祖嬌在膝初猶整裘褐久乃忘冠櫛趨鏘
翻奕盤笑傲驚帳室寕來共喧呶不許私暇逸蚩蚩復優優
醉態不可一情知此月下此樂世無匹月光本天性清瑩本
其質動定極渟涵聲沈轉蕭瑟怱忙寄醉語悟遲巳難述
　　送鄕友林耕道往信州因寄李明通余與林李皆遊故
　　　中書盧公威仲之門
盧公全盛時桃李何紛紛冠蓋蔽白日談笑起青雲林翁我
鄕曲同業又同門如何三十年白頭始相聞全家作楚鬼隻
影窮江源起手問曲折口澀不肯言寕非衣食牽猶頼齒頰
存嘆此皆有數吾書巳云云下盡浮世塵上通先天根事來
即順受不得勞悲欣我老耕破硯百錢混人羣聽之如飮醇
油油至微醺所恨各有役東帆復西轅平生李元禮歸為致
寒暄
　　鹿頂山朝暉軒為東王師賦
金雞警神関燭龍轉嚴車隂蒙欲銷散岩谷開嘘呀急然蒼
蘿顛湧出紅蓮華天暉初照爍六合無藏遮而我靈臺中善
根始萌芽珍重慎消息外物如塵沙
　　鄰友陳養直請賦山心樓(樓乃入剡舊寓也)
諸峰何盤盤四起如帷牆試問客主誰兹樓山中央面勢旣
環合結構欲飛翔我來名山心一笑借胡床左手南風矧右
手北斗漿山靈亦我笑夜夣車兩廂一坐三十秋林篁欝相
望花鳥天語默烟雲野行藏開通勿障蔽百世敢遺忘
　　刈園詩為竺秀才作(越霛峩人)
朝從園中去暮從園中歸園中何所有雜草青離離刈少猶
未覺刈多還漸稀豈憂筐筥頻要使牛羊肥但放刈手緩勿
傷蘭與葵葵髙葉難護蘭弱根易萎惟彼惡草種刈盡轉蕃
滋此理不可詰此語令人思
　　送陳養晦赴松陽校官
書生不用世什九隱儒官抱璞豈不佳居貧良獨難陳子剡
中秀盛年早彈冠嘗搴丹丘雲亦窺滄海瀾仙真願喜笑魚
龍從盤桓天風一吹激却歩赤松關諒子太宇定悠然置悲
歡但令懐居軰極目勞追扳
　　秋虫嘆
夏虫聲漸微秋虫聲漸繁微物何所知時至不得閒嗟我鏡
中髪亦復就凋殘凄然襍憂患霜風埽茅菅反不如彼虫自
得草莾間所以逹生士逃名在空山客居雖云樂不如早知
還
剡源戴先生文集卷之二十七(終)
剡源戴先生文集卷之二十八
　　　　　　　　　　　　　　　四明戴表元帥初
　古詩七言
　　聽琴行贈沈秀才
君不見江南琴師海與聰誰與傳者夣溪公又不見醉翁詩
中沈夫子聽水作琴琴譜起秪今人間何處無琴師問渠端
由渠未知錢塘東風萬人裏沈家還見竒男兒沈家家住鴛
湖曲夜理漁絲朝采菊菊苦難餐魚又寒彈出歌聲寄凄獨
近來携琴東海行清音應滑如流鶯湖園日煖百花嘆彈徹
滿樹春風生我不識琴識琴理為君悲酸為君喜相逢正值
酒錢空徉狂攘臂紅塵市琵琶阮咸休羡渠相知豈湏頻曵
𥚑醉毛死久髯徐去洗手空山修樂書
　　赤泥嶺行
種桑三年寒得衣養犢作牛堪挽犂生男秪解戀鄕土五日
溪船催父歸行前倉庚後杜宇去家漸近聞剡語恨身不作
田舍兒騎竹搏沙遶牆戸人生衣飯取裁足阿奴碌碌猶類
福獻書覔舉真下策年少奔馳頭已白君不見燕山萬里客
更難赤泥嶺上春風寒
　　建溪精舍得本字
四山翛翛風日煖白髪看花惜春晚當時衰草牧羊坡今日
池臺紅霧滿最憐幽篁手所植兒戲成業亦千本舊遊聚散
萬事拙客夢悲歡百年短荒凉處處經戰馬寒食家家澆祭
盌隃知地下不識醉祗合生前尋酒伴蒼苔白石堪枕籍野
鳥清溪自絃管同遊飄揚正捷歩老我摧頽甘負眼風床溽
暑新候濁江樹飛雲故人逺出城少事幸縱恣賭令争歡君
莫懶
　　夜寒行
昨日天寒不成醉今日天寒不成寐醉遲得酒可強歡寐少
愁多頻發喟𬗋竿葦炬閙荒城役夫遥作􁇓鴨鳴擁衾髙枕
未云苦熟聽但覺令人驚烏孫黃鵠飛不返遼城白骨填未
滿朔風蕭蕭吹成旗居人何如去人逺丈夫無成霜滿湏沙
塲萬里星河踈南牆詩翁窮據爐北窗少年猶讀書
　　騎馬行荅贈呉中張子潜鄕貢
君不見天上續絃膠又不見海外切玉刀傍人錯愕心自快
痕迹過眼無秋毫吳江先生淮海客長篇大章歌落托白袍
只作東土音黒頭曾射南宮策霜淸水落芙蓉開酒酣獨上
吳王臺緘書右望寄飛鳥乘風忽擬穿蓬萊人生相逢不在
早賈生太少顔生老興來亦欲向西遊約君騎馬閶門道
　　自信上歸遊石門訪故人毛儀卿鎭卿兄弟作長句贈
　　　之(丙午冬)
山開未開白雲梯人行不行青麥溪五年清夣隔蟻穴千里
飛塵深馬蹄重來交遊亦笑樂但覺几杖煩提携門閒霜葉
無數積風定水禽時一啼藥草春暄夜更長木蘭花下聽天
雞
　　昨日行
種樹莫種垂楊枝結交莫結輕薄兒楊枝不耐秋風吹薄交
易結還易離君不見昨日書來兩相憶今日相逢不相識不
如楊柳猶可久一度春風一回首
　　招子昻飮歌
與君相逢難草草與君相逢苦不早人生何處小泥塗此日
飄零武林道武林城中馬如雲閉屋狂歌人不聞狂歌自笑
君亦笑依然狂絶不如君君歌豈是真狂者青衫少日春瀟
酒至今俊筆五花紋最惜青眸十歩下虚名何用等灰塵不
如世上蓬蒿人黃金偏趨不貧室白髪难老無愁身風雨無
情亦如此凄凄但聒窮人耳不見朱樓髙到天鳯簫龍管連
朝起連朝笙管可柰何我歌且止湏君歌靑天白雪望不極
坐見緑水生層波我生胡為𬒳狂惱江頭魚肥新酒好從今
作樂拚醉倒與君相逢難草草
　　鴈南飛
鴈南飛飛且鳴我不愛爾絶漢排雲之徤翼愛爾秋來意氣
各有適江湖萬里同風聲風聲萬里秋蕭索山鄕田荒水鄕
薄不應專為稻粱來得飽自住今亦樂羣飛嘹唳柰爾何靑
天茫茫無網羅誰知世有苦心者夜半聞聲悲轉多鴈南飛
勸爾飛時莫近征婦舍手觸邉衣添淚下更莫飛近貧士屋
絃絶樽空怨悽獨鴈南飛飛且止世事驚人例如此我昔扁
舟五湖水年年見爾秋風裏如今未㫁少年情一度鴈來心
一驚今年鴈來明年去明年去去江南路欲将書寄去邉人
明年認作書囬處
　　剡氏飢
剡氏飢山前山後尋蕨萁斸萁得粉不滿掬皮膚皴裂十指
秃皮皴指秃不敢辞阿翁三日不供麋不如抛家去作挽船
士却得家人請官米
　　俞光逺父子歸馬嶴兼託問訊故舊
君不見深山野馬生龍駒又不見荒林老鷹鳩作雛男兒似
種世所少俞郎三世成淸儒秪今道路滿塵土大袖巳覺妨
奔趨提携逐食何足羡羡子有䇿寕親軀蠲符晝行雞犬静
餐錢下歲鮭魚湏机神有餘自静重蔚蔚老氣生眉鬚髙堂
百客森冠裾四座指點看明珠誰䏻對此心不動歸來轉覺
群兒愚峽南雲深山氣冷今歲亦聞愁旱枯但憐四壁愈憔
悴傍人解笑吾人迂書來隔宿發夢寐便買舴艋随僮奴山
籬語喧聽楖栗晚閣粧罷懸蜘蛛暫違相見喜定劇勝似朝
夕趨庭隅因子此去傳區區先從賢翁到吾徒劉郎癯絕今
更癯香岩老人安穩無
　　採藤行
君不見四明山下寒無粮九月種麥五月甞一春辛苦無别
業日日採藤行逺岡山深無虎行不畏老少分山若相避忽
然遇藤隨意斫手觸藤花落如蝟藤多力困一顰伸對面聞
聲不見人日昃将來各休息妻兒懶拂竈中塵湏臾叩門來
海賈大藤換粮論斛數小藤輸市亦值錢糴得官粳甜勝乳
明朝滿意作晨炊飽飯入山湏晚歸南村種麥空早熟逐日
扃門忍飢哭
　　杖錫虎
杖錫山中深與世絕往還從來稱是仙聖窟虎暴不得奸其
間今年山神大失職虎來山前搏人食傳聞此義我亦怪歴
問更為居者惜杖錫山中民獷徤疎農耕老稚為樵壮為獵
朝朝暮暮山中行山獐野雉收當粮天寒果熟霜狸香腰弓
度壠矢挿房黄茅覆溪機半張鳥啼犬奔風箭急機鳴未發
且前立平生聞虎不識面顚倒窮途忽相及驚呼頓迅聲漸
微妻兒駭呀不即歸循踪走至設機處但有血漬斕斑衣嗚
呼哀㢤乎此民良足悲嗚呼嗟哉乎此事不足疑吾聞以毒
殃物者物亦以毒殃其身我不敢以爾為仁以餌鈎物者物
亦鈎爾以為餌我不敢以爾為智杖錫山山絕深無虎不必
古有虎不必今天生此物居山林有虎無虎視爾心但令爾
心無干戈虎居深山柰爾何
　　少年行贈袁養直
我昔如君初冠時見君垂角兒童嬉君今長大一如我但少
頭上斑斑絲誦書如流日千𥿄更出清言洗紈綺明珠在側
真自失挾冊茫洋吾老矣人言四十當著書春風半負黃公
壚僮奴哂笑妻子罵一字不給飢寒軀儒學無成農巳惰履
窮始悔知無柰人生少年還易過請君努力無如我
　　義蜂行
山翁愛蜂如愛花山蜂營蜜如營家蜂營蜜成蜂自食翁亦
藉蜜裨生涯毎當山蜂採花出翁為守關司徼遮朝朝暮暮
與蜂狎頗識蜂羣分等差一蜂最大正中處千百以次分來
衙叢屯雜聚本無筭勢若有制不敢譁東園春晴草木媚漫
天蔽野飛横斜湏臾駢翼致雋永戢戢不翅輸牛車似聞蜜
成有所獻儔類不得先摩牙重防覆衛自嚴密雖有毒螫何
由加一朝大蜂出不戒舂容靚飾脩且姱蜻蜓忽來伺其怠
搏擊少墜遭蝦蟇群蜂倉皇迷所適謁走欲死聲呀呀求之
不得久乃定復結一聚猶如麻我來訪翁親目睹搏髀不覺
長咨嗟翁言蜂種幸蕃盛衆以義聚猶堪嘉烏衣槐安傳自
古蠻觸分據兩角蝸雖云彷彿存國族徒以紀異其辭夸博
勞舅婦恨翼短鱉靈異姓争荒遐豈如兹蜂互推舉一體同
氣無疵瑕我憐翁言私誚責扶傷蚤愧隋侯虵况伊二毒俱
下類瑣細不足勞鞭撾前尤往悔俱勿論事㑹倚仗來尚賖
新房才成蜂未壮舊房委棄墜泥沙
　　雪後况湖歌(為阮使君作)
君不見明州城中日月湖縈藍繚白如畫圖良時樂逰古亦
有何人破雪浮官厨金猊暖壓紅氍毹𬗋貂醉拂青珊瑚麈
尾髙懸前唾壺使君霜髯雙臉朱同時僚客總豪秀陸池閬
苑羅仙儒名談鋒湊初不惡安得玉人歌縷珠似聞州民喜
公出終日繞岸狂驩呼淫絃濁管何足道入耳得此成真娛
城尖數峰大糢糊山郭何路通樵蘇年年臘前得三白樂歲
仍然多餓夫定知新年稍安樂風流使君江左無
　　山苕行
苕花如雲色如雪萬壠千溪看不絶風吹日炙自鮮明棄在
空雲誰愛恱遭逢偶入山人手縛作蓬菘掃塵帚髯疎髪落
已蕭然時對西風一回首人間貴賤不湏論此物古來從至
尊猶勝長抛霜露裏秋虫野燐愁枯根
　　啄木行贈净珇上人
東園嘹嘹還剝剝有鳥晨飢啄霜木天寒虫豸得幾何爪觜
披猖良為腹華堂蝙蝠添毛衣飛蚊净盡何處歸海山野鶴
亦有飢飢絶不向人前飛
　　又坐隱辭
　　　坐隱字出顔黃門家訓而其義非也余雖移家棠嶴
　　　居猶未定毎往城南寓舍城中無所营交逰益疎或
　　　至堅坐踰旬不岀遂取二字榜其室而作坐隱辭以
　　　儆之
快馬疾馳不如徒歩多金善賈不如躬耕日食八珍不如強
飯封侯萬里不如還鄕我觀古來丈夫子何用桑弧蓬矢射
四方蘇秦生為六印役主父死願五鼎烹不如諸葛草間談
管樂陶潜醉裏傲羲皇南靣之尊何如於據梧之賤環轍之
智無預於荷蓧之狂髙岡峻谷久亦變青天白日晝夜行茫
茫胡為憂愁浪自苦百年齒髪誰得長堅強不如揜關埽跡
成坐隱淸齋永日一爐香
　　賦意未暢復拾前韻之餘者作廣坐隱辭
我作坐隱辭客來問我坐隱方開門進客還復坐為客歴落
言其詳隱朝市我不能衝塵冒暑走遑遑隱江湖我不䏻披
簔戴笠操舟航隱山林山林白晝行虎狼隱田里田里赤立
無資粮窮觀六合内投隱幾無鄕是以古來人失路多猖狂
或隱伶官俠客或隱藥肆僧房或為君平隱賣卜或稱陶朱
隱行商雖能逃世網於事未為良况我難携一身隱二親白
髪垂髙堂神仙㧞宅古亦有無翼不得髙飛颺不然少自屈
歸去隱耕桑随傭竭作旣無一夫力買田築室又乏千金装
僮奴揶揄親友棄往往人厄非天殃悲來俯仰尋隱處欲親
書冊依杯觴引酒未一酌狂風鬱律衝肝腸讀書未一卷噫
嗚感慨淚浪浪酒能觸人生憤激書能覽古知興亡非徒不
足充隱具反縁二物來自戕覆杯掩卷且默坐氣定始覺如
平常因思世上百千事是非荣辱俱可忘楊朱墨翟悲泣兩
無益伯夷叔齊浪死埋首陽不如隨縁委運秪塊坐㝠心徑
往遊黄唐不論辨不憂彈射相摧傷不還往不憂風露沾衣
裳人生衣食分巳定登途役役空自忙不見啄木鳥終朝一
飽如不償不見守蓍龜窮年引息泥中藏目前伸屈君莫問
此鳥孰與龜年長坐嘆自笑客亦嘆烟　暗室生天光
　　行婦怨次李編校韻(丙子台州作)
赤城岩邑今窮邊路傍死者相枕眠惟餘婦女收不殺馬上
娉婷多少年蓬頭垢面誰氏子放聲獨哭哀聞天傳聞門閥
甚輝赫誰家避匿山南巔蒼黄失身遭惡辱鳥畜羊縻驅入
燕平居隣牆不識面豈料萬里從征鞭酸風吹蒿白日短天
地闊逺誰當憐君不見居延塞下明妃曲惆悵令人三過讀
又不見蔡琰十八胡笳詞慚貌千年有餘戮偷生何必婦人
身男兒無成同碌碌
　　飛花行贈馬衢州時馬在建嶴别業
山上風花山下飛花飛欲盡山翁歸歸來亦自忘行跡但覺
滿地紅依依餘花更惜隨春去溪上遊人山下路戀家漁父
㫁來踪難老劉郞記前度花開花落春風前我昔與翁同少
年秪今鶴去但華表何處鳥啼悲杜鵑逰人自逰春自暮從
翁問花花不語且當向花日日醉醉倒花前學花舞
　　織錦廻文符堅時秦州刺史竇滔妻蘇蕙若蘭為其夫
　　　徙流沙作
君不見秦州城中雙蔕花春風吹散著流沙流沙千萦復萬
轉織入綵機歌不㫁歌不㫁可柰何人生富貴憂患多不如
窮山饁田婦白頭不識遷移苦
　　石湖范至䏻嘗作姑悪詞以為婦怨非天下之為婦者
　　　所願聞故作續姑悪詞以廣之
姑惡姑不惡人言姑惡人豈知為姑作婦百不辭婦在姑尚
可婦死姑方悲恐傷姑意不敢違化作異物鳴無時姑不惡
姑不惡怨姑還當𬒳姑責但願生身復作婦死别不如生見
樂
　　余博士家猫相乳歌
上饒余宗鐘鼎家孫枝十世猶清華南昌博士最賢者膝下
燁燁開緋牙我行其庭值供頓食指半千聲不譁女􁉄男鞶
况脩謹冠立童趨知等差江南族聚盛亦有如此禮法嘻可
嘉長公公退忽語我瑞猫之篇題滿車二雌同時各生子一
雌病僵如臥瓜一雌端來代其乳顧睨懇惻呼嚶啞子衆身
疲乳亦竭病母起将新乳加天寒繡褥更枕藉日暖花磚群
戲拏我憐二猫有至性欲脫毛尾升笄珈北平將門粱肉窟
此事尚得昌黎誇公家儒化鬱積久義感宜可馴豚猳願公
盡力持閫範彌補始終無闕瑕不見古來歌舞地秪餘猿鶴
與虫沙
　　贈天台潘山人(號秋崖)
老潘雙眸如紺珠帶以秋陽朝露之淸腴山形水態出没千
百變經君指顧不得藏錙銖我昔少年好狂走風餐雨沐逐
逐忘朝晡至今臥逰想共處但覺雲濤烟瘴千里行湏臾匡
廬春風鍾阜雲彭浪之磯大小飛來孤秦淮震澤洞庭野峩
眉縹緲南樓五嶺東蒼梧歸來把鉏剡山下有時一竿釣月
賀家湖籠鷹櫪馬困羈束毎逢風鳴草驚動號呼聞君談診
到骨髓褰衣振迅恨不六翮生形軀尋牛卜龍古所有君家
祖孫三葉傳青烏人言河流可移山可鑿秦皇漢武巳類愚
公愚相留徘徊山南山北一百里勝處忽然開酒壷問渠劉
伶一童一鍤欲何用且可從我日日醉倒黄公壚
　　范文正公黄素小楷昌黎伯夷頌盖宋皇祐三年十一
　　　月在青社所書以遺京西轉運使蘇公舜元者也後
　　　二百四十年大興李侯戡得此本於燕及南來守吳
　　　乃文正公鄕里即訪公子孫以卑之范氏喜而索詩
　　　為贈
有耳不聽下里巴人有手不冩劇秦美新天生靈物寄我體
可惜穢棄同埃塵淸風百世希文老一字流傳今是寳誰知
堂堂伯夷頌曾借春暉發枯槁韓子也復英雄姿冰寒斗峻
餘文辭吹嘘自起北海隱膾炙聊慰西山飢天荒地老精靈
在處處江湖紅散彩青離孔氏忽自歸今遇龔侯如有待世
情愛古兼愛奇書奴滿眼非吾師請君焚香盥手拜此帖歸
洗人間兒女癡
　　送程敬叔敎諭赴建平
爾之王父東諸侯朱門行馬髙修修嚴君家學又繼美年少
鄕書推上游我生苦晚百無益猶及歩趨陳太丘飄零不死
見三世爾復預此䏻言流風神淸羸談炙轂生理蕭條書汗
牛今年别我忽逺役天馬放靶難停留問渠何官縣博士橫
山之西江東陬此邦固是吳楚會風淳土朴衣冠稠亦聞岩
谷多古跡最喜道途稀使騶公堂講罷看山坐香鼎茶鐺相
勸酬熱官千騎豈不好白日公庭愁督郵飲水茹藥善自愛
歳晚相期釣滄洲
　　題陳貴白畬齋
海山作農農較苦累級開畬燒宿莾畬成得粟不償勞歲晚
空瓶誤飢鼠不如陳郎腹果然日日閉門耕𥿄田餘粮尚許
餉逺客植來時和南風篇
　　余旣題畬齋有聞𥿄田之說而笑者復作長篇
學農無年尤可待學儒無成秪益餒羡君終歲作書癡聚室
嗸嗸窮不悔客來問計何所出一飽自懸饘粥外平生據案
畎畆心汗簡爲犂筆爲耒蘖芽百氏草避耨膏澤群經泉赴
澮日髙洛誦烏鳥恱夜半吳吟風雨㑹世間粱榖何足道開
卷穰穰心欲醉旅熏辟蠧防雀鼠更繕巾箱築倉廥古言樂
歲生禮義先見儒門消鄙悖租符且免里正索子本時容書
客儈東隣有田多牛翁日執牙籌親細碎囷粮竟作誰腹飽
騎吏驚惶汗流背此時畬齋談無事峩冠正與周孔對禮義
適口即為味牛心菊苗皆可膾我詩君意兩自知且勿譊譊
語兒軰
　　剡箋送任叔實
剡溪春水碧鱗鱗剡水野藤如亂雲剡人伐藤就溪洗匠出
素箋黃土紋大箋敷腴便竿牘小箋輕盈日千束我昔少年
貪著纂累笥連箱輸不足年來棄置百事休引腕就書如畏
囚有時得箋不自愛杜曲蠻歌相獻酬世人貴賤隨人好西
家棄物東家寶退筆成山何足道為我攻修太玄草
　　次韻和郭祐之雙桔堂趙母壽詩
嚴親不待髙官秩一刻歡娯勝千日趙郞宦薄母八旬自採
芳甘充俎實堂前酣酣雙桔紅童兒見客笑滿容有田得耕
我亦去繡衣御史語生風
　　醉歌贈袁茂才
君休呫囁語我欲顚狂歌君語雖工不可多我歌顛狂如我
何君不見蘇季子腰橫六印車如水竒禍一朝生口齒又不
見朱買臣朱綬煌煌不庇身不如㑹稽喑啞人南山山頭北
山下亦有騎牛唱歌者行人不訶官不問歌罷牛歸臥牛舍
我歌屬君君為歌桃花醉面春風和君歌不成春亦老虚客
江城車馬道明日酒醒應絶倒剡源溪上㸔芳草
　　題范道士來鶴亭
仙客已騎黄鶴去道人自愛白鷗閒白鷗萬里猶可狎黄鶴
巳去何由還借君剛風七龍轡返此靈物三神山天空海闊
望不極回首正落樊籠間
　　題李伯時畫五馬圖
嗚呼良馬不世出今人但尋李侯筆五龍忽墮白雲鄕海角
孤臣看自失太平天子開明堂前驅麒麟後鸞鳯當時此馬
來萬里想見顧盻生風霜龍眼老仙亦如此揮毫談笑群公
裏官閒祿飽少塵埃霧閣雲窗天上起風流轉眼餘山河人
間荆棘何其多臨風卷圖三太息此馬今存知柰何
　　孫使君飛蓬亭
江南澤國多烟水年少輕身作逰子適來衰懶畏奔馳忽見
飛蓬平地起飛蓬主人人中仙曾乘千斛凌風船船頭畫鼓
催行酒船尾紅粧歌采蓮收篙卷綸今尚樂却悔從前風浪
惡青雲裘褐一鷗身白髮山林五湖客我來花霧紅霏霏此
蓬如山何處飛但當共坐索酩酊溪塘過雨春魚肥君不見
鴟夷名成滄海去冨貴畏人如脫兎又不見羊裘釣客桐江
上一出張皇動星象何如飛蓬主人亭上飮醒與客論酣即
寝寢酣忽作江湖夣風雨漂摇蓬不動
　　題峴山圖
山頭種石懸蒼雲山下急流風卷紋何年荒碑當嶺立龜趺
圭首猶鱗皴神龍驅毫鬼輸墨羊公精神荆楚色想當意匠
經管初巳盡東南烟霧迹從來登覽非真遊㐮人正樂吳人
愁尊前鄒湛亦不惡江山千古同悠悠君不見征南後來人
姓杜自喜作碑心更苦秪留陳迹笑癡迷行客何曾淚如雨
　　看花曲
種花郎君愛花好看花兒女笑花老牆東花𨳩閙喧喧馬蹄
蹴醉墻西草逰人賤草只看花明日重來還可嗟但見萋迷
青覆地千紅萬𬗋成泥沙君不聞明妃當年辭漢宫黄雲塞
下白楊風一朝邊亭静烽火詔書自議麒麟功又不聞馬嵬
山前玉環血歲歲春風吹不滅詞人正賞浯溪碑千秋妖恨
無人說紅顔誤人何足憐花開花謝春風前猶勝凄凉後庭
樹離歌未㫁江南暮
　　東門行二首(時鄞城火第宅遭燬故有此作)
春風顛狂卷地起吹動江城寒刼灰江城千家丹碧窟過眼
不復餘樓臺九輈燭龍竟為爾六尺海鴟安在哉平原無人
金谷散惆悵東門歸去來
　　　其二
松枝可餐不可久蕨萁可舂難入手書生身業值無年翰墨
千囷不充口烟州何客釣寒魚江郭誰門倚殘柳琴臺歌管
無處尋惆悵東風幾回首
　　江行雜書
荒城日暮秋江長䆉稏野熟秋風香青天茫茫不知處扁舟
臥入菰蒲鄕波深浪静魚鴨樂遥林墮影同飛揚平生見畫
無此本便欲默冩懸髙堂湏臾雷雨漲深墨漁戸悉閉收牛
羊篙人軟語似憐我抝蓬盖頭編蒿牀此時殘怒尚什七瀟
洒幸為清蚊蝱無人静覺物性出蚯蚓草虫歌晚凉銅山乳
竇青最遠羞縮不似來時粧但餘田鳥如匹練雙雙飛點暗
烟黃山川一日幾變態人事百年安可常停舟起問魚酒戸
此地幾年成戦塲虹梁羽化新起廢白骨無數埋前岡惆悵
令人百憂起飲客正酣歌發狂坐中悲樂誰竟是歸來玉兎
摇滄浪
　　吳姬曲五首
吳姬來吳船蕩漾湖花開隔堤迎笑欲飛舉不用少年多槳
催問君靑春得幾許㸔取架上紅玫瑰
　　　其二
吳姬歌歌聲宛宛歌情多當尊一闋且呼酒酒遍餘聲無柰
何春風顚狂亦如我坐見花外摇湖波
　　　其三
吳姬舞朝㸔成雲暮看雨偶然欲笑一囬眸錄叚金錢落如
土誰家學取野鴛鴦終日癡迷弄沙浦
　　　其四
呉姬醉濃花爛蕋春憔悴當筵賭令諱空拳忘却拈三并數
四坐中癡客儘偷看翠軃雲翹欹不墜
　　　其五
吳姬歸潮光燭影紅輝輝中心有語不敢吐安得作月生汝
衣明朝花下更湏醉放取後園鶯燕飛
　　逹觀亭歌為建康徐氏作
天風颯爽岩㬢開雲溪萦環芳樹來林棲島處眼未識何人
擇勝誅荒萊仙跡着人清辟易徐郎襟懐趙郞筆經营湏通
山鬼意開鑿曽煩祖龍力髙亭一區尤絶塵滄浪捧足芙蓉
雲慿危醉歌敞花氣九衢塵土何紛紛客來問名名逹觀對
此心情轉蕭散想見千秋争戰塲只把雲霞眼中換浮名絆
人兹可憐飛鴉落日釣窗前何時真脫塵纓去我自網魚君
刺船
　　春愁曲次劉正仲韻
山翁隱居鴈蒼谷春樹年年爲翁緑耕休坐樹作劳歌山光
水影相徵逐歌成無人秪自娯行人頗怪歌聲殊循踪歷歷
見井舍恐是避秦來此居花烟𬈑𪷟亂晴雨山前倉庚後杜
宇客來不喜亦不驚但道寒暄無俗語山中今歲是何年黃
旗徵樹装樓船淺村巳盡到深谷逢人未說先凄然憂來宛
轉歌不巳我樹非材端後死(劉號樗園)五陵當日蓊如雲如
今何處悲風起山南老農亦不憂機淺不爲妻子謀日髙飯
飽牛背坐日晚放牛溪上遊人生逐名被名誤十年車馬長
安路長安路絶雲霧昏歸來棄筆㝷農具舊遊年少難與隨
夣境一笑難重追惟有剡源窮掌固相思望㫁西天垂
　　正仲復有倒和春愁曲之作依次奉荅
漸老之日來垂埀巳去之日不可追傷春畏老兩作惡世事
甞與愁人隨忽得君家遣愁興行歌日日春溪路不知愁緒
逐詩來更惜芳顔𬒳春誤王孫草暗誰重遊曲江痛哭窮叅
謀燕騎琵琶渭城酒居人不覺行人愁行人欲歸痿念起白
髮逢春心未死水流花落無處尋燕去鴻來何日巳溪村此
日更蕭然強笑爲君呼酒船黄雞喚日不待曉蟠桃一熟三
千年草間管樂真浪語鳥雀鷹門蓬柱宇秪餘平世畎畆心
夜半吳吟泣風雨髙人與虎能同居壮士㫁蛇應不殊年髙
漸欲置憂患每頼君語相調娛昔日劉郎悲放逐看花惆悵
春無緑何如今日春愁曲爛醉徉狂白雲谷
　　題趙子昻畫馬
趙子竒才似天馬頃刻飛龍生筆下畫成撫卷復長歌坐客
喧喧不停寫蹄勢經鞭秋跌蕩鬃毛出跣風蕭洒似嫌文繡
减天真盡脫鞍韀轡輕把靑𫀆洗足巧眉睫䭾坐奚官亦閑
雅我來一見驚欲拜曾識鸞和趨廟社千金朽骨古猶惜况
此難分毛色假瑶池路㫁伯樂盡日暮嘶鳴氣喑啞為君昻
首一慰意猶勝無逢老岩野
　　南山下行
南山髙北山髙行人山下聞呌號旁山死者何姓氏纍纍骸
骨橫林皐鳥喧犬噪沙草白酸風十里吹腥臊中有一人稱
甲族蔽膝尚著長孺袍不知嬰觸為何罪但惜貴賤同所遭
妻求抱尸諸子哭䰟氣㓕没埋蓬蒿人言投身由貨寳山村
豈得皆權豪一言不詶兵在頸性命轉眼輕鴻毛龍争虎鬪
尚未決六合一穽何所逃振衣坐石望太白寒林夜籟聲溞
溞
　　相逢行贈文伯純同年
昔日相逢面如雪今日相逢面如鐵人生年少得幾時動作
風塵十年别十年别久未爲悪頻見亦無年少樂寒棲夜雨
金瑣夣故園春風白𫀆客雕鞍駿馬紛紛來西城亂花春漸
開與君追逐覺老醜一笑且醉髙陽杯相逢得醉今日好醉
眼相思還易老只圖留君日日醉醉裏忘却江南道
　　壽陳貴白
祝君以陸地千蹄牛君言不如扁舟江海狎浮鷗祝君以通
侯尺二組君言不如草屋三間臥風雨富貴何人不解頥君
視二物如兒嬉我今贈君亦無物但有　牙佶倔村田詩我
歌詩君進酒客主讙譁起相壽尋常此日費千金京洛奔馳
今白首江風颯颯吹黃塵對面樓臺不見人與君漂泊爲何
事一笑幸是山林身寡語薄味足以養氣少求簡出足以養
體竒章鍾乳本斧斤胡廣菊潭堪唾涕君不見南方贔贔五
色龜窮年引息不嫌飢又不見曲轅擁腫百圍木匠石捐棄
反爲福蝸封蟻壤何足論歸來未廢蓬蒿園我更搜詩君醸
酒通家德公有賢婦
　　春溪惡寄孫常川(孫有約不至)
春溪惡日日春風吹過客千車萬轍不相嫌一客歌來吹倒
却旁人借問客爲誰咸淳朝士今布衣聲名欲隱人自知君
不聞孫興公逃亂走入黎州峰子孫百世居峰下往往翰墨
餘仙風鶉衣藿食何足恥頭白河清吾亦俟向來南面五馬
車只飲西山一盂水青牛處處迷行踪白鶴歸來餘故宮道
逢樵客知去逺遲君不來三日晚溪水猶能作吳語似續君
家遂初賦
　　碧桃花欨為王丞作丞名子兼字逹善丙子家燬於火
　　　瓦礫中自産此桃
君不見孔家藏書屋屋壞猶聞起絲竹又不見鄭家註書老
書帶後來垂作草如今王家萬卷文字林桃花一樹春沈沈
花成不勞主人種花落更同山客吟從來春花重蕚不綴實
此花可玩實可食我擬天公出奇物來壽主人并餉客春前
待花花下狂春後待實林下嘗定知此桃不作尋常草木味
秪作舊時文字香王夫子多釀酒春風亭舘何處無天錫名
花秪翁有從翁乞醉三萬日仍令醉後花從筆間出
　　王丞分惠碧桃樹再賦奉謝
木星之精天上逰春風歲歲蒼龍頭偶然根葉著下土散作
人間百花樹莫疑君家此花無種生定是天上蒼龍精白玉
之趺靑玉簇開花旣竒成又速三年方駭大如林五年巳見
高踰屋我來吟作書林花烟塵萬捲重抽芽君家原有孝義
種自來靑州丞相家為君出芝草芝草那能千日好為君結
琥珀琥珀恐為貪者獲不如此花混在春花叢歲歲與君同
春風春風同賞復同吟願與主人同好心更令此花分作千
百本處處種成君子林
　　贈趙子實
北風吹沙溪倒飛白日未落山中歸千邀萬覔不相就誰信
有人穿翠微幅巾大帶長襦袍韋篋錦囊鮮綵毫名門發身
合燕頷一經傳家真鳯毛坐車侯嬴吾不譲白社寒林氣淸
放驂麟翳鶴誰不能要識神光牛背上蓬萊山丹霞谷天仙
留書三萬軸聞君暫去還復來許君細和滄浪曲
　　積雨小霽喜袁太初舒叔恭兩生至
春山日日寒風雨一日天晴花欲舞林暄洞屋散窰烟水活
溪巖落冰乳嗟余鬱鬱無所適方對青山一開戸蒼𫀆𬗋帢
兩少年徤足齊扳氣如虎名區入眼疑未快忽肯捫蘿到兹
上霜𬞞處處稀尚摘臘酒家家寒未煑相看氣味太村野自
喜談諧少城府舒郞十八白眉長四海龍門有明父袁郎皎
潔巧歩趨出語珠圓吾所許人言風骨湏晚秀早慧譊譊天
謾與吾評此論殊未公峻詆曾經孔文舉歌成髙軒巳年倍
賦解鳴蟬容客覩吾山雖窮有靈跡雪瀑丹崕相媚嫵留君
待作大雷吟莫學癡兒生吳語
　　謝李仲賔墨竹
君不見李侯筆端如渭川頃刻匹𥿄生琅玕霜柯雪幹鐵石
色忽作小山烟雨寒問君何從得此本湖州嫌濃眉州軟風
軒月檻一相逢妙處不與人意逺人言學畫先學影此君風
骨青雲並林深有路鳥聲真日髙無人山氣静平生見此我
不踈逢侯得畫兩有餘從今洗眼空山底更讀人間瀟洒書
　　題王敬仲野亭(宣城)
王家野亭蒼翠邊秋山萬叠相鉤連披衣曉霽伴雲坐散髪
夜凉須月眠主人清豪亦好客常有車盖來翩翩門閒無煩
鶴通謁酒散有時風埽筵問君生涯幾何許笑指渺漠滄洲
烟朱門干礎扃嬋娟豪絃急管争喧妍何曽一日能免俗稍
來對談心爽然古人去逺吾不識今日汨没難為賢長公髙
談少公和魯山伯鸞相後先名成但恐累隱趣莫遣妙語人
間傳
　　贈彈琴衡山蕭道士
寂寂歷歷不足聽聴乆亦復難為情名嗔勢忿大如屋袖手
對此湏臾平一拊再拊玄鶴舞三四拊之凄風生天寒歲晚
行路逺湘水日夜東南傾
　　登新嶺
犖犖确确白石溪綿綿茫茫青草磎四山隂雪濕灰色六月
杜鵑深樹啼田廬經漂有髙下麻豆滿塢無東西隔岩飛流
送人語對面喧風吹馬蹄秪今莫辭楖栗杖與子更上㠝岏
梯登髙意逺㑹有極回首烟海令人迷
　　送葉伯幾赴奉化録(杭州作)
君不見東海獰龍子學飛便逐風雲起又不見西域豪馬駒
墮地一日能馳驅葉家翁季亦如此一經接武成師儒毛錐
如風腹如笥快書疾讀三千字頗聞曾下仲舉榻不為頻通
禰衡刺臺書翩翩江上來吾州自古多賢才褁琴携硯速相
就為子歸埽山中萊
　　歲晩次韻答李在明
墨郷守墨不作惡歲晚左就醉鄕公何人吾伊驚夜半大雪
北窗歌國風
　　仇山圖(為仇近仁作)
仇山山下仇山人白頭宦學走風塵問渠家在山何處雲氣
漫漫不知路詩人作事例多癡逢山且畫且題詩不如隣翁
不識詩與畫一生耕釣仇山下
剡源戴先生文集卷之二十九
　　　　　　　　　　　　　　　四明戴表元帥初
　律詩五言
　　三次韻舒戴祖禹
同分剡溪派自喜小王書野服調驍馬濃香薰蠧魚歲時趨
闕里早晚上公車與我真兄弟風流但不如
　　苕溪
六月苕溪路人看似若耶漁􁉞掛棕樹酒舫岀荷花碧水千
塍共青山一道斜人間無限事不厭是桑麻
　　道桐川欲訪梅右司不知其處
桐川瀟洒處面面碧芙蓉峻塔當關獨清溪抱郭重市多吳
客語祠有漢時封欲覔梅仙去知藏第幾峰
　　故總幹潘伯可從大挽詞二首
落落知難久堂堂竟不還江湖官七品風雨屋三間巳矣烏
頭白嘻乎豹管斑兒曹莫䡖脫英爽在空山
得死何湏哭偷生正可疑倉皇歸印日慷慨却金時規矩諸
郞有襟懐我軰知平生郭有道消得蔡公碑
　　和鄧善之秋興二首
鬂髪日夜老神仙那可求楊雄識字苦玄晏著書愁碧酒紅
蓮夜朱絃白鴈秋論心得少暇同上最髙樓
鶴化城猶在龍移井未枯百年吾道半六合此身孤西山栽
花屋東風賣酒壚徉狂覓耆舊處處土音殊
　　渡長泖投小蒸邵敎授宿
清曉浮雙槳黄昏值一飱風鳴長泖浪雲揜小蒸村饞極知
鱸羙驚還覺鴈喧同袍恩有愛燈火細温存
　　客遊
客遊吳楚地最好是秋天三泖團臍蟹雙溪縮項鯿桂林雲
頂寺蘆蕩月中船酒醒　鴈猶勝聴杜鵑
　　自宣州至湖州風雪中十日始逹
江湖老未休十日走三州南雪馬沒耳北風船打頭窮猶携
筆硯寒欲貰衣裘漸喜家鄕近兒童浙語稠
　　十二月二十三日華亭小泊華亭近方通潮
一一歌逰處今年又寂寥雞聲生塢樹蜃氣雜江潮斑白尋
遺老丹青詫麗譙衰懐縁子女不憚徃來遊
　　次韻荅應徳茂雪後逺寄
山中不來久何處度殘年人悶如中酒村荒似禁烟将茶冰
箸煑移枕雪蓬眠更肯狂歌否春風雙玉船
　　贈上饒道雲仲
江上靑雲客天邊白馬生百年文物似一席笑談傾問舊能
枚舉論財比芥輕徘徊亦自好可便濯塵纓
　　送郷同舍黄君賞謁陳提學
六館賦聲在五陵遊伴稀如何趨仕版猶自着儒衣春晚鶯
羞語城寒花慢飛江湖陳仲舉相見肯空歸
　　六月朔日再㑹再次韻與胡氏謙避暑
臺屋深難暑湖林近易風髙歌送長日醉眼睨凉空雀舌纎
纎碧雞頭淡淡紅行藏數子别談笑一樽同
　　次韻蔚上人見寄
流落誰相憶山林蔚講師玄機魂夣接詩力鬂毛知舟去湏
尋處書來不記時君看東海月今夜亦追隨
　　道衡書寄求詩
烈士蹈東海公仍歸白雲龍蔵誰顧蛻鶴去不隨群道貌青
難冩香風逺自聞人間塵垢子羞讀徑山文
　　次韻蔚講師新春之贈
毎見輒自失春風雙鬂斑詩囊貧裡富薬市閙中閒甃路通
湖寺敞樓當郡山清縁事事足聽此屢開顔
　　史昭甫招陳宗魯之長興
之子滄浪去三吳西更西白鹽蓴菜膾紅酒稻花雞地少驚
雲滿天空見日低錦囊看爛熳佳客醉留題
　　風雨行湖山村
風雨湖山暮屠村又鮑村鳥廵漁退艇犬認獵歸門天作蠻
雲暗溪慿剡漲喧十年燈火伴草次共魚飱
　　詠蚕
物亦有仁者蚕功不可量将身甘鼎鑊與世作衣裳過棧蒼
雲濕登山白雪香未知龍種似猶與馬群妨
　　桕坑
西去疑無路誰知是剡津行多收桕客住有掘苓人寺隱山
前古村經水後貧時時百里外來此祭田神
　　證道寺
彎環青徑斜自是野僧家滿澗㵼岩液挿天排石牙爐寒餘
栢子架静落藤花記得逃兵日門多貴客車
　　喜王丞病較
途窮巳難忍那許病經時學到自無鬼命強客有醫飯為扶
壽本書是解煩資便作天台約山行未覺衰
　　丁亥歲除前二日書事
索索寒搜客沉沉雨洗年殘林生獵迹歸鳥避窰烟節物杯
漿外溪山鬂影前行藏都未定筆硯底能捐
　　寄雪竇同長老嘗許畫蘭不至
髙髙山項寺更有最髙人定起松鳴屋吟圓月上身雲藏三
伏熱水散百溪津曾乞蘭花供無書又過春
　　鄞城火後見光逺
火後丘墟市兵前風雨春那知携手地俱是皺眉人海柳吟
猶弱山鶯聽未真明朝各分路何處避風塵
　　客言劉樗翁事
俗薄名難盛人窮迹易危從來天下士不計里中兒隱玉看
虹氣堅松任蠧枝相知不相識况又不相知
　　蔣堯仁監簿挽詩二首
家厰宣和後官名徳祐前不圖諸老盡竟得一身全月旦懸
虚鑒巾箱有秘篇堂堂何可得誰乞畫圖傳
照席鬂眉古傾筵咳唾淸緋魚前進士刀筆老儒生政熟元
無譜書髙别有評百年兹士少諸彦自偏名
　　四十
四十不解事真成無用人交遊青草盡途路白雲新漸覺名
妨静難将學濟貧堂堂楚龔傳猶有隱流嗔
　　夜坐
愁鬢丁年白寒燈丙夜靑不眠驚戍皷久客厭郵鈴洶洶城
噴海疎疎屋滿星十年窮父子相守慰飄零
　　晦亭
東海窮詩客西風古驛亭髮從殘歲白山入故鄉靑世事徒
三窟兒童且一經丁寕速賖酒煑栗試沙瓶
　　孫常州挽詩
白髪何人在靑山此老歸殉携貧日硯歛着賜餘衣文物鷗
興㓕園林鶴是非諸公莫惆悵英爽世間稀
　　嚴提舉挽詩
判得身煨燼歌銘尚爾為可憐蟬脱蛻還許豹留皮剡水歸
來棹柯山看㫁棊平生觸心處臨卷費相思
　　䨙雨溪漲抵郭可畏
黒雨連三白黄流迸一川盡漫騎馬路秪有釣魚船城郭功
如此江湖興豈然兒曹却輕捷來往似飛鳶
　　夷齊
夷齊棄封國虞芮譲閒田如何後世士尺寸事争喧鄰居有
愧恥况復兄弟間揜卷三歎息古風何時還
　　贈針醫范秀才
不但針經熟言談語語真錬形如鐵佛信手合銅人秘攝魚
千里空飛鶴當輪功成倘相挾平地脫風塵
　　逰登袋寺寺出茶筍甚佳獨無杜鵑
苦雨忽相貸名山難久孤春泉新雀舌野苑嫰龍鬚土宇錢
王日風烟釋氏徒行人逢不問松吹自傳呼
　　其二
路絶猶人跡山空惟水聲如何芳樹裡不著杜鵑鳴筍市層
層出苗田寸寸耕緇流太清朴亭榭不標名
　　偶得巾様問老匠云正古漉酒巾也
漉酒陶元亮名傳尚有巾方成執鞭志更著捧心人待菊湏
簮髪臨流擬祓塵乃翁真處士吾黨秪閒民
　　又作散愁
說窮人不信欲說更何為日永書腸覺霜濃病骨知■家兵
潰後交絶廪空時頭白風塵境消磨尚有詩
　　太學冬至日同齋朋友先以兄弟敘拜訖遍詣諸齋行
　　　禮出遂置酒湖上衣冠談笑之樂至今栩栩在念間
　　　也因至日去近二十九和為正仲道之
畫閣東爐早黃簾曉燭遲名凾僮僕滿齒拜弟兄疑歌酒神
仙舫衣冠宰相碑如今窮海上逆旅話襟期
　　舊里火後多有築宅者太平客戸也
人說離鄕賤歸鄕更莫論許詢家莫幹杜甫客東屯廢井微
踪岀新鄰雜語喧平生江海意歲晚白榆村
　　食淡
世亂謀生拙村深食淡䏻沙蔬羹白煮山稻飯紅蒸暑豉方
傳友寒糟共學僧庖厨尚如此未嘆室生冰
　　寄謝王侍御
雲氣蓬萊閣霜威獬豸冠躭書真柱下執法更臺端歩驟三
台近聲名七郡寒誰知階級禮許為腐儒寛
　　久客且歸留别郭于昭憲掾
久客令人厭初春乍許寒飛蓬妨覽鏡脫粟愧加餐坐有誇
年酩門誰住馬鞍重來會相見老性忍悲歡
　　趙壽父遊杭
東浙飢難住西湖逺不多好辭松葉麫來聴竹枝歌水屋花
千繞岩林錦一窠秋深道途好老子亦婆娑
　　隣友疫
歲惡災妖熾人窮性命輕如何赤髮鬼亦及白眉生忍楚甞
親藥停哀冩子旌鄕鄰拘俗忌哭弔並無聲
　　老態
老態誰能脫中年子自如丹胎三轉候卦氣一周時倦動身
如客平眠力勝醫看書亦漸懶意到或成詩
　　頓寒懐單祥卿教諭時新開酒禁
霜花一夜白風葉滿村黄欲出歲華老相思江水長留枝遮
鵲戸存蜜𥙷蜂糧想見山行處開窗新酒香
　　蘇伯清席中領張仲賔所寄二詩兼聞陳無逸巳從湘
　　　南官滿歸養喜而有荅仍次來韻
我愛張公子淸言氣不低湖溝隨市轉亭樹與城齊杯酒方
花下扁舟又水西秪愁騎馬滑難惜錦障泥
　　次韻蘇敎授立春書事
病老空山客寒紆積雪春麥苗青有主桃板粉成神短策陶
元亮輕舟賀季眞征徭幸不及游眺雜閒民
　　讀䦘風題林隱詩追和贈汪秀才
山林一跡地塵土二毛年避世書為屋謀生藥當田卉衣從
俗製䟽供學僧煎渺渺滄𬈑去今誰魯仲連
　　送謝敎諭
聞說龍泉縣儒風最可人墨池千澗縮石室四山鄰北學中
連剡南音漸帶閩峩冠作賔客罄折不湏頻
　　蝗來
不曉蒼蒼者生渠意若何移蹤靑穗盡眩眼黒花多害惨隂
機蜮殃踰蠱毒蛾秋霖幸痛快一捲向滄波
　　丁丑歲初歸鄞城
城郭三年别風霜兩鬂新窮多違意事拙作背時人雁蹟沙
場信龍腥瀚海塵獨歌心未巳筆硯且相親
　　夜坐示友
夜久燭花落凄聲生逺林有懐嫌㑹淺無事又秋深黃葉歸
田夣白頭行路吟山中亦可樂不似此同襟
　　宿永固寺
小寺如山艇坐來風雨宵榻分椶樹影饌帶菊花苗親近談
難䙝狐馴聽不妖許由渾欠逹嫌到野中瓢
　　孫太監挽詩(餘姚人)
禹穴收雲氣滄江亦㫁流真成掃地盡同作上天逰銘誄看
遺史衣冠入隱丘空餘平世眼曽望李膺舟
　　　其二
穆祖收英俊斯人晚更成白頭真老監褐服舊諸生仕國餘
波逺儒鄕巨棟傾蒼蒼無處問西望累吞聲
　　風雨遊小大浦
海塢秋風裏無悰眼亦開潮衝烏嶼長雨過象山來畬父收
牛種漁丁拾蠯胎乘桴吾豈敢人說近蓬萊
　　方處士挽詩二首
不謂髙名下終全玉雪身交猶及前軰吾不似今人别號行
鳴雁遺編感獲麟歛儀應自定只著古衣巾
　　　其二
不比他人死何詩可挽君淵明元嬾仕東野别攻文滄海諸
公淚青山處士墳相看莫浪哭私謚有前聞
　　宿趙􁡞丞家
溪山兵後縣風雪旅中人迫夜愁嚴鼓衝寒託軟巾摧藏名
自在疏率饌殽真今代徐元直髙風自可親
　　社日城南山作
社日年年雨江花處處春漸成埀白老不見踏靑人榆柳邊
聲雜龍蛇歲事新端來近城郭猶自厭風塵
　　趙君理約同途不至
待子不來久烟山看樹靑為吟天外句更立水邊亭雨暖催
科斗雲深長茯苓鄰居亦有約休待鬂星星
　　送雙溪汪和仲往象山見周使君兄弟
五馬天邊外雙鳬海上翁白頭真避地黄卷舊趨風歲月搜
詩老山林把酒同漂零誰得去羡子逐飛鴻
　　聞應徳茂先離棠溪有作
落日蘆花雨行人榖樹村靑山時問路紅葉自知門苜蓿窮
詩味芭蕉醉墨痕端知棄城市經席許頻温
　　交秋不雨
扵水飛成雨焦田灌作秋江潮雙趼底伏臘兩肩頭鰕䗾知
何罪蛟龍自不憂吳兒有髙廩正蕩采菱舟
　　曉行
漸漸路可識紛紛山轉多數雞啼逺塢一鳥起滄波藤杖濕
雲石筍鞋濃露莎何人尚髙臥層構着烟蘿
　　同諸子行上畈山
白石秋更潔清溪寒自鳴牛羊爭道路鳥雀聚柴荆野果髙
低熟山田早晚耕吾歸任衰懶兒軰託平生
　　晚投韓采岩
冬日寒難暝岩溪淺易冰猨飛紅果嶂人度白雲層望屋多
依竹逢樵半采藤艱難吾甚厭何處學孫登
　　下郝長塘小憇示陳養晦
野水通田白村山貼縣青兵荒猶古道暑暍且長亭稻地晴
耕犢瓜田晝撲螢吾詩不寂寞細諷與君聽
　　此地
又說風塵起人來似水流飢窮餘此地嘯聚是何州野白荒
荒闊雲橫莾莾浮相逢問田父未可賣耕牛
　　送徐生仁榮侍親遊山
蚤識梁松拜居成潘岳逰一年歸雁雨四月落花秋溪味凉
供酒山聲晝入舟歸來停新語莫但作吳謳
　　簡王元剛併寄意王理得君玉
見說頻相憶新年巳兩書雪肥秦望草春動鏡湖魚繭𥿄堆
成屋烏蓬走當車諸公有逰事少待意如何
　　𬗋溪鄔義翁挽詩
先君老交友最是後凋人開舘日千屨蔵書山四鄰門迎新
印綬壙掩古衣巾㑹哭皆英俊哀風暗海塵
　　題陳秀才溪山佳趣
城郭尋尋盡溪山宛宛來同誰遷蠟屐為子破蒼苔書欲斕
斑設花湏爛熳開趙郎題墨妙烟霧眼中開
　　東離湖州泊南潯
張帆出東郭沽酒問南潯畫屋蘆花净紅橋柳樹深魚艘寒
滿港橘市晝成林吾道真迂闊浮家尚越吟
　　次韻荅寄閬風舒先生
聞說薌岩老風情不减前菊盤秋熟蟹竹枕晚凉蟬碑碣僧
頻謁詩囊客自編梅花𬗋溪路一别又三年
　　送陳養晦敎諭之象山
聞說橫經處潭潭坐翠微開窗見日出拂席有雲飛藥市山
山古魚餐水水肥新篇應爛熳休遣逓筒稀
　　趙孟􁊂脩職挽詩
辨得從容死知渠磊落人風雲數世澤玉雪百年身譜牒圖
經舊園林墓道新不知滄海上更費幾沾巾
　　送羅學正赴歙
文公湯沐邑子去作儒官馬首千峰秀鶯聲二月寒山禽攅
俸納溪友借書看近日科名闊靑雲上不難
　　杜子問赴建康南軒祠長(祠前花木可愛)
一席清溪上深衣雪鬂翁揮犀談孔氏釋菜禮宣公堂饌淮
鮮白賔筵楚醴紅花臺無恙否囬首幾春風
　　巳亥歲歸過泉口𬗋芝山傷謹講師
行路夣猶在入門人巳非山靑古佛頂雲墨祖師衣賭奕曾
同拙看真似欠肥百年誰免此只合早忘機
　　三山鄭君挽詩
近日經師少人中又哭君遺編空白屋同列盡青雲塵土千
金産湖山數尺墳紛紛梁肉種誰得致斯文
　　送夸上人還里
但得扁舟便春風處處行定中三竺月禅外五　海角雕
胡飯山畦玉版羮淸縁倘相就談笑解塵纓
　　禇叔豪赴山隂和靖祠長
此老真迂闊白頭方出山一燈河洛後千礎剡湖間講鼓驚
雲動書船載月閒可無容席地容我了躋攀
　　逢翁舜咨
相逢渾不覺秪似宛陵貧裊裊花驕客瀟瀟雨净春借書消
茗困索句冩梅真此去青雲上知君有幾人
　　舟過嚴州
溪石茸茸出水泉滃滃懸衘盃仙洞頂挂席客星邊古㟁魚
為市窮鄕蠒當田生涯著處有奔走愧華巔
　　招王奕世
聞說銅山下書屏四面開就僧煑𬗋筍共客席青苔鐵畫年
俱長霜根頂未栽何當端午暇一别剡鄕來
　　再招奕世
雷晚還多雨山寒只似春野榴開向客籬笋長過人一寸書
㸔懶三又路走頻王郞肯來否談笑共南鄰
　　山中
野水晴猶漲春雷晚始鳴地閑無堠邏山逺有𧖟耕身世通
寒暑交逰半死生方知一杯酒真勝百年名
　　七月初五夜養正堂示諸友
客裏猶多事秋來又一旬青天星斗净白露稻梁新留落空
存節炎凉莫問人儒堂得佳伴吟諷動比隣
　　袁提幹挽詩二首
短世誰無死深山獨有歸送車晴起霧埋碣夜生輝晦朔雞
鳴在江山鶴夣非剛言仁者壽近事例多違
　　其二
我昔携家走君曾埽榻招亂離心易感生死義難消雅魄歸
泉壌潜光出市朝平生五字苦寒泪洒山瓢
　　單漕貢君範挽詩
竟抱遺經死斯人亦可哀傳家一䕫足渉世萬牛回白屋身
空脫青山手自開樵蘇且莫近玉樹烱泉臺
　　久客鹿頂承張景山寄詩次韻奉荅
但得無拘束身輕處䖏仙清談煨芋夜陳夣種花年水竇羊
腸折山籬麂眼編詩來正清絕松下忽聞鵑
　　梅山
梅尉功成後安知不此來路逢耕者問山寺化人開樵隴低
通海茶村暖待雷談玄亦可隱不用墾蒿萊
　律詩七言
　　乙亥歳毘陵道中(清明)
百年只有百清明狼狽今年又避兵烟火誰家寒食禁簮裾
那復麗人行禾麻地廢生邊氣草木春寒起戰聲渺渺飛鴉
天㫁處古來還是闔廬城
　　丙子除夜
冨貴如今似駭機漂流未遣壮心違郷鄰有酒貧能醉村落
無醫病亦稀客任低頭從狗竇妻休掩面對牛衣十年渉世
渾如此除却躬耕事事非
　　杭城風雨中簡子昻
五月錢塘風雨秋懐人頻倚面山樓雲収樹色遥成海水學
江聲暗入溝一斗盡輸無事飲千金不買辟寒裘自憐寂寞
無玄學車馬門前過似流
　　東湖第三溪上皆史氏故第
日晏霜濃十二月林踈石瘦第三溪雲沙有徑縈寒燒松屋
無人鳴晝雞幾聚衣冠塊作土當年歌舞醉如泥早知渉世
真成夣不棄山田春雨犂
　　史亨父挽詩
玉食嬋娟非壽資清懷猶勝幾男兒壺觴竹寺尋秋月燈火
荷齋聽雨時𥙷衲有衣曽禮佛吞舟無訣莫慿醫平生瀟洒
王文學地下相逢且說詩
　　呉允文參議同登金陵鳯皇臺醉作
百年訪古此徘徊更上山椒掃草萊一臠地腴胡馬瞰數圍
天險化龍開時聞營籍傳謡曲誰見禪宮離刼灰李白不生
王謝歇西風日落鳯皇臺
　　越城待旦
策策虚樓竹隔明悲來輾轉向誰傾天寒胡雁出萬里月落
越雞啼四更爲底朱顔成老色㸔人靑史上新名淸溪白石
村村有五尺烏犍託此生
　　林村寒食
出門楊柳碧依依木筆花開客未歸市逺無餳供熟食村深
有紵試生衣寒沙犬逐遊鞍吠落日鴉􁇹祭肉飛聞說舊時
春賽罷家家鼓笛醉成圍
　　寄天台舒閬風先生(初丙子同避兵台之硤石)
嶺雲盡處是台州有箇詩翁住下頭不寄一書春又晚相思
百里水空流新蹤凍合鶯雛谷舊夣花迷燕子樓聞說道旁
烽燧急定應重作峽中遊
　　火後
當年歌酒留連處火後來看一惘然傍水幾家初飮馬入春
三月未聞鵑炎凉世事殘城樹歌哭人聲去客船不是危腸
拚醉得顚狂無處着詩篇
　　過應浩然先生墓
人間萬卷龎眉老眼見堂堂入草萊行客湏當下馬過故交
誰復裹雞來山花不語如聽講溪水無情自薦哀猶勝黃金
買碑碣百年名字巳烟埃
　　劉正仲至寳山不值主人而去次韻奉寄
日日松間過　詩成忽在水雲西何人夜榻愁聽雨無數
春船倒上溪燕筍出時斑豹美鳯花開處杜鵑啼東歸更踏
來時路醉筆山廧取次題
　　遊陽明一洞天呈王理得諸君
禹穴蒼茫不可探人傳靈笈鎖烟嵐初晴鶴點靑邊嶂欲雨
龍移黒處潭北斗齋壇天寂寂東風仙洞草毵毵堪憐尹叟
非關吏猶向江南逐老𣆀
　　送㫖上人西湖并寄鄧善之
聞說西湖也自憐君逰更傍早春天六橋水煖初楊柳三竺
山深未杜鵑舊壁草生尋舊刻新岩茶熟試新泉城中新友
湏相覓西蜀遺儒解草玄
　　辛卯除夜
臘月今年只今夕春風明日是明年狂歌把酒屠蘇地醉眼
㸔梅霧淞天碧玉千壺喧坐次紅牙六博鬪飛錢頭顱雪白
心情在聽說承平一惘然
　　拜袁越公墓因遊定水寺有懐源老
乃翁巳作飛仙去猶得潭潭好墓田老樹背風深拓地野雲
依海細分天靑峰曉接鳴鐘寺玉井秋澄試茗泉我與源公
舊相識遺言瀟洒有人傳
　　陪阮使君遊玉几
花滿車茵酒滿船亂雲堆裡訪祜禪林深何處無芳草人静
有時聞杜鵑神屋畫飛靑䃱磹靈潭隂罩赤蛇蜒居然悟得
松風夣回首廬山二十年
　　雪竇飛雪亭和孫使君
匡廬亦有千尋瀑無此陵虚翠玉臺身倚老松天上立眼看
飛鳥雪中來山神禁肅難投唾木落魂淸得浣埃見說下岩
堪對望道人臨壑剪蒿萊
　　邑中滯雨示陳貴白
猶及相逢鬂未華故鄉春盡不湏嗟園林處處生新草風雨
年年送落花髙樹晝寒歸有鳥小溪湍急走如蛇方知傲世
不在隱髙枕北窗聞打衙
　　十月朔旦寄貴白兄弟
黄牛村前秋葉飛青螺峰外海雲歸故人相思雪滿鬂客子
獨行風舉衣鳥鵲定占誰屋喜鱸魚知比去年肥當時歌酒
江湖上百里音書今亦稀
　　次韻任起潜謀隱之作
江邊秋日逢任子大醉索詩吾欲狂為問山資何次第秪餘
丹訣轉凄凉黄金范蠡曽辭禄白首虞翻未信方千古浮雲
共歸意曉風城郭水花香
　　晚秋遊中溪四首(戊子)
淡竹岡前沙雁飛小花尖下柘丸肥山雲不見雨自薄天氣
欲寒人正歸招伴秪湏新稻酒臨風猶有舊苔磯風流鬂髮
莖莖在怪石老松今是非
　　　其二
經秋溪水碧洄洄無數曉山如鏡臺紅葉流從龍奥出白雲
飛向石門來亦逢𥿄戸曽相識尚有樵蹤且莫囬端為何人
作風物漫山漫谷野花開
　　　其三
休折山中松桂枝溪魚亦小莫垂絲沙田翻白收秔後霜樹
著紅嘗柿時日落牛羊歸徑熟天寒烏鳥向人慈出雲數里
成官路問事如何總不知
　　　其四
樹淡雲濃又一坡招邀處處是行窩梯岩危似蟻縁木架屋
髙如鵲結窠水味野栽茭白瘦山毛人摘芋紅多行年四十
不稱意更欲客逰知柰何
　　春夜喜陳汝晦見過
乃翁治獄多隂德之子論文有古風尊俎秪容吾黨共衣冠
䏻得幾家同書林有業何妨隱徭籍無名莫怨窮百歲相期
今夕意頼君咳唾起諸童
　　郷君子肯堂董君分敎貴溪作詩奉寄
舟車赤日千餘里筆硯淸風二百年開口人知宗洛派舉頭
身欲近閩天絺𫀆凉擁松皮几桂酒春浮藥玉船猶有英髦
臥空谷閒将名字訪華顚
　　次韻荅陳叔髙
蚤種青蒲巳滿溝暮栽黄菊亦成丘不辭西日射牛背尚勝
北風吹馬頭新雨客踈塵鎖几故山秋淡樹藏樓艱難終竟
鄕情耐凖擬行窩處處留
　　次韻寄陳逹觀少府兼簡叔髙
懐人路絕雲歸海避俗門深草蔽丘萬事漸消閒客夣一生
虚白少年頭山螿呌緩從除架淮雁來多莫上樓近日鄰家
有新醸毎逢詩伴得淹留
　　過清凉寺王叅預墓下
江左風流廊廟人荒境抛與𣑽宫鄰多年羊虎猶眠石敗壁
貂蟬秪貯塵萬古雲山同白骨一庭花木目青春永思陵下
猶凄切廢屋酸風吹野薪
　　送僧無等逰華亭
華亭是我曽遊處記憶端然不作踈地帶三吳猶壮麗人經
二陸自詩書輕身羡爾能随鶴薄味從來不為魚未卜西逰
時逺近道成相問定何如
　　送陳彦恂北上兼簡李竒卿學士
天末翛翛起畫舲灕歌清切也堪聽十年夜雨頭垂白萬里
春風草又青莫戀皐比專魯席終湏豸角瑞堯庭平生短李
江南傑今作文昌第幾星
　　扵杭州九月送袁太𥘉赴寧海教官
憐君䟦渉走風沙九月江城飛雪花黄蝶終歸穿硯手青藜
曽■聚書家吟圎坐石題山葉講退登樓看海槎年少交㳺
渾好在何時相伴訪烟霞
　　次韻王監簿春前對雪之作
情懐未厭日如年幻境先看海變田梁苑貴逰圖畫裡山隂
風致酒尊前蝦鬚簾濕閒春曉猊舌香濃凝午烟肯信髙人
有髙臥磯頭新泊釣魚船
　　陳秀才問詩扵余次韻贈之(叔壹)
秋半說詩秋又䦨覔從忘處更哦㸔不妨味熟心自悟秪恐
業成身轉寒竅木野風天倡和崩溪怪石鬼鎸刋扳君更上
最髙頂莫羡千金逰子鞍
　　次韻荅胡山甫兼簡汪日賔
白髪詩翁南峽居肯來與子不相踈久知諸老難折簡端爲
此家多貯書談吐淸無渉俗處容顔衰似避兵初溪梁一别
還經歲接得新詩錦不如
　　　其二
亂後交朋星散居如君那得易親踈耐多但有客滿座忙絶
不令兒廢書萬里山河蓬鬂底一春風雨杏花初間身共遜
耽詩老野服枯藤得自如
　　寄袁季厚
莫笑衰顔老剡翁凶年過徹賸頑窮坐窗漸愛日南至行路
不愁天北風清話客多無酒欵白頭交在有書通聞知别野
林泉羙一策一簦吾欲東
　　挽舒君實(名襟號亦山)
玉比淸癯鶴比羸相看中路忽相遺詩才萬斛難供歉藥論
千箱不起衰定有意逰輕竹杖猶餘手剪碎松枝南山山下
徘徊處曾指佳城示阿宜
　　感事
死生契濶強兄弟南北分張好友朋戰國幾人成漢鬼刼灰
今日信胡僧翰林身後詩千首工部丘前米五升山路隂寒
魚雁絶舊逰何處寄椷藤
　　夣覺
夣覺依然一草寮浮蹤巳慣任飄摇虚簷晴氣生朝露逺樹
寒聲過夜潮白骨又驚山下滿朱顔剛向客中消時平不愛
通侯印且願深林作老樵
　　黎州山下有坡曰響地平黎州自孫興公經始至今有
　　　祠其上
蒼茫一片莓苔地隨意觸來還有聲定是戦坑餘箭㦸不然
琴屋貯瓶􁂭名真過客多能記跡古居人不敢畊孫叟有靈
應索笑賦成留此試鏦錚
　　寄趙子昻濟南
濟南官府最風流聞是山東第一州戸版自多無訟獄儒冠
相應有賔游秋風魚酒黄梁市夜月笙歌畫舫舟行樂使君
詩筆俊一篇肯寄剡溪頭
　　陳無逸張仲實皆授徒城中相望遣悶小詩往問
閒身不用苦咨嗟隨分風流閱歲華白日垂簾同賣卜淸流
岸幘勝趋衙飛書􁇀槧詩無草夾註髙檠眼未花更喜芳鄰
連二妙時時衿佩問東家
　　蔚講師見示方使君唱酬詩次韻
長汀江上别多時白髪閒身天所遺避俗如仇翻好客知窮
爲祟却耽詩鄕山雲淡龍移乆湖市春寒鶴下遲過盡榴梅
與甜笋髙侯還許放侯知
　　次韻如晦木犀因寄其從父性之老同舍
詩力如弓不易張煩襟且覺對花凉玲瓏南雪晴秋樹淅窣
西風夜月香消得玉人歌古淡許誰金屋鬪清狂風流更憶
同𫀆老一塢閒雲傍水鄕
　　徐都目之官奉化
小壘飛書定不難十年淸苦舊儒冠黄簾日轉山衙静彩筆
春消海驛寒坂馬易勞湏緩騁潮魚雖美莫多餐人來肯寄
平安不茅屋三間伴剡灘
　　次韻和蔚師鑑師春懐
愁是雲隂喜是晴春遊何處不關情黄雞亭館琴三弄青果
杯盤酒數行滿砌雨添新笋密隔墻風送落花輕鑑湖湖上
樵山老破帽枯藜過一生
　　次韻王景暘寄軒
江湖猶覺氣橫行羽褐藤冠學養生掣肘累輕天與福欺心
戒重鬼司盟行收耕稼間勲業别有吟哦好性情秪恐蹊成
似桃李人來先識隱居名
剡源戴先生文集卷之二十九(終)
剡源戴先生文集卷之三十
　　　　　　　　　　　　　　　四明戴表元帥𥘉
　律詩七言
　　送柯以善自杭逰鄂
江漢天風日夜清君遊何處濯塵纓雲從鸚鵡洲前岀月在
鳯皇山上明已羡經籝吳士艶行㸔詞筆楚人驚殘蓀賸芷
将何用歸日分張與後生
　　讀福建㢘訪輔大使弼字正匡遺事
臬官難稱是閩中遺愛堂堂得比公姓字丹靑太史筆歲時
籩豆素王宮一生薑桂那時辣百死江湖必向東從古仁賢
有家世名郞臺閣巳生風
　　客京口
酒釅花穠鼓聒天百年成此好山川黄烟暮接淮南火白米
秋攅浙右船碑古猶多埋鶴寺田髙耕遍臥牛阡陳蹤興廢
何由問只憶風流老米顚
　　金陵贈友
虎變龍阡此一時春風得似舊城池宫閒軍賣偷來果寺廢
僧尋㫁去碑水水魚肥供白鮓家家蚕熟衣紅絲太平尚属
窮詩客酒賤如泥醉不知
　　湖山村
老去生涯學釣魚溪山忽憶似湘湖風林四畔動竽瑟烟雨
一篙行畫圖小市篝明沽郭索平園柵樹俻扵莵偶然得住
何妨住是處人間足畏途
　　巳卯歲初葺剡居
休言聲迹轉沉淪百折江湖亂後身窮未賣書留教子饑寧
食粥省求人坐來齒避樵蘇長往處踪迷木石鄰畨笑古來
逃世者標名先製隱衣巾
　　耕桑
耕桑本是閒居事學得耕桑事轉多失曬麥叢憂出蝶遲繅
蚕繭怕生蛾調停寒暖春移苧偵候隂晴夏揷禾衣飯為誰
忙不徹醉來乘興作勞歌
　　秋盡
秋盡空山無處尋西風吹入鬂華深十年世事同紈扇一夜
交情到楮衾骨警如醫知冷熱詩多當曆記晴隂無聊最苦
梧桐樹攪動江湖萬里心
　　王丞自鄞城歸又許入剡
江城醉别太匆匆風雪家園一笑同儘徤不妨天予老絕淸
那許鬼欺窮簡書異日關誰事燈火寒鄕頼此翁幾度丁寧
雞黍約掃關拂榻誤兒童
　　壬午清明
節序愁中都忘却見人挿柳是淸明登陴戍岀吹彈樂上塚
船歸語笑聲解事濁醪相料理當權團扇正施行悲歡寒暑
君休問花鳥年年管送迎
　　寒食
寒食清明却過了故鄕風物秪依然窮中有客分青飯亂後
誰墳掛白錢落䰟暖春為麥地隂沉溽雨近梅天閒情正爾
無歸宿石鼎新芽手自煎
　　無題
板屋驟喧飛白蟻𥿄窗欲雨暗蒼蝇長勞井臼慚妻子近絕
音書惜友朋夜半苦吟堪泣鬼日髙甘寢秪輸僧意衰俗物
何難敗才薄天公却未憎
　　奉題孫使君池館
白髪使君經世材儘閒猶解暢池臺雜花屏障四時有明月
鏡奩三靣開各坐山隨人意看正吟風逓鳥聲來當年時雨
堂前夣得似從容此一杯(常州有時雨堂)
　　家西十里外茅洋小山中土塚纍然初不封樹鄕先生
　　　舒文靖公墓也
莫輕數尺黄泥壤埋却斯人後更無山上自難生毒草樹間
長見聚慈烏樵耕可免慿鄕俗洒埽能來是學徒後有宣尼
湏痛惜待将墓額寫嗚呼
　　戊子歲晚贈應德茂
江海悠悠雪欲飛抱書空出又空歸沙頭人滿鷗應笑船上
酒香魚正肥塵土竟成誰計是山林又悔一年非平生萬卷
應夫子兩世知名窮布衣
　　寳山寺寒食次韻和閬翁
緑隂啼鳥春将老古寺垂楊日未西客子欲歸風滿袖桃花
無語水流溪有人蔬筍忘飢渇何處松楸雜笑啼凖擬一時
僧榻畔詩翁題後更誰題
　　戊子淸明前陪王丞度新嶺
一百五日熟食節七十一曲下山坡寒暄相逢舊人少風雨
欲盡新林多靑岩不辭掛春靄白鳥何處生滄波途泥同興
不同調我懶且休君更歌
　　同陳養晦兵後過邑
搜山馬退餘春草避世人歸起夏蚕破屋烟沙飛颯颯遺民
鬚鬂雪毵毵青山幾處楊梅塢白酒誰家櫸柳潭休學丁仙
返遼左聊同庾老賦江南
　　送人逰霞嶼
霞嶼風烟接渺𬈑老仙萬鍤敞林扃峰前雁起湖雲净池面
龍來海雨腥閱世僧間頭黑白逰山客爽句丹青何縁飛去
清源國雨夜翛翛著翅翎
　　巳丑正月六日袁季源家遭燬次韻書悶
鄴侯家裡書千架杜老尊前屋萬間此事吾堪慰流落邇來
天亦姑窮閒反風待禱真虚語噀雨無方自厚顔間挈殘家
過西塢風流還許幾生還
　　正仲今年鄞城之約不就因次韻慰恱之
莫怪詩翁不出山詩多那得是山間清溪欲暖鶯啼樹白日
無人犬臥關不惜野花簮素髪時慿春酒轉朱顔當年阮籍
何曾逹直到途窮始哭還
　　送于知州
居官難得是全名于守年多政轉淸身為素王扶墜戸手提
赤子出飢坑使來公館文書簡吏退私齋几硯橫似此雍容
好風度天邊看著繡衣行
　　壬午六月八日書懷
懐人故國鱗鴻絶避地春園草樹長四壁空存醫俗具千金
難售賣獃方共兒坐誦脩吳語有客行歌衒楚装昨夜見花
摇作夣南風吹海白茫茫
　　杖錫寺
仙草漫漫路不分鍾魚那許外間聞凉天九月巳飛雪晴日
西山猶帶雲火後客誇新屋様兵前僧惜舊碑文藤湖只去
招提頂見說滮田可種耘
　　四明山中逢晴
一岡一澗一縈隈新歲新晴始此廻莎坂南風寅蛉出茅簷
西日一禽來人迷白路羊群石水捲青天雪裏雷猶是深山
有寒食黎花無數繞岩開
　　魏文節公墓
萬騎南來駐不留衣冠客此鎮林丘寒岩碎裂從中起亂水
喧鳴竟獨流故物今惟存寓馬當年誰為指眠牛墳傍小寺
終村俗畫柱紗籠護冕旒
　　辛亥歲七夕醉陪諸公登西湖竹閣
畫鷁凌風汗漫遊雨聲飛出萬山頭江湖望闊邊城起吳越
音多客思柔野樹有枝猶繫馬官荷無葉不藏鷗十年浪走
紅塵道今日臨城始識秋
　　蔡嶴食藕
地逢平處亦縈廻不是逃兵底肯來坡上一祠猶姓蔡山前
當路盡通台髙岩童去收桐子鄰縣人過問藕栽忽見深衣
老儒者清時不信少遺材
　　辛巳歲六月三日書事
急報傳來又不真迎門翁稚笑聲頻情懷經苦思平世顔貌
緣愁似老人兵後尚多難料事山中誰是自由身沙瓶酒釅
鮭蔬有領取燈花一樹春
　　耕休
耕休何處散煩勞東埭西梁信所遭溪水清清照魚影山風
細細落松毛無名野草疑皆藥有韻村謡例近騷稽古秪堪
農圃用莫将車馬誤兒曹
　　畬齋次韻
貧賤知心老弟兄秪疑相得似前生避窮無地猶貪學負謗
如天底用名兵後脫身宜共惜書中薄業尚堪耕殷勤預約
頻頻見未見亦湏頻寄聲
　　保福寺
漫天蘿蔓㫁追㝷猶有人嫌未苦深屋古滲當風雨氣僧馴
化得虎狼心松花晝暖蜂科蜜梅子春殘鳥戀隂不應初來
便忘去身閒處處是山林
　　張景忠學正之平江
江南最好說蘇州傍得閒官也自由市舎酒香春四坐湖田
租熟雪千舟歌成爛熳烏絲冩意到縈紆畫鷁游我亦少年
心性在經從凖擬作遨頭
　　鮮于伯機家釣臺石
人間岩石亂紛紛嚴子臺名最喜聞何術縮渠千里脈有人
分得兩峰雲天邊路逺星還動江上潮回日又曛解道泥途
等軒冕東西更有范希文
　　辛丑歲十一月二十六日東歸舟中示三子
節物悠悠不負公江行三日雪花風雲侵賀監山亭白日在
徐仙海島紅自笑得雛如病鶴也思結伴附歸鴻何時辦得
村田活糲飯魚羮百指同
　　歸自西關有作簡余率公鈔使
白髪微官小祝同也隨年少踏春風郷心幾夜馬生角世味
一時龜脫筒紅斾戍樓花整整緑莎溪路水茸茸歸來徤羡
余公子卷帙如山一覽空
　　貴溪董敎諭回里
八月暄暄似小春鄞江歸客楚江濱夣中鱸鱠𬗋蓴菜畫裏
紵袍烏角巾不枉誇張别風土有時吟嘯雜仙真年髙官滿
身輕徤聊復婆娑亦可人
　　陳無逸敎諭赴攸州
白露西風湘水清蒼霞南岳晚天明離家休說三千里行道
新看第一程橘味熟來思母遺草名疑處敎兒評人生誰是
安居者早拾貂蝉映父兄
　　周東鄕載酒氷溪上因遊岳祠醉作
葫蘆城下草平沙狼牙峰前溪吐花晴日路塵清野馬空林
人語亂神鴉饞思火甕生燒笋渇愛山爐熟煮茶投老逺逰
何所惜為君歡坐岸烏紗
　　次韻東魯省游石龜山
一舸悠悠醉又醒溪山無語意分明龜身何日化蒼石鶴背
有人遊𬗋淸百榼頒空看少俊千金難買是春晴筵端宋玉
尤騷絕游戯長歌復短行
　　寄趙子昻
溪上輕雲去若飛花間宻石静相依遲行自愛欵叚馬雜坐
誰嗔短後衣江海於人元不薄風流如此欲安歸集賢學士
吾兄弟近日音書亦較稀
　　亡友内翰趙公晦叔哀詩
振鷺庭中飣坐身行藏空寄輭蒲輪上來鬼泣荆山璞獵罷
人驚魯外麟死肯扣閽排貴倖貧猶傾槖施郷親平生一一
明經術雋永依然世澤新
　　次韻荅貴白
斗粟千錢不易酬海風吹㫁寄詩郵誰家盛設蟹黄餅有客
翻披狐白裘春樹自隨冬樹老官河長挾野河流隔生兄弟
何湏說來作城南十日遊
　　淸華堂
人生隨分有清華萬竹岡頭第一家甃塹水温初荇葉粉墻
風細欲棃花衣冠蒼皓迎如畫緗素朱黃積滿車從此儒林
添膾炙老夫先借小詩誇
　　陸君采都目入閩
趨閩漸近解閩吟公子來時夏欲深捲地翠棚榕樹驛漫天
紅錦荔枝林官庖雋永多珍膾野語啁嘲有怪禽風物自佳
難逗遛浙江歸棹待相尋
　　亞尹黃侯慮囚温處婺三州
金華瓌秀抵仙都雁宕石門天下無眼見朱幡出雲霧手提
丹筆洗焦枯海魚味爽休多食嶺馬程艱合緩驅定有車前
投贄者幅巾麻褐是真儒
　　簡湯及翁
六十三翁尚美髯今年添盡白毵毵心如晚路田家馬身似
春筐欲繭蚕無事官曹容岸幘有時書帙當清談風情最苦
湯公子家世衣冠舊汝南
　　舒子俊見過
來往通家不厭頻靑山心性白雲身隂林石溜風傳語霜月
溪梁水冩真歲險魚鮭難猝致天寒烏鳥自相親燎爐薪暖
糟床響随分歡留作好春
　　以家事付諸兒惟不得姑蘇陸氏女子消息
秪憐地僻少過從更許年衰飬惰慵行徤有時尋近局起遲
甞日到髙舂鹿皮冠野頻頻戴䳘頂𬞞粗欵欵供兒女團欒
俱在眼獨憐無信過吳松
　　江海
江海三秋古鄮城山林百拙剡溪生歸來鄕國方為客絕盡
交遊更畏名白㡌管寕形態醜黄金季布語言輕荒齋竟日
無人事自作長歌寄好聲
　　兵後復還白岩山所舍作
脱命歸來意恍然餘生堪喜亦堪憐財逢亂世真如土人到
窮途始信天問訊比鄰晡爨後呻吟兒女夜燈前明朝又作
安西計飯後誰家沁雪田
　　鄞塘田家
經秋心事轉衰頽客舍山村病眼開識路牛羊緣坂過通家
燕雀下簷來飢從野榼分𬞞飯渇指鄰帘貰黍醅世事百年
誰較是髯公劓息晝如雷
　　江村遇九日
去年九月江城角尚得臨風把一盃今歲併無黄菊看誰家
更遣白衣來身猶是雁飛難泊時不如潮去解回還有南山
㑹人意晚舟相對碧崔嵬
　　再寄曹居士
江海悠悠不爲名年深識盡世間情扵人有信惟潮候去處
無嗔是鵲聲新欲收書添累重舊曽學劍向財䡖如何此日
投閑迹又結精廬傍古城
　　兵後見三江口木芙蓉盛開
江上秋花無數生紅紅白白照江明當年茂苑看曾厭今日
荒村望急驚泣雨羈臣愁去闕歌風艶女惜傾城蕭條欲别
那拚得移向東籬配菊英
　　逰西峯余兒時讀書其旁
山廻水抱西峰寺二十年前日日來一出居然負丘壑深藏
還此逺風埃農樵識面逢多問魚鳥知心見不猜家世剡人
須住剡相尋未識百千回
　　鮚􁓚唐鄕貢丈置酒悟空寺見欵
南宮通籍唐先軰白髪天寒海上洲五䁀巳推華屋夢一尊
猶及少年逰桃源有吏今安避銅雀何人死亦休秪羡龍鍾
老禪伯倚欄無語看沙鷗
　　調貴白
客裏光隂取次休嫩寒一夜襲衣裘不湏多畏趙盾日正好
深悲宋玉秋紅葉舊題猶在手黄梁新夣又從頭餘粮栖畒
猶圍坐此事輸君第幾籌
　　白岩山
漠漠溪風吹路塵白岩山下幾窮身秋深竹色老扵樹晝静
鳥群喧勝人何處人家藏剡錄有時行客裹唐巾平生笑殺
禾翁子剛為乘車棄負薪
　絶句五言
　　班婕妤題扇圖
時情任銷歇閨思轉慇懃也勝山隂媪揮毫託右軍
　　子昻秋林行客圖
石稜稜而白出樹悄悄以紅披嗟縞衣之嘉客方策蹇以何之
　　五雜組
五雜組金花綾往復來官路程不獲巳始歸耕
丑雜組斑斕衣往復來反哺兒不獲巳為人師
　絶句七言
　　張騫乘槎圖
數尺枯槎底易騎海風吹浪白瀰瀰如今市上君平少曾到
天河也不知
　　吕氏六桂堂
年少奔馳有底忙棘闈䦨署夣茫茫白頭鞍馬風沙裡聽說
燕山六桂堂
　　周秀才惠猫
貍兒輕捷豹兒斑作勢擒生也不難漸覺形神欲相賀青奴
黄妳夜平安
　　汪濟秀才飯牛稿
冰雪玲瓏汪太中吟詩十葉有家風天寒日暮江東道逢此
顰伸牛口翁
　　蘇李圖
塞北中郞雪滿頭隴西壯士淚沾裘人生百歲能多少直至
如今說未休
　　玄廟二道士俱以酒死
張髯好客月千壺余吃清貧逐斗沽二子若逢仙讌㑹化成
一對酒葫蘆
　　湖州
山從天目成群出水傍太湖分港流行遍江南清麗地人生
只合住湖州
　　　其二
一飽懸天不待求幾人乾白少年頭君看滚滚東流水到海
成淵始懶流
　　百鷺圖(題陳汝朝)
葦折荷枯可柰何西風吹影净婆娑微君作此超摇趣一箇
江天也厭多
　　因管張村蠻窩并書所見
老子來無一把茅居然得此好窪㘭開塘謹避蛟龍窟伐樹
湏存烏鵲巢
　　　其二
頭白西來不買田時時却費買山錢一丘一壑吾歸矣待得
田多是幾年
　　　其三
男兒三十氣吞牛漏盡鐘鳴走未休不問征西并處士山中
一様土饅頭
　　百鴈圖
近看分明逺欲無水天空闊好江湖幸然不入虞人眼又被
閒中畫作圖
　　題番陽徐氏雙頭牡丹圖
天公幻化不經意雙蕚忽然枝葉同一似人間好兄弟朱鞍
錦轡踏春風
　　陳公哲梅花百詠
梅下故人呼不應石橋溪寺水泠泠回頭聽得陳驚坐一似
春風吹夣醒
　　　其二
雪後西湖空碧波酒徒消散也無多白頭醒眼春風裡柰此
梅花百詠何
　　張道士求榿林詩
地移淮橘多成枳人說江梅竟是柟蜀木似榿成底用盛時
名字落江南
　　酬陳秀才
一春一百二十日日日開眉得幾人直與破除風雨去今年
渾似不添春
　　賦董氏雙岐竹
山庄一對靑靑玉瀟洒天然同榦生說與人間好兄弟時來
林下聴風聲
　　讀書有感
魯女悲嗟起夜深當年枉却淚沾襟如今已免鄰人笑老大
知無欲嫁心
　　　其二
最愛徐生欲避秦海天東去不通津絶知勝似桃源境男女
同行五百人
　　題子昻照夜白
風前新解錦鞍韀雪色糢糊霧色寒此物人間無處着千金
秪得畫圖看
　　題蘇李泣别圖二首
弓疲矢盡三千里節弊衣穿十九年流落天涯有離别當時
誰擬畫圖傳
　　　其二
沙雲如雪雪如塵握手相看語語真多少世間無涙靣一生
錯笑隴西人
　　馬浩秀才携秋日海棠詩見過
山城八月有春風一樹嫣紅淡又濃縱使失時無態度也勝
茉莉與芙蓉
　　奉化城西三溪口
青林白石三溪口斑笋黄梅四月頭正好清逰誰懶得幸無
公事且歸休
　　題趙子昻疊岫圖
百折雲顚路儘通無名怪木淡書空相逢無問秋江客不是
巴中是剡中
　　　其二
白石青林底處無侵雲亦有小屠蘇桔花飛盡不歸去揮汗
江城看畫圖
　　九月西城無澗同陳道士衡上人
仙翁靣帶江海色釋子口融冰雪漿同是西風未歸客燒香
煑茗作重陽
　　　其二
巾衣三客不湏同泉石相看我亦翁㝡惜一軒秋爛熳芙蓉
池上木犀風
　　西興馬上
去時風雨客匆匆歸路霜晴水樹紅一抹淡山天上下馬蹄
新出浪花中
　　贈屋西小陳秀才(名公凱余字以無過)
年少飢寒不足憂笑談有味自風流等閒輟贈兩兎頴待看
修成五鳯樓
　　　其三
毛錐自是今無用鐡硯還知古可穿不惜日抄三萬字勝儲
百畆剡中田
　　胡蝶
春山處處客思家淡日村烟酒斾斜胡蝶不知人事别繞廧
閒弄𬗋藤花
　　夣中作
晴霞冠領朝紅潔新漲連空晚緑酣惆悵春風倦游夣木蘭
亭上望淮南
　　入杭
曽江白酒樊江飯處處當年客似家垂老重來舊相識春風
只有野桃花
　　題東玉師府所蔵瀟湘圖
少年䰟夣底曽閒多在江湖烟水間今日精藍方丈地倚窗
眠看洞庭山
　　灼艾戲呈阮使君
鬂毛秋後轉漂零愁坐窮簷展炙經得似畫堂歌吹裡硫黄
鍾乳按娉婷
　　水墨梅花
江海歸來見似人離披猶自少風塵何如淡月山莊夜百幅
清溪亂冩真
　　贈陸相師
江南江北路漫漫七十九翁䏻往還今代貴人容易識臥龍
不在草廬間
　　題伏生授書圖
白頭不死見時淸子女相依解授經何用生男作鼂錯乃翁
一語不曽聽
　　題江干初雪圖
㫁樹寒雲古岸隈漁翁初撥小船開看渠風雪忙如許還有
魚兒上釣來
　　銅山寺口初見梅花書寄何則顔二首
吳歌楚舞送年華憶着終還不似家今日春風吹夣醒銅山
寺口見梅花
　　　其二
沙疎石瘦水涓涓折得梅花費兩年更與何人說瀟洒香中
行坐水中眠
　　戊戌淸明杭邸坐雪
思鄕處處只愁生正好春逰又不晴雪是棃花雲是柳馬婆
巷口過淸明
　　四明山中十絶
鴈飛不㫁楚天長雲路霜林級級黃何處人烟有墟落北風
髙壠散牛羊　右楓樹坑
山深不見焙茶人霜日清妍樹樹春最有風情是巖水味甘
如乳色如銀　右茶焙
小橫欲盡大橫來萬壑千岩洶湧開聞道洞天深幾許𬗋雲
深處有樓臺　右大小橫山
亂雲穿盡得平蕪一叚冰寒碧玉壺猶是春風未相棄山前
吹長萬龍鬚　右北溪
洞深烟樹碧氤氲只采靈苗不采薪聞着蹤由多懶說相逢
莫有姓韓人　右韓采岩
怪石驚湍吼不休時時巖客飮寒牛誰知此水明州去浸作
琉璃萬頃秋　右莾廣溪
七里黄泥紅樹岡西風果熟一村香居人只道山深好三百
年來是戰塲　右木蘭
仙在人間不易尋當時巳道是山深可憐華表標題處夜夜
猿啼楓樹林　右仙山
兩頰稜稜額下分更無㘭處可藏雲西風怕奪行人眼蕎麥
滿山鋪錦雲　右羊額嶺
劉郎一去杳無蹤水白山靑只故宮欲問岩前老松樹人間
禁得幾秋風　右白水
　　題趙大年蘆鴈
寒更索索警霜叢兄弟當年意自同猶是江湖太平處未妨
沈着臥秋風
　　謝隣友陳仲學秀才惠王芎苗二首
坊州杜若自堪羞沛國青粘亦懶求那似一叢蒼鳯尾等閒
收味古甆甌
　　　其二
君家自有頭風藥種在靑青竹素園此物但堪供暑啜肯來
相就發淸言
　　瑞上人求詩
寶葉山中源悟師布衲百結面如癡十年相憶忽在眼談笑
甚似仍耽詩
　　　其二
源公作詩可怜生亦有謖謖山林聲見說丰姿委縑素霜頰
黛頂照人明
　　茅齋
紅杏園林雨過花逺陂深草亂鳴蛙春風不問茅齋小自向
階前長筍芽
　　感舊歌者
牡丹紅豆艶春天檀板朱絲錦色箋頭白江南一尊酒無人
知是李龜年
　　蕭照春江烟雨圖
波㾗如樹樹如烟更是春隂小雨天何處得魚何處醉筍皮
蓬㡳解蓑眠
　　西塞山圖
空中生業寄魚蓑雲是親情水是家便有蹤由無處覔春風
岸岸野桃花
　　李元中秀才歲晩游諸公間
愁中待醉何曽醉夣裡還家不是家輸與山行窮學䆒一笻
一笠看梅花
　　丙午淸明日靑塘道中
三里五里沙路平一畨兩畨溪雨聲無柰春風動人處𬗋荆
靑李滿林生
　　桃花寺石臺
臺前藤蘚碧交加臺下淸流直又斜待得丹成知幾日春風
隨分野桃花
　　有人示山水畫卷以為元暉作求詩
硯山山下小扵莵文彩斕斑今亦無一塢亂雲濃似潻春風
吹夣過西湖
　　題孟浩然霜曉吟行圖
霜風颯颯攪吟鞍童怖驢愁作許難便使玉堂遭遇去朝參
更是五更寒
　　荀陳聚星圖
州里相過未厭頻居然蹤跡動星辰當時多少輝煌者不畫
諸公畫此人
　　梁楷畫雪塞㳺騎圖
聳脰攅蹄一駐鞍氊衣韋帽白漫漫秪應田舍騎牛者無此
風沙踏雪寒
　　過姑蘇
水天彌望接青蕪雲氣漫漫近又無一色好風三百里桂帆
安坐過姑蘇
　　五雲山圖(子昻為戚氏作)
林廬深揷紫孱顔一點漁舟帶暝還但得身閒無俯仰人間
處處五雲山
　　雨中過泉敎張子開名先遇
平生剡夣十八九短䇿還經静者居一曲好溪山起處數聲
踈雨雪𥘉來
　　　其二
衣冠顛倒君休怪筋力過從我有餘却笑秋風洛陽掾得歸
猶望食鱸魚
　　次韻荅鄰友近况六首
十百琅玕接屋山麥花淡白菜花班村園冨貴誰消得更看
溪南墨牡丹
　　　其二
炊成日影三竿直睡起溪流十尺髙懵懂不知何歲月山風
吹白鏡中毛
　　　其三
祝雞歸後放牛初小立溪梁看打魚漸喜村鄰盡相識向來
朋舊却無書
　　　其四
剡源田舍誰能識只此桃源有路通草長岸漫漁塹北月明
人語𥿄糟東
　　　其五
三間瓦屋数弓園旋學桑麻又一年村酒沾唇頻得酒山歌
出口即成篇
　　　其六
舍南舍北種田郞唱得田歌曲曲長莫學傍村遊俠軰茜紅
抹額臂擎蒼
　　送陳養晦謁閬風舒先生四首
嚼雪餐冰二十年空山日月自風烟從君識盡搜詩法不透
薌岩不是仙(薌岩山名)
　　　其二
大篇無法湏自悟小語有益㝡難尋秪今人嫌此老謔後來
追憶直千金
　　　其三
大冠䄡𬒮走紛紛對靣可容三斗塵便令眼識天下士此子
巳勝尋常人
　　　其四
無詩莫入閬風里到却閬風那有詩拾取松風作新曲歸來
時向夣中吹
　　同曹泰宇賦寳化鳯花二首(曹名說字習之)
花開難得年年看住近湏還日日來古壁危䦨自顔色不煩
髙築鳯皇臺
鳯皇不岀幾何年莫怪山花惜杜鵑一様春風好毛羽囬頭
曽管蜀山川(鳯以杜鵑花為之)
　　過鄮山祠塾作
滄江城闊三义口白日弦歌數畝宮猶有柌宫舊楊柳向人
離立管春風
剡源戴先生文集卷之三十(終)
