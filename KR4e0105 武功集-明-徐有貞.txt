#+TITLE: 武功集-明-徐有貞
#+DATE: 2018-05-12 10:20:02
#+SOURCE: github.com/kanripo/KR4e0105 master e3b31d12                
欽定四庫全書　　　　　集部六
　武功集　　　　　　　　别集類五(明/)
　　提要
　　　　(臣/)等謹案武功集五巻明徐有貞撰有貞初
　　　　名珵字元玉呉縣人宣徳癸丑進士官至兵
　　　　部尚書兼華葢殿大學士封武功伯尋下獄
　　　　戍金齒放歸乆之乃卒事迹具明史本傳有
　　　　貞究心經濟於天官地理兵法水利陰陽方
　　　　術之書無不博覽惟傾險躁進毎欲以智數
　　　　立功名與石亨等倡議奪門僥倖孤注之一
　　　　擲幸而得濟又怙權植黨威福自専卒亦為
　　　　人搆陷所謂君以此始必以此終實深為君
　　　　子所詬病况允明為有貞外孫所作蘇談徃
　　　　徃囬䕶其詞究不足以奪公論也然其幹畧
　　　　本長見聞亦博故其文竒氣坌涌而學問復
　　　　足以濟其辯集中如文武論制縦論及題武
　　　　侯像出師表諸篇多雜縦横之説學術之不
　　　　醇於是可見才氣之不可及亦於是可見擬
　　　　諸古文葢夏竦文荘集之流遺編具存固不
　　　　必盡以人廢也至其詩則多在史館酬應之
　　　　作非所擅長集中羽林子二首静志居詩話
　　　　謂源出右丞然語亦平平僅具唐人之貎人
　　　　各有䏻有不䏻存而不論可矣乾隆四十三
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　武功集巻一　　　　　　明　徐有貞　撰
　　䝉學稿
　　　君師論
天下何治有君矣天下何教有師矣天下何君師王天
下者任天下之君師矣夫天之降斯民也能生之而不
能治之故作之君以治之能性之而不能教之故作之
師以教之君師天下所宗主而表儀者也有君師之徳
而後能盡君師之道有君師之道而後能盡君師之職
徳也其體而道也其用體全而用備也然後天事脩而
民生遂天理明而民心順而君師之責始塞焉故曰一
民不安非治之善也一民不誼非教之善也治教之不
善君師之過也惟昔聖王知其然於是夙夜孜孜敬脩
其躬以明其徳凝其道而治教乎天下之民民之有口
腹之嗜也則養之以牲榖而不使其饑民之有形體之
便也則被之以布帛而不使其寒民之有土處之宜也
則營之室廬城郭之固而不使其憂民之有筋力之施
也則分之井牧工業之均而不使其勞謹其司牧厚其
撫字敺其盗賊除其暴戾一以去其害而存其利也因
其有仁義禮智之性也則篤之以五典之叙因其有吉
㓙賓祭之事也則隆之以五禮之秩因其有俊乂慈良
之美也則昭之以九徳之要因其有才技聲文之習也
則進之以六藝之長游之學校章之宅里觀之燕射勸
之風歌一以格其惡而導其善也書云天佑下民作之
君作之師是之謂已於戲是誠知天之生民之徳也民
之生於天而治教之在已也是誠知任責之大且重而
不敢易之也然則後之王者奈之何負其責而不知求
其道也彼受月直者之為人牧羊豕也失牧則斥受束
脩者之為人訓子弟也失訓則逐而况其大者乎今夫
王者之命於天也其所受則有四海之富其所牧而所
訓則有億兆之衆且民之與王固皆人耳惟以其能治
教乎已也故尊之而為君仰之而為師尊之為君尊之
至也仰之為師仰之至也尊之至則其治之亦必至矣
仰之至則其教之亦必至矣乃或不能治之而反害之
不能教之而反敗之則是棄天之所命而負人之所尊
仰也斯其為失也亦甚矣噫後之王者奈之何負其責
而不知求其道耶曰然則求之奈何曰亦求之上古帝
王之盛者而已矣求之上古帝王之盛者則莫若堯舜
也夫堯舜誠有君師之道徳而能盡其任與責者也而
傳之又有心法在焉何謂心法書所謂精一執中是也
堯傳之舜舜傳之禹湯文武繼而傳之夫所以三代繼
王而同一揆者無他以此也故曰得聖人之法者則有
聖人之道矣有聖人之道者則有聖人之徳矣有聖人
之道徳者則亦有聖人之功業矣於戲後之王者有其
任而不知其責不可也知其責而不求其道不可也求
其道而不求之堯舜不可也求之堯舜而不求之心法
不可也或曰夫君師之任固王者有之矣而王之治教
乎民則有司徒典樂百執事之人在天人之責奚獨在
於王耶曰不然夫治教之官則固有其人矣然孰選而
命之乎是固在王矣天命王王命官王任治教之道而
百官任其事王任則官任矣王不任而官任者無之是
故任則王之任也不任則王之不任也今舍此而責之
彼則將使後之王者尸其位而廢其道負其任而忽其
責㡬何而不為大亂之道也於戲是焉可論君師之道
哉
　　　文武論(前/)
世常以文武為二事予甚病之非予之病之為天下病
之也為天下病之者何文武為二事則天下無全才天
下無全才則吾道之用闕吾道之用闕而天下之事不
治夫文武皆吾道之用固儒者之事也為儒而不備文
武者不足以為儒古之聖賢皆儒也若黄帝堯舜禹湯
文武暨風后力牧臯陶伯益伊尹萊朱師尚父周公旦
或為君或為臣或治治或治亂其所為萬有不同而其
所成則一使其才不全道不備能然乎昔者夫子定詩
書正禮樂贊周易作春秋而其文燦然以著於萬世及
夫為魯相誅少正卯㑹夾谷戮莱人則其武又赫然以
威於天下乃所謂真儒也古者軍將皆命卿有事則釋
菜於頖成功則獻馘於頖出謁於學入告於學蓋凡武
事而一行之以文文與武胥用才無偏能道無獨行也
是故益以文武贊帝之徳詩人以文武美吉甫之功春
秋之世趙衰亦以說禮樂敦詩書舉卻縠而以為將然
則文武之為儒者事尚矣而後世乃離而二之何哉且
古之所謂文非今之所謂文也古之所謂武非今之所
謂武也夫六藝之具所以徽乎五教九伐之法所以經
乎七徳内脩而後脩外此治而後治彼故合而言之則
儒者之事備矣今也文不知武武不知文天下之人各
尚其所好以自傳於二者之習呻吟呫嗶詡詡㺯筆者
則自謂之文跳梁搏攫蹶蹶而馳者則自謂之武彼為
是者固可笑矣而所謂儒者又徒矻矻自守於章句之末
而不復識其所謂文武者焉在問之則反以為此非我
所學故世之人遂以腐儒目之也其亦不足以為儒矣
嗟乎天下無全才而吾道之用闕由儒者之事失而然
也雖然此豈特為儒者之病哉天下之任在文武文武
失而天下之事胥失求天下之治得乎哉治不可得也
則亂亂而欲求其復治得乎哉安不得其用危而欲得
其用又可得乎哉予故為天下病之甚矣儒者之不可
不事其事也使儒者而知事其事文武之才萃於厥躬
天下治則謀謨本朝而萬民以寜天下亂則指顧六師
而四海以定以是為儒不亦偉歟而不知出此脱人君
之用之其不負社稷之託而誤天下蒼生者㡬希矣縱
令幸免不亦大可恥哉予固學儒者也懼無以自靖且
欲得吾儒者之舉真儒也故論著其事庶有所警云
　　　文武論(後/)
予既為文武論有見而疑焉者曰文武之為二途亦已
乆矣子奈何一歸之乎儒若文之為儒固也而武之為
儒則吾滋惑焉請聞其說予乃歎曰嗚呼文武之為二
途此予之論所以作也如其不為二途而予之論又何
為作耶一歸之儒為天下論也豈予之所得為哉今吾
子疑之以為文武果二乎其不得為一乎則予有説矣
子其以古之聖賢為儒乎非儒乎以為非儒則不可以
為儒也則其所為足為文武乎不足為文武乎以為不
足為文武則不可以為足為文武也則其所為果一乎
果二乎若黄帝風后以下君臣之事業考諸經史可徵
矣吾夫子嘗曰我戰則克而冉有之言戰亦曰聞諸夫
子則武之為儒也又何惑之有乎曰子之説則然矣如
今之人非古之人何子且使匹夫而為聖賢之事吾恐
其難也曰奚若此歟彼非儒者吾曷言吾為儒者言之
也夫儒者固學聖賢事事非聖賢奚以學為哉曰子之
言則然矣吾恐儒者之難乎為武也曰子以為必擊刺
鬭爭而為武耶蓋亦有其事矣曰然則吾知子之所謂
事者其亦有孫吳之術歟曰吾豈徒言是事哉蓋亦有
其本矣夫和順剛健之徳存乎中英華果銳之氣發乎
外則所以為仁義勇智所以為禮樂征伐於是乎在乃
所謂文武也故文武皆為道之用若世俗之所謂文武
者亦有是乎哉今吾子亟問武請姑言武事夫所謂武
者非手執兵而鬭也非馳馬而矍鑠也非攘臂掉舌而
誑人也非袖錐挾刃而刺人也非誦兵符談戰䇿空言
而動人也蓋惟勇而不撓智而不惑而以之大正於天
下天下之詐欺弗能入也天下之要害弗能懼也非九
伐之法弗用也非百夫之良弗任也非能慮而能成弗
謀也非善始而善終弗為也非順言正名非立忠扶義
非能利於天下而除害於百姓弗事也夫是故居則為
王佐之道動則為王者之師而天下莫敵也古之大儒
固以此而成元聖之功後之儒者有能髣髴其意皆以
之立高名大節於當世抑豈特自善而已哉國家得安
其治天下之民物得遂其生也自儒者之失其事遂分
而畀之戰鬬之人而以名為武彼其為人不出乎古之
卒伍之夫其勇非勇也其智非智也不知兵政之謂何
而以之為將帥其所知而為之者惟搏擊之而已矣剽
掠之而已矣勝則肆暴敗則竄降而已矣敓攘矯䖍牟
利徇私而已矣又烏知所謂經國之道正君之義耶故
其用之而天下之害滋甚上無所施其仁下無所䝉其
利至其奸雄之作則篡其主而虐其民者從而有焉若
然而望國家之存民之免於塗炭幸也非實也嗚呼天
下之不治文武之不得其人究其所自蓋儒者之事失
而然也茍欲振之者必儒者之復事其事也歟曰然則
世俗之所稱謂舉非乎曰彼所謂文吾不知其為文也
彼所謂武吾不知其為武也彼所謂儒吾烏知其為儒
哉吾之所謂儒者蓋真儒也腐儒非儒又烏足道耶故
曰欲得天下之全才必得真儒而後可
　　　寛猛辯
或問寛猛之説曰寛猛之説經未之有也聖人亦未之
有也其起於左氏所傳子産之言乎經若聖人之言寛
則有之矣然非猛之比也其與猛比者蓋自子産始倡
其説而諸子和之或又假之以為孔子之言者後之人
由是以為為吏者之法為吏者守之而不失而遂以為
為政之道治人之術無踰此者然非也夫為政之道治
人之術豈徒寛猛而已哉曰然則人之習固矣為吏者
之守乆矣子如非之則莫若從而道之今世之為政者
有尚寛者矣有尚猛者矣有尚寛猛之中者矣某也吏
請為擇之曰固哉若之請也之三者奚擇焉矧今之為
言也與昔異昔之寛者寛其寛爾今之寛者直柔以弛
而已矣昔之猛者猛其猛爾今之猛者直暴以急而已
矣昔之寛猛之中者寛其寛猛其猛爾今之寛猛之中
者直柔暴之無分而已矣且夫寛則生盗猛則殺人寛
猛交施其政必雜昔之不免而今之云乎之三者奚擇
焉雖然子謂我從而道之姑為是擇之則莫若平之為
政也昔之言寛猛者固嘗以水火喻今亦以水火喻之
可乎夫水之弱也固不壊舟而亦不載舟火之㣲也固
不灼物而亦不熟物政之寛也固不厲民而亦不制民
水之大者則勝舟而覆舟甚矣火之烈者則煉物而災
物甚矣政之猛者則威民而殘民甚矣故水平而舟楫
之行得其濟火平而烹飪之宜得其味政平而民俗之
成得其乂有所利而無所害有其治而無其亂蓋政平
之善也然平之為政也大矣豈寛猛之足謂哉所謂為
政之道治人之術蓋有在乎是已為吏者知所以守之
其進乎徳矣雖假之寛猛可也曰假之寛猛則何如曰
寛之以仁猛之以義寛猛乎仁義之中是徳禮政刑之
施也雖治天下不難而况為吏乎哉
　　　言行説
言行不可以偏廢也行無言則質而不文言無行則虛
而不實二者人之所通病也惟君子為能謹之其或有
偏焉則必舍言而取行何者文而虛不若質而實也孔
子曰古者言之不出恥躬之不逮也是故言之則易行
之則難與其言勝乎行無寜行勝乎言或曰古之人蓋
有身為途之人而言必稱聖哲者矣今人而言之也何
傷且夫言也有喙者之不免也而使之不言可乎曰不
然古之人所以言必稱聖哲者彼其心誠慕之也其身
誠效之也非徒言之而已也世雖羣而謗之無悶也今
也言則稱聖哲矣然其心非誠慕之也其身非誠效之
也直言之而已爾入乎耳出乎口而已爾人雖不之責
也而烏能自靖哉是以古之人非弗言也行之至而言
不過也今之人非弗行也言之過而行不及也噫亦謬
矣而予也亦何嘗欲其不言也亦欲其言之顧夫行而
已嗟夫聽其言則堯禹之弗過觀其行則桀跖之不如
吾無奈之何矣夫人之為人也豈能言而已哉使夫言
而可以為君子也是猩猩不得以為獸而鸚鵡不得以
為禽矣今猩猩猶獸而鸚鵡猶禽也是人之能言而不
能行者則其形雖存亦何以異夫猩猩鸚鵡者耶噫亦
可哀也已雖然不特此也夫古之人上之所以道其下
者行而已下之所以事其上者行而已師之告其徒父
兄之詔其子弟行而已長之誨其幼朋友之相規亦行
而已豈其言乎哉今也上之所以道其下者言而已下
之所以事其上者言而已師之告其徒父兄之詔其子
弟言而已長之誨其幼朋友之相規亦言而已豈其行
乎哉行而已者道成言而已者徳廢道成而相成徳廢
而相廢廢而不已吾不知其可也是故行勝言而治隆
言勝行而俗弊吾於是有感焉作言行説不能懲諸人
人姑省諸已而云爾
　　　夢遊賦
夫何夢之為象兮亶忽罔而難求矧予心之明静兮匪
營魂之繆悠徵往載之多異兮嘗疑夫言之為譸廼疇
昔之夜半兮予維有夢中之遊嗟兹夢之孔神兮蓋莫
測其所由惟予年之方弱兮禮始冠而成人幸私淑而
有聞兮得無昧乎本真誦先聖之遺言兮藉詩書以資
身禀仁義以為質兮服禮樂以為文願臯契之我師兮
將堯舜之我君羌時運之未亨兮蹇予懐而莫遂慕古
人而不及見兮徒潛悲而内愧欲逺去而獨藏兮傷隠
淪之自為聊凝思而偃息兮忽神遊乎夢寐怳神遊之
汗漫兮誕窅渺而無方靈悠揚而變化兮儵不知其所
嚮俄分明而訣别兮復遲顧而彷徨告友生而贈處兮
拜父母於高堂指青雲以為程兮云將適夫帝鄉乗五
文之寳車兮建葳蕤之羽旌驅騏驥而馳騁兮挾虬龍
而騰驤戴華弁而垂瑬兮被黼黻之文章帶櫑具之長
劍兮交雜珮之珩璜攬六轡而容與兮鳴和鸞之鏘鏘
邈前路之無極兮爰放遨而徜徉曠吾懐而縱觀兮迥
莫量其所止初發軔於山阿兮歘停輪乎江涘復凌虛
而直遂兮吾又焉知其所以從長風之飄舉兮信一息
之千里命雨師以清塵兮先風伯以啓路召靊霳以翼
衛兮咨黔羸使執度駕雄虹以為梁兮搴雌蜺而縈布
耀列缺之前照兮陟飛霞以高步憑太無之灝氣兮歴
星辰之次舍日月炯其雙明兮予焉識其晝夜㡬招揺
而迴轉兮循紫垣而中入察天機之運動兮闚槖鑰之
嘘吸登九重而扣閽兮仰太儀之金宫俛霄階以再拜
兮睹玉皇之聖容靈真紛其列進兮傳錫命於青童飲
予以沆瀣之神漿兮食予以元和之潔豐云俾予慾之
不生兮延予夀之無竆恭受賜而遂復兮忻得予之所
思躐天維而左轉兮躡地紀而右之俯環瀛而越厲兮
飄逺過乎瑶池憇閬風之廣苑兮戱方壺而采芝陵弱
水之洪波兮攀若木之喬柢臨虞淵以舒嘯兮升崑崙
而賦詩奏韶簫以娛樂兮引鳳凰之羽儀尋河源之渾
渾兮睨龍門之砥柱馮夷驩而迎余兮靈蛟繽紛兮為
余起舞超西圖之莫盡兮逴東馳其未極離崆峒之萬
里兮至扶桑而一息弭余節於丹丘兮濯余纓乎暘谷
遲羲和之未御兮看初日之蕩浴藐南疑之鬱鬱兮浩
伊洛之浟浟巋岷嶓之連峙兮汨江漢之交流仰望八
表兮俯瞰九州𤣥淵下㵾兮寥陽上浮迴旋鴻洞兮出
入混茫逍遥相徉兮澹無何之舊鄉余亦欲長生而不
返兮念吾初志之未忘恥離絶於人羣兮思經綸乎家
國䇿余驂而迅征兮還遂徂乎冀州之北造重華之所
都兮直四門之方啟紛岳牧之㑹同兮昭旁求之大禮
衆以台之中美兮僉謂余其相當肅明庭而委贄兮瞻
穆穆之輝光帝咨余以敷言兮辭未允而復前式精白
余一心兮乃對揚乎昌言曰天道惟一兮人道惟純純
一惟誠兮實貫天人叙典秩禮兮有品有倫敬以脩之
兮兹惟君臣理乎隂陽兮叅乎鬼神厯象日月兮經緯
星辰財成輔相兮保合平鈞一事或闕兮非政之淳民
情如水兮汨之則渾主威如火兮烈之則焚武以禁暴
兮文以彌綸惠彼鰥寡兮眷此才賢兇衰無邇兮讒佞
無親明厥心徳兮身以日新勅戒篤履兮躋乃聖仁剛
健不息兮與道為羣匪臣私言兮惟以前聞既陳詞而
欲退兮帝謂余安所之委吾懐之攸止兮憺無思而無
為永託兹而忘還兮羌番然而覺寤也溘沉疑而自哂
兮亦安知其故也亂曰軒轅夢兮治華胥武丁夢兮説
巖居姫文夢兮望為漁仲尼夢兮旦来符予之夢兮夫
何如予之夢兮夫何如
　　　靜齋記
予友成誼生告予曰誼生之里有胡静齋先生者其為
行甚高而言甚大来自江南僦屋而居草萊不除其志
意囂囂然而自得也京師之士之請見者多矣其心無
慕焉而有聞於子也將因我以見子子見之乎予聞而
異之曰如乃所云殆所謂隠君子者乎我將見之遂介
成子造乎其居先生出而揖入叙相見禮既坐先生起
謝曰某靜者也辱子惠臨何以見教予乃謝之曰予亦
靜者也聞先生之靜是以來願聞先生之為静也先生
曰子聽之過矣我㑹稽之鄙人也家鑑湖之曲有瘠田
數畝耕穫之外餘無他營是以此心安然一而無適人
皆得其動而我獨得其靜人皆怱怱我獨容容人皆汨
汨我獨黙黙人皆苦憂我獨以休人皆役役我獨以息
不累於人不害於物車馬之跡不至管絃之音不入旌
旄之賞不加鈇鉞之威不及内志不馳外誘不襲悠悠
閒閒萬事不闗百年之樂不出乎環堵之間何粤南與
冀北何城市與溪山其有所之隨寓而安今之来此也
人皆謂我為動而不樂而吾之静固自若也故以靜自
號蓋將以此老焉子以為何如予憮然歎曰於乎逸哉
先生之所以為静者也然予則異於是予仰而思之天
地之道其本静静太極之體所以立也隂陽之機出乎
靜入乎静動静相生而静常為之主是謂上天之載無
聲無臭予俯而思之則人之道也亦然人之生也其本
真而静静性之體所以立也仁義之端發乎静止乎靜
動静相生而静常為之主是謂維天之命於穆不已斯
其為静也蓋自然而静也因其静而養之則雖其愚如
予而亦此心安然一而無適人皆得其動而予獨得其
静然其為静也不常静而可動動而可静静如止水動
如行雲動静皆静心其浩然無有涯際合天地於上下
貫萬物於左右河流於前嶽峙於後於富貴富貴不予
滛於貧賤貧賤不予移於威武威武不予屈雖於萬億
變而予之静亦自若也及其至焉則孟軻氏之所謂不
動心蓋是矣予雖少也亦將以此老焉君以為何如先
生躍然曰唯願與子同之可乎予笑曰是人人可同也
因揖而别翊日之旦先生乃與成子来請記其語於齋
時宣徳丙午春三月上日也
　　　送翁孟學序
士患無可用不患無用之者豫章之木遇匠石為棟梁
雖不遇不失為材千里之馬遇伯樂為上乗雖不遇不
失為良使樗而遇匠石亦樗爾駑而遇伯樂亦駑爾故
木患不材而不患匠石之不顧馬患不良而不患伯樂
之不収也惟士亦然其俊乂子諒有猷有為有守者遇
於時固足以經綸國家之事而不遇亦不失為賢也若
夫齷齪委苶之徒遇不遇何損益於人哉是故才在此
用之在彼此有可用而彼弗用彼之失也於此奚患焉
古之為士者所以早夜孜孜於學以求其可用而已及
其用之大用之亦可小用之亦可乃所謂不器也如其
無可用而求以為用技短而圖長力綿而任重挾樗駑
之資而規豫章千里之售不售則怨此鄙丈夫之所為
賢者豈為之哉句曲翁君孟學秀爽負竒氣褎然材且
良蓋所謂豫章千里之匹也永樂初膺薦入文淵閣與
纂修大典書成且有官矣而為不合者所擠罷歸其鄉
乆之始召至京授太常典簿復坐事謫海南廵檢者九
年而遷江西廣信府知事比行友人錦衣衞指揮僉事
曲文敏軰知其才有可用而惜其局束在下不得以展
託予推其意為文送之故予具述夫士之所以致用之
説如此嗟乎孟學而不以予説為迂其必以豫章千里
自貴重毋輕摧蹶而益養其才力惟所用之而遇不遇
一致豈不賢乎哉豈不賢乎哉
　　　朱氏昆季字序
予友玉峯朱氏三兄弟者伯曰讓仲曰譽季曰誠皆冠
矣而字弗加焉諸友諉於予予謂命字賓之職非友之
職也諸友曰然既冠矣而安俟賓凡人孰無字矧其昆
季之賢耶吾友而不之字抑何以為稱也乃擬字讓曰
庭禮譽曰庭實誠曰庭信遂相與載酒幣即朱氏之居
而告之乃展席行禮諸友咸叙予起執爵酌而獻伯曰
庭禮甫夫理出於天而脩之在人節文儀則匪禮無物
禮不虛行匪讓無實然讓而匪禮吾不允矣惟汝賢其
慎朂之又酌而獻仲曰庭實甫夫徳本諸心脩諸身而
逺邇聞焉聲問在焉是謂有其實者有其譽故譽必出
諸實譽而不實吾斯恥矣惟汝賢其慎朂之又酌而獻
季曰庭信甫夫誠惟天道誠之則人人性有信焉是惟
誠之之心故至誠無息聖者能之賢者求之惟誠是思
思誠之要信實以之信而不息乃誠之歸彼不信而誠
者則吾不知惟汝賢其慎朂之既獻矣復洗爵而酌之
乃徧祝於三子曰於戯三兄弟夫理性無二原兄弟無
二氣無以伯讓而仲弗讓無以季誠而伯弗誠無以仲
有譽而伯季弗有譽又曰惟三兄弟其以禮相讓以實
相譽以信相誠惟三兄弟尚務學而進道知求仁守而
勇行之則禮也實也信也是自明而誠之歸也於戯三
兄弟惟汝賢其慎朂之於是三子者更酬予而拜曰請
如斯語予酢之徧酬諸友諸友更酢之乃書諸簡以退
　　　沈麟字説
吳郡沈伯瑜之子麟美而好脩尤嚮慕乎文學文學之
士多與之游焉而咸以為其可進也予於麟善且久一
日麟乃造予曰麟之獲從游於先生也有年矣兹麟既
冠而不得字於賓敢以告惟先生之命之也予為之字
曰景祥焉他日麟復来曰麟之字既獲命矣而其義則
未聞也敢問予乃申以告之曰子不聞夫麟之為物乎
古今天下孰不知其為祥也然麟獸也獸之類非一麟
何獨為祥也是必有以異之矣異之者何角而毛四足
而蹏無以異也然而麟非和氣不生非盛世不出不食
生物不踐生草不觸噬而服其類蓋天下之仁獸也獸
而仁其異而祥也宜哉雖然麟雖仁獸也吾與子居三
才而為人人之仁有大焉五常之性根於心發而為三
綱九法之道無所往而不達極而致之則可以參天地
育庶物而與造化為功焉其異而祥也不亦大哉故夫
麟之仁仁之氣也人之仁仁之理也理御乎氣氣應乎
理麟固人之所致者也茍人而不仁則麟之不如今子
人也而命之曰麟豈真志乎麟哉蓋將求乎仁也茍志
乎仁則必學以求之而親親也尊賢也老老而㓜㓜也
物物而愛之也由其分充其量隨其所而為之不倦焉
使達而在上則可以祥於國窮而在下亦不失為一家
之祥也於乎誠若是則所謂麟也祥也吾知其不在彼
而在此矣
　　　玉山説
道士蔣㻂檇李故家子也其姿甚秀志甚竒而情甚澹
自其少時父母以其不類塵俗子俾從黄冠朱鍊師者
讀老氏書及長遂為方外之游然能通儒者學識古今
議論多竒中但其性自異既不屑就世俗又不樂與其
流夷居毎獨登髙山臨鉅谷向風長嘯其意悠然自得
也常自號玉山不肯道其姓名有問之者輒對云玉山
人莫諭其指㻂亦不自言也過京師見其鄉人葉孟謙
為留久之孟謙妙能畫竒玉山為作崑崙閬風之圖擬
贈㻂㻂曰是得吾指抑未之盡發吾志也孟謙間過予
言之予謂其隠逸之流才不當世而遂避而之他者也
使之與偕来因諗之曰異哉子之所謂玉山也吾試探
子之志可乎吾聞崑崙之山實產玉焉蓋謂神僊所都
非飈車羽輪之遊莫能至也子之所謂玉山者其殆是
乎然人之所志有異則其取於物者亦異夫神仙固子
之所學而玉又君子之所比徳者焉子必志乎神僊耶
抑亦志乎君子耶茍志乎神僊則非吾所知志乎君子
猶吾徒也烏可以輕遺世而厚自負乎顧子之有竒氣
秀質生斯世如玉之在山茍有遇出而用之其為璜為
璲為璧為瓚為珪璋為瑚璉為瑁與瑞薦大廷奉宗廟
所不可缺者庸可以避而櫝諸世不遺子而子自遺假
使實為神僊猶非君子所與也如子不遺世而世遺子
則崑崙閬風亦惟子之所之㻂不應出而歌曰山之玉
兮吾何售兮玉之山兮吾何游兮孰知吾心君子之儔
兮噫
　　　記林泉静翫圖詩後
客有自雲間来者持所謂林泉静翫之圖及詩示予予
啟圖而觀之則崇山嵓然長溪環然松檜栟櫚碧梧翠
竹森然蔚然列玗琪而挺琅玕其間一叟幅巾野服鬚
眉皓然坐盤石而休一人若子者峩冠博帶儼然立侍
傍三人若孫者皆青衿總角執事側進若承訓教者餘
則僮𨽻焉或操几杖左右或㪺泉於壺擷芳於筥若將
奉而進者及讀其詩則又皆翛翛然超軼塵俗極隠逸
之趣意以為此非人間事殆方壺𤣥圃僊游者耶將古
之高世士者寄傲於嵩華廬阜者耶果何為者也客曰
是為雲間朱處士父子也處士名某字某與其子景暘
皆賢有隠操而景暘之子三又皆循雅好學其居當九
峯之間三泖之上有山泉林石之勝景暘携其子事其
父以樂其間恬澹容與與人世無干也前郡守黄侯子
威髙之亟往訪焉而以林泉静翫榜於其居鄉縉紳士
因相與詠歌其事而善繪者又為之圖將以請言故持
之以来予曰有是哉如客所言則朱氏父子蓋世所謂
隠君子者乎有隠君子於其邦則為之長者當以薦舉
於朝不可蔽之使遂隠也觀黄侯之為題其居非不知
其人者何不薦舉之耶豈固知其不可起哉昔劉子驥
父子隠廬山郡將桓沖往候之子驥方條桑顧謂沖使
謁父而被短褐與談持濁酒蔬食供賓沖為之盡歡而
還欲請子驥為長史竟不能屈故後世稱子驥之高而
美沖之禮士今黄侯之於朱氏其亦有此意矣顧不知
黄侯訪時景暘父子所以待之者何如此亦可畫惜乎
圖不及之且夫所謂林泉静翫者予亦不知其何所翫
也其孔子所謂仁智之所樂者歟抑田游巖所謂膏肓
痼疾者歟二者之間相去逺矣果安在哉問之客曰不
知也曰黄侯必知之曰黄侯去郡久矣曰詠歌者必知
之曰詠歌者人異其説也曰處士父子必自知之客曰
然遂為之言而畀客歸以問焉
　　　竹泉山房後記
錢塘湯尚質其别號為雪心端潔好脩不仕而家居其
居並吳山之隂遶舍種竹鑿池引泉周流庭除間雪心
日誦詩讀書怡然自樂也時洗竹濬池歴嵗既久竹益
蕃而多泉益深而清而雪心年益高學益至樂益不厭
客至而與之鼓琴坐觴唱和以詩客亦樂也今禮部郎
中兼翰林侍書蔣君廷暉與雪心居同鄉賢雪心之為
人而有此樂於是合大夫士之能文者為竹泉山房之
歌詩以美之授簡予記其後予以夫竹之與泉皆物之
美足以比徳而天然可愛者宜人之好之也然其為物
之性惟宜於山林幽寂之墟不宜於紛喧之雜其才有
以資於人之用而不資人之利其美有以悦乎人之心
而不足以充人之欲故世之多欲而嗜利者鮮能好焉
雖好之不能樂也惟利欲澹而道義深者而後能樂之
也不然則亦幽閒而無營者爾不然吾恐其不能終日
而樂也能不厭耶賢哉雪心而能樂此也其幽閒而無
營歟其利欲澹而道義深歟何其樂之而不厭也雖然
吾聞君子之樂不徒樂焉必有所樂而後能有其樂淇
澳之詩曰瞻彼淇澳菉竹猗猗而繼之云有斐君子如
切如磋如琢如磨瑟兮僩兮赫兮喧兮孟子之言曰原
泉混混不舍晝夜而繼之云有本者如是皆以物而喻
學也然則竹之有本也故青而不凋泉之有本也故流
而不竭君子之學有本故行而不窮行而不窮不亦樂
乎雪心之樂也其亦學之有本而致然歟學之有本者
雖㣲竹泉猶樂况日在其間予故樂為記之
　　　䟦訥菴清玩巻
有玩物喪志者有玩物得趣者夫玩物一也而有喪志
得趣之分焉故善玩物者玩物之理不善玩物者玩物
之形色玩理者養其心玩形色者蕩其心然則君子之
所玩亦必知所謹矣友人武昌陳士謙家蓄名畫為多
間裒次成帙題之曰訥菴清翫訥菴士謙自號也其畫
則有王繼善寫諸葛孔明李今伯像范寛盛懋山水其
他花木草蟲亦皆名筆也余蓋嘗為請頥菴先生品題
以詩兹士謙乃復索余識之雖然士謙之玩則清矣而
不知其所以得趣者何如其玩花木草蟲而知生化之
妙乎玩山水而知仁智之徳乎玩孔明令伯之像而知
其忠孝之可景而行乎噫余固知士謙之玩不徒玩也
　　　與人觀文書
承命索鄙作觀之某自惟才踈學謭平日綴輯不能成
章雖以自娛而不足何以為高明之觀乎且閣下家庭
之訓淵源之學豈淺薄之所能窺而以鄙作為獻所謂
擊布鼔於雷門之下弄齊斧於班輸之前何其不知量
也由是遲迴不决者累日固恐以稽緩獲譴然心間猶
抱隠疾見醫師欲得而攻之殊羞澁之甚既而復自責
曰䕶疾忌醫不肖者之所為也與其抱疾於身孰若就
良醫而藥之耶因取其尤病者即左右請藥之惟閣下
不以不知量加誚而為去其膏肓之痼則惠莫大焉某
再拜
　　　制縱論
或者談曰人君之制縱藩屏惟難也客有詰之者曰然
則制之乎縦之乎或不能决而来論於予予曰是皆不
可為也漢之制之也削七國七國由是而怨叛雖僅克
之而人誅國弊猶不免於宗親之禍者制之過也晉之
縱之也彊諸王諸王繇是而暴亂終莫制之而國裂家
僨卒致不救之禍者縱之過也曰是制亦過縱亦過奚
為其可也曰制之則怨而無親縱之則暴而無君固惟
難也然惟明君制之以道而不制之以力縱之以徳而
不縱之以咎制之以道者施明信敕御之方而不加之
以忌克傷殘之計也崇輔導之師以嚴其本降嬖閹之
衆以慎其末左右之臣必忠諒而不使邪佞輕妄之輩
與其選侍衛之士必端毅而不使狠詐浮躁之徒與其
列茍如是則雖有暴横之心滛僻之行將何所生也縱
之以徳者全和仁撫納之恩而不假之以驕逸姦頑之
惡也量其地而封之量其兵而䕶之量其才而用之其
隣佐之郡擇賢重者而鎮之茍如是則雖有疑悖之情
問隙之釁將何所成也昔舜之封象於有庳也彼象之
兇也豈七國諸王之比耶其傲舜也豈孝景孝惠之比
耶然卒不能一萌其叛亂且安順向使漢晉者為之吾
知其必不待制之縱之而叛亂矣尚何能復全其安順
之善哉故曰惟明君制之以道而不制之以力縱之以
徳而不縱之以咎於是或者與客咸釋然起曰善斯論
也請簡而書之
　　　諫説
人雖聖賢不能無過有過則不可以無諫也夫人之有
過猶有疾也而諫猶醫也疾須醫而療過須諌而改惟
無疾則已有疾則不可以不醫惟無過則已有過則不
可以不諫且有不可療之疾無不可改之過有任醫而
死者無從諫而亡者故醫不三世則不服其藥而芻蕘
之言不可棄焉何則疾之不療其病止一身而已若過
之不改豈直病其一身哉有家者病其家有國者病其
國有天下者病天下而可無捄乎然人之有疾也其痛
毒之攻乎内者為難忍而其心則固明也故能自知其
疾之為害而求人之醫已也人之有過也其利欲之蔽
於中者莫之覺而其心則已昏矣故不能自知其過之
為害而求人之諫已也知求人之醫已則必悦於醫矣
不知求人之諫已則必不悦於諫矣此庸醫得以収其
功而善諌不得申其説者也古之聖人知其然而憂之
故因是而為制君有過則臣得以諫之父有過則子得
以諌之兄有過則弟得以諫之長者有過而少者得以
諌之貴者有過而賤者得以諫之於是公卿大夫得以
諫天子士庶人得以諫公卿大夫妾媵得以諌其適僕
𨽻得以諫其主弟子得以諫其師賓得以諫主人朋友
得以諫其交凡有相與之義者則必有捄過之道有過
者責之必改當諫者責之必言兩盡其責而已雖然吾
又聞之莫非過也而君之過尤重莫不諫也而臣之諌
尤難何者富貴之極易驕而生殺之威難犯也夫惟明
君不以易驕而忽其過忠臣不以難犯而忘其諌彼常
人之情富有一丘貴有一乗未必不以尊自居自視一
旦而有過其能抑心下氣以聽人之言者蓋鮮矣而况
富有萬方貴有萬乗履至尊之位據莫大之勢而顧欲
其屈已悔過以從臣下之諫耶今人居長者之前欲有
所言臨小利害觀顔色之變則畏避囁嚅口將啓而復
已者多矣而况立赤墀之下冒雷霆之怒而顧欲其挺
身抗言以論人主之得失耶此真易驕而難犯固也然
有一丘一乗者其得失亦一丘一乗也有萬方萬乗者
其得失亦萬方萬乗也故衆人之過也其過之害不出
乎一身一家而已其過之傳聞亦不踰一時而已惟大
君之過也其過之害則萬民將被其菑四海將受其敝
其過之傳聞將歴世而不已得不懼哉且臣之事君非
若他人然得諫則諫不得諫則已焉有官守有言責平
居而受其徳爵也禄也莫非君之所賜者凡君之休戚
榮辱義必與之同焉君有過而不知諫焉用夫臣臣之與
君實惟一體君得斯得君失斯失為臣而不知君之得
失倀然若無所見懵然若無所聞也將安所辭其責乎
是故言諫之道者於君臣獨備而言諫之責者於君臣
獨嚴古者天子毎動則史在前書過失工誦箴諌瞽誦
詩諫公卿比諫士傳言諌近臣盡規親戚補察無不諫
者當是之時君惟恐不聞其過臣惟恐不得其言一以
從諫為徳而一以進諫為道也是以不從諫者為失徳
而不進諫者為負道當其君之有小過也若有惡疾於
身而待其臣之醫已也臣之進諫於君也亦若醫君之
疾然因其明而開其昏就其善而去其不善㧞其病之
根而養其生氣如不及也其欲過之改也亦若欲其疾
之療也不盡療不已故夫醫無術則不能弭疾諫無術
則不能捄過然則其術安在哉韓稚圭有言曰諫必以
理勝而以至誠將之可謂知諌之術矣
　　　水仙花賦
百花之中此花獨仙孕形秋水發采霜天極纎穠而不
妖合素華而自妍骨則清而容腴外若脆而中堅匪凡
工之琱刻伊𤣥造之自然夐獨出乎風塵之表兮憺幽
貞以忘言爾其族生瓊洲分植琪榭華宫琳館靡所不
舍先春而開後春而謝粧不假於粉黛香何藉乎蘭麝
時從變乎炎凉景無殊於晝夜若乃芳敷南澤翠發中
坻儼如王母宴於瑶池秀挺芳田英翹蕙畹又如上元
游於閬苑至於微雲細雨乍伏乍起髣髴巫靈夢彼楚
子輕隂薄陽半露半藏恍惚虙妃見彼陳王或倚脩竹
露華朝濕一似湘娥掩袂以泣或傍寒梅月影宵浮復
如漢女㺯珠而游或侣幽蘭碧霞之壇有若文簫之遇
綵鸞或依蕉緑層臺之曲有若簫史之偕㺯玉皎皎乎
其若飛瓊粲粲乎其若雙成綽約乎其若神人之處姑
射澹泊乎其若素娥之居廣庭或踈或宻或信或屈叢
者如隠擢者如出千姿萬態狀莫能悉然此特舉其形
似之末而未究其理趣之實也是故氷玉其質水月其
神挾梅兄與礬弟接蘭桂之芳隣宜紉佩於君子亦結
褵於幽人臭不奪於蕕香不染於薫操靡摧於霜雪氣
超軼乎埃氛懐清芬而弗眩兮乃獨全其天真非夫至
徳之世上器之人孰為比儗而與之倫哉亂曰清兮直
兮貞以白兮發采揚馨含芳澤兮仙人之姿君子之徳
兮
　　　範古(九首/)
日東月復西寒暑互遷易大化無停機一氣自消息人
生何爾㣲於兹配三極自從開闢来此理未嘗忒予生
三季後私淑幸有得俯仰天地間不懼亦不惑興言寄
来哲中和誠可則
崑丘五章鳳結體太陽精千載時一鳴一鳴天下平大
運有去来聖人不常生世無軒文徳誰與成嘉禎蚩蚩
設羅者乃欲相欺縈翩然却飛去永言游九清
阿閣何巍巍高梁入穹蒼飛梯十二重宛在天中央上
當北辰星下見列宿光清風流綺䟽祥雲自飄揚我時
臨其上分明望四方山河遥鬱盤宇宙何茫茫威鳳去
已逺羣鳶並翺翔緬懐軒轅氐徙倚徒彷徨
七月大火流西風凉摵摵熠燿飛荒除絡緯鳴虗壁白
露下漙漙明星何歴歴起視知夜深斗柄當頭直披衣
坐不寐俛仰興歎息駸駸嵗云逝冉冉老將迫人生天
地間還如逆旅客一過不㽞名徒生亦何益
揚揚丹桂華煜煜紫蘭蕤持此天下芳忍同秋草萎顧
當飄零際孤根何所依涷雨不時集繁霜日萃之惟餘
一寸心可與春風期固無桃李容尚有氷玉姿願以緝
瑶珮永為君子儀
季秋時序促白日易昏黄寒風颯然至羣物盡摧藏夙
駕陵大河逝將覽周疆造舟不時就欲濟津無梁病渉
非一人而我心獨傷薄遊踰嵗月敝衣惡風霜久為功
名誤悔恨曷能忘願託歸飛翼因之還故郷
結裝逺行遊驅車北燕路九月氣早寒河氷已堪渡朝
别黄金臺夕過望諸墓其人安在哉風煙宛如故我欲
一弔之凄然感中素戰國方力争智士得乗勢出謀契
君心一中如巧注胡為被讒間而弗永終譽况持孔孟
術十往不一遇雖復踰嵗年何如亟歸去
仲尼七十説未嘗事逢迎時君雖弗用古制乃自成君
子貴知命枉道安可行奈何末代士徇利日營營跼蹐
富貴間棄身取浮名戒哉復戒哉無忘爾幽貞
南山有喬松鬱鬱青雲端其根蟠蛟龍其枝宿鵷鸞獨
抱棟梁材卓立霜雪間不求匠石顧豈容樵斧殘大厦
倘云構非此固弗完願言取貞則永以保嵗寒
　　　寓興(五首/)
孤鴻薄天游萬里常高飛終日不飲啄寜無渇與飢山
澤多芳草虞羅有厲機信美弗遑顧免為人所縻蒼蒼
三珠樹枝葉亦已微飄颻四海間嵗晏將安歸
燦燦霜下華鬱鬱風前樹胡能揺落時獨立而不懼得
非氣化初已有風霜具人性為最靈何乃物不妒去去
勿復言吾斯深感遇
孔雀南海禽羽毛有華色奈何徒外美曽無鳳凰徳朝
浴炎洲傍暮翔樛木側向風耀其尾逢人鼓其翼以此
陷虞羅遂為人所獲繫足充游觀鎩翮為服飾嗟哉爾
何知感我興歎息
鵷鶵西南来自彼崑山泑不作王母使恥為青鳥友飄
颻五章羽孤飛渭川右將啄梧桐華恐為弋人誘飄然
舍之去不恤空腹久飢鳶何為者獨與腐䑕守
大鵬摶扶揺九萬何漫漫鷦鷯寄榛叢一枝亦已安誰
云籓籬下不及青雲端於心茍自得逺近同游盤蓬科
亦非狹天池亦非寛曠哉達士懐小大無二觀
　　　閒居寫懐(四首/)
野人愛蕭散結廬面林丘日高卧初起鳥聲滿林頭曳
屣出廬去仰見孤雲游怡然得所懐此已良自由顧悲
憑生客營營何外求
貧居少紛累動息安我廬飽食無用心時復誦詩書古
木翳屋隅幽草生庭除杳杳雲中禽悠悠淵底魚俯仰
得天和不求而有餘甚愧賢勞者疎懶其何如
我生性疎散平昔寡所嗜垂髫去鄉土固已罕嬉戱百
慮未相干惟知習文字自從加弁後便有老成意了了
人物情歴歴世間事雖無干禄心恐負讀書志顧惟前
此時童䝉反為貴
夜分思世事展轉寐不成晨興操觚翰寫我胸中情寫
之未及半有鳥牕間鳴此物苦相聒令我意縱横書成
復置之無為人所驚
　　　緩歌行
有志世固少知志諒亦難知志且能用誰哉還可干所
以古来人孔孟同長歎吾道濟天下奈何終自安高宗
與傅説千載空相㸔
　　　逺遊篇
丈夫志天下出門豈徒還平生任直道肯為兒女顔杖
䇿到京國懐書叩重闗謂當一言中坐令四海安焉知
陶唐運一去不可攀飄然拂衣歸雲卧依故山巻舒道
未窮吾心安且閒誰能效鄙夫惻愴紅塵間
　　　古游俠行
僕本跅弛士少年名已聞平生事游俠好武耻學文自
矜膽氣雄不愧樊將軍欲從沙漠外横行取竒勲單于
時入邊北望塞塵氛提劍起應募請為主觧紛金鼓上
震天旗旛下蟠雲前鋒獨䧟陣一隊驅萬羣凱旋先飲
至轅門日未曛封侯事莫議負謗已難分却駕牛車歸
山田自耕耘願遺子孫計老死首丘墳羞彼行伍士論
功日紛紜
　　　羽林孤兒行
惻惻復惻惻孤兒逺行役父死為國殤埋骨在沙磧縣
官降明詔孤兒被優䘏字我羽林軍不𨽻征調籍何以
為此行邉疆有强敵壯兵散亡盡孤兒當助擊苦哉孤
兒心義憤中自激君恩既須報父仇不可釋黽勉向前
去安敢愛死力豈容受恩養老大無所益
　　　老卒詞
老卒何孑孑獨行荷戎裝羸然槁木軀乞食哀路傍我
行適見之中心為悲傷食之以餱糧飲之以酒漿問公
何為爾此去何怱忙其人起相謝涕涙忽沾裳自云良
家子結髪事戎行東征與西戰苦辛身備嘗肌肉毁鞍
甲筋力盡疆場年紀逾五十未能還舊鄉家人久隔絶
音信亦消亡今復有此行萬里伐鬼方感君佳餐惠聊
塞一曰腸憶僕平生事為君道其詳僕本上郡人世業
頗富彊父母生我時喜我材且良令我學射御望我能顯
揚誰知長成後憂患日搶攘垂老被驅使不異犬與羊
部曲諸小兒欺陵肆猖狂曽無一箭功腰邉綰銀黄顧
此不如死歸彼泉下藏言罷掩泣辭進步更彷徨聞者
空歎息仰視天蒼蒼
　　　出自薊北門行
清晨仗孤劍出自薊北門丈夫知報國生死何足論匈
奴已入塞萬騎若雲屯烽火起照天白日塵沙昏鳥獸
亂飛走千里無人村主將被重圍援兵皆倒奔於時獨
奮呼勇氣不可吞匹馬追單于彎弓射烏孫須臾大難
觧野清城復存逐北過燕然銘功上崑崙歸来弁貂珥
明光朝至尊
　　　少年行
翩翩少年子應募逺從征雙鞬腰下帶一劍膝邉横出
門不囘顧持酒馬上傾飲罷㺯胡笳高吹出塞聲耻為
群旅後舉䇿遂先行不日到雲中强敵正圍城隂風合
萬騎殺氣生五兵望我大軍来違此猶數程焉能待聲
援獨奮入重營一發殪部長再擊無敢嬰逐北還已晩
論功謝先成元戎初奏㨗天子已知名歸来未及舍闗
輔盡相迎畫㦸擁千卒朱衣接九卿顧慙游俠日徒爾
誤平生
　　　征婦詞
君為長征人妾即征人婦事勢有固然安得論往素今
日君逺行聊將寸心訴憶昔許嫁君君方寄邉戍三年
乃還家婚姻初畢娶事君不踰月君去何匆遽嬿婉不
及申因縁多錯迕寜能無一語臨别相分付良人重興
嘆䨇涙忽交注云我疆有警安民在一怒從此萬里征
青海欲飛度生死未可知何忍言其故捧巾拭君淚妾
言君可悟君還妾當懽君没妾長慕尊章妾自奉小姑
妾自䕶君心無過憂妾誓無囘互請君舊征袍為君加
新絮持以著君身君行勿猶豫男兒志四方功名在前
路去去報國恩莫作閨中顧
　　　出塞行
匈奴欲為冦烽火照邉邑羽檄如流星重城夜飛入君
王接長劍叱咤何嗟及大將樹牙旗三軍日中集氣肅
號令嚴風高鼓聲急畫角時一鳴戈矛盡森立少年初
結髪鋭氣不可挹擐甲佩兩鞬轅門獨長揖誓將國耻
雪前鋒請充給志奪燕然山功成在呼吸肯同男女情
顧向家人泣
　　　春日行
朝陽照天室佳氣滿皇州東風正揺蕩絲栁垂金溝雲
端啓閶闔初上玉簾鈎君王負扆立朝覲来諸侯巖廊
列朱㦸蟬冕綴華旒干羽引妙舞笙鏞間清謳承平國
事簡饗樂無時休便便才智子乘寵得身謀宴罷謝恩
歸意氣一何優流蘇結車蓋繁纓壓馬鞦過從許伯飲
追逐韓嫣遊安知蓽門士獨却當世憂
　　　鞠歌行
客有囂囂者生長居山林既貧復以賤其樂乃獨深夜
對黄巻前朝畊白雲隂弱齡懐壯志將以道自任奈何
寡智術不識古與今世無鍾子期誰聽伯牙琴靡靡師
延操入耳如韶音直尋是何語枉尺非我心時命茍未
然且賦歸来吟
　　　行路難
男兒有大志越在天地間安能如麋鹿終身潛深山一
身雖爾微萬事恒相闗讀書學古人將使古道還奈何
唐與虞一往不可攀長夜興歎息坐此變容顔顔變不
足憂惟憂行路難
　　　望海篇
朝登岱宗頂遥望滄海隈旭日水底出光芒正徘徊怳
看鯨背浮逺若山崔嵬長風吹孤㠶飄飄何時迴洪濤
浸天極蓬莱安在哉洲渚亦茫然誰云有樓臺徐市去
不返安期豈重来秦皇與漢武但為人所哀
　　　明月篇
今夜明月好他夜恐不然他夜非無月不如今夜圓誰
使清風来飄飄拂我筵况我同心人復得在我前共傾
長夀杯永結平生縁對此如不樂應虛度芳年芳年苦
難駐良景况易遷餌藥求長生世本無神仙赤松與王
子惟有空名傳君看古聖賢亦復委運還於我當奈何
安分且樂天
　　　羽林子(五首/)
珠袍年少子名冠羽林中獨佩流星劍䨇懸明月弓陪
遊向何處還入華清宫
少年酣酒氣横笛弄飛梅帽挿鵞兒羽腰懸椰子盃紫
騮驕不已初逐六龍回
羽箭挿腰間騂弓臂上彎自采從日馭常得近天顔借
問歸何晚長楊射獵還
相逢紅塵裏勒馬共徘徊笑語不及了同行忽見催問
當何處去明日上之回
朝游渭城南暮游渭城北六飛無駐時在處行春澤多
羡羽林郎日日常如客
　　　少年樂
少年騎駿馬意氣兩相驕馳騁春風裏人看滿渭橋
　　　五雜組(三首/)
五雜組刺繡蔟往復還織錦軸不得已成比目
五雜組刺繡叚往復還織錦纂不得已成河漢
五雜組刺繡圍往復還織錦機不得已成雙飛
　　　自君之出矣
自君之出矣無復事鉛華思君如夜雨暗裏落春花
　　　静夜思
白露下寒庭蛩聲坐来歇静夜綺牕虛孤帷照明月
　　　長門怨
莫唱長門怨于今此曲多且看争寵者他日竟如何
　　　金閨夢(二首/)
憶昔承恩日心懽却兩忘如何從棄置夜夜夢君王
夢裏逢君顧醒来自擬論容華如舊好應有後時恩
　　　裁衣辭
素手持金剪低徊意不開短長無處問惟對舊衣裁
　　　搗衣詞
向夜鳴砧杵傳聲合四隣搗衣徒自苦不見著衣人
　　　長信秋詞
寂寞慈宫裏相依所不辭君恩無盡日妾色有衰時莫
結秋風怨休題團扇詩昭陽雙燕子嵗晩竟何之
　　　擬唐宫行樂詞(七首/)
仙臺接建章御道入長楊户户開妝鏡人人試舞裳禽
歌天上曲樹散月中香更覓延生藥年年樂未央
太液泂高秋晴波入晚遊露香荷氣潤雲白栁風柔紅
袖争牽纜黄門學棹舟君王囘顧笑妃子唱齊謳
萬嵗春遊罷還来宴紫微爐薰清寳席燭影蕩綃幃王
子吹龍管仙妃舞羽衣君心殊未樂潛召念奴歸
絳闕樓臺擁琪圍竹樹齊飄裳鴝鵒舞激管鷓鴣啼自
㑹春長在那知日易西依稀化人國解使穆王迷
近選傾城色云如楊太真鶯嬌千閤曙花殢九重春楚
舞腰何細吳歌調轉新若為君早起勤苦向朝臣
宴樂昭陽夜承恩誰最多燕輕皇后舞雲遏媫好歌共
約無相負還邀數見過笑他辭輦者愁苦復如何
國富經營起良材竭地来天低䨇鳯闕日麗五雲臺獵
苑環瑶樹歌池布錦苔玉杯知幾許箕子不能哀
　　　車遥遥
車遥遥送君去時不易心思焦請君盡此一尊酒念我
平生舊交友椎牛撾鼓餞君行何似一言無愧負君不
見天池鳥摶風九萬猶為少君不見龍門魚乗流三級
難退居丈夫志氣亦竒特功名不成歸不得陸有太行
水吕梁此途之險令心傷富貴於人亦閒事胡然終嵗
行風霜
　　　君馬黄
君馬黄我馬蒼馬色蒼黄尚相近况君與我同心腸文
韜武畧兩相長世間將相不足當别君去時各飛揚我
將上書謁明光請纓徃繫樓蘭王歸當共君佐天子相
與白首無相忘
　　　校獵篇
清秋馬肥鷹眼疾正是將軍游獵日雕弓羽箭虎皮冠
馳射場中稱第一平原蒼蒼衰草黄野風颯颯吹枯桑
著鞭散蹄氣飄揚滚鞍脱鞚勢低昻俯身攘臂摶虓虎
翻身射落䨇飛鶬傍人自知不能及拍手大笑呼郎强
割鮮飲醉歸来晚疎桞營門懸兩狼
　　　結客少年場行
長安少年游俠客常作盤游兩京陌呼鷹走狗渭城南
挾彈探丸洛陽北結交季心與劇孟口未出言情已罄
千金諾重赴恩私三尺軀輕輸性命萬里追隨不相舍
欲别仍畱五花馬平原既没信陵亡未知身向誰門下
平生毎笑秦武陽殺人鄉國寧為强丈夫須作萬人敵
為君仗劍清八荒
　　　白頭吟
君莫唱白頭吟此曲雖則好我耳惡其音其音哀靡不
可聞誰為之者卓文君文君自為失節婦相如還是負
心人臨卭賣酒同貧窶富貴翻求茂陵女身事二夫亦
自知勿云白頭不相離文君文君何不悟惻惻悲吟欲
誰訴當時已被琴心誤此日悔之獨何暮伊誰傳得入
樂府遺聲千載情猶苦世人重才不重徳相學相夸今
未息我聞此曲恨思多請君更唱黄鵠歌
　　　白苧辭
姿窈窕兮步容與吳宫之妃越溪女凉臺水榭無纎暑
香風暗引絲簧語白苧衣裳欲輕舉垂手舞緩歌聲起
此時誰問夜如何疎星漸没天無河回看明月墮江波
　　　寄衣詞
西風作寒秋始分雙雙飛雁度邉雲閨中縫就衣一襲
萬里持將逺寄君君身稱否妾不知只量舊服裁新衣
新衣到時莫輕棄恐後無因復頻寄千傳萬示凂使人
得到君邉應不易衣上紅斑君莫滌是妾思君淚霑跡
彼中如有好消息此衣寄回妾自識君能歸来無負約
還作新衣待君著
　　　北征行
去年十月初罷兵今年十月還出征父凍兄饑俱已殁
我生雖生猶不生行程豈止飛狐北直抵窮天衛喇特
風沙萬里浩茫茫不知何處能尋賊寒川激澗帶衣没
雪野氷崖裹瘡突霰珠雹塊撲面来痛入肌膚酸入骨
寜急向前無向後雙足皴傷苦難走元戎一令盡坑之
家人半死家人手湯可涉兮火可越從軍之悲何可説
嗚呼安得邊塵皆自滅為使君心安且悦
　　　幽州城邊少年子
幽州城邊少年子自矜膽氣無人似虎皮冠首腰龍泉
臂挟雙弓指一矢上馬蕭蕭朔風起獨出獨還日千里
言生即生死即死却笑武陽非壯士
　　　游子行
壯游不解惜年華才到春来又别家莫問行程去多少
男兒足下即天涯
　　　壯士吟
龍泉新淬鸊鵜膏百萬軍中重一毛海北天南無敵手
歸来意氣為誰豪
　　　西山
西山幾千仞峻峙天下脊北斗掛中峯東日隱半壁長
嘯生風飈高語驚霹靂一覽盡九州使我壯心適
　　　海子
靈海貫瑤城上應昭回象潤浸遍神州未愧溟渤廣蛟
龍下伏藏日月中滌盪何用勢滔天方回百川長
　　　自勉
仲尼年十五志已在聖學我生獨何愚懵然無所覺天
分固自殊鑽仰心不薄逺羨參與柴彼皆得所託愧此
頑石資曽不事磨琢微言幸未冺誦習深足樂䝉疾庶
有瘳願得瞑眩藥
　　　登西山最高頂
步登西山頂舉目見天下羣峯何纍纍總是來朝者
　　　上祭酒胡先生
共喜斯文有主盟諸生誰不仰儀刑當時已見尊喬嶽
後代應傳是列星上報明君心獨赤下延晚學眼能青
童䝉久抱相求志請向賢闗受一經
　　　南遊篇
曰予奉嚴命夙駕將逺遊逺遊向何方江南帝王州世本
三吳豪徙家曽此留占登大姓籍住近斗門頭我實於此
生愛此猶故丘憶昨北来日我嵗方九周焉知好惡情但
隨父母舟於今已成童髣髴記所由常思一游覽展我心
與眸况當學詩書世事資考求幸無干禄志遂得負米謀
發軔背北風南㠶日悠悠長河貫蒼原黄雲慘隂幽版牐
相牽聮千里道阻修淮濟控腰膂吕梁扼襟喉古云行路
難此途實其尤苦哉東南漕挽運日未休側見大船来船
上起飛樓中載花與竹竒鳥金籠鈎牙檣揚綵旗雕舷樹
戈矛中使坐其間頤指從所投驛吏前候拜供頓羅道周
一不滿所欲鞭扑恣刻掊見此殊傷懐樂游變為愁及我
到南都南都一何優城連高岡起池抱長江流龍虎相蟠
踞地勢固金甌中峙五鳯闕朝陽與天侔借問誰所營區
畫古罕儔惟昔高皇帝撫運思逺猷乃卜坤輿靈建業貽
千秋據要同鎬京居中配成周定此萬世宅世世朝諸侯
都人為我言謂子能喻不邇来有祥雲日夕常浮游子歸
慎勿言子行幸無憂聖皇當来還與子同其休
　　　南遊道中寫懐親友
父母不忍别兄弟不忍辭况此諸親友相送惜逺離行役
非王事而亦有程期下車暫息徒揚舲遂南之汎汎日以
逺望望轉逶迤黄草北州路白雲東海湄風寒清濟夜月
落長淮時一寐二三夢一息千萬思觀彼慈烏鳥集於河
栁枝啞啞反哺聲有似幼弱兒感此欲遄歸方寸有所縻
永念仲由言慊慊益懐悲力養如弗逮富貴亦奚為
　　　過揚子江
浩蕩長江裏飄颻適性靈天形欹北極地勢接東溟浪
起雲邊白山涵雪外青秪疑孤櫂客還是泛槎星
　　　客思(三首/)
栖栖無定跡芳嵗易蹉跎古道行人少深林宿鳥多荒
原迷落日野渡急寒波回首孤雲外其如客思何
旅途何日定儒業若為成病僕難深倚疲驂憚逺行出
驚時俗異歸覺故鄉生獨對籬邊菊凄其嵗暮情
儒冠寜我誤愁苦復何如行止雙車轍窮通一巻書静
知天地宻閒覺世情疎不必尋詹尹區區為卜居
　　　滹沱河(二首/)
荒草寒烟接海隈扁舟欲渡却徘佪千年境土秪依舊
當日君臣安在哉世道自興還自廢河氷時合復時開
村童野老知何事猶説真人過此来
功曹詭報幸能酬自是天心未厭劉倉卒權宜須將畧
回旋造化豈人謀寒澌乍合須臾事炎運重還二百秋
應信帝王真有命世間僭竊可含羞
　　　思親
一别雙親日夜思行行常誦蓼莪詩雞鳴喚起牕前夢
猶記南樓問寝時
　　　得家書
逺客思歸正憶家家書俄爾到天涯一宵看著渾無寐
落盡寒燈幾度花
　　　游北山紀事
兹山藴靈竒幽蹟人罕竟我来幸無事因得窮游泳或深
漾其舟或淺涉其脛崖盤勢百折溪迴路彌逈援藤恐中
絶倚壁時暫定逢艱興幾沮過險還自慶剨然出深洞忽
爾地平正鮮雲飛觸目蔚林轉森盛幽鳥相和鳴繁花色
交映怳如迷所䖏似與桃源並野老四五人行方諧笑詠
見我不復驚怡然問名姓邀我到茅廬為禮簡而敬壺觴
瀉玉漿肴蔬多藥性終飯無雜言談道頗知命兼疏古先
事歴歴皆可聴自云住兹久世代難考訂種樹記年紀候
風識時令愛我神骨清謂我無俗病勸我留此居與子同
其靜我思老親在逺游非吾行駕言與相辭中情未能罄
踟蹰忍即去回首山水淨重尋㑹有期無妨示来逕
　　　題何處士山居圖
閒居毎高卧晏起茆茨下萬事一不知安問真與假開
門見青山此意自閒雅時有獨来人應是同心者
　　　江叟吹篴圖歌
八月滄洲蘆覆洲江叟晚来迴釣舟壺漿飲空獨醉後
横篴吹開天地秋㺯節調音轉淒激蕭蕭兩鬢寒衝額
山雲澹澹山樹青江水磷磷江月白是時萬籟俱無聲
元氣夜轉當三更凉風淅瀝起蘋末𤣥鶴交戛相和鳴
怳看水靣靈旗舞群龍躍出馮夷府翻雲簸浪瞬息間
星斗晦㝠不可睹叟時亦自驚餘曲不敢倚収篴歸袖
中兀然卧篷底平明睡覺日東起又逐烟波千萬里
　　　題圮橋進履圖
秦皇以力吞九州闗東諸侯皆虜囚子房本是韓相𦙍
矢心欲報韓之讎博浪椎車實危事當時豈復為生謀
脱身虎口竄草莽夜行晝伏常懐憂始知短術不足用
發憤逝將求逺猷東遊既謁滄海君却過下邳為少㽞
圮橋老人有道者一見已識非常流箕踞相呼令取履
坐變剛鐵為絲柔夜半潛期有所授一編盡得興王籌
豈非天意厭秦徳故將資爾扶炎劉卑辭啖籍計誠得
躡足王信慮更周封侯拜傅定儲後拂衣更託神僊游
藹然氣象類儒者從容進退何其優手開漢祚四百載
誰知乃自圯橋頭老人姓名世不聞識者謂應遺逸儔
糓城黄老何異物商英素書真是不披圖聊復為一噱
千年事蹟良悠悠
　　　贈隠者
辟地長兒孫深山自作村雜芳迷去逕獨樹認歸門不
識五侯貴那知三事尊超然人世外無悶在乾坤
　　　樵叟
老樵筋力弱持斧伐枯枝薄暮林風起蕭蕭吹鬢絲偶
同山叟酌酒盡即相辭歸路行歌去孤村月上時
　　　送鄧道士
傾蓋初相見持杯復送行去畱寜有意離别固無情夜
月雙鳬逺秋風一葦輕遥知㸃易處松露正凄清
　　　送陳州佐
君侯瑚璉器别乘暫臨州朝以賢當召民因惠乞㽞仁
風隨握扇時雨送行舟到日人皆喜應知嵗有秋
　　　周節婦
澒洞風塵際誰能仗節人賢哉周氏婦守義獨終身夜
績資兒學青燈照室貧宜煩劉向筆遺烈在千春
　　　中秋書齋翫月寫懐寄同學
良夜開霽景萬里澄秋虛明月流清光徘徊照庭除群
動此俱息靈籟自吹嘘茅齋闃閒敞夐與人境殊䝉養
得其所寜静惬吾居左列虙羲圖右陳神禹書𤣥悟天
人際游心太極初灝氣盈天地斂之亦無餘寄語同學
子此樂復何如
　　　春日登鼓樓
十二闌干拂彩虹飛梯高步上瑶空山河夐出重雲外
天地平分一氣中㡬處幡幢開曉寺萬家花木映春宫
飄然却欲乘風去彷彿滄州大海東
　　　薊北覽古
荒原漠漠帶寒波召伯遺風近若何樂毅墳邉秋草合
昭王臺上夕陽多凄凉重閲文山傳忼慨曽聞易水歌
驅馬欲尋田節士無終回首鬱嵳峩
　　　雪中荅友
静裏光隂何冉冉閒中情思自紛紛寒牕獨對西山雪
晚閣遥看北闕雲鳥跡毎於行處見松聲多向卧時聞
居貧頗與袁安類不羡梁園善屬文
　　　嵗暮
奄忽嵗云暮客心方渺然異鄉應住久故國不思還伴
病憐松竹居貧藉簡編惟慚太平日飽飯度流年
　　　上元有感
鰲峰火樹映金鑾被褐親曽對御看翡翠圍中延萬國
珠璣影裏列千官九成雲管来丹鳳一𣲖霓裳下彩鸞
寜想長陵今夜月清輝空照碧山寒
　　　壬寅冬余初至吳中諸故老與游石湖上方抵
　　　　夜還舟宿楓橋飲間陳叟季行為之歌音甚
　　　　清壮諸老使余為詩和之因以老字為韻云
總角為儒學未飽讀書不事登科早金門射䇿非我時
聊向滄洲拾瑶草故鄉風景初未識毎聽人来說其好
兹因訪舊始得還㳺目喜陪諸父老南湖十月波乍寒
霜葉紛紛落如掃輕舟雙櫂木蘭橈乗風放入湖中島
紅菱緑橘薦松醪舉觴浩飲開懐抱陳翁醉後高興發
擊箸悲歌望蒼昊琅然音韻出金石驚起潛魚躍芳藻
小子何知敢申和把筆題詩殊草草月明弭櫂宿楓橋
狼藉盃盤更傾倒夜半聞鐘想懿孫寒山依舊胥門道
　　　紀遊
我本江海人生長在京國少小逺行遊年年走南北従
来寡所欲雅意好墳籍雖無夙悟資頗有耽讀癖把筆
學為文輒擬賈生䇿絺綌為我袍藜藿為我食窮約乃
所安華侈莫能易居常羣兒輩舉目曽未識尚友古之
人結交世英特䇿厲駑鈍姿將與驊騮敵萬里逐長途
寧辭乏其力以兹謬自許於世當有益謂逢堯舜君必
致斯民澤昌運每難期况復時命厄親老家就貧安敢
憚勞役往者遊南都頭未戴巾幘兩髫垂被肩猶在䝉
養域一旦出門去三千有七百悠悠越圻甸茫茫度阡
陌浩歌金臺上悲風來朔易釃酒酹昭王因弔望諸魄
南轅渡漳水河氷乍春圻輕舟順流下千里猶咫尺江
淮濟漯間周覽壯胸臆傷心鄒魯地絃歌乆衰息風俗
墜塗泥無人一扶植永懐宗周事恐動黍離戚遂作南
遊篇辭氣頗溫直歸來亦無幾心已厭涉歴黽勉為此
行此行復何適姑蘇舊鄉縣世業有遺積髙堂膳羞具
藉此供日夕嗟哉行路難匪但山川隔盜賊間竊發跬
步生荆棘太湖合三江洪濤漲天白時當風浪中扁舟
幾覆溺哀哀區里間民生寖彫瘠官府急誅求鞭捶日
狼藉雞犬俱蕭條煙火並沉寂向來繁華狀一見那可
得固有丘隴情安能久留跡還家拜父母不覺涙横滴
惟憐兄與弟相見如夙昔追念前日途中心猶怵惕豈
無一尊酒自用解憂抑顧彼人盡愁予懐為誰懌彷徨
不能寐明月夜中蝕仰視衆星光三台獨無色天心人
詎知吾道何其極對此欲奚為但為長太息
　　　徐公八馬圖行
徐公馬癖如王公愛馬不與常人同千金買圖圖八馬
好似周王之八龍當前一匹真絶地恍惚形容難細視
蹴踏霜蹄驕未行似惜權奇無可繼繼來二匹亦莫與
不是奔霄定翻羽歴塊過都一瞬間争先肯讓蒼鷹舉
越影踰輝齊步驟超光騰霧追左右就中挾翼一聲鳴
萬馬不嘶俱向後可憐八馬無已久穆王一去誰曽有
那謂今朝忽見之異哉却出丹青手不見崑崙與瑤池
又不見王良造父相驅馳但見黄沙白草連寒陂奚奴
控引胡兒隨嗚呼我心憤且耻八馬何為至於此虎文
龍翼空自奇犬目狼心豈知己賢哉徐公志豪介千金
不吝求圖畫圖畫之餘尚若兹况逢駿骨寧論價馬如
有靈應有感神物豈能終坎壈八極三邊㑹有時一朝
萬里非無膽我生常懐伯樂徒知馬還能知丈夫嗟嗟
徐公知我乎嗟嗟徐公知我乎
　　　遊王氏林亭留題(五首/)
聞說林亭好閒來過爾遊孤峰雲自起雙澗水交流花
氣薰人鼻鸎聲傍馬頭主翁能好客欲去再三留
我愛主人居清幽趣有餘葺巢留乳燕投食引遊魚對
景家無畫消閒架有書安能常住此詩酒共悠如
依依雲羃户灎灎水翻塘栁細渾無力梅殘尚有香禽
魚應自得蜂蝶為誰忙髙興知何限都將入醉鄉
小酌水邊磯髙林露滴衣花香浮細細雲影薄霏霏興
逐春愁去詩欺酒力㣲坐看西日下未忍便言歸
上馬更回首出林情愈深狂歌對修竹好語向幽禽擬
欲多攜酒應須復抱琴主人如不厭明日再相尋
　　　遊天平山
范公書屋已蕭然春莫來游倍可憐紅雨暖飄花下路
白雲寒瀉岫中泉振衣獨上千峰表引轡徐迴萬木邊
為待功成身退日應求一畝種𤓰田
　　　尋吕公山居
閒時乘興獨幽尋修竹蕭蕭一徑深風送鳥聲來客耳
雨飄花氣入衣襟應知恵逺多相好更覺湯休老善唫
嗜酒但為詩社友白蓮何必結同心
　　　林屋山人
林屋山人籜製冠荷衣常是待秋完養身不解謀生事
䖏世何曽慕要官竹嶼鳴琴風韻逺松窗㸃易露華寒
時還候我來幽谷細和新詩共考槃
　　　遊虎丘嘲同遊者
穿盡幽林鳥道㣲閒情適䖏自忘機同來不解游山意
一見青山便欲歸
　　　遊支硎山夜還楓橋乘月復酌呈同游諸君子
月朗風清啟霽容江雲冉冉水溶溶佳懐此際應無限
遮莫寒山半夜鐘
　　　滯雨夜泊相城狄貶村寄陳孟賢
江風吹雨阻行舟薄暮孤村且暫留回首那看望君䖏
白雲只在水西頭
　　　天平山龍口泉
一口清泉湛湛流巗前閒度幾春秋風雲㑹有相從日
霖雨君看遍九州
　　　在吳中久將北還寄親友
少小生身在逺方歸來翻使客心傷故鄉雖好不能住
却望他鄉作故鄉
　　　予思北還諸鄉老邀遊湖上諸山因留題
每懐山水趣山水信名靈一徑千峰裡肩輿入畫屏湖
天低覆白雲樹逺含青僊院春長在禪房晝不扄梵言
僧與説禽㺯客來聴石照潭心鏡風鳴殿角鈴芙蓉迷
綵楫楊栁出旗亭景㑹詩偏好情歡酒易醒靜中思遁
迹深䖏欲搜㝠學道未忘世寧親須過庭留題在青壁
歸老寄心銘
　　　宿虎丘僧院曉起題壁
吟邊虎阜生春夢裏羅浮易曉起來欲問東風滿院落
花啼鳥
　　　虎丘東溪紅梅歌
夜來飛夣入羅浮曉起尋春過虎丘溪梅萬樹花緫白
一枝獨艷出林頭此時氷雪方嚴惡李凍桃殭俱寂寞
東君何處送春來故染胭脂著霜萼隨香逐影度溪東
踏盡寒雲千萬重恍然一見心神動似與仙遇瓊臺中
盈盈相對成賔主香靨生春嬌欲語不是瑤池飲醉還
玉容那得紅如許豈但娉婷可憐色重爾心腸如鐵石
紛紛紅紫避何所莫敢當風與為敵北人錯認還堪笑
妖杏如何可同調和靖當年若見之未應只賦白梅詩
我來倚翫情難盡恨不移家與之近聊歌一曲寄春風
留待詩人共題品
　　　予將北歸吳中諸耆舊咸以詩文贈行設席
　　　　寓館酒闌懽甚賦以酬之
人生有嘉樂所貴循禮儀矧兹相㑹間談笑皆英耆今
日復何日及此三春時青陽方皞皞淑氣正熈熈開軒
面方岫展席俯清漪嘉樹散繁隂蘭芬薰客衣黄鸝㺯
好音嚶鳴間彈絲懽情亦已極酒杯所不辭小子夙寡
昧謬䝉長者知臨别殊戀戀况與鄉土離重煩遙餞送
恵以瓊琚辭持歸為親夀奚啻千金資願言慎修學永
以從良規
　　　送湯景髙
同來却恨不同歸此後還應㑹面稀長日每嗟身易老
少年那復志多違三江暮雨孤㠶去千里秋風一鴈飛
當世功名須共勉臨歧何用淚沾衣
　　　贈王隱君
希代懐竒寳彌年獨隱淪交游雖滿世知己復何人鷗
鳥忘機事蘆花可蔽身蒼生如未起君老楚江濵
　　　送友人
相逢方握手相送復分攜此意如何道新詩不忍題亂
雲山上下芳草水東西惆悵頻囬首春禽䖏䖏啼
　　　題歲寒三友圖
松竹有竒器梅花無媚姿共將氷雪操結友歲寒時榮
瘁自相保炎凉終不移惟應義交者可與此心期
　　　湖山小隱圖
白雲湖上山黄葉林間路蘭舟每獨游藜杖時閒步寒
花拂衣落飛鳥衝人度即此遺世氛何必蓬瀛慕
　　　題四時小景(四首/)
曳杖春風中縁堤踏香絮為聴流鸎啼遲回不能去
晚下清溪濵逍遙䕃疎栁雲山澹相對渾忘坐來久
香若風邊逺新荷雨外幽飛來雙白鷺㸃破一池秋
幽人心坦夷不畏寒山峻獨於深雪中探得春風信
　　　題畫梅
老榦横清霜疎花映晴日憑君莫易看中有調羮實
　　　題畫蘭
紫㽔何旖旎生彼深巖裏幽香人不聞清風是知己
　　　遣懐
自笑窮君子髙譚古與今貧多富貴氣幼有老成心牛
斗千金劍風霜一布衿長歌將遣興感慨意彌深
　　　閒居春興
靜寄紛喧外閒居得所思春風調瑟趣遲日考槃詩進
退非無地行藏自有時簞瓢如可樂回也是吾師
　　　冬日登樓
地迥風悲逺角聞蒼茫天色易黄曛髙樓獨對千山雪
故國回看萬里雲孤鶴飛鳴應失侣寒鴉棲集自成羣
此時有意言難盡况是無聊酒半醺
　　　秋思
杪秋天氣寒風露凄以急白日澹無輝蕭條帶原隰清
砧四隣動虛館百憂集歸鳥傍簷飛落葉穿窗入客思轉
悠悠不言空佇立
　　　月夜登樓
酒醒清不寐獨立倚髙樓月影重城夜砧聲萬户秋風
煙隨地逺河漢向天流青歲看虛度悽然嘆薄游
　　　暮冬偶成(二首/)
天地澹無容蒼茫近季冬空山風嘯虎老樹雪蟠龍境
寂稀人事門閒斷客蹤誰知髙卧處憂世思千重
搖落殘冬景沉隂欲暝時通衢迷轍跡窮巷閉茆茨凍
雀風欺翼寒松雪壓枝閒來把周易黙坐玩爻辭
　　　雪中與友人閒行口說
拂袖迎風興倍寛春袍如繡不生寒瑤華自是天家瑞
莫與紅塵一様看
　　　瓶中梅
南枝先著數花新帶雪分來自可人誰道一瓶如許小
就中全貯世間春
　　　元日觀燈回作
月白風清鎻鳯城夜深人有倦遊情千門萬户燈收盡
獨自歸來對短檠
　　　梅花
蟄龍將啟未驚雷何䖏先傳春信回不是無心讓桃李
自縁天賦百花魁
　　　早春登海子橋閒眺
良辰適自得閒行傍御河東風初解凍緑水生㣲波初
日流晴輝天氣正舒和芳草回故色枯栁發新柯鳴鳥
乍間闗游魚亦參差(叶/)遂登石梁上縱目窮幽遐仰觀
鶴鸛翔俯瞰蛟龍窠急瀉激春雷足底聲相摩嘉樹藹
已緑光炫瓊林阿雲霄開北闕宫殿何巍峩重城負山
轉萬井如星羅康衢接馳道車馬來經過人各有所懐
其趣紛如何而我獨逍遥春服自吟哦聊將浴沂興遂
和風雩歌悠哉感吾生為樂豈在多
　　　齋居春曉
髙卧無所為閒門掩清曉東風忽然來驚起一山鳥晨
興盼窗前日華動林杪黙坐盥潄餘鑑如寸心皎乃知
天地中誰謂人身小曳屣試行歌金聲徹雲表
　　　觀戰國䇿有感
於戲周道沒禮樂誰復陳戰國日衰下遺風亦已淪遂
令縱衡徒反覆恣亂真引利餌昧主窮兵毒烝民紛然
起爭奪日暮難保晨六國既先敝併歸狼虎秦波瀾益
洶涌四海無陽春王化卒難復滛辭放無因閒居覽兹
書千載為酸辛一弔不可及凄然哀昔人
　　　效古贈同志
我本閒居士少無得失患平生學詩書志不在辭翰才
藝無一長徒希丘與旦寸隂固知惜白日忽已晏吾道
行未行功名何足歎
　　　和友生言志
自笑無能獨善身徒懐斯道覺斯民謾言堯舜之間事
誰是皋䕫以後人天意如存須復古雷聲未發豈知春
一瓢清飲一簞食舎我還應不失貧
　　　遣興
書劒蕭然十載遊京華何事久淹留襟懐自是無羈鶴
身世還同不繫舟客裏心期成獨醉人間功業向誰收
閒來聊復乘幽興行傍官河看水流
　　　讀書偶成
泰以行王道䝉將養聖功窗前勤苦意不是學雕蟲
　　　贈同學
與子寒窗下曽同惜寸隂功名如可致莫負讀書心
　　　閒居寫懐春興
髙卧悠悠消永日閒居寂寂對春風窗開𤣥鳥來梁上
簾捲青山入座中已與物情忘得失不將時命問窮通
韋編自是終身學行止何慚荷蓧翁
　　　賦得齋居春曉寄同學
初日照户春融融茅齋曉來開向東棃花栁絮亂晴雪
燕語鸎聲喧暖風曳屣行歌有巢氏焚香靜拊無絃桐
此時真趣幾人得閒看孤雲遊太空
　　　尋髙處山君
重重緑樹隱孤村一徑蒼苔見履痕恰向山童道名姓
主人聞語自開門
　　　訪李逸人
乘興即相尋溪山不覺深白雲門外滿應見道人心
　　　夏中書墨竹
鳯凰池上有僊郎曽向池頭看鳯凰乘興抽毫摹寫得
至今毛羽帶天香
　　　友人馬士權亟索吾詩不得辭漫吟發笑
馬卿能賦者何獨愛吾詩述作從來拙應酬今已遲驪
珠曽手取龍劍少人知莫漫相推許狂言未足竒
　　　謝沈司封中寄登科錄
聖明天子龍飛日豪傑人才豹變時禮正不違天地道
樂和應見鳳凰儀憐君却寄登科録笑我猶歌在澗詩
惟有仲舒三首䇿對揚還欲向彤墀
　　　戲和士權盆池魚二絶
錦鱗自是化龍魚此物寧為人所娱縱有清泉與香餌
何如游泳向江湖
斗升之水幸相存未敢輕離小瓦盆好待養成鱗甲後
看他飛躍上龍門
　　　嚴子陵
君臣難比故人情蟬冕羊裘孰重輕盧綰竟為髙祖伐
可憐無計效先生
　　　畫池上鷺
皎皎風前振羽翰緑荷香裏雪花寒不應長在池塘畔
飛上青天更可觀
　　　和友人郊居晚興
幽境無機事柴門晚不闗庭閒交碧草簾捲對青山宻
樹留蟬噪孤雲伴鶴還泠然發長嘯髙興出人間
　　　池上偶題(二首/)
向晚偶然無一事㣲吟獨步小池頭浮萍也似時人意
上下隨波不自由
緑池過雨晚隂隂菱葉荷花淺間深誰信白鷗無意物
窺魚還自有機心
　　　送陳山人還吳
煙樹津頭雨恰晴放舟齊發櫂謳聲别來不斷山中夢
歸去渾忘世上情應有壺觴招故舊豈無方術授諸生
于今多少思鄉者誰復如君得遂行
　　　送張逸人還武當山
水雲蹤跡獨悠悠來往無拘只自由談論每稱方外樂
别離不帶世間憂閒吹玉笛千峰夜靜撫瑤琴萬壑秋
他日相逢還可語未應終效楚狂遊
　　　戲題鍾離雲房像
同是瑤池㑹上人偶然失脚在紅塵憑君為問西王母
别後蟠桃幾度春
　　　秋山琴興
木葉萎兮秋黄山光澹兮晚碧彼幽人兮無拘獨盤桓
兮自適抱龍脣之瑤琴坐虎踞之盤石調清商於指下
感金氣之凄激風颯颯兮動長林泉泠泠兮瀉寒壁天
籟發兮𤣥闃忽希㣲以寂歴悄終曲兮忘言睨白雲而
向夕
　　　送王文魯
在客不堪還送客傷情何忍更論情城邊暮雨征衫濕
江上春風去棹輕年少秪應加學問才髙未可易功名
君行如向長沙過為我投文弔賈生
　　　題野渡横舟圖
巨艦無人櫂閒横野水中請乘浮大海始見濟川功
　　　秋日看杏花
凉秋却訝氣重溫紅杏花開向小村欲嗅㣲香更惆悵
摩挲病眼對黄昏
　　　秋晚登臺
天末每回望故鄉常在心髙臺能引興半醉更登臨草
木生秋色山川結暝陰不禁游子淚何䖏起清砧
　　　客居
客居寥落歲蹉跎閒卧淹淹類養痾萬里山河秋氣肅
九霄風露夜寒多悲歌達曙亦徒爾壯志待時將奈何
擬棹扁舟却歸去五湖東畔理漁蓑
　　　題張以文漁父圖
持竿之叟頭如雪恥向人間事游謁閒心已分老煙波
清夢何嘗到京闕得魚便將沽酒飲拊榜長歌振林樾
有時沉醉不歸來扁舟獨卧寒江月
　　　題小李將軍畫
仙閣遙臨曲水洞門深掩東風春在碧桃枝上日斜黄
鳥聲中
　　　知章摘蓮圖
舊是山隂狂客新於湖曲為家乘興時搖小艇臨風自
折荷花
　　　題金文鼎畫(二首/)
江雨初晴後秋容澹逺空晚山雲半白霜樹葉全紅那
是無拘者扁舟散髪翁
南溪春雨餘山色靜如洗閒來偶幽期獨行深樹底招
提何䖏尋鐘聲白雲裏
　　　題張叔大所藏畫
江臯麗餘景風物何清幽興來不可遏攜琴時獨游雲
歸逺山夕葉落疎林秋雖無知音遇聊復自消憂
　　　題戴居士水西小隱
古木叢篁水西數間茆屋髙低簷下寒雲落落門前芳
草萋萋雪夜不知客到春曉常聞鳥啼借問何人家此
只應安道幽栖
　　　筠村
先生家住蒲溪上種竹千竿自繞村靄靄緑雲深映屋
蕭蕭蒼雪半遮門清隂不惜分閭里髙節從傳到子孫
幽僻何殊蔣卿徑寛閒似勝辟疆園四時常有凉秋意
三伏渾無暑氣暄靈籟和鳴風起夜翠鸞交影月横昏
製冠每取霜前籜作杖須鑱石下根適已時時琴一曲
延賔日日酒盈尊七賢遐躅知堪繼六逸餘風喜尚存
倘得卜隣如我願素心應可與君論
　　　湖山勝槩圖
湖山勝槩聞天下誰是湖山舊游者君家迺翁稱世豪
風月襟懐自瀟灑平生好作湖山游游遍湖山春復秋
左張圖史右絃管放歌傲浪浮扁舟長堤煙栁湖西東
桃花落盡荷花紅蘭橈競撥三春日葵扇輕揺六月風
南北兩峯如削玉中間一片晴波綠近郭縱横列萬家
藂林縹緲連三竺飛来之峰最竒妙呼猨洞口猿長嘯
扶笻醉後每登臨㟁幘閒來獨吟眺岳王墳邊有古祠
猶存老樹向南枝芳草離離含宿恨行人往往弔新辭
當時此地多遊客獨許迺翁詩酒伯即今迺翁已遺世
猶憶迺翁行樂處何人為君作此圖宛然如見真西湖
迺翁儼坐扁舟上忘機狎笑隨鷗鳬君思迺翁重凄惻
我愛湖山遊不得長歌一曲歸此圖獨倚寒窗空嘆息
　　　得月樓歌為都彦容題
聞君家住百花洲中起凌虛百尺之髙樓晚來明月初
出海先照君家樓上頭樓頭圖書鋪滿牀君時燕坐舉
霞觴陶然豪飲不知醉一口吸盡銀蟾光瑤島丹丘渺
何許怳若身登廣寒府珠宫貝闕深可窺髣髴霓裳羽
衣舞白兎搗藥在我傍藥成已是三千霜便問姮娥為
乞將服之輕舉凌蒼蒼酒醒還倚闌干立桂影團團露
華濕天香萬斛無處儲却被清風倒吹入世間月色知
幾何獨有君家樓上多擬櫂扁舟一登眺為君重和謫
僊歌
　　　題王將軍裕所藏卧虎圖
南山之虎百獸雄安得卧君髙堂中細㸔乃知畫者巧
筆端解奪造化功雲文炳炳毛丰茸電光隱隱銜雙瞳
垂頭不作負嵎勢妥尾寧為落穽容得非摶牛勌將是
食犬醉頽然奰屭軀餘威仍自衛虞人逺視不敢取應
畏醒時爪牙鋭隂風蕭梢振林木決決流泉響幽谷樵
薪路斷無人行草間狐兎皆潛伏想當咆哮蹷起時誰
能復制生獰姿豈惟却走北平守縱使卞莊猶避之將
軍平生自英武區區餘勇何須賈折衝萬里坐禦侮始
信人間有真虎
　　　題所翁出海龍圖
烈風怒捲海水空霹靂撼動扶桑宫潛淵龍子眠不穩
一躍飛上青霄中天旋地轉吁可愕盡斂春雲出山嶽
釀成一滴瀉靈瓢頃刻人間霖雨作君不見田居之士
愁苦多把鋤學耘莘野禾亦欲濟世興滂沱龍兮龍兮
奈爾何
　　　題萬玉圖
寒雲漠漠迷山麓暗裏陽和地中復東君消息到梅邊
一樹玲瓏開萬玉萬玉玲瓏吐異香還與白雪爭輝光
瑤臺羣僊一時下天風匝步逥鳴璫乍疑鴻門之斗初
撞破片片瓊瑛馬前墮又疑呉剛之斧修明月霏霏削
下琉璃屑此花此景令人羨彷彿西湖清夜見阿誰翻
入畫圖中披翫茫然目花眩我觀兹圖感我情家林梅
實結已成終當負彼阿衡鼎手取其實調元羮
　
　
　
　
　
　
　
　
　
　
　
　武功集巻一
欽定四庫全書
　武功集巻二　　　　　　明　徐有貞　撰
　　登瀛稿
　　海子橋觀海賦
客有游於京師者聞海子之水為天下竒觀將
往觀焉問於逆旅主人主人曰吁子將觀于海子
之水乎夫海子之水逺接天潢深通渤澥潤浸元
液氣蒸沆瀣星辰淪精乎其中日月環照乎其外
翕納百川涵茹萬怪葢神龍之所都而鯤鯨之
所㑹也子如觀之不亦駭與客曰走雖不敏亦嘗
游三江而泛五湖矣海子之水願卒觀之幸主人
毋深見鄙而恵攜焉於是主人與客策駟馬御輶軒
遵馳道下闕門逺而望之浩若瀛海之環神州倬若
雲漢之繞紫垣固已動心而駴魄矣既乃登海子之
橋瞪目而觀之徒見夫汪洋瀇滉㵆㵆涆涆澹淡摩
盪廣無畔岸淵淪渟泓浺瀜浟湙沈㵾涵溢其深莫
測爾其渾渾而轉滔滔而流外繞龍城中貫御溝檉柳
植其陽芙蓉被其幽靈禽翔雲以下上神魚戲波而群
㳺浴日華之五色炯金氣于髙秋凡有形而必鑑固無
物而不浮乃相與開懐而騁目恍然若泛蓬萊而登瀛
洲也及乎天風微動水波湓涌剨然變觀精神俱􁒍儵
雲廻而鳥亂似鼓鳴而騎擁迅澓翻雪濺沫飛雨微瀾
龍鱗驚湍鷺翥層濤涾湤而偕至若帷葢之褰舉至其
奔溜磢錯涴潢結絡乍進乍却乍仆乍作衝石牐蹈崖
壁噴薄激射衍溢漂疾拔擢千仞揚汨重出温汾滌汔
蕩􁍱駕軼竒態萬變不可殫悉其流聲也混混庉庉如
雷霆之震又如鏖戰之兵踊躍登陣其作勢也渨渨灅
灅如山岳之巋又如萬軍之壘蹴踏填委澎濞喧豗忽
起忽頽俄旋窪而赴壑復踰岸而駕隈𤣥珠現而吐光
寶藏為之洞開乾端豁以呈露坤軸軋而争廻鳥不及
翔魚不及逝驪龍出而躨跜天吳見于髣髴方舟安可
以㳂洄涉者何由而掲厲雖吕梁之險莫得而比方廣
陵之濤未足以擬類楚人羞稱夫雲夢蜀客漫誇夫灔
澦眇三江與五湖曾不盈乎一芥方是時也河伯覩之
頳然而發赧海若不得以自大而矧夫井鼃谷鮒之足
語哉客也目眩膽掉􁚓􁚓發悸反顧石梁岌嶪屭贔如
立巨鰲之背而不敢俯視乃蹙然斂容而嘆曰神矣盛
矣此海子之水乎何為其然也主人曰吁客亦知之乎
孟軻氏不曰原泉混混不舍晝夜有本者如是海子之
所以為竒者不以是夫故其深不以形廣不以勢與道
為體不已其逝往過來續周流無滯應天機而左運隨
地胍而東注化雨露之融液以沛澤於斯世者實本乎
一元之運也今吾子徒知㳺三江而泛五湖曾不窺乎
靈海之津涯此所以未免見笑於大方之家也故曰觀
於海者難為水游於聖人之門者難為言子其是已于
是客乃踟蹰而退愧且謝曰某也有幸既獲觀乎靈海
之竒又與聞乎本源之諭敢不敬拜主人之惠遂歌曰
大哉靈海為國之池浩洋洋兮象彼雲漢昭囘于天粲
文章兮含珍茹怪鱗介之彚靡不藏兮陋江鄙湖竒觀
異狀邈難名兮餘波溢潤化為雨澤沛萬方兮源源本
本其流不竭德靈長兮
　　　居庸關銘
居庸天下之形勝險要處也其山一名軍都距北京九
十里在昌平縣之西北三十里兩山夾峙束而為關關
之中延袤四十餘里廣容方軌旁皆峻壁矗立萬仭有
石城横跨東西兩山之間周廻千二百丈南北置門敵
臺十二以為守禦淮南子云天下有九塞此其一焉夫
論地之險者若崤函轘轅句注井陘皆險于一隅足為
諸侯之守耳非天下之保障也惟是關左負遼海右屬
太行衡絶千里當北方諸塞之上獨扼其衝葢天造地
設以為屏蔽而保固郊圻限隔中外者也豈一隅之比
哉故自古迄今著為雄關其在漢為上谷塞常宿重兵
以守然數為匈奴所闚唐自天寳後爲盜所據五代暨
宋邊塵蠭午自是不爲中國守者殆數百年惟我太祖
皇帝肇一大統神武所加罔不率服漠南萬里皆為屬
郡而是關之險迺歸域中暨太宗皇帝作京扵兹以為
四方萬國之都㑹而關為國門關之外軍衛百數列守
相望實萬世之固也今皇上即位以來文懐武威薄乎
四海邊人輸誠内附欵關乞降然則是關之設雖肇自
古昔而今日始復為中國之守也豈非盛與夫王者之
治天下固恃德而不恃險然中外之辨不可以不謹世
雖極治不可以忘武備此我國家之於是關尤慎其守
焉臣竊以昔晉張協嘗為劔閣銘至今傳之矧惟聖朝
功徳之盛度越隆古非晉可擬而居庸之形勝險要甲
於天下有陋劔閣顧無銘文以耀萬世可乎臣不佞叨
與詞垣之列輙不自揆謹為之銘曰惟天設險作固於
國實曰居庸居庸巖巖九塞之宗既峻且重高薄雲漢
下臨陘谷峙石為墉内挹廣原外控大漠搤地之衝有
慿其隘一夫禦焉百萬莫攻惟是居庸以蔽諸夏以藩
黄封昔世不競外患擾攘委地羣雄昌運斯還啓我皇
明奄奠萬邦肆伐肆敺復此故關於域之中迺授管鑰
廼置軍衛京邑是崇京邑之崇太祖之烈太宗之功皇
帝建極是法是守底於時雍文德既脩武備亦戒百度
昭融羣雄率降邇安逺來萬方㑹同小臣不佞職在紀
述其敢不恭爰稽事本勒銘關門永示無窮
　　　順天府學射圃記
射者六藝之一也學者不可以不學也古者天子有大
射諸侯有燕射卿大夫士有鄉射大射燕射於射宫行
之鄉射於庠序行之然射必以禮樂不徒射也故凡射
者於進退周旋之際其容體欲比于禮其節欲比于樂
非習於禮樂而有徳行者不能也是以觀其外之射可
以知其内之德焉葢當是之時天子以射選士諸侯以
射貢士卿大夫以射㑹士凡庠序之士無不學射者故
鄉必有學學必有射堂及圃孔子射於矍相之圃葢亦
鄉射之所也後世鄉射之禮既廢天下之學者不復以
射為事惟誦讀而已士之材藝德美不及於古者有由
然也逮國朝之興始定制天下之學皆得立圃以學射
如古之法而為有司者多因循故常卒未有能建復之
者可歎也順天府學舊有射圃荒而弗治府尹某公某
之來始發憤圖之遂闢除其地築垣䕶其外中建射堂
設侯置豐各有其所凡射之器用莫不脩飭使來請紀
其事惟夫射者古之所重也雖今之去古逺矣其禮樂
行射之法之詳不得盡究矣然其為射之道所以立徳
行而成藝美者其大意猶在可學而行之也學者茍能
循古之道勤而習之使内正外直周于禮度進乎徳藝
如古之士上有以稱國家復古之盛意下有以成府尹
公之美績不亦偉與不然惟藝之習而無成于徳則雖
善射如羿將焉用之敢書其説以記于圃用告于司射
者
　　　濟南重脩伏生祠堂碑
濟南舊有伏生祠嵗久圮毁不治太守某公某之來既
視事之三日謁于祠下顧而嘆曰噫先儒之祠使廢如
此郡守之羞也廼率僚佐與民之老暨學校之士謀葺
而新之使如其始加閎壯焉凡祭獻之器莫不飭備而
具本末使來請書其事於麗牲之碑惟六籍燬于秦火
漢初求而復之六家之學先後而出惟書殘缺尤甚學
者莫能道之惟生以秦博士退老于鄉獨以其所藏書
二十九篇教授齊魯之間文帝聞而將召之以生老不
能行於是詔太常使掌故鼂錯往受之漢儒于書之學
有傳者實自生始葢當是時孔氏古文之書未出天下
無為書之學者非生則書之傳或幾乎絶矣故生之于
書雖未能得其全然二帝三王傳心之道與其治天下
之大經大法得不遂冺于世而後之學者得有所因以
求其全者生之力也其有功于聖人之門亦豈少哉後
世推生之功以從祀夫子廟庭宜矣况濟南為生之鄉
里生為其邦之先師又禮所必祀者廢而不祀實為缺
典守土者不能辭其責也今某公之脩其祠可謂知所
當務者矣然則是祠之脩不惟其不廢夫先儒之祀合
於禮意抑足以使此邦之士興於學術而化美其風俗
焉是可書也遂為之書而使歸刻云
　　　文淵閣賞雪詩序
宣德癸丑冬十一月某日大雨雪京畿之人咸忻躍相
慶以為有年之瑞時内翰諸公方儤直於文淵閣喜雪
之雨于是開上尊之賜酌而賞之既而相顧歎曰物必
有可賞也而後人賞之夫一草一木之葩華妍秀者亦
足以為人之賞矣然不過形色之為翫耳初無所益于
人也惟雪者隂陽之氣和而化焉者也是其飛霙六出
瑩耀㓗白固可以清人之心目而怡悦其精神洒練其
塵昏之思使人浩然而釋夫利欲之擾擾也且其表瑞
豐年解散隂沴消夫螽螟之害而兆夫宜禾宜麥之祥
此其為人之賞之者豈草木形色之比哉昔韓文公之
于唐歐蘇兩文忠公之于宋皆嘗為之賦詠以極夫賞
之之趣矣然皆一時私燕之賞於國家無關焉惟今聖
天子在上天下豐樂物無疵癘是以太和之氣融為瑞
雪適應臘前三白之占雖則田野之民尚相喜慶而為
之歌謡矧吾輩幸承聖明之德列職侍從處論思密勿
之地而復得從容燕樂享上尊之賜以極清賞之趣誠
不世之遇也茍無歌詠又何以鳴國家之盛而追繼昔
賢之遺風也哉乃各賦詩一篇而俾某為之序云
　　　東宫受朝頌
宣德九年春二月丙子皇帝制詔文武群臣若曰朕惟
王者之建太子所以承祧主器受天下國家億兆生民
之寄厥惟重哉是其毓德典學罔不在初而坐朝臨政
之道亦在素習也今皇太子年徳日進未嘗視朝兹其
以三月戊寅朔旦始受朝於文華殿禮部其具儀注以
俟翌日陳法駕于文華太師臣輔率百官從左順門入
皇太子端拱受朝羣臣瞻拜成禮賜賚有差于是群臣
兆庶咸欣躍稱賀以為宗社生民萬世太平之慶臣幸
綴班行之末敢效輿人之誦謹稽首再拜而獻頌曰赫
赫皇明受天之命肇我邦家以聖繼聖太祖經之太宗
成之於穆仁考丕其承之皇帝御極載握乾符纉前之
緒貽後之謨惟皇太子神靈挺生元良繼體萬邦以貞
今月吉日天下㑹同迺備法駕朝于青宫翼翼文華嚮
明開户麗日重光庶物咸覩維師傅保左右輔導以言
以動罔非正道維兹具僚濟濟詵詵先後侍衛罔非正
人維皇太子毓德之懋維皇帝聖以道授受如舜之智
如堯之仁如湯之愼如禹之勤如武之孝如文之純惟
誠事天惟敬臨民時惟皇帝之訓皇太子是循日新又
新精一執中時惟皇帝之教皇太子是宗臣拜稽首願
揚頌聲皇帝萬壽皇太子是承緝熙光明繼繼繩繩於
千萬世保兹太平
　　　車駕廵邉頌
維宣德甲寅秋九月甲申上日皇帝親率六師廵于北
邊公孤卿士百執事之臣各循厥職扈衛以行越翼日
車駕發自京師出居庸關歴雲中諸郡以底於大漠之
外天威震耀疆圉肅清士氣振作民心輯寜邊人恐懼
潛形㓕迹逃避無所悉臣悉降皇帝乃命班師振旅還
于京師惟昔周公作書以告成王曰其克詰爾戎兵以
陟禹之迹方行天下至於海表罔有不服以覲文王之
耿光以揚武王之大烈葢王者之守成固有在乎文徳
而武備亦不可弛故公告王以治兵廵方所以張國威
重主權弭禍亂之萌消覬覦之志而為保治之良圖也
其後成王乃撫萬邦廵侯甸四征弗庭而致六服羣辟
罔不率徳天下後世稱周公為宗臣成王為賢君者此
也及宣王中興亦自將以伐淮夷又命尹吉甫北伐獫
狁詩人美之至今有耀焉惟我聖朝太祖太宗神武相
繼所以靖邊烽安中國者其功烈之在天下萬世至矣
盛矣今皇上撫運守成天下大同中外咸服治功之盛
有踰成周然猶上煩車駕廵行于邊者夫豈務勤逺略
哉葢安不忘危治不忘亂而治兵將以弭兵所以揚祖
宗之光烈而圖天下生民萬世之安也臣用是著為頌
辭以繼常武之作焉謹稽首再拜以獻其辭曰於赫皇
德昭于天下載敷其文載耆其武于遐于邇爰綏爰撫
曰予圖治不遑寜處九月上日其將有事皇命公孤暨
于卿士國有大防惟是邊鄙載詰戎兵予其行視爰整
六師以先啓行千乘萬騎廵彼朔方龍旂央央和鸞蹌
蹌天威孔肅兵氣載揚兵氣之揚如雷如霆莫不懾服
莫不震驚遐哉荒服咸載聲靈烽燧以息邊塞永清皇
曰其止無究我威飭是封守予將還歸人心用寜神功
以熙迺奏凱樂入于王圻迺謁于學迺獻于廟功光祖
考惟皇之孝曰周成宣同揆于道臣作頌詩萬世有耀
　　　試三農望雪賦
維聖皇之建極位天地之正中廓四海而無外致九州
之㑹同六府順叙三事允從乃敦八政務先農功辨諸
土之物宜肇萬井之提封地有高下夫有上中比廬聨
屬溝洫交通耕則均力而合作穫則計畝而分庸肆斯
民之知本咸亹亹而趨于農也于時歲舍星紀月將直
子道塗既除天根見矣河水涸而成梁場工畢而儲偫
黄鐘應律陽氣伊始書雲告祥候風分祉人心和而物
情美俟開歲而舉趾皆閔閔以祈迎占三白之有喜方
夫雲之未同風之未起顒然望之若將雪而復已也於
是諸農有居山澤者平陸者上焉者下焉者相與齎咨
而語不能安處一其心思而蘄雪之雨焉爾其聚衆而
雩于壇之上駢足而立翹首而望冀天道之感通想鬼
神之情狀號飛㢘而召滕六延屏翳以俱往斡化機于
須㬰凌𤣥虚而下上少焉風之緩者以駛雲之漓者以
濃一氣無垠六合為同粲紛紛其下雨飛華素于太空
見先集之維霰後霏霏之無窮輕若㳺絮宻若走蓬散
如珠璣積如璧琮著木成蘂泊草生茸遇境而畫逢隟
而封塗瑤鋪而瑩㓗透瑣牎而玲瓏青山為之變色綠
池為之改容化萬殊而為一見物情之大同若乃神京
作極魏闕雙直玉樓十二瓊筵四七抗層臺于雲表擢
飛莖於霄側冠佩煇煌而並進旂旄璀璨而分植儼然
如百靈之㑹明庭肅然如衆星之拱辰極斯太平之氣
象可睹而豐登之嘉兆可識矣於是三農之長老相率
望闕而歌歌曰維兹雪之零兮慰吾民之情兮遺蝗伏
藏年榖其登兮東作有祥力吾耕兮又歌曰維兹雪之
零兮遂吾民之生兮年榖其登匪由民之誠兮惟帝徳
之徴兮歌已皆載拜而退小臣斯采焉請藏金匱
　　　漢元功與唐凌煙功臣優劣論
有一代興王之君必有一代興王之臣若漢之元功唐
之凌煙功臣是已然其間豈無優劣之可論乎何者功
有崇卑之異人有賢否之分論功之崇卑者則當考其
迹論人之賢否者則當揆其心既考其迹復揆其心而
優劣較然矣且夫漢之興也髙祖起豐沛提三尺劒戡
亂誅暴不五年而成帝業是固天命之有在抑豈非蕭
曹諸人有翊運之功乎故當其天下初定之時始封元
功十八人為列侯由蕭何而下以至夏侯嬰之輩皆與
焉此漢興元功之可指者也唐之興也太宗起義晉陽
芟薙群雄以有天下是固厯數之有歸抑豈非房杜諸
人有佐命之功乎故當貞觀之治圖功臣二十人於凌
煙閣由長孫無忌而下以至秦瓊之流皆與焉此唐凌
煙功臣之可數者也以今論之蕭曹以相業相繼為漢
宗臣次則周勃之木强陳平之智謀而有安劉氏之功
王陵樊噲之果勇而有直諫之言灌嬰酈商與定諸吕
之亂雖其間不無優劣之異然皆可以為元功矣若無
忌孝恭克有忠勤為唐懿親𤣥齡如晦謀斷相資為唐
元老至如魏徴之忠諫世南之博雅英衛之武畧褒鄂
之勇力高士廉劉文靖唐儉張公謹之推誠効力亦皆
有足稱者然李勣之不忠敬德之無禮亦不可得而掩
也是則漢之元功十八人莫優于蕭曹唐之凌煙二十
人莫優于房杜者矣抑嘗合漢唐諸臣而論之蕭曹房
杜皆以相業稱于一代其功業亦無大相逺者而英衛
諸人將材雖勝方之陵勃則忠純有不及焉由是而言
漢之元功唐之凌煙其為一代興王之臣則同而其心
迹則異是其功之崇卑人之賢否可不考而揆之也歟
雖然漢唐功臣之稱首孰不曰蕭曹房杜也然蕭曹不
能相髙祖以行王道故漢之治雜於霸房杜不能相太
宗以興禮樂故唐之治逺於王是以雖為一代之宗臣
而不能爲三代之佐也吁可嘆哉惟我聖朝太祖高皇
帝龍飛江表誕膺天命一息邊塵之擾而復諸夏之風
制禮作樂興學立師以惠天下功髙三代而治越漢唐
者實惟一時翊運之臣同誠勉輔以建我皇明萬世太
平之業是其功績之盛葢庶幾乎三代之佐其賢于漢
唐諸臣逺矣論興王之臣者所當知焉故併及之
　　　周禮在魯論
夫所貴于聖人之後者以其有聖人之典禮存焉耳故
欲觀聖人之後則觀於其典禮足矣何者典禮者道徳
之所寓也聖人出而經世立教必有制作以垂示天下
皆道德之為也由之則治違之則亂固為天下後世所
共守也况在其子孫者哉是故觀聖人之後而觀其典
禮則不惟有以見其子孫之賢否而聖人之道徳亦可
以此而知也夫魯周公之後也周之典禮實在焉欲觀
周道之盛不於魯而觀之於何而觀之昭公之二年晉
侯使韓起來聘起觀書于太史見易象與魯春秋而曰
周禮盡在魯矣吾乃今知周公之德與周之所以王也
嗚呼若起者亦可謂能觀于典禮者已葢易象文王之
所演而周公之所繫辭焉者也若春秋則魯之史記也
其所紀載先世以來之典章文物與夫朝聘㑹同之事
實本周公之遺法凡周公之所以相成王成文武之業
者其道抑有在焉故先時齊侯使仲孫來聘亦以魯秉
周禮稱之有以也雖然周禮信在魯矣魯則能守之矣
然以其時論之周道既微晉霸亦衰魯于此時能以周
公之典禮治其國以匡輔王室而一正天下復文武之
政而紹周公之業不亦偉與而顧徒以僅存周禮見稱
而無補于事况昭公逐于季氏為周公之羞亦烏足為
周公之賢子孫哉而起也為晉上卿實治晉國不能相
主以義輯寕宗國而致吳楚争伯又烏在其知禮哉愚
是以每讀春秋之書則必悼周公之道不行而悲其子
孫之不競惡伯者之無義也謹以是為論
　　　孔子手植檜贊
孔氏闕里宅庭之前有老檜焉髙數十丈枝葉扶疎竦
然特立偃若車葢相傳為先聖之所親植者愚以其有
聖人之手澤存焉謹為之贊曰
偃乎其若葢天之象也軒乎其若輿地之徳也冬夏青
青無改色也五行之精其鍾而不蝕也四時之氣其運
而不息也於乎是檜也者實先聖之所植也先聖之道
愚未之能盡識也伊心之所欽矢靡釋也於萬斯年尚
存先聖之手澤也
　　　擬以户部尚書兼詹事誥
制曰朕惟國之建儲所以承宗廟社稷之重為天下生
民之主厥寄惟大然儲徳之修罔不在初宫務之殷無
微可忽匪輔導之得人曷克濟哉爾具官某學術惟純
言行惟謹明于事理舉措惟宜毗于予教敬敷惟允兹
特命爾以本官兼詹事府詹事惟爾尚克盡乃心力以
輔儲子之德必敬必愼務正其事事有非彝惟爾以弼
人有弗若惟爾以繩爰肅一宫之政允協庶僚之心嗚
呼昔后䕫以典樂而教胄子周公以冢宰而弼冲人朕
之命爾惟時其訓爾之祗命惟時其則庶克楙正儲子
之德以為我國家萬世無疆之休爾其欽哉
　　　戒飭邊將嚴守備璽書
皇帝書諭鎮朔將軍越二三吏佐朕惟春秋之義守在
四裔實有國之大防也自昔帝王葢莫不以是為重者
我國家之興太祖太宗神武相繼所以攘禦之策至矣
朕承宗社之重亦惟邊備是謹今國家雖當全盛之餘
莫敢干犯然先王之訓儆戒無虞於此之時尤不可忽
迺者朕親率六師廵于北邊意葢在此惟爾諸將所守
實當要衝其寄甚重也故朕每夙夜孜孜圖惟邉事意
未嘗不在爾等爾等其各體朕之意毋為宴安媮惰之
計其益愼固封守修繕樓櫓器械使皆精絶完固謹儲
偫逺斥候休養士卒無使失所仍以時訓練振作之使
敵至得即時制禦擒㓕無事則宜持重以守毋貪近功
小利生事儌倖遺邊民害惟務逺圖以安邊為功建功
者有上賞造罪者有明罰朕不私焉爾尚思所以副朕
付託之意毋忽
　　　西域厯書序
漢律厯志曰三代既没五伯之末史官䘮紀疇人子弟
分散或在異域異域之有厯亦自中國而流者與然東
北南三域皆不聞有厯而西域獨有之何也葢西域諸
國當崑崙之陽於諸域中為得風氣之先故多異人
其有能通星厯之學者亦宜耳矣若天竺梵學婆羅門
伎術皆西域出也自隋唐以來已有見於中國今世所
謂囘囘厯者相傳為西域馬可之地年號阿爾必時異
人瑪哈穆特之所作也以今考之其元實起于隋開皇十
九年己未之歳其法常以三百六十五日為一歳歳有
十二宫宫有閏日凡百二十有八年閏三十有一日又
以三百五十四日為一周周有十二月月有閏日凡三
十年閏十有一日厯千九百四十一年而宫月甲子再
㑹其白羊官第一日日月五星之行與中國春正定氣
日之宿直同其用以推步分經緯之度著陵犯之占厯
家以為最密元之季世其厯始東逮我髙皇帝之造大
統厯也得西人之精乎厯者于是命欽天監以其厯與
中國厯相參推步迄今用之予友劉中孚知星厯博極
群術而旁通西域之學嘗以其厯法舛互無一定之制
歲久寖難推步為之譯定其文著凡例立成數以起筭
約而精簡而盡易見而可恆用秩然成一家書將以傳
之為其學者其用心亦勤矣葢諸方術之中惟厯法有
關于國定正朔示民用而必資焉然其法難精而易差
歲久必更修非得諸厯相參考莫能定也昔漢造太初
厯亦㑹諸星厯家而參考之歴數年然後定今世方術
士雖衆其精于厯數者絶少而厯行踰一甲子矣其能
終無差乎差則必復考而脩之然則中孚之書其將有
取焉不可無也又豈徒傳之其學者而已予是以為之
序云
　　　西湖草堂記
唐君宗吉清脩士也有文名江淮間今年來京師因予
友馬士權與之相見而以其所謂西湖草堂者求予記
湖在淮安新城之西廣袤數十里汪洋渟泓深㵾澂澈
可鑑可濯可泛而遊並湖之田千數百畝皆受其沃溉
以無旱憂而魚鼈蒲葦之産可以供民食備邦用至于
芙蕖菱芡之被其中檉柳桃梅之植其旁春敷其榮秋
結其實暑清而寒瀞霏雲霞而麗風月涵光景而浴星
辰實一方之竒觀也宗吉之先君子以初自京口來徙
始卜居湖上于兹數十年而宗吉繼之堂宗吉之構也
廣四筵深半之前瞰湖水後依林木苫以茅茨不雕不
飾編葦為壁羅石為除旁種竹數百竿蕭爽虚廓外明
而中㓗絶煩囂而抱冲寂軼氛埃而挹清淑凡湖之竒
觀盡覽而有之宗吉于是㳺焉息焉琴焉觴焉挾筴而
誦焉擊節而歌焉葢不知富貴之可慕貧賤之可戚而
忘其身之在于人間世也賔客之往來觀㳺者咸以為
淮隂之勝在此湖湖之勝在此堂而宗吉居之又一勝
也以是而求宗吉之樂其可知矣雖然吾聞之古之君
子㳺必有所得居必有所資其有所觀者必有所取焉
不以樂為事也今宗吉之居此湖獨無所取資乎哉觀
其汪洋以畜乎其徳觀其澂澈以㓗乎其心觀其沃溉
于田也以思其惠澤之所有施觀其所産之富也以致
其才之有可用而于四時花卉之芬敷而秀麗又以發
乎其文章是其可以資于宗吉者不少也况其草堂之
寜静又足為脩學之所乎宗吉于是而加勉焉則出有
以致用而處有以自安不惟已得所資以成其名而是
湖與堂亦當因而加勝矣若曰姑擅其勝以為㳺觀之
樂而已則召康公所謂玩物䘮志者豈君子之所宜居
哉吾知宗吉殆不然也故以告焉而記于堂
　　　木軒記
髙仲齡揚之聞人也家居績學通于經史百家之言為
詩文亦清淳有古人思致不仕而隠于醫淮南之士多
從之㳺而推重之以為有道者焉葢仲齡之為人誠篤
重内而輕外不緣飾以動俗取名澹然自脩而無慕于
世也嘗曰孔子吾師也其稱曰剛毅木訥近仁吾其為
木矣哉乃題其居之軒曰木搢紳聞而髙之者多為之
賦咏矣余同年梁君士達復為之請記夫木之言質樸
也質樸何近于仁乎仁天之理而具扵人心故心存則
理得心馳于外則理失于内夫子惡夫巧言令色之鮮
仁為其飾外而䘮内也巧令之是惡其有取于質樸也
宜哉質則不文樸則不華不文不華則外不飾而内不
䘮其庶乎心存而理得矣謂之近于仁也宜哉雖然是
質之近乎仁也未可以為仁也必學以盡其理行以致
其實而後仁可為也夫以仲齡之誠篤績學不厭而行
之不已雖至于仁可也而豈止近之云乎姑用是為記
仲齡其必有所發也
　　　屺思堂記
洞陽外史邵君以正為予言其所知谷允慶者賢孝人
也自㑹稽謫戍滇南奉其二親以居其年長矣而其慕
親也有嬰兒之心跬步而不忍離親之側雖流離患難
之中而親之安養若在其鄉也永樂癸卯䝉自夷畔守
將奉朝命征之允慶在行間而母氏沒于家及還哀恨
幾欲無生人不忍觀其䘮焉既迺為堂以致時祀名之
曰屺思取魏詩陟屺之義也書來托以正請記之予曰
允慶其可謂孝子哉然其志則可哀已夫是詩者葢亦
昔之孝子行役而思親者作也其詩三章首與末言父
兄而中則言母也其辭曰陟彼屺兮瞻望母兮母曰嗟
予季行役夙夜無寐尚慎㫋哉猶來無棄釋之者曰屺
山之無草木者也行役者思其母而不得見故陟之以
望也自母曰而下則想象其母念子之辭也為是詩者
其曲盡母子之情矣然昔之陟屺者望母而知母之念
子已猶兾見之也今允慶乃于母没之後追維陟屺之
時其情之哀有甚於昔人矣外史㳺方之外哀樂無所
動乎其中猶感允慶之志况于予哉雖然予竊有告焉
夫孝子之於親不能不哀思而所以報親之道則不止
於哀思孔子之論孝曰始於事親中于事君終于立身
曽子論非孝者五而戰陳無勇在焉故陟屺而思親者
孝子之情也戰陳而勇者孝子之義也情不勝義允慶
當敵愾之際惟以報君為事固不得内顧其親也今既
終事而還復得送母之死而事父之生亦可以無憾矣
由是而往茍能敬而脩之以立其身而顯其親則其親
之没而猶存也不然雖泣血以終身何益于親哉允慶
其尚勉之於是乎記
　　　贈醫士陸仲文序
醫有儒之稱者謂其儒而醫也儒而醫則其于理必明
于術必精而存心必正理明術精而存心正則必能愈
人之疾全人之生而不為庸工茍利之行故醫必儒之
為貴也若吾鄉陸君仲文其所謂儒而醫者與君之學
葢得之仲光王先生先生吳之碩儒也其行高于一世
其學無所不通而尤深于醫值元季之亂不仕而遯遂
以醫濟人吳人之德其生者不可以數計其事績焯焯
人傳之至於今不冺也故吳之儒而醫者皆宗先生君
之見先生時年甚少秀而好學先生大竒之致諸門盡
發其所藴授之由是君之學大進其名隠然聞于吳先
生沒鄉人之有疾者失所賴强延君視之輙全愈人徳
之如先生焉既而太醫聞其名遂徴君來都下都下之
疾者徳之如吳人也珵嘗慕仲光先生之風以君出其
門且賢尤禮重之今年春珵家嚴忽中風疾勢之來劇
甚珵惛懼不知所為亟請君君診之曰疾勢雖劇脈應
而正無憂也但老年沈疾難頓去必勤視之久乃可愈
於是朝夕為一至及十旬疾勢殺其强半又閲月而嚮
愈矣珵德君之勤也執幣拜其門以謝君辭焉且曰治
疾醫職也疾不治則失吾職今疾幸治吾得不失職耳
謝之何哉彼因人之疾以為功而儌利者吾竊恥之珵
固請而强委幣焉退而歎曰信哉儒醫之可貴也吾見
世之醫有幸人之疾以售其技若市利然疾未及治先
聲以夸其功計其疾稍治即索報不獲報輙怒有兩三
醫争功者豈有如君之不德其德者耶又豈有如君之
知其為職而不敢失者耶於乎君之言厥有道哉非止
為醫而已也夫忠如周公孝如曽參亦臣子之職當然
耳使天下之人皆如君之言則其于事君事親之道必
不敢失而知所自盡矣名教其有不振也與於乎若君
之為醫果無負于儒之稱矣
　　　送許明逵序
珵頃至吳中主父之執吳君仲京凡仲京之所交㳺盡
識之琴川許君明逵葢其尤親厚者故珵得數相接見
其寛衣博帶儀觀殊古雅其言斷斷不浮其行卓卓有
守心重之自珵還都下迨今不相見者歲數易矣迺宣
徳壬子秋㑹仲京以役事將赴京師途逺無侣憚于行
顧無可與俱者謀諸明逵明逵曰君是行良難然不容
不行也吾聞朋友之義緩急共之某辱君之交久其忍
君獨逺役乎請偕行由是趣裝辭厥婦子與仲京俱上
道既至留數閲月歴冬徂春待仲京事閒始告還仲京
來謂珵曰明逵為我跋涉數千里勞苦不少我不堪其
戚而明逵甘之其義厚矣是可没耶子必為我敘之揚
人之善而不没者君子也子無我辭珵既受仲京之諉
以仲京之所善亦吾父之所善而珵又素重其人叙其
事也固宜嗚呼朋友道廢久矣天下之言交者不復知
有信義平居以盃酒交懽奉袂把握披心腹以相與沾
沾示知好自以管鮑不若也及夫見小利輙趨小害輙
避豈惟恝然如不相識甚則忌其榮幸其辱面親而背
疎毫髪拂其意欲則反為仇讐而禍賊之若是者葢不
少矣求如明逵之好義者幾人彼其為人出百里許非
有所兾不行行則必厚自徳不置明逵棄其家數干里
外固無所兾又自以義當然略不介意誠可重也已珵
觀韓退之書栁子厚以栁易播事未嘗不感嘆以為世
無其人今乃見明逵所為雖與子厚不同然以之處子
厚之地安知其不能為子厚所為哉顧珵文不工不能
張其事抑猶足以愧夫市交者云
　　　送吳叔鏞序
吳鍾叔鏞温之平陽故家子也其先世多聞人叔鏞蚤
孤與其兄叔金力田以養母而兄弟間愛敬尤至葢孝
友之士也予初未知叔鏞而予同年鮑君叔大其妹壻
也叔大嘗為予道其為人如此叔大賢者也其言信而
不誣予已心識之今年夏叔大告予曰叔鏞來矣願有
言贈之予問其何來曰以其妹之故其母氏使之來視
也予曰信哉叔鏞之為孝友與夫温之去京逺在數千
里外雖父子之離居不得數視焉非仕宦役遣有不得
已者葢無為而至其他至者則惟服賈以營利者耳然
不足道也今叔鏞之來非為仕也非為役也又非服賈
營利也惟以母氏之一言視其妹行來不憚道途之逺
跋涉之囏也葢得母氏愛女之心矣且其不違母之命
如此其事母也可知其於妹也如此其于兄也可知夫
事親無違謂之孝兄弟相好謂之友然則若斯人者得
不以孝友與之哉以孝友與之不可以無言也况予同
年之請乎故為序以贈其行
　　　送陳志行赴潛江知縣序
自唐宋以來取士重進士科國朝因之而加重内以任
臺閣外以寄民社皆于進士乎取之而近年又鐫定解
額取士止百人得之加難用之又加重故凡進士多官
於朝間有出補外者則人以為詘而得之者亦不樂是
歲秋七月廷選進士十四人而七人出為縣錢唐陳君
志行得荆之潜江焉或曰志行詘矣殆不樂也予聞之
曰奈何以衆人待志行哉夫君子之仕將以行道也道
行則位得而何計乎崇卑位得則志從而何計乎内外
且縣令非卑官也有民有社大縣幾數百里小縣不下
百里有古諸侯之封疆雖無諸侯之爵位而得行諸侯
之政士而得行諸侯之政又何詘乎故令一縣之長也
由丞而下皆令之佐吏其制治在令令之道行則一縣
之民由我而生遂其任於内則惟三事大臣相天子出
政令得以行道于天下餘則不過以共有司之職事使
為一有司於内又何信乎為縣唐宋進士初皆除主簿
尉主簿尉尚樂為之而况為令乎志行豈弟人也自其
先大父文舉先生父介菴先生皆以名儒為學官志行
傳家學鄉試于閩藩㑹試于禮部皆為經魁遂為名進
士其于君子之道得之有素以是為縣吾將賀其道之
得行而潛江之民得以生遂未見其詘而不樂也且我
國家用人無内外輕重之弊朝之大臣自郡縣而升者
不少也志行患治縣之無績何患其不升于朝耶雖然
是猶以衆人之情而言爾若夫君子惟計道之行否升
不升亦不計也奈何以衆人待志行哉予既以解或者
之言翌日志行行大夫士相與饑之都門之外觀志行
之辭色怡然也喜予之言不失遂書而贈之以朂其行
道之志
　　　送吳大尹還永興詩序
永興令吳君澤民以朝覲至京師既竣事將還其邑其
所舉賢良之士黄鉞廷用合所交游賦詩送之而請予
書其右簡廷用予友也其始舉來此嘗亟稱吳君之賢
于予予問其狀曰君饒之浮梁人也以明經登永樂辛
丑進士第擢令吾邑其為人外嚴而内仁望之若可畏
避而即之可親好人之善而不蔽於其惡憫人之阨苦
不啻若身履而思拯之也殆所謂豈弟君子者與又曰
自君之令吾邑吾邑之民老者得有所養幼者得有所
字富豪有所檢窮乏有所振鰥孤單弱不失所仰而强
梁桀黠者不敢遂其惡君誠有德于吾邑故樂稱之予
聞之為之嘆曰誠如所言豈惟廷用樂稱之夫人人而
樂稱之今廷用之請予書得無以前言乎然則予烏可
辭也孔子有言君子學道則愛人是君子必以愛人為
心而所學之道即所以愛人之道也不能愛人則不可
謂之學道不學道則不可謂之君子今君居君子之位
學君子之道其愛及於人也固所當然然世之居其位
而不能愛人者亦多矣視君之所為其如何哉予于是
乎有以稱之
　　　送顔知縣赴邵武序
方伯守令皆民牧也部總諸郡郡總諸縣是方伯為最
尊守次之令其卑者也然以臨民則方伯為疎而逺守
次之令最親且近者也民情之達自親且近者始故縣
得賢令則民之休戚利病舉達乎其上雖無賢方伯郡
守民不甚害也不幸而令非其人則民之休戚利病俱
壅而不得達雖有賢方伯郡守民豈得安然而無擾乎
民之治否繫於令者如是然則任官者可以卑夫令之
職而不之重哉為令者可以自忽而不知所重哉任之
者不之重則所任或非其人為之者不知所重則所為
必不能盡其職令不盡其職而民何所望于治乎今之
為縣者亦多矣視民之休戚利病而莫之達問之則曰
有方伯郡守在上吾安得自達耶為令者既不以達而
為方伯郡守者又不使其達吾民又何所望而安其生
乎夫令之與郡守方伯秩雖有尊卑之殊然而俱為天
子牧民之吏也方伯郡守之不吾達吾得以達之天子
今朝廷方切切以安民為事詔書屢下未嘗不注意于
為民牧者也於斯時而不能達民之情安民之生則實
壅而害之耳為民之牧而顧壅而害之國家安用如此
之臣而民安用如此之長也哉嗟乎予之為斯言也固
為夫為民牧者發也然非得君子而語之不以為迂濶
則以為厲已其孰為聴而用之乎南海顔生學淵由太
學釋褐擢令福建之邵武與其㳺者為之請學淵多才
與藝而志行修㓗淳然其長厚葢庶幾乎君子予故得
以斯言而語之學淵果不以為迂濶厲已而用之吾將
賀邵武之民之得達其情而安其生也
　　　送王憲副序
君子之治行使人稱之於在官之時易使人稱之於去
官之時難葢方其在官已有所施乎人人有所徇乎己
雖有悦而稱之者未必為公也及至去官則其于人無
所繫矣於此而稱之乃見其是非之公而可信京口王
用悦之為憲副于浙也凡浙之吏民無不悦服之者既
三載方奏績于朝而坐事被逮浙之吏民莫不咨嗟而
言曰仁人也奈何去之吾人之不幸也而其大夫士之
仕于朝者聞之亦莫不歎惜之曰仁人也不宜有此至
是用悦得白而還大夫士又皆相與喜幸之踰其常於
乎用悦何以得此於浙之人哉予嘗見有去官者矣坐
席未冷人已從而絶之快其去而厭其來甚者詬詈之
指數之若仇讐然幸其罪辱惟恐其獲免也是固可知
其為不仁之報矣用悦獨何以得此于浙之人哉吾于
是有以信之矣雖然用悦以仁人稱吾將以仁人之事
諗之傳曰惟仁人能好人能惡人用悦為部使者執刺
舉之柄以臨所部之羣吏必能察其仁與不仁而刺舉
之使仁吏存而不仁之吏去則用悦之仁於浙人者無
窮而浙人稱用悦之仁者亦無窮也不然煦煦自厚徒
務姑息以干譽而無益于治則非所以為仁矣吾知用
悦之不為也
　　　送孫孟吉序
好逸樂而惡勞苦人之恒情也惟有志之士則不然志
之所在則勞苦有所不辭而逸樂有所不處非固好勞
苦而惡逸樂也葢天下之事常成於勞苦而隳于逸樂
農不勞苦于稼穡則榖不得食賈不勞苦於貿遷則貨
不得殖工不勞苦于力作則器不得成而况於士乎士
之志固將以天下國家之事為已任也以天下國家之
事為已任則必以聖賢之道為己學學聖賢之道而任
天下國家之事其可以好逸樂而惡勞苦哉故周公之
告成王獨懇懇乎欲其無逸於天子且然况庶士乎陶
士行稱大禹聖人猶惜寸隂至于衆人當惜分隂其有
見乎此矣予友人錢唐孫孟吉偉然才士也予嘗與之
論天下國家之事則奮然若將有所為聞聖賢之道則
毅然將服膺而力求之予固謂其為有志者然自與予
之知且十有餘年見其家益貧而身益困往來乎兩京
之間歲無定跡上有老下有幼且營且養且㳺且學其
心力罷而體膚瘁焉於是其將歸省而南也人咸以其
勞苦之極宜得稍逸樂矣予獨知其不然也夫行萬里
之途者不得戀乎室家之安葢志乎逺則必忘乎近也
以孟吉之志其所學所任者亦不近而逺也明矣烏得
中道而廢耶謂孟吉為勞苦之極而求逸樂者葢不知
孟吉者也予之知孟吉也深而期待孟吉也逺故不得
以不知者之言而告孟吉也孟吉勉之哉
　　　閒趣軒記
吳之東禪寺有正受上人者其迹寄浮屠中而志慕吾
儒攻詩文善談論賢達士多與之㳺居一軒髙敞幽闃
中惟貯古今圖籍不設佛事客至輙相與倒觴和詩竟
日不厭嘗自詫曰世間事無我與矣而求閒者莫我若
焉遂大署其軒之楣曰閒趣因予表兄范以清來京師
請為之記予以其浮屠能慕吾儒也乃不之拒夫趣嚮
也志意之所嚮為趣若目嚮色而有視之趣也耳嚮聲
而有聴之趣也鼻嚮臭口嚮味而有嗅嗜之趣也是皆
趣也而志意之趣尤大志之嚮富貴也則有富貴之趣
志之嚮功名也則有功名之趣志之嚮道義也則有道
義之趣富貴之趣淫功名之趣壯道義之趣其天下之
趣富貴十八九焉功名五六焉道義一二焉葢耳目鼻
口之趣同而志意之趣異異焉者要亦不出乎三者之
外矣今受也又獨以閒趣名予不知其何趣也其耳目
鼻口之趣乎則色聲臭味皆浮屠氏所幻而空之者也
其志意之趣乎則富貴功名亦浮屠氏所幻而空之者
也惟道義不可以空幻而浮屠氏又不知求也然則其
趣果何在耶雖然受雖迹浮屠其志意非專嚮浮屠者
也使其不迹浮屠則其于富貴功名道義之間亦必有
所取矣惟其迹浮屠故棄富貴謝功名越道義而自趨
於幽寥無事之域與山水雲月為侣不以閒為趣得乎
宜其求閒之深也夫趨富貴者不知求閒趨功名者不
及求閒而趨道義者不必求閒求閒者誠莫若受也嗟
乎受也予不惜其不得富貴功名之趣而獨惜其不得
道義之趣也茍以浮屠氏空幻為言則其所謂閒趣者
亦空幻爾又豈復有軒之可名而待予記哉
　　　逯怡菴哀辭
　　　　怡菴逯先生之卒也少傅建安楊先生為文
　　　　誌其墓大夫士繼而為詩以輓焉者多矣珵
　　　　與其子端同為庶吉士讀書翰林義不得以
　　　　不文獨已庸摭誌中之事為辭以哀之其辭曰
嗟嗟先生一世之竒山靈川秀鍾毓于斯篤生儒賢將
見于時才長用短道髙位庳鉅浸逺潤蓄不及施退出
其餘為學者師方其少年亦負其偉徒步至京奏賦天
子遂㳺成均冠彼髦士爰乞歸養晨昏省侍躬味粗糲
親飫甘㫖怡然以居樂而忘仕既領薦書振鐸于校士
習方媮倚席罔詔先生閔焉獨申以教惟道是明安計
其效維參之孝維惠之和雖貧且黜淑人已多有文傳
世有子繼家嗟嗟先生其永不磨
　　　虞子敬哀辭(行人楨之父也/)
惟深山之椅梓兮弗遇匠氏材不見用兮與樗散類雖
不鐫彩兮亦不殀瘁心之所安兮則亦奚愧嗟夫子之
懐才兮曾不一試挾醫以隠兮老以自肆曰以利人兮
匪求其利濟生起死兮兹實吾志大夫君子兮時胥㳺
詣載觴以詠兮或奕以戲浩然而處兮六十餘歲教誨
迺子兮式榖以似有文彬彬兮有聲翽翽漸于雲衢兮
將為世瑞家其克昌兮來祉未艾天之報善兮厥惟不
昧㝠漠有知兮亦慰其意
　　　洪遂初畫像贊
以斯人為達耶則其身有終年之困以斯人為窮也則
其心無一日之憂弭宦途之轍為林泉之㳺惟自適其
適而不求其求吾嘗品夫人物其殆邴曼容向子平之
流也與
　　　題十先生畫像
右十先生像首濓溪次明道伊川次横渠次龜山次豫
章次延平次則晦菴而西山勉齋次晦菴後此道學之
宗𣲖也其不及康節涑水束萊南軒者豈非此為朱氏
授受之正與然不識畫者何人其像雖莫辨得真與否
而皆有山立揚休之容起人敬慕要之非知德者不能
貌也於乎自孔孟之没道學之傳不屬至宋而十先生
者繼起系其遺緒而復振之其功在聖門固不待後學
之贊説而其所得之淺深高下抑非後學之所擬議也
顧獨惜予生之晚不得以與濂洛關閩師友之㑹而區
區服膺遺言以求之宜其勤且艱哉化者可作願從之
㳺
　　　題龔聖與瘦馬圖
右吳郡魏文忠所藏龔聖與瘦馬圖聖與名開淮隂人
在宋季以詩畫知名其作此圖葢得杜子美瘦馬行之
意聖與首自題以詩繼而題之者㑹稽楊維楨而下凡
十三人皆託之馬以喻人其辭意有足悲者然予觀此
圖獨異焉古之善畫馬者貴得其神氣而不貴形似聖
與乃以相馬經言馬之千里者其肋十有五拘拘然如
數而畫之夫馬固有十五肋者然不必畫也畫之不己
泥乎予意曹覇韓幹之畫馬不若是也且伯樂謂天下
之馬若㓕若没若亡若失不可以形容筋骨相也可以
形容筋骨相者常馬耳由此觀之相馬經之言亦未必
然如必以十五肋乃為千里馬亦猶必十尺乃為文王
必三尺乃為周公也是世俗之見非豪傑之見也嗟乎
聖與既泥形而畫之予又泥畫而論之豪傑之士將不
併笑之耶
　　　䟦蔣節婦傳
節義之於人大矣節義不立則天常不明人紀不正世
教不興其所關係如是是可以不立乎哉然代德既衰
人心不古彼挺然丈夫猶或不能以盡臣子之道而婉
孌女婦乃能抗其節義以死守之而不變不亦難哉此
予所以觀乎蔣節婦之傳而有感也當其夫死家破姑
已改適使其志節稍瑕能不靡然從流耶而節婦忍寒
餓守死勿去卒育其孤以存蒋祀比之安處富完而守
者葢尤難矣使其為丈夫吾知其於夷齊廵逺之所為
而將為之不惴也雖然予之斯言豈直為婦人發哉
　　　進德齋箴為李生元振作
松陵李鑒元振好學士也自名其藏脩之所曰進徳齋
而求予言朂之予以其可與之言也為之箴曰
尼父有言著于大易君子服之迺進厥徳徳進維何忠
信是持于心于事勿貳弗欺知之惟誠行之惟誠誠積
不已日進髙明為䑓九仭一簣其址行地千里跬步伊
始始之終之罔或中輟雖彼途人可幾聖哲嗟子善學
克念于兹歸而求之尚有餘師
　　　拙菴先生傳
拙菴先生者吾里之儒也其為人惡巧故以拙自目語
拙則喜語巧則怒曰吾聞巧妄不如拙誠寜拙死無巧
生也有惡其然者難之曰先生何惡巧之甚邪夫巧者
人之大能也垂巧而舜官之般巧而軻稱之巧固聖賢
之所取也先生何惡巧之甚耶且夫所謂拙者以其無
機心與機事也是其人必樸然如木塊然如石直情徑
行而無所思為乃可耳今先生多學以文其身多方以
養其生入則為愉色婉容以悦親出則多禮義以悦人
見善則訢然趨聞惡則蹙然避齪齪自脩而不敢開口
道人之短長是惡得無機心與機事又惡得為直情徑
行無所思為而謂之拙乎書曰作偽心勞日拙病矣先
生之為拙也先生曰唏而惡知吾心哉吾所惡犬巧者
非機械之巧也惡其巧於為惡者也人性本善而欲則
惡惡不可為也而為之斯惡人矣而巧於為惡者又將
以惡實盗善名巧邪盜正巧柔盜剛巧逆盜順巧私盜
公巧汙盜廉巧訐盜直巧忮害盜慈良巧險陂盜宏大
巧妄誕者盜真誠然而卒不能盜也則反惡夫誠善者
而攻之以敗其善是重為善人之賊也吾故惡之惡之
故反之以拙拙也者寜為善而不足無為惡而有餘是
豈容偽哉若書所云作偽心勞者乃在彼而不在此也
然則彼巧於為惡而實拙于為善吾實拙于為惡而豈
巧於為善哉唏吾豈灌園者之拙哉吾豈能無機心與
機事哉吾又豈能如木如石直情徑行而無所思為哉
子休矣吾拙不可巧也已難者聞其言赧然汗顔而退
告於人曰拙菴先生古人之徒也吾乃今知巧不可以
勝拙矣吾氏仲其名
徐子曰予嘗誦周茂叔拙賦至天下拙刑政徹上安下
順風清弊絶未嘗不擊節而歎夫巧亂拙治自古而然
然天下常少拙而多巧彼其脩渾沌氏之術者又矯枉
過正而非道君子之欲以拙勝巧也亦豈易哉若拙菴
之惡巧言雖有激而其意正矣此予特有所論著云
　　　瞻雲(四章/)
瞻彼𤣥雲其在于天化而為雨時雨於田芃芃者苗亦
霑其澤爰秀爰碩維雲之徳
瞻彼白雲乃在于山胡不終雨悠然而還芃芃者苗思
䝉其惠雲其逺矣望而不遂
瞻彼雲矣匪白其𤣥來去無心伊其自然苗之芃芃時
雨化之永懐大惠無日已而
雲兮油油苗兮蕭蕭昔維其邇今何以遥苗及長矣雲
長往矣顧瞻雲兮日其永矣
　　　雲畊辭
山之雲兮霏霏我之耕兮其樂熙熙朝出兮暮歸雲與
我而相依嗟兹雲兮一畝而微胡不飛去兮雨彼九圍
山之雲兮油油我之耕兮其樂休休東作兮西收雲與
我而俱㳺嗟兹雲兮一畝而留胡不飛去兮雨彼九州
　　　漚屋辭
若有人兮湖之洲思鴟夷兮與為儔厭土處之塵濁兮
獨逍遥乎一舟葺木蘭以承宇兮結桂枝之飛樓采綠
蘋於初春兮搴芙蓉于杪秋日釣鮮以為食兮夜卧擁
蘆花之衾裯憺忘機而汎汎兮逐無心之白鷗朝南浦
兮暮北渚何往來之優㳺信所居之無定兮慨予生之
若浮静觀化而自喻兮寄大海之一漚羌世俗之固陋
兮謂斯言之謬悠嗟予懐之所寓兮奚獨取彼莊周昔
孔氏之不遇兮亦將泛海而乘桴浩川上之嘆逝兮乃
有見夫道體之深幽諒聖哲之所存兮豈衆人之與侔
惟功名與富貴實天命兮匪人謀將無心而自致兮孰
有心而可求彼求之非道兮固少樂而多憂伊達者之
獨異兮乘虚舟而浮㳺觸之不遌兮放之自由任予心
之所如委大化以去留託逝水之無窮兮與天地而同
流
　　　初入翰林贈同選諸公(時有詔比二十/八宿  二首)
叨陪羣彦後通籍紫垣中進道思加勉為文愧未工九
霄分宿彩萬里得鵬風報國無他術惟應有朴忠
日直石渠署時趨金馬門不期韋布士得近冕旒尊黄
巻常相對丹心祗自存一官無寸補獨愧受皇恩
　　　中秋和益之文學
碧霄無翳野煙收風物清新滿帝州雲表笙歌雙闕夜
月中砧杵萬家秋蓬萊樹影連瓊島太液波聲接御溝
聞道相如詞賦就明朝將獻玉墀頭
　　　慶成宴
事畢南郊霽景融恩傳清宴禮從容九成仙樂來儀鳳
五色祥雲䕶衮龍殿幄髙張金翡翠宫花巧結瑞芙蓉
群臣稱慶歡無己願得年年一度逢
　　　上元西苑賜觀燈應制(三首/)
宸游應喜物華新内苑張燈宴近臣月皎蓬壺天不夜
風融瓊島樹先春五雲垂彩環南極萬象齊輝拱北辰
深荷皇恩何以報願将無逸細敷陳
僊蹕宵嚴出紫微廣寒宫裏駐龍旂九重月色開燈火
二八花枝舞羽衣翠鳥影分鰲並駕碧簫聲引鳳齊飛
君王應與民同樂不為㳺觀輟萬幾
翠華髙擁五雲端綵炬圍春夜不寒月殿坐分雲母障
天厨饌出水精盤縱横星斗羅諸國曼衍魚龍舞百蠻
多幸時清風景好年年長對御前看
　　　進賀瑞應龍馬詩
聖皇昭至德神物效嘉禎天駟宵分彩雲龍晝孕精權
竒真可愛俶儻信難名自是仁風毓還從和氣生乾剛
資迅健坤性賦柔貞素質凝霜㓗華􁏢拂霧輕巻毛波
合沓鋭耳玉琤嶸脩尾垂絲直方瞳夾鏡明蘭筋紋隠
碧鳬臆汗流赬夕秣辭西極朝趨覲北京履方循矩步
旋曲宛規行躡景追鸞馭長嘶協鳳鳴騶虞堪作友騏
驥愧為朋揆道光堯治程功鄙漢征羲圖應並耀禹範
亦俱呈萬國同稱贄多方久息兵鑾輿増氣象寰宇洽
歡情瑞牒徴休應貞符表泰平帝心存戒敬天道格純
誠臣拜稱嘉慶干齡播頌聲
　　　泰山春雲歌
泰山髙出五岳中勢壓恒華兼衡嵩膚寸之雲雨八極
靈異固是諸山宗時維三月天不雨熯氣屭贔無清風
山神有秩在祀典思報帝德熙天工初看石上微隂起
巳覺布濩彌長空氛氛郁郁異煙霧自與佳氣相和融
飄揚變化無定跡倐忽來去從飛龍須㬰霏雨溥天下
膏澤所及無遺功我思世間瑞莫與此雲同滋我禾稼
活我農令我老少無飢窮太平有象年屢豐佇看玉檢
來登封
　　　假日同賴吉士徳受謁文丞相祠德受用元徐
　　　　容翁詩韻為詩示以和之
宋朝養士三百載忠節如公僅有之意氣從容臨死日
風姿髣髴在生時心同廵逺人皆識學本丘軻世罕知
得暇因來祠下謁興懐還誦指南詩
　　　輓劉希哲
蟾宫新折最髙枝豈意俄然與世辭金榜題名纔幾日
玉樓待記已多時五湖舊宅人何在千里孤舟櫬返遲
泣向東風情不盡為君歌斷大招詞
　　　次韻酬余都指揮斌
擁旄仗節氣如神分閫東南號令新薏苡明珠終有辨
詩書禮樂更無倫樓船坐嘯江風冷匹馬行唫苑樹春
誰道將才專用武孔明元自出儒紳
　　　送陸士賢還南兼柬孫孟吉
簫鼔臨津發櫂歌津頭送客駐鳴珂醉來分手情難盡
老得還鄉幸已多晩岫雨晴雲半濕春江風澹水微波
金陵倘見孫文學為問窮經近若何
　　　贈黄將軍大方
將軍才略自超羣擬建竒勲報聖君眼底時披魚復陳
胷中老藴豹韜文夜間玉帳占星象春泛樓船掣海雲
莫訝年來雙鬢雪還堪坐鎮净邉氛
　　　孝節堂
陸氏吳故家系出平原後迨今千載餘素風能世守一
門兩孝子繼以三節婦由來天地間此美不常有豈惟
家道昌足使民彝厚嗟彼悖亂者視此良愧負旌賢與
彰善實繫風化首作詩紀堂楣永永垂不朽
　　　送徐中行司訓還永嘉
永嘉文獻邦自昔隆儒術方今聖明時賢才宜輩出况
君資世澤氣格自超軼鵷雛産丹穴五彩絢毛質要知
真瑞物寜與衆禽匹經傳扶陽學書得率更筆以兹適
用器安可終隠逸太守號知人察舉信無失褎然領薦
起抱策辭蓬蓽一官喜榮鄉典教實清秩上公首贈文
和者亦非一予生雖異方同姓情所暱㑹遲别何速中
曲難盡述重雲晦山谷積雨河流溢輕帆挂長風去若
飛鳥疾及門諸俊秀德業待表率平生行道志發軔在
今日勉㫋務進脩逺大應可必
　　　迎萱堂為連邵陽賦
為子貴能養得祿喜及親仲淹恨晚達季路嗟先貧不
酬罔極恩何以報生身所以孝子情於此獨酸辛連侯
吾鄉彦秉心孝且仁别乗臨邵陽惠政洽邦人千里迎
慈母來自吳江濵北堂有靈萱母氏久怡神移植雖已
逺開花色常新籃輿日從㳺綵服照青春花前稱壽觴
其樂難具陳嗟予蚤失恃有願不及申撫懐動深感涕
泗空霑巾
　　　奉節思親
昔君持使節乘傳過巴川翺翔萬里外馬足窮南天有
親在髙堂寸心獨懸懸時還陟屺岵北望孤雲邊恨無
凌風翼飛墮雙親前踟蹰未能去王事不可捐黽勉向
前驅咨詢良靡愆服此公義重奪彼私恩牽言盡臣子
道忠孝當兩全為君重發詠聊繼皇華篇
　　　四明宋舍人琰家園雜興(六首/)
　　　　芸香閣
芸生書閣前秀色晚更綠蠧蟫避清芬緗素染微馥百
年積有餘三冬用應足朂爾賢子孫於兹宜飽讀
　　　　来青樓
結樓倚層阿四面皆青山山色無冬春常在窗牖間雲
昏漸收去雨霽仍飛還長誦臨川詩此心有餘閒
　　　　春風亭
芳亭面青陽日夕來和風階草不斷碧林花相續紅四
時常若春生意自無窮惟應仁者心藹然與之同
　　　　澄月沼
泠泠一泓水瑩㓗含秋白深淪玉兔精冷浸金蟾魄不
學騎鯨僊已作攀桂客夜夜如中秋清賞無時斁
　　　　竹軒
種竹北軒前青青繞庭除月中舞鸞鳳風外聞笙竽節
見歲寒後道存方寸虚幽貞有所則懿此君子居
　　　　梅磵
澗古泉最清梅老花益盛香風韻幽琴氷影照寒鏡閒
來時獨㳺興至即成詠心賞誰與期邈矣林和靖
　　　題盛子昭畫
南山白雲裏仙侣時往復仰攀喬林秀下瞰深溪淥松
風度絃聲蘭氣薰衣馥閒來藉瑤草𤣥談自相屬塵想
俱已𡨕道機諒應熟何當税吾駕於此尋幽躅
　　　􁶎馬行為張御史琪賦琪先廵按南直𨽻復奉
　　　　使江西至是召還出此卷請予賦以補之
使君之馬碧玉驄馬蹏行處生春風春風揺曵動衣繡
秋霜盡化陽和中去年使君向江東江東之人開喜容
今年使君向江西江西之人解愁眉拭爾涕淚止爾啼
去爾蟊賊拯瘡痍脱爾鬼域為烝黎寒軀自煗不須衣
山川所過散隂厲草木亦覺生光輝勾芒行春只三月
使君行春春不歇願得使君長撫循慰我生人久飢渇
忽傳璽書下趣召赴京闕共遮使君馬少駐且莫發青
絲絡頭白玉鞭送將萬里去朝天使君倘幸重臨此父
老還來拜馬前
　　　丹荔白鷴
南中荔子夏初熟露壓紅綃低翠屋紛紛鳥雀不得栖
獨有白鷴來上宿白鷴之白非等閒玉質雪花雲錦斑
天然標格自耿介肯受羈束樊籠間仰不隨老鶴逰俯
不與羣雞餐香風拂拂梳羽翰側目長望青雲端髙飛
願逐五章鳳共啄瑶島金琅玕
　　　題章御史聰綵繡堂
東風遲遲日載陽始獻春酒登髙堂堂上雙親俱壽康
堂前蘭玉列諸郎伯季後先相頡頏仲氏秀出名早揚
珥筆彤廷侍聖皇時還省覲娛親傍綵衣參舞儼成行
於中豸繡獨輝煌春雲爛映柏臺霜袖間冉冉飄清香
天恩寵錫龍鳳章華冠玉佩相輝光親顔怡怡樂未央
子能承之敬不忘忠孝兼全身以昌君家積慶何可量
竇氏檢察事尋常未足與之相比方愧予辭翰非所長
徒致嘆美難敷張少陵詩句聊摘將為君作歌侑壽觴
　　　荆茂堂
君不見田家兄弟思分異紫荆一夕為憔悴無情之木
尚如此人生有情寜不愧君家兄弟俱才英兄能愛弟
弟敬兄庭前亦有紫荆樹春來秋去長青青長青青青
不老歲歲花開顔色好千枝萬葉本同根晚暮相看須
自保世世勿為分樹圖此樹千年應不枯
　　　題明皇觀馬圖(三首/)
自從車駕罷東封漸覺君臨有惰容忘却九齡金鑑錄
退朝惟看玉花驄
紫衣奴子髪垂肩調習龍駒過御前怪底君王留意重
可憂廵幸向西川
宫日沉沉轉碧梧玉階調馬用奚奴君王猶有般游意
曾見韓休諫疏無
　　　蓬萊春曉圖(二首/)
榑桑日上照三山丹碧樓䑓杳靄間春色還應無限好
可能移得向塵寰
紅橋遥與碧城連春鎖瓊樓花滿煙不用颷車凌弱水
人間自有小游仙
　　　題海虞李氏具慶堂(二首/)
　　　　李氏公澤兄弟同居能篤友愛鄉先生張修
　　　　撰宗海為之記至以頽波砥柱方之葢有所
　　　　勸激云
天倫樂孺本良知䦧鬭分居獨未思珍重勿隨流俗變
為君載誦鶺鴒詩
滔滔逝水絶囘波一柱中流力已多為問歸休張太史
邇來風俗復如何
　　　題墨竹(二首/)
薊丘圖畫每曾看真竹無從見一竿紅紫紛紛滿城郭
不知何樹好棲鸞
髙節由來自絶塵不同羣卉媚陽春風霜客路無相識
對此還如見故人
　　　題畫梅(二首/)
自來京國未還家不見江梅幾歳華聊復題詩向圖畫
也勝東陌看桃花(右白/梅)
不將容采争春媚獨抱貞心度歲寒自有調羮滋味在
任教人作杏花看(右紅/梅)
　　　題張士美蒓室
江邊閒却釣魚舟一室蕭然客邸秋自憶蒓羮歸未得
幾囘夢與季鷹遊
　　　題尹處士水竹居
脩竹干竿水繞舟卜居憐此最清幽凉聲撼榻三更雨
爽氣穿窗六月秋波暖或看魚出躍月明應見鳳來遊
知君自得閒中趣不羡人間萬户侯
　　　送姜啓洪兄啓吾還臨川分題得揚子江
長江萬里向東流歸客遥乘一葉舟樹色逈連𤓰步晩
鴈行斜度海門秋臨風釃酒攄髙興對月吟詩紀壯㳺
令弟鑾坡正相憶計程應擬過揚州
　　　送俞賔州大雅還任大雅永樂辛卯進士為御
　　　　史辛丑坐建言事出為州佐今朝京還
早年擢儁侍仙班白簡飛霜玉陛間盡節每思裨國政
進言猶記犯天顔龍城南望雲連海庾嶺西來桂滿山
莫向炎方歎淹滯朝端行且召君還
　　　西崑羣玉為建溪王處士賦
西崑之山建溪曲風景依稀似淇澳萬竿脩竹綠猗猗
嵗晚森然挺羣玉君家正居羣玉間微開一徑通柴關
天風泠泠日蕭爽六月不熱生清寒夜中㵳泬聞有聲
琳琅戛擊天球鳴頓令塵耳一洗淨毛髪洒瀝心神清
於時俗士病亦瘳况乃風流王子猷窅然自與人境絶
何須泛海尋蓬丘先生從來耽古學節與此君並髙卓
兒孫秀出玉笋行箇箇嶄然見頭角昭代求賢無所遺
林泉寜得久棲遲鳳凰飽啄琅玕實好向朝陽見羽儀
　　　太原書室歌為泰和蕭元圭作
君家太原墅乃在江之西由來此地最竒勝名與河東
禹蹟齊蒼山萬仞臨廻溪綠樹上拂青天低林煙㝠㝠
水光白雲中髣髴聞天雞漁舟沙鳥迷逺近欲窮深處
無端倪塵蹤俗轍那可到只應髙士得幽栖髙士幽栖
多歲月慣釣溪魚採薇蕨閒中讀盡古今書幡然領薦
來京闕一來京闕又幾春蕭蕭兩鬢白于銀宦情寥落
忽如夢憶著故山眉日顰眉日顰兮何時伸却恐風光
不待人好買扁舟便歸去山中猿鶴尚相親
　　　題莊周夢蝶圖
漆園傲吏常多睡不管人間春與秋夢去祗知周是蝶
覺來還訝蝶為周蘧蘧卧處無何有栩栩飛時亦自由
十萬餘言皆寓也即今圖畫更真不
　　　送曲揮僉恂赴鳳陽
近代無儒將憐君獨好賢簮纓榮世襲詩禮美家傳驥
足超干里鵬摶上九天圖規廿四陳法貫十三篇尚䇿
羞言勇臨機不失先性情温似玉才辯涌如泉自擬同
羊祜人將比謝𤣥建牙當吉日仗節正青年自昔龍飛
地難分虎卧權帝心斯簡迪廷論重甄銓侍禁誠華要
干城匪左遷佩符辭陛肅乘傳去程遄士友嗟分袂官
僚喜贈鞭鳴笳壯行色歌管促離筵紅樹都門外青山
驛路邊暖雲烘幄帳香雨濕鞍韉啼鳥喧人耳飛花落
馬前經行多勝覽懐抱為舒宣陵氣常蔥鬱淮流極渺
綿都名尊列郡水勢合諸川居守應非易操持必自堅
讀書須有用履道貴無偏察物宜資鑑治身可佩弦政
厖思整頓人敝在安全此日從南去何時更北還伊予
方旅寓疇昔與周旋武弁雖殊製文韜亦共研贈言慙
孟冀壯節想文淵忠孝俱當盡功名各勉旃諒非游子
别何用淚潸然
　　　送周參政鑑致事還錢唐
紫綬金章白髪新歸閒人識舊藩臣理財自昔稱劉晏
守土于今見冦恂遺業未須憂子姓餘貲惟擬樂親賔
想應舟及錢唐日湖上梅花已報春
　　　送李憲副還廣西
三年奏績來雙闕萬里觀風過五溪霧毒全消梅嶺外
霜威遥肅桂林西藩兵盡出迎麾節峒獠爭先拜馬蹄
試飲貪泉心不易清名應與昔賢齊
　　　送蘇員外良金從弟還閩
謝家群從總才賢康樂平生愛惠連春草池塘時入夢
夜窗燈火暫同眠江干風雨維舟處海嶠雲霞落雁邊
獨愧長瑜叨末契重陪祖席和新篇
　　　送周奉化考績還分得窗字
三載嗚琴在海邦能令澆俗化淳龎衣沾雨露辭天闕
櫂鼓雲濤過淛江考課已為今第一校文還説舊無雙
聖朝圖治求循吏未許淵明卧北窗
　　　送元上舍貞赴濮州司訓
銀壺美酒絡青絲飲盡難禁欲别時氷合河津舟去少
雪深山路馬行遲何蕃行義人皆重李覯文章世所推
想到濮陽開講日諸生應喜得良師
　　　送孫隐赴廣靈王府教授
曳裾何處去為傅向王門行李書千巻賔筵酒一樽秋
風清驛路暮雨暗山村到日承嘉問無將伯術論
　　　送李御史敬致事還巴西
還鄉真樂事况乃繡衣游氷似寸心㓗霜餘兩鬢秋巫
雲迎棹入巴水繞城流後日揮金㑹詩朋好唱酬
　　　贈鄉人
憐君豪俠客末路獨飄零餘業梁間燕浮生水上萍往
來頭自白故舊眼誰青去去毋惆悵還山養性靈
　　　送珩上人還錢唐報國寺
萬松深處寺幽意愜栖禪地比匡廬勝人如惠逺賢經
翻千葉貝漏刻一枝蓮他日扁舟便相尋㑹有緣
　　　送邵道官弟璘還雲南
幾年不見大茅君尋到蓬萊却便分一鶴明朝又南去
白雲廻首憶青雲
　　　寄訊友人南游不還者(二首/)
髙堂幾度見尊君念子音書杳不聞江海茫茫千萬里
扁舟何處望孤雲
嗟君一别竟何之幾度空吟有所思欲寄尺書無處達
春鴻况是北歸時
　　　次韻答楊希善先生(二首/)
别來常自想君賢不减襄陽孟浩然春雁南囘傳尺素
開緘喜得白雲篇
謬膺科第厠時賢自致青雲亦偶然欲濟蒼生無别術
仲舒惟有策三篇
　　　題孔員外謨所蔵四景圖(四首/)
日出煙靄消林扉媚晴景僻處春自閒獨唫思彌永芳
樹夾岸隂溪水涵山影彷彿桃源中何處來漁艇
孤嶼風日清登臨散煩燠雲木蔚生凉湖水晚更綠擕
琴不必彈真趣應已足相對澹忘歸林間見茆屋
木落滄江空秋容自瀟灑縱横洲渚間往往見漁者榜
繫洑流中網曬斜陽下應有濯纓情含毫不能寫
寒雲結重隂宻雪下盈尺羣峯失蒼翠萬樹花俱白幽
居深澗濵門逕斷行跡伊誰能逺尋應是探梅客
　　　題畫(四首/)
雨後山路淨風吹花片香興來閒曳杖行過瀼西堂
雲壓北溪樹溪頭風雨昏孤舟歸去急不覺過前村
松風度溪水靈籟自成音閒來聴不厭無意理瑶琴
天風吹暮雪溪上失青山春信初探得歸來不避寒
　　　題半窻風雨竹圖(二首/)
嫋嫋數竿竹瀟瀟雨間風秋聲聽不盡都在半窗中
憶昔虎丘精舍宿夜深飛夢過湘江醒來不見庭前竹
風雨瀟瀟半掩窗
　　　題王孟端所蔵畫(二首/)
湖上雨來雲滿空村鴉撩亂竹間風依稀記得幽棲處
囘首吳山在夢中
舊結茅廬水郭西年來林木長初齊歸時不識門前路
尋過南溪又北溪
　　　題陳士謙畫(二首/)
漁歸飲罷酒猶酣短櫂隨流不用帆一任晩風吹得去
那知江北與江南
常慕當年李謫仙髙才逸氣獨翩然如何招得斯人起
同上匡廬看瀑泉
　　　題漁父圖
世人不識先賢意每事都從迹上求一自子陵辭漢後
畫中漁父盡羊裘
　　　探梅圖
百丈清溪半是氷雪深山路馬難登却令童子前村去
為問梅花開未曾
　　　題郭純畫騎驢待渡圖
片雲初黒楚江頭宻雨斜風水急流到此蹇驢行不得
方知濟險屬扁舟
　　　題竹林七賢圖
竹林羣飲日醺醺放達寜知禮檢身司馬氏亡緣底事
七君猶號晉賢人
　　　題張澹古所作枯木竹石圖
　　　　澹古作畫妙天下而晚年風痺不復可得此
　　　　圖其未痺時作者詩故及之
怪石巉巖踞蒼虎竹葉毿毿鳳騫舞槎枒老樹如老龍
夭矯蟠拏虎鳳中竒哉三物此相從形色不同神氣同
君不見世間磊落豪傑士心胷有竒物不殊虎鳳龍居
然無所偶取羞在凡庸安得妙筆為形容嗚呼可憐痿
痺澹古翁可憐痿痺澹古翁
　　　寄題金華章氏山翁環秀亭歌
越中多山水最好是金華金華好山色半在章翁家翁
家亭子髙幾丈屹立岧嶤白雲上南山北山數十峯盡
向亭旁列屛障東望覆釜西芙蓉雙溪流水春溶溶好
風吹雨過林杪時時飛翠落亭中翁今年已七十餘繡
衣紗㡌樂閒居日日登亭作髙宴賔朋並集相懽虞盡
收秀色入詩句句句磊落如瓊琚吾聞古有列仙儒觀
之章翁乃不虚何日從翁一游目為翁作賦書亭隅
　　　竹雪山房歌為李笙䑓賦
李君瀟灑資夙好在巖穴結茅笙䑓山夐與人世别無
數脩篁繞屋生歲晚青青自成列寒雲壓櫩端天風吹
暮雪六花飛出玉瓏璁亂影動揺金瑣屑瑶池白鳳夜
飛來毛羽毿毿映微月君方髙卧北窗前擁被咿唔吟
不徹塵昏一洗淨五内不復熱人間富貴事無足挂齒
舌閉門獨忍袁安饑開徑還希蒋卿㓗三冬文史既足
用一日聲華動朝列手持天上書來拜雲端闕毎存清
白心猶抗孤髙節相逢索我歌山房佳致都將向予説
平生自是愛山者聞此興懐不能歇問君何當還扁舟
請俱發分我半房容一榻飲山之泉食薇蕨長嘯竹雪
間人境兩清絶
　　　滄洲趣為姚怡雲題畫
江水無風拍天白萬里微茫秋一色紫霞飛處是滄洲
數㸃青山遥可識楓林坐者怡雲仙凝視不語心悠然
我欲與之相周旋未能脱却人間緣掀髯一笑趣何在
聊誦莊生秋水篇
　　　春晩書懐
可愛韶華景其如近晚何宦情因病少詩思為閒多細
雨滋芳草微風動綠蘿翻思五湖上孤櫂弄鷗波
　　　述懐
小年懐大志及長歎無成賣藥不能隐傭書徒悞生困
諳時忌重迂見世情輕甚愧相知者逢人道姓名
　　　暑雨休沐城南别墅(二首/)
積雨城南墅經旬不出行閉門無客到繞屋盡蛙聲自
得聞中趣誰争世上名惟慚羊仲輩猶識蔣元卿
荒圃雨初晴虚堂坐入更物情應有感吾意本無營腐
草攘蘭氣流螢妒月明一樽時獨醉寜問濁和清
　　　秋齋卧疾
流光冉冉思悠悠碧草香銷白露稠蟋蟀亂鳴金井月
黄華獨謝竹籬秋出無所補居恒愧近不能懽逺更憂
一疾久淹應有為非關方藥效難收
　　　觀河氷初泮
朝來晴日照寒洲片片輕氷水面浮祗恐隂風復吹合
中流無路可行舟
　　　送王參
良材不輕用大器當晩成君子有所志其可先時行卞
和獻璞玉乃取刖足刑璞玉非不美獻之則無名嗟子
吾友生少年振竒聲江東諸老儒畏子為後英子今失
意歸于我亦無榮勉為一札辭相送萬里程朂哉廣逺
圖毋恤艱難情
　　　送陶文學得告還淛東分韻得未字
人老共思歸陶公獨先逝匆匆别知友力挽不囘袂長
江下東南水與天相際孤帆去飄飄迅若輕鴻厲指日
過吳門煩君暫停枻為問故池蓮南風發花未
　　　送陳主簿還吳
久聞佐邑振清風有子登科復亢宗老鳳未應栖枳棘
祥鵷今己集梧桐九重樓閣晴雲裏千里山川夕照中
我念吳中桑梓在送君獨覺思無窮
　　　送江吉士淵兄瀚還巴渝
為念同胞上帝畿如何未久便言歸五更風雨孤舟夢
萬里關山一綵衣瞿峽月昏猿嘯急楚天雲冷鴈行稀
及家好報慈親喜令弟承恩在瑣闈
　　　送于霈甥
之子方英妙儒林己著名才華應似舅宅相况宜甥千
里初來省孤舟又欲行題詩重相送凄斷渭陽情
　　　文華殿賜對(二首/)
萬年圖籙開今日四海車書㑹一家賜對龍墀瞻日表
題分御筆耀天葩雲移扇影迴明月風裊鑪煙結綵霞
獨愧布衣膚淺學時時承召上文華
文華春殿五雲端召對諸儒禮數寛兔頴風生箋錦動
龍香露滴硯池寒萬言縷縷陳時務一策拳拳述治安
願得致君堯舜上小臣獨抱寸心丹
　　　秋七月望日與友人游潭柘山龍泉寺留題連
　　　　環韻
不為蘭亭訪辨才看雲因上妙髙臺幽林鳥亂知風起
深洞龍歸帶雨來庭晚獨憐修竹在池秋猶見碧蓮開
何當結屋依巖住閒飲清泉亦快哉
　　　又倒用前韻
閒飲清泉亦快哉一襟風月自然開好雲近向身邊起
芳氣遥薰袖裏來絶頂坐看天倚葢上方行處石為臺
滿前詩景行難盡獨愧曽無太白才
　　　賦得簡所知(二首/)
簞食瓢漿不患貧浮雲富貴底須論賈生自合知年少
馮敬何為忌學新黄鵠有心游碧海寒松無意在陽春
此生窮達皆天命未必區區徇世人
自從為客在長安黄巻青燈幾歳寒無輔每思求益友
有親那敢棄微官一時狂興慿詩遣千古愁心藉酒寛
進退于今猶未識日將周易彖辭觀
　　　感時
消息盈虚理一原有時寒夜有時暄夜來亦夢南園蝶
誰道荘生只寓言
　　　雨中七夕
雲霾白日易黄昏風雨蕭蕭半掩門兒女不知人事苦
只愁無月拜天孫
　　　夜坐
獨坐燈窗下觀書坐夜深世間無限事都上一時心
　　　題扁舟五湖圖
每作歸湖詠徒然寄逺情不知人世裏功業幾時成
　　　題鵪鶉圖(二首/)
品流自與鷓鴣同幾度聞歌越調中莫厭群棲在榛莽
還勝死鬭向雕籠
禾黍離離帶綠蕪天寒日暮自相呼一聞越調腸應斷
不獨春風唱鷓鴣
　　　桂花鳥
天香月色兩相宜占盡秋風一段竒山鳥也應知所止
飛來立在最髙枝
　　　檜鶴
千紅萬紫鬭芳菲老鶴何曾肯暫依霜檜一枝栖獨稳
看他鶯燕往來飛
　　　美人月下調琴圖
碧樹團隂小院清屏山閒倚不勝情關睢一曲無人省
低拂朱絃向月明
　　　貞婦孔氏輓詩
貞婦仲尼孫平生禮法尊所天嗟早失誓死不重婚夜
月清魂逺秋霜素節存他年列女傳無忝聖人門
　　　輓宣郎中嗣宗
人生命在天修短各有盡精氣聚成形隨化還消隕賢
愚同此理疇能越其凖明者惟修徳榮名則無冺念君
平生時履道恒自謹居夷克固持涉險亦靡忿雖云百
壽終得正復何愍祖奠及嚴期靈輀將發引家人擁轅
哭送賔夾後軫與君昔相知永訣情豈忍臨風誦招辭
魂乎其逺近
　　　輓沈學士民則
先生出東吳卓犖負才傑翛然鸞鶴姿炯炯照玉雪維
昔尊府君遯世事髙㓗紛紛亂離際獨抱貞苦節先生
善繼述學行企前哲書法魏晉間逺參鍾王列八分筆
更精蒼勁力屈鐵年少已知名清芬播江淛徑絶俗流
跡門多長者轍州郡亟推薦辭謝未就謁坐獲逗遛譴
謫戍南天熱雖當患難中雅操不少折談笑處戎行延
禮傾藩臬賢王屢置醴道義時陳説歘承徴命起雲路
看飛掣文皇臨御初求才甚饑渇當時江陵公首以名
薦達西清趣召見草詔將速發至尊親授辭筆硯前御
設先生頓首畢援毫書不輟龍牋倐生花麗若春蘭茁
左右看盡驚天顔為開悦即命官禁林秘籍職校閲知
遇從此始聲價遂超越凡當大手筆往往見竒絶煌煌
視學碑燁燁封山碣垂之百代下重此金石鍥褒稱出
聖口似覺古人劣始終事三朝勤慎無過缺寵眷日有
加懔懔恐蹉跌晚遷居翰長位望轉昭晰同弟輔青宫
賢子司廷讞一門踐清華事與疇曩别恒懐滿盈戒乞
退心益切天子念舊臣優老在京闕氣貌若神仙康健
異衰耋詩酒日自娛對客興未歇邇聞有痰氣寝疾不
踰月何意一日間與世成永訣宸衷深憫悼葬祭恩重
迭平生所薦士弔哭盡嗚咽飛旐何翩翩隂風為凄冽
孤舟千里外遺櫬返丘穴二傅製銘文懿行斯表掲幽
光賁泉壤千載耿不㓕
　　　送薩廷珪
錦衣歸省覲送别亦懽情為子無虧行榮親有美名雲
霄雙珮逺江海一帆輕莫以鄉園樂心忘事聖明
　　　送王伯宣
績學詞垣久承恩賜暫歸讀書名己遂調膳願無違春
水浮仙舫晴雲暎綵衣知君到家日鄉里有光輝
　　　寄孫徴士
秋風一别又經春愁見都門栁色新雲表獨看鴻去逺
簷牙祇覺燕來頻夢中相遇言渾謬醉後為書字不真
正是江南桃李月可能還憶共㳺人
　　　送顧言
青衿色映綵衣斑南望孤雲抱策還觀國行當攄已志
趨庭且復慰親顔道中得興應題壁馬上怡情獨看山
為語來秋須早到蟾宫仙桂待君攀
　　　和友人春晩寫懐(二首/)
淡淡風煙日易斜寂寥官舍似山家春愁不盡漫天絮
芳恨難消滿地花醒後無聊還飲酒倦來多睡只呼茶
平生自為詩成癖底有閒情詠物華
春雨晴時綠滿塘蒲芽菰葉長初長落花逐水東西去
飛絮從風上下狂晚出鶯兒遷木急新來燕子作巢忙
感時觸物情多少漫付髙歌醉一觴
　　　贈蔣揮使斌分韻得槩字斌字文德材武而好
　　　　文嘗從予論書史以成國公薦總左掖軍事
君侯將門子人皆仰英槩好賢復尚義意氣何慷慨清
氷貯玉壺表裏無隔閡見我即論心脱彼流俗態每聞
名理諭如渇得沆瀣遇事思有為時時發長嘅成公國
柱石鑑别宜有在遂當一鶚薦髙歩出羣輩劔離蛟龍
匣袍擁狻猊鎧馳射冠三軍指顧囘萬隊由來飛兔馭
千里猶歴塊况乃康衢間神行復奚礙豈徒示精明真
足資敵愾近以嚴宿衛逺以威絶塞追蹤古名將流芳
當百代
　　　宣德甲寅九月甲申送少傅東里楊先生扈從
　　　　巡邊(二首/)
聖主時廵出九重上公特賜小車從千羣虎旅森儀衛
萬里龍沙静候烽草詔行宫思宻勿進籌御幄語從容
班師請紀神功處還上燕然第一峯
毗輔中朝四十年今看扈蹕逺廵邊阿衡重領三孤任
司馬兼持九伐權星繞仗垣嚴宿衛雲開幄殿聽傳宣
君王有問治兵事定獻周公立政篇
　　　送少傅建安楊先生扈從廵邊(二首/)
翠華廵幸到邊隅元老從行載屬車九伐仍脩司馬法
六韜重演太公書已看瀚海波先静不使隂山種有餘
制勝即今資廟略何須五餌繫單于
三朝元老鬢如霜扈從時廵向朔方白馬長嘶千里道
錦袍遥映五雲光出參籌畫居帷幄入掌絲綸坐廟堂
文武兼資誰得似惟應吉甫佐宣王
　　　酒後走筆送蕭都指揮華華善騎射而精敏好
　　　　禮以大臣薦自宿衛出莅淛江都司
鄼侯孫子自英豪常侍鸞輿佩寶刀赤電夜飛千里馬
綵雲春擁五花袍東南坐鎮邊氛静西北囘瞻斗極髙
遥想軍中閒暇日還將强弩射江濤
　
　
　
　
　
　
　
　
　
　
　
　
　
　
　武功集巻二
欽定四庫全書
　武功集巻三　　　　　　明　徐有貞　撰
　　史館稿
　　　贈許錬師序
誦其言則思得其意為其服則思踐其行雖夫道術之
不同趣向之不一而為學之理則皆然已余學於孔氏
毎自懼其未之能然而不敢不然也夫老氏之道固異
於孔氏矣而其徒之學焉者既已誦其言而為其服矣
茍不能變而之正則烏可以背其師哉為老氏之學者
盖曰清静無為云爾清静則其身不可以濁亂無為則
其心不可以外營此其意行之所在也若是者固宜處
於幽閒虚寂之境與人事無交侵焉可也今之為老氏者
盈天下然求其不背於清静無為之云者千百而不一
二焉甚者張詖言飾竒服以外耀於人日趨競於富貴
聲利紛華叢雜之地營營若附羶之蠅而不知其已也
是豈惟見惡於世之君子抑亦獲罪於其師之門矣余
所見許錬師拱明者獨異於衆也其心顓慤而寡欲其
行潔亷而無累以其所學之言自治其身而不以言於
人視物利之過乎前者澹然而無所干焉盖老氏之良
也吾同氏之子志逺與拱明㳺為之請言然吾意拱明
之為人非止於老氏之良者也夫儒言儒服而心行非
儒者世不能無也惜也拱明而不儒也使拱明而為儒
又豈出吾徒之下哉彼不背老氏而肻背孔氏哉余是
以賢其人而與之言也
　　　送德越上人雲峯住持序
佛法之盛於中國有由然矣三代之隆禮教脩明俗尚
以一民之異言異行者有誅其時未聞有所謂佛也自
周之衰王者之迹旣熄正民善俗之具廢而聲爭利奪
之風作邪慾塞而理性㣲無聖哲以救之佛乘是焉入
於中國而以其空寂慈悲之言誘人至其徒又縁飾之
以縁業經教閎大可喜之論故中國之好善而不知自
復者爭趨事之無尊卑貴賤之異舉入於其法盖有悍
如豺虎猛如鷙鶚頑如木石禮讓之不服刑罰之不懲
惟聞佛之説則敬信畏慕惟恐不至世方以佛有德慧
威力足以化誘人禍福人而諸夏之禮教有弗及也噫
然則其法之盛非孔孟復作盖有不能盡闢者矣世之
儒者徒恠乎其盛而不知其所以能盛之由也歐陽子
曰脩其夲以勝之善已然脩其夲以勝之者必有德與
位而後可豈不乘其時而在下者之所得為哉此予之
獨爲嘅然而嘆者也今為佛之法者在在而盛而在京
師者為尤盛凡其法中之名能者皆萃焉而德越為稱
首都人之奔走聽法者日盈其寺而中貴之禮之尤重
於是德越將徃主永平之雲峯也衆乃為之請文予固
甞嘅其法之過盛思有以勝而捄之顧時未可耳然寕
無介然於心者故因之以有言
　　　池允齊省齋記
台有名士曰池璿允齊今考功李君之門人也允齊有
美質而彊志力學甞自名其藏脩之所曰省齋而因李
君以請記夫士之學道也未嘗不欲成其德也然而不
能者必其有過焉耳所謂過者豈必為惡乎為善而不
至亦過也一言一動而弗由乎禮皆過也若是者豈易
免哉故雖賢且智不能無過在知其過以去之而已欲
知其過以去之在自省而已時時而省焉事事而省焉
凡吾之一言一動其有過必知焉知之必改焉然則過
惡乎不去哉德惡乎不成哉昔者曽子以大賢之資師
乎聖人而傳其道其德之成何如也而其自言常所致
力之地則曰日三省其身而已後之學者學乎聖人之
道必師曽子師曽子而不知自省豈善學曽子者乎予
甞自念其椎魯多過而欲勉強從事乎曽子之言以自
治亦竊以省名予齋盖已乆矣顧無師傳之學又不得
同志之友相輔以進於道故若是其貿貿也今允齊之
名齋適與予同豈非其志之同歟抑予觀允齊賢者也
况得賢師而淑之其於道盖必有所聞非予之可比也
予方且求助於允齊允齊何求於予耶然予重李君之
請而不得不復也因以予之所聞告允齊且以質之於
李君其尚有以發我而進我於道也夫
　　　贈龔職方序
聖天子新嗣位百司庶僚咸致慎選凡所陞黜必咨大
臣付之公議甚盛典也於是兵部職方郎中員缺尚書
王公奏薦主事龔君篪為之君字孔宣廣西蒼梧人也
以永樂甲申進士擢拜寜王府紀善遷主事歴禮户二
部而調之職方皆有聲稱故命下之日朝之大夫士咸
以為當然而其鄉友主事廖君時英囑予為言贈之余
謂凡贈言於人者爲有益其所未聞與其所未能也不
然則無事乎言君自登第以來盖三十年於此矣其聞
廣矣其能至矣其為人之賢非特尚書公知之無人而
不知之是其遷吾以為遲而不以為速其任事也吾見
其易而不見其難吾雖有言將何以益之耶雖然君之
才不止於此也朝廷之用之亦不止於此也才與用不
止於此其志豈止於此乎於斯舉也其必日加懋焉而
致其功業之盛以上報聖主之恩而副知已之意可也
若曰恃吾之才可以無勉而為之豈君子不自滿足之
心哉孔子曰譬如為山未成一簣止吾止也譬如平地
雖覆一簣進吾徃也請以斯言為君誦之君尚勉之
　　　贈欽天監主簿劉中孚序
安成劉中孚以善推步入欽天監用其監正皇甫仲和
之薦擢主監簿於是其所厚文武士相率徴予贈之言
中孚家故業儒其大父伯完始從誠意伯伯温劉先生
傳星氣之學為五官靈臺即事太祖太宗䝉被恩寵名
顯於時伯完沒傳及中孚中孚天資明慧而用心尤專
故其所學輙精詣凡星厯家言莫不曲鬯而旁通焉甞
著凌犯厯捷要補前人之未備今之舉也論者咸以為
稱其官夫治厯明時固儒者之所當知非他技術比自
軒轅氏始制厯法而風后大撓𨽻首鬼㬰區實佐之以
暨重黎羲和之在高陽唐虞其人皆聖賢之流周太史
兼掌載述降及春秋先秦其史官盖莫非儒之學者漢
司馬談遷父子相繼為太史令其術業之淵博何可當
也至張衡高堂隆軰亦皆以文學見稱於世非止乎推
步之能而已今之太史雖專主星厯無與文事然所以
推之天道騐之人事而協成乎時政者之學亦安能盡
其理哉伯温先生文學之博追古作者固一代之偉儒
也太祖之定天下其籌䇿黼黻之功居多焉靈臺公於
先生實有師友之分則知其學有源委而傳之家者亦
必有所夲矣况中孚又賢而好脩今既世有其官茍能
益自䇿勵而進學於儒明乎天人之㣲察乎事物之變
不若古之人不已焉使異日之論太史者皆曰劉氏祖
孫無愧乎司馬氏父子不亦韙歟
　　　送麴將軍詩序
明威將軍僉鳯陽衛事麴侯文敏予故人也前年以錦
衣餘員出之中都今年之夏為總漕事者所舉分督江
淮十衛之漕來京師事竣朝辭而還交㳺之士相與餞
之都門之外因取李白詩所謂將軍出使擁樓船江上
旌旗拂紫烟者為韻分而賦詩贈之衆賦已足次及予
予乃起即席曰麴侯諸君子皆為侯有所賦予獨無也將
若之何雖然予與侯交惟舊請獻一言予曩與侯語大
丈夫卓偉可喜之事業侯未嘗不喜也今能記之否夫
窮逹之際足以觀人始侯去時一騎蕭然单行也侯固
自若而他人猶為侯歉焉今侯之來督萬軍之衆轉千
里之漕樓船蔽川旌旗如林惟侯指麾總帥重其才士
卒懐其惠衆方嘖嘖羡侯之賢而夸侯之能侯於此亦
寧不自喜矣乎然予竊以為未足為侯喜也昔者馬文
淵起布衣至大將方其以伏波南征将樓船數千戰士
數萬遂平海徼啟新息之封一時功烈亦足為盛矣其
還也故人平陵孟冀賀之於坐文淵乃却之曰吾望子
有善言反同衆人耶此其志盖有大者故不以自喜也
若文淵庶幾所謂大丈夫者哉侯平日之志不下文淵
今而小試焉有大者在予其可為冀之賀而自同衆人
乎為侯告者惟益大其志而務自養使夫才全而力鉅
以為國家之用入當任柱石之重出當受邉圉之寄取
不朽之功烈垂之青史則今之所謂大丈夫者非侯而
誰樓船督漕而已果足為侯賀乎嗟乎志乎大而成其
小者有矣志乎小而成其大者未之有也是故人不可
以無大志有其志而不遇則有命焉又何歉乎哉侯其
勉之於是侯喜謝曰㫖哉子言其有發於恂請識之諸
君子亦皆謂予言忠於侯也遂以書於篇什之右云
　　　送王谷誠序
孔子至聖也其門人亦莫非賢者而猶稱善人者不可
得而見况於今之人乎於是而有所謂善人者予烏得
不樂見而與之言耶鍾宗器者吾黨先軰之士也其言
非禮而不發也其行非義而不由也其外之荘而中無
戾也予以為宗噐盖今之所謂善人焉故重之而與㳺
宗器嘗為予道其友王谷誠之居錢唐盖錢唐之人莫
不稱其善也今年夏宗器來告予曰谷誠來矣願介以
見子予察其言貌而得其行與宗器若一人焉喜而歎
曰信哉非善人莫能知善人也宗器之善吾於是益信
之矣夫以善人之不可得見而予乃見宗器與谷誠焉
雖天下之善人不止夫二人者然予之所見如二人者
則豈多有哉此予之所以樂而為言者也予又聞之宗
器谷誠有二子焉曰廷器廷用皆秀而好學行肖其父
是其父子皆善人也予雖未之見然見其父而知其子
亦不逺矣雖然予聞丼受和白受采忠信之人可以學
禮今有善人之質而又加之以學其進於道也易矣谷
誠則已老而二子者方少壮歸以予言語之俾之學焉
而進於道則其德之成也孰禦焉豈止善乎一鄉而已
夫樂道人之善而成人之美者君子道也予也将竊取
焉故於其歸而以贈之
　　　貞夀堂詩序
貞夀堂者呉人之寓滇南者邵璘奉母之堂也其詩則
京師大夫士之所為賦也盖璘之母沈呉故家女笄而
歸于璘之父仲仁仲仁坐事徙滇沈與之俱不幸而仲
仁歿沈寡居守禮養其老姑終天年字其三孤子瑛璇
璘咸底成人極其辛勤以立邵氏至於兹盖四十有餘
年瑛復蚤世璇則去從老氏更名以正為道録在京師
惟璘居事母能敬謹致孝而沈年踰七十垂白在堂康
寧怡愉以享其養故璘得以是名堂而以正則請為之
詩将以揚其母氏之德焉夫執德莫難乎貞婦道從一
而終不能貞則無以立乎閨壼是故婦無夀夭而必貴
乎貞也夏南之母雞皮三少謂之夀可矣而何有乎貞
君子賤之不足為稱道也杞梁之妻死於水恭伯姬死
於火可謂貞矣而又不得乎夀君子貴之而且愍焉不
忍稱道之也貞而且夀其公父歜孟軻氏之母乎是則
君子貴之而又樂為之稱道者焉邵氏之母其殆庶幾乎
此矣宜夫大夫士之為之詩也雖然吾聞古之為詩者
其有所詠美必有以寓勤戒裨世教焉不徒作也今大
夫士之為此詩其亦有以哉以沈之貞而可以勸夫為
人婦者焉以璘之孝而可以勵夫為人子者焉以以正
之為道士而能揚其母氏之德於儒者抑可以警夫老
釋之忘親背本者焉其有裨於世教不既多乎不然滇
南邉逺之壤去京師萬里外雖有髙爵重位之人求詩
詠于詞林不易得也而彼邵氏之母固遷民之孤嫠也
大夫士何汲汲而詠美之乎觀是詩者可以知所勸矣
　　　湧翠軒詩序
性中譓禅師者淛東之名僧也精於釋學而又通乎儒
好從薦紳之㳺乆主杭之龍華今來都下手一巻謁予
曰譓少出家於世間之樂初無所嗜而獨癖於泉石凡
天下之名山嘗力窮而討之得其最幽僻而竒絶者栖
之曰龍山山之脈自天目來亘百數十里蜿蟺廽伏若
長龍蟠乎莽蒼之野而鳯山自其東騫翥而至若相迎
舞者吾之寺正當兩山之間後負陰巖前瞰濤江越中
諸山皆在拱揖之内左右鉅木數千章森立如幢盖晨
嵐暮烟薈蔚蔽虧一逕縷懸僅可容步人行其下仰不
見星月而其絶頂之出雲表者則吾之軒在焉每跏趺
初起引領四望峙者蒼然流者㵾然植者葱然欝然盡
眼界皆翡翠色若自虛空中湧出也當是時使吾心融
意釋恍然不知其在兠率之宫耶欝霄之臺耶視世間
塵物之茫茫無足言者故以湧翠名之大夫士之過我
者咸為我詩之獨未有為我序其事者敢以為請予聞
而竒之夫天地間清淑之氣鍾在山水山水在在有之
然世俗固不知好而儒紳之流徃徃為世事所縻栖隱
者少惟釋老之徒離棄世務無所用心故能擅有山水
之樂而其間緇流尤多予意其人皆廬山之惠逺金山
之了元也徃逰於呉江南諸山莫不有僧主之然觀其
人於山水乃反不知好塵趨俗想略不能脫洗見予軰
好㳺顧厭笑之若是者寧不有負乎山水也耶今性中
既能好之又能詩之而求序之其主兹山真不負矣夫
豈下於逺元乎哉予之於山水固所深好者縻於薄宦
未能償之異日倘幸得告歸省丘墓於是便道來杭必
登龍山一覧翠色尋性中與之歌詠知其必不厭笑予
也以是序其巻端
　　　贈李給事中序
正統元年夏五月壬辰廷選進士十有四人而河南李
詢好問得禮科給事中凡同年之友皆為之喜而諉予
為之言予與好問嘗同觀政户部於同年中尤相知者
盖其先君子愚齋先生以明經教授好問之學實有源
委而其才器又偉然出於人予以是知之知之深故
喜之深也惟我國家用賢致治其取人固非一途然於
進士科特加重焉夫六經之學所以致治之本也士之
通經亦已難矣今於三年之間㑹天下之士而取之僅
得百人焉是以凡第為進士天下無輕之者此非名之
重者歟給事中實天子近侍之臣居黄門掌封駁六卿
諸曹之事於是乎司其出納而聽其治忽此非職之重
者歟夫取重名居重職則其責任亦必重矣以好問之
賢其任此固宜然一人之身而負此三重焉其可弗思
耶思之奈何亦盡吾職之所當為而已耳盡吾職奈何
亦推吾之所學以行之而已耳夫經義之制事猶醫方
之制疾也用得其當則無所不治不能通經而以治事
猶不能處方而欲治疾不亦難哉故凡有官者不可不
知經義而况黄門封駁之任尤當其要者乎有所出也
揆經義以出之有所納也揆經義以納之若然而事有
不治者吾不信也好問之於經學猶世醫之於方藥知
之明而用之審矣茍推而行之以極其至則雖銘鼎彛
之功當柱石之任而建不世之事業有不患其重也况
其小者乎曽子曰士不可以不𢎞毅任重而道逺好問
於是乎勉之使世之論者皆曰信哉經學之士之足用
也又皆曰是某科進士也然則為吾同年之光而可喜
者又豈止如今日而已雖然斯言也豈獨為好問發哉
凡吾同年之士皆將有望而予之愚亦以自勉焉
　　　春谷說
虎丘僧熈今住山都綱定公之法嗣也其字曰春谷間
謁余請文以敷其義余謂禅宗不立文字子奚文字之
求且吾不讀釋氏書又安知其義子之師方據猊揮麈
為衆説法子不之問而問之余何耶熈曰吾之名固吾
師所命吾師之語我曰汝之名字義兼乎儒釋釋之義
則吾師既以教我而儒之義未聞故願有請焉余不得
拒也因謂之曰子來前吾試為子言之吾儒之書有言
熈者則廣大和明之謂也而廣大和明莫如春劉訓所
云衆人熈熈如登春臺是已然子之字不以臺而以谷
何耶意者臺實而谷虚釋氏宗空寂而離實相故棄彼
而取此耶且夫春和之氣得間而行得間而止而谷也
者乃介乎兩山之間虚而有容風與水之所宣通者又
所以受乎春也谷而配之春宜矣雖然豈惟兩山之間
哉天上而地下一元之氣運行其間亙古今而弗息是
天地一春谷也圓顱方趾中虚其心一真之性渾然常
覺止而不滯行而不窮是人身一春谷也子之所謂春
谷者其不以此乎熈喜曰甚矣君之言其與吾師合也
余曰是則合矣抑猶有不合者存子知之乎曰不知也
曰子之道如斯而已然吾之道則不止於斯也夫性之
在中體則虛而用也實其虛者理其實者德故内以成
於已外以成於物成已成物所謂仁也子之道其亦有
得於此乎或舉譯汝書者云梵言之謂釋迦即華言之
謂能仁信斯言也則釋氏之先覺其所見抑亦有合於
此歟而余不讀其書不知其底藴果何如也試以問於
子師其有以語我乎
　　　先春堂記
出呉門西南四十里外有地據吳山之勝者曰光福里
里人徐氏世居焉盖自宋季迄今而詩書之澤不衰洪
武初有曰良輔者以文學典校事與徐大章楊亷夫倪
元鎮髙士敏諸人相倡和頡頏上下而其制行尤髙故
當時江東儒者以良輔為稱首季清其曽孫也天資秀
朗警敏過人年幾五十而志益勤思紹廼祖之風範閒
構一宇以為㳺息之所命之曰先春之堂余嘗過之季
清請余登焉坐而四望左鳯鳴之岡右銅井之嶺鄧尉
之峯峙其上具區之流匯其下扶踈之林葱蒨之圃棊
布鱗次映帶於前後時方冬春之交松筠橘柚之植青
青欝欝列玗琪而挺琅玕梅花萬樹芬敷爛漫爽鼻而
娯目使人心曠神怡若軼埃壒而凌雲霄出陰沍而熈
青陽視他所殆别有一天地也余顧謂季清曰勝哉景
也此其所謂先春者乎然余聞之地以人而勝人以時
而樂是故山水雖佳而居無能賞之人過之而弗睨睨
之而弗愛則地固不得以自勝人能賞矣而生無可樂
之時飢寒之切身憂患之縈心則登山臨水且悴然有
惻愴之情抑烏能自樂哉今子之居既據湖山之勝而
又生斯太平之時承文儒之緒田園足以自養琴書足
以自娯有安閒之適無憂虞之事於是乎逍遥徜徉乎
山水之間以窮天下之樂事其幸多矣視彼叔世之民
搶攘於風塵之際者詎非得春之先者乎子其乗是而
益進脩焉㳺乎道德之林息乎禮義之圃樂乎性分之
天而展其光風霽月之懐抱以探先春之意不亦至乎
季清曰善遂書以記之
　　　公餘清趣説
蘇之節推錢唐方克正於官廨之中搆一軒以為退食
之所取佳花美木石之竒秀可翫者羅於庭除而置圖
史琴尊其中毎於聽㫁之餘而㳺曰此吾公餘之清趣
也遂大書以掲於軒之楣間或謂克正居推讞之官蒞
刑名之司鞭扑狼藉案牘旁午其退食之頃思慮不休
尚何清趣之有耶克正曰不然彼民之有犯吾聽而斷
之是者為是非者為非當輕而輕當重而重是非輕重
壹係於彼吾何容心於其間哉故吾退食之際㳺息於
斯一琴一咏自適其適觀夫花木之乗和吐芳夸妍獻
秀於吾前而風光月色澄鮮爽朗與之相輝映於上下
方是時目與景接心與趣㑹湛然而寧悠然而樂泠然
而有出塵之思不知清之在物耶在人耶吾聊以是而
自詫云爾予聞之曰克正其知所以養心者乎夫君子
之學莫大於養心而養心莫善於寡欲欲寡則心無累
而清矣心之清者觸物而皆清故夫聲色所以惑人也
而君子弗之惑貨利所以汚人也而君子弗之汚貴富
權勢所以軋人也而君子弗之軋貧窮患難所以挫人
也而君子弗之挫若是者何哉以其心之清也心清之
極雖以之蹈水火臨戰陳而有不可撓焉况居安易之
地而翫物之素清者乎是其得趣之深固将宜練布之
衣而踰彼綺縠之麗甘藜藿之味而薄彼太牢之腴陋
巷蓬茨而不改其樂廟堂華衮而不易其素彼萬物之
膠膠擾擾者又奚足以溷其靈府哉此則君子養心之
趣也公果於此而有得焉則以之都髙位當大任亦可
以清心而處之矣而豈惟今日公餘之頃為然哉克正
喜曰子之説誠得吾心請書之以自朂
　　　俞節婦貞節詩巻序
三代之時無節婦非無節婦也人皆節婦也及夫王教
之衰彞倫之斁婦之失節者多於世於是乎有所謂節
婦焉漢劉向始著列女傳以明婦道而唐宋以來復有
旌表之制盖扶樹世教之意爾今之世其去古益逺矣
婦之能不失節者益罕矣是以朝廷之旌褒益隆而君
子之稱述益重亦其理之宜然也歟狄節婦者吳士俞
毓之婦也毓父有立先生為世名儒而家素貧狄為婦
禮甚脩悦於舅姑而宜於其夫毓既早世遺孤嗣生甫
七月而其舅姑相繼亡狄方少艾煢然獨居斥賣妝奩
以舉其䘮躬紉績以育其孤盖三十年於兹而其志節
皎然如一日嗣既長而克樹立紹其家學狄之教也郡
守况鍾具其事以聞於朝褒命且下矣而吳之士君子
又相率為詩以稱述之嗣輯而為巻請予序之以傳於
世予固嘅夫風教之不振而節義之不立也嘗欲採取
近世婦節之卓然者著録之以續子政之傳頋未遑耳
今觀俞氏之婦之節非所謂卓然而可録者乎若其所
以事舅姑事夫教子舉盡其道非今世之婦三代之婦
也然則其為天朝之旌褒士君子之稱述不其宜哉予
斯取之以為貞節詩序
　　　聮璧堂銘
姑蘇鄒公敏甫有二子焉伯曰亮字克明仲曰順字克
和競齊爽名有耀于時克明以文學才行舉拜吏部司
務克和以明經領鄉薦蘇人榮之遂以聨璧顔其堂盖
諭其伯仲之並美也其伯仲請余銘之余以斯文之好
有相規之道乃為之銘曰於乎是惟聨璧之堂璧其人
不璧其玉璧其才德不璧其容質於乎是名也不可以
虚得惟二子其勉旃以輝於鄉而瑞於國也
　　　客中清趣巻序
予友武昌陳士謙倜儻士也其先大父當國初用武勲
為羽林撫軍以疾謝官子孫因𨽻伍符士謙䖏戎行三
十餘年用其能常居大将幕府典書記之事故太保鎮
朔大将軍陽武侯薛公尤器愛之毎出塞必以士謙從
其經畫方畧多士謙之贊焉人固謂士謙將因以取功
名者然非士謙志也及薛公之卒士謙即謝去㳺於江
淛之間予與之别乆矣今年予在呉門士謙自錢唐來
與之㑹夜連榻叙契闊既乃胠其篋出一巻視予觀之
其題曰客中清趣有畫四段詩四十首皆其觀梅而作
者也予問其處士謙指以謂曰此為西湖旅店之所觀
者此為脩川驛路之所觀者此為海昌儒學之所觀者
此為希仙道院之所觀者既而歎曰嘻人生適志耳奚
必利逹為吾志於閒乆矣乃今得之且吾嘗誦孟浩然
林君復之詩而想見其為人固欲徃從之㳺而不可得
也今幸天觧吾縳去塞垣之險而挹湖海之清釋鞍馬
之勞而得壺觴之樂當夫蹇驢破帽徙倚吟哦於雪野
梅林之下雖無二子之髙才逸志而其清寒之態蕭散
之趣盖未之或殊也此畫此詩所以紀一時之實耳其
為我序之予曰士謙何自詫如此人各有志求而得之
雖聖賢事業可冀何規規浩然君復之求雖然予於士
謙之言抑有感也當今之世士有一才一藝輒競進取
小以取其利禄大以取其名爵其無實而濫取者又何
可勝道以士謙之才與藝而欲有所取豈終不可得耶
乃獨飄然引去事乎閒放之㳺而躡詩人隠士之跡其
志不亦髙哉固無怪其自詫矣遂為序之曰其詩學東
坡有曠逸之思其書學松雪有清婉之度而其畫則予
不能評之知畫者以為得馬夏之法云
　　　䟦劉氏全冲堂巻後
右全冲堂詩文一巻乃永樂中詞垣諸老之為吾友劉
季誠之先君子康民作者也記之者翰林學士臨江金
公㓜孜詠之者國子祭酒兼侍講豫章胡公若思學士
建安楊公勉仁侍講王公時彦慈溪陳公光世侍讀吉
水周公崇述安成李公時勉脩撰吉水羅公汝敬南康
余公正安檢討吉水錢公習禮西昌余公學䕫江陵劉
公永清莆田黄公行中五經博士姑蘇王公汝嘉典籍
興化黄公約仲中書舎人吉水許公鳴鶴而詠焉且題
識其後者則侍讀學士永豐曽公子啓也方是時康民
以名醫徴居都下挾其能游公卿間凡巻中諸老皆與
之知而金公曽公其尤厚者也故為之記及題識焉後
金公累遷太子少保曽公遷少詹相繼卒而周公遷庶
子汝嘉遷侍講與二黄亦皆先後即世胡先生則以太
子賔客致事歸老豫章二余以侍講鳴鶴以中書先後
去而羅公遷工部侍郎廵撫陜西今亦罷歸其鄉陳公
遷南京國子祭酒劉公出為廣東布政使在翰林者臨
川王公今遷禮部侍郎李公錢公皆學士建安公今進
少師執政於朝盖自永樂己亥迨今二十年耳而諸賢
之進退存亡有如此焉而康民亦已謝世其亦可為感
嘅也哉余惟國家文運開於洪武而隆於永樂若豫章
建安臨江諸老固皆當代名卿而為文章之司命者也
其餘亦莫非一時之翹楚焉其所述作可以耀今而垂
後也必矣况於存者不可易求而亡者不可復作所謂
愈逺而愈貴者後此更二十年而欲復求諸老一字其
可得耶季誠其保愛之哉雖然康民之得此於諸老非
有他為也獨以其醫之良而已季誠将保愛於此則亦
勉以世其醫之良而已醫之道莫大乎全夫冲和之氣
乃父之名堂固有所見諸老之文若詩發揮其意義之
𤣥亦既盡矣季誠其能玩味而擴推焉豈非善於繼述
者哉余也舊學於胡先生而游從乎諸老之間今又辱
季誠之知於其出此巻以求題盖有所不辭者也
　　　徐處士挽詩序
輓詩之作所以相挽䘮者挽䘮者歌之以齊其力而節
其行也公孫夏之所謂虞殯莊周之所謂紼謳李延年
之所謂蒿里薤露皆是也虞殯紼謳今亡其辭蒿里薤
露之辭具存其意大抵以哀人生之無常死者之不可
作而已然非專指其人而哀之也惟昔賢豪之士不幸
詘厄而殀䘮者則或從而哀之若秦人之哀子車楚人
之哀屈平齊客之哀田横亦皆挽詩之流而變焉者也
後之詩人沿而效之繇魏晋六朝唐宋以迄於今而寖
盛有其人無可哀而哀之有不以哀之而以美之者其
挽詩之變而又變者歟嗟夫世降風移文章之變豈獨
挽詩為然哉是亦可嘅矣故處士徐君藴文之卒也吾
黨之士之為挽詩者累百數十篇處士之子孝章繕冩
於册持以請予序之惟夫處士生盛明之世樂善行義
優游以自適非詘厄也年踰九十而終于正寢非殀䘮
也是無可哀者也無可哀則疑當美之然而諸君之詩
又不惟美之而多哀之者何耶其意盖以鄉有耆徳如
處士者里俗之所取正子弟之所承教士大夫之所往
來而與游者也今其䘮焉里俗何所取正也子弟何所
承教也士大夫何所往來而與游也是則可哀矣有是
可哀而哀焉然則諸君之詩亦不為徒然而作者予是
以不以其詩之變而不之序也
　　　烟波釣客賦
武昌陳子余老友也其為人類古之狂者常有遺世獨
往之心年及五十即致家事買舟泛于江湖之上自擬
唐張志和號曰煙波釣客間見余曰子知吾志盍為我
賦乎余曰唯唯因抒其意而為之賦云
呉楚之間有人焉短莎被秋䨇鬢垂白獨操扁舟往來
乎具區雲夢之澤日夕持竿而嬉初不計魚之失得隱
姓與名自稱煙波之釣客有疑而問之者曰異哉客乎
觀客之貎揣客之徳殆隱逸之流非漁人之匹也乃今
之釣豈將協非熊之兆以希吕牙之績歟抑將應客星
之占而踵嚴光之跡歟二者必居其一請從客之所擇
客曰否子言過矣彼師尚父託魚避紂以成周業盖孟
子之所謂天民也子陵迹漁謝漢以遂其潔盖孔子之
所謂逸民也之二子者一則鷹揚以開蒼姬八百載之
太平一則豹隱而立炎劉二百年之風節此其功烈志
操赫赫乎曒曒乎不可尚已豈區區鄙人之敢擬哉雖
然吾嘗竊慕唐張志和之為人焉不為名謀不為利圖
清不矯俗溷不合汚優游卒嵗老于江湖嘗自命曰烟
波釣徒視前二子吾不知其何如然而亦豈狥世沉浮
之夫也吾意以為逺者難法近者易模故不敢上攀二
子而竊自附於志和抑吾之游以水為鄉以舟為家朝
餐島嶼夕宿汀沙弄五湖之風月覽七澤之烟霞寵榮
不及僇辱不加視吾莎笠黻冕之華恃吾綸竿生事之
涯飯有菰米餚有魚鰕得酒即醉笑呼啞啞方是時不
知我之為志和耶志和之為我耶語已乃拊榜而歌曰
操舟兮荷莎縱予游兮烟波招𤣥真兮為侣矢予心以
靡他又歌曰水兮浟浟山兮峨峨釣且游兮嘯以歌人
間世兮寵辱多予不與知兮其如我何於是問者歎曰
客真逸者也遂書其言而去
　　　孝思辭
錢生昌海虞故家子也好學克孝母王蚤卒墓於虞山
之下生痛其不逮養也哀之常如在䘮者時復之墓而
號然猶以為不得晨夕省也乃圖厥兆域日展覽以自
釋焉以予亦䘮親而嘗廬於墓者為知其志持以請題
予感之為作辭以抒其孝思之情云
有封若堂兮虞山之陽木之拱兮欝以蒼子其陟兮跂
而望思母氏之體魄兮此固藏春濡以雨兮秋降以霜
子之心兮悽其以傷皇天胡不哀民之失恃兮令親夀
之弗長日曒曒其不居兮夜漫漫其未央上寥廓兮下
𤣥漠魂𠖇冥兮之何方恱謦欬之有聞兮將趨侍乎其
傍靈彷彿其若在兮𦍑即之而已亡念慈德之罔極兮
嘅微心之難償惟保身以淑善兮貽令名其不忘
　　　養志堂詩
　　　　琴川蔣志昻孝人也蚤䘮父其母顧氏寡居
　　　　守志教育之底於成人志昻奉養唯恐有弗
　　　　志也大書養志二字於堂楣一朝夕警焉期
　　　　盡子職予聞而嘉之為賦詩云
嗟彼烏鳥猶能反哺豈伊人子弗養父母維人之養與
烏鳥異不惟口體實惟厥志厥初生子鞠育孔艱食之
衣之已寧飢寒雖則卑陋願子顯揚雖則惛䝉願子髙
明親志若兹子寧不思思之奈何敬以養之其養維何
匪徒飲食欲順厥心將在爾德曷以顯揚詩書之求曷
以髙明仁義之脩矧惟貞母育乃孤子恩則有加報亦
難已予惟汝嘉作詩以告庶幾有明朂汝乎孝
　　　贈醫士盛文繼序
呉中之醫多於天下籍太醫者常百數十人其為使判
御醫及諸藥局之官者累累有焉其術多出東垣丹溪
之傳或得之師或得之家盛氏之醫盖世業也而御醫
公啟東則學之王仲光先生仲光以儒為醫其學尤䆳
啟東親承其指授遂以國醫稱其從弟叔大名與之齊
相繼徴入太醫子侃又為郡正科一門兄弟父子皆以
醫顯故今之言醫者自天下論之則呉中為多自吳中
論之則盛氏為多文繼盛氏之良也以啟東叔大為諸
父而兄又剛其資美其務學呉醫之後進者莫先焉郡
将謝侯之子有疾文繼治之酬之以金幣弗受強之乃
云願得予文侯為之請嗟乎予言何足為文繼輕重哉
雖然予聞之醫仁術也必以仁心施之以仁心施仁術
非仁者不能也有其心而無其術則雖欲活人而不免
於戕人有其術而無其心則將利人之疾而輕人之命
二者均失也而好利者尤甚焉為其賊仁而敗術也君
子謂扁鵲倉公之不得其死者非醫之弊也其恃術而
失仁則亦有以致之耳故仁者之為醫術不至不敢以
施施之不敢不盡呉之醫固多其可語此者何少也文
繼乃能郤金幣而請言其賢逺於人哉予乃語焉文繼
茍不我迂而求益之豈徒振其家學吾知其於仁道也
幾幾矣
　　　段讓字序
段生讓之冠也賔以惟禮字之讓以父命拜余請言以
朂余語之曰讓乎若知父賔名字之意乎人之有生不
能無欲有欲不能無争有争不能無禍争固召禍之道
也先王知其然也於是乎制禮以防民而行之以讓焉
讓也者所以弭争而消禍者也農讓畔則無争田之禍
賈讓財則無争利之禍工讓藝則無争巧之禍士讓才
則無争名之禍官讓能則無争位之禍争禍之極者莫
如戰陳然賢将御之未嘗不讓敗則歸咎於已勝則歸
功於人夫豈無勇而姑為是哉將以弭夫争禍之害耳
戰陳猶事乎讓也平居而可不以讓為事哉孔子之哂
子路曰為國以禮其言不讓曽子之傳大學曰一家讓
一國興讓則聖賢之於為家為國固亦事譲矣虞史之
賛帝堯曰允恭克讓則聖人之於為天下固亦事讓矣
於乎為家為國為天下而一事乎讓也學者之於自修
而可不以讓為事哉雖然讓不徒讓有禮以為之讓焉
禮與讓表裏也讓以實禮禮以行讓二者必兼而後可
生之名讓而字惟禮為父賔者其知言矣哉生其勉之
則於學庻乎其有成也
　　　序海虞徐氏家規
予讀易至家人之彖而歎曰嗚呼甚矣治家之難也惟
正其庻㡬乎父由父道子由子道而父子正矣兄由兄
道弟由弟道而兄弟正矣夫由夫道婦由婦道而夫婦
正矣之數者正而餘無不正然其機則在家長之身為
家長者一家之表也其正之之道不惟其言惟其事不
惟其事惟其心心正則身修而本立仁不敓於私義不
牽於恩子以儀父婦以儀夫弟以儀兄推之其餘則内
外不嚴而辨宗姻不暱而睦僮奴不厲而戒家其有不
正哉家正而餘無不正故曰正家而天下定矣是以聖
人之經王業於天下立法制治必自家始而况大夫士
之以有家為業者乎三代之際以宗法相維保家有人
治家有禮其儀矩一定無别為之者也及夫後世宗法
不修而家道莫由以正士大夫始有别為儀矩於家者
盖亦有敦古正家之意焉海虞徐敏叔吾宗之華也其
著家規盖倣乎九江陳氏之家制臨江陸氏之家儀而
為之吾謂夫規矩者先自治而後治人者也必若易彖
所云而後可不然則不足以為䂓矩傳曰身不行道不
行於妻子敏叔尚監斯言以自朂哉
　　　袁徳新傳
袁徳新其先成都人宋有名韶者仕為少傅資政殿大
學士同知樞宻院事始徙温徳新之六世祖也自韶而
下皆居温至徳新之父大道避元季海冦之亂復徙呉
江徳新為人瑰竒多聞家貧以賣卜自給卜輙竒中人
有大疑不逺千里趨叩之永樂中劇盗倪横三徃來蘇
湖境中刼殺人有司捕之不克官軍遇害者相繼事聞
上命浙江按察使周詢督兵逐捕賦遁去詢乃追跡之
不能得召徳新卜之徳新視其墨曰是為火兆木爻惟
賊逸於所生而獲於所死之西北方捕焉可獲獲賊之
期將在建酉之月乎詢遂渡江而北獲横三於宿遷果
八月也松江李商當逺行從徳新卜未荅所問者遽謂
曰公家火矣可速歸商方驚訝俄而家人至果以火報
蘓校官馬夀失槖金來卜徳新曰此公家三老嫗取之
毋枉他人夀歸索之乃獲徳新既老目眚不復視墨兆
但聼拆聲而决吉凶其術之精如此徳新為人卜每依
於禮其不以義叩者輙拒之曰易為君子謀不為小人
謀惟龜亦然吾豈為不義謀哉家雖屢空未嘗以利動
其心日計所得足供蔬食即已有贏輙復以予貧者其
學於隂陽醫藥靡所不通然性簡尤常閟固不以自見
人知其能卜而已不知其他也嘗謂所親曰我生之辰
直二辰死亦必直二辰果於正統丙辰之三月卒焉子
滎傳其學而益進於儒
太史氏曰余讀司馬季主嚴君平傳嘗歎其髙趣逹識
盖㡬於有道者豈真賣卜之流哉顧近之卜筮者率鄙
謬射利可賤而復恠古今人不相及也余還呉聞徳新
之為卜如是乃知世固未嘗無其人但有不及知耳抑
豈特卜者然哉因著録之以續日者傳云
　　　簡黙堂記
武丘之佛慧蘭若有比丘𢎞簡號曰黙堂而請予為説
其義予應之曰若學佛者佛出西土我東土人不學佛
言何以為若而説佛義然而若必欲我説也是若强問
也若强問我不得不强荅也若佛之學盖曰空寂而已
空則無物寂則無聲無物則無作為無聲則無言語無
作為故簡無言語故黙若所云簡黙者意其在是乎然
簡黙之近空寂而非空寂也簡有跡空無跡黙有意寂
無意由有跡入無跡由有意入無意無跡無意果有所
云簡黙乎果無所云簡黙乎於是𢎞簡躍喜合仆起謝
曰妙哉言也實開我心予曰否是若所强問我所强荅
者也非我所學而知者也我所學而知者可以告我徒
不可以告若若無以我為外若也耶
　　　湖山深處記
呉之西南山水之會也而穹窿枕具區之壖山趾盤礡
延袤四十餘里登焉者盡日之力而後至其巔視陽抱
靈巖玉遮諸山鴈行列其側若卑㓜之侍長者而無與
為抗其支山則為香山盖夫差西施之所嘗游者有古
離宫遺址在焉故其地又名南宫里程氏里之望也其
先盖自盱江來徙於呉至士傑而家日豐裕有子四人
其仲曰思民孝友而好文常從薦紳大夫游余營先隴
青芝山中距南宫一舍許思民與其舅氏楊希善先生
屢顧余余既服闋而過之晨自墓廬度鄧尉嶺並湖而
南穿薈蔚之林經﨑嶇之谷日卓午乃至其居負山靣
湖茂樹修竹掖左右幽䆳蕭爽窈然隱者之居也思民
從其父兄門迎欵余時希善先生適亦來會余悦而相
與言曰此其湖山之最深處歟思民喜亟請記之余謂
思民天地間靈秀之氣鍾於山水之奥區其幽足以隱
其清足以玩其産足以給衣食供薪水又皆自然而有
不待經求營致者故世之髙人逸士常樂處乎其間夫
豈獨以其逺城府而離闤闠也君子亦將有以資其養
焉耳然其為養也淡薄非素乎淡薄者亦不能處之使
生乎紈綺膏粱之子一朝居焉其不顰蹙而求去者鮮
矣今而父子世居焉而不厭其能素乎淡薄者哉抑吾
聞之孔子云知者樂水仁者樂山盖以山之厚重不遷
者有似於仁水之周流無滯者有似於知也是乃得乎
性分之内而有天然之趣者故能致夫動静樂夀之效
焉則又非止素乎淡薄而已也然必仁智也者而後能
有此效茍非仁智而徒然樂之則亦所謂膏肓痛疾者
耳安所得效哉子之樂之似矣尚進於學以求仁智之
實徳躬體而心樂之當夫烟消雲斂之朝風清月明之
夕山翠如洗湖光若鑑於斯時也浩然而玩之將必有
真趣之得焉子其嘗試求之可也
　　　題彭御史教官箴
右教官箴監察御史彭朂祖期之所作也祖期以建寧
府學教授舉為御史奉勑提督學校於南直𨽻因作箴
以貽部内諸教官長洲教諭蕭欒彦清得而装潢之掲
于座右請予為之題識其箴大意主乎嚴與勤為教之
則焉余覧而歎曰祖期其能奉承朝廷之意哉彦清其
能奉承使者之意哉能奉承朝廷之意斯得使者之職
矣能奉承使者之意斯得教官之職矣雖然余聞舜之
命契為司徒曰敬敷五教在寛朱子白鹿洞學規亦曰
嚴立課程寛著工夫夫敬與嚴之於施教亦既至矣又
何寛之云乎盖聖賢之教人固將以成其徳而逹其才
也成徳而逹才豈急切之能為哉故必從容誘掖而漸
摩薫陶之不求其近功而求其逺效不責其小就而責
其大成夫然後有以變化其氣質而深造乎道義上才
既得極其所至中才以下亦可自勉而進是故教之者
不以為易而學之者不以為難然則寛也實所以濟夫
嚴與敬也施教者必其嚴敬以立法而寛以濟之使學
者有所持循而進可也不然吾恐其用心雖勤而造就
之不廣也國家之於學校其立法嚴矣然士由總角而
入學必至於冠至於强壯始責之學成而仕以用焉此
其教育之意固未嘗不寛也彦清於是尚其兼而體之
然斯言也豈特為彦清告哉雖以告夫使者與凡為教
官者可也
　　　送太守况侯述職詩序
大丈夫將有為於斯世必先養其氣節氣節之固則其
中浩然以直遇事而不餒介然以正臨變而不敓不餒
不敓而後可以任天下之至重處天下之至難矣彼平
居悻悻自好恃能舞智以為天下之事無不可為及事
變之來無以自守而輙餒以敓者以氣節之素失其養
也然欲養其氣節必其天資之髙修學之勤而後有以
致之若吾蘓守况侯其庻㡬乎侯豫章人也才彊識明
胸次磊落而又淑聞乎道義故能毅然以正自立而顯
於世其為郎禮部已有偉望時宣宗皇帝在御以天下
郡守多不得人命舉廷臣之才堪郡寄者得九人焉特
賜璽書諭勉以行盖國朝郡守之賜璽書始此而侯以
大宗伯胡公之舉實居九人者之首故命之守蘓蘓畿
内重郡也粮賦居天下之半國用所需多於蘓焉取之
土産有餘而民力不足汙吏奸豪奪攘其間故雖有富
庻之號民常苦於他郡而為之守者亦難於他郡侯既拜
命即以興利除害為己任及下車遂修政條明禁令一
以璽書從事黜汙吏檢奸豪奏减粮額之重者十之三
凡諸不便於民者悉陳革之蘇之人始則畏侯之威終
則懐侯之惠而樂其利如出幽而明既病而甦也侯去
郡者再民輙上書乞留于今七年矣治乆而化孚侯坐
而撫之民無不順者故論者皆曰自國初以來有功於
吾郡未有如侯之多者且謂侯有行必逹有言必韙可
謂有大丈夫之為者余曰此侯之有為人固知之而不
知侯之氣節所在也異時中謁者專使於外秉威㨿重
以誅求乎民方岳旬宣之臣皆嚮風而靡部使者亦斂
手避焉郡縣奉承不暇冀免督責於已遑恤其民乎所
在有一二軰輙騷然失寧而蘓之聚者常三四十軰以
其富庻也誅求常倍於他郡侯之至獨挺然以義折之
使皆俛首去不得肆乎其害而彼之魁桀者且服公所
為謂其人曰况太守清正人也不可犯焉是以朝廷嘉
侯之忠而吏民頼侯之徳當是時侯之氣節盖已雄於
天下矣余嘗一見侯與論大丈夫之事業侯固欣然以
為其志而余亦以是與之也雖然侯之為郡亦重且難
矣然天下之事尚有重且難於此者以侯當之而不餒
以敓是則余之所望於侯者也惟侯勉之侯以述職赴
京師郡之薦紳會餞侯呉門之外各賦詩一章以侯為
贈時余適與焉因衆所强而序以弁云
　　　送太守况公述職序
太守况公之述職將行也郡之大夫士舉餞送焉而為
之詩文以稱道其徳美余系於郡人之末禮不可以獨
已亦既有贈矣而醫學正科盛侃又屬言贈之余歎曰
太守公政績之美信有足稱道矣然吾郡能言之士十
百其人極口之辭殚筆之力稱而道之固已無遺矣使
余能言且無以加矧其不能乎敢讓於能者侃曰不然
夫美徳頌功詩人之業也屬辭比事春秋之法也子名
在詞垣而任官史局其於叙述固所當然今郡有賢太
守如况公者雖屢書焉不為過也子奚辭哉余偪於侃
言而領之然余竊以古之君子之相贈人以言也不徒
美其所已能尤必賛其所未至故聖如大禹而益猶賛
之今諸君之稱美於公盛矣而未有賛於其所為者何
耶夫以公之所自立而觀其志盖不止於今日之所見
者而吾黨之士所為稱説乃止而弗進豈忠告於公者
哉昔黄霸治郡常為天下第一後為丞相乃無所建明
而功名損於前時韓休亦善治郡人以恬和易之及既
當國則直道匡君有良相風葢大臣之道與為郡異霸
明於治民而懵於丞弼若休則可謂兼之矣故漢書傳
霸於循吏而唐書叙休之相業有以也公之髙才逹識
其必有見於此者使其果進而大任尚願宜以霸之所
不足者自克以休之有為者自勉可也夫有而不自足
者必成其大行而不自止者必至於逺古之君子惟日
孜孜求進乎道恒若弗及用圖其逺大之功業而已余
不敏亦嘗有志於斯故喜為公道也公於是而加孜孜
焉以求其道則雖唐虞三代岳牧卿尹之功業而有可
致又何韓休之不可及哉遂以是言復於侃而為公贈
　　　䨇節詩有序
呉有朱華二節婦者母女也事見永嘉陳亢宗所為傳
浚儀張繼孟所為記予來呉與華之子靖游靖以陳張
之述示予請題予以二婦之節而重其請因撮其事實
為詩美之以示勸於世其詩曰
呉有節婦母女同居母氏也曹笄而歸朱生女始晬而
䘮其夫泣抱厥女以養舅姑終奉䘮塟備極勤劬女長
擇配館甥于家得華詳叔不乆亦殂母泣謂女字其遺
孤命也奈何節也不渝皎若清氷映彼玉壺更相為命
三十年餘母已就木女亦白顱厥孤既長家道孔腴克
奉慈訓游乎文儒人謂其居䨇節之閭世多再醮不以
為汙有靦乃顔視此何如亦有臣子匪忠是圖朝唐暮
梁與賊為徒豈伊女流可愧丈夫有司不旌史氏則書
匪耀一時誕千載乎
　　　䟦華彦謀友竹巻
取友者必以類非其類者弗友也竹植物也非人之類
彦謀何取以為友耶吾有以知其意矣竹雖植物而有
君子之稱竒材美實虛心直節獨在嵗寒而不變此其
徳固有象乎君子也既有象乎君子吾斯友之友以其
徳不以其類也友以其徳不以其類則雖人也而徳
非君子有弗友焉不得於人而得於竹此彦謀之所以
合其類而友之歟雖然竹有君子之象彦謀友之如此
况真所謂君子之人乎茍有其人吾知彦謀必且師事
而求肖矣豈徒友之云乎
　　　張氏世徳堂銘
吾鄉多世醫世而良者推張氏盖自宋元至今以是術
鳴者七葉矣其顯而有官者亦數人希文先生號當世
盧扁其子養正軰又方振聲藉藉其作世徳之堂也詞
林之彦莫不有述余辱交其父子間可獨已乎為著堂
銘其辭曰
聖有仁術惟以濟生匪世弗精匪徳弗行既世以徳術
則必至孰其有焉吾黨張氏粤厥始祖暨厥髙曽至于
祖考恒業之承既得其術復得其心醫則累葉産無千
金不蓄其金而蓄其徳徳蓄之深鍾乃慶澤躬夀且康
後𦙍惟良匪人其能天道有常前多顯人後豈無之請
徴斯言掲諸堂楣
　　　叙一簾春色圖序
右一簾春色圖水曹何亮之為蘓守况侯作也侯以示
余求題夫春無色也因草木而色焉草木無色也得春
之生而色焉故有色焉者必有所以色焉者善觀物者
不觀其色而觀其所以色者盖生物之意於是存焉生
意之存乎是而吾心之仁亦存乎是是周茂叔所以觀
乎庭草之交翠而有契夫光霽之懐者也然所謂春色
彌天下皆是也豈一簾之足專耶吾有以知之矣王者
之治化及天下諸侯之治化及封内今之郡守古之諸
侯也守為天子治一郡一郡之土風物宜皆所當察焉
察物必自近始而施化亦自近始於天下有蘓於蘓有
府治於府治有堂於堂有簾簾其至近者也即其近及
其逺簾而堂堂而府治而蘓而天下盖不外是焉當夫
春陽和舒條風時至凡植物之類荂者蘖者荄者苖者
莫不勃然而以生藹然而以榮而勾萌而甲拆而條鬯
支逹而跗蕚葩華而青碧丹紫蘤白菁黄芳潤秀澤有
不知春之為色色之為春也侯於時燕坐黄堂之上鈎
簾而觀焉得乎目而契乎心此心之仁肫肫乎浩浩乎
與春意同流而無間於凡民之老羸稚弱癃殘顛流困
阨而飢寒者皆有以安養之扶植之而飽之煖之在此
為仁在彼為春夫庸知春之在天地耶在我耶春不在
天地而在我我施我仁亦近而逺庸知一簾之春不為
一郡之春耶侯於是而能體認焉操存焉擴充焉使其
徳之進政之進進進而弗已焉上有聖明且將進而為之
股肱輔弼以宣其仁於天下又庸知夫一郡之春不為
天下之春也耶於乎即是而觀春其所得亦大矣不然
徒娯目於形色之末而無得於心無發於政其不為玩
物䘮志者㡬希豈君子觀物之道哉侯之賢其必有以
辨乎此
　　　記范舜臣承澤巻後
范文正公在宋諸名卿間相業最偉其勲徳文章為天
下後世所稱慕者可謂盛矣然求公平生之所自得而
存諸其心發諸其言者則不過先天下憂後天下樂而
已之言也之心也唯仁者為能充之公仁者也仁者之
施必自親親始而後及夫民物公之汲汲置義田以贍
養族人意盖在此攷之錢公輔所為記其規範之詳可
見矣使其子孫能謹守之雖百世弗變可也而比年以
來官沒私侵寖消寖廢范之族日以敝舜臣公之十三
世孫也以是憂憤自責曰吾祖功利及天下而吾子孫
不能存其族重其家法吾可以坐視哉遂與宗子原理
圖之上書於前廵撫大理胡公今廵撫侍郎周公請修
復義莊以立范族二公以先賢之後而又義其所為皆
予之成之其族人因舉其為義莊提管舜臣於是益自
刻勵焦思竭力不憚其勞以營為之前後復故所失田
凡若干畝藏書遺墨之為他姓得者悉購復之新祠堂
飭義學修其遺規一歸於初以族之衆倍於前而租之
入减於舊則節其度而均施焉於乎舜臣亦勤矣雖然
文正公以孤窮之餘起布衣取將相功施當時澤流後
裔固天之所畀非偶然者然其奮發之初成立之際亦
已難矣今子孫藉其餘庥㨿其成業而欲為公之所為
顧不易哉有不能然則亦無志者耳舜臣果有志乎此
亦不可以今之所為者自足也公嘗云祖宗積徳百餘
年而始發於吾自公至今又三百餘年矣其積徳益厚
且乆矣天道可必豈無復發者乎有復發者吾將於舜
臣乎望之舜臣其尚勉之
　　　趙孝子至行録
正人紀立世教必以孝為之夲是故天子以孝治天下
卿大夫以孝而表率乎士民若其隱而在下有能孝以
立身者則上之人必旌顯之以風勵乎天下而君子之
立言不朽者亦必采録之以昭垂于世盖扶樹教道之
意也吾少也幸聞為孝之道於君子黽勉於兹恨未能
盡報親之志願也然於能孝之士未嘗不聞風而悦慕
之存者必求識其人没者亦求識其子孫而采録其行
實以竊附古君子之意今又以鹵莾之學忝官太史其
書孝義之事職也烏得以不文辭暨陽趙孝子事吾在
京師時已聞其略今也又得其詳於友人呉公美孝子
名鉉字文鼎元季之亂其父思誠倡義捍鄉里不幸而
死家殘於盗時孝子生甫六嵗而與母呉相失鞠於其
姑及長而有知遂棄家去誓以必見母乃還彷徨四方
越三年而得之於鄞奉歸養之終其天年宣徳初有司
以聞於朝詔旌表其門閭而復其家繇是孝子之名聞
天下今孝子既沒其子以澄亦克肖其行云昔吾覽宋
朱夀昌棄官尋母事每歎世無其人今觀趙孝子事與
夀昌所為若出一人焉固非慕效而為之也然夀昌在
宋既旌褒之而蘓黄諸公又為之著録故至于今其孝
義之聲猶焯焯若目前事今趙氏亦既荷聖朝之旌褒
而薦紳間又多能稱道之其在當時亦已顯矣獨不知
其傳之後世何如耳傳與不傳在孝子固無所損益然
人有至行如此秉筆者聞之而不録不可也嗟乎天下
之人孰無母而生乎而其能盡孝於母者則鮮甚者有
母在堂不能致養又愎戾焉若梟鳥者世未嘗無也使
其聞孝子之風得不愧悔乎哉吾於是録之以為世勸
　　　送伊吉士序
進士之選為庻吉士而績學中秘國朝之盛典也太宗
皇帝登御鋭意立賢以興文治始選甲申科進士之才
儁者二十有八人為之盡出秘書以資其學大官供饋
文房所須皆給自尚方旬朔則御便殿制題考試嚴程
督之必其成才追古作者於是有二十八宿之號厥後
逓科進士必㧞其尤以充是選而為儲才需用之地先
帝在位志修太宗之業乃選丁未庚戌癸丑三科之士
二十有八人於内閣所以作養之一如永樂故事又御
製二十八宿之詩以奨勵焉凡與選者亦皆一時之才
儁而獨予之愚忝膺首選恒竊自愧其學未至懼無以
報稱先帝作養奨勵之盛意上嗣位之元年詔以前二
十八人分等第為中外之官復用宣徳故事於新科進
士百人之中選十有四人補其處而伊侃士剛其一也
士剛與予同為蘓人於斯文之誼甚厚予既自愧其無
以報稱猶幸士剛之來庻得日夕相與麗澤進修以求
其至而成吾志焉耳未㡬予以家艱還蘓治塟而士剛
以畢姻歸及禮成而去士剛謂予宜有贈也因告之曰
士剛今天下才儁之士豈少哉願學而無作養之地學
成而無進用之階則其為不幸而不遇者固亦多矣今
予與子持未成之學一舉而得進士而又驟䝉上之選
㧞置之清華宥宻之地資之以圖書之富養之以餼廪
之厚責之以遲乆之效而需之以逺大之用予與子之
幸至矣可不知所以自勉哉夫庻常吉士實周文武之
時公卿百執事之稱也而上以之寵予與子是固將以
文武之時公卿百執事之賢而期待之也予與子可不
知所以自勉哉今甲申科之士既皆老成碩學為國舊
人所以報于太宗之寵者盖亦無負矣予與子又可不
知所以自勉乎哉子不我迂敢書此以自附于古人相
贈處之義云正統己未春孟翰林國史編修某序
　　　師友集序
師友集者呉人顧彦彰所集其師若友贈遺之作也彦
彰名允昭少而好學老而不勌所交游皆一時之名公
才士若故少師姚廣孝長史錫山錢仲益賛善青城王
汝玉學士毘陵王逹善典籍覃懐梁用行徴士包山俞
有立宜川髙以敬則其所師焉者也故檢討廬山陳嗣
初文學浚儀張繼孟松陵謝彦銘郡慱太原王廷桂及
今吏部侍郎蕭山魏仲房軰則皆其所友焉者也故彦
彰於是集而以師友名之既成將繡梓以傳謁予為序
昔宓子賤為單父宰孔子問其所以治之道而曰不齊
所父事者三人所兄事者五人所友者十一人孔子猶
以為未足則又曰此地民有賢於不齊者五人不齊事
之皆教不齊所以治之術孔子與焉盖與其能師友於
賢以求益耳賢之在民尚且尊事之如此况在薦紳大
夫哉於乎子賤誠可與也然則古之所謂師者師其道
也所謂友者友其徳也師其道以道乎已也友其徳以
徳乎已也非道非徳君子固弗之師友師之友之而無
能益於其道徳君子亦弗與之為師友矣彦彰之師友
於諸公其亦有在於此乎否也觀諸公之贈遺於彦彰
者非法語以勉之則巽語以稱之勉之稱之而莫非欲
彦彰之進於道徳者也彦彰於是而能夙夜自勵求盡
乎其實言焉而非道不發行焉而非徳不由使諸公之
作傳之後世而無愧君子與之如宓子賤可也如曰
徒以文章相炫耀為聲稱而已則余亦烏得而與之
哉
　　　答况太守問芝草書(正綂戊午/九月十日)
太守閣下今月初三日承專使親劄來慰於墓廬且以
靈芝事為問良感良愧某之所以營塟於此者盖以先
人平生有鄉土之思而某為子不肖不克奉承親志侍
以還鄉不幸先人遘疾竟終京師不孝之愆無以自逭
重惟宗祀在身不敢即死所不忍窆於客土扶柩歸𦵏
庻㡬追承先志之萬一以自逭耳豈有纎毫孝行之足
言哉既幸克安厝因廬墓所以終䘮期亦固當爾豈敢
沽名釣譽以自附于古人者哉廼者墳堂之上偶生異
草三五莖山中人輙相聚觀云識其是靈芝閧然以為
祥瑞某即時明以戒止使勿造妖揑怪豈意好事者遂
乃傳説入城府以誤閣下之聼耶閣下以聰明正直聞
且嘗為禮官所識見逺矣山野鄙人訛言入城正賴閣
下約止之奈何從而聼之顧以為靈物異事耶某雖不
肖少頗讀數行書常恐墜於匪人之域今者不死方圖
自立以為報親之地使天下後世不謂其為不孝子幸
矣豈敢復随人造作以自玷耶夫山中之草百數有之
自非神農莫能盡識今此草之生某既不能别識亦不
敢承認公又何庸問之願早約止勿復言至幸至幸某
固愚惷者且方在哀疚不文不次惟閣下諒察
　　　又己未春正月十五日再復書
某稽顙拜復太守閣下年前承問芝草事既以明白回
覆今者復䝉教劄略其惷愚顧加奨慰且援引古今的
然以為孝徴瑞事至欲枉駕臨視某固知感盛徳然憂
懼滋甚欲即詣府白止之縁在禫服誼不可入公門故
不免復此覼縷盖尚古之世物無所謂祥瑞者若夫古
今瑞圖之載皆漢世以來謬儒傅會之言也六經豈有
是哉經中之言禎祥者盖不過吉善之徴云耳某竊有
見於此素不信之故平日於文辭耻及祥瑞事今者不
幸而逺𦵏吾親獨廬於此又不意而有此草生於墳所
而致人之訛言紛紛如此也然百草皆山之生也誠亦
無怪其生者此山夲名青芝豈非素生此草乎其何足
為異某既以此曉於山隣之人矣但其人好事甚又欲
承奉賢府主意遂以為素未嘗見此草生就使果非素
生亦何必為異山中之物生於山中固其所也不足喜
也若其生於人之家庭則非其所矣吾且以為妖而惡
之㧞而去之矣今乃在山而又當堂封之上所不敢除
故遂置而不問豈意人之好怪乃至諠傳以誤閣下之
聼如此耶然某竊惟閣下賢明固非可惑者也意者其
將振起風化故假此等事以為人人之勸哉然於他人
則可以承命於某則不敢何者已既不以為異而順人
以為異已則惡他人之造妖揑怪而復順之其過有加
焉茍以為孝之為徴則尤所不敢者人豈不自知如某
者方惴惴懼以不孝見譴于天又何以徴乎若徴諸天
是誣天也况此草固地之所生者豈某致之生耶若指
地之所生以為已徴是誣地也某雖不肖平生所學不
過一誠耳方切切自勉以誠而不足安敢以誣天地乎
或者又云閣下之意將以聞於朝廷朝廷又豈可誣哉
某固不材無可用於朝廷然區區之心未嘗不以朴忠
自勵者而乃使之為誣此又不敢之不敢者也太守一
郡師表凡一舉動庻民趨之倘枉駕逺臨則必闔郡響
動得不大為驚怪耶此又不可之不可者也如將舉之
則某有逃遁而已必不能從焉哀疚之餘不事筆劄為
閣下所廹忍苦告誠閣下鑒之亮之恕其惷而與其誠
不勝哀感之至
　　　贈太常博士顧惟謹序
雲間顧惟謹以大徳觀祠官陞受太常博士盖特恩也
其與惟謹交游者錦衣衛使王等為之請言余聞而訝
焉因諗之曰惟謹何以有是命哉夫太常古之秩宗以
典三禮盖有虞伯夷之所任者也必有寅恭直清之徳
足以和神人格上下者而後克以當之惟謹其亦有是
徳歟且夫博士之職所以揆典章之異同稽禮儀之得
失天子有事於郊廟博士實賛焉必有純雅明敏之才
足以慱古通今者而後克以為之惟謹其亦有是才歟
請者曰大徳之祠國之秘祠也永樂中今髙士周君思
徳始以道術幸上興祠事惟謹於時即從佐之祗典祀
禮極其精誠以致神之慿依昭靈響焉自是以來二十
餘年而其祠益重重其祠因重其官不亦可乎矧今國
家方重祈禜之典惟謹於是益盛其為日以賛萬夀祝
鴻釐為已事此其所以承上寵而致衆歸者宜矣吾見
其祠日益加重而其官日益加顯也子無訝焉余廼慨
然歎曰夫然其又何言抑余竊獨惟古者制祀命官之
意而有所感也於是乎書正統六年辛酉春三月吉旦
　　　愛日堂記
孝子愛日揚子之言也予嘗三復其言而有感焉曰揚
子其知孝子之心哉夫人子之於父母所謂欲報之徳
昊天罔極者也茍非梟獍莫不知養而况能孝者哉是
其為心固將自孩提而至於百年求無須臾違戾以盡
孝養之道焉然孩提之時方鞠於親未有知識及其長
也乃知為養而身之成立克備養與否未可必也身立
而克備養矣而親之夀考克享其養與否又未可必也
且夫人之為夀其永不過百年及二十三十而始有子
或四五十而始有子其子之年亦必二十三十也而始
長成子年二十三十則親之年已四五十六七十矣然
則子之養親之日盖不得其半也而况其不能至於百
年之永其為日能㡬何哉嗟乎親之徳罔極如彼而子
之養有限如此日也可不愛乎今日親無恙未必明日
之無恙也明日親無恙未必又明日之無恙也不幸一
日而有恙則終天之戚随至雖萬鍾九鼎之奉而莫為
之享矣嬰啼斑斕之娱而莫為之悦矣日也可不愛乎
予生二十有二年而先妣卒三十年而先君卒二親之
年皆未及七十也予之為子無狀固無能致孝而備養
然思養之心則切矣是以毎見人之父母俱存者未嘗
不羡彼之幸而自悲其不幸也余友段惟益能孝之士
也其二親皆夀康無恙惟益作堂以為奉養之所而問
予名之予題之曰愛日之堂而為之記盖欲其知親存
之幸而益盡孝養之道也
　　　送張進士序
進士張和節之以目疾上䟽乞歸於家詔許之其鄉先
逹儀曹衛以嘉徴言贈焉節之蘓之崑山人少與其弟
穆同游邑庠治蔡氏書正統戊午同領鄉薦于南都今
年同上春官遂同登進士第士林之知之者咸以為張
榮而節之學尤充著其名翹然出進士百人之中今方
觀政吏部一旦而以疾去士林之榮之者又相與惜之
以節之之才發軔仕途駸駸其進雖有微疾不害於用
也何遽而謀歸哉既惜之而且疑之予因以問於以嘉
以嘉曰節之之志吾知之其學雖充而其中恒不自足
嘗為我言今之入官者必聰明便利而後可以事事某
性素簡亢又加之以疾何以克堪且父母老矣而二子
皆在官孰為奉養今使吾弟留事吾君而吾歸事吾親
且得自養而進於學幸而疾瘳報君之日未晚也此其
志也予為之歎曰賢矣節之之為士也其能以古道自
處哉古之士學矣未嘗不仕仕矣未嘗不學而學與仕
未嘗不志乎忠孝也宋包孝肅公拯既登第而以親老
歸養者十餘年終䘮而後復仕卒克攄其忠藎致位執
政而為一代之名臣人之仰其聲光至於今猶赫赫有
餘耀焉節之其聞孝肅之風而興起者歟夫孝肅之徳
業未必不由歸養十年而致之然使其歸遂終老而不
復出亦未必能致其功名之赫赫不冺如此也節之之
歸雖以養疾而實以養徳於其事親之日而求所以事
君之道盖裕乎其有餘矣倘其異日疾瘳而復來於朝
吾知其不惟氣體充碩而聰明之有加其學將益充而
著其徳將益進而宏矣所以忠事吾君而致不朽之功
名固將有在孝肅豈專美於前哉請書以俟
　　　金臺倡和詩序
予同寅編修賴君將還其鄉而以所集金臺倡和詩屬
予序其言曰世隆生閩南自少讀書輙不自揆有觀光
之志宣徳庚戌計偕京師會天下之士試於春官幸而
得儁䇿名進士既而復幸與子同選入翰林及拜編修
凡㡬年於兹矣出入金馬石渠之署講學奎璧圖書之
府與處與游莫非天下之才賢於聖朝之典章文物亦
已略睹其槩其少時之志可少酬矣今而䝉恩放歸吾
父方以諸侯王相老于家吾母亦既受命階之封幸皆
無恙吾且得與吾兄晨夕娱侍以伸人子之情此天與
上之賜也吾寧不自喜哉因輯嚮所與館閣諸公游讌
之作將呈之父兄以為虞悦而間與畸人隱士相偶談
話之餘出此觀之亦足以見我國家優待文儒之盛意
而山陵之尊嚴宫闕之壯麗與夫山川風物之美亦槩
見於此抑又足以興起其覲光願仕之心不亦可乎惟
僚友之知我者莫若子故敢以請予曰嗟乎頼君衆方
惜君之去而君乃自喜如此其真樂於去者哉雖然君
之自為謀則善矣而非所以盡為士之道也范希文有
言曰士當先天下之憂而憂後天下之樂而樂吾深有
取焉凡為士固當如此矣出如此處亦如此用如此不
用亦如此推是志也豈惟自足其意欲而已哉今吾與
頼君固一介之士也先帝選之於中秘皇上官之於侍
近恩既厚矣今雖俾其暫歸行且召用而君遽自喜若
將有終焉之意獨不思國恩之未報乎君以為天下之
事其有憂乎無也天下之人其已樂乎未也不此之思
而顧以一游京師為足以酬其志不亦左乎吾恐其非
希文之志也方將與君勉之能其所未能而至其所未
至萬一用之庻有以解天下之憂而報二聖之恩不然
則寧抱志而窮居固不狥已而忘天下亦不徇天下而
忘已也夫豈宜用舍貳志哉茍以一時之用舍為輕重
則予之留此亦何異於君之去耶君曰子之志固亦我
之志也我不敢以云而子以責我敢不勉乎然子必為
我序此巻也予不能拒遂序之集中詩凡若干首其游
萬嵗山詔賜之逰也逰平坡逰西湖逰白雲觀暇日之
私逰也南垣書樓讌集及賞菊之會其居第之私讌也
此皆與羣公並會而作者其謁景陵道中雜和謁文丞
相祠次韻游玉泉聫句則賴君獨與予行而作者也故
寘之巻末云
　　　題西游遺稿後
練川歸希哲以八袠之老與予定忘年之交間出其先
君子良甫洪武中謫戍蜀川之作所謂西游遺稿者觀
之因泣下曰惟先子生平殖徳蹈道而横罹厄艱謫死
遐裔此哲之所爲痛心而不能自已者也方先子之謫
戍時以先祖母在堂留哲侍養既而以先祖母之命往
省先子先子即復遣還手書此稿與之哲歸無㡬何而
先子卒哲既抱戚莫洩獨奉此稿轉徙南北盖五十年
於茲而未嘗去於懷也哲亦既耄且就木矣然恐哲死
而有失墜願為我識一語以示將來予曰唯唯於虖孔
子謂詩可以觀可以興子良甫當患難流離之際而其
為詩無一語之憂已而獨憂其親因留子侍養竟獨戍
以死其孝誠何如也觀是稿者可以興起於中矣若乃
希哲之所為盖亦克肖其父者也予得不為之識哉遂
識之以詩曰
崑崙烈火焚山麓燄下何曽分石玉懸黎垂棘總煨燼
此際寧容卞和哭歸公吾黨前軰人時命遭逢胡不淑
名韁竟爾累形骸法網悮罹因竄逐一朝别母去東呉
萬里從軍戍西蜀青衫不耐秋風吹白髪那禁凉雨沐
生平豈解荷雕戈覊旅時還操尺牘思深庾子哀江南
愁甚杜老歌同谷佳兒忽自故鄉來拜省殷勤慰中曲
斯須聚首即復分使代髙堂問寒燠生離死别在朝夕
海角天涯無骨肉手書詩草付兒歸心事唯茲作遺囑
兒今年已八十餘懐簡如新常在目客來出示時一觀
説著嚴君淚盈掬嗚呼天經地義不可冺孝子慈孫所
當録公詩句句皆在親患難未嘗㤀鞠育仙逰雖逺筆
跡存誰采風謡敦薄俗願將此稿什襲藏不是仁人莫
令讀
　　　華峯書舍記
古之君子之讀書也自少至老窮與逹一事乎書其事
乎書也非求其句讀而已也所以求其義理焉非求其
義理而已也所以求其道焉求其道者得之於心而為
徳行之於身而為行措之於天下國家而為事業能乎
此也而後謂之讀書讀書而不能乎此者書之螙爾君
子弗為之哉惟其欲能乎此也故自少至老窮與逹一
事乎書順於道則行逆於道則止道亨則進而道否則
退行止進退不必於已而必於道是則無負於書矣今
之挾書而讀者周天下然其無負於書者何鮮耶吾友
江君時用蜀之江津人故雲南叅議順中之子也㓜則
傳經於家長而結廬華盖山中閉户讀書者數年宣徳
庚戌一舉而得進士復召試入翰林為庶吉士居五年
而拜編修今焉詔俾暫歸於鄉時用聞命欣然就道以
予同官過門言别因謂予曰吾所居山為蜀中第一佳
處峯巒環焉江流帯焉外阻而中夷果𬞞魚米之需無
仰而足吾甚樂之方吾讀書之日初無仕宦之心也為
兄弟所勉而出雖忝儒官不廢簡編而吾讀書之功比
之山中十不及一非敢自怠也盖有所繫而然爾且吾
母在堂定省惟曠今吾之歸既得少修子職而日有餘
力又得益讀吾書以求其道之未至吾幸多矣願為我
記於廬以勉焉予歎曰嗟夫自舉子之業興而古人之
學廢學者僅通章句輙求仕進及既得之即已棄書而
不讀若吾時用未仕而學已優既仕而學弗輟人將以
為不可㡬及而時用乃欿然不自足方欲益讀書以求
至乎道其異於人也逺已雖然時用不以今之人自待
也以古之君子自待也以古之君子自待則其求之於
書者必將見之於徳行事業制其行止進退而不爽也
今其歸固能修孝於家矣異日天子召之來而其於國
也獨無所效忠乎哉此不可不求者也昔趙普讀魯論
而曰治天下用此足矣真徳秀為大學衍義亦曰如有
用我者持此以往予願與時用勉之以求無負於書也
　　　存誠齋銘
徐叔禮甫吾鄉之耆彦也殖徳修義老而彌固端居一
齋以寧静自頥於世之勢利紛華澹如也嘗取易文言
閑邪存誠之義名其齋曰存誠而求言於予予學易者
也玩辭而索義亦有年於茲矣顧吾所以體而存之者
猶恐有所未至方將求同志君子以輔掖而至焉叔禮
甫齒徳髙矣矧多游乎先進之間其於存誠之道必有
得於心予固將求輔掖於叔禮甫而叔禮甫復不以少
視予而有忘年之契其求予言言可靳乎乃援筆而銘
曰
心者天之君誠也天之理一誠之實乎吾心猶元氣之
實乎吾體元氣與沴氣不兩立於體誠與邪不兩立於
心故善養生者雖無疾恒慎防乎沴氣之襲善養徳者
雖無過恒慎防乎邪妄之侵元氣存而體充一誠存而
心正然則曷為可以得之亦曰動静而一於敬雖然斯
言也豈惟銘夫叔禮甫之齋予也亦將書之而朝夕以
自儆云爾
　　　陳廷瑞字序
陳瑄廷瑞故遂安伯志之長孫也予表兄范君以清與
之游嘗為予道其好賢樂善有佳公子之風予固已識
之異日以清復與郭君希古來曰公子之年長矣而今
始加字某軰以交游之故願有言敷其義而朂諸予以
其得朋友之誼而諾焉按字書璧六寸謂之瑄盖玉之
美而成噐者所謂五瑞之玉也古者諸侯以之贄於王
廷而成朝聘之禮禮之重物莫此尚焉今公子以瑄為
名而字之廷瑞其取義美矣雖然名字者身之稱也美
其名字不可不美其身且人之有美質者猶玉有美璞
也有美璞必加琢磨之功以成噐而後得以用於廷人
有美質亦必加學問之功以成賢而後得以用於世公
子出勲閥之胄負英偉之資使加之問學而進焉以武
以文以忠以孝振家聲而為國用則所謂諸侯之贄而
為王廷之瑞者誠在其身矣玉云乎哉傳曰公侯之後
必復其始請以是朂諸
　　　送葉𤣥圭知呉縣詩序
永嘉葉君𤣥圭初以名進士選為庻吉士詔比二十八
宿績學於翰林居五年而出為蘓之呉江令至官期月
而民大治以母憂去今年起復赴京師得調于呉凡朝
之賢大夫士之知君者咸以君才行學識之茂宜列之
朝著賛經綸司風紀以大其用而宏其施乃處之一邑
且乆於外莫不嗟咨以惜之惟呉之人士聞之則私幸
於得賢令而為之欣抃相慶若余之意則又兼處乎二
者之間焉盖余與葉君以聮科進士選入翰林同硯席
者累年斯文相契之情若兄弟然其為呉江也余送之
行既而各以家艱去官不相見者閲五寒暑矣今余自
呉之墓廬起復而來適與君會方將與之叙契濶展懐
抱而君復有是行夫知之深者期之重余寧不惜君之
去然君之所治余父母之邦也君去而大惠吾民又寧
不為之私喜耶且呉為泰伯過化之地而子游氏之所
生也其民風素厚士習素正而又素為富庻東南財賦
所出呉得十二焉然比嵗以來民風寖變而澆薄士習
寖流而卑陋而向所謂富庻者亦寖以凋敝實去而名
存究其所以致然者固有由來矣其將振起而復之者
獨不在於賢守令乎夫欲民風之厚必本之仁化欲士
習之正必先之徳教若其富庻則必由乎安養之乆而
致之然長民者恒急於賦役而緩於教化故卒患其未
能復也今幸得賢令如葉君其有所望而振起矣昔子
游以絃歌而治武城固曰君子學道則愛人君之學於
道也有素能弗推之以愛人乎推愛人之道而極其至
雖天下之大可治而况為縣哉君行有日在朝所與同
選諸君子相率賦詩送之而推余序其首簡
　　　送王教諭之建陽序
王氏蘓之世儒也由宋歴元以至於今逾三百年而詩
書之澤不衰前代之人固已稱其門之多賢在國朝則
有若故春坊賛善文靖公汝玉翰林侍講樗菴先生汝
嘉伯仲相繼以文學登侍從名顯天下人以眉山蘓氏
兄弟方之文靖才髙氣邁若龍淵太阿莫與争鋒樗菴
行純志潔如南金荆璞自有可寳然其學皆足以為後
進師法其文皆足以鳴一代之盛可謂偉然不常出者
矣應良樗菴之子也其才敏以贍其行端以實其問學
充以肆盖能世其家者也以明經登乙科初為教諭遂
平徳清丁母憂去官今茲起復赴闕而調建陽其行也
大理寺副仰宗泰率蘓人之仕于朝者餞之而屬筆於
余夫世將之子不待教之以戰而善將世醫之子不待
教之以方而善醫盖自其生而習見無非將與醫之事
也其得之目而了之心有不煩父兄之誨諭而復待他
人之教哉如猶有待於人之教之者則必不能世其家
者也應良之於儒世其家而有餘矧其二父之初皆自
教官升侍從其家之風範固有可跡而踵也應良豈終
於為教官哉余故為道其家世之美使之有所感發而
踵夫二父之跡焉若其斆學之事非不之告盖不必告
也
　　　送鄭教諭開寧之海門序
學校育才之地也凡朝廷之公卿百執事與夫方岳之
牧伯郡縣之守令天子所與共理天下者率於學校取
之其不由學校而特起者百不一二焉才之取於學校
者如此其重而育之者顧可輕耶盖凡為教官者所以
育才之任也五經四子羣史百氏之書所以育才之具
也必其學乎是而後克以教乎是不徒言辭之為教而
必躬履以教焉非夫學與行偉然可以師表於人者固
不易為也然而庠序之師其秩不過中士之列禄薄地
散處之有司之下每事掔制而於所任又未必擇乎學
行之人其間茍焉度日倚席不講者固不少矣而其稍
自振者又或不樂居此亟求他途以儌進取坐席未暖
而已有去之之心奚暇施教耶惟志道之士而後樂之
以求無負焉耳然豈多得哉惟其人之不多得故雖屢
更法以督之而卒未見其效也烏虖學校之益微而育
才之道日以敝有由然矣鄭開寧秉彞台黄巖之士也
嘗從今考功員外李茂宏先生學以太學上舍選為河
内儒學教諭丁内艱服闋起復而來得調揚之海門比
行茂宏為之請言余初不識秉彞之為人然茂宏余之
素所知重所謂學與行偉然可以爲師表於人者也雖
其不為教官而在考功權衡人物發於論議為士流之
所矜式秉彞為之門人其豈無所授哉茂宏於人尤慎
許可而特稱秉彞之學行可取然則余於秉彛有不待
識之而知其為良教官矣故舉此以告之使知其職之
重且難而勉之也
　　　邵仲仁哀辭
崇蘭之芳兮烈火爇之瓊樹之華兮飄風折之嘘嗟若
人兮廼類於茲才之良兮行之榖胡獨蹇兮命不淑既
逖譴之非辜兮又夭閼以弗禄彼福善而禍滛兮實天
之所司羌顛倒之靡常兮有非余之可知惟妻貞兮子
孝終無汙兮有耀亂於暫而定於乆兮吾乃今信夫天
道巋金馬兮滇之陽悲旅殯兮非故鄉巫陽去矣孰為
招兮魂蕭索兮之何方嘅余心兮好徳緬懐賢兮何極
𣺌萬里兮天南睇暮雲兮太息
　　　陳氏雙節堂銘(有序/)
黄陂簿陳致和余呉中姻舊也嘗請余為銘其所謂䨇
節之堂余未有以復也致和屢以書來趣之余乃次第
其言而著之銘致和之言曰箎曽祖諱已乆祖諱思曽
祖母祖母皆孫氏曽祖母生右族習内儀父母以鍾愛
故館甥於家得吾曽祖焉不幸而曽祖蚤世吾祖方在
襁褓曽祖母年方盛而值世否家屯躬勞瘁事織紝以
育吾祖及長為之擇婦得吾祖母焉不幸而吾祖又蚤
世吾先考暨叔父皆穉祖母秉義守禮一效曽祖母之
為曽祖母泣且歎曰吾不幸夙䘮所天新婦又不幸如
吾然吾不辱吾夫新婦亦不辱吾子真吾婦矣婦姑相
依茹苦飲毒志節皎然陳氏之祀所以弗絶者二母之
力也然曽祖母之節既荷朝廷之旌表矣而祖母之節
猶未著焉惟鄉里之人知之咸謂我陳氏為䨇節之門
故吾兄弟用是掲於中堂願為之銘示子孫以弗忘也
嗟乎自世教之微仗節守義丈夫猶或難之况婦人哉
夫詩十三國風以貞節見者獨一衛共姜春秋二百四
十二年以貞節見者獨一宋伯姬况於今之世哉陳氏
一門一時乃有節婦兩人斯豈易得乎余忝職史事於
天下之人節義所當書者皆得書之若兩節婦事固當
特筆聮書者於致和之請可以不復耶然予之銘豈特
為陳氏一家著哉所以為天下勸也其辭曰
於戲臣不二君婦不二夫懿兹天常終古罔渝奈何叔世風
漓俗媮偭正嚮邪知而弗由相彼蜂蟻亦循其義相彼雎鳩
亦别以摯蠢爾禽蟲匪人之流人之不如禽蟲之羞千
百其人一二則無盛哉陳氏有此婦姑緇塵之湼皎廼
雙玉風草之靡挺廼雙竹姑事上聞錫之旌門婦雖弗
被名則並存豈伊陳氏一家之光風教攸繫實在鄉邦
翼翼斯堂嘉名載掲偉矣雙節百世有烈
　　　慈節堂銘
淛江都司都指揮蕭華構堂以奉其母太夫人顔曰慈
節請予為銘其楣盖蕭之先將軍某以忠勇殁王事太
夫人當盛年誓不再醮冒難服勞育華襁褓之中以底
成立節而克終慈而能教有古貞淑之風焉予與華舊
欽其母氏之賢遂為之銘云
維天生人肇之綱常有分有義各有攸行母之於慈婦
之於節茲惟厥𠂻烏可有缺明者循之實維當然彼昬
罔覺廼違其天猗歟蕭氏有此賢母越彼流俗卓然自
守良人紏紏殁於王事號天矢言有死無二莫潔匪玉
莫堅匪金維堅且潔夫人之心孰與為類杞梁之妻所
不即死有子可依既克以鞠亦克以教曰武曰文曰忠
曰孝子今長矣名與位隆承家奉國惟母之功我銘其
堂爰表淑徳尚畀後人母婦之式
　　　陳介菴誄
故古田學諭介菴先生陳孝原甫卒後之十年其冢子
潛江令敏政奏治京師因求發潛徳於詞林諸君子表
以文輓以詩纂十餘篇矣而予敏政氏之友也以介菴
之行有可誄者遂為之誄云
嗟孝原甫生乎今學乎古言有章行有度不為富卒以
窶不求進卒退處兩校書石渠署雖小試非大遇守一
官老庠序人不堪已則豫曰有命我何與嗟孝原甫身
之窮道乃裕位之微名乃著有述于先有遺於後嗟孝
原甫於斯奚負我思古人惟魯展季存也三黜沒師百
世衆人莫知孔孟實予既稱其和亦美其介嗟孝原甫
盖希惠者生以介名死亦介諡官雖弗及私也可議揆
徳惟稱厥匪虛譽徐子誄之徴彼來裔
　　　送錢季學赴大寧都司序
姑蘓錢君季學居太學上舍有年矣比以善書書誥勑
於中秘用其勞擢為大寧都司副斷事行之日蘓人之
仕於朝者相與祖餞之而推余為之言予於季學忝有
親姻之好義當有贈不得辭也惟夫天下之事任莫重
於兵刑兵也國命之所繫焉刑也民命之所繫焉斯二
者自古之所慎也國朝之置都司所以總一道之兵為
國扞圉其將佐之任必其人之材武克濟者而後畀之
固不輕矣然兵之所聚刑亦麗之其必有争訟焉有逋
誅焉有斬斷焉推而讞之必欲得其情而不寃有非軍
將之所能也此斷事之官所繇設歟盖其官僅六品而
權行於一方辜斯罰之主率不得私以宥寃斯伸之主
率不得私以抑故官得其人則一方之兵無寃者不幸
而或非其人則其所失豈小哉太祖初置是官時有能
勝其任而致聲者輙㧞擢之登廟廊方岳往往有其人
焉方今朝廷之法制具在無所改於其舊也至其黜陟
之有異者顧其人之才否何如耳季學才敏而智周其
於是官固優為之然亦不可不慎也其有官始乎此其
志之行始乎此其功名之立始乎此季學其可不慎而
勉之乎今日之行予之期望於季學者逺矣是以道其
職事規之而不頌季學尚有味乎予之言哉
　　　段瓛母施氏輓詩序
段生瓛予表兄惟益之子也方童年而有成人之風其
母氏之卒也執䘮能致哀毁鄉之長者咸歎異焉暨瓛
自呉奉書至京師告余曰瓛不幸蚤䘮慈母永終罔恃
何痛如之惟先母之善之淑而歿不得夀此親姻族黨
所共嗟嘆以傷之者恨瓛愚弱不克樹立以顯揚於所
生輙嘗泣血請諸薦紳先生為之輓詩庻以著先母之
徳而少抒區區烏鳥之情亦既裒輯於册矣惟夫子於
段氏親且舊且垂愛於不肖序乎篇什之首必須夫子
一言敢稽顙再拜以請予惟古之送塟者必歌以相之
於是乎有輓詩盖以相夫輓䘮者云耳後世乃為詞以
哀亡者非也哀之尚可而追頌其平生之徳尤非也頌
於丈夫尚可而於女婦不益非乎夫女婦之行修乎閨
門之内生不外聞歿不外訃禮則然也而奚庸夫詩詩
之不庸又奚庸夫序雖然禮原乎義義原乎情情順者
義存焉義宜者禮存焉故君子之論事禮或無之則視
其義與情可也今世之人壯年而童心者不少矣彼於
父母之䘮漠然不戚徒餙其身而弗思遺親以令名若
是者其於瓛何如哉瓛固㓜弱之子也率心而行無所
矯餙居䘮而致哀毁斯已難矣方且切切求顯夫母氏
之徳其孝情真至固有以感人之言者又烏得深非而
堅拒之耶諸君子之為之詩而不辭者其意亦出於此
也歟然則予雖為序其詩亦不為過矣瓛母氏施故處
士志學女也其在室以孝得於父母既嫁以敬得於舅
姑以順得於其夫惟益之孝友而有聞者盖多其助則
瓛之㓜而知孝者固亦有所自也施出五子瓛其長云
　　　施宗銘輓詩序
余友施槃宗銘以正統己未進士第一人為翰林修撰
一年而卒於官自朝之元老大臣以暨館閣同寅諸君
子咸弔哭臨其䘮既而又相與為詩以寓哀輓之意盖
重斯文之義也余於宗銘同鄉郡且知之深實哀宗銘
之尤者乃為次序其詩標為一册歸之施氏因灑泣而
言曰嗚呼宗銘其可哀也夫天何與之以其才而不使
之宏其用豐之以其名而嗇之以其夀耶嗚呼宗銘其
可哀也夫方宗銘之及第也年才二十三耳盖前是之
為狀元無若此少者人固已異之而宗銘又有俊爽之
資温恭之度柔行而巽入由是元老大臣咸驩然相接
納而愛之重之而與進之而以逺大期之朝野之人見
其然無問識不識亦皆翕然稱譽之以為董賈之復生
也雖宗銘亦以是自喜鋭然於進取因執贄少保石首
先生之門而講學焉其志之所圖亦逺矣豈意其一旦
遘疾而遂不起耶嗚呼宗銘其可哀也夫雖然宗銘之
所得亦已多矣今夫天下豪傑之士豈少哉彼其摧厄
困頓白首窮經曾不獲䇿名天府而沾一命或屢失而
始得焉又且蹭蹬仕途略無知己欲求如宗銘之遇何
可冀也豈其才之盡不及宗銘歟是盖有命焉宗銘自
成童而始學學不及十年而一舉為狀元豈人力哉吾
以是知宗銘之所以遇於是夭於是者皆天也亦復何
哀乎顧吾之所為念夫宗銘者獨以其徒有此遇而文
章事業不少槩見於世冺焉與不遇者等耳此余之所
以雖欲已於哀而不能不為之哀者也
　　　題胡宗伯所著武進學記後
守令興學職也學敝而弗修則失職修之僅得不失職
耳又何以為功而書之以為勸哉雖然今之失職而不
知者多矣惟其失職者之多而其不失職者因得以為
功而可以書之以為勸也教諭陶圭氏持胡宗伯所著
朱縣尹重修武進學記請題故云云
　　　賀楊都督進秩序
正統四年庚申之秋游擊將軍鎮朔右叅將萬全都司
都指揮使楊公洪奉勑率師追捕降卒之叛逃者師甫
出會諜報烏蘭哈達等五百餘騎窺邉公因縱兵急擊破
之生擒其長三人并獲其鎧仗馬駞以還獻俘京師上
嘉其功遣使齎勑往勞進秩後軍都督府都督僉事加
賜白金百兩綵幣六端而逓遷其將佐凡從戰之士皆
與有賞焉於是其麾下懐來衛指揮使易正等來請言
以為公賀余辭焉正復請曰公起行間取將帥屢獲戰
功威振北陲積勞多矣不獨此㨗也今而有是命豈惟
公榮舉軍實與不有稱述抑何以彰明天子之寵賚而
為公為舉軍勸哉余韙其言而諾之惟邊塞之防自古
所慎而西北尤重盖西北風氣剛勁其人之為邉患特
異他族故必資良將之略以制之古之有能制之者繇
頗牧而下可數也我國家自髙皇帝混一以來罔不率
服天下乂安為日乆矣今皇上方切切以邉備為務委
任將臣録功宥過有踰前代此實聖明保邦制治安不
忘危之至意也公幸際遇才與時逢其能奮立功名追
蹤古之良將固其宜也抑余聞之善守邉者不以一勝
為功而以乆安為計不為小利之規而惟大䇿之務公
果以古之良將自期待則其志盖將掃清沙漠以取封
爵銘鼎彞書竹帛而後已今日之事殆未足為公賀也
固有大此者在焉惟公勉之而成余之言則善矣因書
此畀正歸以獻之
　　　如意堂記
如意堂者呉儒杜子用嘉奉母之堂也盖杜子廼生而
䘮父其母顧氏寡居守志手箴薾機杼以鞠育而資之
學杜子之克以成立率由其教也及杜子之作斯堂也
庭有嘉草生焉其花迎夏至而開及冬至而斂其莖葉
青青貫四時而不凋也杜子之母每愛而翫焉曰之草
也幽芳而含貞殆如吾意也於是杜子喜曰吾奉吾母
懼無以如其意而之草也如之吾母之言吾可以不承
哉乃以名夫草也又因以命其堂而賦之三呉士大夫
凡與杜子游者咸相與和焉以傳於人人東海徐生聞
而歎曰杜子之母其知盡母婦之道矣而杜子亦可謂
能子也婦以不二其天為貞母以能教其子為慈子以
敬承親志為孝其母子能是是足書矣抑予聞之凡人
之觸於物而有感者必以其類非夫動乎物也亦其志
有在焉耳故勁草之感忠臣烏鳥之感孝子烈風之感
義士皆志與物類者也惟夫婦人亦然若衛共姜之賦
栢舟寡陶嬰之歌黄鵠其貞順純一之志往往託物而
見焉今杜母之愛夫草也其志亦猶是已夫其花之於
夏至而開者順隂道也於冬至而斂者避陽道也其莖
葉貫四時而不凋者秉貞徳也處隂道而順以貞實節
婦之類焉且不生於他所而特生於其庭為尤異矣意
者天其以旌夫母氏之節也歟天既旌之人有不旌之
乎其將至矣嵗戊午冬十二月己巳朝廷果下詔旌其
門云
　　　贈醫士孫氏父子詩序
醫之為術術之仁者也非有好仁之心者不克以為之
故學醫而無好仁之心則雖精如和緩亦技而已耳君
子鄙之不足以為良也茍有好仁之心其術不至則必
不敢以施施之則必不敢不盡術之至而施之盡其於
醫之道也㡬㡬矣古之以醫名世者豈獨其術之異於
人哉彼其施治於當時固已有所濟矣又恐其濟之不
能博而及後世也則以其秘方要訣而著之書畀人人
得以施之而濟生焉然則今之醫其不若古之醫者豈
獨無其術哉方其學之之日而已有利之之心及術稍
精輙自貴重而艱其施一方一訣祕之終身惟恐他人
之得之也有世世秘之以自封者焉其存心之厚薄何
如也孔子曰人而無恒不可以作巫醫夫惟好仁而後
能有恒也故君子之論醫既求其術而又求其心烏虖
士之為醫亦難矣鄉人孫思敬氏以醫鳴於時其術盖
得之張冲虚冲虚之治疾㡬於神醫思敬學之既盡其
能而存心尤厚視人之疾猶已之疾必瘉乃已而報不
報不計也其子淑善又克肖之人以方徐之才許智藏
父子焉思敬徴赴太醫叔善從之居無㡬而其父子之
名隱然聞都下吏科給事中郭君孟潤之内子疽生於
首㡬殆者數矣叔善治之良瘉報之以金幣弗受孟潤
於是㑹大夫士之與交游者賦詩贈焉而屬余為之序
引余固嘉孫氏父子之為庶㡬得醫之心者因孟潤之
請遂以語之茍能用是而加勉焉豈惟其術之進又將
進乎徳矣
　　　送太學生丁振詩序
錢唐丁生以嵗貢上於朝既試藝中式例入南都國子
監肄業將行其鄉友祠部郎中潘君進學率所交游賦
詩餞之而囑余為之序凡士之為學固將以行之也然
必學之至而後行之至茍不致力於學而徒急於行則
失其本矣君子弗為也生之居乎庠序有年矣其於學
亦必有所造詣矣今焉充貢而入於太學太學者天下
英才之所聚也而同其教者又皆老師宿儒之深於學
者也天下英才之所與游老師宿儒之所訓廸然則其
於學也寧有不進者乎且太學之造士非徒以講肄而
已也固將試之政事焉即此而升則仕矣仕則登乎臺
省列乎郎署與夫方州之上佐幕府之元僚由是累而
為公卿牧伯者比比有焉然則其用而行之也亦大矣
用之大而學不充猶渉巨川而舟楫不任吾未見其能
濟也生其勉之哉余與生初不相識也然於斯文之分
則均之為友况以進學之請耶故用是語之
　　　題武侯像并出師表
右諸葛武侯像及出師二表武昌陳謙之筆也謙故嘗
從事元戎幕府筆此盖將有獻而以請題余覧之竊有
感焉夫武侯之才之學之名節之功業儒先君子之所
論賛天下學者之所飫聞而熟談故今之世家傳其像
人誦其言其為希慕侯者亦盛矣然余獨怪夫所以為
希慕者徒能傳侯之像而已誦侯之言而已及求其有
能如侯之才之學之名節之功業者卒未之見焉何也
意者無侯君臣之遇將相之位歟彼窮而在下者固可
以是自諉矣然余見其有侯之遇有侯之位而求其才
其學其名節其功業如侯者亦未之見焉又何也豈古
今之人固有不相及者歟武侯生漢之季世其去管樂
之時猶今之去武侯之時也然侯初以管樂自期卒考
其所為乃軼管樂而過之駸駸與伊吕方駕然則果何
古今人之不相及哉余因以知今世之人希慕侯而卒
弗如者獨無其心耳使真有其心則可以有其才與學
則有其名節有其功業是亦武侯而已矣雖然豈惟希
武侯者當然於凡古之聖賢皆然也因謙之請姑為題
此若其畫法之精書法之妙觀者自能得之茲不及論
　　　故翰林編修林君行狀
君諱補字廷翊姓林氏其先世自莆田徙永嘉故今為
永嘉人曽大父以安大父性父誨皆以行義重於其鄉
母劉氏君生而秀敏甫成童即知嚮學下筆為文輙能
動人稍長游郡庠從教授倪先生學通蔡氏書潛思博
論窮極要領先生大噐之曰是生必為後來之儁也宣
徳丙午領浙江鄉薦庚戌會試於禮部中甲科遂登進
士第先帝時方嚮意文學用永樂初故事選庻吉士入
内閣讀書召是科進士九十七人試齊宫得君與薩琦
等七人癸丑冬復合前後科進士百二十人試文淵閣
得徐珵等十三人并别選尹昌等六人蕭鎡等二人足
二十八人之數號二十八宿時御文華親命題考試之
所以激勵期待之甚至恩意優渥歆動朝野士林榮之
乙邜春今上皇帝即位有白金之賜秋八月辛酉授君
翰林編修與修宣宗皇帝實録時君已嬰疾卧家不能
就職九月癸未遂卒年三十有八娶金氏紀善原祺之
女子男一人曰嗣方在襁褓君為人温文謹愿居家孝
弟遜於鄉黨信於朋友尤喜誘掖後進呉人盛氏子琦
補京學生嘗從君受經琦家貧甚無以自資君輙分槖
中金以周之琦遂以卒業第為校官衆以是稱君之仁
然君之家亦貧父母且老君日夜力學冀得禄以為養
及為庻吉士自以際遇非常益自刻勵圖以報稱上之
徳意而成已之志薦紳知君者亦皆以逺大期之不意
其止於此也卒之日自二三大臣以暨館閣同列之士
莫不為之悼惜焉嗚呼君之學可謂成矣其行可謂修
矣其名與位亦且顯矣而卒以不夀凡君之所抱負與
人之期待君者百不償一而今已矣其可哀也哉其可
哀也哉正統元年春三月從子毅奉君柩歸𦵏於鄉予
前與君同在内閣讀書粗知君之行事遂為之狀畀毅
持以請銘於當世大手筆以為君不朽之圖焉謹狀
　
　
　
　
　
　
　武功集巻三
欽定四庫全書
　武功集巻四　　　　　　明　徐有貞　撰
　　史館稿
　　　江鄉歸趣詩序
少保澹菴先生石首楊公以年及七十有歸老之志因
命善繪者為作江鄉歸趣之圖而又為文以見志其言
原天地盈虛之理明君子進退之義慨然以復古制正
世敎為事余既獲讀而嘆曰嗚呼公之心古君子之心
也公之言古君子之言也雖然豈可以言去哉朝廷固
不釋公天下亦不釋公斯文之徒又不釋公其不釋公
者非私情也蓋有公義在焉昔召公之老將致政以歸
而周公固留之此君奭之書所為作也彼周公豈私於
召公者哉當是時成王㓜冲所恃老成元德之臣以輔
之天下雖安非二公則無以保其治賢才雖多皆視二
公為進退是則召公之去留周之廢興存亡係焉故召
公感於周公之言終事成王及康王而不去此其所見
逺矣今之時其於成周何如哉天子春秋鼎盛所為開
聖學亮天工而弼成至治者實在公輩一二大臣而已
惟上以成王之所以待周召者待公惟公以周召之所
以事成王者事上正在今日所謂朝廷以之治忽天下
以之安危而斯文以之為輕重者公實當之嗚呼公豈
可以言去哉余又聞之君子之節難進而易退然其存
心則常先天下國家而後於已故必致天下國家之安
而後求已之安是以其止也非留祿其去也非為名一
進一退惟其義可焉方今天下國家可謂安矣而余又
以公為未可去者何邪蓋不求一時之安而求萬世之
安者固公之心也推是心也要必致斯世之治如成周
之盛而後己焉公豈忘於是乎少師東里先生既為詩
以周公之所以留召公者留公余不佞又豈敢以言私
公哉亦義所當然也既言之遂為之詩曰
荆山之陽江漢匯焉靈氣攸鍾生材實繁豈惟物産璆
琳金錫爰有哲人弼我王國公昔在野抱道而居其耕
有田其息有廬夙夜從事先王之書志俾斯世致之唐
虞自公之出餘四十年險夷一節與道周還光輔三后
暨今天子爰資聖學爰保聖體維是元老國之蓍龜天
子之毗兆民之依願公百年其無我違公方康健公何
云歸瞻彼江鄉維公之邦有林有阿公所游行有湖有
池公所舟方公出乆矣維懷不㤀人亦有言國爾㤀家
主爾忘身我度公心維義維仁維古純臣維廼先覺昭
我後人説出傅巖尹起莘野匪已之安實以天下君奭
老矣公旦不釋時方頼公公歸何亟小子作誦願公其
留庶兹小康升于大猷俾我政本畢舉無遺公及耄期
公歸則宜
　　　雪舫齋記
中書舎人廬陵宋君士皋予之同年友也其為人清脩
玉立而文采煥發予雅重之士皋近於官舎之中闢一
室以為燕休之所其廣僅兩筵而深袤倍之穹其上羃
之以紙而堊墁其四壁窻牖櫺檻一以白飾焉入其中
宛然如在剡曲之舟也乃大書揭其楣間曰雪舫之齋
予間過之士皋因授簡請為之記嗟夫士皋之為室也
何其好奇之甚哉昔歐陽子作畫舫齋於滑州之公署
其制度名義考於其記可見焉士皋實歐陽子鄉之後
進也其亦有所倣效而為是乎予嘗南游渡揚子之江
中江而遇雪艤舟金鼇浮玉兩山之間薄暮雪雨益大
而風浪不驚在舟之人皆偃息􁯳底予於是啟􁯳而望
焉岸江之山矗矗列如銀屏江流如練東西横亙盡天
地際一白萬里不見涯涘顧視吾舟如投玉梭匹練間
而水光雲影為之相組織也及夜分雪霽月出中天流
輝上下皎然清映又若坐予氷玉壺中因命僕煖酒獨
酌以箸扣舷誦惠連雪賦歌太白問月之詩悠然其樂
浩乎自得方是時蓋不知天地之為大而吾身之為小
也自入仕以來不復見此境㡬年矣今入士皋之齋怳
然其猶在心想之間然則士皋之為固已奇矣豈其亦
嘗睹此境而為是乎雖然吾聞之君子之居處要必有
所儆戒以自益者故盤盂几杖皆銘以見義不徒以便
適為也若歐陽子之畫舫固亦以示不㤀險艱之意而
致仕途之戒爾是以至于今其齋之名猶表表在人耳
目夫豈特其文章之美以為傳哉亦其人之志義有足
以垂于世者也士皋之齋既倣乎彼豈獨無所取乎蓋
物之自然以潔白者莫雪若也濟險而有功者莫舟若
也其潔白者有象乎君子之德其濟險者有似乎君子
之才士皋於是乎取之脩其德不極其潔白不已也達
其才不博其利濟不已也此其為益也大矣豈徒不忘
險艱而已耶又何歐陽子之不可及哉然則是齋之名
當與畫舫之齋並傳于世可也士皋聞而喜焉遂書以
識其齋云
　　　胡母鄭氏輓詩序
兵科給事中盱江鄭君孟大為其姑胡母孺人之殁也
求哀輓之作於詞林諸君子詩既成什而請余序之因
告余曰悠姑之為女孝為婦貞為母慈其㓜在室也先
祖考叔恭甫既蚤世先祖妣饒孺人寡居守志鞠吾父
及吾姑所以教之甚嚴吾姑婉淑出天性實能承順先
祖妣之意笄而歸于胡氏移所以為女者為婦凢所以
事其舅姑而相其夫者率如禮不幸而先姑夫亦蚤世
吾姑之所以守志而鞠育教誨其子女者一如先祖妣
之為焉故其子綬彰輩皆克成立而名行表表在鄉里
鄉里之人稱綬彰之賢者必本之於吾姑曰此鄭孺人
之教也而稱吾姑之賢者亦必本之於吾祖妣曰此饒
孺人之教也悠之㓜也嘗逮承先祖妣之訓而受吾姑
之愛也今以先澤之遺幸有祿秩先祖妣既不逮養而
吾姑又以下世且縻於官守不克匍匐㑹葬何以堪處
由是而求諸君子之作庶以表章吾姑之貞淑而少慰
吾之心焉惟君於吾實有同年之義敢以首簡之序為
請余既諾之因竊謂夫為婦之貞猶為子之孝而為臣
之忠也所謂天經地義而生人之大節也此焉無失而
後無愧乎天地無愧乎為人是故人之行有在乎此者
則朝典旌之詩人詠之史官書之所以為彰善之道
也若孟大祖母若姑之可謂貞矣其冝荷旌褒之典而
弗及者得非觀民風者之失歟孟大之求詩意蓋有不
得已者也然則諸君子之詩又可已乎諸君子之詩既
不可已而余之為序又可已乎且余嘗記初與孟大同
登第時孟大則數為余道其祖母之德以不克顯揚為
恨言輙為之泣下今於其姑之殁也又能若是其亦可
謂知所厚者哉於其所厚者厚而無所不厚余於是有
以知吾孟大之所存矣是亦可書也因併書之(孟大/名悠)
　　　送道士張碧虚赴常州𤣥妙觀住持序
常之𤣥妙觀一州道宇之甲也士大夫徃來經由于常
者必逰焉余兩還呉中徃來而經焉者四然其三皆有
故不及以逰正統己未余自先人墓廬起復之京師與
友人陳士謙同舟而北道出于常觀之道士張碧虛走
就舟次邀之余乃與士謙往焉其地據亢爽之區控川
途之㑹觀之中崇殿䆳廊廣墀高閣雖間見陊廢而氣
象猶宏壯可瞻旁多隙地松竹環合森蔚扶疎幽闃夷
曠真方外佳境也余顧而樂之碧虛因歎曰吾觀始創
于宋而重建于元舊有飛霞樓締構尤奇景覽寥夐虞
文靖公為之記有曰常之山川為東南之勝而觀為常
之勝樓又為觀之勝此實語也樓之址今鞠為廢圃矣
惟記文幸傳吾謹藏之不敢失觀其言蓋有志於復構
者及是余至京僅二載而碧虛以道録司舉主持其觀
事來領職牒於所司比還介士謙謁予官舎告之行余
喜謂之曰𤣥妙觀得子主之飛雲樓其將復構乎異日
余得展省而南當一登樓為子書文靖之記於壁間且
舉白而賦之以為觀中盛事碧虛笑謝而去既而士謙
合道録官請文以為碧虛贈因次第其語送之碧虛武
進蒲溪右族子也為人冲靜雅潔初師觀之道士屠守
常繼師龍虎山道士呉宇亨又嘗從西璧張真人㳺武
當山得其法碧虛既精於其教事而尤好慕文儒以是
見取於士大夫云
　　　恭儉齋説
呉邑丞金華鮑君宗誠嘗以恭儉二字掲諸官舎之楣
使來請言以敷其義余為之歎曰鮑君其知所以脩身
之道哉人之過恒生於惰慢而患恒生於侈肆過與患
并而欲身之善且無危不可得矣君子知其然故脩之
以恭儉恭以持己儉以制用古之道也王者以恭儉治
天下諸侯以恭儉治其國卿大夫以恭儉治其家士庶
人以恭儉治其身然恭儉之為恭儉也其行之要必有
禮義焉恭中乎禮儉合乎義此恭儉之善者也恭而不
中乎禮則勞矣儉而不合乎義則固矣孔子入公門而
鞠躬如也過位而色勃如也君在而踧踖如也朝與上
大夫言而誾誾與下大夫言而侃侃鄉黨而恂恂燕居
而申申夭夭此恭之中禮者也顔路請車為子淵之椁
而弗與遇舊館人之䘮則脫驂以賻之冉求請粟饋子
華之母而弗從於原思之貧則與之粟九百此儉之合
義者也故凢聖賢之言恭儉必以禮義為之主焉不然
共工之象恭公孫𢎞之詐儉何以别乎此君子之所當
辨者也余又聞之先聖之傳易有曰致恭以存其位是
守位莫若恭也而近世名卿亦曰惟儉可以助亷是養
亷莫若儉也夫養亷守位君子有官之大節而泰侈者
之藥石也余故重為鮑君言之鮑君生長文獻之邦淑
聞儒紳之論而又嘗㳺于京師從事名公鉅卿之間其
所知見廣矣於是勉焉以禮義自脩而致其恭儉之行
則聖賢可學而高爵重位可得而守也况於佐邑乎邑
令葉君𤣥圭余之斯文交蓋博雅君子而以亷名者也
鮑君於其政務之閒從而質之其尚有所益哉
　　　昭忠詩巻序
昭忠詩者京師諸薦紳大夫為貴州都司僉都指揮事
王公輅之死而作也夫邊將無交於京師諸大夫僉都
公南邊之將也京師士大夫曷為為其死而作之詩賢
其人也賢其人則曷為謂之昭忠以其死王事也其死
王事者何前嵗己未麓川之役公以禆將帥偏師當前
鋒屢戰而屢捷賊走險而軍我師薄焉賊益兵圍之鏖
戰連日夜垂克者數焉於是亞將死上將不援而走公
奮曰將死軍義也吾豈偷生哉遂麾兵直前䧟其中堅
手殺數人而死凢從公麾下士皆死無旋踵者事聞天
子悼之曰嗟哉輅國之忠臣也廷遣行人楊亷徃諭祭
致恤齎于其家而官其子紞加爵二等焉惟天子旌其
忠而通國慕其忠故君子以其忠之可昭也而昭之云
爾雖然夫既旌於天子之命矣又曷為其必以士大夫
之詩昭之邪曰天子以政令賞罰於上士大夫以言辭
美刺於下上下相為表裏以通觀戒揚善而抑惡脩人
紀而植世教古之道也今世之為將臣者豈獨此公哉
其位高於公權重於公寵盛於公者比肩而立也使人
人皆克如公之以死勤事則豈有失地䘮師之辱哉豈
有緩急不得其用而誤國者哉然則君子之昭其忠蓋
將以激夫不忠者而勸之忠也激夫不忠而勸之忠固
詩之為貴者也予於是乎序其詩
　公之死事予初得之于朝竊憤其為主帥者之不臧
　而壯公之忠烈思有以表著之於世者至是公之子
　紞來拜命于朝紞之叔父愚實輔之來既竣事愚介
　友人馬士權謁予官舎出此巻請序予故叙公死事
　之槩以發明作者之意如右既而愚復出貴州布政
　使易公節所撰公之墓碑示予碑中云公為人孝友
　忠諒於書通大義動循禮法聲色貨利一無所好事
　母太恭人備致敬養處二弟篤愛無間始終其御軍
　嚴而有恩能得士心故用之所向有功前此破筸子
　坪之冦陳䝉爛土之冦梅花中崖二洞之冦大龍畨
　之冦功皆為冠由是抜自列衛陞于都司蓋其平生
　效勞於國多矣不獨此一役也易與公同鎮聯事目
　睹公所為其書必實而可信及有自貴州來者詢之
　又皆合予用是知公蓋賢者非他武人比凡其平居
　之行固有足取不徒一死之為忠也公死之明年師
　載出愚痛兄殁志復其讎仗劒軍門白總帥願為前
　驅以殺賊許之師次敵境而還愚至今常悒悒恨不
　得申其志人以為其有廼兄之風焉若愚之事蓋亦
　書法之得附書者予故復為識之叙後云
　　　肄武餘閒詩巻序
肄武餘閒詩一巻凢若干篇蓋錢塘士君子所為浙江
都司署部指揮僉事事蕭公賦者也公之客持以請余
序之余問其所以為賦者客曰公自禁衛來鎮于淛出
則督漕運居則總訓練嘗於㕔事之偏闢一閣焉􁍑置
書籍其中毎於教場勒兵肄陳而歸即釋戎服寛衣愽
帶㳺息於斯檢羣籍隨意所當而閱之士君子有過之
者輙延坐欵洽相與論辯古今事亹亹忘倦盡其日力
而後已士君子蓋於是乎為之賦之余曰客言其信哉
是誠有可賦也嘗記前年夏余自呉中起復之京道遇
公於彭城公邀余登其舟舟中所有什物弓矢外惟書
數帙而己及與語軍旅之事餽饟之計其言井然有條
余因以知公蓋嘗從事於詩書者也其時亦欲賦以美
之而不果焉向余所見者其出之事也今客之所云者
其居之事也以此相參而驗之客言其信哉是誠有可
賦也嗟夫方天下承平為將官者坐享爵祿之榮而㤀
其憂自公之餘日惟以逸樂為事不於聲色則於麴糵
不於麴糵則於玩好不於玩好則於鷹犬毬馬樗蒲博
簺無所不為其於武事之要者且弗之講矧暇及詩書
耶間有及焉則亦徒藉以文飾其外為虛聲而已又豈
有從事於斯之實耶公於此時能卓然自立舎逸樂而
勤詩書可以為難矣矧錢塘天下之繁華處也宦於是
者鮮不以游賞為樂甚至廢事而墮績者徃徃有焉公
於此能獨不然盖尤難矣昔祭弟孫在軍旅不㤀爼豆
燕閒對酒常雅歌投壺以自適陶士行為廣州無事常
朝暮運百甓出入于齋以自勞世俱以賢將稱焉夫雅
歌投壺可謂不淫於閒矣朝暮運甓可謂不逸於閒矣
二者皆有志者之事也然以讀書而較之不尤為有益
哉公於是可謂有志者已雖然余將有以進公之志者
夫詩書之為益固大矣然必求之之力而後有得譬之
鑿山而求金也用力之多者多得之用力之少者少得
之其不用力者亦無所得焉儒者之於詩書固其事也
而其得之亦有淺深况於將乎將之有得於詩書者必
若晉之郤縠而後可蓋惟郤縠為能敦乎詩書敦之云
者實用其力而有得者也不然雖辯若趙括秪取敗耳
奚益於用哉公果有志乎此尚其勉焉而實致其力於
詩書然則異日有能建大功立大節如古名將者非公
而誰歟客曰此王公之所願聞者也請書之以獻
　　　潞河别圖詩序
送人之行而賦之詩古有之矣今則加盛焉送人之行
而繪之圖古所罕也而今則常常有之古之有者今加
盛古所罕者今也常常有之然則今人之能事其勝於
古歟古之為詩者若尹吉甫送申伯仲山甫之類是已
美之必有其德諷之必有其義抑揚而反復之必有以
興起於其人之心今之詩則汎焉其陳矣然吾不知其
果有出乎是否也古之為圖者若漢人祖二疏於東門
之類是已像焉而有所可慕景焉而有所可觀盡夫意
態物情之妙而有可流傳于後世今之圖則爛焉其列
矣抑吾不知其亦有得乎是否也然則烏在其勝於古
哉無亦後世之彌文乎君子於此可以慨然於時變矣
清江余士行之游于京師而還于南州也京師之士工
乎詩者為之詩以送之工乎繪者為之圖以送之詩盈
巻而圖盈軸也合而題之曰潞河别意識其送行之地
也視常所送人之行者此獨為尤盛焉士行何以得此
於京師之士哉其將以士行之德有可重歟以士行之
才有可嘉歟以士行之交誼有可懷歟以士行之於斯
㳺為有所得有可張而大之者歟誠如是則士行之㳺
不為徒游而諸君之詩與圖亦不為徒作矣不然一以
好事而求之一以好事而予之兩相為好事而已盛則
盛矣抑不知其於古何如耶予是以因士行之請序而
有所云
　　　梅月雙清圖記
魯論之稱松栢楚騷之稱香草皆託物以比君子之德
也梅月雙清之圖其亦有此意歟圖蓋中書舎人永嘉
胡君宗藴為工科給事中朱君士良作也夫梅植物之
至清者也而得月為尤清當夫煙斂之昏雪晴之夜寒
香踈影芬敷皎映於氷壺玉鑑之中知道者於此觀之
當與康節所云月到天心風來水面者同一意味也其
清為何如哉然宗藴此圖不贈之他人而贈之士良豈
非以士良之德之清足以方於梅月之清乎雖然梅之
為梅人人可得而知也抑有不可知者存焉彼於風霜
栗烈之餘氷雪凝沍之際而挺然其榮韡然以華者孰
使然哉此太和元氣之存也太和元氣之存即所以為
春之意也春意之在梅即仁心之在人者也士良生平
讀聖賢之書而學聖賢之道其知此必矣今也自黄門
而出提刑於一方凛風霜之威堅鐵石之操至於摧搏
激揚推讞勘斷之間而能毎以不寃為心則此心之仁
藹然而存以及物即春意之存夫梅者也此又圖外意
也吾將為士良發之
　　　送羽士邵希先還滇南詩序
希先今道録演法邵君以正之兄子也演法君初以其
師長春劉真人之薦自滇南召赴京師希先方弱冠志
慕清虛因請侍行及今演法君之道日益𢎞為上所寵
遇日益盛而希先之業亦日以益懋駸駸至演法君之
地蓋不復有去志矣演法君間語希先曰夫學道者以
忠孝為第一事自吾之赴召而來且一紀之餘矣惟是
晨昏省定之禮闕然於吾親雖侍養不乏人然吾欲一
覿慈顔而有不獲焉吾豈安哉且吾考之墓在滇南昔
所日夕而守視也乃今邈焉越在天末歲時拜掃曽不
一至焉吾又何安哉顧吾方縻於此不克解而徃也若
其為我行哉吾之父母若之祖父母也若能代吾事固
亦若之孝也希先曰敬諾即日治裝戒行於是薦紳士
之與希先㳺者相率賦詩贈之而屬余序其端余於演
法君故同為呉人今又辱與為方外交則於希先之行
固不容無言者尚烏得辭耶雖然贈言之道古人所重
不可輕也蓋必同袍之友同志之交與其行有可嘉者
而後為之言其不在於是者雖懐千金以求之有弗之
為矣今余及諸君之於希先非同袍也非同志也然而
何以為之贈歟亦嘉其行耳夫以演法君之為老氏法
乃能以忠孝為言是可嘉也演法君拳拳惟其親之思
而不㤀希先謹謹以遵演法君之命而不怠是又皆可
嘉也於此一行而集可嘉者三焉冝其有贈矣不然諸
君固不輕為之詩而余又豈輕為之序乎
　　　送長洲丞邵君宏啟序
古之人所重者父母之邦而邦大夫尤所加敬焉孔子
曰居是邦不非其大夫又曰居是邦事其大夫之賢者
夫有可非者未必賢也未必賢者且不非之則其賢者
固在所當事矣然此特所居之邦爾非父母之邦也於
所居之邦且然又况於父母之邦乎其禮固宜又加重
焉耳矣長洲余父母之邦也凡官於是者皆余之所當
敬也况其賢而愛民者哉賢而愛民者雖不吾識固亦
吾之所當加敬况其賢而又有斯文交親之分者哉此
余之於邵君所為眷眷而不㤀者也君名昕字宏啓越
之餘姚人也其從兄脩撰君宏譽寔余同官之良而相
知之深者初君之以文學才行舉而來也余數與㑹之
脩撰君所觀其儀止而聽其談吐固已知其所存之厚
矣及余丁艱歸呉君適為丞於長洲其持己也亷其事
上也恭其處寮寀也和其馭吏也明而臨民也惠至於
儒紳之士有可與言者又必待之以禮焉由是上下之
人翕然稱之以為賢余聞之良以為鄉邦斯文之休君
亦以廼兄之好數枉顧余山中然余以衰事故不及以
復也今年君以三載滿秩報治于朝詞林諸公以脩撰
君之故又聞其賢也莫不敬之而贈之以文章余其顧
可恝然而已耶雖然余之敬君者豈以為諂哉所以為
禮也以禮敬人必有所忠告焉可也自今以徃君其尚
加懋哉持已無斁其明也撫民無斁其惠也待士無斁
其禮也夫如是則都高官而享厚䘵當重任而臨大事
將無徃而不可豈惟佐邑之為賢乎君其尚加懋哉
　　　可竹齋辭
　　　　長洲之荻溪有士曰王廷用氏賢而有隠操
　　　　居常愛竹藝竹環其藏脩之所顔之曰可竹
　　　　齋詞林之為文以發其意者衆矣友人劉君
　　　　原博為之求賦余不獲辭漫為楚語貽之
溪之竹兮陰陰有媺人兮處其中林朝㨿竹以歌兮暮
倚竹以唫招朱鳥兮崑之岑澹天籟兮愔愔髣髴乎其
有韶簫之遺音曰予維竹主兮竹可予賔霜風之弗侵
兮斧斤弗尋式養台德兮如玉如金微君子兮孰知予
心
　　　學菴箴
惟帝降𠂻厥有知覺覺而尊之于焉事學其學維何窮
理脩身有本有末有品有倫始之于家終之于國推其
餘緒以及于物朝焉孜孜夕焉孜孜弗知弗措知則行
之毋溺虛寂入于異端毋尚功利流于申韓毋飾其文
而滅其質毋徇其名而亡其實士也希賢賢也希聖先
民有言其敢弗敬
　　　跋王大參原之慈訓堂巻
母道主慈慈而能教慈之至者也子道主孝孝而能承
其親之教孝之至者也求諸古人若魯公父歜之母鄒
孟軻氏之母晉陶侃之母皆知盡母道者也然文伯蚤
死而賢名弗立其於子道槩未之盡盡之者其惟孟氏
乎若士行蓋庶㡬焉古人且爾矧今之人哉觀原之母
夫人之所以教原之與原之之所以承其教者慈孝之
實蓋無愧於母子之間矣嗟夫予之受教於先孺人如
原之雖予不肖而所以承訓之志亦如原之弗敢怠顧
獨不得如原之之致祿養於生存之幸也可痛也夫撫
巻為之増感
　　　怡怡堂銘(并序/)
　　　　彦良吾鄉之善士也顧氏四兄弟而彦良為
　　　　之長其次曰彦銘彦宏彦剛彦銘早世彦良
　　　　與彦宏彦剛同一心慮以篤友愛之道而惟
　　　　恐其或間也因取孔子語季路之言扁其㑹
　　　　食之堂曰怡怡詞林君子為之賦詠以道其
　　　　志意者多矣彦良復請於余余於彥良有舊
　　　　義不可拒也廼為之著銘于堂其詞曰
維天生民均氣分體原厥懿親莫如兄弟維兄與弟如
木有枝東枝成瘁西枝亦衰譬之于身如左右手或傷
其左痛連其右彼不相能干戈之尋自為仇敵亦獨何
心惟夫仁者克篤其親念兹天顯叙乃天倫朝而怡怡
暮而怡怡一堂之上藹若春熈春熈其藹薰然和氣弟
敬厥兄兄愛厥弟推而化之妯娌之間雍雍穆穆罔有
間言致兹和恱匪惟一日朂乃子孫世睦無斁
　　　終慕堂詩序
終慕以名其堂者姑蘇顧彦良氏也彦良父仲實母張氏
皆不及上壽而沒彦良痛之間語其弟彦宏彦剛曰吾
兄弟以二親之鞠育教誨幸皆有立今吾家家業茍裕
矣室家茍完矣供養之具亦備矣而吾親皆不及享焉
吾與若忍㤀之哉堂遂以名鄉人翰林脩撰張君士謙
首為文記之薦紳之繼之以詩者連篇累什彦良裒次
成巻而以視余請為序之余曰嗟夫父母之可慕夫人
而能知之茍非梟獍孰無是心是義有不煩講而明矣
矧士謙記之之詳而諸君詠之之至尚奚待乎余言雖
然余與彦良同其慕者也非夫親存者比今語江海風
濤之險人皆知其為可畏然徒笑談而己未必動乎其
心至於其嘗親涉而知者則不必言說而為之悚恐也
故余聞彦良之名其堂而心亦痛矣獨烏能不為彦良
言之哉夫鄒孟氏之云終慕而實之以大舜蓋慕親於
生前者也慕親於生前雖甚不得於親者有時而得焉
今吾與若乃慕親於没後慕親於没後則無及矣吾與
若將何時而復得於親乎此其為慕也不尤苦哉然吾
與若徒慕無益也盍求所以慕之之實乎孔子之語曽
子曰立身揚名以顯父母孝之終也是則所以慕之之
實也立身有道必仁必義以此學之以此行之而身之
立也固自然矣身立而名之揚也固自然矣名揚而其
能顯於父母也亦自然矣余竊有志於此顧未有以成
就之者然亦不敢以自解而中止故願與同吾之慕者
共事彦良儻不吾異尚率而諸弟相與求之可也系之
以詩曰
泰山非高滄海非深莫如孝子慕親之心子心可測親
恩罔極子長親亡曷以報德我立我身我揚我名顯親
於没何如在生生也有盡心也無己庶㡬終慕如古孝
子
　　　書恒軒巻後
恒之為言常也凡心之有常言之有常行之有常事之
有常皆謂之恒然恒之言常而非一定之謂也一定則
不能恒矣道無其常以正為常常而變變而不失其正
固恒之道也常者其經變者其權也權以濟經故能久
而有常知常不知變子莫之執一也知變而不知常揚
雄之親比也處常變之間而不失其正仲尼之時中而
已其在於易子莫浚恒者也揚雄不恒其德者也仲尼
其恒亨而無咎者乎海虞錢宣公達思菴呉先生之壻
也讀書好禮間以恒軒自號縉紳之為記序箴銘者盈
巻矣公達復求予題予以思菴之故有不可辭者姑摭
衆説之遺以識其末云
　　　李光祿輓詩序
故友李君雲慶之子綸衰絰踵門手一巻而拜曰是諸
君所為哀輓先考之詩也惟詩必有序以明作者之意
而此無之不肖孤敢以請于執事執事之於先考惟舊
幸毋辭余蓋嘗云輓詩之非古者殊不欲為之序以綸
之言切不獲已乃受而閲焉其詩長短古近不一體而
其言意大扺皆哀雲慶而作也夫人必有所不得志以
夭厲而後人從而哀之今雲慶生長華胄連姻聖裔仕
既登朝不為賤年踰六十不為夭而有三丈夫子皆才
又不為無後諸君何哀之若不得志者耶嘗獨念夫雲
慶平生磊落多奇雖為儒家子而獨喜譚武事居常忼
慨以功名自許恒詫曰大丈夫當如班仲升建侯萬里
外安能終伏筆硯間邪蓋其年四十猶家居未有知者
宣宗臨御以舊學之臣之子始召見將遂顯用之以執
政者尼之而止既而拜鴻臚序班序班九載循資格轉
光䘵録事雲慶鬱鬱處困不自聊而未嘗肯屈志干人
顧身已老而功未立則又歎曰丈夫於世竟如此而已
乎使人愧班生矣蓋其自負之志至老而未巳也然則
諸君子之所以哀輓雲慶者固亦有所不能已於斯歟
雖然余抑有疑焉彼班生之事固若可喜而非君子立
功之常也故其功雖幸有成而猶僅克如彼使其無成
豈唯不得生入玉門闗哉即欲復事筆硯而亦不可得
也然則雲慶之不遂其志安知非天所以全之邪余固
不得同諸君之哀夫雲慶也使化者而有知則雲慶在
九原之下亦將釋然於余之言乎故輒以此序作者之
意若雲慶世系所出及其歴官行事之實則志其墓者
備焉
　　　楊顛道哀辭
　　　　楊顛道者廬陵儒者楊子恭也當元季之亂
　　　　奉母辟地窮山之中及國初猶隱不出有薦
　　　　者輒以母老辭徵之急乃著黄冠為道士時
　　　　作狂態人遂以顛道目之顛道聞之喜亦因
　　　　以自號也蓋自是不復道姓名矣蜀寧二王
　　　　皆嘗禮聘之至輒固辭還山卒不為留焉年
　　　　九十餘一旦無疾而終江西之人至今稱之
　　　　或傳以為仙云其族子政宦游京師出顛道
　　　　傳視予予謂其人蓋古逸民之流也而其託
　　　　跡之意尤曲微中權因為辭以哀之
𣺌大江之西來兮駛東逝兮不返鬱予情兮何極悵懐
賢兮日逺繄夫子之高潔兮與古人其同心抱奇器而
弗售兮玉其德而金其音當叔世之擾攘兮冝夫子之
獨善迨天運之維新兮又胡為乎偃蹇冠黄冠兮衣羽
衣矢終養乎慈闈子非母兮誰育母非子兮誰依慨中
懐之悃愊兮衆昧昧其焉説既與世而相遺兮又孰知
其苦節羌時俗之固陋兮謂夫子其為顛樂受之而無
尤兮聊託跡乎神仙帝羅材俊兮夫子弗嬰王醴賓友
兮夫子弗榮貴不加重兮賤不加輕將脩其實兮何有
乎名維彼楚狂之行歌兮與商皓之肆志世無斯人兮
夫孰與之為類嗟夫子之不復作兮魂縹緲其何之將
招之而莫知其所止兮睨白雲乎天涯
　　　招拙逸詞(有序/)
　　　　禮於始䘮有復復之流為招魂其來尚矣楚
　　　　人乃以施之生者而推其縁起實則行乎死
　　　　者之事焉夫惟行乎死者故其為辭渉於神
　　　　怪自宋玉景差之作猶不免乎鄙野之譏况
　　　　其後者歟然則後之作者蓋必微其辭而約
　　　　之禮可也予友翰林檢討餘姚何宣以其父
　　　　拙逸先生之卒也將歸奔䘮而屬予為賦招
　　　　魂之辭先生夀考令終非楚纍之比若不必
　　　　招焉然以宣為子之心言之夫豈忍死其親
　　　　哉予乃不讓而為之辭其辭曰
白日西没月東升些旦復夜兮機無停些青春奄忽徂
𤣥冥些人生如寄寧有常些吁嗟夫子冝百䘵些云胡
謝世竟不復些天地四方茫乎沕乎孰知其所極些歸
來歸來逝矣何所適些魂乎無東東有渤海滔天洶濤
風些天呉海若爭長雄些魚龍出没紛衡縱些陽侯且
溺兮魂將曷從些魂乎無西西則流沙旱海萬里無蹊
些弱水沈羽崑山積石難航梯些猰㺄鑿齒交踵蹄些
伯陽旋駕兮魂將何之些魂乎無南南底炎洲洪波瀇
滉逴天潭些毒蛟兇鰐紏蟠不可探些流金鑠石恒瘴
霧與昏嵐些非人所居居者良弗堪些魂乎無北北絶
大漠莽無極些窮髪之野所處維貊狄些飛砂茫茫斷
人跡些寒何所衣饑何所食些魂乎無上上極寥陽不
知其㡬萬億千丈些虎豹九闗莫或敢望些剛風灝氣
飄忽而振蕩些雖有八翼奮飛而不可以徃些魂乎無
下下臨幽都迷方所些鬼伯狺狺人不可與為伍些金
烏玉兎光景未嘗睹些信彼隂墟非樂土些魂乎歸來
勿復行些式遄迴車返舊鄉些稽山蒼蒼剡水泱泱些
蘭皋蕙浦彌芬芳些琪林紺苑鬱相望些碧池迤邐帶
金塘些琅玕暉映珊瑚光些白鷗𤣥鶴紛翺翔些桃緋
李縞豔青陽些夏有芙渠秋拒霜些梅華放雪生清香
些萬玉􁀙瓏帀畫堂些胡不此留之異方些維厥有子
富學殖些伯兮侍居仲觀國些皇惟汝嘉肆褒錫些命
服有華昭厥德些龍章五采光翕赫些烏紗鳩杖事閒
逸些春臺熈熈連夀域些居則華屋出籃輿些左列瑤
圖右瓊書些搏拊琴瑟龢笙竽些彈棊戱象復投壺些
惟意所適恣驩虞些釋此而去安所如些有禄備養既
豐碩些旨甘滫㵦具勺鼏些蒼麟之脯紫鳳腊些八珍
九鼎列重席些清歌妙舞連日夕些斑斕嬰戱胥恱懌
些美酒百壺載盈溢些昌歜艾葅惟所覔些餕餘弗徹
須所斥些維志是從靡厭斁些邦君大夫爰致禮些鄉
黨比閭罔不喜些矧乃宗婣及朋友些願廼百齡長樂
豈些胡然奄棄弗小止些亂曰白雲澹兮汎蕙江𣺌蘭
風兮故鄉懐夫子兮曷能㤀羌乗化兮之何方諒委順
兮奚傷天荒地老兮日月長魂歸來兮樂未央
　　　淳齋銘
　　　　江陰周孟敬自號其藏脩之所為淳齋而請
　　　　予銘於乎世道之漓乆矣孰有反之于淳者
　　　　乎不意孟敬而能去華就實以尚夫德也故
　　　　樂為之銘其辭曰
相古先民載其純朴渾然天真罔鑿于欲維此淳源孰
變以漓世降風移邈不可追有厭其漓思返之淳吾斯
與之期於古人將復其真斯去其偽將全其内斯略其
外彼夸其文我尚吾質彼揚其華我致吾實饑斯食斯
適口則已寒斯衣斯蔽體則己匪淳其跡維淳其心心
淳于德何古何今
　　　贈王都督詩序
正統辛酉之春延安綏德慶陽等處節鎮王公以屢破
敵于邉而始有僉書督府之命也余友御營都指揮蔣
君文德為之請贈余既諾之矣至是都督公又有寧塞
之捷文德乃益求詞林之彦為詩賀公而來速文以序
焉蓋余之知都督公以文德而知之也初都督公之出
僉陜西都司事文德時謂余曰是有志有為能建大勲
者也及公移鎮于邉文德則又曰王公之建大勳自此
始矣時敵方出没西垂公至即破之北海子又破之紅
山破之榆林莊破之清水溝以功再遷為都指揮使及
敵至響水寨公追擊復大破之天子深念其勞亟以璽
書奬諭進官督府一時朝野之人莫不歆豔其勲名然
其先事而識之者惟文德文德於是喜其言之中而賀
都督公之有成功也固亦宜然人有恒言是豪傑識豪
傑吾用是知都督公良將也而文德亦良將也雖然余
抑有為都督公道者焉夫獵山澤者雖無虎兕得必為
虎兕計漁江海者雖無鱣鯨得必為鱣鯨計茍不為虎
兕鱣鯨之規而徒持雉兎魴鯈之具猝然而遇虎兕鱣
鯨則無如之何矣故良將之守邉雖無大寇必以克大
寇為事若昔李牧之破林胡趙充國之平西羌李靖之
勦突厥彼皆略小利而圖大功故能一舉而除累世之
邊患千載之下其功名炳炳也方今邊圉固云無事然
敵人生心狙伺我乆矣國家所寄以安邉之任者惟都
督公輩數人而已為公輩者尚當深籌逺算察未然之
形觀必至之勢大為之規使邉患永息終無外虞堂堂
功業為大明將帥稱首銘鼎彞而勒金石與牧充國靖
諸子齊輝並耀於無窮不亦偉歟嗟乎余之斯言豈獨
為都督公發哉文德亦不可不知也
　　　徐氏襲慶菴重修記
禮不墓祭墓而為之享祠禮乎曰禮無之也其義則有
取焉先王之世卿大夫士之祭有廟士庶人之祭有寢
固無事乎墓祭也漢立原廟後世因之而卿大夫士庶
始有為祠以享於墓者其於禮則逺矣然原其為心則
固有孝子順孫追逺報本之意焉君子於此其可深非
之耶光福徐氏呉之望族也家于鄧尉之陽而墓于其
山之陰以昭穆而數之者餘十世焉國初季清之曽大
父建寧司訓良輔始建享祠於墓左春秋合族而祭即
今之襲慶菴是也菴之建距今蓋七十餘年而日就隳
圯季清顧之歎曰先祖之祠子孫坐視其廢吾罪多矣
遂請於族長汝航而新之其祭享之儀一循良輔之規
焉季清乃具始末謁予請記以示子孫於乎季清其賢
矣哉世之不肖子孫藉先世之業而莫之能振視父祖
墳墓有如路傍之廢塜荆榛不剪狐兎不驅薪其樹而
貨其田曾無戚念於中亦獨何心哉觀於季清之拳拳
以奉祠為意而唯恐弗逮其順悖豈不逺乎君子於是
乎有以賢乎季清也雖然予猶有所告于季清古之所
謂孝子順孫者以其克繼承乎父祖之志也廼曽祖之
為是菴而以襲慶名之固將以貽慶於爾子孫而冀之
世繼其志焉耳易曰積善之家必有餘慶是慶之致必
以積善也善不積慶何由而致季清於是孜孜焉以善
繼之廼子廼孫又孜孜焉以善繼之則天之福善必世
祐之徐氏之慶其可量乎是為記
　　　舒日新壽詩序
余同年户科給事中姚江舒君仲熈閒為余道其從兄
日新之賢且曰日新之考好學其季父也在太祖朝仕
為刑科都給事中以才死官故日新種學績文而不榮
以禄家食授徒若將終身蓋有隱居求志者之操焉今
其年躋六十十有二月既朢其初度之辰也某縻於斯
不得與羣從之列奉觴為夀於是求諸寮友之善詩者
為之賦詠以寓壽兄之意將聯為巻而寄焉幸為我序
之夫歲行六十而甲子一周則天地之氣運為之一更
端焉於是世道之升降物彚之消長人事之盛衰詘信
進退萬有不齊於其間况凡人之有生大數雖以百年
為期然乳而殀者童而殤者比壯且强而中以短折者
其又何限然則年之及是者固亦罕矣就其及是者又
有貧者賤者疾者困者勞且役者顛越而鰥獨者或富
且貴而不免僇辱者亦萬有不齊於其間則及是而安
其生者尤罕也又况其安以無菑而有可樂者乎日新
生儒紳之家不賤不貧無苦於身無憂於心雖不仕也
而名行皎皎不汚以是自適而老于林泉之間其樂至
矣是誠有可壽而詩者哉雖然余聞之古之人不惟其
生之樂是尚而惟有德之貴故其年彌高則其德彌劭
孔子六十而耳順其聖者之德劭乎蘧伯玉行年六十
而六十化其賢者之德劭乎聖者之德不可企而及賢
者之德有可勉而至日新之年既及是矣余未知其劭
夫德者何如也仲熈誠愛其兄之至而欲其進於聖賢
之域尚為我寄聲廼兄曰兄固不學公孫𢎞之老而希
世然而仲尼伯玉之德不可不知也日新誠賢者也其
必受之以益勉不怠焉由是而至于耆耋至于耄期年
益加德益至然則所謂彌高彌劭者又安知其不在日
新乎
　　　四明周氏家乘跋
郭崇韜哭汾陽之墓人至于今笑其謬誕狄武襄不肯
冒梁公為之祖人至于今稱其為豪傑夫崇韜之才不
下於武襄武襄之智不過乎崇韜若未可以優劣者然
即此一事觀之則其人之誠偽也判然然則人之笑彼
而稱此者亦不為過矣今世士大夫家頗重譜諜此固
亦有脩古之意焉然觀其所以為譜者大率多崇韜之
類也何世之好偽而少誠哉冒人之宗則亂己之宗冒
人之祖則蔑己之祖夫譜所以奠宗而顧亂之所以尊
祖而顧蔑之其謬不亦甚乎余是以惡之而屢著之言
非固以矯世也蓋將使其去偽而誠耳四明周宗盛持
其家乗謁余求識一言余閲其譜僅五世而下一據其
實而書之余固有取焉而且戯之曰周氏之顯者多矣
子何獨不列以附之而所書寥寥若是耶宗盛曰譜吾
所知而已吾所不知而書之恐貽君子之譏也是以不
敢余因又為之歎曰世豈無狄武襄之為者哉獨人不
之知耳嗟乎宗盛茍充是無偽之心而勉樹功名於當
世世豈不以豪傑稱之耶宗盛名頌以才諝入官今為
江西藩司理問云
　　　毛母周孺人輓詩序
輓詩之作古乎非古也非古也而世何以尚之夫虞殯
之有辭執紼之有謳皆為執事於䘮者設所以相其力
而已然非為死者而作也為死者而作則唯齊客之為
田横耳而其所以為歌之意亦不過以抒送死者之哀
思而已若世所傳蒿里薤露之辭是也漢魏晉作者之
擬猶不失此意夫豈以頌死者之德哉今之為輓詩大
抵所以頌死者之德焉吾不知其為說也其以施之男
子猶之可耳而或以施之婦人可乎夫婦人之德不外
聞也生不外聞死何從而聞之又何從而詩之頌之耶
㑹稽毛瓊氏以其母周孺人之卒也求士大夫之善詩
者為之輓章聯其什而請序焉余固辭而其請不已嗟
夫瓊何汲汲而為是耶豈非其念母氏之慈而將藉夫
詩以頌揚之也耶雖然是猶未也仲尼不云乎生事之
以禮死𦵏之以禮祭之以禮孝子之所為如是足矣又
奚庸夫詩之頌之吾將書此以諗諸為詩者
　　　孫建陽輓詩序
人死而哀之人情之常也况於善人乎善人人之所當
好者也以所當好者而死焉得不哀乎其有所不哀者
亦必不能好善者也人而不能好善失其情矣予觀於
詩而有以見好善之情焉詩人之於善人必祝之以壽
祝之壽則於其人不壽也得不哀乎此黄鳥之詩所以
為三良作也今詞林之士之為孫建陽輓詩亦有此意
哉建陽名源字紹宗開國勲臣繼達之孫也用蔭叙拜
懷逺將軍同知建陽衛事總舟師饟運年四十五而卒
建陽為人恂恂謹厚類儒生動循矩度其亷潔之操得
之天質自初開漕運即膺薦分督十衛之兵轉饟河上
前後幾二十年其所操履始終一致未嘗以毫髪之私
自㸃涴統數萬之衆令行禁戢未嘗以鞭扑立威而人
無不附更事大將且數人未嘗不以行能見重處友僚
數十百人其間賢否不一而未嘗不以誼好見推讓故
於其卒也主將哀之友僚哀之部曲之衆哀之然彼之
哀者也有所為也至於詞林之士則無所為矣無所為
而哀之而又形於歌詩於是乎可以表建陽之善己凡
軍將之以亷節自持者固鮮而於督糧饟而能以亷節
著者尤鮮也至若立心行已歸於善惟公之奉惟法之
守此士大夫所鮮而况軍將乎予固嘗以建陽庶㡬其
有祭征虜之風焉征虜遇知光武以能建功名于世如
彼其炳炳也使建陽而當征虜之時安知其不能為征
虜所為哉嗚呼惜也建陽而功止此而壽止此吾重以
哀之故為之序哭詩凡若干篇篇各著其作者之名輯
而次以其什以成巻者友人周義馬異也紹宗子因襲
爵于朝因以歸之
　　　殷孟柔字序
故友殷廷玉之子鋼年既冠賓以孟柔字之於是其父
之執與其所交㳺之士咸過予請所以贈鋼者而鋼亦
拜予求所以教焉予固常念廷玉之善而惜其不可復
作今見鋼質厚而循雅克肖乎其父良為我故人喜其
有後也雖微諸友之請尚當有以語之而况鋼之知所
求益哉夫鋼之音義猶剛也物之堅勁謂之剛天下之
物之堅而勁者莫如五金五金之堅而勁者莫如鐵而
所謂鋼者又鐵之百鍊之餘者也其為堅勁孰加焉豈
非天下之至剛者歟雖然物不可以過剛也剛必濟之
以柔可也剛之與柔猶水之與火勢雖相反而實足以
相濟是故物之以剛為體者必以柔為之用焉夫干將
莫邪天下之至剛者也然必慎而用之乃可全其鋒而
無劌不然日日而試之物物而擊之其剛能㡬何而不
盡乎故善用之則水制蛟龍陸剸犀兕而不敝焉不善
用之刺石斫木而傷缺旋至矣鋼也可不知柔之濟剛
也歟哉經曰沈潛剛克高明柔克此非剛柔之相濟者
乎傳曰太剛則缺太柔則折此非剛柔之不相濟者乎
鋼也其必以經之所云者為勉而以傳之所云者為戒
可也以經之所云自勉以傳之所云自戒然而不成偉
器者未之有也鋼也而能服吾言以行之則其克自樹
立而大殷氏之門也必矣吾之為廷玉喜其有後者將
不止如今日之所云也書以貽之正統八年龍集癸亥
夏六月朔旦
　　　呉氏三子字説
予表兄呉朝宗有三子焉曰英曰俊曰傑朝宗諉予字
之予皆以士加之英曰士英俊曰士俊傑曰士傑而語
之曰於乎三子者若曹亦知所以名字之意乎在天地
間人之與萬物類也唯人也出乎其類故謂之人所以
貴乎萬物也而人之中又有所謂英所謂俊所謂傑者
又出乎其類故云英云俊云傑者又所以貴乎人也今
若之父以之三者而命之名其意豈不欲若曹之貴而
出乎其類邪故吾以士之云者加于若曹而為之字也
蓋民生有四而士為之貴士也者以學為名者也彼其
謂之英謂之俊謂之傑者孰不以學而能乎以學而能
則所謂士者固所以為英為俊為傑者也以是學之吾
之意亦豈不欲若曹之貴且加之以學而求出乎其類
邪惟人之才有分限而學無分限故才雖中人而能學
焉則可以至於上智才雖上智而不學則不免為庸流
然則士之所以為英為俊為傑者豈皆出於其才也歟
亦在乎學之而已今若曹之生始出童䝉之域而即稱
之為英為俊為傑若曹將何以當之耶凡人之情愛之
至則望之至而愛莫甚於父子若父之以是而名若曹
固望若曹之為英為俊為傑也吾因若父之意以字若
亦望若曹之為英為俊為傑也若曹可不勉哉勉之何
如亦加之以學而已三子者於此果能勉而學之也然
而不為英為俊為傑者吾弗信也不然而徒以為美稱
云耳則非若父名之之意而亦非吾字之之意也正統
八年龍集癸亥夏六月既朢
　　　樂善堂記
堂曰樂善者淮陰馮彦禧氏之所構也馮之兄弟五人
皆善士而彦禧尤好學恭於其兄友於其弟而克教於
其子姪家庭之間雍雍焉肅肅焉淮陰之人蓋莫不稱
彦禧之善然彦禧不自足也因以是署其堂曰吾將終
吾身而求善之樂也是嵗之夏彦禧來京師請余記之
嗟夫善之於人也大矣天性之真天理之純所謂與生
俱生者也自聖哲至於庸庶實同有之然而不同得者
知之有淺深行之有至不至焉耳知之深者樂之亦深
行之至者樂之亦至而淺或不至者其為樂亦尠也故
有一身之善有一家之善有一鄉之善有天下之善由
一身之善達之為一家之善由一家之善達之為一鄉
之善由一鄉之善達之為天下之善則禹稷之仁夷齊
之義旦奭之忠騫參之孝無非所謂善也彦禧於此而
知所樂善孰大焉雖然善之可樂人莫不知之而莫有
能樂之者以其中之有所蔽也其蔽之者欲也利也去
欲與利而善斯有可樂者矣彦禧知此尚思去其所以
蔽而充其樂則其善之脩於家者將薰於其鄉以播於
天下而聖哲可以企也夫孰禦焉是為記正統八年夏
六月既朢
　　　贈呉玉汝序
客有自淮南來京師者因余所知張原善以見其容偉
如其度秩如其辭氣藹如也問之呉其姓琛其名玉汝
其字觀其意若欲有所言者屬余有事不及竟然心獨
異之既而原善為之請曰玉汝淮陰之儁也績文攻詩
尤長於翰墨前太守彭侯將以賢良舉辭焉今太守楊
侯復欲舉之又辭焉玉汝之言曰吾少壯且不願仕今
年踰半百幸畢婚嫁方將效向子平之游可復仕乎然
吾聞京師天府之國昭代聲明文物之盛於是乎在天
下賢豪之所集而居也吾其逰焉以觀國之光華而接
天下之賢豪其尚有所得哉因為斯㳺日者之見先生
意有所求而不得間兹其將還敢以為請余聞之瞿然
曰嗟夫玉汝之游異乎衆之游矣吾安得不語之乎雖
然吾之居此有年矣其於國家聲明文物且不識其所
以為盛之實至於天下之士雖日與之接而卒未見其
賢豪如古之人者豈余之固陋有所不能知邪何寥寥
如是也故吾嘗疑遺賢之在野思欲之四方而求焉今
玉汝乃復去其鄉而求之京師豈在野者亦鮮其人耶
夫惟豪傑而後知豪傑世常有是言也淮陰人物素稱
多賢彼漂絮之母尚知韓信而况乎章逢之士然玉汝
不求之他人而顧及余余有所愧矣抑不知玉汝所求
賢豪果何謂哉夫文章翰墨蓋賢豪之餘事雖所不廢
然非所務之本也其所務之本要必有事焉而不可以
驟語也玉汝而知以此求之豈惟其得人之賢豪而實
成已之賢豪矣吾知其雖欲不仕而有所不免焉日者
之㑹余幾失之玉汝故因原善以告玉汝其然吾言異
日載見與之極論尚未晚也
　　　送竺大參詩序
秋官員外郎四明竺淵靜深以薦超拜閩藩參議奉勑
以行於是其同官諸君子相率賦詩贈之而屬筆於予
初朝廷以恤民之故棄閩浙銀課之利而閉之山比年
以來奸民盜開至聚徒相攻刼有司逐捕勢不能禁而
言者或以為開之便朝廷重其事詔舉廷臣之老成練
達者俾經理之而靜深有是命焉靜深有明敏之才亷
潔之操而以謙慎自持其第進士授主事不滿秩遂遷
員外郎嘗奉勅理刑廣西多所平反人譽歸之故於是
行未命而咸擬焉既命而咸允焉予與靜深有同年之
分固當有以贈之而况諸君之屬乎嗟夫士生於世孰
不願有所為哉然必其才與時逢而後可夫渉大川也
舟楫之不任固無望乎濟者舟楫任矣而風波不時亦
不可以强而行也是故君子之有所為必以其時時不
可為而為與時可以為而不之為皆過也夫以靜深之
賢而效用於斯譬則駕萬斛之舟檣艣完勁工力齊具
沿流順風而下夫孰禦焉雖然吾聞理財經利而不斂
怨於民者自古為難矧其事已止而復興是亦造端之
始也得不深思而逺慮哉蓋緩之則啓盜急之則殘民
革前之弊為後之規固宜有所變通於其間寧少緩毋
太急民不殘則盜不唘矣不然不能紓夫民而欲以弭
夫盜未見其可也靜深固無待予言者然而予獨不能
自己以致區區之私於靜深誠望乎其克有為而為吾
同年之光也靜深其毋忽哉
　　　送呉大參序
昔虞升卿有言不遇盤根錯節何以别利器予每讀史
至其傳未嘗不壯其志也凡天之生才固將以為世用
耳使夫才而不為世用又何貴乎才耶彼龍淵太阿之
所以為寶者以其剸犀兕制蛟鰐斷堅截韌而無敝也
使其匣而不出終焉而不試亦何以異夫鉛刀此古今
志士之所以汲汲於世者也然吾竊以為君子之道固
將有為乎世君子之心亦未嘗㤀乎世而用舎則繫乎
時焉易曰藏器於身待時而動使動而不待其時亦猶
匣劒自鳴人將駭異吾懼其悔吝之不免也安足貴乎
若升卿之言乃用為朝歌長而發其志蓋不求易自寧
以盡臣職云耳非小丈夫悦茍難以立奇者比予以是
壯之同年友龍舒呉昇亨晦有志之士也自其為進士
已翹然振聲譽既拜工科給事中不數年遂掌科事以
老成稱每廷論推舉堪大任者必及焉至是㑹朝廷以
閩浙銀課既罷而奸民盜取不已嘯聚相攻以爭利郡
縣莫能制勢不可容以滋蔓詔舉廷臣之才略足用者
使經制其事僉舉亨晦上用之為浙藩參議領勅以徃
蓋浙之銀産十倍於閩其地皆連山窮谷深險莫測其
人獷而輕蜂屯蟻集風颷出入自非經制得宜固不易
治也亨晦是行交㳺間咸以其才冝謀謨廟堂而顧得
此為弗樂焉予則以為亨晦之行蓋與升卿之得朝歌
類也適足以别其器之利而奚不樂乎亨晦才足以為
識足以謀量足以容而節足以守予嘗與其論天下事
未嘗不與之合也顧予才不適用甘於閒散竊獨望吾
亨晦之有為夫升卿之長朝歌當羇孤擯斥之餘猶能
奮建功名以顯於世而况亨晦今際明良之㑹膺僉舉
之公任方嶽之重而又奉璽書以行事有便宜之權焉
此可謂動以其時而無不利者矣予所願朂於亨晦其
務為國家經乆之慮本之恒理濟以權宜俾事行而上
下咸安利寧有遺利無有遺害蓋不為一時之功名而
為百世之功名此則區區之意深有望於亨晦者也予
固嘗感升卿之言而又嘉亨晦之有志因舉以贈云正
統八年龍集癸亥秋七月之吉
　　　送尚書魏公致政榮歸詩序
正統九年春三月癸未刑部尚書魏公以疾上疏致政
于朝翌日其所屬諸司之官咸惜其去合詞奏乞留之
蓋公有末疾不良于行前歲之冬嘗請歸就醫藥詔留
判部事而免其朝參至是復懇辭以請上愍其疾不忍
復勞以事故奪衆議而卒許焉公既得請喜形于色即
日治裝戒行及陛辭上復賜璽書褒嘉其誼而復其家
世世無有所與恩至渥也於是今尚書鳳陽王公侍郎
冝陽郭公新安陽公率諸司屬僚置酒高㑹因共賦詩
以美其事詩既成什而授簡於余俾為之序惟夫士君
子之大節必於出處進退之際見之處足以有守出足
以有為進不違於禮退不愆於義此古之制也得乎處
而不得乎出則非經世之道知乎進而不知乎退則有
失己之尤故學有體用行有始終觀人者於此乎觀之
而賢否較然矣公南康人也方其家食之時已有逺大
之志及領鄉薦遂擢高科拜監察御史遷浙江按察副
使召署秋官右侍郎出為河南左布政使乆之復召拜
左侍郎遂擢尚書歴仕㡬四十年在刑部者十餘年為
尚書八年於兹矣公為人志仁而氣剛才偉而量宏故
所至克舉其職在方嶽得良牧之體立朝侃侃有大臣
之節至於决獄明恕蓋其餘事也徃者北邊有警公以
便宜出廵節制諸將規畫守備咸得其䇿由是公之望
重中外國家有大事必以屬公公之年才六十有二視
明聽聰無廢政事一旦以疾而去豈獨其屬僚惜之凡
在廷之士蓋莫不惜之也朝廷固不舎公而公以止足
自戒屢請而不已必得去而後安焉於戲公於出處進
退之際可謂無失乎古之制矣宜乎諸君子之賢公而
賦詩以為之美也抑吾聞之古之為詩者其有所美必
有所勸蓋美乎此而有以勸乎彼焉今猶古也諸君子
之作豈徒然哉一則以見聖天子於大臣恩禮始終之
意如此其盛而興起士大夫願忠之心一則以見公於
出處進退之際如此其高而激厲士大夫亷恥之節其
為勸也不既多乎余於是乎序之以為公贈
　　　送李太守序
知大名府李侯以再考入覲于朝既奏最而還其任士
大夫之交親者相與餞之都門之外有為侯歎者曰侯
於科目為名進士於憲臺為名御史於列郡為名太守
其才可知也且其為人亷介而簡直亷介則不敓於欲
簡直則不撓於物其行又可知也然侯之仕有年矣士
之與侯同執憲而居内任之重者既多有之其與侯同
出典郡而入于朝者亦不少也何侯之獨乆於外邪兹
非其詘歟余竊以為不然君子之仕在行其志者何如
耳豈以任之内外為輕重哉夫毁實飾名以希合於世
枉已徇物以取容於人有志者所不為也以夫亷介簡
直之為而進取於斯時猶以方枘而入圓鑿者也不毁
則必不能相入使其毁此而就彼豈侯之志哉且子獨
不見夫時之居内任者乎其初亦未嘗不欲有為也及
夫牽之掣之摧而軋之其不化素衣之潔而為緇塵之
汙變百鍊之剛而為繞指之柔者鮮矣今侯之在郡環
數百里之間山川民物罔不𨽻其治焉一堂之上友僚
相與事事可否惟侯是依屬邑之吏百十其員顧瞻視
效惟侯是從數十萬户之民休養生息惟侯是頼故其
人之於侯信而戴之若神明之嚴父母之親令無弗行
禁無弗止侯之志可謂得以行矣視彼當内任不能有
為而隨物變化者果孰得孰失乎吾見侯之方信未見
其詘也雖然人之為侯歎乆矣朝廷方將求牧守治行
之卓者入為卿佐吾恐侯之内任終有所不免也倘其
一旦而居焉尚願侯勉之毋化而緇毋變而柔則余之
所望也言己因筆之以為侯贈侯名輅字公載世家山
西之安邑國初以閭右徙實京師故今為江寧人云
　　　頥軒記
頥軒先生既引年而歸友人呉令葉君述職于朝與予
道故舊論士行因及頥軒之事相為嗟咨而言曰頥軒
先生所謂今之古人也推其所養蓋無愧乎頥之為號
者歟既而葉君又曰某自宣德庚戌上春官而識先生
及登第入翰林為庶吉士常與之徃復焉先生於我厥
有舊德然先生之歸吾不得而送之今還呉且與之相
見而無以藉手因求詞垣之友為賦頥軒之詩以為先
生贈獨未有記其事者敢以屬子韓子不云樂道人之
善以勤其歸乎子尚毋辭予曰唯唯在易震遇坤為頥
頥口輔也口輔所以進食而養於人者也故頥有養之
義焉然養之道有三養身也養人也養德也三者皆所
以為養而莫要於養德所謂養德者小之語黙動靜大
之行止進退莫不有禮也莫不有義也禮以節之義以
制之德其有弗成乎哉古之君子所以無適而不宜無
處而不安臨死生存亡之變而不奪者惟其能養德也
彼其行必毁於終節或移於晚者豈獨無定見哉蓋其
所養之不足焉耳是故士之自脩者必謹於養德而觀
人者亦必觀其養德先生學求諸心行求諸己蚤有盛
名晚乃始達方其在太學也六館之士莫不推其賢而
嗟其不遇先生處之泰然曰吾知進吾學而已既官于
朝夙夜顓顓於其職業以入以出而弗遑寧也為之長
為之僚者莫不稱其賢勞先生則欿然曰吾知脩吾職
而已及是之去公卿百執事以其賢且未髦莫不欲挽
而留之也先生斷斷然不可曰吾義當歸竟飄然而去
烏虖先生之所養於是可知矣然則葉君謂之今之古
人不亦可乎而今而後吾知其年之彌高德之彌劭方
且以衛武公懿戒而自朂其為養也又豈有間然者雖
然先生固賢矣葉君之來京師足未嘗及權貴之門非
故舊義當徃來者不屑就而獨惓惓於頤軒之歸而不
能己其情此豈勢利之交者哉覽吾記者不惟當知先
生之所養又當知葉君之所養也先生姓王氏名忠字
守正任武選主事常之武進人葉君名錫字元圭温之
永嘉人
　　　虛白説
羽士吉虛白吾親舊中之佳子弟也童而出家今既壯
而有名矣在老氏法中為巨擘焉嘗請予為說虛白之
義予屢辭焉而請益勤不獲已也因謂之曰虛白乎子
之名非取於莊周氏之言乎周之言蓋宗乎老氏老氏
之説固子之所自知也尚奚請之予予於老氏之説槩
乎其未嘗道也然吾嘗聞釋周氏之書者云周之云虛
室生白者以諭心之明耳夫室無物窒之則虛虛則必
有容光之照容光之照白之所從生焉惟人之心亦然
人之心無物窒之則虛虛則必有灝氣之存灝氣之存
明之所從生也故寂然而靜湛然而澄一真之性了然
於方寸間所謂泰宇定而天光發而真人至人之所以
為真人至人皆不外此此周之説然也然吾以求之吾
儒之説抑猶有其至者焉洛程氏有云心兮本虛應物
無跡非虛白之謂乎且其虛也有誠以本之其白也有
敬以主之誠以本之故靜亦虛也動亦虛也敬以主之
故靜亦白也動亦白也所謂誠立明通而賢人聖人之
所以為賢人聖人亦不外此然則其為虛白也不亦至
哉子其欲聞之吾尚與子論於老莊之表可也
　　　賀鳳陽指揮僉事曲侯尊府明威公榮封序
鳳陽中衛指揮僉事曲侯恂以年勞錫誥命階明威將
軍而推恩封其父瑨如秩國朝之制凡武臣皆世襲其
官惟特起而官者乃封及乎親其親之襲者則無事乎
封今曲侯蓋以孫襲祖官故亦得封及其父也初侯之
先大父思直以先朝舊人受知仁宗洪熈初元由羽林
百户進僉錦衣衛事上方注意用之而思直懇以老請
上問其子孫孰可使襲官者思直曰臣之子瑨愿弱而
多疾恐不堪事孫恂麤習文武可備任使上召與俱見
顧視乆之謂思直曰如卿言即日命以恂代之而俾瑨
居閒以養侯既有官而出守鳳陽繼以漕帥之薦分督
淮西淮北五衛之軍轉運于京師迄今十有餘年勞績
懋著而恩封及焉於是士大夫相知者咸以謂非思直
之明智而善於貽謀固不能使其子得安其養而孫得
成其名非侯之賢孝而善於繼述亦不能舉其職以光
于其祖而榮及其父也乃相率以為侯賀雖然予與侯
㳺且乆不可以徒賀也願有以進侯者夫臣以報國為
忠子以顯親為孝故不待恩寵之被詔謀之藉而當自
奮自立也况於有所資蔭負荷如吾曲侯者哉宜其感
激䇿厲而不肯自同衆人之碌碌也侯其勿以今人之
能為能勿以今日之榮為榮尚當以古之所謂大丈夫
不世出之功業自期舎近小之圖務逺大之略則其所
以報稱先朝之知今上之寵而顯於其父光於其祖又
豈止如斯而已惟侯勉之
　　　送龍士熈序
泰和龍士熈今儀制主事致仕叔粲之子中書舎人士
郁之兄也士熈家居脩學未嘗出其鄉今兹以儀制君
得致仕之請買舟走京師迎侍而歸薦紳士聞之者莫
不嘉士熈之所為少師東里先生之中子叔簡士熈之
妹之壻也偕其從兄進善弟季柔過予謀所以贈行者
予聞士熈之為子孝為兄友其學有可仕之道獨畊稼
而不出者凡以資其父若弟之仕也其父若弟之仕于
朝而無憂於其家以能守亷養恬而安於其官者亦以
士熈之在也然則士熈雖不吾面吾知其賢矣傳曰於
所厚者厚而無所不厚觀士熈之於親於兄弟如此則
其於族姻可知也於鄉黨可知也於凡交㳺朋友之間
無不可知也夫廬陵故文獻邦而泰和又今之名邑也
其人蓋多賢者若其先進之賢吾既得而知之矣其後
進之賢吾雖未得而知之然以士熈觀焉其亦可見也
凡鄉俗之善恃賢者其俗之淳厚賢者固扶植之而其
或澆薄賢者不隨而變焉不惟不隨而變又將化其薄
而歸之厚泰和之俗之厚聞之久矣而不知邇來何如
也賢者之在國則善於其國在鄉則善於其鄉儀制君
之立朝朝之士大夫固皆賢之今既解官而歸為鄉先
生其善且有以薫夫人矣士熈尚致其孝敬之誠以養
焉使凡鄉之人皆知孝友之道也可知孝友之道則長
㓜戚疏之間有善相詔不善相戒而患難相恤吉㓙緩
急不相貳俗其有不厚者乎然則泰和之俗之加厚蓋
有望於龍氏父子焉
　　　南園記
南園長洲鄭景行氏之别業也鄭出宋太師拱之之系
為呉中文獻故家而景行則其子弟之秀者也園在陽
城湖之上前臨萬頃之浸後據百畝之丘旁挾千章之
木中則聚奇石以為山引清泉以為池畦有嘉蔬林有
珎果掖之以修竹麗之以名華藏脩有齋燕集有堂登
眺有臺有聽鶴之亭有觀魚之檻有擷芳之逕景行日
夕㳺息其間每課僮種蓻之餘輒挾冊而讀時偶佳客
以琴以棊以觴以詠足以怡情而遣興而凡園中之百
物色者足以虞目聲者足以諧耳味者足以適口徜徉
而步徙倚而觀蓋不知其在人間世也故談者以為長
洲茂苑之勝在陽城一湖湖之勝在此一園而擅其勝
在景行一人景行嘗從草窻劉先生㳺間因先生以求
記予聞呉故有南園蓋呉越錢氏元璙之所作者至宋
而歸于官以為㳺觀之所其中花石之玩殊為勝絶王
元之嘗賦詩志欲借為醉鄉而不得後蔡元長得之遂
以功名富貴自詫而嘲元之之弗如然元長亦竟敗竄
以死雖得園而不及一朝居也其人之賢否固不必辯
予獨以彼一園元璙剏之而不能保元之欲之而不能
得元長得之而不能居豈非功名富貴之不常而外物
不可以為固有也歟今鄭氏之南園與錢氏之南園其
名適同然彼則以充㳺觀之樂而此則以求藏脩之趣
其實固不同也不然彼擅王公之貴者尚不能終遂所
圖景行一齊民耳乃獨作此園而思保有之不亦難哉
為景行者尚當知彼之非固有與不可常而求其固有
而可常者固有莫如實德可常莫如實行而所以求之
之道莫如實學三者脩焉可以隱可以仕可以禔身可
以顯先可以貽後此其所保者大矣獨園乎哉請以記
之予其異日展省南還尚當挐舟載酒一造園中以與
景行談論庶不為生客也
　　　慕萱詩序
廣德徐君克莊來自江東將西之皋蘭道京師謁余玉
堂之署解其裝出一巻所謂慕萱詩者請為序之余觀
之皆詞林諸君子所為克莊賦者也問其所以賦克莊
因泣下曰敬不幸蚤失恃在洪武中敬之父坐事徙皋
蘭而母氏實從其没也因𦵏之皋蘭之山之陰及吾父
之還而力不能遷至是蓋三十餘年矣敬之兄弟既壯
且老矣幸吾父無恙菽水之奉得以供朝夕而念吾母
獨不逮養也心實痛之且旅窆遐土久不克歸今不及
吾之身以圖之後世子孫其又何知此敬所為哀慕而
不遑寧處者也間請之吾父將負骸而遷𦵏焉故有是
行諸君子知敬之情者因從而賦之敬非敢自命也余
曰嗟乎克莊之情亦可感矣鄒孟氏稱大舜終身慕父
母若克莊之慕其庶幾哉且予求之傳記上世之人負
親之骸而歸𦵏者蓋多有之皆以孝稱焉蓋克莊之事
固當為者尚既盡誠而為之既以禮而𦵏其死者益以
禮而事其生者勉焉終身而弗替也然則其不以孝稱
於天下者余弗信也諸君子之為詩我知之矣豈不以
萱為北堂之植可託而喻其慈母之德乃賦以形容克
莊之孝思歟然余之意則尤重於其行故特序其行也
詳焉
　　　竹溪清隱記
桐川之支流為竹溪溪之上彌望皆竹也有屋數楹翼
然出蒼煙翠靄中是為處士徐君克莊之居君為人高
簡澂澹力耕養親足跡不至城府或勸之仕不應由是
人以隱者目之君歎曰吾豈遯世者哉然吾聞士生於
世貴有以自善焉吾幸為太平之民有田可耕有書可
讀又幸吾父在堂而吾諸弟若子服賈力穡下而足以
供衣食備奉養諸孫亦各以其才力業事學憂不及吾
吾復何營乎哉且吾以六十之年而奉八十之父為日
㡬何而忍少違乎鄉薦紳大夫聞而賢之榜之居曰竹
溪清隱云既而其季克壯來京師屬予記之蓋士之有
道不進行於國而退脩於家者是所謂隱也若老莱子
行年七十而嬰戱娯親千載而下聞其風者猶興起於
孝豈徒隱哉凡古之稱隱德者皆然也後世之云隱者
或異於是故有違親絶俗以為亷索隱行怪以為高者
世雖奇之然而君子不取也若克莊者其聞老萊之風
而興起者歟不然何其老而篤孝若此也吾於是乎為
之執筆而不辭焉乃若竹溪泉石幽勝之趣與其隱居
面勢之槩今則不暇詳記倘予異時有便尚當挐舟徑
造為君賦之
　　　送劉原博序
草窓劉先生原博余之斯文交也原博之先世以醫名
繇宋暨元代有顯者在國朝則故良醫公彦敬院判公
士賓相繼以醫國手擅聲於天下原博實良醫公之孫
而院判公之子也然原博之學不專於醫自吾儒經世
之書以及諸子百氏之言靡不讀讀之靡不探其賾而
鈎其深其於辯析物理議論今古縷縷其弗絶亹亹其
不厭也至發為文章蒼然古色有作者之風焉原博初
以賢良舉或尼之而止繼以文學舉又尼而止卒以醫
舉為惠民局官乃始得之知原博者咸以為原博之詘
而原博安焉其任蓋六七年于兹矣原博以母夫人高
年在鄉陳情乞歸省覲既得請而治行其與原博同官
及所從㳺之士謁余謀所以贈之者余曰嗟乎以原博
而官於醫有不足為者矣余其奚贈哉雖然原博之志
殆不止乎醫而已也余輩之所以知原博期待原博者
亦不止乎醫而已也原博固儒者也儒者之事在學與
行之脩焉耳學不足以明道不足以為學行不足以經
德不足以為行學行之備則以之達焉而可以之窮焉
而可以之近焉而可以之逺焉而可達以施之天下窮
以守之一身近以行之當時逺以傳之後世余也謬以
儒名竊有志乎此久矣然質魯而才下無以自副斯志
者故願與原博言之幸其有以相發而進我於道焉若
夫醫師濟生之術原博固不求聞於余余亦無以告之
原博至於寧親致養之道敬恭桑梓之禮又原博之所
素敦焉者其待余言哉其待余言哉
　　　送侯給事中歸省詩叙
刑科給事中臨海侯君仲勲以其母氏高年在堂請告
歸省詔許之於是朝之君子有與仲勲交親者相與賦
詩以贈其行詩既成什仲勲請余序之夫士之顯宦而
還故鄉古今榮之比之衣錦而晝逰其為光華可知也
况乃寧親而歸不獨一已之榮而又以為其親之榮者
乎方仲勲之舉於其鄉而來上春官也别母于堂其懐
抱何如也而迄今又㡬十載矣雖以仲勲之掇巍科躋
膴仕得祿以為養足以慰其母氏之心而釋其憂然晨
昏定省之禮闕焉承歡膝下之樂違焉子固未嘗㤀乎
母母亦未嘗㤀乎子也仲勲今者之歸錦衣冠珮稱觴
上夀光彩爛然照映一堂之上母氏顧之色若加睟體
若加健而年若加壯當是時母子之間舉訢訢焉仲勲
固將仰而自慶曰幸哉吾母之無恙也而母氏亦將俛
而自慰曰幸哉吾子之有立也己則致敬以訪親戚而
為親戚者舉訢訢焉曰侯氏幸哉有子如此也己則致
敬以問鄰里而鄰里之人舉訢訢焉曰侯氏幸哉有子
如此也則又相與歎羡其榮而以之教導其子弟曰為
人子賢孝能若侯仲勲足矣仲勲於此寧不亦榮其榮
邪雖然余聞之君子不以鄉曲之譽自喜而以天下之
望自重不以一時之榮自足而以百世之名自期仲勲
於是乎勉之則其所以移孝為忠必有其大者天下後
世之人將聞其名而稱慕之曰某公某某州某邑之人
而某氏之子也其為榮也孰加焉余與仲勲忝在同年
之好有相規之義故為仲勲言必盡其愚而不敢自同
衆人之稱仲勲尚無以衆人之言而不異余之言哉
　　　奉萱堂記
近世之人凡稱母者率以萱為喻吾不知其奚自也或
以為自夫詩詩之云焉得諼草言樹之背諼即萱也蓋
諼之言㤀也是草之為餌也能㤀人之憂故以諼名而
所謂背者堂之北也北堂母之所居樹萱以㤀母之憂
也或曰萱之性療妊婦而宜生男故又名宜男宜男母
之祥也雖然萱之為類草也草不可以為母諭也或又
以為母之尊不敢以斥言也不敢斥言乎母故假母之
祥而㤀其憂者稱之云爾然余之意則槩無所取焉凡
為人子之道求其實毋徇其名吾當論其所以致孝於
母者何如耳萱何足言哉太學生湯垣克衛吾䣊之佳
士也其父曦仲蚤世母李鞠之成人克衛既克有立且
幸母之壽康乃作堂以備養顔之曰奉萱今兹充貢來
于京師因謁余為之記余歎曰嗟乎克衛而亦以萱而
喻母也豈以其母氏之有憂而將藉萱以㤀之耶凡母
之為憂惟子之故憂其子之不賢也憂其子之不能也
憂其子之不顯且榮也以是為憂豈萱之能㤀哉子如
欲其㤀之則勉致其賢致其能致其顯榮夫然母又何
憂之有如克衛者以孤子而克樹立自鄉校而升太學
為國家教養之士學明而行脩不可謂不賢也不可謂
不能也方且駸駸仕進以有祿秩其於顯榮又可立而
待也使其不自畫而求必致焉豈惟其母氏之慰恱於
心而鄉䣊州閭之人亦莫不喜而羡曰賢哉是母幸哉
而有是子也然則萱之所以為母之祥而㤀其憂者乃
不在於萱而在克衛之身矣
　　　推篷春意詩序
友人五官司厯李君元吉自江東來持一梅華巻所謂
推篷春意視予求序予閲其巻之題詠者自故少保東
萊黄公而下如干人詩凡如干首藹藹乎其文渢渢乎
其音也然或以為庾嶺之所見或以為羅浮之所遇或
以為揚州東閣之賞或以為西湖孤山之觀徒極形容
而無定在予顧謂元吉曰盛矣哉諸公之作也予何以
及此雖然敢問君之所云者果於何見之邪元吉曰大
江之南無地而無梅扁舟所適無徃而非吾之推篷處
也予曰博哉君之意也然而未當於吾心君固學易者
也易之謂天心非春意乎然則春意之生沕乎穆乎其
無間也冲乎漠乎其無朕也君又於何而見之雖見之
天地間物莫不有也何獨見之於梅其見於梅又何必
推篷而始見邪元吉曰子言何偪人之甚也雖然吾試
言之子試聽之夫春意之在天地間固不獨見夫梅然
非梅則吾於何見春意而不推篷吾又於何見梅邪春
意因梅花而見梅花因推篷而見即是而云又奚不可
邪予歎曰辯哉君之言㡬知道者也予又奚言因識之
巻右
　　　徐以純挽詩序
余友中書舎人徐以彰輯士大夫所作其兄以純之輓
詩請為序之余閲其詩而求作者之意士大夫何哀以
純之甚也蓋以純之為人資淑善而好修為於父母隆
孝敬於昆仲篤友愛於朋友信義交致於鄉人賢與長
者禮之無失又能世其家之醫學而進學乎儒方其無
恙也其為父母昆弟者固望其顯於家為朋友者望其
有光於交道而鄉人賢與長者亦望其華於其鄉也一
旦而死既皆失所望焉而其死也又不得乎壽而中殀
故為父母者哀之過於常之子為兄弟哀之過於常之
兄弟為朋友者哀之過於常之朋友而鄉人賢與長者
哀之過於常之為子弟者其哀之過者非矯然也蓋由
其情之不能己焉耳夫詩緣情而作者也士大夫即其
父母之情兄弟之情與朋友鄉人之情而詩之詩得不
哀乎惟其情之過於常故其詩之哀之亦過也然以純
生不出鄉事業未有所立而没其猶使人哀之若是使
其有立出而大其施為則人之哀之又當何如邪予於
以純雖生各一方未之相與然其父母昆弟皆所親識
而其朋友與鄉之賢又多予之相知者故知以純之可
哀為序作者之意使覽者識焉
　　　送張履信南還詩序
人之行有跡是而心非者有跡非而心是者君子當孰
予之乎曰跡其偽者也心其真者也衆人見之跡君子
見之心吾將舎其跡而求其心焉是故陳仲子為亷而
薄乎親孟子斥之夷之為墨而厚乎親孟子予焉皆不
於其跡而於其心者也吾於是乎法之履信雲間之故
家子也初從明經師習舉子業業既就緒矣而其父當
赴役京師履信歎曰凡吾所為學以干祿者將以養吾
親而安之也今若是天不遂吾志矣且奈何使吾親勞
於役遂投文有司乞代之役在役二十年父没于鄉服
䘮旅次悲哀過期而弗已然欲歸而有不得也一旦去
為黄冠師彷徨山澤間以求僊為事司其事者以其黄
冠而學僊也置之不復問久之履信始得以子代役而
歸京師之人多以狂士目之者余獨知其不然也夫情
之至者不自見行之苦者不自明履信少而學乎儒為
親而廢業違軒冕之願從力役之勤而無㡬微怨嗟之
言色此豈中無所主者能之哉今其年踰五十髪就種
種而顧為狂者之為此其意必有難以語人者豈誠狂
耶君子於此當有以識之也且世之人所謂鳳鳴而鷙
翰儀秦行而孔子讀者豈少哉彼其曰某賢也某孝也
其求心行不知其於履信何如也而徒以履信為狂
士而斥之果孰是而孰非耶於是履信告行于常所徃
還者皆為詩以送焉余於履信有舊故為之序推其心
跡之所以然使人知其非狂也
　　　靜軒詩序
金臺劉以德生有美質而以矇廢其内明聰慧乃過於
常人精易數以之筮輒奇應京師之人就其筮者踵接
于門然以德亦雅潔好脩㳺于士大夫間而聲稱藉藉
也日筮數人輒掩闗自休因署其居之楣曰靜軒而士
大夫與之㳺者皆為詩詠之以德乃介友人徐君孟暘
以首簡之序為請予問之曰若之云靜者其孔明所謂
靜以成學者邪其康節所謂靜裡乾坤者耶抑揚子雲
之所謂蜀嚴沈冥者邪以德曰走生而懵於學何敢望
孔明麤知其數未見其理又何敢望康節至若君平之
高致亦非走之所敢自比然竊嘗慕其為人顧學之為
歉耳兹願有教焉予曰嗟夫以德予將語若以靜學之
要乾坤之理而若謙讓弗之居也姑就若之所自託者
而語之可乎惟昔君平之為卜也其告人必依於理於
為臣者則為之言忠於為子者則為之言孝因其所圖
而諭之善道此豈世俗之為卜筮者哉賢者之為固當
慕矣若其慕之則必效之效之而必似焉其言似之其
心似之是亦君平爾若何歉於彼耶雖然君平之學要
亦不止此也方其下簾講易之際沈冥之中妙得於心
必有非常人之可窺者不然子雲何稱許之重哉以德
當罷筮之時試亦下簾黙坐而思焉以數之所生而求
理之所寓當必有所自得於中者非徒靜而已也以德
唯而退遂書以為靜軒詩叙
　　　贈御醫張文紀序
澤人張綱文紀以醫供奉上前所治稱㫖命為御醫之
官於是其所交㳺之士咸徃賀之蓋余仲兄嘗德其療
而亦與焉衆因請之吾兄俾余為徵贈言之典以序張
氏世以外科專門文紀之祖若考皆名著山西至文紀
乃以薦徵入京師文紀之醫蓋自其少而精之故其治
疾若由基之射宜遼之丸發無不中中無不解至奇證
之難療者他醫或不能辨文紀輒能識之曰是可藥而
愈可劀而愈可砭􁃛而愈愈之遲速皆先處其日辰無
所失者雖其同業前輩莫不推服其能焉然文紀為人
温厚謙恭未嘗以術自高人有求之無貧賤富貴之異
治之必盡其心與之藥必善劑惟所宜用而不以資價
有無為較也由是京師之人無貧賤富貴一皆稱之及
是恩命之下聞者莫不以文紀之宜有其官也雖然余
抑有為文紀言者凡士之學術貴乎有所用耳而用之
於國則又用之大者也古語有之曰上醫醫國醫而用
之於國用亦大矣然用之大者其為功亦大功之大者
其為責亦大凡術皆然不獨醫也而醫為尤甚蓋醫之
所治疾也是於人之死生係焉死生所係重於天下况
其為國醫而侍至尊者乎文紀以醫之功得醫之官固
宜有之然亦不可不知所自重也不可不知所自謹也
知所自重則足以持其術知所自謹則足以持其心心
與術全而守其官裕然矣余用是為文紀贈文紀尚其
朂之
　　　贈府軍衛鎮撫楊侯序
廼者敵人窺我北邉鎮守宣府等處都督僉事逰擊將
軍楊公洪率兵擊破之奏捷于京師上嘉其功詔進同
知都督府事凡吏士之在行者皆進官一等公之子俊
亦以功授府軍衛鎮撫歲秋八月俊來拜恩闕下於是
其親黨交㳺之士合辭以賀而金陵陳玉劉志為之請
言楊氏父子予初未之識也然嘗聞都督公之為將智
勇兼長有謀而善戰撫士而用才在諸邊將中威名特
盛邊人恃之敵人畏之蓋今之良將也徃年嶺北之捷
公自都指揮使進僉都督府事有請言於予者予思公
之能不靳而與之言今又聞其戰捷固為之喜而獨知
其父不知其子之克類也玉與志又為予言侯之為人
孝而有勇每戰必克登是役也功尤茂焉如玉與志之
云俊固亦將才也世常言將門有將求之古人若絳侯
勃之有亞夫李西平之有愬曹武惠之有瑋乃可以當
之是皆才武忠孝先後接武而奇勲偉績克世其美者
也觀楊氏譜蓋出宋將繼業之裔繼業以忠徇國子延
昭之名尤著於時信如其譜則其為將門舊矣今都督
公之為將如是可謂克振其先烈者俊為之子尚當以
亞夫愬瑋之才行自勉以亞夫愬瑋之勲績自期可也
矧今聖天子修内禦外方宏逺略為之䇿於邊將之選
尤重其人尺寸之長不遺錙銖之功必錄俊能於此大
發厥志以承家之業而報國之恩將何徃而不遂邪然
則不惟其有以為都督公之光而亦無愧乎繼業延昭
之後裔也
　　　世直堂銘(并序/)
　　　　世直堂者今翰林侍讀吉水周公功叙之作
　　　　于家者也蓋君之六世伯祖直閣公伯寛在
　　　　宋嘗疏斥賈似道之奸邪曽祖山長公以立
　　　　在元嘗以脩三史論推宋為正統而在國朝
　　　　則厥考職方公岐鳳為紀善時嘗箴諫漢庶
　　　　人之過三君子之事皆傳著鄉邦為世所重
　　　　者故侍讀君以之名堂所以揭先後而示後
　　　　之人焉堂既落成自朝之二三大老暨詞林
　　　　諸君子咸有述作其發揮之備矣而侍讀君
　　　　復諉余以言余固不敢當然亦不敢辭也嗟
　　　　夫直道事人在古猶難况後世乎周氏一門
　　　　而以直節著者三世豈非盛歟矧侍讀君方
　　　　今為天子講官道行言聽其盡弼直之義以
　　　　光世德又將有大者在焉豈徒名堂而已哉
　　　　廼為之銘曰
人生而直厥惟天性于時養之維心之敬相古先民蓋
莫不然維直厥德以聖以賢風移世變直少枉多道之
難行吁其奈何有立其間頽波砥柱噫微斯人吾將誰
與盛哉周氏一世三節祖祖孫孫先後齊烈伯寛斥賈
以立尊宋孰箴驕王紀善岐鳳挺挺之操諤諤之言他
人猶起矧在後昆翼翼斯堂惟直是繼豈伊三葉尚期
百世
　　　孝義詩(并序/)
　　　　孝義詩者予為暨陽周珪賦也比歲江東荐
　　　　饑民用艱食有司以勑㫖勸民相振珪出榖
　　　　數千石佐之事聞例當旌為義民珪辭以承
　　　　祖産所為願追旌其祖伯源詔從之仍以孝
　　　　義旌焉予與珪為隣封人故相知也賦以貽
　　　　之
維天降割嵗云荐饑帝謂卿士汝其圖之廼其建議一
切權制勸民出粟爰旌以義暨陽有士珪也氏周大發
所藏賑厥鄉州守吏以聞帝將旌之珪拜稽首敢固以
辭珪曰主臣臣維小民臣有所乞惟皇之仁臣之有産
維祖之遺臣之出粟維祖之志臣祖既没臣則嗣之繄
祖之義臣敢冒之帝曰俞哉兹維孝義尚宜章之式勸
有繼煌煌金書賁于門閭民用改觀過者軾車人亦有
言富必周貧世其仁厚廼孝之純人亦有言豪斯弱奪
知所勿為廼義之達太史叔子作詩以風嘉厥始善爰
朂于終
　　　華氏旌節堂銘(并序/)
　　　　華節婦陳氏元至正間詔旌表其門閭時黄
　　　　溍卿千文傳鄭明德諸公各為傳記及詩至
　　　　今傳之節婦之曽孫仁本請余追為之銘云
從一而終維婦節貞以守之敬罔缺豈伊厥德有汙潔
家道因之以興歇季姜知禮歜逭孽孟母擇鄰軻作哲
夏姬屢醮行無别僇子戕夫家國滅福貞禍滛理昭晣
人紀天常所闗涉猗節華婦志卓絶操行終身皎氷雪
所天蚤失泣成血鞠育遺孤心力竭孤既長成復先業
曽元緜緜衍𤓰瓞追維厥初記幾絶節婦之德端可列
前朝旌門尚昭掲閭里于今共稱説我其徴之在史牒
萬古千秋有光烈
　　　故仲母太恭人李氏墓誌銘
明威將軍永清左衛指揮僉事仲福將以其母太恭人
之䘮𦵏宛平常明山之原介余友金吾右衛指揮使蔣
文德來請銘按狀恭人姓李氏世家徐之沛縣父諱成
母蔡氏恭人端淑㓜成精女紅習女儀笄而歸于同郡
仲氏子䧺雄以武勇從軍𨽻燕山左護衛太宗皇帝起
兵靖内難雄從戰屢有功授千户小河之戰以先登没
于陣時恭人方盛年寡居值兵荒艱食之際躬勞瘁庇
育遺孤志節不渝永樂初朝廷錄靖難功以䧺死事授
福金吾左衛指揮僉事給祿字之恭人以福㓜失父孜
孜訓教於其肄武之餘輒督之從師讀書俾嗣先業以
報國恩福亦材敏自立克承其訓既出㓜即從征伐效
勞及今蒞衛事益以亷勤著稱人謂仲氏有後蓋由恭
人之教焉恭人以正統巳未十月戊戌卒享年六十七
𦵏以次月甲寅子二人長即福次祥孫男四人愷懷恒
怡女四人曾孫男女各一人嗚呼古之貞婦賢母史皆
書之以為世勸若恭人之為婦為母如是可謂貞且賢
矣可書以為勸矣余奚不銘銘曰
淑厥德貞厥節育厥遺孤纘先烈猗嗟恭人此其竁銘
以昭之永不滅
　　　故處士伊君行狀
處士諱宗肇字允德姓伊氏其先海州沭陽人宋南渡
始遷于呉今七世矣處士之曽大父諱元裕大父諱嗣
賢父諱服皆有隱德母朱氏處士為人長厚中悃愊言
行一致喜讀書多識典故有問之輒舉本末亹亹不窮
凡國初名人製作膾炙人口者輒能誦之終篇雖素號
博洽者自以弗及處士蚤孤與兄宗啓同養母以孝友
聞洪武己巳坐事舉家徙定逺久之處士乃侍母還呉
母終䘮𦵏盡禮以宗啓在徙所思慕不置有美味必先
寄之乃食所交皆士之賢者其非賢雖貴富不近也於
鄉里敬老愛弱䘏貧病而急患難遇不義者可告戒則
告戒之不可即避去不與言其居宻邇府治終身足跡
不入里有爭訟將詣府過處士門處士以義諭之多解
去郡太守將舉為里正固辭以免所知李克明夫婦老
而貧無依處士分宅養之及卒為具棺斂𦵏焉處士嘗
客南京雪夜有騎士醉墮馬馬逸去因卧道上雪被體
僵不能動處士見焉為扶置廊下枕藉之及旦其人起
呼廊下索馬廊下以處士扶其臥與即所寓索之不得
將誣處士以竊馬者而致之訟處士度不能自解乃以
馬價償之既而其人至家則馬乃還在櫪因詣處士謝
曰長者捄我我負長者遂還所償且自道其姓名為葉
英處士略無德色但戒以勿醉酒而已英益感悔拜曰
長者幸不絶英願父事長者為止酒改行英後從征有
功官龍驤前衛百户至今猶不㤀處士之德云處士性
不好佛凡造寺飯僧一介不與曰吾豈賄僧佞佛求福
田者耶吾有錢將以濟饑寒無告之人耳及疾革遺囑
無作佛事蓋其所見之明如此其生洪武庚戌十月十一
日卒正統巳未八月廿五日得年七十處士三娶毛氏
袁氏蔡氏皆先卒子男四訓出毛氏蚤卒任侃皆袁出
侃由邑庠生登正統丙辰進士第改翰林庶吉士今試
政禮部俊蔡出尚㓜女二淑妍與任侃同母卒於室淑
貞與俊同母適呉庠生王澤孫男二女一卜以明年某
月某日𦵏呉邑查山之先塋侃既聞訃將奔喪襄事謀
請銘于當代鉅儒先生以為厥父不朽計而使告珵曰
侃先考之善行鄉邦之人所共聞知矧於子辱有世好
求詳先考之事者莫若子願以請銘珵無以辭乃撰决
其事如右以備采擇謹狀
　　　徐叔禮墓誌銘
於戲余尚忍銘叔禮之墓邪吾鄉之為士者多矣然求
孝友如叔禮好義如叔禮知德而尚賢如叔禮交道始
終不改如叔禮則不多見也叔禮長余三十年而愛厚
余若輩行交在永樂癸夘余甫成童以先君之命始還
呉訪親舊而叔禮已不以凡童視余又三年為宣德元
年余載還叔禮視余有加於前而期勉之益重自時厥
後余以出仕之故不見叔禮者十有餘年正統丁巳奉
先君之䘮歸𦵏叔禮哀余之艱猶已之艱極力以助襄
事余德之良厚及是余起復以來僅二載耳方幸其無
恙冀得復相見于異時以申余區區之私豈意其遽即
世於此也嗚呼余尚忍銘叔禮之墓耶叔禮徐氏名恭
叔禮字也諱授者其曽大父諱成者其大父諱中者其
父也叔禮長身古貎出言斷斷不欺於人之善喜而稱
之不啻已出而於不善亦不能容以是君子與之而衆
人或不樂焉然其性峭直操行素自信雖屢見惡不為
變也初其少出贅王氏及壯且老與其兄友愛廼踰同
居者兄殁撫其孤尤至人以為難母蔣老有末疾叔禮
躬侍藥食起居扶掖夙夜不懈者踰年及母殁服䘮毁
瘠甚時其年六十餘矣鬚鬢皓然拊柩哀號若乳兒失
母者㑹葬者咸為之感動叔禮雅尚簡靜常偃息一齋
大書存誠二字以自儆因號存誠居士云其生洪武丁
巳某月某日卒正統辛酉三月廿日春秋六十有五配
王氏處士得中之女也賢而克相有子男二某某皆㓜
女六皆歸令族某某其壻也墓在齊門外金鷄鄉之原
其生時所自營也比𦵏其長子壻呉琩余之中表兄弟
也以書并前歸安儒學訓導尤恕之狀來請銘嗟夫叔
禮之行余目睹之心識之而口能道之也而烏用狀為
哉顧余所不忍銘其墓者蓋悼其不可復作耳雖然不
銘則余又恐泯其善行於後世也故彊忍而銘之銘曰
禔其身以裕其後昆稽德有銘在墓門後此千禩其永
存
　　　前禮部主事湯公夀藏記
公余鄉之親長也其卜歸藏之所在陽山之東麓前二
年余歸營先隴於呉公嘗邀余至其處顧而咲曰嗟夫
有生者之不能無死猶晝之不能無夜暑之不能無寒
明之不能無晦也此聖賢所不免吾獨能免乎彼桓司
馬之為石椁則已過矣而楊王孫之裸𦵏亦未為適中
也今吾之營此壙之以陶甓樹之以山木竁僅容棺淺
不露藁深不及泉今吾之年且出五十而入六十矣方
將待盡而歸藏於此子宜為我記之余以襄事辭既而
起復赴闕竟不果記及是公又以書來曰吾之所藏子
之所嘗見也吾之平生子之所深知也子不為記而孰
為哉昔之許我記又巳二年矣吾之年知幾何子亟為
之庶及我之見也余覽書而愧之於是援筆而為之記
公姓湯氏銘其名日新其字也其曽祖諱傑祖諱榮考
諱文正母顧氏公㓜而知學長而有立初為呉庠弟子
員充貢于朝試政司徒考在優等擢拜北京行部吏曹
主事未幾以憂去官服闋改禮部祠祭清吏司主事又
以餘員去乆之召至京師出通判寧波府以郡多吏弊
蠧政發憤更張其治為守者忌之因同寮忿爭於堂構
以事罷歸于鄉公為人豪爽不覊略細故而務大節居
家孝友母年七十遘疾幾殆公侍湯藥不少離左右夜
則焚香籲天乞以身代母疾遂瘳又十餘年方終公與
其兄仲明自少至老相好如一日蓋未嘗有違言厲色
之干焉其蒞官勤敏過人所居皆稱其職然其性亢直
見事勇徃奮不顧忌故得器重於上人而不免見嫉於
同列此其平生所以亟進亟退而卒以怨構罷歸也既
反初服杜門却掃絶跡於官府日惟課兒曹讀書力業
以自養暇則㳺行郊外相羊山水之間熈然與樵夫釣
叟相狎若素未嘗仕宦者士君子以此高之公三娶單
氏堵氏陳氏子男五人其三皆已長成二尚㓜云
　　　故中書舎人周君行狀
君諱璿字用珍别號南齋姓周氏周之先蓋河南鄢陵
人其家于呉則自宋拱衛司兵馬鈐轄諱某者始也鈐
轄之後三世曰繼善在元以醫術顯為平江路醫學提
舉是為君之曽祖提舉生處士自牧是為君之祖處士
生封中書舎人仲立是為君之父仲立配陸氏封孺人
君之母也君天資明敏自其少舉措異凡兒長從鄉先
生王獧菴㳺明習經史兼究岐黄書工為詩尤長於書
畫永樂中用薦者徴至京師從事禁中職治翰墨初授
工部營膳所丞久之遷中書舎人滿秩以績最得錫勑
命階從仕郎并推恩封其父母如制時其二親皆在堂
享有祿養鄉邦榮之既而母没君以憂去官起復未㡬
而其父又没君復奔䘮歸襄事既服闋將治裝赴京俄
遘疾遂不起比屬纊顧語其弟郡博士璣及其子浩曰
吾藉先世餘休以一介布衣躋侍近今幸終養吾親大
事既畢死復奚憾顧無以報國恩為愧耳其䘚吾志惟
忠惟孝以承家裕後寔在汝等其必勉之言既而没實
正統辛酉九月七日也春秋五十有七君書宗虞永興
畫法董源荆浩皆造其妙尤善冩古松尺咫有千仭之
勢賞鑑者以為不在畢宏韋偃下士大夫求之無虛日
君亦未嘗厭也蓋其平生所嗜好有在於此者其所收
貯古今法書名畫最多皆手所裝潢盈厨積笥值佳客
至輒出而玩之如閲武庫之藏使人目眩意鑠應接不
暇君乃快焉有欲之者輒從其持去不恡也人服其達
君元配張氏贈孺人繼施氏封孺人有丈夫子一即浩
女子三曰壽安歸丁鏞曰福寧歸陳寛曰善貞未行孫
女一卜以君卒之明年壬戌三月乙酉𦵏於長洲縣彭
華鄉金盆塢之原祔先兆也前期其弟郡博君以書來
告曰惟先兄平生所知重莫如足下其知先兄行義履
歴之詳亦莫如足下願為狀其事行將藉以乞銘于當
世大手筆以為先兄不朽計幸毋辭某得書而哭之遂
述其槩如右以備采擇云
　　　陸仲文墓誌銘
姑胥陸仲文以醫士留滯京師卒於其寓舎鄉人士大
夫咸㑹哭其友壻王以誠氏既而相與謀所以歸𦵏者
余因為之誌其死生之槩而銘之蓋仲文初以醫自食
于鄉永樂中詔徵天下名醫集太醫供醫事仲文與焉
有司檄起之時仲文已中年且有母在堂不願出固以
求免不獲因留其長子侍母以行無㡬而其子死仲文
即日投牒歸省侍歸不一二年而有司趣仲文行急不
可解乃復留其妻奉母居而身獨行既至京師日夜圖
所以歸養者辛酉冬㑹詔赦天下凡庶人在官者親老
皆許歸養仲文因陳情于朝事下禮部行勘久不至仲
文積憂感疾及勘至而部長有他故怒醫者竟追詔前
格執不許歸仲文以是疾遂増劇惽不知人時時睨壁
呌嘑云某年六十九家有九十四嵗之母奈何不令某
歸養聲甚激切狀若乞哀於有司者垂死猶蹶起擥衣
欲走云吾今歸見吾母也起復作者數四遂絶嗚呼若
仲文之死其可不痛悼哉仲文名尹其醫學蓋得之王
仲光先生王仲光先生者呉之名儒也遭元季之亂而
隱於醫以疾不娶事母篤孝國初大起遺逸士郡縣徴
聘幣交于門仲光遂陽狂以終其身君子謂其有古獨
行之士之風焉仲文方總角先生見而愛之招之就學
至是仲文亦卒以醫名然人謂仲文不獨傳其醫其致
孝蓋類之云仲文為人奇倔好古而與世戾契讀書求
通大義不治章句為詩務奇不顧聲病尤好觀通鑑見
忠義奮發者輒躍躍歎慕願從其㳺於憸邪誤國者則
切齒怒罵若父兄之讐恨不手僇其人至與人議論動
必援古折今辯是非曲直不茍依阿以故人多笑其迂
闊然仲文亦以自處不辭也仲文自號知恥齋嘗囑余
記之余不暇以為而仲文死矣方其疾病余徃視之仲
文則遽曰尹之疾無可為矣即死倘歸骨從先人之兆
子必為我銘以見吾生之荼毒也余許諾且寛之及再
徃視則既惛矣余試呼問之忽張目斂手若與訣别者
問其所欲言曰無可言者但恨不得歸見老母耳語嗚
咽含胡僅可辨蓋絶於其夜也嗚呼仲文之死其可不
痛悼哉仲文世籍長洲其曽大父諱某大父諱某考諱
某母石氏妻凡二娶初娶某氏繼某氏子二人長某先
仲文卒某氏出也次某尚㓜某氏出也孫一人曰英仲
文生洪武乙夘十一月乙未卒以正統壬戌五月壬申
卒之後幾月某日某養子佐以其䘮歸𦵏于虎丘之先
塋銘曰
其行則儒其名則醫用術活人而以慼自詒孝不得終
養其母慈不得拊其妻兒身以客死函骨歸首丘遺語
吁可悲天乎何使仲文至此為天乎何使仲文至此為
　　　陳煥文墓誌銘
煥文陳姓洪名煥文其字也曽大父諱青山大父諱貞
吉父諱德甫德甫在洪武初以軍功拜羽林左衛鎮撫
後以疾解官居鳳陽煥文因行游江湖間事廢舉以營
養養必豐腆凡親之意欲無不適者德甫樂之以忘其
去官永樂中徙南京既又徙懷來而德甫卒于昌平雖
在草次流離之際而煥丈所以侍疾送終必盡其心求
無遺憾而後已人稱其孝焉徙懷來又十餘年為宣德
元年煥文南逰中道遘疾卒于臨清距其生之年洪武
已酉得年五十有八其配孺人袁氏廣德大姓袁良卿
之長女也端淑明慧勤女紅毖内政事舅姑致孝敬而
教子女尤嚴而有法是故煥文雖逺逰以終身而其家
無失所者以孺人之克相也孺人之生少煥文二嵗而
卒後煥文廿一年其卒之日實正統丙寅七月戊寅也
有丈夫子二長謙次讓謙娶鄭氏俞氏善書畫知名于
時讓娶王氏女子五長淑清贅王詳次淑貞淑登卒于
室次淑祥適胡彦銘次淑果適殷能亦皆先卒孫男二
志魯延壽孫女四妙清適酆義妙德妙惠妙安皆在室
初謙於臨清扶煥文之䘮還將啓其大考妣之殯同袝
鳳陽之先塋而龜筮弗從至是乃更卜宛平西山麻峪
之原以𦵏焉比𦵏來請銘余與謙有乆要之誼分宜銘
乃序而銘之銘曰
生而㳺没而休有山藏骨奚必首故丘伉儷同穴維好
逑子孫之祜餘千秋
　　　王武德墓表
武德將軍泰州守禦正千户王公之卒也其弟鄉貢進
士瓉假之京師泣請之余曰惟先兄生平行能泰州之
軍民知之四方徃來士大夫知之其勤公忘私蓋庶幾
古所云祭征虜者而不幸以中夭生之功名則既已矣
而後事之所圖以不朽者猶未有所託瓉用是懼敢載
拜以請余固嘗與知武德公之賢而又嘉瓉之能不没
其兄也乃誌其家世生卒履歴之詳於幽堂之石復撮
其大行以表其墓曰王氏之先為明之象山人高曽以
來世以文學仕宦至厥考顯宗始以武功起家為州將
而傳及于公公之諱璟其字曰廷章生有偉質而務於
學知求所以為忠為孝之道而致力焉其有所為為之
必盡其方明於義理之辨不以所養䘮所守自其侍父
于官蚤以能子稱及既襲任修其職業益勤不懈非賢
不交非善不為其治軍嚴而有恩常身先其勞而後其
安其於民間譏禁之外一無所撓嘗曰國家命帥以撫
軍不以害軍設兵以衛民不以殘民由是已無過舉而
下無犯令軍民懐之若父母焉州之文吏咸欽其賢亷
有所與汙有所憚其事母宜人承顔順指備極孝敬其
於二弟友愛篤至傳衣合食有無共之以瓚之學有成
尤為所喜每公暇㳺息齋居與之講論經史或至夜分
不休居常語及忠義事則慷慨思奮蓋其志有在也正
統丙寅其年三十有二得疾彌留及屬纊顧謂弟瓚瑋
曰死生命也蚤死吾不恨恨不克報君親之恩耳又以
其子銈㓜未勝官俾瓚借職期俟銈長復焉此其於始
終之際亦不亂矣訃聞之日僚吏軍民無弗哀者以余
所聞質之其弟之云蓋實録也嗟夫世之去古逺矣禮
義亷恥之風久衰而不振士大夫制行守職能不愆於
常度者鮮矣當是時廼有武弁之士而躬儒紳之行如
公者其可使無傳於後哉此余所以特書屢書而不讓
者也後之君子其尚有所考焉
　　　葉景初墓誌銘
姑胥葉景初之卒也其子盛不逺數千里致書告哀於
予并以里儒王君夢熊之狀來請銘其幽室之石予得
書而哀之曰嗚呼奈何其䘮鄉之善士奈何其䘮吾之
老友吾烏乎為情而忍銘吾景初也然不銘則何以復
盛之請而掩諸幽又何以彰吾老友之善於後世乎乃
按狀叙而銘之叙曰葉氏之先繇睦徙呉蓋與宋尚書
左丞夢得同譜世以詩禮相承呉之稱文獻故家者必
及焉景初諱復其先大父諱誠之號隱雲有潛德見重
於鄉父諱臻仕為贑之瑞金知縣治有遺愛瑞金人至
今思之景初生頴敏有志於學少從父宦游凡内外之
事其皆治之以克家稱而其心恒以弗克卒業為歉焉
其於倫理知盡所職於所當為為之恐後所不當為未
嘗茍為也家雖中産而於施義不少恡非其有一毫不
忘取或侵損之亦不與較邑大夫聞其善俾為里老其
有庸役訟爭之事使司平焉晚益厭紛華憙閒靜悉以
家事付其子日與高人韻士相羊湖山之上詩酒倡酬
樂而忘勌蓋不知其老之至也俄以疾卒于家鄉里聞
者無分戚疏皆有善人已矣之嘆其卒之日實正統乙
丑冬十二月癸丑也春秋五十有九景初娶李氏出宦
族端淑克相有丈夫子一即盛也敦篤好脩為行維肖
娶凌氏女子一歸朱氏孫男一曰政孫女三卜以其卒
之明年丙寅某月某日𦵏于其里鄧尉山之原禮也蓋
景初之居邇予先隴昔予歸奉襄事始與景初知景初
每忘年禮予予亦以其真淳篤行可與久要而愛重焉
自予還朝八易歲矣於景初之誼常徃來於懐方冀得
歸展省與之胥晤豈意其遽有幽明之隔哉此吾所以
哀之而不忍銘之者也銘曰
嗟景初簡其飾完其質去其華就其實全歸無尤安此
室世家文獻澤未熄子孫繩繩庶其吉
　　　蕭節之墓誌銘
節之氏蕭名禮節之其字也世為吉之龍泉人曽大父
某大父某父某其先本儒家節之之季大父某在國初
以戰功起家為武畧將軍故今籍武弁中節之豪爽有
俊才而跅弛不事故嘗喜交游重然諾而輕死生翩翩
有義俠風於書博涉為詩文不持矩矱而出語落落有
奇氣年三十游寓京師公侯貴人爭迎致為上客而節
之亦抗顔以國士自命視富貴蔑如也每稠人廣坐談
辯風生翻今倒古出經入史開闔不窮聽者皆靡然志
頗從横嘗自詫曰丈夫生世不為良平猶為隨陸安能
碌碌羣庸人以没身耶人以此狂之亦以此奇之宣德
乙卯朝廷下詔求賢節之在舉中試䇿優等從事吏部
踰年授大名之長垣丞衆以節之不閑吏事初皆難之
及其治縣乃辨若素習者長垣地界河南北之間直𨽻
諸衛軍屯犬牙相錯襍耕居民中常侵於民而其無良
吏卒又多潛結剽盜有司莫能戢民甚苦之節之憤焉
白之府請身任其事因部置㳺徼蹤跡之捕治殆盡境
中遂清由是其聲籍籍直𨽻諸縣中矣㑹御史時紀以
婚媾致獄詞連節之坐罪謫戍威逺未幾以疾卒寔正
統八年八月三日也春秋四十九節之平生抱負固奇
初膺薦而起即以功名自許及丞長垣雖以舉職見稱
其中恒鬱鬱不舒其官舎有一樓頗高明每公退輙登
樓吟嘯悠然竟日人莫知其藴也方其謫戍京師舊游
送之城北飲酣衆皆傷其顛沛節之忼慨自若曰吾不
憚居塞垣惟死則已耳幸不死安知吾不能建功萬里
外耶聞者笑且異之蓋其壯志至此猶不衰也豈意其
遽死哉嗚呼其亦可哀矣節之前後兩娶皆王氏子男
四人女三人卒之後三月其長子玉扶䘮歸𦵏于京城
之南髙村社之原比𦵏以中書舎人王君益夫之狀來
請銘銘曰
吁嗟乎節之馬之泛駕者不受靮覊使得所乘千里而
馳奈何一縱終斥之子胡不幸而類於斯吁嗟乎節之
　
　
　
　
　
　
　
　
　
　
　
　
　
　武功集巻四
欽定四庫全書
　武功集巻五　　　　　　明　徐有貞　撰
　　史館稿
　　　監古詩(九首/)
伯陽右聞人初非異端士仕周官柱下明習先王禮嘗
與仲尼言所趣本無二胡為著之書謬盭乃如此始雖
矯世俗終焉害名理嗟彼莊列徒拯溺繼以水發源自
濫觴波瀾浩無涘𤨏𤨏方技流一云師老子横議日紛
紜誰辨非與是
楊朱老氏徒世之狂狷者雖令㧞一毫不以濟天下宋
有墨大夫名與朱相亞兼愛海内人自視身可捨哭岐
與哀絲各有清淚灑仁義無君親害道則一也不有軻
叟言安能辨真假
周衰道術裂異論日棼如申商務功利莊列尚清虛延
禍逮狂秦王制一掃除炎劉始西興六籍出燔餘政術
雖未純復古憤一舒何意浮屠氏復起東漢初至今中
國人好為異端徒豈無豪傑士拒之極勤劬吾道自弗
勝非彼不可祛天運有反正收功在真儒
舜禹躬揖讓羿浞還俶擾湯武始征誅争奪何時了弔
民本仁心終迺長奸狡當年血漂杵豈無一人殀末流
口實多骨肉且相𠞰懐中攫璽綬猶云順天道所以夷
與齊甘作西山殍
周綱昔頽弛諸侯多不臣弗討膠舟賊復有射肩人文
武澤未斬子孫不能君魯衛坐相視焉用同姓親幸有
齊小白問罪來漢濵伯者固假義天下憤一伸管仲器
雖小孔氏許其仁
林鵲知避風壤蟻知避雨物性雖爾㣲其智亦可取君
子察幾先小人悔事後衛君一他顧仲尼即返魯醴酒
朝不設穆生夕去楚申公一何愚竟作髠鉗虜不及垤
鸛靈明詩亦何補
深淵含珠蚌與物本無仇以彼照乗珍卒中漁人謀匹
夫亦何罪懐璧乃其尤斯高非有怨權利起相讎季倫
生蓄財死乃知所由哀哉後來者視此亦悠悠
北上羊腸坂太行高嵳峩前車既已覆後車來更多知
險不知戒吾將奈斯何西京任𢎞石政令始乖訛蕭傅
非不賢終以䧟禍羅東都十常侍權勢相紛劘豈徒殱
士類遂傾漢山河唐人繼其後一轍不知他傷心百代
下感我重悲歌
奸雄昔擅命厥初皆有因新莽將盜漢光禹來相親曹
瞞竊神器歆彧乃其賓朝為本國佐暮為異代臣士也
無節行不及蜂蟻倫夷齊雖餓死千古稱其仁
　　　贈呉益之(二首/)
京師富庶區日夜聞絃管紛紛貴游子被服皆綺纂流
飲傳玉杯琱俎列珍饌侈靡無不為志意各已滿念爾
窮居士寂寞寓虛館天寒霜雪間門巷轍跡㫁藜羮常
不糝緼袍敝不煗長誦仁義言坐愁白日短天道信難
知福善應可緩嗟子固安命為友顔獨赧慚負周急義
徒然勞永歎
寒風摧百草蒼竹節獨堅甘此凝冽苦不媚豔陽天君
子安其分貧賤亦當然鷄鳴起為善入夜尋簡編簞瓢
吾豈厭所志希聖賢古人貽訓戒惟勤乃無愆良農務
稼穡知必有豐年與子各勉勵嵗晚相周旋
　　　輓蹇少師
山立堂堂柱石姿平生憂國鬢如絲五朝盛徳資匡輔
一代文臣在表儀木秀上林曽幾日星流華屋已多時
他年事蹟書青簡太史還應有直辭
　　　賀廣寧伯劉公安襲封分韻得英字
先帝功臣總俊英廣寧材畧最知名(安父江以武功顯/太宗朝始封廣寧)
珪裳雨露承新命帶礪山河載舊盟青海猶存戡敵壘
遼陽曽築受降城(江鎮遼東破倭冦至/今人猶稱其功能)亞夫自有前
人烈好盡丹心事聖明
　　　送張揮使皋致事還遵化
白髮先朝舊武臣賜歸深荷聖皇仁弓刀久已將傳子
甲胄從今不上身漫用笙歌娯暮景只慿尊酒度芳春
有時談及功名事還把安邉䇿教人
　　　林泉歸老圖送葉孟謙
自别林泉久不歸歸來兩鬢已成絲經行猶識故園路
游釣未忘童子時餘物獨憐黄菊在閒心惟許白鷗知
輞川圖畫應能作乘興還將寄所思
　　　送劉脩撰麟應歸侍親
錦袍色映綵衣新却喜榮歸得侍親十載雲霄雙白鬢
五湖風月一閒人朝端故舊推文翰鄉曲兒童識縉紳
甘㫖調餘多逸興儘將詩句送芳春
　　　題陸公謹江湖逰覽巻
多君獨慕采真逰萬里閒乗一葉舟瑶瑟歌殘湘渚月
紫簫吹徹洞庭秋懐仙有夢同蘇子戀闕無心異魏牟
應羨此生能自適底須騎鶴上揚州
　　　輓劉司訓斆
飄風起天末摧彼瓊樹枝攀翫嗟莫及渺然動哀思若
人儒林英才名早見推屢貢乃入官始為邑庠師禄命
胡弗延功業負所期故人具棺斂千里舁喪歸飛旐何
翩翩遥指西江湄遺骨𦵏故山旅魂復何之楚招不可
誦空有淚漣洏
　　　輓袁知縣文理
袁子吾鄉彦才高行又高逺程淹驥足小試枉牛刀舊
徑存秋菊孤墳没野蒿清魂招不得含淚誦離騷
　　　奉聖李夫人挽詞
保翊先皇自乳年恭勤終始幸無愆方隨鳯輦逰雙闕
遽挽龍髯上九天銀漢夜深沉婺女瑶池春晚㑹緱仙
曽聞王聖宋娥事還羨夫人獨爾賢
　　　賦得使君灘送江編修時用還蜀灘在蜀中蜀
　　　　人相傳為漢博望侯張騫使西域時嘗過此
　　　　因以為名云
風烟慘淡古灘頭薄暮經過暫艤舟茅舍漁燈孤照水
楓林霜葉半含秋昔人謾說乗槎渡今子欣為衣錦逰
昭代文章方顯用何須逺使覓封侯
　　　趙㢘畫龍歌
趙生自以畫虎名豈知畫龍筆更精尺綃幻出數丈物
風雲頭角何峥嶸乾端坤倪怳惚不可辨勢排山岳翻
滄溟靊霳列缺走先後耳邊隐隐雷車聲吾聞僧繇畫
龍不㸃睛㸃之飛去入杳㝠生之畫龍有此不要令一見
變化形于時四月旱無雨田夫野老心憂驚我欲攀龍
升帝廷為君一借天瓢傾大施甘雨溥八紘雖以獲譴
非所懲但願得雨蘇蒼生嗚呼安得如我情
　　　題金文鼎山水圖歌此圖乃文鼎為吾鄉人孫
　　　　璿公器作者高逺雄竒殊可玩也公器出視
　　　　予求題適有懐山之興走筆漫為之歌云
我昔未冠時逺逰至呉中三呉名山盡登覽最高乃是
天平峯天平之峯舉天半矗然獨峙乎越江之西楚江
之東不知去地幾萬丈但見雲端秀出青芙蓉虎丘林
屋睨視在左右莫得與之争長雄紛紛羣巘不可數四
面羅列如倪童陽崖午夜宿星斗隂壑清晝鳴雷風下
窺太湖若圓鏡翠影交燭霞光紅白雲泉水遥與銀河
通倒飲寒澗垂長虹泉旁亭子何突兀云是范公書屋
之遺址白石磊砢蒼苔封我時所與共逰者龎眉皓首
四五翁各有詩酒興忘年樂相從放歌浩蕩天地間一
時意氣知何窮自從來京國忽復十春冬功名有夙志
塵累未能空謬通金閨籍久絶青山蹤嗟彼尚素老畫
此何太工憶吾所逰處細㸔無不同捲圖再三歎使我
心忡忡胡為䠥􁌣在塵網貽笑猿鶴慚雲松功成便當
拂衣去可待兩鬢垂秋蓬擬向范公亭前結茅屋飲泉
茹芝終老而從容
　　　正統元年正月三日謁景陵(先帝小/祥也)
先帝乗龍飛上天人間奄忽又經年八音遏密思堯徳
四海謳歌屬啟賢金井于今㸔拱木玉衣終古閟重泉
小臣攀慕嗟無及獨抱遺弓淚泫然
　　　謁陵紀行(八首/)
　　　　出土城
荒草寒沙野水流問人云是古幽州承平日久烽烟静
廢壘今成一土丘
　　　　過清河
清河水清不染塵依稀好似㶚橋濵可憐徹底月如鏡
曽照幾多來徃人
　　　　過沙河
陵晨驅馬過沙河馬首青山㸔漸多先帝園陵在深處
却將淚眼更摩挲
　　　　宿呉翁莊
高原茫茫日欲斜下馬且宿呉翁家聊沽村酒成一醉
此夕又更新嵗華
　　　　經上林苑
黄葉平將苑路遮行行桃李自横斜相期更待清明日
來㸔春風萬樹花
　　　　望居庸關
慿高遥望石城孤西北羣峯列畫圖百二山河壓秦地
此中真是帝王都
　　　　謁狄梁公祠
公心本自不臣周唐祚中興實有謀故邑遺民猶感徳
獨存祠宇向千秋
　　　　謁劉諫議祠
當年一䇿竟難行後代空加諫議名邂逅得從祠下過
獨持尊酒弔先生
　　　次韻酬孫孟吉見寄之作(二首/)
知君文史富三餘應有高才賦子虛獨愧故人叨近侍
無言可薦馬相如
北土春來氣未和梅花開少杏花多慚君却問調羮事
不識調羮事若何
　　　送劉侍講永清出為廣東布政
十載承恩在講筵出藩共喜用儒賢深霑雨露辭天闕
徧布陽和向海壖徳厚自能馴異俗心清何憚飲貪泉
薇垣應有鑾坡想飛夢時還到日邊
　　　送錢推官之徽州錢吉水人院長習禮先生之
　　　　族弟也
名邦文獻有風流喜作元僚佐郡侯十載詩書窻下學
三春花木道中逰紫陽祠宇烟霞古寳婺溪源水石幽
推讞知君得家學不慚宣靖在同州
　　　送顧廷璠還河南省墓
尊公掌憲在神京為念先塋遣子行晴日鶯啼東洛路
春風花滿大梁城鄉人應共推仁厚祖考還須格孝誠
想及綵衣來反命栢臺霜氣正秋清
　　　題枯木竹石圖贈翁鑑告老歸鄉
老樹無傍枝蒼蒼倚修竹寧希雨露滋庶免霜霰辱峥
嶸嵗將晚寂歴在空谷不有稅駕人誰為尋幽躅
　　　題筠槎羣鵲圖(二首/)
啾啾羣雀閙黄昏半集枯槎半竹根閒對衡茅披翫處
依稀似是翟公門
古木槎枒亦自奇疎篁相倚更相宜鵷鶵不至秋風晚
斥鷃鷦鷯集滿枝
　　　鷓鴣圖
烟雨蕭蕭苦竹秋感人常是呌鉤輈披圖無限江南思
不必聞聲也自愁
　　　戯題靈鵲圖
主君憐爾識先幾未惜喬林借一枝日啄飛蟲充口腹
吉凶曽不報人知
　　　題邊文進花鳥
邊公花鳥冠當時内苑皆稱老畫師留得宣和遺跡在
令人披翫動哀思
　　　桐溪一曲二十韻為越府良醫蔡孟頥賦
桐溪之水如環曲曲曲周流繞山麓溪上梧桐葉半彫
昔日曽經鳯凰宿君家舊居梧樹隂門俯溪流芳草緑
此處由來㫁塵轍惟開一逕通幽躅迺翁自是詩酒仙
襟韻翛然出流俗交游况有貝與程(貝闕程某皆/嘉興名士)二老
才華比潘陸千年遺蹟共追尋十詠于今猶記録憐君
仍有迺翁風早結心期事幽獨餘業祇存白石田祕傳
兼得青囊籙晨出扶犁巖上畊暮歸挾冊窻前讀明月
臨磯釣不收紫霞覆鼎丹常伏自儗知章在鑑湖還如
李愿居盤谷平生但分脩天爵始願寧期致官禄一朝
醫國聲名著累世活人功行足王門日入曳長裾帝闕
時趨簉鳴玉雲鴻本自好高飛海鶴何嘗受羈束恒羞
垂白戴華簪却欲歸休反初服東風吹老杏林花幾度
山中春酒熟知君稅駕難久留安得相從一游矚溪邉
餘地如可分嵗晚為鄰我當卜
　　　戯贈陳士謙
君不見僧繇作畫留寺壁能令閻公加歎息又不見王
宰不受相促迫至今畫苑無真蹟人之才藝天所予豈
可吝為人所取縱令一筆直千金只買北邙三尺土我
生愛畫亦是癡君今不畫還可嗤幸逢識者不肎為流
俗紛紛安得知寒家雖然飯不足猶有生綃三兩幅何
當乗興一揮灑坐使光輝照茅屋赤縣圖滄洲趣輞川
陳跡今何處古人絶筆誰繼之好手從來難屢遇陳君
陳君無我卻便當解帶同盤薄我今為君翻却丹青引
一尊濁酒聊為樂莫將人事苦推辭任是忙時也須作
若教必待不忙時恐君復化遼東鶴
　　　閒樂軒為丘處士岳題
高人謝塵網逍遥在林丘襟抱寛且閒汎焉若虛舟心
與白雲期身將孤鶴逰榮名非所儌富貴非所求有酒
聊復飲飲醉還復謳悠然得真樂終日常休休嘅彼徇
世子戚戚何多憂
　　　閒居喜友見過
長林日色暮良友來我過寒居疎淡甚其如客意何賴
有琴與書聊復同嘯歌旋沽一壺酒山果亦無多後園
高樹下席地坐坡陀童子前勸酒垂手舞婆娑賓主情
俱忘驩笑不知他豈無嘉讌㑹未必得天和君醉且莫
去初月在松蘿
　　　田家樂和友人作
壄翁力本業家住青山郭開嵗課兒童乗春務東作脩
犁駕罷牛糞治未為薄幸逢風雨匀不復憂秋穫布穀
桑上鳴初蠶已眠箔衣食計有餘嵗晏無荒落時還新
酒熟就我田中約鄰友三五人相與共酬酢老婦善羞
饋稚子解歌咢村樂無音節農談雜諧謔稼穡雖艱難
閒情亦堪託租稅不浮征生涯免消索帝力吾何知聊
得豐年樂
　　　寄孫徴士孟吉
一别孫徴士于今已二年誰談黄石畧獨製白雲篇江
海難容老朝廷急用賢知君行且仕莫辦買山錢
　　　送于生
于生竒傑士獨慕子長逰足跡半天下聲名動海陬飄
颻千里轍浩蕩五湖舟有勝必周覽無奇不盡捜彈鐔
悲作客投筆覓封侯發憤辭鄉邑觀光上帝州拊心談
世事扼腕論邉籌白璧羞輕售明珠恥暗投壯圖嗟莫
遂歸興浩難留晴日熏絲帳春風煗毳裘野花明驛路
烟栁翳津樓相贈應無物臨分詠紫驑
　　　送蕭教諭灓赴長洲儒學灓季父編修孟勤與
　　　　余為同官有文名灓亦克世其學詩以送之
丹穴無凡鶵渥水無凡駒靈氣有所鍾毛骨固自殊西
昌文獻區况子世為儒諸父詞林彦光價重璠璵子才
復似之妙年振芳譽蔚然竒秀質不與常流俱茲焉官
學校重是入仕初勉旃厲髙志升彼青雲衢敝鄉文教
弛振起在師儒子今持鐸行所望良不虚聊將一尊酒
送子都城隅微雨生朝凉清風動衣裾欲别復不忍執
袂少踟蹰贈言情徒厚獨愧非瓊琚
　　　挽施中立
醫名為世重齒徳在人尊有藥濟貧病無金遺子孫碧
山虚皓月孤塚易黄昏舊種林中杏于今幾樹存
　　　徐徴士子讓挽詩
徴君學行繼前脩處世逍遥七十秋跡比偉長居北海
名同孺子在南州山中雲䕶新封塚湖上春閒舊釣舟
帝錫褒章賁潛德龍光夜夜照松楸
　　　殷文達挽詩
青嵗飄零謫海隅白頭猶幸返鄉閭親能逮養心無歉
子克承家慶有餘藝苑獨傳摩詰畫士林空寳率更書
冶城山下清逰路不忍重過舊隱居
　　　送薛僉憲瑄赴山東提督學校
聖明致化理賢才以為資教育有本原學校當先治乃
命在廷臣出蒞風紀司薛君蘭臺彦文名重當時茲焉
承詔徃清論共稱宜繡衣持玉節驄馬相光輝既重使
者權兼為士子師東方文獻邦善道還易施洙泗風未
泯在君一振之庶溥時雨化無厲秋霜威敷教貴在寛
古人有成規臨岐何以贈請賦菁莪詩
　　　送編修彭先生琉出為廣東僉憲提督學校
使軺按學向遐方新賜除書御墨香馬首清風吹化雨
途間暑氣避飛霜想當行部過梅嶺還憶同官夢玉堂
淺薄曽從門下出臨岐有贈獨彷徨
　珵鄉舉時彭先生為同考官深加賞鑑及入翰林遂
　忝同官斯文之誼為尤重云
　　　送楊光州昇
露冕承恩出玉京幨帷高捲暑風清論文舊擅無雙價
考課新書第一名緑樹隂中尋驛路白雲飛處見山城
不知五馬臨州日多見兒童道上迎
　　　送陳通判艮致仕還閩
乞得身歸不少留拂衣便上五湖舟宦途已絶平生夣
人世渾忘老去憂開徑還期來二仲作亭應儗號三休
到家想及黄花候未負東籬爛漫秋
　　　送朱文奐經歴還崑山
宦轍驅馳嵗月遥秋風雙鬢覺蕭蕭獨求閒地依田父
不恨高才老幕僚祖道一杯桑落酒滄江千里木蘭橈
讀書堆下幽栖處松菊蒼蒼晚未凋
　　　送衞府典儀陸顧行先生致事還雲間
陸先生乃是平原孫子雲間之豪英晉朝到今千有二
百載惟爾祖孫先後炳耀揚文名吾聞先生少小時出
語已足令人驚高才逸氣㧞俗數千丈夐若孤峯特立
秋峥嶸金馬門前獻三賦白虎觀中論五經當時諸儒
盡推許聲價翕赫傾公卿(顧行初以布衣召與修永樂/大典嘗奏詩賦稱㫖總裁諸)
(公皆推/重之)奈何造物故相厄不使鸞鶴冲霄鳴佐縣未及
展為郎竟無成(顧行修書成當得美除不恱者沮/之出為廣平縣丞久之乃轉今官)居然
抱竒器坎壈負平生即今年已六十上筋力雖衰志
猶壯櫪間老驥骨尚存鞲上蒼鷹神獨王草書不减
張旭顛詩法還追李謫仙酒酣興發莫能遏大呌捉筆
揮長篇鞭雷走電繞茅屋五色虹光生眼前雙鬢蕭蕭
㸔盡白曳裾倦作王門客世間名利染指餘不學他人
老貪得西風吹衣涼似水拂袖飄然還故里高堂阿母
幸無恙好舞斑斕效萊子先生長我三十嵗見我情親
若行輩忽然舍去所不忍此後何因得重㑹嗟哉先生
不可留怱怱即欲上扁舟請留詩草藏篋笥使我常將
展玩消離憂
　　　壺中趣為醫士李思訥賦
朝來賣藥暮仍還深隱壺中趣自閒日月潛行兩儀外
乾坤静閟一規間凡蹤只隔汝南市仙路應通海上山
此境無殊化人國長房何事憶塵寰
　　　杏林春意為王醫學賦
君家好似董仙居杏樹成林繞草廬芳氣撲簾風起候
緑隂遮戸雨晴初求醫客至鴉争噪取果人來虎自祛
煉藥閒時春晝永焚香細閲養生書
　　　題西華曹宗道所藏徐幼文畫(二首/)
二月江南好物華青青芳草帶晴沙無邊水色兼山色
是處桃花間李花蘭槳並揺漁子艇槿籬深䕶野人家
向時逰樂今能記天末孤吟思轉賖(右春逰圖/)
山頭雲氣如墨浮山下溪泉皆倒流清風捲去一天暑
凉雨飛來六月秋竹嶼深穿苔徑滑柴扉半掩草堂幽
元卿自得歸閒後日與求羊語不休(右春雨圖/)
　　　題秋江漁笛圖
江上西風雨乍晴斜陽猶照半山明扁舟之叟罷漁去
横笛時吹三兩聲淅瀝但聞疎葉墮悠揚還逐㫁鴻鳴
年來亦有滄洲夢忽漫披圖動逺情
　　　題韓退之度藍關圖
飛雪蕭蕭嵗欲徂藍關夐出暮雲孤窮崖㫁壑迷行跡
罷馬羸童憚逺途萬里謫官非所避千年名教有人扶
平生自是慕公者不厭重題向畫圖
　　　早秋冩懐寄友人
風景凄迷思莫分非關中酒自醺醺秋來見樹多無葉
雨後㸔山半是雲世路不堪長作客天涯况復久離羣
遥思谷口相期處深愧當年鄭隱君
　　　題葉叅謀士寧送子詩巻
子能盡孝父能慈見重儒林亦所宜萬里山川來省日
九秋風露送歸時傳家淡薄師諸葛勉學殷勤儗退之
客畔相聞深歎羡再三披翫巻中詩
　　　送邵叔芳受封謝恩還余友御史宏譽之父也
半生林下養閒身老受官封覲紫宸五色龍章雲錦爛
數莖鶴髪豸冠新朝端共愛王文度鄉曲皆尊竇禹鈞
想荷皇恩無以報殷勤教子作忠臣
　　　送馮翼夫教諭赴儀真
科名昔已著京闈典教今㸔道有輝就禄喜持毛義檄
娯親戲著老萊衣月明江店砧聲急霜落山城樹影稀
寄與淮南諸士子授經從此得依歸
　　　送徐以寧上舍還崑山省親
角巾綵服泛仙舟歸省仍欣是晝逰充貢已申觀國志
承顔應慰倚門憂蒹葭洲渚黄昏月橘柚園林白露秋
早晚鶴書當趣召故山未許久淹留
　　　送李司歴宗善之南京
淳風厯學舊家聲况爾能官早有名朝珮初辭龍尾陛
征帆遥指石頭城靈臺夜静占星象虚室朝閒測晦明
此外料應無俗事好題詩句慰離情
　　　送宋宜齊告老還餘姚分韻得菊字
宋翁蕭散人不受世羈束未衰即解官宦味染指足朝
辭北闕行暮出都門宿秋風拂征衣歸心逐鴻鵠關樹
霜隕黄河水雨添緑輕舟順流下南去如箭速姚江舊
隱處白雲繞茅屋懽迎有童稚問候來親族陶公千載
上可以躡高躅把酒重陽時好采東籬菊
　　　挽楊静齋静齋子寜仕刑部郎中
有生必有死夜旦理之常自古所共然松喬亦渺茫明
哲循其分委化復奚傷形氣雖聚散徳音恒不忘矧君
有賢子近侍能顯揚祖送歸窀穸千載永固蔵歌以相
執紼悽此薤露章逝水悲已逺遺芳存者長去者如逝
水存者有餘芳
　　　挽偶志學
偶公江海士垂老客皇州不返幽栖處終成汗漫逰魂
歸千里櫬夢㫁五湖舟何用歌蒿里臨風涙自流
　　　挽俞員外英
瀟灑俞員外風姿夐絶塵昔為三署彦今作九原人後
事存孤子髙堂有老親凄涼送歸櫬淚盡潞河濵
　　　哀張越秀才
高才自擬振家聲𤣥造何因閼爾生天上玉樓空有記
人間金榜竟無名一編殘藁傳朋友三尺遺孤託弟兄
道逺不能從執紼聊歌楚些寄哀情
　　　哀李文學
公麟畫苑名空在長吉詩囊藁尚存欲弔孤墳無處所
臨風不忍賦招魂
　　　挽金文鼎
鶴城處士鳯池仙蕭散人間七十年書法逺追東晉上
詩才高出晚唐前天機發見皆圖畫世業相貽獨簡編
閒藉琴棋消日月老紆簮紱在林泉屢徴不起緑親疾
一命終霑有子賢三畝空存揚子宅五湖難覓米家船
傷心蒲滙塘邊路深草孤墳黯暮烟
　　　輓胡生生大學士廬陵胡公之從子也
人生寄茲世來去信靡常昨暮尚相過今旦奄云亡卜
宅既有期祖載辭室堂親友共執紼送爾歸泉鄉幽扃
一以閉永夜不復陽向時英爽氣蕭索之何方江空嵗
華晚蘭茝餘芬芳榮名存與否千古何茫茫
　　　壽劉均美九十
閒閲昇平九十春襟懐渾似葛天民蟠桃一熟三千嵗
甲子重周五百旬鍊藥不知容髪變授書猶覺語言真
如君齒徳俱堪重寧下耆英㑹裏人
　　　送萬霽令陽朔
翩翩追風驥一騁千里餘置之百里途無乃愁羈拘子
有卓犖才臺省當高趨如何為邑宰于彼瘴海隅親交
惜乖别相顧興嗟吁送子都門道言盡意不舒尚期惠
逺人無以跡自疎中朝行有召外邦寧久居願言慎所
養善保千金軀
　　　送劉麟
兩應賢良薦仍聞報罷歸君才非不稱時命獨何違客
路交游薄中朝故舊稀親闈待調膳莫脫老萊衣
　　　送姜學正赴河間
㑹遲嗟别速此意不堪論匹馬路千里長亭酒一樽官
資寧恨薄師道自為尊異日河間士多應出爾門
　　　送王經歴得告還江寧
人生最樂是歸休况乃君歸未白頭千里雲山迎去馬
五湖風月落扁舟卜居還近烏衣巷學釣重尋白鷺洲
從此塵勞俱謝却唯應二仲得從游
　　　送郭縉侍其父文通閤門還鄉
逰學多年客漢關于今却喜侍親還蘋風撥棹行如箭
菊露霑衣染就斑詩句吟殘江上景丹青冩盡道中山
異時畫苑書名姓品第應居二李間
　　　送李遇之清河省覲遇父信圭為清河令近以
　　　　薦遷靳州守有召赴京
清秋木落鴈聲哀送客愁過郭隗臺濁酒數杯臨水别
輕帆一幅背風開錦囊得句夸長吉綵服趨庭效老萊
早晚尊君當赴召還從五馬上京來
　　　送黄同年瓉赴南京刑部主事
昔曽同步上瀛洲才調如君實俊流官在長安知近日
司分少昊去宜秋孤舟風月多清夢千里山川属壯逰
想得紀行詩不少須將寫寄慰離憂
　　　寄題泰和楊孟辯南軒
君家久住上源塘新構華軒喜面陽一𣲖溪泉常繞練
四時花木自生香當忩覓句青山近閉戸觀書白日長
想得學成經濟術將應獻䇿入明光
　　　雙竹軒為蕭高兄弟題
軒外蒼筠數百竿兩竿特秀出林端金聲細細和天籟
玉立亭亭對嵗寒雲表並巢栖彩鳯月中交影舞青鸞
為祥應在賢兄弟高節清風好共㸔
　　　五渡寒漁為吉水黄生賦
寒來五家渡水落不生波薄暮罷漁者人人雪滿蓑但
令沽酒足那計得魚多相逐迴撓去齊歌欵乃歌
　　　題墨菊
春色不如秋色清獨憐黄菊傲霜榮北忩終日唫相對
似與淵明有故情
　　　題徐恭梅南巻
雪後㸔山興味長杖藜閒過瀼東堂縁溪萬樹皆如玉
尋得梅花為有香
　　　題畫兔
不避韓盧與獵人陽坡占㫁雜芳春披圖却笑王夷甫
三窟何曽得蔽身
　　　題張仙翁像
安期羨門知有無驪山茂陵骨已枯昔人不使今人悟
仙跡猶傳上畫圖
　　　和少傅東里楊先生送楊允寛還建安十絶句
　　　　次其韻
尊公勲業隆昭代令子才華著妙年世美終期能繼述
傳經今豈羨韋賢
每從棃嶺望金臺思向高堂獻壽盃衣制麒麟新瑞錦
春風滿袖日邊來
嚴親見子心應喜不問家人問庶氓歴舉山川與風俗
從容說盡道中情
娯親朞月在庭闈芳譽人傳滿帝畿日夕鴈行聫戲綵
知君孝友兩無違
雨溢灤河水勢高西風吹浪送輕舠歸心為喜親無恙
忘却來時䟦涉勞
相門才子人皆慕况是關西百代孫不佞忝居賓友末
也陪離席倒清樽
東里建安今並相何如旦奭在成周言詩不獨論家契
芳澤期同百世流
禁城鐘徹曙星明霜氣秋高别思清属和深慙才淺薄
巻中詩伯是孤卿
竒璞深蔵未受沽大廷珪瓚有時須茂年黽勉承芳緒
九萬鵬程見逺圖
龍津山水去京遥萬木經秋翠不凋懸想鄉鄰諸父老
已來溪上候歸橈
　　　附少傅先生原響
　家住龍津好山水楊墪流澤百餘年田園不待論生
　計孫子森森秀更賢
　白鶴山前松栢地春秋拜跽奠清盃何堪父子關情
　切萬里天涯幾度來
　嚴親一片丹心苦上為邦家下庶氓白髪滿頭躬匪
　懈逺來深慰暮年情
　春趨闕下侍親闈秋别親闈出帝畿已别欲行情繾
　綣為承親命敢遲違
　河上秋風九月高臨河酹酒發歸舠懸知一路思親
　意回首京華夢寐勞
　曽㸔髫嵗勤書巻黒髮于今已抱孫莫訝衰翁七十
　二且同論舊倒離樽
　同宗同道同官署金石交情三紀周建安有子真麟
　種慙愧吾家犬彘流
　娟娟玉樹照人明儀表雍容意度清珍重茂年勤徳
　業承芳終合到公卿
　良玉由來不自沽但脩天爵待時須君家忠厚多餘
　慶請視流傳萬木圖
　故鄉南去路迢遥紅樹凌霜葉半凋桑梓人人望歸
　路㳂流休駐木蘭橈
　　　送顧僉憲謙致事還儀真
秋來高興在歸田即日懸車不待年栢府銀臺無夢到
西江東淛有名傳清波環繞茆堂外白鳥羣翔畫舫邊
豸繡逍遥游樂處傍人應擬是神仙
　　　送章同知士渤賜告還㑹稽
科名宦績著當時乞得歸閒兩鬢絲剡曲重尋栖隱宅
毘陵應有去思碑雲迷驛路人行少雪暗江天棹度遲
賀老風流猶未泯千秋遥與結心期
　　　送沈員外之南京
禮曹自昔著能稱却喜年來秩屢陞雙珮朝天趨玉闕
扁舟載月下金陵雪晴淮北山皆白冬暖江南水不氷
粉署清閒公事少梅花詩酒興堪乘
　　　送汝兵馬思聰歸呉江焚黄
衣錦游鄉日焚黄上隴時呉人應共羨汝氏有佳兒江
水浮歌棹梅花照酒巵長橋風月夜乗興好裁詩
　　　題蔡孟頥所蔵謝廷循山水圖歌
謝侯康樂孫善畫聞天下平生用精力可與古人亞筆
跡兼師董李間不獨區區論馬夏此圖乃為蔡翁作坐
客觀之皆錯愕如何咫尺素綃中涌出千巖與萬壑明
滅赤城霞噴射罏峯瀑西連彭蠡東具區一片澂波浸
寥廓夜間常聴山雨聲松風捲屋秋濤鳴翁醉欲眠魂
屢驚夢中髣髴逢仙靈曉來不知畫在壁但見雲氣白
白山青青何人坐傍石磯釣有客吟對滄浪亭恍然在
目不可即中疑有路通蓬瀛我生自抱山水癖况與蔡
翁心莫逆昨向翁家㸔畫還憶著故山忘寢食擬買匹
絹尋謝侯請為我寫江南秋青楓㟁白鷺洲閒泛凌風
一葉舟聊藉丹青寄心賞他年願學䲭夷逰
　　　為楊允寛題墨竹(二首/)
老竹猶存宿鳯枝春雷驚起籜龍兒㸔他个个參天長
盡有凌霜傲雪姿
夢上崑崙五玉城吹笙戲引鳯凰鳴覺來月在西窻外
滿耳清風動竹聲
　　　陳節婦
浮梁陳節婦節孝世罕儷青春失所天貧居守㷀嫠上
有垂白姑下有在乳兒辛勤事機杼營致食與衣養育
幸弗匱遑恤身寒飢豈無求聘者此心矢不移于今五
十年玉白無瑕疵姑没子長大婦鬢亦已絲有司近以
聞始為上所知旌門荷明詔鄉里共稱宜我聞貞婦事
再三為嗟咨懿此節之孝伊惟女流規馮公臣五代老
死不知非名節茍弗立丈夫亦奚為我為貞婦詩詩中
無愧辭
　　　送麴將軍督海運還鳯陽
將軍吾之深友也平昔為人重然諾翩翩儁氣出凡羣
萬里秋雲飛一鶚古今書史貯滿腹何止六韜與三畧
匹夫之勇有不為一劔之技應羞學從來與我心莫逆
每見相期為管樂我才自揣無可施已分退蔵如屈蠖
將軍固是用世者胡亦遑遑靡所託前年一麾離宿衞
出扞中都佐留幕居然不得展所長有似驊驑遭縶縳
今年督漕過海東獨駕樓船觸蛟鰐乗風破浪亦已竒
横槊賦詩還可愕事閒因入覲天子金帶鞶囊暎朱襮
忽然相遇疑夢中談笑風生宛如昨且抛身外萬種愁
共盡尊前片時樂酒酣拂袖為起舞不覺桑榆日將落
明朝復當分手去南北東西天一角丈夫欲了此生心
直須圖像麒麟閣
　　　松雲軒詩為進士陶元素賦(六章/)
翼彼華軒清溪之湄有美君子於焉栖遲　欝彼喬松
左右成林有渰其雲依林以隂　松兮蒼蒼可棟可梁
焉得匠石薦之廟廊　雲兮油油以潤以澍願從神龍
雨彼下土　維松與雲君子儀之用舍在天進退惟時
　我作此詩載詠以吟彼美君子實同我心
　　　雪䬠(四章/)
雪之䬠矣于彼陽春霧之靀矣于彼清晨曰翳其日亦
晦其天嗚呼曷然兹惟何人
䬠䬠其雪靀靀其霧爰萃于茲夫何之故我將行逰不
知其路歎息言旋兀然而寤
其寤伊何其憂實多山匿其雲水止其波鳥之歸矣迷
彼林阿援琴欲拊曷以嘯歌
維雪惟霧何日其除載和載明百物咸舒䇿我名馬駕
我名車以遨以逰于彼康衢
　　　友松軒
古人去已逺良友邈難求松也雖植物允為君子儔風
霜操何厲棟梁材獨優孤直恒寡合特立誰與侔若人
高世志恥交庸俗流尋此嵗寒盟結廬林中幽盤桓自
成趣吟哦以忘憂閒情無厭斁安知春與秋笑謝桃李
輩吾寧從爾游
　　　題唐氏南園雅集圖
呉中盛文會濟濟多英彦唐君賢父子世入儒紳選園
林足清賞賔侣時游讌竹下布棊枰松間置琴薦臨池
揮彩毫接席披黄巻深論今古情高騁天人辨觴酒肆
清歡賡詩驚白戰蘭亭千載餘陳跡斯一變圖畫傳京
師聞風逺相羨寄言戒流靡雅徳庶堪踐
　　　呉門送徐南伯之京
呉門美酒春一壺送君千里之皇都皇都勝概壯且麗
天開閶闔青雲衢聖明天子正當宁臣工贊輔皆文儒
三俊九徳並登用寸長尺善收無餘男兒立身當此日
可復栖遲在蓬蓽取人今也非一途有才俱得為時出
孫陽廏裏騏驥多匠石肆中梧檟集鵬擊天池風九萬
魚躍龍門浪三級憐君才調亦已奇入仕此行應可期
駿足由來有法相良材未必無人知東風澹澹江波微
明當擊楫浮渡之壯懐不及戀鄉土莫向尊前言别離
　　　題謝孔昭為徐汝南寫湖山圖
葵丘居士呉中傑畫筆詩才兩清絶平生白眼傲時人
人有求之多不屑滸溪漁隱孺子孫氣誼相孚獨深結
高標逸韻與之齊玉樹冰壺雙皎潔閒來對酌遂幽軒
一笑俱忘滿顛雪山光水色照清尊飛翠浮藍手堪擷
葵丘醉後興更竒擊箸悲歌聲激烈揮毫灑墨作新圖
欲與王維較工拙只今已是十年餘人物凋零風景别
二賢蹤跡共寂寥惟有畫圖當座揭我來已晚不相知
聊復題詩效燕說湖山在目只生愁為誰把酒臨風月
　　　墨君歌
此君自有龍鳯姿昔賢徃徃皆愛之我與流俗不相合
一見此君心便怡世人紛紛附炎熱此君獨解凌霜雪
世人朝盛暮衰歇此君獨抱堅貞節軒后起居於嶰谷
製律隂陽分二六堯作大章用一夔君不佐之功不足
瑶庭琳館君不榮茅舍疎籬君不辱春風春雨長兒孫
湘北湘南滿宗族貧居得君不覺貧氣味自與君子親
流風消却人間暑餘力掃清天下塵伊誰為君寫此真
翛然盡得君風神我欲延之當座右日夕與君為主賓
　　　登穹窿峯(二首/)
平生自是好奇人每上奇峯不厭頻洞祕陽精生赤汞
雲盤仙磴挂青旻仰㸔南斗懸三尺俯瞰齊州眇一塵
好笑退之胷次小却登華頂淚沾巾
呉中奇勝說穹窿却喜登臨興不窮秀色夐分羣巘上
孤標高出大江東雲連澤國城㣲見洞與蓬壺路暗通
此境人間應自少題詩况有浣花翁
　　　題方推官矩所蔵金璡烟雨萬竿圖
玉峯太卿吾懿親寫竹當年稱絶倫君從何處得此幅
妙逼雲林幾入神金生于時雖晚出寫法亦爾能超逸
昨為方侯作此圖筆趣蒼然意精宻滿堂觀者盡驚目
恍若置身湘水曲溟濛黯淡烟雨中萬條寒玉森如束
疎疎宻宻知幾行梢雲有似緑沉鎗黒濡龍鬛紛夭矯
翠濕鳯羽低回翔㣲茫不辨昏與曉髣髴如聞啼越鳥
靈娥愁影有無間二十五絃彈未了涼飈颯颯吹人袂
撫玩蕭然有秋意太卿仙去不可追遺墨空留在人世
信知墨妙不易得為語方侯須寳祕慿君好為一襲蔵
雖有千金莫輕棄羨侯自是鵷鸞匹五色文章耀毛質
卑栖佐郡已多時上林早啄琅玕實
　　　題徐氏遂幽軒巻
隱居求志不求名雙鬢蕭蕭眼獨青呉下詩人多結社
閩中士子盡傳經雲迷李白空山塚月冷揚雄舊草亭
夜讀遂幽軒裏巻愁㸔天際少㣲星
　　　題畊漁軒
鄭谷嚴灘事可求千年心跡共悠悠春山種破雲千頃
秋水垂殘月一鈎醉後枕肱眠碧草閒來濯足向寒流
當時風致今誰見林影波光總是愁
　　　題張仲文積慶堂
慶錫本自天積善乃得之如彼求穀者良田以為菑耕
耘茍弗勤收穫安可期張君孝友𦙍世美能濟茲家富
不自封兼恤人寒飢豈云色取仁秉心良獨慈森然諸
子孫總有蘭玉姿報施理自然顯徴將在斯朂君有聖
戒請玩易中辭
　　　游𤣥墓山聖恩禪院次金公素學士韻
蘿逕縈廻手倦攀白雲只在半山間鹿眠花下僧縫衲
鴉噪林前客扣關石澗流泉和磬響松梢落雪㸃衣斑
欲知何處宜禪恱秋月娟娟水一灣
　　　題水木清華亭為呉大尹克禮賦(二首/)
螺江幽景似西池獨搆林亭傍水湄銀練浮光涵翡翠
碧雲流影入玻璃奇觀盡在風生處佳趣偏饒月到時
題咏不須招别客清新自有叔源詩
才華不減謝尚書佳致曽聞說故居水色映簾金瀲灎
松隂覆檻緑扶疎閒來倚竹吟招鳯醉後投竿學釣魚
宰邑于今方著績明時未許賦歸歟
　　　題王孟端墨竹(二首/)
孟端死後風流在墨竹應傳千載名可愛一枝烟外玉
依稀標格似他清
不見墨君三十載忽然相對在窻間只應化作蒼龍去
却向天池施雨還
　　　輓滕孟莊
憶昨東家共酒尊春風坐席笑言温死生豈料一朝異
文字空期萬古存故墅白雲長寂寞孤墳明月自黄昏
淒涼無限懐賢意漫賦南招弔楚魂
　　　題雲溪巻
伊人謝塵跡深隱谿中雲心與水俱潔身與雲為羣獨
釣灘上月耦耕巖下春有書教稚子有膳奉老親適已
良自足願不及𤣥纁徃來無俗客游處多高人嗟余縻
宦轍心賞無由申幽期倘云遂嵗晚當卜鄰
　　　雲谿深處為華彦謀
雲溪溪水碧玉流流繞白雲無盡頭雲外湖波逺相接
鏡光一片涵清秋君家久在溪邊住深入雲深更深處
軒窻面面對青山庭戸隂隂列芳樹扁舟幾度遥相覓
每被雲迷不能即春來却有桃花水流出雲中見蹤跡
主翁見客喜欲狂呼童具酒開中堂飛紅墮翠㸃几席
風泉林籟清琴張一觴一咏情未了移坐臨流近鷗鳥
更邀明月出雲來照我鬚眉何皎皎我愛雲溪復愛君
那堪一遇便離羣玉堂後夜如相憶還夢溪頭弄白雲
　　　題倪雲林墨竹
江東清士有斯人瀟灑風姿夐出塵不是偏能寫修竹
只應留意自傳神
　　　又和朱逢吉韻
雲林舊隱復誰過遺墨人間見獨多何處仙游招不返
應騎緑玉上天河
　　　題雪霽圖
大峯小峯銀削成千樹萬樹瑶華明流泉落澗半作冰
溪路漫滅坳崖平招提深入雲幾層隱者茆廬門晝扄
烟火寂寥鷄不鳴林間烏鵲飢無聲危橋瘦馬客獨行
似是浩然來㶚陵兩肩山聳破帽傾噤寒不吟風骨清
披圖動我探梅情飄然欲結幽人盟咄嗟塵務紛相嬰
未許擺脫逃時名放歌激烈清風生夜深飛夢入蓬瀛
十二瓊樓五玉城
　　　宣徳丙午余始冠奉先君之命來訪親舊於呉
　　　　踰年而還時得中王處士以斯文結忘年之
　　　　契其家有園林之勝屢甞邀余過之賞花賦
　　　　詩意甚樂也自余之北及忝科名官翰林每
　　　　公暇思及鄉園未甞不徃來於懐也正統丁
　　　　已余扶先君之喪歸塟得中年幾九十屢來
　　　　慰余墓廬之間且助之襄事余徳其人固厚
　　　　然在哀疚不遑一至其家及既服闋始徃謝
　　　　之又不暇以留得中甚怏悒今余治裝將行
　　　　彊請過焉謂曰昔之牡丹固無恙也今方盛
　　　　開請為賞之余因重其意而從焉得中因置
　　　　醴以飲出一巻與觀則丁未嵗三月庚子賞
　　　　牡丹之詩也追想舊游恍然如夢幾不認為
　　　　余之手書其後復有詩十餘首皆呉中名士
　　　　所和者也顧視鄙作如置燕石瑾瑜之間殊
　　　　愧幼年之率爾亟請去之得中固不肎去且
　　　　求續題余笑曰一之已甚其可再乎然亦不
　　　　能已也復賦三律續前為四非以言詩聊紀
　　　　舊游云爾峕正統已未三月三日也
花開獨步晚春時總殿羣芳不恨遲選色合魁天下艶
論香應擅世間奇光揺縷粉風㣲動影倒圓瓊月半欹
豈特品流居富貴濟生尤與藥中宜
不到君家十五年重游喜得醉花前堯夫評處言幾道
太白吟成句欲仙色借露華含曉潤香生霞彩發春妍
明朝一櫂天邊去回首東風却惘然
自别花來幾嵗華何期載酒復㸔花愧予才調非蘇子
喜汝園林似魏家一捻脂痕紅印玉兩重粉暈白韜霞
舊游已歎如春夢後約還憐日月賖
　　　淵明歸去圖
平生羲皇人肎受世靮鞿千鍾不折腰况乃五斗㣲扁
舟返柴桑秋風拂輕衣俛仰千載下非君誰與歸
　　　題畫次士謙韻
雲滿溪南溪北泉通山後山前縱使琴彈古調不及松
風自然
　　　題張無為墨竹歌
龍虎山中老仙客愛冩琅玕時戲墨昔曽騎鶴過三湘
覽盡三湘秋月色三湘月色澄清景水闊雲空鏡光冷
簫聲驚起玉淵龍萬丈銀河挂修影靈娥擁瑟不勝寒
二十五絃彈復彈淚珠灑入緑雲裏千古秋風吹不乾
仙游已絶平生夢仙筆空留世間重為君漫賦修竹篇
我欲朝陽聴鳴鳯
　　　農樂(二首/)
嗟為農之樂兮樂以無違朝出耕兮暮來歸春以播兮
秋穫之賦輸官兮餘我私父母足養兮妻子無飢周鄰
里兮及親知維兹樂兮無終期
嗟為農之樂兮樂且無患三時既勤兮冬以閒喜則游
兮勌而還榮辱不與兮休戚不關我食我力兮人無我
慕彼龎公兮遺子以安維茲樂兮其無後艱
　　　正統已未四月六日余起復赴闕道經惠山既
　　　　飲第二泉過聴松菴少憇菴主霦禪師出少
　　　　師姚公少保黄公題壁二詩求和率爾走筆
　　　　步韻與之
雲林深入逕㣲通片片飛花㸃袖紅日暮停舟愁别去
便當借榻聴松風(和姚韻/)
白雲深處置禪關㸔盡江南無限山不獨聴松還聴竹
龍吟聲裏帶鳴鸞(和黄韻/)
　　　題花鳥
翠揺風欲生紅濕雨初墮幽鳥啼一聲春夢忽驚破
　　　白榴鳥
玉榴如玉罌色與諸花别栖禽不敢銜疑是枝頭雪
　　　雲山圖
南山八千丈突兀倚天半白雲何處來從中忽遮㫁雲
外不知雲裏形峯頭㣲露一分青此中應有高人隱我
欲相尋一扣扄
　　　題陳内侍鼎所藏畫(四首/)
　　　　許由洗耳
箕山潁水渺烟蕪洗耳當年事有無千古丹青寫遺蹟
還應寓意警貪夫
　　　　夷齊採薇
扣馬歸來意若何西山愁絶採薇歌能存萬世君臣義
功比周家尚父多
　　　　銀漢泛槎
斗牛宫闕逼星辰此處寧容客問津萬古銀河空有影
不知誰是泛槎人
　　　　松崖唳鶴
仙禽獨愛萬年松棲處宵㸔海日紅惟有蓬萊宮裏客
常聞清唳碧雲中
　　　題梅華鸂䳵圖
萬片瓊瑶萬斛香散將春意滿寒塘水禽更比霜禽好
偷眼臨流㸔淡妝
　　　題烟雨萬竿圖
疎雨輕烟景渺茫披圖髣髴是瀟湘不知萬个琅玕裏
若箇真堪宿鳯凰
　　　送何檢討孟奐南歸
先皇昔御文華殿東觀諸生䝉召見二十八人同奏名
一時並與登瀛選何君自是文中虎炳炳才華驚罕覩
從茲拜命為史臣翰苑于今見翹楚我才自愧無可觀
同年同選復同官交情不啻比金石氣誼直欲和芝蘭
嗟我居憂已三載釋服重來喜君在如何一旦復分携
北馬南鴻不相待憐君還是沐恩歸歸時鄉里生光輝
登堂稱壽拜嘉慶宮袍錦炫斑斕衣尊公年高幸無恙
白髮烏紗擁鳩杖籃輿春墅日從游此樂何殊在天上
知君志意良自得别君我獨情悽惻當時同輩今漸稀
君去將誰論胸臆人生所重孝與忠忠孝兩盡名無窮
為子願如曽與閔為臣願如諸葛公君今委質事明主
豈復山林久閒處鶴書有召須早來莫忘都門别時語
(孟奐博學好/問詩故及之)
　　　題牧童圖(二首/)
東皋牧罷晚涼天牛背横騎穏似船學得山歌猶未熟
避人唱過栁隂邊
生來便解跨烏犍短髪鬅鬙始被肩誰道不知憂稼穡
學歌也只唱豐年
　　　題畫(二首/)
閒居無事常閉關高臥日㸔門前山人間車馬不曽到
唯有白雲相徃還
赤城霞氣逼高秋廬岳飛泉㵼漢流近日終南成捷逕
更無人向此中逰
　　　題畫鶚
枝頭一鶚睨秋雲妖鳥驚飛不近身直道立朝羣佞伏
當時汲黯是何人
　　　陳從道挽詩
高隱居南墅華宗出太丘生涯惟稼穡儒業是箕裘自
有烟霞癖曽無利禄謀山中靈運屐湖上志和舟酒侣
時相命詩朋日倡酬俄成千載夢竟作九原逰潛徳徴
阡表哀情付紼謳沙頭新月色愁甚不勝秋
　　　俞漢逺輓詩
翛翛野鶴在人羣意氣由來軼世紛畫筆不曽輕售俗
儒冠無那久從軍故廬夜掩山隂雪孤塚秋迷剡曲雲
手跡尚存春草障幾回披玩挹餘芬
　　　寄施堯卿兼簡杜用嘉(四首/)
平生心趣在依仁特築園廬為卜鄰宦跡愧如王給事
柴門今亦鎖松筠
憶同閒步竹林時曽許分栽屋後池秋至緑雲知己宻
獨憐詩酒負幽期
秋深藥圃菊花黄應念鄰人在異鄉杜老㑹間多賦詠
莫教嘲誚到西莊
别後無時不憶君憶君情緒只紛紛玉堂退直慿軒望
目盡江東一片雲
　　　頥老堂為楊寺正玹賦
薇垣棘寺盛名存賜老新承聖主恩盡取槖金延故舊
獨留書籍遺兒孫丹山碧水詩千首明月清風酒一尊
洛社于今陳跡逺素心冝與古人論
　　　平安堂為葉𤣥圭賦
若翁手種庭前竹近閱人間幾嵗寒老幹特標蒼雪外
孫枝秀出碧雲端清風不改千秋意高節將應百世㸔
王氏三槐久揺落此君尤喜獨平安
　　　九月二十五日賞菊呉編修席贈葉縣尹别分
　　　　韻得菊字
盍簪及良辰賞此霜下菊主人情自真來客有不速共
為文字飲彼我盡中曲舉白泛落英扣壺歌伐木日夜
興未闌促席更秉燭眷茲同袍友作宰向南服合稀離
日多懽過憂思續託交在斯文道誼庶相朂所希各康
健後㑹還可卜
　　　永思堂為朱良暹御史賦
親有罔極恩子有罔極思思之不能報徒抱終天悲憐
君篤孝人早嵗勤書詩欲養親不逮得禄已後時悠悠
風木心持此將語誰嗟我同所感哀痛中自知相㸔各
飲泣興言以見詒惟當崇令徳顯親良可期
　　　懿訓堂為温州劉太守謹賦
永嘉賢太守能子復能孫不負嚴尊教寧忘祖母恩政
聲聞外郡隂徳見高門懿訓遺千載芳名與共存
　　　送虞新息瑛還官
同步登瀛廿八人當年文采動星辰别來嗟我憂偏重
相見憐君意獨親驥足須當千里駕鳯毛合是九霄賔
天書不久將徴用還與聮班侍紫宸
　　　送黄布政叔志致事還呉興
中外從官兩鬢皤西風歸興在烟蘿力辭藩寄求閒去
心戀皇恩奈老何明月樓前秋色好鷗波亭畔晚涼多
錦袍金帶扁舟上不儗休文儗志和
　　　敬訓堂詩為彭僉憲毓敬賦(七章/)
維木有根維水有源矧伊斯人敢忘厥先　我祖有訓
我父承之遺我昆弟俾嗣于茲　曰孝曰弟曰忠曰義
以循以學以處以仕　聴于我耳識于我心有不敬念
祖考實臨　既其念焉必體于躬念而弗體與罔念同
　相古先民壹恭父命厥有顛隮則由弗敬　凡我同
氣維訓斯服我子我孫世世無斁
　　　送姜檢討啟洪還臨川省覲
君歸自是錦衣逰我為分携獨有愁今日同年㸔漸少
平生知己惜難留夢回天北孤舟月目送江南一鴈秋
應念先皇恩未報莫因閒散戀林丘
　　　送廣東劉方伯永清致事還荆州
紫袍象簡拜彤墀喜色盈眉樂可知仕宦正當全盛日
歸休還及未衰時玉堂金馬無來夢蜑戸蠻丁有去思
鄉里後生多好學春風門逕得從師
　　　送彭僉憲還官廣東
王化今無外儒風合大行番禺尤順軌鄒魯與争衡出
督黌宫政須資藝苑英肆膺青剡薦兼奉璽書榮萬里
巡應徧三年績有成乗驄初入奏持節復遐征化雨隨
方澍文星傍海明遥知行部日絃誦滿諸城
　　　牧牛詞
大童髪遮目小童頭半秃日日跨牛同放牧陂南草深
没人處水畔蒼蒼多老樹婆娑樹底恣游嬉牛飽牛飢
總不知早歸却怕家長罵聊復遷延到昏夜
　　　題夏圭小景
水光林影浄無塵軃翠翹紅滿眼新髣髴行春橋畔路
可憐不見共游人
　　　送張僉都御史純弟還荆州
省兄來萬里非慕繡衣榮不憚風霜苦還因手足情鶺
鴒原上思鴻雁水邊聲臨别無他語惟應保令名
　　　送章教諭士言告老還臨川
老去宦情薄秋來歸思長筆耕餘舊業書巻半行裝碧
岫牽詩興紅泉釀酒香應悲倚席者白首不思鄉
　　　送隆上人赴鳯嶺静明寺住持隆名僧頗能詩
　　　　寺在南京
遥聞卓錫處寺隱白雲深開士今支遁名山古定林水
漚空幻跡江月印禪心料得繙經暇新詩可賸吟
　　　送劉釪侍母歸安成
敬將嚴命别高堂逺侍慈親返故鄉緗帙賸裝書笈内
綵衣不離板輿傍風高紫塞飛鴻雁月滿瑶臺集鳯凰
賢父賢兄期望切青雲接武好翺翔
　　　輓陳侍讀叔剛
翺翔栢府與蘭臺進講文華近上台晝錦方㸔榮省去
秋風忽送訃音來天何獨嗇元龍壽人所同憐慶復才
望㫁閩山埋玉處大招歌罷不勝哀
　　　輓叔剛父御史公仲昌
名重鄉閭月旦評詩書不墜舊家聲栖閒獨結鷗盟久
垂老還膺豸繡榮豈料哲人俄謝世更悲賢嗣毁傷生
𤣥堂一奠何由致拭淚重㸔太史銘
　　　鵞溪清隱為永新楊靈鳯賦(二首/)
鵞峯峯下鵞溪水影照秋毫徹底清一㸃紅塵飛不到
此中偏稱隱居情
年來亦有滄浪思千里聞風感興多何日扁舟溪上過
試聴孺子濯纓歌
　　　送陳潛江敏政還官
相逢傾盖即相親應喜情真似古人百里皆從虙子化
一官獨類庾郎貧來時籬菊初開雨歸路江梅已破春
此去所期尤逺大不須回首重沾巾
　　　題暮雪漁歸圖
千山萬山同一雲溪南溪北路不分磯頭老樹凍欲折
落葉紛紛雜飛雪荷莎冒寒收釣絲得魚恰充沽酒資
晚來逐伴還家去不識茆廬在何處
　　　題郭文通山水圖歌
新圖一見生秋意萬壑千巖吐雲氣何人著筆能到此
郭老丹青真絶藝天台雁蕩尺咫間廬峯瀑布懸眼前
浮嵐湧翠滿空際中有仙路難攀縁誰家茆屋楓林下
石橋㸔度騎驢者飄然自是塵外人招與之言不相惹
吾聞古有隱君子避世當年甘餓死一從四皓出商顔
懐寳人人欲求市南山捷徑久已成北山移文空勒銘
蠅頭蝸角争者衆何獨樊英虚得名我尋真隱應已久
將謂其無還恐有便從郭老請問之畫中之人曽見否
　　　挽汪泳僉憲父克已嘉興人年二十七而卒妻
　　　　唐有節行
每讀墳前表難禁淚泫然方回空有徳似賀獨無年同
穴惟貞匹承家實象賢春波門外路芳草自芊芉
　　　題謝庭循畫送周頌
美名今已播京師徃佐藩垣定見知贐物無如摩詰畫
贈言有愧少陵詩紅蓮緑水相依處南浦西山獨眺時
公暇想應多雅趣還能揮灑寄遐思
　　　賦得枌榆壽周玉成八十
退菴老人列仙儒一登仕籍即隱居閒邊喜讀種樹書
繞屋徧栽枌與榆初栽不過尋引長年來皆長百尺强
秀色青青深雨露喬柯挺挺凌烟霜幽處還殊鄴城下
風景依稀古豐社緑隂匝地掃不開掩暎東鄰與西舍
老人今年開八袠嵗首欣逢初度日青錢自足買青春
不必瑶池覓桃實社中之人致好語祝翁壽考如彭祖
還㸔此樹八百秋長與庭前大椿侣
　　　題閔徳玉江湖清趣巻(四首/)
平生心趣在江湖自儗當年越大夫春去秋來逰不厭
風光處處盡堪圖
二月東風起緑蘋呉山楚水不勝春扁舟來徃相逢者
多似𤣥真與季真
羽扇綸巾坐小舩半如漁父半如仙閒來唱徹江南弄
栁下停橈試採蓮
三江西下五湖東千里秋乗一櫂風夜泊滄洲㣲醉後
臥吹玉篴月明中
　　　題李宗善師善堂
脩徳何所本主善以為師阿衡有遺言請為君誦之泰
山五嶽宗丘垤所不遺滄海長百川細流實同歸凡人
有淑行取之皆我資物理惟一原博求約以持欲成萬
仭臺必由咫尺基乃知致高大本來自忽㣲勉遵聖途
軌徳成端可期
　　　輓楊文敏公二十韻
武夷南紀秀神降實生公麟夢來天上鸞祥下月中徳
門宜顯大盛世早登庸魚水君臣契鹽梅輔弼功三朝
承顧命一代號儒宗北伐曽陳䇿東征復効忠用竒方
徳裕應變似元崇功烈今如此遭逢古莫同經筵敷聖
學綸閣賛天工七袠人稀有孤卿爵並隆名高唐内相
秩比漢司空展省情初遂衰遲疾寖攻還鄉榮衣錦過
處望儀容家已離千里心惟戀九重忽隨先帝駕長徃
化人宫哀訃聞天北靈輀返淛東日逺功名蹟雲消富
貴蹤下應虚衆望上迺動宸𠂻身事全生死君恩盡始
終九原知不憾無淚灑秋風
　　　壽楊東里少師二十韻
間氣生英傑由來邁等倫夢符金鸑鷟瑞應玉麒麟七
袠今踰五孤卿命屢申朝端元徳老天下達尊人傅說
興商野阿衡起有莘鹽梅調鼎鼐黼黻煥經綸三捧升
天日重飛出海鱗講經開聖學論道鬯皇仁品彚歸陶
冶光儀表縉紳名方前輩盛文復古風淳報國丹心切
憂民白髪新行蔵惟徇義進退不謀身清白真無忝忠
貞喜有鄰周廷留保奭漢室倚宗臣傳紀桑生晳詩歌
嶽降神嘉平當令節初度屇茲晨星彩輝南極台躔暎
北辰登門無雜客在席總佳賔桃實三千嵗梅華幾十
春年年天錫慶壽酒莫辭頻
　　　寄題羅衡挹翠樓
結樓高對北山岑近接琪林秀色深雲影嵐光浮几席
風花雨葉撲衣襟閒來每獨慿闌立興至時還拄笏吟
久矣聞君多雅致何當載酒一相尋
　　　送楊能文敬逰錢唐詩并序
　　　　能字文敬今㳺擊將軍鎮朔參將都督楊公
　　　　之從子也體武資文禮賢重士謝綺紈毬馬
　　　　之習事山水琴詠之㳺前㳺維揚久之乃還
　　　　今茲聞錢唐湖山之勝復買舟而南過京師
　　　　詣余言别因乞歌詩以華其行余方有五湖
　　　　之思遂為援筆賦之一以壯文敬之㳺一以
　　　　寓余之意云旹正統庚申二月三日也
楊公子百不憂生居將門薄封侯琴尊寓高興山水豁
唫眸去年㸔花到揚州今年復作錢唐逰錢唐勝槩曽
聞説右界勾呉左於越濤江壯觀且莫誇西湖風景尤
竒絶西湖近在郡城西萬頃澄波望欲迷三竺樓臺連
鞠院六橋楊栁接蘇堤蘇堤迢迢幾千尺上有坡公舊
行跡桂枝低拂葛洪井梅樹深蔵和靖宅南高峯對北
高峯十里荷花九里松菱唱蓮歌前後起酒船漁櫂徃
來逢朝冝清風夜冝月冝烟冝雨還冝雪紛紛亭館知
多少細數其名不能了我有五湖想扁舟未果行送君
先我去無限古今情岳王墳園荒已久慿君為奠一巵
酒墳前老樹半蒼蒼試㸔南枝今好否
　　　孫侍讀曰恭還豐城省親
豐城斗牛墟淵阿閟靈氣精華有所鍾還出人中瑞君
才一何偉濟美自先世既得尊公傳尤多令兄弟文采
丹穴鶵風神渥洼驥昔當英妙年一舉登高第于今二
十載寖致顯融地東觀日編摩西清時入侍道原真史
才祖禹篤經義講讀斯得人裨補良不細獨思定省曠
方寸有所繫上疏曉辭朝嚴裝宵出次灤河春水生舟
行疾於騎西江五千里旬月可以至想及登堂時光彩
照衣袂恭脩一日養允遂平生志予忝斯文末幸結金
蘭契贈言不成章聊見相厚意由來臣子職忠孝當兩
備還朝有定期鄉園莫留滯
　　　壽李宗盛六十
花香酒美帝城春客畔憐君值誕辰紀厯又開新甲子
行年已見兩庚申賢希伯玉能知化老愧公孫欲進身
心事想應無不足此生幸作太平人
　　　題陳宣所摹子昂五馬圖
呉興公子天仙人書畫㳺心俱入神偶然揮筆冩騏驥
妙奪曹韓殊逼真圖中五馬皆可愛齕草嘶風具生態
其間兩疋最權竒相逐争先鳴且馳塵霏霧滃景恍惚
白日雷雨騰蛟螭可憐乘黄何獨瘠露盡稜稜十五肋
低垂雙耳步凌兢才美中蔵有誰識嗚呼方皋伯樂不
易逢驊驑遂與駑駘同何當駕馭横絶漠一日萬里隨
飛龍
　　　送儀子平還東萊子平故侍郎贈太子少師文
　　　　簡公智之子今翰林侍講銘之兄也
先公勲績在朝廷世美憐君好弟兄叔向多才裨國論
伯華隱徳避時名春風官舍連枝㑹暮雨都門解袂情
歸日萊陽人總喜由來孝友重鄉評
　　　壽邵叔芳甫七十叔芳脩撰宏譽之父也初宏
　　　　譽為御史叔芳受封今年七十其生辰五月
　　　　三日
㽔賔應律薫風起大火昏中月當朏遥㸔南極一星明
正照翁家壽筵裏翁今年已開七袠清世欣逢初度日
蕭蕭兩鬢欲垂絲炯炯雙眸如㸃漆傳經有子侍金鑾
因得推恩拜好官七品命階衣繡豸五花誥軸字廻鸞
孺人偕老髪亦皤伯子稱觴季子歌仲子雖嗟離膝下
為翁顯榮良已多我羨翁之壽復慕翁之賢揮毫為作
進酒篇祝翁並彼松喬仙九節菖蒲花可餌人間更住
一千年
　　　壽椿堂歌
君不見上古有大椿八千嵗為秋八千嵗為春東枝直
與扶桑接西枝却與蟠桃鄰其隂玉兎宿其陽金烏踆
世間萬卉自榮謝此木不知長若新䝉莊之言多怪神
誰能辨彼虚與真憐君之心孝且純平生敬親還愛親
願親壽與椿為倫逍遥常作仙中人西王母東王君若
翁與之相主賓瑶池蓬島來徃頻年年嵗嵗樂無恙後
天不老齊三辰
　　　壽萱堂詩為李給事春賦
堂北宜男草娯親到白頭風光留晚景雨露幾春秋秀
色侵衣綵清香入酒甌從今過百嵗嵗嵗總忘憂
　　　輓湖廣羅㢘使銓
執法星沉翼軫邊儒林相弔總悽然内臺久重思謙直
方岳猶稱仲郢賢應儗功名登極品豈知壽考盡中年
傷心孤塚臨淮水夜夜烏啼栢樹顛
　　　題謝庭循滄洲漁趣圖(四絶/)
丱角為漁到白頭渾家同住木蘭舟朝嬉烟雨夜嬉月
不識人間有底愁
東鄰西舍總漁船水面相依不計年却笑土居人寡義
朝争園圃暮争田
雨晴處處曬漁莎酒後人人解唱歌閒並船頭相聚話
今朝若个得魚多
青楓岸隱白鷗沙篁竹林中有酒家日日得魚沽一醉
何須分外作生涯
　　　荆州南樓逰望圖為郭純賦
荆州壯觀在南樓幾度登臨豁逺眸地接徐揚從北去
水連江漢向東流風迴衡嶽一聲雁月出洞庭千頃秋
此日披圖應有賦可憐誰識仲宣愁
　　　竹莊為王思裕賦
呉門繁華地奢競日紛如伊人抱冲素静處以自娯平
生愛修竹種之繞茆廬嵗久蔚成林秀色連村墟清風
掃門逕蒼雪積庭除於焉適所懐時復御琴書逺宗王
子猷風流與之俱瀟灑遺世慮澹泊味道腴永言勵貞
操無愧君子居
　　　送李永州
五馬何翩翩來朝自南服明廷敷奏畢都門時出宿露
冕歸郡榮仙舟去程速秋風起江漢輕帆逐鴻鵠邦人
諸父老扶藜候山谷共喜使君還所願無不足永言崇
善政方彼古民牧隱之清操存陽城惠思篤信史傳循
良千秋繼芳躅
　　　題野棠青鳥圖
青禽自是仙家鳥誤落人間知者少飛來只恐凡眼驚
何處深蔵羽毛好將隨翡翠巢玉樓樓頭復有金丸憂
將依紫燕栖繡幕幕被火焚無所託何如且宿野棠枝
啄苦吞酸所不辭木公金母未相召憔悴豈免鴟鳶欺
何當乗風却飛去瑶池自有三珠樹
　　　送鄭通判建還南雄
獻賦曽䝉聖主知翺翔半刺政聲馳新承渥露朝天闕
又見文星照海涯去路正逢梅子雨到官應及桂花時
曲江相國墳廬在好為摛辭一弔之
　　　寄題賴編脩世隆讀書莊(二首/)
清流溪上讀書莊松竹隂隂覆草堂已用三冬窻下學
都將萬巻腹中蔵還期事業方伊傅不獨文章似馬揚
此地近應増氣象主人今作漢仙郎
暫别承明返故廬閉門還讀舊蔵書幽懐自儗張平子
素志應希董仲舒從學諸生多俊彦徃來賔客總鴻儒
天書早晚將徴入莫向林泉卜隱居
　　　寄賴編脩世隆(四首/)
故人相别半年餘不寄平安一紙書夢想依然見風韻
高談雄辯近何如
一從同選上鑾坡連席論文嵗月多君在鄉園應自樂
嗟予獨奈别愁何
尊君新拜江都相今亦旋歸在府中遥想錦衣稱壽處
畫堂無日不春風
閟中山水恣登臨賦詠還知得趣深早晚當承宣室召
未應終負濟時心
　　　送衞儀曹以嘉還崑山省墓十解
君家玉峯下我住虎丘傍相違無百里所重是同鄉(一/解)
同鄉情自親况有斯文好憐君道誼深能忘我年少(二/解)
君先登祕閣我亦入翰林雖云不同事却得與同心(三/解)
我昔丁艱去離羣嵗三閲重見幾何時君奚復言别(四/解)
别君無限情喜是錦衣行聊將五言詠送入櫂歌聲(五/解)
灤河冰解餘春波蘸衣緑東風吹片颿去如飛隼速(六/解)
懸知到家日應不逺清明上隴人争羨鄉閭亦有榮(七/解)
好過讀書堆重尋野王墓山川不改觀風景應如故(八/解)
婁東桃與栁遥帶百花洲想見行春樂無因得共逰(九/解)
殷勤贈言意何惜為君道官守不可虚還朝定須早(十/解)
　　　題曹宗道所藏畫
秋清林屋景依微水闊雲多客到稀七十二峯青列玉
都將為我釣魚磯
　　　畫為前人題
尋梅幾度過溪灣雪夜風晨未擬還不羨人間五侯貴
自知贏得一身閒
　　　送譚生還呉譚家瀆溪在余光福先隴之東北
　　　　三十里
春早都門送客還栁條柔弱未勝攀白雲飛處知親舍
明月圓時到故山草色烟蕪呉苑路桃花水漫瀆溪灣
我如展省重過此准擬尋君一扣關
　　　送楊郎中寧從征麓川十二韻
文武全才不易求乗時人獨見君優賢科昔擅無雙譽
郎署今推第一流上寵已將前效録南征更把後功收
辭家正及三春日躍馬仍為萬里逰期展丈夫經濟志
肯縈兒女别離愁㨿鞍草檄時揮翰入幕論兵夜運籌
月下高眠觀左傳風前長嘯㸔呉鉤貪功自合懲唐相
料敵誰能學武侯密贊元戎應有䇿生擒首惡復何憂
張威未必因多殺制勝由來在伐謀坐使烽烟清異域
行㸔皷吹入皇州朝天好整春風珮三殿前頭拜冕旒
　　　送少保石首楊先生歸省墓
先生起布衣杖䇿為時出立朝四十年清慎如一日受
遺先帝前任與伊周匹維持在仁義啟沃資經術論思
惟逺圖紀載存直筆皇風既清穆海宇斯寧謐齒衰志
逾壯髪白心獨赤聖情方倚毘政柄詎容釋欝此丘隴
思封章陳懇激承恩許蹔還行期戒朝夕天語重丁寧
其無久虚職中使逺輔行帑金多寵錫冠盖集都門祖
送興歎息賢哉彼達尊為我國柱石藹藹君臣間恩禮
俱已極維時三月初栁條垂地碧春水滿江湖風帆迅
飛鷁早晚及荆南榮光照鄉陌桑梓起敬恭雲山出顔
色邦人瞻望餘感徳有所式故里雖可懐寧得恣閒適
遄歸報明主庶盡股肱力
　　　輓錢良醫
曳裾終老在王門身殁還憐姓字存白首同歸孤伉儷
青囊傳業有兒孫衣冠空祔家山兆藁殯猶羈客土魂
惆悵重過栖隱處杏花零落夕陽村
　　　輓錢英
逺扶親柩欲還鄉豈料瀕行子亦亡天道有無那可問
人生夢幻實堪傷井榦涼雨餘丹橘江介悲風起白楊
寡婦孤兒舩去急臨岐祖奠重霑裳
　　　送陳生煒歸省祖隴且畢姻煒侍讀詢之子也
青袊將命别親庭文采彪然属妙齡春水送船開潞渚
東風先客到華亭松楸拜掃麒麟塚花燭歡迎孔雀屏
莫向鄉園求逸樂傳家事業在窮經
　　　送王博士䆅赴南監䆅字希稷少宗伯行儉先
　　　　生子也初為泰和司訓有績轉今官
雍容氣宇似春温自是名家好子孫久擅談經居泮水
新分講席向橋門雲深丹穴多生鳯浪擊天池始化鯤
早晚朝端當召用還㸔鳴珮從嚴尊
　　　題王希稷獻秀庭
見說西齋昔授經庭前三秀發竒英日華凝暈紅雲麗
露彩浮香翠羽明謝氏自多佳子弟河汾還出貴諸生
知君世濟文章美宜向天朝頌太平
　　　題彭淮安逺之京巻
雙旌五馬風翩翩使君千里去朝天楚人無計卧當轍
淮水有情流逆舩還須一借冦河内安得重臨黄潁川
治績傳聞多事實他年不愧史官編
　　　樂澹齋為彭淮安賦
理道尚清静養心貴無營清静民自化無營中自寧嗟
彼夸侈子聲利日相傾安知澹薄中至樂有難名若人
方寸間清與秋水并為治師長孺脩學希孔明家似南
陽廬郡即淮陽城安此韋布操遺彼軒冕榮乃知君子
徳不獨身自成薄俗亦歸厚汙風斯復澄誰云古人逺
雅範端可經永言為此歌庶以播休聲
　　　輓鮑給事輝父士高
為人賢比束長生垂老欣㸔有子榮身世已驚隨物化
姓名猶自重鄉評滄洲秋晚鷗盟冷宿草春深馬鬛平
最是友松軒裏月凄涼獨傍影堂明
　　　玉泉逰集送蕭編脩歸省分韻得其字
西山一何峻形勝拱皇畿有泉出山頂宛若玉虹垂飛
流千仭餘匯此成深池念我同官久夙駕將南歸薄言
出飲餞及茲脩禊時置酒泉上亭列坐俯清漪草木藹
春意魚鳥亦忘機流觴不須勸杯至自酌之今日且盡
歡明朝當别離相勉在斯文何必思悽其
　　　送蕭編脩孟勤還西昌展省(二首/)
每思承詔與登瀛同選諸公總妙齡在昔光華齊列宿
于今零落似晨星君恩未報心空赤友誼難忘眼獨青
此别亦知情最苦春風淚盡潞濵亭
廿八人中獨老成文章妙絶擅時名焚黄上隴今為盛
衣錦還鄉古亦榮北闕星辰天外迥南溪水木雨餘清
事竣早理之京櫂莫向丘園尋舊盟
　　　孟勤子江初自西昌來省今侍其還别余乞詩
　　　　因賦小詩十解送之
去年省親至今嵗侍親還來徃情俱遂渾無客子顔(一/解)
乃翁詞苑英余也忝同列斯文義不淺况子有可恱(二/解)
昔未見子時聞子聲已好于茲一相見允是名家寳(三/解)
珊瑚將玉樹出彼海之濵文采天然别光輝自照人(四/解)
東風三月時垂楊緑堪掃冠盖擁如雲出祖都門道(五/解)
父著錦衣前子著彩衣後觀者盈路傍嘖嘖歎稀有(六/解)
好雨及春多淮湖水方溢畫舸去乗流千里在一日(七/解)
楚艾芽初茁江魚味正新道中甘㫖養偏得奉雙親(八/解)
西昌好山水况復多亭閣遥想侍籃輿處處宜行樂(九/解)
黽勉承家學清時無棄才明年當此際須從乃翁來(十/解)
　　　和少保澹菴楊公所題雪山圖詩勉次其韻
天作何須土一坏瑶花琪樹巧相繆蓬壺宛在鑾坡上
瓊島移來鳯閣頭色借月華中夜皎氣凝元液向陽收
從知燮理工夫密不必途間問喘牛
　　　挽黄少保福山東昌邑人也太祖朝擢自衛幕登
　　　　侍從建文時持節出鎮督兵于北太宗之入
　　　　初執之既乃見釋復用為侍郎遷尚書賛交
　　　　阯軍事交阯陷為賊得而舁去賊以其長者
　　　　存之不死出坐詔獄乆之復釋加少保留守
　　　　南都以卒世稱其清慎云
公也人中傑乗時起海濵明良欣際㑹屯難見經綸鸞
鳯無卑集龍蛇有詘信𤣥成多直諫懐慎素安貧冀北
初分治交南久撫馴自當忠殉國竟以徳全身天下稱
賢者朝廷重老臣命官方保奭居守比君陳奄歎摧梁
木俄驚萎大椿悲風來萬里隂景蔽三辰遺烈存青史
餘休在後人凄涼聞訃日哀思動儒紳
　　　題商指揮嘉所畫白䑕囓笋圖
虚星子夜淪精魄化作雙鼨下天北竊食蟾宮兎杵霜
豹文變盡如銀色託身常在仙人家世間腥味不足沾
齒牙游戲瑶池黄竹底嚙彼玉笋先春芽丹青絶藝商
將軍著筆寫生能逼真不畫凡䑕畫仙䑕無乃寓意懲
貪人吾聞㣲物有至理請君披圖勿輕視嗚呼倉中溷
中等死耳惜不令李斯得見此
　　　題蕭節之所藏中書舍人張子俊山水圖
憶昔㑹稽張舍人丹青妙絶無與倫白頭坐困不知厭
自詫能為山傳神先皇在御求名畫畫苑人人起聲價
舍人姓字歘上聞勑使傳宣連日夜當時自抱幽憂疾
蝎譖翻然疑不出畫師未瘉殺醫師至今衆口猶稱屈
舍人歸老幸已多從兹痿痺成沈痾寸墨尺圖難復得
雖有千金將若何我與舍人心莫逆眼前見慣輕真跡
屢䝉相許不即求過後徒然重嗟惜蕭君何從獲此圖
圖中景趣真蓬壺羣峯秀發金菡蓞孤嶼影倒青珊瑚
縹緲樓臺白雲際還知妙畫通靈處慿君好把什襲蔵
恐致風雷夜飛去
　　　又
上有高高萬仭之青山下有汪汪千頃之澄瀾平生眼
界所未睹知是仙境非塵寰桃華天台洞春水武陵灣
蘭舟之叟何為者日夕相與游其間松隂開野酌竹下
試風餐一似巢由在箕潁復如園綺居商顔蕭君蕭君
吾與爾胡為處此塵網間百年不得一日閒何當買櫂
翩然去地老天荒未擬還
　　　題陳揮使逵家蔵畫畫法小李甚工緻
丹青逺法李將軍若比時流自不羣林影山光晚明滅
汀花渚草秋芳芬鳴琴何處度流水躡屐有人穿白雲
未了平生泉石念將因一訪武夷君
　　　山人觀瀑圖
南山蒼蒼凌紫霄白雲却在山之腰羣峯戢戢不知數
四面森列來相朝瀑流㵼漢三萬丈白日驚雷殷空響
巖下幽人常閉關瀟灑終年寄心賞吾儂平生自癡絶
每遇竒觀思飛越振衣直擬上層巔手拂青天攬明月
　　　太學生張琪將歸錢唐省親其友四明馮益為
　　　　文贈行方之伊賈琪挾以求詩因賦五言一
　　　　首書此以塞其白間云
伊尹起莘野賈生來雒陽興商有一徳佐漢惜未遑偉
彼聖哲才常流安可方夸父西逐日河伯東望洋所圖
亦已大無乃不自量言高行弗掩孔孟以為狂若人抱
竒志馳聲翰墨塲交游敬通輩執袂共翺翔高談經濟
畧伊賈不足當予亦狂者徒懐古恒慨慷覽君贈行作
令我重嗟傷願言實踐履吾道其有光
　　　送劉給事益及其弟進士觀奉母南還
恩命新承出𤨏闈憐君榮幸世應稀弟兄聲價今聫璧
母氏劬勞舊㫁機天際白雲隨櫂逺江干鴻雁傍人飛
還知孝友鄉評重不比尋常衣錦歸
　　　知年堂為劉益兄弟賦
親年所當知人子難為心已喜得壽多復懼衰老侵日
月有恒運光晷無留隂報徳常苦淺罔極恩何深憐君
令兄弟若彼雙南金接武青雲衢聲華藹儒林慈母七
袠餘秋髪被素襟懿訓徴在昔顯揚方自今願言篤孝
敬養志如曽參
　　　為劉給事益題秋塘白鷺圖
舂鉏之鳥何高潔風標自與諸禽别炯然毛羽照人明
皎若迴颷搏素雪黄蘆白石林塘幽聫拳獨立當中流
振翰引吭睨空碧長嘂一聲天地秋由來物色詩家重
况乃羽儀陪法從莫隨野鳥共啁啾好向朝陽伴鳴鳯
　　　慈訓堂為陶巽題
胎教由來謹嘉言訓不違父書還可讀賢範實堪希白
髪季姜績青燈孟母機顯揚知有道非獨戲斑衣
　　　送成御史規罷歸長洲分韻得去字
肅肅青雲翼凌風正高翥胡然挂矰繳中路忽云逝憐
君闓爽才奮志將用世一薦登内臺明時非不遇顯庸
方自期摧沮一何遽如能盡言責黜官亦奚愳依然反
初服别我還鄉去祖餞出都門執袂臨分處持酒苦勸
之興言不成句目送江東帆離愁渺雲樹
　　　送章御史珪罷歸常熟分韻得國字
孝子不辱親忠臣不負國平生讀書志舍此安所適明
時闢言路重是風紀職激濁必揚清錯枉須以直古今
理共然賢者當自擇涼風應秋至驚見鷹隼擊霜威一
以厲陽和斂餘澤憐君今罷去亦已塞言責家居奉慈
母還能慰顔色欝予鄉里情懐抱豈云懌臨岐無可贈
悵然空歎息
　　　挽俞郎中汝弼
𤣥天運不息日月東西馳晝夜相循環大化無停機人
居霄壤間生寄死即歸服食理茫昩神仙安可期徳言
儻有立不朽將在茲念君平生事先哲以為師守官三
十年白行無纎緇清如冰壺月直比朱絃絲懸車猶在
門捐館忽踰時諸孤荷衰絰血淚如綆縻銘旌引歸櫬
遥遥漢江湄懐賢不可作澷賦招䰟詞
　　　題松雪枯木竹石圖為張文璿
我愛呉興趙松雪鳯毛龍骨天然别平生游藝妙入神
片綃㸃墨皆竒絶由來畫法通書法精到天機盡毫髪
從知寫意不寫形何假丹青細塗抺怪石獰如怒猊抉
老樹樛柯猶屈鐵竹枝歴落金錯刀雨葉風梢清可恱
翁今仙去百年餘人世空傳畫及書後來摹者雖復衆
筆趣終然難與俱張君好事人罕比賞鑑還視常流殊
寄言什襲永珍祕雖有拱璧將焉如
　　　慕萱堂詩二絶為陳時敏賦陳父在母亡故以
　　　　名堂
靈萱元自對靈椿椿老萱凋却愴神戲綵罷時還掩泣
獨憐無復見慈親
慈親舊種冝男草草在親亡又幾秋一度相㸔一揮涙
忘憂還是不忘憂
　　　送少師建安楊先生還鄉展省
亮采中朝四十春常居黄閣掌絲綸謀猷久寄鈞衡任
徳望今稱社稷臣一寸丹心惟報國滿頭白髪為憂民
表求展省陳情切詔許旋歸寵命新畫舫風生飛鷁鳥
錦袍雲擁瑞麒麟八閩路入諳風土萬木堂開㑹族姻
夢寐不忘天下事敬恭能化里中人還朝應在新秋日
復領仙班侍紫宸
　　　叙舊送陳士謙南游
昔在永樂間君從塞北來誦我八馬篇謂我是仙才訪
我都門裏一見心為開遂結忘年友意氣何豪哉我於
此時猶未冠一事不曉居茆齋定省之餘挾書讀豈有
人世憂虞懐于今忽已二十載親没身榮痛心在眼前
却數布衣交毎獨憐君情不改前年起復自蘇州君特
尋余到虎丘數日山中留對榻來時復得與同舟舟行
抵江滸閒登多景樓樓中詩版讀應徧醉題筆勢如飛
虬弭櫂過金山山僧請臨眺驚君揮灑間書畫兩俱妙
坐來引我清興發汲取中泠解酣渴浩歌聲裏度天風
舉手遥招海門月過江所向無不然道逢佳景便留連
我唱君和頗狂甚傍人見者疑神仙及來至京師旋復
異蹤跡君還草堂臥我入鑾坡直時因休沐一相過却
羨君身得閒適今朝來别我問君復何之秋風正凄薄
可是逺行時云將適呉越觀彼淛江濤乘茲未衰日聊
復事游遨我欲留君君不住還嗟不得相隨去好圖山
水寄來㸔須見君逰竒絶處
　　　灤河别意為張愷還杭賦
灤河雨歇秋風生河水拍隄隄欲平隄邊衰栁不堪折
送客其如離别情櫂歌齊發船開速揺蕩中流起鴻鵠
嘔啞雙櫓去如飛便覺鄉山在人目知君指日到錢唐
西湖荷芰已無香尚有東籬黄菊在未應孤負賞重陽
　　　題侯氏雙桂軒侯氏台之臨海人曰潤曰臣從
　　　　兄弟也同年登第今皆為給事中
君家兄弟俱攀龍乗雲曽入廣寒宮折得婆娑兩枝桂
歸來種在軒庭中東枝西枝㸔總好暖雨寒霜自相保
齊雲並秀近青霄玉立亭亭秋不老銀蟾吐光照書屋
花間簇簇黄金粟清風午夜動疎櫺飄下天香三萬斛
㕁林一枝何足當竇氏五枝還可方願君伯仲黽勉樹
勲業千古萬古同流芳
　　　題劉志學畫(二首/)
晨興操耒耜驅牛出東皋和風動泉胍春雨融土膏將
欲播嘉穀先去莠與蒿嗟彼食肉者安知稼穡勞(右畊/犂圖)
力耕有餘閒出則騎黄犢溪南芳草多隨意行且牧興
來扣角歌時復挾書讀日暮何所之還尋子真谷(右騎/牛圖)
　　　送鄭御史嘉致仕還台州
聞君新上引年章恩許休官老故鄉戀闕寸心懸皎月
還家兩鬢帶餘霜却將籜弁加金豸應覺荷衣勝繡裳
海嶠霞城風景别登臨處處可徜徉
　　　題畫(二首/)
山下雲連山上溪西水接溪東舟度白鷗飛處人行緑
樹隂中
山路只通樵客江村半是漁家秋水磯邊落雁夕陽影
裏飛鴉
　　　送同年鄭給事中悠歸省盱江(五首/)
南宫奏第舊聫名十載中朝接隊行此日送君歸省去
暮雲春樹不勝情
恩命新承徃故鄉錦袍猶帶御爐香還家不獨雙親喜
鄰里相㸔亦有光
登堂稱壽及芳辰迭奏塤箎進酒頻玉友金昆總能孝
筵前齊舞瑞麒麟
高空山下是君家花木園林景最佳遥想籃輿侍游處
還應回首望京華
東風好理木蘭橈莫憚行程萬里遥移孝為忠當此際
早來同侍紫宸朝
　　　送王侍郎士嘉致仕還鄉
踐敭中外著賢名掌禮南宮属老成節操當為千載重
歸休贏得一身輕林泉自適多新趣軒冕何嘗戀舊榮
惟有愛君心未巳時還飛夢到瑶京
　　　玉關戍婦携幼還鄉圖詩
　　　　西昌羅昇進善今少師楊公士竒同母弟之
　　　　子也昇之祖子理國初為徳安府倅以循良
　　　　稱坐事謫戍肅州而殁昇父賔㢘補充戍又
　　　　歿母周方盛年誓不再醮昇與二妹皆在襁
　　　　褓鞠之惟劬㑹朝廷以楊公之請宥免其戍
　　　　周遂挈其孤還自玉關抵西昌餘萬里䟦涉
　　　　艱險越歴寒暑乃至其鄉今昇既長成念母
　　　　之勞繪圖求賦予為之賦五言九解云
蘭萎香不銷竹枯節不毁幽貞有本性誰能復移此婉
彼名門女結褵妃君子將諧偕老願朂率承宗祀維茲
金石心永言固終始(右一解/)
烈火炎崑崗玉石一時焚哀哉法網中善惡有不分孰
知无妄禍降此積徳門舅以循吏謫盡室徙邊屯倉皇
就征戍那得懐新婚(右二解/)
蕭條玉闗外骨肉死生隔舅没夫繼之遺孤復誰䘏嗟
予未亡人遭此何太棘弱息難自存羈雌無逺翼常恐
不復還零落在異域(右三解/)
丹鳯從天來銜致五色章皇恩被孤嫠寛宥還故鄉問
之誰為此懿親在帝旁涸鱗復深淵幽室見朝陽却悲
化去者不及荷恩光(右四解/)
言歸誠所樂寧憚逺行苦一入玉門闗雖死猶得所重
趼冒風沙蓬首沐霜雨右挈一孤兒左携兩弱女閒闗
萬里途䟦涉更寒暑(右五解/)
寒暑倐相禪所歴多險艱朝登七盤嶺暮陟三危山﨑
嶇度函谷迤邐商洛間行行近南土望望及鄉闗引領
西昌郭始覺開心顔(右六解/)
去日髪如雲及歸領垂素彷徨墟里間凄涼問親故誅
茅葺弊廬掃松上丘墓教女習婦功遣子從師傅夙夜
不遑寧辛勤立門戸(右七解/)
眷茲羅氏祀不絶幸復昌子女既長大孫甥亦成行奉
養有甘㫖居處有室堂如何不及享一旦奄云亡永惟
罔極恩沉痛切中腸(右八解/)
母節諒不冺子心悲無已聊將風木情託之丹青裏從
前畏途狀歴歴在眼底豈惟敦孝思將以明人紀題詩
示來世賢者尚興起(右九解/)
　　　題任月山紫騮馬圖(二首/)
洗罷龍池日未沉奚官閒控緑楊隂承平不試追風足
誰識驊騮萬里心
香霧微蒸紫玉騣栁隂駐立迥嘶風年年飽食天閑粟
獨愧曽無汗血功
　　　送陳都憲有戒出鎮陕西
君不見吾鄉先正范希文西陲經畧収竒勲安邦筆掃
三千字制敵胸藏十萬軍希文一去四百載芳名偉烈
今猶在呉中人物久寂寥却喜于君見風采君才自是
當時傑早嵗曽將桂枝折雲霄獨步榮繡衣江漢十年
持玉節嚮因陕右民失寧帝心簡在命君行行䑓霜肅
中丞府出塞風振將軍營民間熈熈兵患息寒者有衣
飢有食威行河隴萬里餘豺狼狐虺皆潛跡去年承召
初還京今年拜命復西征聖主深存倚毗意邊氓不釋
去思情皇州二月春正好白馬翩翩踏芳草都門冠盖
集如雲羣公出祖東郊道鵲印腰懸大如斗弓騎繽紛
擁前後丈夫至此亦已竒明良際遇應非偶嗟予小子
真狂簡每慕希文恨生晩知己平生幸有君心獨相親
跡何逺臨岐握手語諄諄即别何須淚灑巾願將勲業
聫青史應信吾鄉不乏人
　　　題東山圖(二首/)
春風絲竹肆閒情日向東山載酒行江水若容秦箠度
公將何以答蒼生
東山歌酒日醺醺書諫殷勤負右軍若使淮淝師不㨗
却於夷甫有何分
　　　石溪别業為安成呉與粟賦
白石齒齒溪之幽有人卜居溪上頭紅塵半㸃飛不到
緑水一灣長自流漁舟或逐桃花入童冠時從春服遊
知得此中清逸趣更於何處覓滄洲
　　　送王参政來赴廣東
皇州二三月春物麗以繁君子有行色駕言向南藩流
雲翼飛盖清風送輶軒粤中氣彌燠芳華滿薇垣岳牧
非不榮所嗟違日邊嶺海萬里間皇風遍旬宣率下先
自乂理民貴不煩素心本然潔何妨飲貪泉明廷需碩
輔豈必淹嵗年朂迺金玉音晚節期罔愆臨岐無所贈
罄此平生言
　　　送呉編修與儉歸省
憶昔登瀛選同時廿八人濫竽吾獨愧妙㫁子殊倫史
漢文章古春秋義例新行藏知誼重交處見情真館閣
居官久庭闈入夢頻九重初拜命千里逺辭親衣錦逰
鄉日稱觴献夀晨桃分瑶水宴萱麗北堂春致孝須行
道為忠必委身明年當此際遲爾謁楓宸
　　　推篷春意圖為李司厯宗善題(二首/)
乘月揚舲漢水濵推篷俄見弄珠人今宵不作羅浮夢
一面春風識未真
湖上梅花照雪寒無邊春意上毫端君應識得環中妙
試為推篷子細觀
　　　送李宗善司厯還南都
故人相别六年餘却喜重來獻最書官守於今專厯數
家風自昔盛文儒暑殘河朔蓮初實秋到江南栁未踈
歸見金陵孫逸士為詢出處意何如
　　　玉峯龔氏郊居十詠
　　　　南山秋色
山巔多白雲山趾多紅樹蒼凉一片秋不辨猨啼處
　　　　北瀼春畊
家住瀼南村畊彼瀼北田春來事東作朝徃暮復還
　　　　西隴松楸
夕陽下長林欝彼松楸色瞻望有所窮孝思無時極
　　　　東籬杞菊
菊英香可餐杞實美堪茹采采東籬秋聊續天隨賦
　　　　梅牕雪月
月華將雪色交暎碧牕紗不因香與影何處認梅花
　　　　竹塢茶烟
烹茶修竹間時見孤煙颺幽鳥暮歸巢欲下還復上
　　　　茅屋書燈
月黑林逕迷幽人自來去茅舍一燈明遥知讀書處
　　　　栁塘漁唱
緑暗迴塘路垂楊撥不開驀聞歌欵乃知有釣船來
　　　　曲欄睡鶴
飛倦九皋秋眠依石欄冷清露中夜零仙夢忽驚醒
　　　　方池洗硯
臨池學草聖滌硯水流渾應有龍蛇跡游魚不敢吞
　　　寄題陳宥素軒
東呉有佳士卜築江之隂力穡不自封賑飢當嵗侵天
子旌其義鄉閭夙所欽平生尚純樸軒居澹冲襟閒庭
净如洗修竹自成林牀堆萬巻書壁挂無絃琴還將太
古意播為太古音聞風興逺思聊為發長吟何當一相
造與之論素心
　　　濂溪遺芬圖為周綱文叙題
嗟予生晩學且迂每懐濂洛諸先儒雖然不獲與親炙
平昔所事皆其書朝來方讀易通罷黙坐還觀太極圖
㳺心直造羲皇上觀物欲窮開闢初叩門有客時見訪
衣冠楚楚容與與云是元公之後裔手持一圖來示予
披圖宛見元公面頓覺春風生座隅参差岩壑不可辨
峻極雲表惟匡廬蓮華峯下泉源窅流出首折何縈紆
青山一轉溪一曲曲曲開徧金芙蕖浄直亭亭照晴渌
鏡影沉沉涵碧虚想伊謝疾歸來日樂此佳境宜閒居
移彼舂陵舊溪號隨寓豈同鄉邦殊光風霽月共瀟灑
襟抱不受纎塵汙怳然使我思飛越欲起此老為之徒
興來長誦愛蓮說浩氣直與神明俱即今溪蓮已零落
白波淼淼空烟蕪唯餘徳馨滿寰宇清芬所播無時無
先生之道師百世况爾華胄寕忘乎斯文傳授有真𣲖
能者即得無親疏予將䇿勵攀逸駕範我馳驅遵聖途
領取濂溪一瓣香千古萬古流芳譽求之其心不求跡
粉墨形似何拘拘願言與君同事此不知君意其何如
　　　蹇孝子者名霖故少師吏部尚書義之孫今尚
　　　　寳司丞英之子也其母遘疾幾殆霖籲天刲
　　　　臂肉和湯進之母服而愈中書宋舎人懐為
　　　　之傳且以為請予為之歌云
蹇孝子世所無渥洼之駒丹穴雛年紀方當二十餘風
姿皎皎玉雪如早承祖訓讀父書孝行自與常人殊阿
㜷有疾久不除日夕銜哀籲太虚願延母壽捐兒軀躬
調湯液臨藥爐潛刲臂肉與之俱精誠格天天所孚阿
㜷服之覺頓蘇沉痾去體容復初親賔聞者相讙呼孝
子之名一日傳徧於京都客有學禮者來造孝子廬為
言人所保身體與髪膚子春下堂傷厥足三月不出恒
憂虞黔婁祈哀不自毁孝子之為獨何歟孝子亦有言
君不見反哺烏禽鳥之微猶報徳天理在我寧容誣孝子
之言良感予予為之歌復長嘘卿門有卿儒門有儒孝
子之志慎勿渝光前之業貽後謨曷不為此大孝圖嗟
哉孝子寧忘乎嗟哉孝子寧忘乎
　　　送湯文振詩(并序/)
　　　　文振姓湯氏本將門子而雅好文墨尤曉音
　　　　律能自製琴鼓之甚有古意且其為人急義
　　　　而薄勢利人是以重之築金陵城西闢草堂
　　　　蒔花竹極幽隠之趣因自號樗散生以見志
　　　　今茲來游北都侯伯貴人多其故舊喜其來
　　　　爭延致為上客文振留之數月秋風乍凉歸
　　　　興忽動遂翩然而南友人馬士權為之求詩
　　　　以壯行色盖士權之祖考旅殯金陵久不克
　　　　遷文振為其春秋祭掃如親之丘墓致無毁
　　　　失以歸𦵏焉此其急義之一端也士權固深
　　　　徳其人而予亦以士權之故不辭其請而詩
　　　　之
南都來作北都遊野鶴孤雲跡暫留常拊焦桐歌雅曲
不弹長鋏歎羈愁季心義氣聞三輔樓䕶聲名動五侯
歸去草堂風月好小山叢桂正宜秋
　　　送楊節推政致仕還江西
早知淵明歸去來秋風雙鬢未全衰清名徧播東南郡
夙徳猶稱内外臺舟楫好將松桂㫁衣裳須用芰荷裁
到家應近重陽日三逕黄花次第開
　　　聞陳都憲有戒陜西救荒之政喜而有賦因其
　　　　來訊寄以詩焉(二首/)
自君按節出皇畿陜右軍民得所依甘雨故隨驄馬注
清霜偏傍繡衣飛便宜發粟今應少專制安邊古亦稀
他日大書青史上還於鄉里有光輝
不瞻風采别懐深忽聴西人報好音旌節過時消沴氣
馬蹄到處施甘霖飢民免作溝中瘠行旅羞攘道上金
正是愁餘還躍喜緘題千里慰同心
　
　
　
　
　
　
　
　
　
　武功集巻五
