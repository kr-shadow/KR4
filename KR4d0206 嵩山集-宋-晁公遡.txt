#+TITLE: 嵩山集-宋-晁公遡
#+DATE: 2016-06-11 12:24:50
#+SOURCE: github.com/kanripo/KR4d0206 master d98ed310                
欽定四庫全書　　　　　　集部四
　嵩山集　　　　　　　　别集類三(宋/)
　　提要
　　　　(臣/)等謹案嵩山集五十四巻宋晁公遡撰公
　　　　遡字子西鉅野人公武之弟宋史無傳惟李
　　　　心傳朝野雜記中頗引其所著箕山日記一
　　　　書而仕履已不可考今按集中上周通判書
　　　　題左迪功郎知梁山軍梁山縣尉又程氏經
　　　　史閣記稱嘗為涪州軍事判官又與費行之
　　　　小簡稱紹興三十年内任施州通判又眉州
　　　　到任謝表及謝執政啓則嘗知眉州又答史
　　　　梁山啓稱猥從支郡遽按祥刑而集首師璿
　　　　序亦稱其為部使者則又嘗擢官提刑而不
　　　　詳其地又眉州州學藏書記題乾道年月而
　　　　丙戌元夕詩有刺史敢云樂句丙戌為乾道
　　　　二年是時正在眉州此集刻於乾道四年蓋
　　　　皆眉州以前所作師璿序又稱公遡抱經堂
　　　　稿以甲乙分第汗牛充棟此特管中之豹則
　　　　其選輯之本也晁氏自逈以來家傳文學幾
　　　　於人人有集南渡後則公武兄弟知名公武
　　　　郡齋讀書志世稱該博而所著昭徳文集已
　　　　不可見惟公遡此集僅存王士禎嘗評其詩
　　　　謂在无咎叔用之下蓋體格稍卑無復前人
　　　　筆力因由一時風會使然而揮灑自如亦尚
　　　　能不受羈束至其文章勁氣直達頗有崟崎
　　　　歴落之致以視景迂雞肋諸集猶為不失典
　　　　型焉乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
嵩山集原序
文章之在天下其用至不一而其體亦各不同盖施於
朝廷者為制誥為章表施於仕塗者為書䟽為牋啓被
之金石則為記為銘恊於音韻則為詩為賦為楚人之
詞以至立言則為著書紀事則為史茟或嚴或肆或質
或華短長之殊度廣狭之異制竒耦之不齊千彚萬状
不可窮極觀陸士衡文賦之所列自詩賦而至於奏論
韓退之進學觧之所叙自姚姒而至於子雲相如一名
一體莫不皆有律令吁文之變若是其多乎昔之文人
其才力聲名固自有大小然求其兼是數者而能之或
寡矣故詩如杜少陵而無韻者遂以無傳文如曽南豊
而有韻者殆亦不復著也惟東坡先生稱歐陽子以為
論大道似韓愈論事似陸贄記事似司馬遷詩賦似李
白鳴呼此其為大儒也歟嵩山先生晁公負絶人之資
出於内海文章家慿厚而積深發之於文雄深雅健鉅
䴡俊傑以是擅名聲於時乆矣今雖為部使者秉權任
之重猶日論著數千百言凡屬乎文藝不問何等下筆
輙妙天下而皆與古作者合鳴呼天下之文至於公可
謂大備矣吾家傳甫從公㳺間掇拾其詩文凡一千餘
篇以世之學者争欲得公所作讀之而恨見之未愽也
於是鋟之板以傳焉傳甫以書抵璿曰子於公為門下
士宜為序其首顧璿窽啓何足以與於斯文嘗窺公所
謂抱經堂藁者以甲乙分苐汗牛馬而充棟宇傳甫之
所得殆筦中之豹然已足盖一世矣雖然公豈徒爾哉
以道徳治其心以仁義修其身忠以事上公以待物其
中浩然方與天地同量宜乎發於事業者既如彼而見
於文章者又如此觀公之文者嘗試以是求之乾道四
秊六月日門生左宣教郎充嘉州州學教授師璿謹序
欽定四庫全書
　嵩山集巻一
　　　　　　　　　　　　宋　晁公遡　撰
　　古賦五首
　　　登賦樓賦
眺子居於硤中已聞西山之可遊蓋武信之美盡在西
山而西山之美無如兹樓己夘之冬歸自益州始及西
山之下而休焉霜露既降天髙氣清山川開除氛霧不
興乃從主人問茲樓而登焉四山蒼蒼其峙如屏江流
茫然如帶縈城一目千里野曠川平主人樂之顧客而
喜將以是為東皋每登之而必賦也眺子曰富麗便美
流連光景非今之所謂詩乎世方吹竽伐鼓其門在於
五風不幾於淫如曰山林之樂可以忘歸藻繪巖壑與
之光輝往告市朝殆以為欺曽未加重嗤㸃隨之主人
亦知言之者無罪聞之者足以戒古者十五國之詩乎
當酒酣而未䦨時勞賔而夀主辯者縱談豪者起舞試
為之歌蟋蟀則宴游者無荒而有度也為之歌既醉則
五福可致而六極可去也為之歌七月則有事於農者
識三時之先務也為之歌碩鼠則收養吾父兄子弟者
感動而知懼也為之歌二南則美哉乎如周召之親覩
也於是至而樂之登而賦之其十五國之所詠皆足以
託吾意之所寓凡其鄉人孰不願主人之日遊而喜兹
樓之有補也
　　　屈原宅賦
余入蜀之初嘗至於秭歸之山有漁者過焉指其墟中
而告余曰此吾三閭大夫之故居也余聞而異之問途
而往觀焉則羣山連綿若逺若近風雲渟滀不見其境
于時秋也霜降氣肅月光益明風林水麓之影相亂而
大江之聲若敲金擊石泠泠然其可聽也而所謂屈原
之居則無復可識吾想夫牛羊之牧其上而樵蘇之不
禁也久矣而彼漁者何自而知耶余觀于屈原之前者
有唐叔之苗裔襲霸主之遺風方示侈于天下築虒祁
之新宫傾四封以來會賀匠氏之奏功其玉帛之容焜
燿於下而環珮之音鏗鏘於中固已為諸侯之雄也自
後彊君桀主日益侈矣東西五里南北千步採玉砂以
瑩礎布金椎以隠路者秦之驪山阿房也璧門鳯闕上
棲金爵繚周牆以百里而終南泰華之氣上下而交錯
者漢之長楊五柞也嘉木崇岡蔽虧杳冥而珍臺閒館
間見層出於幽深者唐之玉華九成也方其作而未毁
固極侈以増麗五都之豪傑足留而目注者彷徨而不
已然而千載之後皆漫滅而不記又況屈原之宅哉自
沈沙之告終凡幾易於星紀觀陵谷之遷變想丘隴其
已毁而後之人猶於荒榛野蔓之間求髣髴於田里而
謂屈原之在是也噫吁悲哉獨何為然豈五方之異俗
惟楚人之為賢秦晉漢唐之址已泯絶而無有至于此
而獨傳考厥俗之所託實祝融之世臣能遺迹於不朽
矧郢中之舊京然今也平原曠野上下禾黍九嶷雲夢
之間水波煙雲之容輪囷浩蕩而瀰漫於九土其章華
之館蘭臺之宫亦不知其處所矣予於是瞻悵久之泫
然流涕而後知名節之可尊而富貴之為不足恃也漁
者聞而笑之曰子真知吾三閭大夫者歟觀此荒蕪尋
常之地豈昔者所以被放逐而不忍去者也聞其始也
漁父語之而不從其終也宋玉招之而不來卒自𦵏於
魚腹邈神遊於九陔曩云懐乎故都今何不少留而徘
徊也余曰封狐雄虺象蟻壺蜂層冰積雪流金鑠石之
域當凛而夏宜燠而冬生于四方為物之凶然吾知其
為異可前備而不逢惟楚國之衆士實同質而異心吾
不量其有毒故見放于江濵然則彼可畏歟此可畏歟
雖漁父之見告使揚其波焉如誦招䰟之哀唱亦小智
而大愚所以赴江流而不悔其何愛於弊廬
　　　神女廟賦
漢武帝既封泰山之五年臨朝而歎曰朕念元元之民
未䝉休德周覽中土以施惠澤而南方以逺故獨弗及
也朕甚憫焉是冬詔發佽飛羽林之士簡車騎之衆盛
清道之儀天子御雕玉之輿服龍文而駕魚目繫蒲梢
而驂躡雲至于盛唐望九疑登天柱薄樅陽而出休于
琅琊天子大恱作盛唐樅陽之詩命協律都尉延年歌
之以觴羣臣酒未半天子戚然不懌時東方朔枚皋侍
因進曰陛下不懌臣敢請罪帝曰朕適望琅瑘之上忽
然雲興其氣甚異因感髙唐之事聞楚陽臺之山下有
神女旦為朝雲暮為行雨朕心慕之異時諸方士嘗言
仙者非求人主人主求之乃可致今巡遊天下冀一覩
列仙之屬而莫獲焉殆朕之德不如楚王能有所遇也
是以不懌朔跪曰楚王諸侯耳有臣宋玉善為㣲詞感
動神女見夢於王臣嘗笑之玉安知神女若臣者乃知
之上意乃解命謁者給朔札使為之賦朔即獻辭曰徑
西那之綿邈兮積閬風之崇基繚玉墉以千里兮右翠
水而左瑶池崑崙層峙以嵯峨兮弱淵周流而逶迤中
龜臺之清都兮塏洪敞而甚治粲丹房與𤣥室兮罨浮
雲而上齊諒豐隆列缺之矜工兮斧雷霆而斵之疏懸
黎以代礎兮瑩結綠而飾墀虞淵倒景而下射兮光反
激以交馳萃飛仙之游遨兮餌若英而咀瓊枝戛叢霄
之靈璈兮歌白雲而忘歸狀愉樂而不可殫兮非羽輪
其莫窺帝九靈之少女兮其名曰瑶姬受素書於紫清
兮含洞隂之華滋習玉瑛而厭處兮乗回飈以長辭狂
章大翳為之奉轡兮䇿蒼虬而駕白蜺馭八景之玉轄
兮曳紛綸之雲旗載靈氣而輕舉兮朅鸞戾而鴻飛涉
巨溟之層波兮予將躡乎南箕聆夢澤之雄爽兮漭天
水之相圍介青丘而澶漫兮奄髙唐以冥迷忽意樂而
延佇兮弭絳節以徘徊胠丹笈授夫神禹兮靖九土而
安柔祇下民懐斯遺烈兮即石化而為祠象瓊光之華
闕兮騫辛夷以為楣矯藻棟以埀虹兮列葯房而張薜
帷羣峯連巻而十二兮爛雲屏而揚輝儼玉立而正中
兮貌渥飾而具宜沐蘭澤而含若芳兮被袿裳而繡衣
炯黼粧之豐麗兮澹聨娟之脩眉肅容華之拱侍兮紛
環珮之陸離神武蹲而抱關兮夕夾陛以文貍元猨悲
吟以度曲兮女媧倚歌而舞馮夷三足烏往來為之使
兮訊東華之靈妃迹逍遥乎中區兮亮素節之靡移鼻
祖祝融之裔子兮竊息媯以荆尸蠱文夫人于前兮後
又奪鄖陽子之妻豹舄斃掩而攘内兮蠭目暴芉而䝉
訾黒要挾夏而與居兮於菟盜䢵而遂孳世朋淫而上
蒸兮嘗見刺於湘纍横下臣繄宋玉兮揆暴戾之不可
䂓稱先王嘗與靈游兮薦枕席而嬖私今胡為而復遇
兮意託諷於㣲詞啟後世之瞽惑兮誑魄化而為芝曰
媚而服焉兮則與夢期宜聖鑒之孔昭兮獨超悟於昨
非厲皇荒德而慢神兮禍源起乎龍嫠悼衛蒯之失國
兮艾貑實發其亂機屏宓妃而却玉女兮幸後王之三
思
　　　暑賦
盛夏之月風緘土囊鬱伏不興陽亢滋驕鑠石流金草
木焦燃氣蒸山冥客有過其主人而告之曰吁可畏哉
暑也吾聞朝歌令質從魏公子浮𤓰清泉沈李寒氷嗟
人夀之無幾須富貴其何時南皮之樂僕甚慕之試與
主人觀乎崤函伊闕東西二京平樂畢圭長楊上林髙
臺雖毁故基猶存菀多灌叢交映紛披渭濵雒脽彌皋
被隄風來鳴枝影為參差散于平中清清泠泠涼丘爽
塏不煩不蒸則主人亦欲游此耶試又倘佯四方彭蠡
洞庭太湖松江龍淵金隄汨羅瀟湘澒洞浩瀰周數千
里蛟龍鬱怒水涌波起山谷震動草木盡靡觀者凛然
髪立膽悸則主人亦欲游此耶試又薄游東陲四明會
稽衡廬九疑玉霄赤城髙唐峨嵋大木干章崇巘百常
含隂翳陽不見日光深林窅㝠六月飛霜則主人亦欲
游此耶主人笑曰佚者不視勞崇者不觀庳終身戚戚
何時樂為今夫大農之廛櫛比鈎聨穀稚草壯盡日出
田攜畚荷鍤長後幼先此人適逢綫溜濫觴如驥赴泉
齊魯之交平原廣野黍稷盈疇百里一舍脩途曼曼日
赫如赭車殆人罷汗浹牛馬舉首而望不見尺瓦此人
思得一丘息肩稅駕止咸陽游邯鄲鄭衛溱洧五都之
間迎夏之陽羣女條桑柔柯沃葉宻不蔽日炎光下射
膚澤沾溢此人登菅蒯之廬意猶自得從軍出戍奉車
挾轂象弭百鈞甲裳三屬荷戈而趨足蹈平陸毒陽中
體炎沙燀目此人幸得休徒止舍以為至足繩樞之子
宅不盈畝外逼闤闠縱步無所行者接武如穴中鼠銜
窶齟齬偪仄環堵中置錡釜煬竈之煙煩寃勃鬱衝牖
襲户此人困于煩囂不得動作一見天宇猶以為樂今
吾偃仰一室息交謝客散髪弛帶蕭然終日客猶喔咿
不滿于色豈不過矣哉客無乃貪佚忘勞挾崇棄庳視
我之居若絆若縻僒不得馳我實不然自適其適以休
以息其樂易給故自居此室而暑不我疾也且夫與客
清談相對危坐隠几吾心湛然清若止水屏囂塵其已
除視紛華而不起尚何有於暑哉而當世之士惡寒附
炎焦爛不止弗内省於厥躬徒歸咎於一氣亦甚矣客
起而謝曰僕小人也實不及此
　　　憫孤賦
有衛氏之君子兮鼻祖肇緒於初度靈根大於元莊兮
益植德而埀裕后皇揆其中情兮嘉耿介以作輔綿蟬
連而通籍兮逮五葉之踵武皇考生而謇直兮雜若芳
以為佩中既有此修能兮罹氛濁而不得試服銅墨于
嵓邑兮迫洿瀆而繚戾鴟梟迭翔千仞兮鸞畏嚇而増
逝甑窐薦于清府兮倭傀紛其徑侍惟謡􁀙之妬美兮
君猶天其何懟犬戎忽其吠堯兮肆齮齧猶未果進鉛
刀以禦衝兮衆固知其不可女嬃婉孌而來告兮聖亂
邦而不居昔予棄而今辭兮揆厥禮而弗渝皇考申之
怫鬱兮曰食焉其可捨倚東藩以出奔兮日重趼而百
舍奮大義以委命兮元戎感而就駕前茅蹶于寧陵兮
胡天命之不假獨立而彌厲兮遂結纓于此野夫差悼
于憅闔兮豈忘越之傷指眕盱啜泣于卞隕兮寧蹈敵
以偕死余殺身其非難兮實有慕于申子眷欲留此故
都兮懐維桑之攸止豹侁侁而眴關兮宇將顛而藩陊
心眐眐而横騖兮撰余轡于睢之陽朝發軔而南邁兮
慘去故而䀌傷睨帝閽以増遐兮日沈翳其無光岑石
摧其重輠兮豺狼跱夫中路夕惴慄而不寐兮晝徙倚
而環顧察九土之洪曠兮予何為此窘步介淮海之具
區兮幸去危而即安俄魏貍之涉泗兮赤囊翩其若翰
幼遭世之阨艱兮尚童羇而未冠後䝟貐之淫噬兮前
大江之奔湍睇鯢淵之赫怒兮枻將進而復止委虎蹊
以顛越兮恐齎恨而永已冒危途以徼福兮寄性命于
一葦陽侯憫予而奔屬兮濟中流之湯湯登句吳之崇
壤兮聊弭節而彷徨䰟傖囊而稍寧兮卜予適其何方
蓍龜告予以坤維兮盍避世以違害惟厥土之側陋兮
藜藿曼其不採厭棼亂而願游兮問夫途之所在嵗作
噩之杪冬兮霜雪凛其漼溰絶楚澤之泱灙兮天無風
而揚波陟三峽之峻阪兮陸紆軫而嵯峨曩予邑於浚
都兮安平原之曼衍絶垠忽其迫隘兮感失徑而悲惋
念世遺予清白兮特繾綣于賔戚逮煢獨而于役兮適
曠野其焉覿踵尼父之厄陳兮七日慘其不食搴木蘭
以繼粻兮腹雖潔而愈瘠顔有田以給飦兮陶環堵而
潛伏夫吾塊處無所兮餬予口其不足下鄉困而哀歌
兮㣲漂母吾其殆曾千金之獲償兮蘭委霜而先敗嵗
月怳其遄逝兮視金靉已勝幘豈不懐夫遺烈兮莫盛
於疇昔三嵗進而賔興兮非吾宗其誰克豈來者之弗
勵兮降及予而若絶夜慷慨以雪涕兮恨放迹乎窮髪
俗務相之是習兮巫覡以為師聖閫莽其榛塞兮意惝
怳其何之粤予世有舊聞兮退紬繹而覃思嘗俾予
充賦兮求雖獲而忸怩女采薇而驚悸兮終即鹿而有
喜念墜緒之僅續兮撫初志其猶未義捧檄以娛親兮
善干祿之及時三千鍾而不洎兮在子輿其益悲矧下
秩之代耕兮蚤顛沛于百罹昊蒼何其不仁兮而畀予
以弱質𠂻坎毒而豈忘兮懼鞭冢其難必監伍尚之引
决兮曰無愧乎今之人顧毁傷其髪膚兮豈聖言之是
程百年倐其幾何兮徒悒鬱而終身
　嵩山集巻一
欽定四庫全書
　嵩山集巻二
　　　　　　　　　　　　宋　晁公遡　撰
　　古詩三十二首
　　　送范道卿赴省試
君之先世真文雄異時奏賦蓬萊宫誰傳副墨過沙漠
至今猶稱長嘯公芝蘭不乏後來秀謂將褎然為舉首
至音澹泊識者寡遂令聲名落盧後北風吹霜日隠山
綵鸞繡襦寧復寒同車西歸信可樂得意自忘行路難
明年春風紫宸仗遥對清光九天上長安花盡君亦歸
緩轡重來一相訪
　　　凌雲寺
問途出青郊踐勝得紺園始登十尋閣敬禮兩足尊仰
觀碧玉螺瑞光發面門飛霞在指端甘泉生耳根屹為
江山壯髙掲日月存念此未云大法身滿乾坤東望烏
牛峯突起如伏黿少休白雲亭逺見蒼煙村晴波溢清
輝午樹増重昬方袍無平叔佳處莫與論
　　　中嵓
久聞慈姥嵓今作嵓中遊驚嗟未省見入蜀今白頭松
道夾蕭森石門閉清幽蘚字崖壁古蟲書山葉秋突然
起平地劃若三神丘其旁寶瓶峯特立髙岑樓錯摩碧
琅玕刻削青琳球周觀劒東西孰得與此侔尊者何方
來杖錫乃肯留乞泉為洗心一飲吾無求尊者黙然許
勿忘早歸休
　　　自過犍為山水益佳
客遊三十年不出𤏡與巴江惡崖石麄十步九褒斜自
過賴里西山水日夕佳冥冥見逺樹渺渺鋪平沙兩岸
何所有鬱鬱皆桑麻良疇散牛羊支流入魚蛇清絶益
可愛豈復憶漢嘉怳如涉荆吳是耶復非耶兒女長硤
中老妻髪已華兹來始及此舉首亦驚嗟
　　　清晨坐堂上
清晨坐堂上文書常滿前皆自公府來徵發何紛然不
聞問養民但聞横索錢按籍為之課獨求最多年孰知
人困窮豈有力貿遷商不願出途農不願授田居者轉
溝壑行者死道邊此罪在郡縣恩澤壅不宣公府不我
責所貴為貨泉長使貨泉在吏曹同晏然
　　　池上
爛醉髙陽池長嘯辟疆園當時自謂樂主人豈無煩方
塘我所有嘉木亦已蕃盛夏每數來天髙衆星繁露下
蓮花香風生荷葉飜㣲月銜林端光照癭藤樽飲之心
為清如洗濁水源念此寧久居行矣駕折轅悽然仰屋
歎千載屹常存閱人猶傳舍過者誰可言
　　　喜張仲景范與蔡仲見過
昔游房相湖乃適與子逢迨其景將入不盡湖所窮今
子聨翩來二難復相從散䇿破莓苔循池詠芙蓉子勿
謂池小託之儋耳翁名重覺景勝人賢増地雄老夫實
自慶得為使君公飲食玻璃江日汲水一鍾洗我崑崙
心充我雲夢胸巾車且少留樂當與子同徑幽木隂茂
土腴蓮實豐凌波挽碧莖剪房剝青蓬吾兄猶在逺按
節臨瀘戎吾亦思飄然攝身乗清風
　　　比與鮮于柬之游池上已而辱三詩見示因次
　　　韻
循行脩竹林愛此晩色浄蕭然抱清節每見敢不敬香
聞遥風度隂過㣲月映渭川游未能吁嗟子方病
好風如髙人于世豈求售惟予招則來怏出土囊口臨
風弄清泠笑視月在手吾州玻璃江不減蒲萄酒
資州有佳兒賢哉青雲器過我池上游長嘯薄炎熾折
花愛欹紅墮葉輕拾翠風流良不凡可用觀子志
　　　承親戚見過生朝賦此為謝
冠者五六人駕言款吾門是日射蓬矢請夀此山樽吾
方念初生非止祭特豚保母親食我卜士負且言劬勞
曽莫報喪亂乃僅存愧子自逺來戒婦具盤飱草木皆
華滋春事亦嬋媛如欲起我衰豪氣薄乾坤何用酌酒
漿斗柄可手援
　　　外舅衛尉持節於此作盡心堂時與親戚會飲
　　　今三十年予復與衛尉内外屬置酒堂上不減
　　　當時喜賦一詩
衛尉築此堂棟宇真傑立幾容五百坐可飲三千客府
中省文書堂上會親戚金杯浪飜江銅盤光吐日侍女
發清歌華筵美遥夕當時倐分散回首遂陳迹豈知吾
繼來復見少長集雖誠慰濶絶得無感疇昔在者皆其
孫樂極悲且泣歡娛殆不減左右或太息諒曽事衛尉
始壯今髪白諸郎各勉旃宗族期烜赫
　　　於陵仲子
於陵有仲子築室自躬耕辟纑以為食不肯從其兄而
況區中士欲與並飛纓髙節固可嘉由來無復情
　　　桑大夫
漢朝議鹽鐵發言實盈庭赫赫桑大夫官髙稱九卿方
斡山海藏難以口舌争力㣲不自量可笑茂陵生
　　　羣荷
羣荷翳清瀾不受明月光明月每下照但見露瀼瀼炯
如翠蓋中珠璣爛熒煌我起欲挹之傾㵼入方塘
　　　秋日
秋日淡無光晴雲閒不行空中散白石仰看天宇明時
聞敗葉下摵摵㣲風生季月當泛菊栽培園中英
　　　幽園
幽園有嘉植盛夏乃繁隂竹節見青眼榴花開赤心樓
髙可遐覽地近無逺尋時能卜勝地於此盍朋簮
　　　妻妷師如石同婦見過
古人重生孫欲為王父尸爾姑念爾祖宰木今風悲不
得見爾生況當逆婦歸我獨賀迺翁有婦能奉匜食上
調滑甘寒煖視其宜更致大夫食迺翁喜可知還家勤
五經進徳要及時他年懸旌節門户増光輝
　　　王元才攜家來過有詩見示因簡此作
我思見諸姑正復如父存諸姑不可見豈無若子孫天
涯忽爾逢悲定喜且語惟我之老姑爾之外王母真能
似我家炯然眉宇清閒暇幸數來慰此衰老情今朝擕
婦至兒女亦成行富貴各勉旃他時勿相忘
　　　六月五日池上
蒼然暮色來初月光尚㣲河漢亦不髙仰看天四埀衆
星一何多粲若天圍碁忽驚毛骨清漙露霑我衣放杯
折荷花中有千丈絲織為芙蓉裳可作江湖歸
　　　次韻鮮于晉伯三月病起二首
桃李幾何春已䦨雜生蘼蕪與射干永夏碧瓦藏綠暗
涼秋青山吐白團開花旋見槐著莢解籜忽驚筍成竿
資州無事吾所羨官居不殊澗谷盤(晉伯時守/資州故云)
甘雨尚嗇風未䦨只今時清舞舜干山前四面雲欲渰
松上五鬛露已團甚憎塵土願投幘頗思滄浪去持竿
何當共作雞黍社長者進酒少舉盤
　　　張若虚乃予妻黨湯德翁外孫喜其來賦此
我昔見德翁其人直且温共知懐抱清宜使鄉黨尊竟
無蒲輪召遂葬蒿里園張子極秀發乃是外諸孫謹厚
甚似之好修仍寡言功名在少壯簡編勤討論剰觀書
連屋願聞䇿臨軒方起寗氏宅再興文紀門
　　　眉山史頥老秀才遣人寄詩用其韻答之
衰年臨滄江華髪羞照映人憐貌枯槁水與心清浄所
居少席煖況望有屋潤但期牧雞豚那得追駔駿為貧
未歸田投老聊為郡每行芙蓉湖魚躍見於牣自欣逢
外平兵木適無刃願從賢者樂俯同農夫慶常令燔或
炙安敢驕且吝使君非何武弟子乃樂正陳論翻犀革
宴語對麈柄却思凌雲下亦致賔客盛暇時可數來念
此百里近
　　　中嵓文老和予游字韻見寄用韻為報
我雖劵内士常思方外游未見夫鐵脚況逢通钁頭癯
然祇樹老隠此隂崖幽脩竹不知夏青松不知秋甚欲
効栁子冉溪買西丘又欲追白傅香山尋石樓忽開化
人書書中有鳴球其鳴疑飛泉清絶或可侔乃是寄我
詩恨我昔莫留觀者勿疵瑕謂以聲音求句法傳叢林
五言如湯休
　　　師伯渾自通義來且出詩一軸為之喜甚奉簡
　　　短作
通義固多賢我昔守此邦不肯入城府私獨敬老龎今
誰念我去帳空列麾幢感子能逺來香醪發春缸共登
煙雨樓相對雲霧牕贈貽詩五字何啻璧一雙詞源極
峻潔石齒潄琮琮驚怪得爾清中有玻璃江
　　　送宇文安行如吳下
往者華陽公熊軾始西還不斷吳松江但取江中山千
嵓與萬壑歸置函丈間白雲生宴坐青壁照蒼顔髙標
可想見逸駕難追攀公孫喟然歎顧我敢自閑要興故
老家再立清朝班結綬思登畿棄繻行入關嗟予忝父
客送子亦涕澘願謹視風水魚龍多神姦
　　　諸君以詩見夀用師伯渾韻為謝
逺遊天台登玉霄蓬萊仙人宜可招君詩持此為我夀
愛君學問皆富饒有如翠駮與紫燕穆王畫圖昔曾見
只今豈合地上行霜蹄去曳吳門練老夫惟思雲夢州
煙波渺渺非子愁湖中卉木足驅使歸求橘奴買千頭
　　　張君玉用伯渾韻見示次韻為謝
瞿唐石城干雲霄城中飛書頻見招主公賢似晉重耳
兼如郇瑕地沃饒此行華堂伴清燕退食從容日相見
篇章巻舒文錦繡光彩照映軍組練子寧為官滯一州
不須仰天歌四愁主公早晚登鳯閣子亦牽聨立螭頭
　　　樂敦仁用師伯渾見示句中作禪語禪不可不
　　　領話頭次韻為報
江邊看雲望青霄誰知隔江以扇招機緣句語無可錄
要如芝嶺居上饒鎔鐵作牛石作燕鳴亦不聞飛不見
凛然獨立紈綺中大帛之冠衣大練果能出世去九州
絶意著書為窮愁請來言下辨白黒試觀海頭并藏頭
　　　麥
層雲挾雨來四郊樹木蒼東風吹春促尚帶花藥香年
華不可駐倐見夏日長近傳陵陂麥宿昔青已黄隣舍
思煑餅隔墻聞沸湯里胥忽在門先當輸官倉
　　　三月二十日東山雲蜿蜒而上衆指曰龍也已
　　　而大雨
東山龍起風雨來勢雖暴甚天無雷蜿蜒氣上黒雲合
喧豗浪打蒼崖回千林通體有膏澤四郊畫時無塵埃
舊聞此地亦勝絶夜夜神光如五臺(東山俗/謂金燈)
　
　
　
　
　
　
　
　
　
　嵩山集巻二
欽定四庫全書
　嵩山集巻三
　　　　　　　　　　　　宋　晁公遡　撰
　　古詩二十四首
　　　湯子才凌雲山用予十四日韻見示且云衛尉
　　　頃登清音載酒二亭口占一聨清音見江來載
　　　酒送江去悵然感之
衛尉余樂廣昔嘗侍蓬萊暮年乃去國持節此徘徊時
登清音亭遥見江西來悽然載酒地復送江東回崔嵬
蒼龍闕白首所仰懐宅相實在傍敬起酌公杯公詩不
敢忘永藏十瓊瑰我慚衛叔寶繼領外行臺毎望凌雲
山尚想蓋世才遺聲落嵓壑松風有餘哀
　　　范子庚見示長書
百川各分流至海皆同源儻于中道畫潢汙無本根子
今始濫觴如河發崑崙勿作澗溪止當規溟海尊誰謂
水至弱蓋有剛者存批嵓仍抉石萬里争東奔朝來示
我書此意固已原可鄙棖也慾奚為丘之門願子更踐
履豈云但知言
　　　正月十四日游凌雲寺
昔賢登兹山逸氣凌清旻誦詩懐太白考易思景純至
今平羗水常浸月半輪追尋所鑿室石古莓苔新後豈
無來者倐忽迹已陳壁間記嵗月刻劃如龍鱗自非傳
一世爛若配三辰姓名雖尚存誰復知其人我游方之
外久忘實之賔但飲佛耳泉永洗凡心塵
　　　奉簡湯子和
衛尉女公子始生在開封君來謁衛尉見之文褓中却
後十五載我乃卧廂東與君初會面脩髯鬱埀胸席間
致大㪷一舉酒輒空相看每歎息豪氣如元龍今年凌
雲下訪我采蘋宫老妻髪亦白嵗月猶轉蓬人生能幾
何羡此江無窮家有百壺泉色作真珠紅飲盡方可歸
廬山正春風
　　　望峩嵋山作
普賢大開士神足靡不周世人妄指此象馭昔所留願
觀百億身奔走數十州見者喜稱快不見黙懐羞紛紛
相矜夸隠晦蓋有由正如官肆赦盡出繫中囚豈其得
預聞皆可除愆尤一方每驚動千乗時往游返為斯民
勞實貽開士憂我師寒山子豐干非同流
　　　師永錫家青神喜紅花堰興作詩因次韻
終嵗辛勤農在野邊頭亦聞軍茇舍指揮郡縣催輓輸
兼伐葦蒲收檿柘諸將但思弧矢利教我力耕誰暇議
兵多食少將奈何請君往問司徒銳秦人鑿渠開陌阡
坐臨關東常晏然當時列國豈知此楚王内府藏三錢
何須飛來黄鵠語吾已得於褐之父紅花堰廢今百年
不復秋成頌多稌君看初未作此陂夏無暑雨民怨咨
鍤聲殆合桑林舞千夫斸荒汗如雨道旁笑指堰復興
他日飽食勿忘今
　　　送湯子才如吳下
俶裝理蜀柁長嘯下吳天摩挲烏牛石三繫春江船結
綬昨去國力田未逢年初看飛舄來皆謂令尹賢再看
泥軾歸日謁刺史前抱才宜為邦鬱抑顧莫宣遇合會
有時此行定騰騫聖人坐齋居羣公拱御筵召見渤海
龔拜謝臚句傳歸乗廐吏車五馬應翩翩
　　　謝張文老餉酥
清晨坐堂上忽得故人書近自玉壘州逺餉金城酥聞
由笮都出來與枸醬俱開視静如練緘題投比珠甚知
故人厚痟中憐老夫豈惟減肺渇兼可濡腸枯因之想
風味更過酪醍醐致此未足言公才可時須似傳滇池
君願獻汗血駒髙有八尺龍次有一丈烏論功當作頌
請歌馬斯徂
　　　師永錫少出通義其歸攜伯渾詩來因用其韻
　　　伯渾頃嘗相送至下嵓也
益州古建國逺自蠶叢來吾敢怪鼈靈人有化牛哀惟
愛老翁井蘇仙手所開乗軺難少留門前廐吏催愧子
逺相送同把嵓下杯至今夢見之石壁青崔巍豈伊四
座客能屈一世才去者不可招至者不可推
　　　閻才元因程伯珍來寄近詩一軸不能盡和用
　　　師淮父韻奉簡
我思買蜀山附田小峥嶸家本冰氏子室無孔方兄為
郡非其樂强顔聊此行四夷幸兵休萬邦喜時平所嗟
啓利源開國始於荆當年惟迂叟乃如魯二生髙卧不
肯起彼方事交征共兠自滔天堯舜實聖明至今天下
士語及涕縱横今王益神武覽奏毎歎驚皇皇元首詩
主歌臣則賡德音既屢下美意誰能成追懐符益州積
惡髙陵京老農扣頭泣願聞徭役輕故人佐太府因君
煩寄聲艱難念吾土慷慨見深情㰱血誓仁義由來蓋
同盟
　　　次韻劉安收惠詩二首
此地冠蓋國古來翰墨塲夜看蟇頥山上千牛斗光試
酌老翁井尚餘書傳香想其居清華漢閣干步廊大字
冩汗青小楷書硬黄仙去不可追里人祀烝嘗神兮肯
下來冠劒在帝傍作詩遺里人聞者當感傷
耳恱齊王竽莫聽蕢桴聲口甘秦人炙莫采首陽苓沈
酣自壯嵗昬塞況暮齡誰能悟此理知幾如穆生何須
著胸中雲夢一芥蔕要當空所有為彼亦過計惟思半
嶺雲野老肯分似
　　　勞劉子儀視作紅花堰
冽冽天北風仰視寒雲繁蟄蟲亦坯户子獨在丘原路
人指此堰嘖嘖相與言堙廢將百年故道今豈存旁有
蔣子池沮洳無根源耕者病夏畦擁耒涕潺湲念子不
憚勞塞茅手自掀忽報故道出萬鍤如雷喧堰成争來
觀矗若干丈垣少壯始從仕功績已可論他時當不朽
名配謝公墩
　　　七月二十日雨中
浮雲淡髙天清雨灑廣庭池館颯以涼始知秋氣生蒲
荒葉亂委荷折蓋已傾㣲風經草木獵獵有寒聲炎蒸
豈得久四時相代更當暑思折膠纎絺不為輕冬復念
裘褐乃與寒暑争誰能安天運傷哉世上情
　　　喜湯子才永豐築室成
顔子在陋巷端居亦何難家有郭外田足以給一簞今
我客四方衣食於縣官罷則無所歸奔走殊未安聞君
築室成内熱自長嘆近村争相助老幼常聚觀斵者來
運斤圬者來持鏝經始曽幾時爛然皆艧丹更須蓻嘉
木竹已青檀欒藩籬䕶封植勿令牛鬬殘
　　　四月堰水甚小一雨灌田方足
岷江惟清流涇水惟濁泥泥濁禾黍茂流清稉稻宜舊
傳江發源瀵涌出沈黎老農望其來未至龍尾西今晨
南山雲蓊然忽朝隮滂沱三尺雨泛溢干步隄積潦始
北滙餘波各東釃茫茫黒壤潤戢戢翠剡齊亦復到邑
里溝澮争交馳往看芙蓉湖㣲風綠生漪似欲娛使君
豈減習家池老農喜相語嵗晩可無饑再拜勾龍社配
我靈星祠更煩請天公膏澤常及時
　　　石季野縣丞見示喜雨詩次韻為謝
驕陽裂厚地沃壤變焦土野老呼蒼天吁嗟擊雩鼔三
時農甚勞一飽天宜與自慙為刺史封内當鎮撫有災
累其人無德及所部是邦喜譏切相語聞儔侣不作傅
說霖空閔僖公雨敢欺二三子難長數百户徒知禱神
祇庶望救疾苦如起乖龍卧便覺商羊舞坐令郡兩堰
豈減渠六輔兹晨理衣冠未暇掛神武傷心念疲氓稽
首謝明主豐年必可期甘澤常順序與君俱何幸彼此
德施普
　　　從宋憲登萬景樓
勝地開傑觀大川壯重關使者領我來共此須臾閒玉
節照綠野銀瓶落青綸酒酣望八極氣豪吞百蠻俯窺
二江水逺指三峩山遂令蒼茫外盡在顧盻間崔嵬凌
雲寺繚繞含風灣洲渚遞隠見煙霞𣺌斕斑静看浮鷗
没坐數昏鴉還作者必磊落後來莫能攀不減鸛鵲樓
可想熊豹顔下有安樂園惜哉半荆菅誰其為起廢歎
息嵗方艱
　　　師伯渾自所居東山來賦詩相示用韻酬之
東山鳴鳯在九霄髙翔千仞那可招胡為相顧肯下集
竹實醴泉吾用饒春來淘河嚇飛燕泉中老翁誰復見
崇桃炫晝爛明霞穠李照夜舒素練去年念我守此州
樽前歌者有莫愁遥持一盃屬父老日暮仰天搔白頭
　　　范仲芑惠詩次韻為報
吾皇之居𤣥都秘龍為徼巡虎守衛太顛閎天盡奔走
竇嬰灌夫敢睥睨今年已徵虞公入聖代豈有舜門閉
黄君近在承明庭著作磊落埀一世關子真宜校天祿
文采不減特進麗劉郎聞亦對宣室上陳三宗下七制
子當繼往螭頭立我但願若龜尾曳坐看指日清中原
同與老農歌樂嵗
　　　王伯厚和予墻字韻因用其韻記五月八日同
　　　飲池上之作
蜀人工詞賦作者司馬揚其聲中律吕今有房中章顧
嘗評筆力蓋可補詩亡追思每歎息浩歌徒慨慷雖無
銅水池想見金芝芳屬此樂大予徧之署清商是邦故
爼豆夫豈數樂浪能唱襄陽曲不減大隄倡助我飲在
泮慙君並遊梁臨波攬芙蓉翠葉以為觴酌酒滿貯之
如挹白露光放杯且勿遽更當謀樂方左右嗟未省旁
觀猶堵牆
　　　比以酒餉師伯渾辱詩為謝今次韻
荷花為我衣荷葉為我觴白露以為醴濯我冰雪腸念
君在東山宛若天一方想亦能自樂飲菲仍食芳及兹
菰黍節日吉辰甚良笑攬北斗柄安可挹酒漿我有江
南春的皪猶竹光傳呼急走送兩足趼復僵取君池中
魚酌此膾蜀薑遥知快大嚼饔子刀如霜
　　　郭中行自漢中寄近詩來奉簡一首
憶始衿袂分十載再相逢於時客益州俱在行李中不
暇語衮衮至今恨匆匆惟昨一麾守其守百乗同乃翁
持使節顧予屬提封君歸問寢門遣書託風通冀君或
少留解綬將往從翻然先我去劃若髙飛鴻經行武都
間古來多英雄前弔大耳兒追懐隆準公壊道想流馬
深山埋卧龍試尋所築壇榛荒草䝉茸詠歌意有託嗤
㸃昔未工才大當盛年氣豪念勇功老夫猶少陵志墮
身亦窮獨思百丈潭俯臨衰病容
　　　喜劉文潛來奉簡短作
吾州横絶峨嵋隂地勝無復俗塵侵慈姥嵓深不受暑
老翁井寒能洗心子來觸熱可休駕我起呼風令解襟
芙蓉池上更爽塏仰看參天皆茂林
　
　
　
　
　
　
　
　嵩山集巻三
欽定四庫全書
　嵩山集巻四
　　　　　　　　　　　　宋　晁公遡　撰
　　古詩二十三首
　　　喜三十二弟來
吾家全盛時冠蓋靄雲屯上車入華省下車趨里門宗
族百餘人圭璋疊璵璠黄塵暗河洛分散各南奔豫章
老風霜寧有枝葉繁識者猶愛重知為千嵗根聞汝居
沈黎鄉黨頗見尊尚䝉五世澤勿鄙三家村當令化箕
子所在誦文元念汝今逺來白首共盤飱會合良亦難
亂離忍復言少留無遽歸同姓可不敦
　　　薛郎逺以頌為夀句法崛竒讀之喜甚賦此為
　　　謝
家藏五世書不減王銅川仕宦雖陸沈文章則蟬聨女
歸逢其良辭來亦粲然胸次龜負圖筆端驥奔泉生朝
逺夀我細字書滿牋手追淇澳詩句法兩漢前念昔昌
黎公嘗賦猛虎篇南紀通古學已難與並傳況墮牛李
中百代莫洗湔開尊笑謂婦舉酒屬青天愈也殆我愧
庶幾太史遷更看敞夫人㕘語東廂邊
　　　簡梁子輔
比報趨魏闕俄從三館游此地非人間清絶乃瀛洲時
應陪羣仙記帝蓬萊丘中有白玉京五城十二樓胡為
慿熊軾復泝巴江流觀者盡驚歎怪子不少留無寧薄
蓬萊顧欲守一州自云見帝所侍御皆和柔始知未鍊
形難與洪崖儔不如在下土為民除瘡疣屬予持漢節
夙夜愧且憂日聞民呻吟蓋甚魚掛鈎幸子為之主其
病往必瘳何由使有邦人人得賢侯
　　　自嘆
巴蜀久彫敝傷哉逺朝廷大道舞狐狸嘉榖困蝗螟我
嘗行其野所在聞惟腥歎息莫能救熟視涕淚零今年
不自意屬當按邦刑平時語云何敢遽忘生靈擬於萬
仞淵撓以一寸筳賢者相告戒安坐看空囹愚者顧之
笑謂我不自寧我非惡静樂獨行苦伶仃糜費廪中粟
奔走閤前鈴恐如執金椎而誦麥青青果欲中世用諸
公乃儀型
　　　李仁甫除喪作詩問之
閉門讀喪禮荒庭蓬藋深愁雲聚隴首悲風吹棘心隣
里昨甚憂哭踊恐不任近除二月禫初御五日琴雖復
瘦欒欒衆語喜見今諒其念遺體保此軀千金顧無瘍
可沐髪脫未勝簮稍當理衣冠結綬且正襟渠家符璽
郎實冠翰墨林世業乏潤色詔書行訪尋紬繹須史遷
校讎得劉歆再編中興詩更載庭燎箴暇時侍君側祈
招誦愔愔
　　　中嵓長老子文送羅漢松
駐車凌雲山雖在官府中平生著幽禪意與方袍同已
杖菩薩竹更來羅漢松天姿特髙潔厚葉非䝉茸銅柯
既天矯玉薤仍青葱上有五百士下笑十八公皆披闍
黎衣如坐浮屠宫勿謂黙不語說法聲摩空
　　　劉文潛來
虚亭布雨潤髙林來風聲之子適過我氣與秋争清胸
次冰壺寒舌端河漢傾仰摩玉宇蒼真是金天晶使我
簿書中無復俗氛生惜哉不可留膏車明遂行
　　　與李紹祖劉文潛飲酒
劉子我所敬未嘗言囁嚅李子我所畏氣豪才有餘自
昔得二子重之比璠璵喜今至是邦乃與二子俱劉子
忽告行具舟下東吳念欲相挽留佐我治文書天臺望
其來交章滿公車李子復繼往刺史親題輿似云日延
佇正此州家須二子古益友終嵗可與居一朝捨我去
別淚濕襟裾
　　　觀畫
菰蒲欹倒洲渚生江流茫茫亦清平小舟擊汰如有聲
入眼初覺非丹青便欲從之載酒行忽怪四壁風濤驚
　　　鮮于大任自吳下來比與之飲大任自取毗陵
　　　惠山泉酌之色清而味勝蜀無有也喜賦詩
君從毗陵來載酒與偕行釀以陸子泉可使傖父驚香
味橄欖嚴顔色蒲萄清得非續玉漿無乃挹金莖固應
壓白墮亦未數烏程老夫家巴蜀華髪思南烹飲此惟
恐盡酌之且徐傾君如建吳檣再見毗陵城相煩送一
車救我枯腸鳴
　　　喜邵孟清見過
爾居泰定山豈減獨樂園但恨山中翁奄忽歸九原我
來不及識風流被後昆見爾眉骨似驚嗟翁尚存借問
昔手植今應茂牆藩髙松埀雨鬛大竹引霜根種木在
閭里種德在子孫家有三絶編德乃一代尊閉門勤讀
此勿使絶㣲言
　　　寄郭信可時假守忠州
君家老阿舒抗論王公前盍不託清静著書如子𤣥愛
君識此意坐脫世糾纒不復眉炙狂惟應口談天近假
刺史節名髙黄潁川無為渠自化多事豈所便只今鳴
玉溪百尺來飛泉秋風木葉下想見清潺湲涼波納華
月洗此白璧圓借問掾曹内得無從事賢賞音不易逢
勝景那可捐願因東轅使寄我南樓篇
　　　逺望
山近色未佳山逺看始好我居巴硤内所向苦奔峭清
晨望西南忽盡牂牁徼時於蒼茫外寸岫出林表雲來
翳遥碧眇眇没飛鳥方知勝絶處畧已領其要何必親
躋攀辛勤事幽討平生謝康樂往來永嘉道此意當未
知躡屐空至老
　　　過陳行之飲
陳郎見我江陽城自起喚婦親庖烹殷勤纎手為袒割
始飲一盃和且平一盃已盡催進酒平頭奴子皆傳聲
幾州春色入此盎陳郎調酒如調羮我家東牀有孫子
亦得從容陪燕喜門前有客不速來笑說今朝動食指
陶然胸次吞渭涇入口豈知醨與醇從兹剰致百家酒
更可作意呼真真
　　　陳行之二年三至寧江嘗有遊吳之興而尚不
　　　果
君如歴塊馬萬里當霜蹄今為繞枝鵲終夕未安棲二
年三見過每至醉似泥我貧觴豆薄飯豆兼羮藜汲碧
雲雨硤擷青風露畦焉能効季倫咄嗟辦䓑薺君婦工
烹調刀几勞柔荑昔嘗留我飯鮮腴出中閨慎勿笑粢
糲平生把鉏犁朝來忽告別復指巴渝西借問王内史
何時游會稽
　　　謝曾子長分餉臨江軍黄雀
逺游旅食荒山裏竹鼠山鷄汚刀几鳴鞭走送來扣門
眼明忽見銜環子江南今秋禾黍熟塲間啄穗驚不起
正緣一飽墮網羅包褁頭顱行萬里登盤始欣不負腹
下箸未及先染指畧須沃酒助甘腴更覺披綿愈豐美
使我轉憶江湖鄉水珍海錯那可忘十年不見尚能說
楚人未數鯉與魴蛤蜊含漿自有味蟹螯斫雪仍無腸
紅螺為醬勝食肉白􁔆作炙如截肪江瑶石首最貴者
千金一枚誰得嘗但願浮家老吳越此生不願尚書郎
　　　入硤行
吾家文物如崔公向來世學工彫龍側理固嘗收會稽
陶泓不獨稱洪農徂徠取煤如㸃漆宣城束穎能藏鋒
焉知于今一秃翁四寶委棄文房空近時稍稍復尋訪
嗜好亦須隨土風磁洞疏波鑿山骨沙隴剔藪求毛宗
昌溪萬碓𢷬白楮涪江千炬焚椅桐不須更問在何記
已作僰叟從巴童但看所有乃如此亦足驗我良羈窮
君不見昔年平御史初得巨璞三硤中少陵酸寒真可
笑欲使起草明光宫
　　　寧江僑人劉生徽宗時以畫供奉翰林中近過
　　　元汝功見其畫甚多皆劉生筆也
劉生待詔蓬萊宫和鉛䑛墨稱良工自從八駿狩西極
萬里流落巴山中老來摹冩益神妙指麾草木回春風
時將一幅換斗米千金舊價無由逢漫郎手築江上宅
水鳥山麋森滿壁問君致此何其多答云嗜好今成癖
野人未嘗完袴襦安得絹素充我娛孰知世間皆畫囿
北盡汧瀧南衡廬平生長嘯桓將軍客持寒具輒怒嗔
細看粉繪託形似豈若海岱開精神我今丘壑隨所向
崖谷波濤入圖障雲羅霧縠雖可憐幻化紛紛徒自誑
請君閒暇來相從翩然共跨髙飛鴻當使真形識五岳
老眼一洗丹青空
　　　曽䕫州座右山水圖
華堂左右皆山川登堂一見心茫然松林忽在素壁上
几杖却對隂崖前百年老樹横髙枝正當太古隂雲埀
近前細看纔拱把生氣凛凛如十圍尚想昔年初下筆
指顧江山生咫尺梁棟已受長風吹衣裘若濺洪濤濕
回山倒海不作難此意誰能傳筆端李成骨朽道寧死
況復鄭䖍楊契丹吾知此圖未易逢頗思摹寫置座中
鵝溪生綃不難致只恐今世無良工
　　　鮮于大任自東南歸唐安遺予張安國所作水
　　　調歌墨本一軸且云明年復往吳下喜簡作此
去蜀游東吳舉頭望赤霄君之門九重觚稜鬱岧嶤是
中盛文物簮筆立漢朝䂓摹覺地雄氣象知天髙計其
所從客皆是䕫與臯平生聞張公磊落一世豪示我水
調歌奴僕可命騷尚想揮翰時淋漓宫錦袍問子何歸
來逺指萬里橋答云懐喬木聊復訪衡茅未嗟功名忤
非憚道路勞不見廊廟具乃對簿領曹明年買扁舟鼔
枻出下牢西府有故人亦應遣弓招
　　　送李檢法赴䕫州任
硤内如播州曠絶誰與隣君昔居其間簿書良苦辛捨
之遂西游五見岷峩春屢為帳下士皆稱席上珍昨聞
乗軺使去作觀國賔雖歌馬離廐肯効鷹著人蹭蹬何
所歸復踏巴渝塵手持太府書仰推明主仁約束狴犴
吏哀矜鱗介民為予語父老今使子國新
　　　送李仁甫被召
天王覽萬事日昃坐承明甚思得竒才指望中原平小
吏與計偕大夫招以旌結綬聨翩來屢聞開邇英少卑
著三館髙者登九卿朝廷非不用功業竟何成豈其有
所懐閉口且吞聲豈其有所畏捩手恐覆羮吾傷風俗
衰視此天下衡莫計事可否但隨意重輕雖復建良法
因兹無由行念予卧龍底二年飽躬耕世故已熟觀見
君勿屏營要陳治安䇿剴切如賈生願无似揚雄詞賦
稱西京
　　　謝王元才見惠峨嵋山菩薩石
久聞光明山下有太古雪大冬劇嚴凝厚地愈融結峥
嶸成層冰千嵗終不滅野翁因斸荒得此走城闕初非
人磨礲真是天剞劂形模如圭長顔色逾玉潔巨細皆
晶熒表裏俱洞澈或疑普賢化誰得昆吾切太陽一照
曜神光時發越誠宜置宴坐相伴修白業可配寒露壺
清泠濯明月
　
　
　
　嵩山集巻四
欽定四庫全書
　嵩山集巻五
　　　　　　　　　　　　宋　晁公遡　撰
　　古詩二十五首
　　　今嵗試士竟置酒起文堂延主司且作詩送之
吾州俗近古他邦那得如飲食猶爼豆傭販皆詩書今
年屬賔興詔下喧里閭白袍五千人崛起塞路衢入門
坐試席正冠曳長裾談經慕康成對䇿擬仲舒吟詩必
二雅作賦䂓三都傳聞選主司考閱須鴻儒果然提權
衡未嘗謬錙銖得者固驚喜失者亦歡呼鄉黨為歎息
是事蓋久無老守䝉此聲増重西南隅何以為子謝舉
觴挽行車少留盡一醉歸駕且勿驅
　　　次韻楊光父見贈
為善惟不足務德莫如滋古人行此道名與星斗埀是
邦禿鬢翁實乃古醜夷區區豈云難長者能折枝上尋
聲光逺下感風俗衰老夫强解事曲學安所施不見南
海濵舉世誰保持吾言那可用鄉黨笑脫頥但皆指喬
木故園今在兹喬木誠茂美歎息將何為
　　　送杜時可歸太學
宴安不可懐百年能幾何況今五學開皆以禮為羅既
書内舍籍天門近嵯峨云胡久不歸滯留蜀江沱要須
勇一往行即中十科君婦定復賢相敦戒蹉跎暫別徳
曜桉勿操子犯戈會看此里閭髙車再來過路人笑指
㸃駟馬金盤陀逺游那足悲所得蓋已多罷酒當就途
執杯聽我歌司業乃父兄養材如菁莪
　　　宇文叔介逆婦歸過通義為置酒逺景樓餞之
夜雨洗綠野平池磨青銅共登百尺樓遂享萬里風逺
自木末來大音中笙鏞盛夏安得此正是飛亷慵為我
解炎蒸舉觴謝天公君行亦快哉輕舟疾歸鴻閨中當
更喜新涼入房櫳可賡白頭吟寫之以絲桐
　　　寄宋嗣宗
蜀江自嶓冢流惡及丘原寧止數斗泥乃有千丈渾帝
選髙才郎逺來乗輶軒悽然在川上會思澄其源重部
今何如想無風水昏激濁使之清未覺禹功尊我戚閭
丘生短衣方服轅得為經途尉可致薄夫敦何須讀刑
書顧欲多平反但令吏不汚信是民無寃
　　　李仁甫和予如字韻詩再用韻寄之
神州久陸沈遂作蛇豕墟諸公頗憤激日上平邊書覽
書帝震怒欲下雷霆誅金城築三洲戈船浮五湖要令
境土復再似祖宗初誰其為民言世獨無郇模師克非
在衆正當戒不虞討論惟甲兵此豈戰所須代思伊尹
相語憶臯陶都皮亡毛安附體肆心自舒正宜詢褐父
難以訪綺襦君今幸得用出駕班輪車為民盍盡言軒
冕真塊蘇區區但投劾何貴於為儒春秋置桉上開巻
一軒渠儻能遵伯禽焉在獲僑如(仁甫有行亦/自劾去之語)
　　　羅仲思送伯父以道帖
我家嵩山翁平日慕迂叟斯文到蒼史髙節貫白首至
今遺翰墨古意近科斗世人䂓時好娬媚無不有寧知
虞書渾或笑夏篆醜往年君家尊得此蓋以厚嘗從諸
父游於我實世舊念昔盟可尋與君期不朽
　　　寄洪雅令孫良臣
志士居世間要為鶴鳴皋誰能如羊豕料揀充豢牢吾
邦孫卿子閉門長蓬蒿慨然請治劇不憚簿領勞地雖
百乗小名與九頂髙老翁喜相語得見今官曹令行有
盜奔冬煖無兒號君豈求人知知亦未易遭大哉龍伯
國乃欲舉六鼇區區畢吏部竟日把兩螯且當置是事
痛飲讀離騷
　　　謝張待制赴飲
我如沐猴冠强佩刺史章儻令入朝班驚倒鴛鷺行安
敢延貴人置酒登此堂知公蓋超然軒冕等粃糠但逢
臭味同握手出肺腸肯為宣明面貧賤乃遽忘逺從三
峽來欲訪五畆桑聞昨去郡時送者傾城隍皆言民疾
苦公見必慘傷奏疏每建白細書親貼黄豈容廊廟具
而久滯一方使民濟大川行矣為舟航杖屨可少留吉
日辰甚良歌公竹枝詞舉我柏葉觴勿辭飲之釂不發
寛饒狂釀以老翁泉中有班馬香
　　　贈羅仲思仲思今夏來試羣士八月予被朝命
　　　為別試所考試仲思亦來
子初至我邦受命蜀行臺羣士森如林手自揀條枚試
席莫敢譁棘門乃大開知是諍臣鄉所出非凡材益州
外南宫將遣與計偕詔書選主司帝謂汝往哉深喜與
子逢再持鈞石來因得享成事笑歌雜詼諧秋風吹帽
帬白露入酒杯飲我玻瓈江㵼子瓊瑰懐相看語不厭
預憂歸駕催
　　　楊承父與予同在別試所聊戯之奉簡
近時文章衰淺陋亦可憐走趨王公門書記争翩翩開
讀令人慙語吃意莫宣今晨忽驚喜贈我手一編筆端
吐虹霓直上欲干天樊南甲乙中乃有猗那篇如聽正
始音復回元祐年借問安能爾氣剛得其全用為良有
司吾實無間然要知取士公考閱外已傳何由置漢朝
直柄遂當權伏閣日論事不減陽城賢
　　　楊周輔來考試刑法同在別闈剛直士也喜為
　　　賦此
風俗嗟久衰所見皆軟熟今年客益州得此一士足古
來豐鎬都氣壓瀍澗卜豈須和氏璧自有藍田玉琉璃
非不佳炯炯先奪目只堪供把玩彼脆寧受觸愛君堅
重質坐閱世翻覆來試法家流因論廷尉獄張湯善爰
書專亂漢約束何嘗守律令正爾舞桎梏若人甚耿介
不待城旦讀恨我無長風送君騎鴻鵠
　　　題先主廟
天地收霸氣丘原餘閟宫野人相指示旁有若堂封當
時大耳兒甚似隆準公夫豈忘故都﨑嶇巴蜀中劃然
成三分正爾阨兩雄武侯抱遺恨秦隴竟莫通獨憐晉
昌明千載時始逢坐看五季亂蕭條河洛空
　　　師永錫餽鹿
麋鹿愛豐草羣行鳴呦呦自謂山林逃可免刀几憂于
人亦何事之死蓋有由所入諒不深竟為羅網求所以
安期生髙舉崑崙丘輟食為歎息吾其將逺游
　　　鄉人欲開舊江相勉以詩
鄉人填然來亦有雙眉厖讙言我東堤夏潦所樁撞舊
時水流處沙礫可手扛請開百步洪障以千石矼不令
近城郭庶即回濤瀧坐聞南堰民籍籍口語嚨深憂堰
或壊他日病此邦二論堅相持誰者肯屈降老夫莫能
决君其問語江
　　　詔除虚額錢計庭遣簡州通判王和叟再至謂
　　　考實未然也人日贈和叟一首
天王念逺民哀此西南隅主者按其籍取之盡錙銖掃
地皆赤立名獨存版圖竭澤儻未已來年恐無魚明詔
甚寛大宿負當蠲除主者慘不樂何以充輓輸刺史詎
可信殆將有為無遣官視故府姑往考簿書簿書亦難
慿緣絶或欺予不如持明詔却還桑大夫跋涉君徒勞
兩駕泥軾車所幸得一歡莫辭留斯須今晨屬挑菜㗖
我園中蔬蔬食君莫笑郡縣誠空虚
　　　予長女歸叔尚偕往江津作詩送之
薛郎吾嬌客昨肯過彭濮相從雖云久一嵗如轉燭外
堂忽有請歸駕行當促自稱先君子嗣以病家督焉能
主烝嘗我祭則受福吾誠愛吾女撫視長不足人皆念
其子此事非我獨敢欺泉下友已拱宰上木論情夫何
逺守墓亦所欲老夫懐津鄉山好田土沃尋穿蜂窠硤
但種鴉鐵穀先營五畝宅仗爾今往卜
　　　四月十三日池上飲
圓荷受白露可愛池上涼相將攜笻來羽衣䬃飄揚停
觴待明月少焉出西方澄波照河漢俯仰清茫茫悠然
望髙天邀月入我觴肺肝聊一洗吸此空中光㣲風吹
芙渠雜以草木香豈復知有暑踏冰挾飛霜樂哉且勿
歸況乃夜未央自疑非人間今夕不可忘
　　　白宋瑞自益州和予池上詩來因用韻奉簡
文宗愛夏日殿閣生㣲涼髙帝思猛士大風雲飛揚五
子歌洛汭陶唐有冀方誠懸未識此古意墮淼茫我欲
起九原釂以百罰觴作詩豈徒然日月要争光吾子堪
校讐行飜芸葉香其師縉雲老墓木已三霜有懐不及
展往聽鑾聲央子能償彼恨下泉端不忘
　　　任季明見和池上詩再用韻奉簡且識予拳拳
　　　懐向之萬分也
甘泉洗心清好風吹面涼循池步漣漪澹然波不揚懐
君佳弟兄元方與季方正兹阻會集怳若限渺茫顧欲
煩飛亷為子飄羽觴翔空浮河漢上畧參井光因思從
之去手攀蟾窟香結以飛霜佩衣以袍赤霜俯問夜何
其未及庭燎央自笑乃黙存蘧蘧真坐忘
　　　師正二哥正三哥以詩賀雨次韻為謝
漢家用牧守斗酒得西涼聖朝蓋不然事舉或言揚顧
我誤見收分符來一方深知舜門闢逺見禹迹茫春秋
祀百神芒芒降嘉觴昨者為旱禱紫檀燭神光髙天忽
飛雨未徹金爐香潤得三日霖穫待九秋霜敬歸慈姥
泉導以旂旐央天功及帝力與爾俱敢忘
　　　復用韻謝湯子才賀雨
亢陽乃為災正坐我德涼有雲輒復散南箕端簸揚舊
聞江都相亦有請雨方星符久未下天意終眇茫齋居
省愆尤客至不敢觴敬開紫函書要近青黎光電鞭煩
列缺雷車呼阿香古人精誠感六月猶降霜夜來僅一
洗髙澤未渠央何時來賀我有約君勿忘
　　　送邵仲象如吳下
乃翁昔為校書郎汗簡所載日月光今看太史牛馬走
往見中朝鴛鷺行南公聞名定傾蓋西府念舊當外堂
儻思泰定山下路肯來從我无相忘
　　　地行莫如馬
地行莫如馬蹴踏千里空西游到瑶池豈止過崆峒忽
當涉江漢載之樓船中樓船誰能乗御者須阿童阿童
亦何勞八尺真毛龍即將凌波濤復恐挾雷風或從琴
髙生化作赤鯶公徑去不可執飄然朝河宗
　　　病中
莓苔上車轍病客方卧家不知春將歸悵然感年華雨
砌粘落絮風廊走飛花坐久不知倦林梢來暮鴉
　
　
　
　
　
　
　
　
　
　
　
　
　嵩山集巻五
欽定四庫全書
　嵩山集巻六
　　　　　　　　　　　　宋　晁公遡　撰
　　古詩十八首
　　　寄太府丞王能甫
君才雄萬夫少也備文武前年有疆事假守在淮浦小
試三里城已可固吾圉諸公職獻納見賢自當舉雖聞
對延英尚屈丞太府近往行芍陂四顧多曠土區區張
全義此老安足數河南十八縣髑髏相撑拄猶能披荆
棘著手為摩撫朞年如承平何但興百堵封内我得為
幸梁為之主況今天子聖銳意思復古若人果盡用功
利非小補吾將以是卜日望來告語
　　　今年正月二十五日行園見羣花盡開悵然追
　　　思去年是日去江津縣親戚相送今一嵗矣嗟
　　　歎不足情見乎辭
去年別津鄉兩岸麥離離親戚知我行曉出相追隨繫
船五里沙江水清漣漪俯窺皆白石綠色可染衣何以
謝送者呼酒聊共持放杯不忍去看我船解維至今念
其處嵗月忽如馳還復見薺麥青青滿陵陂桃李亦盡
開風吹總成泥一嵗春一來少留能幾時乃若逺行客
日夜只欲歸正須勤往遊步遶芳菲枝釃渠引㣲流浮
萍已生池無事但日飲更賦涉園詩
　　　寄瀘南子止兄
二年立王朝忽然厭承明受詔予印綬復作江陽行地
當周五侯秩視漢九卿邊清塵不揚主聖時自平上堂
簮履集出門笳鼔鳴想亦多宴樂鼓瑟兼吹笙吏民更
相戒豈敢煩敲榜田間黄髪叟聞此歎且驚觸眼未嘗
見不毛今亦耕
　　　郡人請開舊江口因往視之而作
大江何時來齧我干步隄居人念水至前年拆鷄棲浸
淫勢未已老圃憂夏畦青青五畝蔬素沙黄巻泥一朝
失此利豈飽鹽與薺紛然向我言有叟其齒齯使君幸
静聽衆論信可稽去城今幾許坐視埤堄低願移象鼻
東復㵼蟇頥西滙為沸白潭不入流丹溪(溪/名)焉敢費使
君畚挿各自攜兹事蓋體大更當訪扶犁晨興聊出郊
浮雲渰淒淒徐行見開塞指㸃了不迷得使負郭民朝
涉無過臍肯辭他日勞逺汲江玻瓈
　　　前起居舍人何資深竹光酒法竒甚近得其法
　　　釀成以餉李仁甫
舊聞蜀酒濃今乃舉此觴可憐如甘言難置烈士腸近
者營糟丘始傳柱下方青菽為麴糵碧蓼有㣲芳調和
火齊得泉潔器甚良釀成酌樽中盎盎流瓊漿味勝松
醪春色作竹露光知君却竒温苫冷卧欲僵五十不致
毁無徹桂與薑强起為我飲季冬天雨霜
　　　贈張文饒
乾坤五十䇿巧厯莫能算有如鈎其深坐見太極判文
王所以王此道乃一貫即成靈臺附豈畏羑里難自從
商瞿傳訖至子雲賛孰知幽明故但樂文辭玩遂令聖
人情亦同春秋散堂堂張漢州始屈諸侯泮於時抱韋
編迨老識象彖蓋將通晝夜而況談治亂昨初與我言
驚喜每竊歎響應真無窮圖畫皆可按歸看所著書略
已思過半屬今招弓旌盍往執圭瓉冰霜待春融風雨
催嵗換宜乗濤瀨平快下赤澤岸朝廷須君來天下疑
以斷
　　　懐淛中兄弟
昔游楚澤窺衡湘飄然欲返川無梁途窮問津西入蜀
十年一過如風狂欲知滯留視草木來時尺許今人長
石龜尚有懐海心茍非達者寧無情倦游于此豈不厭
況乃州縣徒勞人官如敝屣端可捐投劾徑去真欣然
只憂口紋有從理一簮不著死道邊近聞有客自吳至
試問龍化今何年屬車南游今尚爾翠華停停照江水
會稽久闕神禹朝再喜吳兒識天子徑山苕溪兩竒絶
鳯舞龍飛臨觀闕宫中又起白玉城丹樓如霞髙嵽嵲
潮聲浩浩江風急越水吳山動秋碧霓旌玉弭有光輝
西湖蒲栁生顔色氣象不與巴山同年來聞此益欲東
但期生見翔鳯闕豈敢望到明光宫舉頭試望長安日
遥想烏衣淚霑臆逢人寄書往問訊流落猶為帝城客
山川雖異風景同勿作楚囚相對泣
　　　單于行
單于連年壓吳壁道路當時多阻隔長安宫殿麋鹿游
目見銅駝在荆棘一龍渡江已升天妖氛夜衝牛斗躔
健兒臨江飲朔馬倉皇捐棄珊瑚鞭蒲萄宫中日復日
長庚食月狼星戢邊馬心思塞草秋吹笳淚落旃裘濕
豈知反覆十五年靈光再見猶巋然落南遺民喜相語
日欲歸理桑麻田平生思歸今得歸未歸悽愴獨先悲
闔廬傷指越未報灌孟陷敵夫空回念昔結纓在何所
遥想荒郊迷隴畝他時抱劒哭野中深目而髯當語汝
　　　王才諒自行朝歸以進士題名示予愴然有感
先朝賜第白玉京五世不出長安城毎聞三嵗射䇿罷
諸生盛服趨天庭禁門漏盡開九重闕角髣髴晨光紅
衣冠是日集殿下金支翠旗色相射空雷隠隠車轉轂
鳴梢一聲禁籞肅須臾雲開飛六龍皇帝親御蓬萊宫
宫槐滿庭白日長侍臣玉立分兩廂衆星煌煌拱北極
龍顔負扆天中央羽林虎賁擁仗立霜交陛㦸摩秋光
天風徐來雉扇舉遥識重瞳似文祖臚傳初罷日當午
起拜君恩謝明主日斜天門隨仗出車馬聨翩動阡陌
金錢賜宴上林苑千花萬草生顔色少年得意凌青雲
路人歎息家人迎昔為兒童親見此當時仰望如天人
豈知生世逢艱難流離憂患尤可憐乗輿巡狩在江表
亮隂三年猶不言詔令蜀都別選士西游彈鋏秋風前
决科偶中太常第意氣豈復如當年臨安太守今為誰
玉字能刻玻璃碑曲江題名豈料見摩挲墨本心傷悲
楚山聨綿越山逺夢魂不到明光殿一官留滯未得歸
北闕何時眼中見
　　　樂温道中
路經新峯驛薄暮聊解裝頹垣生秋草庭廡亦已荒北
風吹空林崒崒葉隕廊夜寒不能寐起坐心彷徨出看
天欲明疎星淡無光征夫稍速駕起拂車上霜墟中始
辨道迢遞征途長樹色共空濶晨光尚蒼茫雞鳴始知
村漸覺暾朝陽青煙出林際滯穗或在塲感兹田舍樂
慨然懐故鄉黄金百鎰盡失路徒悲傷
　　　脩竹二首
虚牕倚脩竹隂晴見佳景雨隙落餘滋風櫺亂疎影室
幽境自閒心逺地愈静丁寧䕶雲根留伴嵗寒永
脩林出夏筍戢戢如牛毛寧亡口腹味所冀逃炎熇露
節半含粉風篁㣲解苞清隂日夜長會見干雲霄
　　　送鮮于運使西歸
飛鳥避漢節朔風揚斾旌光芒候躔次始見入蜀星父
老喜公至來臨此江濵陽侯為先驅歸指唐安城君恩
解煩劇劒履休殊庭衆聞駟馬還當為故鄉榮眷兹峽
中郡念昔德化深民無暴歛困士感銓衡平自聞有行
色愁雲黯秋隂已應江妃瑟泠然作離聲大江亦安流
不復洪濤驚天水相與碧雲山無限青乃知盛徳士扶
持有神明但恨濟世具遽起懐歸心寧無北闕念未忘
東山情君王正仄席漏下開延英如公藉甚久名聞漢
公卿當賜宣室召不但問鬼神金印有斗大錦衣無夜
行願言不俟駕起焉慰蒼生自嗟代舍客蒯緱鬱悲音
久落糠粃後日隨車馬塵不意侍廣座見謂非凡鱗假
之風雷勢欲令化南溟誤當一鶚薦敢冀萬里程獨念
知己難感激爰至今時來或可勉庶隔雲母屏
　　　與鮮于茶幹
吾猶蠧書魚豈能味斯文但以性所嗜頗與黄巻親喜
聞天下言孝章有大名茍得從其游亦足慰此生向來
昌黎翁始獲拜北平停鸞與峙鵠未見心已傾朅來涪
江上適遇君逺行我窮天所憐特使見異人令聞金石
奏暫破蟋蟀聲相逢已定交遽別寧忘情謫仙不可見
空望江東雲
　　　病中喜李仲霍王子載見過
春風餞餘寒山雨留暝色杜門正卧病俯仰空四壁庭
空鳥雀至牕破風雨入擁爐意無聊胸次百憂集肉消
時撫髀嘯罷空抱膝户外雲氣昏春泥汚阡陌清晨履
聲喧不見車馬迹忽傳髙軒過未知當何適僕夫走告
予有客來問疾起迎屐齒折頗覺心恱懌沈痾脫去體
陽氣滿大宅坐聞枚叟言汗復淟然出平身拙自衛外
邪屢見襲昔嘗倦賔至束帶難自力今者乃不然惟恐
歸騎急向來謝交游正乏君輩客
　　　涪川寄蒲舜美桐煙墨來試之良佳因成長句
西風吹林秋日白脩桐葉彫霣寒碧霜餘結實鳯不至
野人取之出膏液山中老翁頗喜事買膏燃光歸照室
旋收輕煤下玉杵隂房掩翳煙不出澤麋解角麝薦香
嚴冬折膠天與力律灰吹盡無裂文外乾中堅介如石
故人憐我貧嗜書遺我一丸欣有得空堂無風塵亦静
朝陽壓牕書繞壁起臨墨池洗硯試入手已怪光奪漆
蒼忙忽驚𤣥雲晦罨靄頓失寒松色徐嗟流落用失所
翰墨何由有勲績從軍豪氣吾豈能倚馬翩翩磨楯墨
傍人笑言君勿疑著書固屬窮愁客
　　　送宋秀實罷官歸將有東南之行
遑遑魯東丘結友得聃耳兩家千嵗後尚復通爵里況
予與先世相去百年邇常恨會面難此意恐遂已豈期
官紵溪君為幕下士不但見典型自喜聞正始獨嗟瓦
礫後不遑蒹葭倚遽聞北海薦當為東山起春風洞庭
波九澤彌空水掛帆下中流千里一日爾東南即王都
分野乃星紀宫殿芙蓉旗玉佩白雲委麒麟翳鳯皇侍
輦㕘劒履當知帝所樂顧非俗吏比良圖宜早遂力行
無遽止今朝離亭栁顔色已可喜欲君早著鞭折贈當
馬箠
　　　送譚廷碩司户歸魚復
平生惜芳辰每負止酒詩不量井楣缾安得如鴟夷果
中麴蘖毒抱病悔可追雖無腐腸憂乃有摏喉危晩聞
倉曹掾巾車欲東歸此君吾畏友議論可質疑相從未
云久白首已可期莫陪諸公後往聽陽闗詞羸然卧空
舍不得一語離心旌無終薄日夕風中飛户外雨連晝
水聲已鳴溪行雲候歸蓋花塵漲春泥人知鄉閭近自
忘車馬疲似聞五畝宅止居瀼東西傾倒稷下學歡呼
里中兒嗟予久去國流落天一涯因君返枌榆慘然起
遐思不惟消魂苦益増游子悲
　
　
　
　
　
　
　
　
　
　嵩山集巻六
欽定四庫全書
　嵩山集巻七
　　　　　　　　　　　　宋　晁公遡　撰
　　古詩一十八首
　　　得東南書報亂後東都故居猶存而州北松檟
　　　亦無毁者
旄頭光埀北風起黄沙漫漫暗天地翠華清曉巡朔方
咸陽宫殿生荆杞健兒解鞍留漢土凝碧池頭日歌舞
一朝忽棄洪河南來歸輿圖丞相府當初亂離誰料此
南北中分指淮水天暌地隔十五年不知中原復何似
至今兵罷關泥開始有北客中原來厯言王侯故第宅
瓦礫半在髙臺摧最憐長楊與宣曲樹木荒涼迷御宿
上林苑廢花自開輦路春回草還綠宫中千門萬户空
獸扉凝塵生網蟲遺民相對向天泣耳冷不聞長樂鐘
外城白晝無人行當道往往狐狸鳴天隂日暮聞鬼哭
萬家經亂今一存嗚呼上帝白玉京繁華掃地令人驚
此生復識太平象不及百年終未能世人寧有金石堅
定恐不見全盛年出門恍惚忘南北故國何在山連天
豈意揚雄一區宅城破蕭條尚如昔閉門風雨長蓬蒿
榱桷多年亦傾側户牖尚帶沙塲塵小兒猶學金笳聲
四隣半已易新主存者無復當時人城北凄涼九原路
往往停車不忍去幸無樵牧犯松柏那有鮮卑䕶置墓
春風冢木生蒼煙北望拜泣還欣然向來艱難誰得免
獨我獲此真天憐君不見開成相國玉杯第甘露變興
巢亦毁又不見驪山築墳葬祖龍牧兒盜入焚其中儒
生慮逺無後憂生居敝廬死山丘五世相傳蓋有道中
無所欲人何求邇來天涯倦為客角巾行卜東歸日里
中耆舊今已無忍聽隣人更吹笛
　　　尉廨無隙地不能蒔花竹之屬惟㕔事前舊有
　　　栁一株予憐其獨也増植其七焉暮春之月大
　　　有生意可喜為賦此
千林春入花梢紅空庭無樹來東風手栽楊栁三尺許
芳意已在萌芽中官居難期十年木聊爾移根伴幽獨
雨催細葉相續生眉峯為誰出脩綠君不見美人夢中
春日長翠簾風開捲春光饑寒病叟寧有此蒼苔破封
對作行游絲飛空日停午乳燕巢成寂無語柔條作隂
未覆庭影立東風不能舞明年我亦未成歸會見裊裊
生新枝清隂漸滿揺落日度曲無力弓蠻埀人生於世
無定著身與楊花共飄泊他年莫忘桓將軍漢南重來
看揺落
　　　晝寢
官曹無人吏休沐杜門謝病車脫軸門前經旬客不至
苔色侵堦春更綠書堂蕭然白日静黄蜂收聲蜜房足
楊花浩蕩天無風簷端三丈朝陽紅晴薫病眼煖欲醉
卧搔短髪如飛蓬枕書睡熟呼不醒黄粱正飯邯鄲翁
不知紛紜夢幾許覺來煙際聞昬鐘
　　　平都山硤中勝處余思欲一到而不能近得予
　　　弟書云今嵗仲春嘗與外兄孫長文順流往遊
　　　焉聞之不勝悵然
沙痕夜漲春流生㣲風不起波紋平雲間眩轉失煙樹
輕舟直下鳬鷗驚櫓聲欲出含風灣舟人已指平都山
仙宫無人鎖春日蒼煙漠漠松聲寒謫仙賔天上寥廓
三百年來無此樂知君此游殆竒絶硤中山川豈云惡
昔年相期欲同往流落空山阻清賞興公雖不見天台
執筆猶能寄遐想
　　　恭南道中有感
西風夜驚林木葉下寒浦大江未收潦黄流尚奔注起
看曙光開忽已暗煙霧靄靄空谷雲冥冥秋江雨昬霾
天際山暝入雲間樹跳波亂沸白行旅皆斷渡況復悲
逺行扶疾在道路嚴程不可緩端為斗米誤有田儻可
歸破甑誰復顧
　　　雨中
冥冥雨脚來巖谷生暝色大江失洲渚隠起煙霧白㣲
茫沙邊樹坐覺雲氣隔霖霪已經時初不見天日城中
三尺泥陌上無轍迹秋田穫無時農父相對泣各言迫
軍輸督責甚峻急今晨忽晴霽曉日照屋壁吾饑行可
療庶食明年麥
　　　凝香堂
訟庭鞠茂草圜扉生網蟲政成胡不樂酒肴可從容人
云倡優拙公在宴寢中翰墨以自娛落紙驚游龍壁間
三大字筆畫元自工焚香日清坐未覺塵事䝉牕虚度
清光簾疎捲秋風隠几衆山碧題詩秋葉紅脩篁發清
籟為公奏笙鏞坐客憮然笑此興誰能同但聞太守樂
焉知清静功
　　　有客自關外來頗道邊亭暴露之苦時子止兄
　　　方趨原上予因感而有作
平涼㰱血不濡齒奚車轔轔臨渭水一丸未及封函關
已復酣歌飲都市近聞移屯集岐下戰聲日震長平瓦
兩軍相持久未决將軍寶帳皆在野野田秋深風力勁
邊雲日滿青泥嶺三軍雨立甲裳重諸將露宿旃裘冷
原頭霜落黄蘆乾西風獵獵邊亭寒從軍之樂今有幾
仲宣寄詩煩說似
　　　題趙誠甫養恬軒
本朝流澤長後世多宗英故老稱先王往往如咸平及
見後來秀亦皆有典刑辟疆好清静雖仕不近名每笑
黄須兒鞍馬勤逺征功成不過侯彈雀良自輕養恬一
室内尤見避世情帝欲睦其族賜祿恩甚榮不煩親指
呼卧䕶鈴下兵優游有餘樂軒牕亦虚明客來願置醴
庶無忘穆生
　　　遊仙都山
松環樓殿青江遶石壁流清波天讓碧月照無邊秋風
景自清好江山難獨遊舉觴聊一醉放懐忘百憂
　　　早起
晨煙生逺山空翠䝉餘昏天容頗不佳北風凄以寒醉
眠擁敗絮方知有竒温夢餘忽驚悟簷有鬬鵲喧
　　　冬暮
風林委黄葉寒烏噪枯枝四山失其蔽慘淡無竒姿是
時嵗云暮節物良可悲邊馬嘶北風塞垣草亦衰傳聞
西南戍未敢休王師不辭征行苦頗念餽餉遲遥憐持
㦸士半是五陵兒不知家存亡辛苦臨邊陲日暮裘褐
單誰當寄征衣
　　　嵗晏
嵗晏天益寒短景殊未長曉日出愈遲翳翳迷扶桑㣲
陽不破霧髣髴光有芒開門視屋瓦北風吹朝霜起坐
擁寒爐束帶指已僵灰中見宿火晶熒無餘光天寒不
可出墐户宜深藏朝衙不敢後歛板趨公堂歸來日正
出臨堦負朝陽兹晨暫自適明朝殊未央
　　　天寒
樹頭謖謖風聲來木葉已盡吹黄埃是時霜飛萬瓦白
曉霧欲破晨光開嚴天禦寒惟酒可急喚江南鸚鵡盃
一盃未盡醉色起紅入兩頰驚春回惟愁見守不少貸
酒力未解還相催遥瞻浮雲蔽北極故鄉何在心悠哉
茂陵先帝儻見夢敢不奏記通天臺
　　　子兼行後一日作
平生毎臨岐輒作數日惡況當暮冬際尤用感離索千
林已空枝饑烏晚猶啄北風殊未已槭槭巻黄落想當
道里逺窈窕復尋壑霜寒清夜驛月樹墮驚鵲僕夫睡
已熟獨坐誰與樂寄詩往問之聊以慰寂寞
　　　馮萬州當可以洞庭春色遺王子載蓋用安定
　　　郡王遺法也子載招予飲為賦之
秋風洞庭波霜落洲渚出黄蘆半傾倒江樹無復色獨
餘千木奴后皇所嘉植芳辛有餘味不減玉斚瀝可令
披黄苞以甘授歡伯釀成無邊春吞此雲夢澤猶持陶
家輪斷取李衡宅納之甕盎中未覺宇宙窄方當玉腴
熟溜溜糟床滴尚帶含霜容未飲香滿室味奪桑落醇
色輕蒲萄碧夷考無前聞疇能妙儀狄流傳自王家遺
法後世得不宜博涼州時可餉賔客輟餐茗戰罷持用
解水厄
　　　飲兵厨羔羊酒
沙晴草軟羔羊肥玉肪與酒還相宜鸞刀薦味下麴蘖
釀久骨醉凝浮脂朝來清香發甕面起視綠漲㣲生漪
入杯無聲㵼重碧僅得一醉夫何為君不見先王作誥
已刺譏後來為此尤可悲
　　　樂温舟中作
宻雲巻雨歸空山暮林接翅昬鴉還須臾水面明月出
滄江萬頃瑠璃寒波平汗漫天無風水光月色相為容
臨流愛此無盡碧乘月直下滄浪中江心石出髙崔嵬
水作鏡面無停埃琉璃萬頃忽破碎知是一葦横江來
中流與月更媚嫵湛湛無聲翠光舞飄然長嘯順流下
櫂夫請留恐仙去姑令結纜寒沙邊月方正中光入船
洗杯索酒屬明月今夕之樂寧非天
　
　
　嵩山集巻七
欽定四庫全書
　嵩山集巻八
　　　　　　　　　　　　宋　晁公遡　撰
　　古詩十七首
　　　聞范道卿將赴試成都作此勉之
長來故倦游車轍環天下艱難不吾容虎兕適曠野世
方卧積薪敢獨怨飄瓦久荒小山桂幾葬蒲圃檟百罹
生不辰一死天所赦故交贈綈袍旅食悲冷炙將索長
安米偶中澤宫射倚楹日悲歌魯國疑欲嫁退慙一木
㣲安足支大厦收聲就泯黙故意遂衰謝二年游諸侯
彈鋏守代舍地濕恐鵬來常畏閼單夏官慙司馬巧學
愧齊人詐低回甘折腰俯仰甚出胯入遭妻孥笑出畏
官長罵一官終無成他日要稅駕買山誅茅草遶屋植
桑柘婦能躬井臼時饁南畝稼人皆見我窮連蹇足悲
咤往往怪范君何不老閒暇不知驥伏櫪風雲要凌藉
一日千里行汗溝沫流赭我方馭欵段敢追王良靶聞
君近舉子滿室光照社少年早乗龍佳境漸食蔗傑思
到班揚英妙等終賈被褐肯迷邦韞櫝久待價理無珠
遺海果見金躍冶出陳治安䇿去覽德輝下大才噲非
伍髙論秦可借决科在此舉定取一戰霸勿為棲棘鸞
會見上金馬晚來秋風髙木葉下清夜急令呼麴生為
我飲伯雅家貧無絲竹作詩助陶冩歸時更過我捫蝨
同倚樺
　　　今秋久雨至八月望夕始晴月色尤清澈可愛
　　　置酒月下作
玉斧琢月玻瓈聲月中桂樹秋風驚終年待此一輪滿
不憂蛙食憂鼉鳴白鼉十日鳴空山雨師乗雲呼不還
黄塵曉漲三尺潦明河夜飛千丈瀾廣寒不復觀霓裳
公子豈解歌秋陽釡星未滅日已出風櫺雨隙棲清光
須臾紺繒展秋碧仰見西山銜半璧青天冥冥星益疎
光芒寒溢干山白今夕何夕誰與度舉杯屬月當起舞
陶然相對影凌亂不覺驚烏起庭樹樹頭霏霏木葉墜
白露懸空斗埀地雖無絲竹為陶寫亦有鳴蛙當鼔吹
向來悲歌子桑子饑坐虚憂木生耳安知上帝思澄清
要令六合無泥滓
　　　十月晦日同一屬官劉司户師教授孫司理游
　　　九頂山登萬景樓分韻賦詩得游字韻
今日當賜沐幸同官屬休於時輿梁成徑絶蒼江流山
靈念我來遂使䝉雨收林端膏澤滋巖際陽光浮倚杖
送飛雲列席俯滄洲所攜坐上客不減枚與鄒被服玳
瑁簮辭華珊瑚鈎樽中瀟湘清引滿更獻酬欲觀南東
畝往登西北樓其下島嶼出凄然洞庭秋將歸各賦詩
聊復記此游
　　　哭盤石墓下
種木已大拱今年初一過方持斗酒奠其若下泉何寒
日墟中淡悲風冡上多一為知己慟淚濕石盤沱
　　　寄師會三郎
青松初生在澗阿未聞託根附女蘿女蘿弱質安足恃
奈此嵗晚風霜何我觀婦翁念汝婦亦知阿翁昔念汝
阿翁之恩那可忘明年歸守五畝桑勿使父老祠桐鄉
　　　聞稻有成
庭柯不揺綠蔽空西風未囘尚南風香稻既收八月白
晩花能開百日紅安排物色慰年暮流落天涯嗟路窮
炎江熱石那可觸少待征帆駕歸鴻
　　　竹醉日
塵埃蓬勃欲障天畧無爽氣北牖前五月風炎竹尚醉
九衢日長栁亦眠小兒畏熱書頗廢老子罷食夢相牽
桂漿蔗飲不解渇汲盡百壺冰井泉
　　　贈師傳郎
盤石山深鳥相呼常憂草木侵樵蘇子孫存者亦牢落
安得上冡來鴻臚憶初起家聲烜赫翰林主人嗟莫及
只今若使翁不亡再試南宫期第一傳郎十四如我長
骨骼已似能文章阿翁穿楊有舊箭傳乎勉力不可忘
　　　秋日送客梁山道中
白露下木末寒蜩抱枝鳴道旁幾官樹稍稍棲烏驚不
知何為爾蕭瑟來秋聲遥山歛暝色涼月含空明吾其
及清夜登車可徐行露幘受新爽風襟逐輕塵兀兀寄
殘夢泠泠析餘酲東行二十里斗落參復横晨光明紫
霞銀潢淡疎星吾行不可緩曉復塵沙生
　　　喜陳行之病起
閉門莓苔青欹枕風雨秋白日稍覺短急景逝不留鳴
蟬尖舊響髙槐老新柔弔古哀九辯感今懐百憂是時
甫七月大火方西流隂麓懸暮色停雲掛空愁涼風颯
然至有聲在林丘蕭蕭吹遊子意己思良裘隠几黙不
樂讀書將安求豈無三益友共此百尺樓陳郎漳濵卧
久闕過我游朝來見顔色厥疾云已瘳自兹可來往笑
談更獻酬不憂飯成糜相約劒買牛誰能與此世顛倒
同薫蕕
　　　西風
西風何時來秋聲已蕭瑟卧聞庭前樹終日鳴䇿䇿雖
云未揺落慘淡損光澤官槐脫髙花穉柏矜獨碧感兹
嵗婉娩客路尚行役病骨感秋氣瘧癘苦見迫蝸牛猶
自庇狐兔亦有宅抱病寄官舍意氣非復昔顧無揣摩
才胡為諸侯客
　　　醉歌行贈閭丘伯有
昔別我髪青如葱再來兩鬢真飛蓬怪君五十面猶紅
答我有婦賢梁鴻澹然意逺態甚濃乃有謝家林下風
詩書圖史仍兼通豈惟刀尺工削縫入門不憂四壁空
要使我樂忘其窮終朝舉桉歡笑同方牀曲几陳座中
紙牕雲母明房櫳華堂雖未掛桑弓兩女雜佩琥珀龍
大女已能繡芙蓉小女解唱風入松事夫如賔顔色恭
嵗時稱夀曲三終自歌鵲巢詠阜螽正須富貴報汝功
何時執㦸明光宫只今西州兵馬雄盍往獻䇿西平戎
　　　燕閒
四無市聲身燕閒更居髙明益清安銅缾水冷碧井凍
冰漿飯香白雪寒味毋致和夏小正仗當早歸漢從官
此身不願奉朝請但願常甘藜藿盤
　　　合江縣舟中作
春江漲黄流漸没灘上石是時三日霖壠麥半腐黒四
顧雲氣昏江樹生逺色蒼茫何所辨目盡千頃白汗漫
若无際空濛如有覿蕭蕭雨中帆正此逺行役馮夷喜
我至歸路風愈力中流浪為開蕩漾放舟入恍疑瀟湘
游白蘋了無迹故人樓中望天際應可識
　　　三月二十九日舟中作
今晨天氣佳晴光被茂草草際含餘滋粲然泫清曉舟
師催解纜及此風色好江神似相予扁舟若輕矯
　　　病中一首簡陳行之
岡陵雖坡陀其下水所積山通巫硤雨地類長沙濕太
陽豈不照浸漬本膏脉氣蒸柱礎潤暗起牕户黒老屋
生菌衣隂墻上苔色不知今何時寒暑晝夜易邑人安
土風特不宜北客我初忽不戒詩酒頗自適艱難出一
語不博萬户邑竟坐傷天和兩卧漳濵疾急求三年艾
幾墮衆鬼域自惟形羸甚固易中膚革昔年見君至豪
氣非我敵謂將獨免此不受瘴癘厄胡為亦效我傾倒
弄翰墨吟哦彫肝腎辛苦出鈎棘邇來亦抱病發作乃
併日滌胃無全功徙薪有上䇿意其水帝子欲君更竒
出手掉芙蓉旗聊爾一戯劇庶聞譴瘧篇相將還白石
　　　雨
浮雲起層隂空中薄為霧簷端雨聲寒客子念遲暮祝
融如昨日白帝已更御寒聲傍絡緯秋意入庭樹六龍
疾其驅嵗月不吾與婦子催授衣荒城聞砧杵
　
　
　
　
　
　
　嵩山集巻八
欽定四庫全書
　嵩山集巻九
　　　　　　　　　　　　宋　晁公遡　撰
　　律詩五十五首
　　　至漢嘉簡李恱夫
一別相望費嵗時盛山父老至今思才髙方朔三千牘
名配韋郎十二詩論薦久聞章奏上推遷獨怪璽書遲
少留剰看平羗水更繼風流太白詞
　　　示犍為李令君
悻直每疾惡淹留無徙官性雖與物忤吾獨惜才難埀
老須聞道為邦貴在寛君宜念此語衰鬢各霜殘
　　　送梁子輔赴召
始見擢髙第即當登赤墀今聞一節召已恨十年遲聖
主圖興造諸儒合論思此行宜努力勿復負清時
今日朝廷議如聞少及民諸侯無患楚三户可亡秦但
使誅求減常令貢賦均荒年免離散率土盡王臣
漢廷日徵召舟楫去紛紛行路子所見成功吾未聞故
人期此去聖代用斯文會使如椽筆書勲繼典墳
　　　簡謝達夫
吾識宣城守又違之一邦相看知雅曲必解賦澄江温
厚氣無雜衰慵心已降舉觴喜見屬親為撥春缸
　　　寄李仁甫
守地難越境弔生寧及哀自傷轉蓬逺莫致束芻來慘
日熈夏屋悲風號夜臺遥知倚廬處流淚漬蒼苔
　　　李恱夫劉文潛坐上醉歸作
將老尚逐食相逢聊舉觴貧非原憲病酒發次公狂未
至世臣國先登君子堂誰能更拘束短髪已滄浪
　　　贈張聽聲
張子目盲心不盲吾知胸次有人倫眼光安用如巖電
白首王戎不識人
論士平生妙入神是誰無此耳輪囷喚鍾作瓮皆堪笑
自是渠儂聽不真
　　　自恭州之眉陽相送者六客意不可忘以詩為
　　　謝
所得乃三益相從非一朝龍方卧隴底魚肯似陽橋月
看玉奩滿風吹金燼銷少留吾亦住不待楚詞招
　　　贈朱師軻朱奎父
洛陽盛人物喪亂亦南遷今見大夫後猶如翁子賢端
居送日月秀句寫風煙相遇何匆促臨分重惘然
　　　置酒北郊外送張真甫還什邡
髙木已在望不妨寛作程相看愁饌徹未用遽杯行春
暖姜肱被川平雍齒城遥知喜公至雞犬亦歡迎
　　　東津
東津草生花未開西山雪消水欲來玻瓈江盡不受垢
蒲萄酒濃初醱醅啄木喚君有扣户提壺勸我勤舉杯
春能幾何看即暮一月杖藜須百回
　　　龍爪灘
龍爪灘前江水平蟇頥山下春草生白石既出細可數
雜花初開逺更明日落盡見樓閣影天晴易聞鐘鼔聲
至今囘思三峽路蛇退猿愁心甚驚
　　　十二月八日雪
桃杏顔衰不解紅朝來飛雪舞回風東風似與加湔拂
病葉枯枝一洗空
　　　登梁山縣亭
舉觴自起勸西風吹盡千林木葉紅遮斷前山渾不見
恐妨極目送飛鴻
　　　感事三首
中原耆舊老江東淚灑軍前草木風巫峽山髙苦霜雪
附書那有北來鴻
長安摧堞有烏聲草木猶䝉戰伐塵應念關中不忘漢
至今遺老願王秦
常恐東南驛騎疎每逢人至問揚都深知白部心輕漢
終倚黄旗運在吳
　　　江上春漲
久坐思行樂兹晨强出門菰蒲荒少岸桑柘逺知村波
急春濤大山晴午樹昏每來成獨往佳處與誰論
　　　送王師厚
宿草丘邊手自耘輟耘過我意良勤可憐一語未深接
借問去來何見聞
季父髙名映里閭復欣千里識名駒當令東海評清譽
他日還如二大夫
　　　照上人去硤内游吳下十年而歸眉宇炯然無
　　　復瀘濮間氣喜作二解贈之
幾年持鉢下瞿塘踏遍東南古道塲鄉里再來人不識
碧瞳白頰帶湖光
吳帆却入瞿塘硤草樹連雲山四圍想見同來木上座
怪君何苦復東歸
　　　過圓覺院簡照上人
一洗糟粕地再聞鐘梵音前身老東院具體小西林自
昔知味少于今無巷深是中有妙理直下試㕘尋
　　　近承琮上人問訊甚勤老懶不能作書以偈答
　　　之
食時持鉢乞諸隣不用毗耶遣化身想見堂中慙此老
法輪未轉轉饑輪
世界猶如露電身更於空裏聚㣲塵何時麥積崖邊路
說法重來要度人
十年不到吳溪上聞道禪龕更斬新得見山中此松老
後來誰是住庵人
　　　次韻謝石教授喜雨
天子齋居坐法宫萬方都屬指揮中敢安無事思樂泮
方戒有司歸在豐每念三農皆望嵗直期九月始休工
知君亦喜連宵雨與漲詞源更不窮
　　　次韻謝張德粹主簿
久知經籍總皆通萬巻縱横在腹中占雨正當求管輅
藏冰更欲問申豐每慚列爵來分土未辦通商與惠工
君自還家歌樂職大碑深刻示無窮
　　　雨中登披風榭望東山
岡嶺逶迤草木低東山好處我能知色濃意逺真堪畫
須在冥濛奄靄時
　　　方塘
清隂布幽徑綠水溢回塘筍長露漬粉蓮開風壊粧坐
多惟踵息躁定自心涼學道今始得頥生真有方
　　　年侵
年侵慵更甚帙亂巻還舒衰白愁看鏡雌黄倦校書臨
風知地爽映日愛牕虚近報畬田粟洿邪亦滿車
　　　庭下荔子熟
脩枝宻葉總扶疎小摘登盤置坐隅翠蓋髙埀張葆羽
赤繒全皺褁明珠不勞漢候十五里可壓越人三百株
欲與銓量立題品豈惟當使橘為奴
　　　劉文潛以荔子并詩見寄
十里為一候奔騰南海來封章伯游切詩句少陵哀異
縣嵗月改前年霜雪摧筠籠今逺寄珍重手親開
　　　侯革以詩見示次韻
少陵有幽事止共阮生論把酒與賢樂為邦慚主恩欻
傾賔客坐知出聘君門勝識中郎面區區對虎賁
　　　送劉文潛如吳下
已聚糧三月聊為客數旬吾難留逸駕此去立通津聖
主坐中具嘉謀思上陳請言堯舜道第一在安民
　　　隆州道中
冉冉晨霧重暉暉冬日㣲草黄迷犢卧水白見鷗飛在
野樵牧少閉關商旅稀妻孥屬長至遥想望吾歸
　　　送張君玉赴寧江幕府七首
冠劒堂堂仁夀公昨提金鼓去平戎惜君不往分一矢
共射佛貍江水中
莫言地近嶲昆明刺史題書筆不停解道澄江浄如練
空濛山水是昭亭
子去䕫州頗自矜舉杯大呌氣慿陵新詩硤内流傳滿
今有髙人王右丞
來守劒西三里城胸中豈止俗塵生簿書堆案惟思睡
見此魁梧覺眼明
逺景樓髙風月清酒酣要看筆縱横山川有待君知否
可是東坡賦不成
衆水争流赴硤中輕舟東下疾飛鴻流金不信人間熱
知有長江萬里風
江聲洶洶雷霆硤山氣蒼蒼雲雨臺白髪拾遺吟不盡
分留物色待君來
　　　鮮于東之晉伯之子贈詩次韻
㣲風獵樹有佳聲一榻無塵户牖明已擘荔枝憐玉破
更開𤓰碧嚼冰清
堂上詩書抵萬鍾席間罇爼是千峯蕭然更聽松風曲
喚起江東阮仲容
髙簾不巻户長開須子時時著屣來一坐清風生白羽
九衢烏帽失黄埃
尊前每誦赤壁賦如見當年秃鬢翁誰謂流傳到喬木
果然遺響託悲風
一掃浮雲萬里空月華都在野航中葛巾藜杖勤相過
共賞芙蓉四面風
資州太守知衰懶日日倒床惟睡濃走送甘鮮三百顆
似君風味喜相逢
　　　寄查元章
一別三十載再來聞未聞割鮮煩㗖我舉酒欲浮君辯
口霏木屑醉顔生纈紋相從能幾日明發重離羣
　　　喜見吕元錫聞往謁李仁甫奉簡短作
關塞三峩北山川五渡西喜逢連璧友(時與伯/渾俱)來自釣
璜溪先世施行馬髙才滯割雞平生李元禮好士必提
攜
　
　
　
　嵩山集巻九
欽定四庫全書
　嵩山集巻十
　　　　　　　　　　　　宋　晁公遡　撰
　　律詩五十六首
　　　王伯厚以詩招伯渾次韻同往邀之
憶昨歸來萬里遥不能對䇿未央朝山林得計成長往
松石為朋是久要痛飲肯來同榼挈小詩聊遣當弓招
請君莫學全椒老澗下辛勤捨墮樵
　　　師伯渾用韻復次
束書歸隠不辭遥庠序懶陪耆老朝野外卜居無鬼瞰
山中誓墓以神要暫來同作荔枝社安可輕違桂樹招
已遣官奴理琴瑟豈惟百戱但歌樵
　　　再賦
風俗相傳三近古作成況自聖明朝藏家文字本蒼史
繼世子孫非黒要近報漢廷頻詔下時聞蜀士有旌招
怪君尚爾衣逢掖獨向空山伴採樵
背郭深通一徑遥奔流坐看百川朝飛來黄鵠陂已復
歸去白鷗盟可要益部官曹寧久處津鄉書札近相招
此生若有躬耕地白首甘心老負樵
　　　再賦
古者諸侯今牧守衰遲難强嵗相朝惟須稚子理簔笠
兼有老妻縫襋要來嵗定從田父去飛書不待故人招
平生最愛津鄉聚江小可漁山可樵
東望行都絳闕遥老來筋力倦趨朝誰能作吏沈簿領
但欲買田書質要雅意庶同髙士傳不才難望大夫招
津鄉舊有先賢宅過者蒭蕘莫敢樵
　　　再賦
筋力何堪道路遥難陪諸彦侍同朝初無計上三年最
況敢功思萬里要北塞單于皆入貢西山賛普不勞招
傳聞已卧清邊鼔塹壘長閒守木樵
日飜蠧簡書齋裏往往編摹自漢朝雞距束毫來武信
馬肝琢硯出髙要時因撫事歌成相更復懐人作大招
知子山中富吟詠縱横文力到孫樵
　　　去通義按刑漢嘉至中巖師伯渾臨別於此因
　　　成二詩
慚愧居士屩逺來尊者巖深知煩露宿徑為落風帆潭
浄魚堪喚花殘鹿罷銜堂中有耆老禪病說呢喃
相送自崖返忍看騎馬回故情真獨厚疊鼓未須催此
去無三舍相留盡一杯風林如惜別摵摵暮聲哀
　　　次韻鮮于晉伯清明日過水南
盈牋寄我送春詩不減風流杜牧之覓句已應兒輩覺
論書那得外人知如聞此上三年最相過能成一段竒
況及霜天宜把酒四郊物色勝花時
　　　又
又賦斜川五日詩行將去此欲何之一年春事倉庚報
萬里鄉心杜宇知筆力早衰無痛快詞源漸老乏經竒
文章子駿惟君似學到揚州刺史時
　　　嵗盡
嵗盡餘一候年侵懐百憂人生漢南樹節物劒西州風
榭梅花委春杯柏葉浮峩眉有佳色領覽為登樓
　　　師襲卿來權攝峩眉縣祿東之來乃去送以詩
　　　乃元日也
白水諸山翠作堆豈令飛舄著塵埃勿嫌屈子峩眉縣
正得同吾婪尾杯淑日升堂迎晝永和風排闥送春來
還家尚可為親夀柏葉清尊手自開
　　　送湯子才
江湖此去水連空萬賈連檣浩渺中帆影浸斜青草月
笛聲吹盡碧蘆風未論魏闕功名近不與巴山氣象同
更到臨平看輦路沙堤十里軟塵紅
　　　聞虞㕘政至玉屏山
宣室思賢久鋒車促召還去調金鉉鼎來別玉屏山拱
木雨露下豐碑天地閒九原凛如在想足慰慈顔
鄉黨敬前輩朝廷尊大儒公無念丘墓人自禁樵蘇此
去居衡軸長留執事樞求賢養邦本深為賛吁俞
　　　示中巖長老子文(案此下古詩三/首原編誤入)
我為應真來欲結無生緣不食中巖飯但酌中巖泉莫
言一杯水實具五味禪請師問應真此語然不然
　　　子雲
子雲世所賤既死名乃傳至今讀其書共言以為賢必
待成丘壠何如用當年貴耳不重目斯人真可憐
　　　蔡光祿
白頭蔡光祿不肯拜司徒滿朝愕相視蓋是時所無負
乗初莫責循牆乃當誅古書若盡信夫子實欺予
　　　江行
瀘南道窮復劒西桃花浪生行苦遲百丈牽舟上春水
三尺為邦逢聖時平蕪細麥綠相映老樹雜花紅已衰
峩眉山月今始見令人絶歎謫仙詞
　　　木犀花二首
粟玉開花顔色新秋光未覺减陽春蕭然不受風埃涴
知是髙標可辟塵
滿貯彫盤可鎮帷論花壓盡劒東西豈惟鼻觀遭渠惱
鄰舍聞香亦駭雞
　　　楊㕘政挽章二首
學海波瀾濶人間爵齒尊南宫冠多士東海起髙門請
去三公府歸休五畝園何須篆幽石天下有師言
亟上疏封印空馳會𦵏車山川渾不改氣象比何如德
行太常議功名惇史書平生所薦士豈復減嚴徐
　　　清明
便覺近長夏温風蠶欲成冠欹知髪少衣薄喜身輕初
荻青穿水繁隂綠滿城朝來試新火茶鼎聽松聲
　　　晩望
遲日髙樓上江山引望長浮鷗輕浩渺飛鳥滅蒼茫洲
渚蘋初白陵陂麥未黄流年太怱促轉燭過春光
　　　聞李士舉宿馬鞍山
入境封人報飛書侍史還初聞虎節使已至馬鞍山霽
野風煙麗端居日月閒此行吾所羨脫屣簿書間
　　　江上
江淺晴沙見山髙細路分老藤維墮石逺樹掛殘雲燕
鴈遥難到巴鸎暖遂聞花飛少顔色委地自紛紛
　　　春日
花發春連屋山晴晝滿樓所過皆異縣何處是皇州頏
頡鶯銜逐呢喃燕聚謀物生各有累於世孰無求
　　　野亭
興發尋春去寧知行路賒簷牙啄晴漢屐齒散平沙風
偃陵陂麥雲埀間道花芳菲看即過留滯改年華
　　　挈榼
挈榼吾何往閒臨積水邊晩紅看落日春碧愛晴川蜂
蝶低窺酒鳬鷖狎近船平生五湖興見此一欣然
　　　出郭
出郭花相引尋荒草欲迷綠低憐獨卧紅缺見鶯啼溪
石皆堪坐山醪亦偶攜淹留送落日直過石城西
　　　合江舟中作
雲氣昏江樹春流没釣磯如何連夜漲似欲送人歸亂
石水聲急片帆風力㣲舟師且停櫓鷗鷺畏人飛
　　　江雨
江草被霜槁江雲隨雨飛稍看霑徑濕故作映空㣲曉
浪初吹浦春泥未汚衣南征羨鴻雁獨有故鄉歸
　　　出郊
寒江多石出危岸有沙摧短綠行穿麥髙紅仰嗅梅故
人能共往勝日可頻來春事從兹始羣花次第開
　　　小立
小立臨洲渚徐行過野亭頹沙江沸白穿徑草分青秩
酒近無給窮途真獨醒春來慰羈放幽絶賴郊坰
　　　梅(古/)
㣲陽回孤根霜雪破餘凛顔紅發春鮮膚粟憐夜永輕
風送幽香缺月散清影寒烏忽飛來伴此一枝冷
　　　中巖十八詠
　　　　慈姥巖
棲巖既下集賔天復上征八子似荀氏中當有慈明
　　　　羅漢洞
釋迦行中國設教周孔同吾知諸子弟不殊闕里中
　　　　喚魚潭
潭水清見底老僧來喚魚與渠同法食持鉢施齋餘
　　　　寶瓶峯
誰將巾瓶來置此几席間不可喚木𣔻試往問溈山
　　　　虎頭峯
山靈亦自喜尊者乃吾師得與鷲嶺並不作虎頭癡
　　　　盤陀石
飛亷日掃除預知尊者過不令有塵垢汚此石盤陀
　　　　風穴
有風地鳴籟無風石抱雲上人如宴坐不可墮聲聞
　　　　瀑布泉
濺沫響空谷分流清法筵元因卓錫地今為洗鉢泉
　　　　望江亭
偶來俯滄波遥見生白蘋望望不得上笑彼涉江人
　　　　玉泉亭
徘徊立泉上誰敢酌寒清莫解金鑿落且聽玉琮琤
　　　　松風亭
皎皎石上月颼颼松下風清絶誰領會倚杖送飛鴻
　　　　應現亭
松道須雨灑山扉遣風開塵念自起滅至人無去來
　　　　寒峯軒
崖隂日慘慘石潤露漙漙何似藍田下髙並玉山寒
　　　　碧筠亭
蕭然一叢竹何當舉似人不可妄認此青青為法身
　　　　石筍庵
竒峯如立筍太隂生古苔誰能此出入咄咄金石開
　　　　壁軒
巻書置案上黙坐初不看侍者空堵立湛然惟壁觀
　　　　止庵
智者有所說後生誰究明韋編具此眼時止復時行
　　　　西方閣
官失學四夷寂寥洙泗濵至此每再拜西方有聖人
　
　
　
　
　
　
　
　
　
　
　
　
　嵩山集巻十
欽定四庫全書
　嵩山集巻十一
　　　　　　　　　　　　宋　晁公遡　撰
　　律詩五十二首
　　　前恩陽尉周邦舉出予兄激仲所書其父竹軒
　　　記求詩因題二解
眼看數竿今白頭髙標直節氣横秋果能似此孤竹子
何羨渭川千畝侯
俗士胷中數斛塵此君偃蹇不相親當年曾識子猷面
大令今來是故人
　　　園中二首
南北東西極目天看天不比下牢關遥知前面山尤逺
直到飛鴉滅没間
眇眇周垣總路平森森夏木已隂成却疑身在華軒上
翠幄中間曳杖行
　　　用薛郎所寄示詩三韻
子勿誚毛穎渠言何使余遥知生白室誰助殺青書巴
墨漆相似蜀牋霜不如殷勤遣分寄吾汝與同車
阿傳議酒食察貳更亷空開甕鴨頭綠磨刀魚眼紅報
功他日在食淡暫時同富貴行自致聖時無道窮
薛君昔在日才可齒諸任繼世能傳業為文有嗣音千
秋當却老六籍更鈎深何以夀吾子髙才無陸沈
　　　請緣老住持象耳山有詩次韻
朦朧兩眼著𤣥花認取空中起滅華我是官曹老龎藴
終無瞎棒與盲枷
中巖尊者幸同堂浪走諸方有底忙若道渠儂棒可畏
新羅未過合思量
　　　送王章赴長寧通判
仰事各黄髪今為閭里榮共看朱紱貴更益綵衣明泥
軾幸小駐羽觴當緩行期君如石建烜赫漢西京
　　　次楊國材韻
形模豈稱侍承明不願簫韶聽九成但願豐年有髙廪
千夫穫稻看秋晴
耆年何在隠牆東常樂簞瓢陋巷中白首可無知所自
宜歌帝力頌天功
　　　師廷珍以詩見惠因用其韻
欲平靺鞨與堅昆下詔旁求闢四門吾子莫孤明主意
建隆開國聖雲孫
蒼苔半蝕蔡邕碑今日中郎有女歸莫怪昏昏暗丘壟
浮雲淚濕不能飛
詩禮初聞衛尉旁起家期擅蜀文章快吟芍藥當階句
剰看芙蓉別殿香
　　　王元才甥見過其弟元濟甥繼來有詩次韻
把酒悲歌望蜀天感今懐昔重悽然道堅或謂如無忌
靈運還欣對阿連他日鵬應自鵾化此生蚿豈待䕫憐
筆鋒剰淬猶錐利明嵗文塲破兩甄
　　　宇文紹恭所藏其父德聞手書其祖家訓一巻
蜀士相與語故家誰得如千年令威宅一紙伏波書
　　　曉望
城上髙樓出女牆遥看初日尚蒼涼松邊淅瀝風成響
草際晶熒露有光樂嵗共歌羊考牧新春不與雁還鄉
聖時願報收輿地快自襄陽下洛陽
　　　李士舉見寄次韻為謝二首
忽鼔硤中櫂來從渝上城何為向南畝本合侍西清樹
色行相引灘聲鳴不平青城有仙伯往矣授長生
想見山靈喜如看柱史來江清無急硤野潤失飛埃行
攬孟博轡再然安國灰相過忍遽別莫放錦帆開
　　　師伯渾以詩告別次韻
閒居何不樂非願世兼收利乃庶人意道惟君子憂野
花開北陌官酒酌東樓(嘉州/酒名)故里有書至應言無久留
此去即鄉黨子寧無友生不堪今日別真見故人情杯
覆葵花小尊傾竹葉清送行須盡醉兼為破愁城
　　　楊復先寄荔子仍和予昨所贈二詩因次韻
林間熟丹實葉底綴紅雲並舍皆好事絶甘能勸分扣
門知使至登爼覺香聞更與詩争麗紛披錦繡文
嘉果喜三嗅名園思一游駢頭丹殻皺繞指玉漿流味
壓乾􁌄子韻髙蕭灑侯安居日㗖此邊堠幸兵休
遥想載酒客時來從子雲山髙去天咫日永惜隂分秋
稼田畝接夏弦閭里聞草堂無數出猿鶴有移文
野色正如此廢書時出游山吞落日盡硤束大江流俗
駕謝逋客郊居如隠侯愛君吐佳句落紙不能休
　　　書齋
廷尉已執天下平更出一節令循行時清斷獄嵗大減
小臣何功君聖明紙牕風破夜自語瓦溝雨來寒有聲
官閒無事但宴坐滿室惟對書縱横
　　　離南平
晨光慘慘雜㣲霄寒水濺濺更斷橋風隕栗房開紫玉
煙䝉蘿幄疊青綃官曹已畢三年考客路深嗟萬里遥
從此揚舲下巴硤新年當及未央朝
　　　西山
萬州城西何所有髙山其下俯寒塘浮鷗藉草溪沙暖
飛鳥衝花野樹香他日擬從南岳隠平生尤愛北牕涼
道人為我收松子剰種清隂十畝長
　　　至日留滯荆渚同鄧氏兄弟飲酒
今日當長至窮年尚逺行野晴春草細江晩夕陽明衰
病依僮僕經過得友生濁醪來近市堅坐且徐傾
　　　行李
路出蒼江上雲生亂石間中年幸强健今日試躋攀湍
硤寒鳴地頽陽暮隠山僕夫問行李早晩遂東還
　　　硤内
硤内收多雨沙邊慘積隂龍吟殷地逺虹飲入江深不
作山林去非憂荆棘侵經年困奔走無力更登臨
　　　聞笛
落日卧郿塢忽聞吹笛聲天清孤鶴唳江浄蟄龍鳴谷
響風時下山髙月未生誰能永今夕呼酒與同傾
　　　掃徑
掃徑通春屐開林啓夕扉浮鷗避人去輕鷰引雛飛尊
爼深留客風塵漸息機不妨坐至晩少待月同歸
　　　山行
白沙素石浄無泥橘刺藤梢已不迷牛放逺山連鴈鶩
蛙鳴廢沼下鳬鷖終年去國空彈鋏盡日看雲且杖藜
久客諸侯成底事幸逢寛政免推擠
　　　江邊
素石寒沙共眇然荒城古木暮雲懸空山静荅鐘聲逺
落日晴隨樹影圓屢報傳烽沈塞外時來倚杖立江邊
東南耆舊今安否欲寄新詩誰為傳
江邊日日强登臺越柁吳檣久不來投迹東巴留萬里
側身南極望三台公朝遣使丁年去丞相疏恩甲第開
聖主得賢如作頌㣲臣愧乏子淵才
　　　郊外
草盡春泥綠花乗晩照明遥山先暝色平野易風聲歸
沐休形役深居感物情據鞍聊一出佳處得徐行
　　　春畦
水滿春畦白雲連晚照黄野花時結子溪栁不成行客
禮容吾懶酣歌與世忘晚來得新句吟罷立蒼茫
　　　漢川
道路通襄野風煙近楚天地卑荒巨澤山斷見平川舟
楫自此去音書誰與傳西南是巴峽應盡落霞邊
　　　大冶縣見梅
客裏逢春色江梅發故枝正應傷老大似欲慰棲遲雪
樹真相引風花莫倒吹南來愧何遜吾病不能詩
　　　正月二日至九江過陳漢卿
行路傷徂嵗思家佇逺情雲迷五尺道春動九江城耆
舊無元亮交游得仲卿(漢卿慕王仲卿/為人故取其名)尊前見芳草已
似喚愁生
　　　夜
樹合春城暗江鳴夜硤喧艱難猶此地漂泊更何言冉
冉輕煙集輝輝列宿繁巡簷望南斗無路入脩門
　　　官舍
雨徑蒼苔滑風簾翠篠斜邑居藏萬室驛道接三巴曉
堞調清角春庭放早衙歸休幸無事隨意酌流霞
　　　晴野
草色熏晴野溪痕上白沙鳴鳩行哺子晚樹續開花多
事真堪厭浮生每自嗟坐來歸興動城郭欲吹笳
　　　偶作
官居復何有幽事亦堪誇髙樹行春蔓疎篁上晩花常
年皆作客隨地即為家尚想關山路傷心故國賒
　　　雨中過祁門十里不能進宿旅次
今日祁門縣衝泥怯逺行含風雲葉細間雨雪花輕溪
晚白鷗下草寒黄犢鳴吾今更何往漂泊愧平生
　　　旅宿
漠漠硤雲亂冥冥汀露㣲鴉喧得食喜鷗近畏人飛旅
宿天涯滯心期嵗暮違滄江聞已漲似欲勸吾歸
　　　嵗暮
晴峽開寒祲滄波逗逺光年華已衰謝春意尚㣲茫久
汚功曹掾終慙謁者郎南方誠瘴癘經月或無霜
　　　沙寒
沙寒兼白石瀼斷入青溪硤霧連山暗江雲出水低逺
游殊俗倦歸路故鄉迷日落荒原上城烏已復啼
　　　江流
江流日日上平蕪細徑侵沙漸欲無嫋嫋紫苞開露筍
森森青節亂風蒲晴川黙數千艘過深硤遥看一水趨
傳道南檣有歸使晚來失喜問揚都
　　　偶成
離離樹影曉仍疎寂寂禽聲暖自呼雨垤蓄粻來聚蟻
風簷壊網落懸蛛十年空誦歸田賦萬里試披輿地圖
老向人間定何許只今湖海更南隅
　
　
　嵩山集巻十一
欽定四庫全書
　嵩山集巻十二
　　　　　　　　　　　　宋　晁公遡　撰
　　律詩五十二首
　　　李仁甫將至郭下以詩迎之
公館可休舍良宵宜對床肯汙白雲屨來過碧瀾堂置
饌同三飯開筵累十觴涼秋當泛菊小住擷微芳
　　　次韻李仁甫
北牖厭髙卧西山思勝游詩人少題詠物色盡分留小
憩青城夜幽尋丹景秋何人與同往二老實風流
　　　中原
中原北望連虎牢遺老畧皆死草茅蕭瑟千秋萬嵗殿
塵埃四通五達郊無人雄心肯出塞何日戰骨與封崤
三軍嵗嵗費供給但聞邊庭峙芻茭
　　　節往
節往天始肅地炎霜尚㣲静聞木葉下晴見荻花飛積
水蛤猶吠並隣雞正肥孤雲吾所羨獨有故山歸
　　　石判官惠詩用韻為謝
吾宗衰謝尚斯文長抱遺經教子孫海内世家慚衛史
壁中編簡即齊論交游幸得二三子毁譽當如六四坤
肯為清談飲一石絶勝雜坐獨留髠
　　　簡任季明府判
昔別嗟何往今晨問始知兹為泛舟役端若赴襟期夜
雨霑桃葉春風在栁枝相逢不同醉辜負豔陽時
　　　遶樹
遶樹行百匝臨池把一杯白知茶蕊上紅對燭花開已
作尋芳去何辭盡夜囘惡風無藉在明日滿蒼苔
　　　游園
林隂忽忽已藏鴉作急尋芳賞嵗華尊每不空緣好客
席無何鄉為隨花開新合故從衣薄度宻穿深信帽斜
儻有歸休五畝宅老夫著處便為家
　　　他鄉
故國山川安在哉他鄉今復見春來蓬蒿並興草益茂
桃李不言花自開催促年華似推轂較量筋力試登臺
歸田尚可扶犁在明嵗當驅俗駕回
　　　與官屬往江上觀淘江
郊原漸看薺麥繁塵沙逺著榆栁昬花光照眼暖自醉
江聲入耳清不煩縣官作堨相地利邦人防城釃水源
我將載酒勞掾史酌言酬之兩山尊
　　　丙戌元夕
刺史敢云樂今非耆舊初香醪秋露薄膏火曉星疎豈
止君不足誰能財有餘近聞寛賦歛明詔議虧除
　　　看花
春到人間得幾時可堪鵯鳷趣春歸不辭日去千回看
便恐風飄萬㸃飛
　　　布穀
南村北村布穀鳴家家隴頭催出耕道逢田父喜相語
四十三箇春水生
　　　視通濟堰二首
野樹皆綠葉清江初白蘋偶來無筮日小出當行春人
頌勾龍社恩沾佩犢民横江三百丈遥見石嶙峋
往年初堰壊樂嵗亦民饑再見龍尾水如興鴻卻陂名
同召伯埭人立許楊祠祝史有祀事歌予迎送詩
　　　細雨
細雨真宜麥輕隂似養花人烟隨土斷村徑逐溪斜大
道能方軌春泥欲濺車歸來洗鞾袴城郭未吹笳
　　　新津道中
野綠平如案松青潤更加兩岐惟有麥一縣已無花日
色深迷霧江流淺見沙平生愛春事忽復過年華
　　　郡縣
郡縣紛紛數代更循良少似漢西京未聞子産能寛服
誰見翁歸有急名所望家無空杼柚常令天不害粢盛
打門不怕催科吏願與君王竭地征
　　　修覺寺
山遶象耳北堰横龍爪西遥瞻蜀玉壘不減漢金堤未
合三江水仍通百社溪春流已可愛散亂浴鳬鷖
　　　池上與師伯渾飲酒
冉冉煙生樹溶溶水滿池藻寒魚不食花暖蝶先知相
對飲鑿落不妨歌接䍦還山何用遽同過艷陽時
　　　寄李恱夫時監成都軍資庫茶馬司檄兼僚屬
　　　聞近治胥吏數輩
賔筵聊可樂筦庫亦何勞近巳尸鼠輩果能清馬曹晴
郊堪挈榼春事助揮毫借問浣花水只今深幾篙
　　　恭州報恩長老宣公以四偈見別用韻為謝
再到叢林得我驚斬新花果自然成種田更有僧祇户
乞食何如舍衛城
甑中炊米釜烹鮮莫道巴兒不解禪日日扣門來乞火
箇中已有一燈傳
大地八風初不動老夫自駕鐵船行莫憂船上不知曉
元有木雞來報更
海頭已白藏頭黒老去心情總不堪請唱德山歌一曲
却能打鼔似關南
　　　次韻杜主簿
平生有志欲歸休老向殊方尚轉流五畝桑今如卜宅
千章荻可比封侯幾經峽口江水夜往看峨眉山月秋
終恐官曹敗人意不如一笠釣滄洲
　　　喜簡元輔兄二首
元有不病者君無嗟遽衰閉門謝餘子扶杖看清時野
樹著花早春江生浪遲相過忍輕別小立為題詩
息女有所託衰懐寛老翁通家猶孔氏得婿似權公奕
世姻婭在平生憂患同追思九原友宰木亦悲風
　　　白宋瑞
聖主思獻納諸公專討論吾生端有命此去勿多言往
泛碧萬頃歸來朱兩轓江湖自可樂不必上龍門
　　　次師瓌韻
邇來才力愈衰遲說向諸公笑脫頥來對老夫何所見
歸求文字有餘師相期要作後彫柏自獻當同前列龜
莫學一官今潦倒白頭深愧伐檀詩
　　　與客飲池上
脫畧簿書外按行池籞中筍長風解碧蓮浄雨欹紅佳
客常契濶良宵難會同巾車幸過我取別莫匆匆
　　　次劉機將仕韻
承平玉燭四時和處處惟聞擊壤歌富國不須搜粟尉
勸民當應力田科使君身似社樗老故里賢如喬木多
今日九原誠可作吾誰歸者有東坡
　　　六月八日雷雨大作喜呈張仲季孟
雲霧相纒暝不開披衣衝雨獨登臺風號曠野吹江立
雷擘蒼山震地來從使郊原昬白晝剰教草木洗黄埃
夜涼如此真堪飲喜折圓荷作酒杯
　　　送李敞逆婦叙州乃予友恱夫之子也
初戲塗鴉壁今升奠雁堂真堪當寢醮已共乃翁長嵗
月良易得詩書宜自强他時再相見兒女即成行
　　　㗖荔子戯作
已覺香皮腥染乾漸憂熟顆鳥銜殘髙攀上帝紅雲朶
笑撮仙人白玉丹
　　　寄瀘南子止兄
杖鉞知何處看雲望欲迷真同阮南北各寄蜀東西峽
嶮水増急樓髙山為低春來日行樂桃李想成蹊
　　　吕子山楊廷仲廷試歸
布席三峨見升堂二妙來端須置尊酒一為洗塵埃翔
雪吳江渡薫風漢殿開往還雖萬里親得到蓬萊
　　　謝人惠生日詩二絶
本將豪句慰衰遲開巻寧知起我悲獨對春風揮老淚
如聞人誦蓼莪詩
夀我新詩意甚勤此難專享要平分願從薊子摩銅狄
可謝蘇公贈鐵君
　　　夏夜
樹隂髙下遶周墻静夜猶聞刻漏長斗轉未離天北極
參斜已近月西廂
　　　為邦
壤畫東西劒川分上下江論才難塞職逐食强為邦曉
起雨南畝晩來風北牕幽懐得陶寫賴有酒盈缸
　　　眉州燕游雜詠十首
　　　　碧瀾堂
清瀾深幾許夏潦冬即空定非蛟龍宅徒為螺蚌宫
　　　　葵亭
杲杲東出日萬方被照臨鸜鵒不踰濟草木有常心
　　　　臨風閣
舉扇謝風伯排闥有清音不可遣塵汙但當開我襟
　　　　晚賦園
雜樹畧就列清晨時涉園逢幽付鼻詠懐新勞目存
　　　　披風榭
屏幛盡通徹蕭然塵土空不畏趙盾日知有楚王風
　　　　起文堂
天地有萬籟中存韶濩音斯文未嘗廢但見古猶今
　　　　野航
方牀客常滿豈止兩三人誰可負之走長留採白蘋
　　　　芳菲亭
清隂夏可玩秀色春可餐桃李事且置四時各有觀
　　　　揺香亭
臨池可手攬何似湘水中冥冥望北渚木末有芙蓉
　　　　逺景樓
山川未為逺在此軒楯中我覺千嵗近民今三代同
　　　送李紹祖通判寧江
此去夔州氣倍増白鹽赤甲兩崚􁭢喜看司隸李校尉
往事髙人王右丞若使主公登紫殿亦歸郎省卧青綾
老夫只擬安田畝他日烝民頌中興
　
　
　嵩山集巻十二
欽定四庫全書
　嵩山集巻十三
　　　　　　　　　　　　宋　晁公遡　撰
　　律詩四十五首
　　　行役
胡為行役尚殊方已覺春容近艷陽石齒潄江飜翠浪
蔣牙穿渚出青芒艱難去國成淹泊老大逢辰倍感傷
幕府吾歸具朋酒兕觥猶及享公堂
　　　樊口
林烏晴自語水鶴暮知還故國浮雲外寒溪積雪間東
行臨赤岸北望阻青關石上窪尊在吾將酌次山
　　　上都
晚嵗辭荒塞青春赴上都望雲君日近犯斗客星孤獻
納看多士衰遲失壯圖功名吾已懶歸擬著潛夫
　　　溪上
野老門前雲覆溪雨晴雲氣亦霏㣲水生蘆筍纎纎長
日暖楊花細細飛得食慈烏皆反哺巻簾乳鷰自知歸
天涯物色堪行樂況復淮西近解圍
　　　春晚
苔色侵堦上晴光度隙來庭花隨鳥下池藻逐魚開舊
國悲銅雀新詩擬玉臺一春常道路歸即送春回
野樹交新葉春江上晚潮花泥粘落蘂麥隴散疎苗輕
籟因風發游塵著雨消遥憐小山桂久負楚辭招
　　　小築
小築何年隠巾車得再臨竹隂覆地薄樹影入池深雲
日清暉動山林暮景侵南枝棲未穏接翅有來禽
　　　秋隂
出林雲未斷入坐雨初霑急㸃鳴髙瓦寒聲㵼壊簷懸
牆閒玉麈散帙亂牙籖誰道幽居勝吾今吏隠兼
　　　蜀江
蜀江楚硤鬱巉巖雲霧中兼草木參飛鶻飜空投霽野
游魚跳水亂澄潭朝廷共仰辰之北羈旅長留斗以南
更欲暇時求勝槩每從隣叟恣窮探
　　　立春
我來佇立望晴空目極蒼茫萬壑中樹色昏昏酣霽霧
江紋細細織柔風一行殊俗猶為吏三揖今年擬送窮
聞道東田耕帝藉慙無賦奏大明宫
　　　江上春事
春來江上解霜嚴羣柏周廬筍出簷突兀貍頭䝉紫籜
參差龍甲長蒼髯閒思井臼髙人宅懶傍車輿刺史幨
留滯殊方憂鵩入今年試為發書占
　　　春回
城郭初瞻北斗移春回冰壑已流澌石林背日埀寒斾
江藻舒風引細絲物色徐看催嵗換形容先擬駐年衰
天涯草木雖無賴亦復欣欣及聖時
　　　巴城
比從關塞歴巴城不復衣冠立漢庭越巂江寒嗟獨往
瞿塘硤險駭初經雙崖石立懸深翠萬嶺排空送逺青
久抗塵容驅俗駕往來吾亦愧山靈
　　　清秋
清秋獨立望殊方粉堞遥瞻埤堄長水滿蒼江平巨硤
風交翠木亂寒塘滯留晚嵗違公府凖擬明年入帝鄉
多病早衰才不振豫慙無賦奏長楊
　　　潯陽
渺渺蒼江遶郭流菰蒲杜若滿汀洲山雲不動飛黄鶴
春水無邊没白鷗日落荒城聞戍鼓天清絶浦見行舟
老夫舊有湘吳興聊復今年作逺游
　　　郭外
脩林遶屋尚扶疎紺葉樛枝老不枯晴廡無風烏自語
秋塲落日雉相呼一區未有子雲宅半世空看摩詰圖
終擬買田陽羨去肯浮滄海逺乗桴
　　　趙主簿䕶貢篚至吳下有詩見示用詩為謝
軸艫千里薄樅陽未數當年漢省方勿為催歸啼望帝
且看奉引駕乗黄四邊毎報風塵静萬國同瞻日月光
我願與民歌擊壤求田當賣槖中裝
　　　觀雨
髙閣前臨野外村坐看急雨灑山根黑雲合沓奔崖暗
白水崩騰赴硤喧已快脩渠通草徑稍清瘴土浄柴門
晚來更報滄江漲津北津南没舊痕
　　　雨罷風大作
燕寢真宜雨卧聞風有聲莫驚無礙睡寧為不平鳴折
筍低行蟻飛梅暗打鶯最憐兩岐麥欹倒亂縱横
　　　江上
岸冷霜排草川明月上梅清游誠可愛深夜孰能來不
作尋山去難成訪剡囘此生慙野老過往只田萊
　　　白日
白日寒無色黄流漲未平雲低催夕暝江濁汚秋清尚
覺物多累敢期詩有聲窮愁今至骨書或似虞卿
　　　次韻程愿以十詩見示篇中多及故起居舍人
　　　程子山老懶姑取其一用韻答之
故鄉喬木莫知年聞道端居似玉川勿謂魯侯吾不遇
試言衛政子奚先傳家學問三冬足挿架文書四庫全
頗復因君懐柱史當時髙會有羣賢
　　　費子範以予銘其父墓持錦物相餉盡歸之姑
　　　留洮州綠石研一作詩謝之
大費家聲星斗埀乃翁名蹟世人知平生於此辭無愧
不減東京有道碑
訟牒裝懐塵滿胸少無筆力老尤慵洮州綠石堪為礪
聊與襄翁淬筆鋒
　　　王才諒歸自臨安備道羣從内集之樂感而有
　　　作
豈料髙陽里于今復舊游風塵兩地隔江海一身留夢
斷烏衣夜魂傷白帝秋臨平江上栁早晚繫歸舟
　　　病中
官冷經過少門寒亦懶開雨餘苔及榻病起研生埃客
淚隨猿落家書想雁來似聞溪上栁一一報春囘
　　　立春有感
嵗盡無人訪汳州東風應到未央樓荒垣草没牛羊入
廢苑春生雉兔游萬里艱難炊劒首十年流落夢刀頭
一官何事不歸去空戴南冠泣楚囚
　　　感事
征衣消盡洛陽塵泣向東風拭淚痕不及青春歸有信
一年一別樂游園
　　　木櫪觀
離離荒草滿遺宫羽化無人殿閣空白鶴亦應天上去
獨餘枯櫪起秋風
　　　層樓
獨立層樓上遥看衆壑中山頭冠落日谷口吸長風雲
霧吳天接江湖蜀柁通只今洞庭岸白浪没青楓
　　　溪上尋梅
凍雨霏霏不濕山冰溪淺淺欲生瀾我來問訊無消息
笑倩東風與破寒
　　　病酒
遣愁自笑筆無功醉覺花梢入眼紅本擬消磨付杯勺
不堪中酒過春風
　　　喜雨簡仲霍行之
久晴風暖紵溪城陌上輕埃欲汙人不惜春泥三日雨
且消烏帽十分塵霏㣲著栁空添色浩蕩欺花便減春
擬作郊居雌霓賦故人今日有王筠
　　　簿書
楊梢飛雪滿城風暖日催花爛熳紅詩興消磨渾欲盡
一春心事簿書中
　　　春晩
花輸落蘂歸蜂室風約疎簾納燕泥見此令人思故里
出門搔首忘東西
　　　二月
只知流落倦飄蓬豈識朝回合殿風二月春容山色裏
五更歸夢雨聲中
門外春寒數日風登樓聊恃醉顔紅水浮渺莽春畦外
山在冥茫暮雨中
　　　去八月同張文饒考試始遂言集執經問道至
　　　今不敢忘因成二詩
屬者俱被命敕書黄札光同將舜權量與較蜀文章投
分雖已晚傳經何可忘對床風雨地長記此升堂
通變莫如易韋編存至今如傳仲尼手盡見伏羲心此
去被清問豈惟䝉賞音要通天下志觀象得惟深
　　　二十七叔父書來說東都故居如昔
吳蜀相望萬里程經年書到說都城御溝猶泛宫花出
春草還依輦路生京洛衣冠皆去國東南父老亦傷情
鄭公鄉里聞如故方信文章可避兵
　　　讀江南諸公詩
吟盡江南草木春只今臺閣有詩人漢廷安用滄浪句
容我持竿詠白蘋
　　　午睡
漸覺銅壺刻漏遲捲簾花日弄晴輝午牕睡美無人喚
夢逐游絲自在飛
　　　南州
久矣吾人愧白鷗塵埃無路入南州愁横蜀嶺何年斷
夢繞吳江盡日流病骨本無軒冕相㣲官端為稻粱謀
與君共約東歸日江總還家要黒頭
　　　官舍
得閒誰更傍人門且喜深居少送迎楊栁春風埀地影
芭蕉夜雨隔牕聲病寛束帶圍應減愁攪枮腸睡苦輕
明日公庭有官事又須持板候雞鳴
　　　止酒
卧病經旬不舉觴胸中無復少年狂春心已逐飛花盡
午夢還隨白日長塵事無窮那可了詩情常在不能忘
閉門覓句無餘事書䇿紛紛正繞牀
　
　嵩山集巻十三
欽定四庫全書
　嵩山集巻十四
　　　　　　　　　　　　宋　晁公遡　撰
　　律詩三十五首
　　　即事
故國邊聲静鼔鼙依然宫闕淚沾衣端門曉日烏聲樂
別殿春風燕影歸目斷楚天嗟樹隔夢回梁苑逐雲飛
里中父老今誰在聞說比隣半是非
　　　寄子兼弟時聞有平都之游
春風殿閣百花香欲去題詩細作行聞爾東游有佳句
只應先我賦靈光
　　　遣愁
白盡汀蘋老黄彫岸草秋西風正蕭瑟何處不堪愁
　　　巴江
巴江暮秋末霜降千林空山色不改碧蓼花無數紅木
葉感湘浦蓴羮憶江東艱難志當壯吾未怨途窮
　　　懐子兼弟時在寧江赴試
霸國山河在秋風草樹疎羈游今幾日旅食定何如夢
想池塘句愁消鴻雁書細思治安䇿勉力獻公車
　　　又
江晩㣲收潦乗流久已歸沈郎正多病水帝有餘威鴻
雁幾時到脊鴒相背飛題書問行李東望獨依依
　　　予己未十月二十有二日去涪上越明年八月
　　　二十有八日以事再來觀山川之勝無異於昔
　　　而予之幽憂抑鬱亦自若也
重來閒曳杖藜行白帽依前似管寧風雨只如當日恨
江山不改故時青天寒未夕牕先暝霜晚無聲葉自零
詩罷時為洛生詠醉吟聊使故人聽
　　　送王和甄竇公瑞歸魚洞
壁掛凝塵榻苔生嘯月樓喜聞佳客至能為故人留雨
積山川暝風傳鼔角秋沙邊晩相別留眼送歸舟
　　　秋江
秋江水清不勝綠還與漢江顔色同望中白鳥忽飛去
落日丹楓相映紅
　　　和郭安道(在試院作/)
水落灘聲急風來樹影移懶窮千里目空誦四愁詩白
帽何妨隠黄粱未遣炊要令鄉國夢暫向枕中遲
　　　雨晴
西風送殘雨吹盡簷際滴稍稍江流清湛此千頃碧雲
收天倚蓋山静月銜壁秋容日夕佳真欲慰北客
　　　別郭安道盧能甫
客路悲秋落木邊江流滚滚尚連天病來懶著登山屐
歸去聊乗下瀨船回首關河嗟去國傷心風雨送殘年
相逢又作怱怱別擬續陽關第二篇
　　　偶題懐子兼弟
秋色丹楓畔愁心白雁邊東來又相失更擬待明年
　　　夢中作
舉鞭重到故都行予亦咨嗟恨不勝心與隴雲留漢苑
目隨煙樹遶秦陵
　　　尋梅花尚未有開者
問訊溪頭樹如何殊未春亦應心老大不逐世陳新
　　　有感
不見罘罳闕于今已十春素衣不忍棄為有洛陽塵
　　　雨中觀庭下梅二首
霏霏凍雨細無聲解洗梅花花上塵似與横枝借顔色
故應添我一分春
春近梅梢著意紅留花不發待東風籬邊一樹最佳處
半在冥濛煙雨中
　　　詠銅缾中梅
折得寒香日暮歸銅缾添水養横枝書牕一夜月初滿
却似小溪清淺時
　　喜雨
提封為國守樂歲見天心與此一年食賜之三日霖打
荷看急㸃厯竹有清音上帝嗟何逺昭昭寔汝臨
　　　三月晦日舟中
平生每欲惜芳菲人事還多與願違卧病不常同客醉
作詩才及送春歸
　　　四月一日舟中
𣺌𣺌無風浪自平順流乗曉放舟行汀蘋不與春同老
池草能隨夢復生山色向人元不改年華轉景未須驚
故人相會無多日有酒何妨為我傾
　　　師安撫生日
鼻祖貽謀逺承家積慶長青箱元不墜玉樹久逾芳氣
驗三嵎秀祥占五世昌向來蜀父老久憶漢文章試問
風騷將誰登翰墨塲浮雲玉壘變秋草墨池荒大雅淪
金石斯文厭秕穅九成方命舜三變必興唐東壁初觀
象南箕果降光終當薦清廟始驗出崑岡世喜韶音在
人皆肉味忘遥聞望帝國重立鄭公鄉議論看前輩春
秋守素王談經追服杜下筆逼班揚價重連城璧功髙
治水航詞源傾灧澦才刃劇干將思涌辭穿月文成字
挾霜髙明齊日觀豪徤敵風檣不但埀金薤方期兆玉
璜徑宜排稷下不用奏阿房退草三千牘深窺數仞牆
多聞正科斗博識辨商羊鄉黨尊王烈交游說鄭莊絃
歌化鄒魯文物見成康壯嵗觀周樂昭時笑楚狂風塵
天下轍日月魏中梁星列橋門外霜寒璧水傍應書隨
漢傳鼔篋上虞庠大䇿先多士髙談兀老蒼諸儒甘折
角宗伯許升堂擢秀聨龍虎凌霄翳鳯凰西黌聊偃息
北海暫徊翔絳帳師儒室青衿弟子行至音消鄭衛俗
學起膏肓德業方天縱才名故日彰築巖宜夢說負鼎
可干湯憲古興華旦蒐儒列奉常魯宫傳禮樂趙鐸應
宫商金納諸侯酎郊崇上帝觴朝儀修草具廟樂紀芝
房方刺封中制將分岱岳祊守邦嚴典禮範俗正隄防
恩賜尚書舄班齊騎省郎明光聨執㦸建禮入含香鳴
玉趨文陛埀紳拱御牀天臨豸冠動風凛獸樽涼禁省
吟紅藥朝廷少皂囊憂時惟賈傅疾惡甚張綱伏閣曾
留諫埋輪詎畏强忠言深慷慨直氣歘飛揚屢乞開宣
室常思請尚方馬皆貪立仗鳯獨見朝陽直道難容黯
羣臣惜渡湘虚心忘寵辱知命信行藏徼道森長樂周
廬肅未央贅衣重入侍交㦸儼開張地有長城固時無
寶瑟僵鳴鑾思禹穴飛斾入雷塘仗狩崆峒逺旌埀少
海黄方資清宿衛乃遽釋軒裳負郭俄回駕專城再耀
鋩化移江北枳訟决召南棠已去浮江虎潛軀避境蝗
使車更刺舉夷路看騰驤未即歸前席還聞出䕶羌不
通五尺道坐富十年糧念昔東南帝多興楚越疆聚星
占晉國厭氣走秦皇往者何勞繼今王未易量布書埀
象魏仄席在巖廊大業雖中僨神謀正外攘會須擒頡
利方擬殄燒當宇宙依秦樹山河接汶篁再令宫禁肅
必賴股肱良豈久留乗塞行看入奉璋無安都䕶府亟
趣舍人裝有客彈長鋏終年竊太倉乗龍安敢望飛鳯
果為祥貪祿難投幘登堂阻奉觴遥期千嵗夀坐見海
生桑
　　　范令人生日
文正埀芳久風流八葉蕭名傳慶厯頌功冠寶元朝人
物追三代儀刑正百僚後來登玉筍故自有霜條配德
皆乗鳯生賢必珥貂賦髙梁苑雪聲振浙江潮已慶生
金社俄聞夢紫霄颷車度弱水絳節下陽寥温潤珠無
纇清修玉不雕成家自褵結髙節陋琴挑靈匹期河漢
仙槎近斗杓擇夫得温嶠傳業繼班昭比物能吟絮逢
辰解頌椒早遵王吉儉久去少君驕絳帳詩書在朱絃
律吕調行皆圖史應步節珮環揺林下風姿逺閨中禮
法饒翟衣嚴象服彤史嗣英颷夙御魚軒駕和鳴鳯管
簫清標矜竹潤盛德頌桃天八桂知同秀三芝等後彫
他年看洗髓終不羨雲翹
　　　偶成
鸞鑑無塵月影圓不須朱粉汚紅顔待傳京兆眉膴様
剰冩春容入逺山
臉上桃花春自開眉邊栁色日全囘遥知弄粉粧成晚
應待温郎玉鏡臺
樓上東風簾幕埀纖纖春筍弄粧遲玉籠鸚鵡知人意
催報花梢日影移
深深小閤夜籠香日上珠簾逗曉光為喚羅帷春睡起
翠盆添水試新粧
　　　九日
霜林木葉未全紅疎雨蕭蕭不滿空萬里黄花欺病眼
十年烏帽怯秋風可憐望逺身能徤愈覺追歡嵗不同
便欲題詩問鄉國不堪囘首失飛鴻
　　　答鮮于晉伯再用游卧龍山詩韻見贈之什
康成名已滿山東復見談經鄭小同卧病向來嗟髀減
誦詩多謝愈頭風休隨賔客游梁苑合有文章動漢宫
如我空疎已何用一生丘壑坐竒窮
　　　喜王志夫來
懶觀南土化歸勒北山銘蠟屐乃相過巾車何不停復
囘千里駕去食五侯鯖想見知君到傳呼閤下鈴
　　　恭州教授宋師民有詩次韻
但聞兩廡讀書聲學館無塵地更清嵗久緇林皆木拱
春來泮水有芹生剰令龍虎登髙第再賦鳬鷖美太平
我老循行才不稱愧君刻畫與虚名
　　　聞伯初兄從周宣諭往兩京
聞道西從使者車殷勤問訊武侯廬卧牛已去多新冢
化鶴重來失舊居草木久荒門外逕塵埃應化壁中書
遥知流落歸無處未免悲歌問孟諸
　
　
　
　
　
　
　
　
　嵩山集巻十四
欽定四庫全書
　嵩山集巻十五
　　　　　　　　　　　　宋　晁公遡　撰
　　表
　　　眉州到任謝表
列爵惟五朝廷不輕用人近古者三風俗最為務本欲
付牧守之任必得通明之儒夫何選除乃在涼薄(中謝/)
伏念臣初無時用偶出故家豫臺閣之選者盖已七人
食郡縣之禄者於焉六世方當門户寂寥之不振豈意
陛下收拾而無遺近臣兄既執法於中今臣愚復宣化
於外本乏治民之善狀遽叨越次之名邦退而省循何
以報稱此盖伏遇皇帝陛下儉以富國勞以求賢念喬
木而懐世臣歎西北人才之無幾望中原而思王業乗
東南王氣而有為致令衰宗亦被殊寵臣敢不訪諸耆
舊考所見聞前事可師繼黎錞厚重而無擾大節是慕
如蘇軾剛直之不回
　　　謝太上皇表
始試以政治巴下邑之人今得此邦如魯好賢之國豈
其短淺可以撫循(中謝/)臣始者入疆信其近古務本力
作猶有三代漢唐之遺風絜大度長實與兩蜀彭漢之
比郡觀里閭文物之盛被國家教化之多赧然自慚得
此良幸伏遇光堯夀聖太上皇帝徳施罔極道合無為
不居成功退捐天下而築特室親授聖子並建豪英以
為官師夫何妄庸亦膺任使臣敢不勉修善政推廣上
心戒諭遠民皆將敬老而知禮追還舊俗益當合耦以
勸耕
　　　賀立皇太子表
　　　　太上皇帝
一人元良主兹大器萬世永賴繄我神孫豈徒重太室
之承祧亦以見慈闈之埀裕(中賀/)恭惟光堯壽聖太上
皇帝陛下既底于治不居其功財成以左右民退藏于密
貽謀以燕翼子永孚于休申固慶基式行册禮臣欣逢
華旦丕舉盛儀乗緑車以從但想日陪於侍衞列黄麾
之仗無縁往預於㑹朝
　　　　今上皇帝
正始王化之基少成於是知禮義太子天下之本豫建
所以尊祖宗因肆宥以施仁示與民之同慶(中賀/)恭惟
皇帝陛下祇承慈訓益懋永圖念后稷之艱難自周公
所陳一之日喜王季之夀考見太姒之有百斯男眷乃
春坊教之冬籥臣属居支郡遙想路朝位北上於横街
初涓是日瞻南向之御坐獨後羣臣
　　　賀册皇太子禮成表
　　　　太上皇帝
宫架三十六􁏐備樂在庭玉簡七十五枚臨軒授册盖
永中興之埀統實繄上聖之貽謀(中賀/)恭惟光堯夀聖
太上皇帝陛下嗣厯無疆徳施罔極豈獨受於帝祉盖
將裕於後昆含飴弄孫坐看勝衣之岐嶷持節遣使喜
聞奏版之辦嚴眷我慶基安于磐石臣仰知夀考之福
遂及本支之興比宣帝之愛皇孫今為既長見武王之
為世子古盖未聞
　　　　今上皇帝
神器至重長子主之典禮既行天下定矣聖意喜大業
之可託人心知宗鬯之有歸傳於邇遐為之鼓舞臣(中/)
(賀/)恭惟皇帝陛下懋建上嗣親承慈謨世嫡皇孫知宣
帝之所愛師道教訓必太公之可為豈徒盛有司之儀
更將求端士之助臣属居支郡阻㑹路朝設次於重明
門莫觀贊引拜表於文徳殿獨後走趍
　　　天申節賀表
養莫大乎天下極其尊崇穆將愉兮上皇享此逸樂載
逢震夙之月無不鼔舞于途(中賀/)恭惟光堯夀聖太上
皇帝陛下儲思穆清貽謀宏逺一日而見三天子當傳
序於無窮大塊之迷七聖人益沖虚而自得臣属居民
社阻詣闕庭獻禽于大安宫但想君王之致孝放雞於
新豐市莫陪父老之竦觀
　　　又
伏以十四月聖人之生慶闗廟社五十年天子之貴事
冠古今載逢震夙之辰尤極邇遐之喜(中謝/)恭惟光堯
夀聖太上皇帝陛下徳隆丕祚威格遐荒黄屋非帝堯
之心雖安清静便橋尋太宗之誓由畏聖明人既賴其
至仁天亦錫之景福宜舉廣樂以彰太平臣属領州符
阻趍朝列方明為御而昌㝢驂乗莫觀物外之游豫章
捧饌而聞喜持鎗但想宫中之樂
　　　提刑司
三聖合符同藝祖太宗之建亥五運埀統適盛徳大火
之司辰皇天所開振古未覩臣(中賀/)恭惟光堯夀聖太
上皇帝剛健不息志氣如神有虞氏巍乎其功殆將並
駕廣成子蹶然而起願就下風自得修身之方永享埀
衣之樂臣属使外服阻趍路朝君子既醉太平無若今
日公卿迭起為夀莫望清光
　　　常平司
四七之際盖受命而再興億萬斯年當與天而無極毎
逢震夙無不詠歌(中賀/)恭惟光堯夀聖太上皇帝陛下
經綸艱難埀裕永久陶鑄堯舜燕翼聖神之子孫軒墀
禹湯下視帝王之功業非特宗廟社稷之保祐亦應天
地神祗之扶持臣属此按刑稽於就列豈不夙夜庶幾
忠臣之愛君多所平反要助大徳之得夀
　　　㑹慶節賀表
一人挺生天以克肖其徳二帝驩樂邦其永孚于休翕
然大和萃於今日臣(中賀/)恭惟皇帝陛下興隆丕祚寅
奉慈謨伊吕伯仲之間求英才而既得文武父子之處
同聖夀於無疆臣不待示宴之慈已備既醉之福雖莫
與玉帛之國翼翼以趨有如聞管籥之音欣欣而喜
　　　又
遷亳居亳再啟興王之符以堯繼堯篤生命世之主惟
天乃眷介福無疆恭惟皇帝陛下仰奉貽謀増隆累洽
無怠無荒而蠻夷服近王近霸而孝悌修自世子而日
朝三今伸以天下之養惟中國之長技五更加以文徳
之威隠然安强致此寧乂某属膺郡寄阻綴朝班謹舉
公等之觴莫聞帝語願使聖人之夀豈止民言
　　　又
十月良月共慶聖人之生一元建元莫窮年紀之數欣
逢是日喜溢多方臣(中賀/)恭惟皇帝陛下丕承聖謨專
用孝治揜於往古未有前後聖之同時洽此至和遂使
大小邦之向道宜膺眷佑永享隆平臣雖阻㑹朝敢忘
稱頌堯父舜子當同介福之無疆鄭刀宋斤常見銷兵
而不用
　　　提刑司
起於后稷大哉繼繼之無窮生此文王今我聖聖而相
授是日可謂非常之慶上皇如見載育之初喜溢宫中
歡騰海外(中賀/)恭惟皇帝陛下志在復古神惟與能舍
南之光属天蚤已眷於上帝瀍東之卜惟洛終當返於
故都豈徒率土之濱欣然而歌又將華封之人舉是以
祝臣宜修職貢属奉徳音臣事君以忠心但勤於馳闕
儀及物曰享幣莫備於充庭
　　　常平司
漢四七之間再見於昭于天之盛舜五十而慕常喜誕
彌厥月之時綿宇詠歌慈闈歡豫(中賀/)恭惟皇帝陛下
日聞寳訓益務丕承雞鳴而至寢門何止神於大養鳥
迹之交中國將克定於神州奉迎上皇之歸遂如至徳
之世自今以始受天之休臣遙想宸居真為盛事神堯
在坐皆稱萬嵗於宫中叔孫為儀更置九行於殿上
　　　大禮進賀表
　　　　提刑司
圜鍾禮天而函鍾禮地當吉土之肇禋黄金為上而白
金為中宜諸侯之助祭凡修職貢敢後駿奔臣(中賀/)恭
惟皇帝陛下恭己亊親因時報貺日至以出建金支之
秀華禮成而歸奉玉巵而上夀臣属持旄節阻執豆籩
莫敢來王不能瞻四簋之黍惟恭用幣庶幾同九牧之
金
　　　　常平司
四圭有邸以旅上帝式舉大祠九州獻力以共皇天實
為故事適在當郊之嵗敢稽享上之儀臣(中賀/)恭惟皇
帝陛下因修明禋益顯盛徳太和浹於穹壤化羣慝於
簫勺之中至誠格於神祗達精意於陶匏之外臣將與
郡縣均被福祥厥貢惟金既已助於毖祀其比如櫛㑹
當報之豐年
　　　謝賜厯日表
厯象日月星辰使知時令善相原隰土地用勸農功豈
徒太史之常是盖守臣之職臣(中謝/)恭惟皇帝陛下則
惟順帝統乃得天儉而愛民安肯無益害有益動必合
序未嘗先時不及時凡在照臨皆思宣布臣敢不愈勤
牧養勿奪耕耘令正日成不待至於嵗㑹克謹天戒更
當奉於聖謨
　　　又
晨閏分夕閏分惟上聖得推步之正春囹圄秋囹圄使
有司順省繕之宜屬在平反敢忘遵奉(中謝/)恭惟皇帝
陛下覆露萬國輯和四時民懐有仁知告以蠶晏之候
王省惟嵗至率其大小之臣臣敢不欽誦是書益思其
職萍始生而視原野豈徒溝瀆之皆修麥秋至而㫁薄
刑要使狴牢之無滯
　
　
　
　
　
　
　
　
　
　嵩山集巻十五
欽定四庫全書
　嵩山集巻十六
　　　　　　　　　　　　宋　晁公遡　撰
　　牋
　　　太上皇后牋
藝祖之祧主此圭瓚秬卣文王之母見我聖子神孫喜
溢宫闈歡傳海宇臣(中賀/)恭惟太上皇后殿下王基允
正壼化盛行嗣皇承風豈止於思齊所以聖儲后稟徳
能使之習貫若自然臣考所傳聞冠於圖史授太尉册
於是日己侈宏休著雙童髻於内朝更為盛事
　　　皇后牋
命左庶子之贊拜於是禮成詣大長秋而進名皆當牋
賀中外之慶小大攸同臣(中賀/)恭惟皇后殿下慈教有
成芳猷允塞能推行於坤道以訓迪於震宫迺生而聞
正言盖自親􁀙豫建以重宗廟實慰母心臣欣覩昌時
初行盛禮太尉入立於閤外仰璽桉之尊嚴司賓引出
於殿前想慈闈之歡喜
　　　皇太子牋
刻白玉之簡持按在前服朱明之衣執珪就位初聞宣
册莫不属心某(中賀/)恭惟皇太子殿下孝以事親早於
諭教乃聖乃神乃武資我二帝之文以嫡以長以賢具
此三者之美慶闗廟社望協天人某適在遐陬阻瞻儲
禁諒守宫之設次豈惟官属之皆來恨分土而剖符獨
望羽儀之莫及
　　　又
以嫡兼以賢當主宗廟之鬯抱孫不抱子實慰上皇之
心五學既成萬邦以正某(中賀/)恭惟皇太子殿下温柔
毓悳敬愛事親出則近於正人入復敷於祖訓昏定晨
省惟堯言堯行可得聞日就月將宜文子文孫所以聖
青宫懋建赤縣歡傳某歎此閎休揜於前古問朝夕於
内御者常視膳於兩宫置左右而帝愛之更承顔於千
嵗遭逢盛際鼓舞遠民
　　狀
　　　貢麩金狀
列聖所貴莫如三品之良舊章攸存願從九牧之貢前
件麩金盖藏於市非斂於民遺子滿贏皆有富饒之實
與土同價益彰節儉之功
　　　又
天生五材當供有國之用貢惟三品實為麗水所生爰
率邦彛敬歸王府前件麩金利以從革得於披沙象物
以知神姦可助夏后之鑄正土而底財賦不須毛伯之
求
　　　貢銀絹狀
孝莫大於尊親養以天下物无可以稱徳惟我友邦爰
率典常恭修職貢前件銀絹本以愛養成此富饒曲薄
具而蠶繰盖由齋戒之勸刑罰中則甕出更彰瑞應之
圖
　　　又
屬臨彌月山川鬼神莫不寧咸率舊章箱篚幣帛以將
意敬自侯服旅於王庭前件銀絹雖出地征盖由家給
夜皆識其氣知風俗之不貪冬年號其寒見富饒之足
用
　　　進銀絹狀二
　　　　提刑司
帝王之制可舉而行兹為故事天下之物莫稱其徳聊
抒下情前件銀絹出於沃饒取以藝極往實作貢之篚
敢後走趍鑄為上壽之鎗永資宴樂
　　　　常平司
大哉乾元生民莫報其徳養以天下聖子以事其親前
件銀絹本溢於山盖藏之府仲夏東井正御明堂之朝
大賂南金豈止淮夷之獻
　　功徳疏右語
　　　天申節
為天下君已成功而髙蹈祝聖人壽當久視以長生是
惟普率之情莫報生成之施光堯壽聖太上皇帝伏願
年髙五帝仁覆萬方廣成子之修身不待具茨之訪道
天可汗之在上永令回紇之畏威
　　　又
彌月既臨凡我尹伯庶常之士即日相率至于浮屠老
子之祠爰設净筵共祈景貺光堯壽聖太上皇帝伏願
嗣周厯服埀舜衣裳億萬年敬天之休自髙上古之壽
七百世守器以正更如聖祖之書
　　　提刑司
太上有立徳盖神祇祖考之皆安率土莫非臣顧嗟嘆
詠歌之不足属臨彌月往扣真乗光堯壽聖太上皇帝
伏願永御綿區倍膺景福同太祖丁亥之嵗生而神靈
推大撓甲子之書周而復始
　　　常平司
天祐聖人不禱祠而福衆於是日皆竭蹷以趍凡集梵
宫用祈景貺光堯壽聖太上皇帝伏願巍然髙拱樂此
太平游於巖廊而無為常偃萬方之兵革長於上古而
不老親見百世之子孫
　　　㑹慶節
伏以黄老佛之道歴代之所共尊微盧彭之人祈福於
是有禱恭即誕彌之月相與駿奔於庭皇帝陛下伏願
永享萬年再清四海放牛桃林之野此志必成獻禽大
安之宫其樂無極
　　　又
非常道非常名盖為清静之教歸依佛歸依法是謂調
御之師可以迎上天之休可以使聖人之壽恭因震夙
共効禱祈皇帝陛下伏願神以扶持天所仁愛得其位
得其壽固髙揜於百王合其徳合其明更永臨於萬國
　　　又
黄老于漢而佛于魏盖自千載而來泗沂入海而渭入
河爰盡九州之地共崇其道仰祝吾君皇帝陛下伏願
儲思穆清承顔温凊古之胥訓胥保惠永稟徳於慈宸
天其命哲命厯年自膺時之純嘏
　　　提刑司
天佑民而作之君篤生是日臣歸美以報其上正在斯
時禱於梵宫介於景福皇帝陛下伏願壽髙五帝徳被
萬方東面而征南面而征威遂加於不服西海而準北
海而凖化當格於無疆
　　　常平司
有王者起盖不坼疈而赫厥靈為聖人氓固常春秋而
祝於社及履帝武之日願即浮屠之祠皇帝陛下伏願
邦休永孚天壽平格非特致上帝之夢與爾九齡盖將
同王季之親申以百福
　　　中巖祈雨道場
惟長於千夫百夫若嵗大旱乃至於一日二日靡神不
宗終焦槁之未濡凡禱祈而莫應皆謂尊者近在中巖
盖一念之甚慈兼六通而無礙密雲自西郊不雨能憫
斯時隠雷在南山之陽可召而至敬遣官属祇設净筵
顧以守土之拘阻於伏地以請其如激切當即感通
　　　圜通道場
惟此封部盖百乗十萬井之田計其賦輸乃一嵗三十
倍於古宜我慈憫念其困窮已於播種立苗之云初救
其旱暵忍見遺秉滯穗之將及使之焦勞願終惠於疲
民想不遺於神力
　　　又
惟聞思修王有大誓願於閻浮提國為衆歸依今我部
封之田遭此旱暵之苦嘗聞神力善救羣生使沸鑊之
湯而化為池不起于坐㵼净瓶之水而散作雨非有甚
難敢期軫念以埀慈遂即尋聲而赴感
　　青詞
　　　祈雨設醮
為政不善害於時和自夏以來再以旱告固知上天不
宜屢瀆毎念荒年實有可憂豈惟轉車人徒之属連無
以奉饟亦恐父子兄弟之離散不能為邦願憫夏畦久
勞而未償無使秋稼埀成而或敗嵗則大熟民可小康
　　　又
民之貧困未有甚於此時田無斂收則使餓於我土惟
天眷佑以時雨暘乃自是月以來遂致膏澤不下田畆
之苗莫立隄閼之水未通今者部封惕焉憂懼儻三日
之不雨必百榖之無秋如此閔閔農夫丕降汝罪告于
皇皇后帝寧丁我躬吁嗟以祈隕越于下
　
　
　
　
　
　
　
　
　嵩山集巻十六
欽定四庫全書
　嵩山集巻十七
　　　　　　　　　　　　宋　晁公遡　撰
　　啟
　　　眉州到任謝執政啟
不謂姓名徹政事堂之右地遽膺制詔賜防禦郡之左
符揣分非宜撫躬自愧某切觀兹地盖異他邦風俗甚
文有蘇程石典刑之尚在江山良美與彭蜀漢境土之
相連久矣所傳號其難治通儒宿學則不令而治庸夫
俗吏則雖令不從廟堂何自於聽聞忽加除授閭里皆
為之驚嘆未有識知豈徒無補於縣官亦恐見輕於父
老某官輔佐明主増隆丕圖大賢無所不容兼短長而
並用上策莫如自治冀内外之舉安豈期惷愚亦與選
用五十無大過諒知更事之寖多三千惟一心當體同
徳而不懈某敢不自知慶幸親見升平地接蠻夷属雪
山之無警民安田畆喜天鼓之不鳴
　　　上政府啟
太宰詔王必礪世而磨鈍大夫授郡當治業以赴功外
不乏於軍興内無困於民力使匹夫匹婦之得所免吾
君吾相之為憂惟有於嵗月之間能副上意不宜於職
事之外輒通私書若竿牘之屢修致道途之相望自非
其敵誰復敢然某朅來効官忽至踰嵗毎聞二府大臣
當出處之際初無一介行人達聲聞於前以小事大其
體則宜由卑瀆尊於禮不可惟將飢餓於土地則合赴
愬於門庭載念羈窮行及換代儻歸休有地亦飯蔬沒
齒而無言顧貧病可憐須疾首蹙頞而相告庶幾得禄
不至向隅某官帡幪斯民衡石多士以康濟之才而力
行康濟之政有恢復之慮而不示恢復之形期於數年
成此偉績惡不仁者其為仁矣愛四海而皆推恩思有
飢者由己飢之恐一夫之不被澤仰觀忠厚之意具知
宏遠之規某竊恃髙明遽陳悃愊波之餘者君及晉庶
軫大賢惻隠之心人莫如於我敬齊肯為虚言寒温之
問静思干犯併切兢惶
　　　上楊㕘政啟
猥被上恩改臨劇郡属問途於境上與故老言知休駕
於里中有大臣在拊躬自慶進記宜先竊以古之為邦
政有先務莫敢無人於子思之側未嘗不式於干木之
閭盡其禮盖欲聞其言敬其徳所以訓其下而况廟堂
之老近居鄉黨之間藉其徳望則足以化民承其風㫖
則足以為政豈其迂拙乃此遭逢某官士之凖繩國之
耆艾巻懐天下之智謀而居於五畆之宅收斂天下之
法式而寄於三里之城浩然而歸始如孔子之反魯淡
乎不出皆惜孟軻之居休儀型可師習俗自美人皆成
於謹厚吏相戒於貪殘吾黨小子不知所裁盡持循於
善道我孫黎民亦職有利咸安樂於故鄉顧刺史何幸
之多將部封不勞而治某暌離固久就見匪遙念樂正
子之來未定舍館要事竒章公以禮乃重朝廷
　　　與楊㕘政到任啟
久疲遠道念衣服之不潔清將謁大臣須沐浴而後齋
戒雖已入境未遑欵門當諏日於卜人復請期於侍史
瞻依良邇向慕尤深某官歸榮故鄉震耀多士霖雨之
澤斂之下施於里閭台星之光赫然上見於分野益令
兹地加重他邦某頃輒通牋特䝉修報人皆相謂禮宜
絶於百僚情有可言使更馳於一介其為干冒併切兢
惶
　　　問候虞㕘政啟
樂聖避賢願歸印綬過家上冢言返里閭釋政省之憂
勞獲故鄉之安便難稽遠業暫佚真祠某官名髙搢紳
勲在社稷昨遇有為之㑹皆稱難得之時若不靖夫邊
烽漢則幾殆今猶傳於境外秦豈無人帝不忘於念功
意將倚以納誨為政者毎人而悦誰復能然不知者謂
我何求公亦奚恨惟大臣進退之際本前賢出處之常
溺者由已溺而饑者由已饑莫有識胷中之志仁者謂
之仁而智者謂之智姑一付天下之言某早被深知肯
同流俗當將相和而士附自揣涼薄而安敢前及賓客
衰而家居則思親近而不忍去輒懐管見仰測天心聘
使或來必歎張昭之不在國家所賴寧容裴度之常閑
延英之開跂踵可俟
　　　謝吳宣撫啟
郡縣轉輸正當流馬之運詔書選授忽守卧牛之城雖
有懼於夙興復退思而知幸竊以逺方梗命累嵗窺邊
顧幅員凡在於提封而安樂不殊於平日至若蠢愚所
領之郡尤如從容無事之時阡陌為農兵革之容不識
里閭好學絃誦之聲相聞夫何餘生得此樂土兹盖某
官書功盟府為國長城比聞外敵之交侵豈特遐方之
所恃坐而制勝有長轡遠馭之謀逸以待勞無亡矢遺
鏃之費遂令巡属皆荷生成某敢不効職惟勤撫躬自
慶要須督父老之力穡致周積倉恨不遣子弟以戍邊
遵漢故事
　　　賀宣撫吳郡王啟
舍爵于廟聖主深嘉其功裂地而王天下猶恨其晚歡
騰有衆榮冠當時竊以用兵以來幾四十載帥師於外
凡六七公孰有兄弟父子相率以守邊致使官府都鄙
常為之安堵國家所賴威望獨髙宜備禮以臨軒并闔
門而行賞某官自授齋鉞隠為長城敵人避其鋒敢潛
窺於塞下士卒服其徳皆樂屬於軍中頃出武都坐收
徳順將入闗而拓境忽受詔以班師非惟惜功名於難
得之機盖念遺君父以未除之患如聞行路巴人蜀人
之有言歴數近年韓王張王之莫及比執介圭而入覲
特歌出車以勞還都邑爭先而聚觀陛楯合語而歎息
舉家之經百戰共謂其難即日而封三侯未足以報併
加寵數式表元勲豈與彭越之同功更過汾陽之異姓
世祚東海必傳後嗣之子孫畫像南宫盡掩中興之將
帥某喜聞册命阻賀轅門帳御如漢王之居想益隆於
體貌尊寵拜顯宗之傳顧豈限於彛章請今太史之屢
書傳作宗臣之盛事
　　　謝監司帥臣啟
比試治民儉於百里荐叨易地違之一邦始者入境以
觀風號其通經而知法四邑著籍之户盖盈五萬三嵗
較藝之士殆至六千絃歌之聲閭里相接西蜀成都之
大有不及者東漢大學之盛盖庶幾焉故多才智之民
尤難牧守之任為政未盡善負薪必議於市中讀書不
知方斵輪亦笑於堂下賴髙明之臨按致教化之流行
悉稟成規庶幾無事某官宣上徳意為國信臣人主如
堂實有賴於廉陛庶民惟草皆自偃於徳風官吏無不
洗心愚蠢可以安位但當遵守無可施為某敢不更以
詩書訓其鄉黨仕無逺近實與寰内諸侯之不殊政有
迂疎亦恐泉中老翁之見笑
　　　賀樊漕啟
即家而拜鄉黨有光乗傳復來父老相賀竊以國之遣
使職在觀風均節一道之盈虚考察四民之善惡閭里
欲為浮薄而不敢州縣皆以有無而相通眷我提封異
於他郡俗喜譏議可畏文士之筆端家藏詩書乃多在
庾之粟粒地貧則斂之不足人巧則服之也難今得學
古通明之才而當持節循行之任况當臨撫罔不周知
必將條教不日而成於是蠢愚可得而治實為幸㑹尤
極欣愉某官學問精深性資沈厚文章深得其要有三
代坦明之言政事尤為所長如兩漢循良之吏比嘗漕
引復以最聞致正宁之咨嗟賜鋒車而促召歴觀近世
皆不俟駕而亟行獨歸故鄉乃遂杜門而髙卧聖主益
為之嘉歎大邦嘗畀於便安以為優游田園朞月然後
之郡不若寵賜旄節功利即可及民恩隆如斯公起可
矣某幸兹守土聞彼聚談皆傳昔日之曽來亦愧休聲
之莫繼雖宰予不雕之木朽質難追而召伯所憩之棠
清隂猶在栽培㒺怠矜式無忘
　　　賀趙總領轉官啟
天子大計三年應乃懿徳命秩加進一等並于正卿雖
咸謂之殊恩顧猶稽於大用某官才堪富國徳足芘民
念餽餉之久勞俾師徒之宿飽在廷皆思其至得侍同
朝當宁方倚其能可使治賦難於選代寵以褒遷近者
天語之逺傳憫吾民力之重困特煩考覈將議蠲除盖如
疾病之可憂甚於膏之上肓之下或恐簿書之難信謂
其有若無實若虚惟惻隠之深仁必推行於上意皆倒
戈以北正敵人徹戍而盡歸有大造于西使諸郡給軍
之大减庶幾薄賦不致乏興即見大門受陽報於无窮
真是上穹以隂功而相畀某敢同闔部亟遣奉牋佇觀
召節之來兹又將賀想開宣室以待不可以留
　　　賀陳茶馬啟
帝念𣙜牧擢華省之望郎職在清華加内朝之延閣訓
辭甚寵眷倚益隆竊以法始於前代而密於近年效見
於本朝而盛於今日既取其利以寛民力又發其餘以
空敵資儻能事舉而政修可使兵强而國富公來何晚
衆謂有時某官才宜六卿名滿九牧豈止從容於臺閣
固當謀議於廟堂不遂持從槖於中乃使乗使軺於外
惟試之詳者盖欲大用而知之深者特觀逺猷僅取三
千匹而還顧李廣利之可笑止増百萬緡以獻若陸師
閔其何功必思利害之相權即掩古今而專美坐臻滋
殖誰肯伐園以避其征盡致駿良焉有數皮而歸其直
迄登休績亟列近班某獲在部封行奉條教當備執驅
之校無後㑹期更繼思臧之詩載形歌頌
　　　賀任運使被召啟
乗使者之傳久勞逺方招大夫以旌盖思至論想黼扆
之虚宁望鋒車之亟來凡在提封切相與語雖憂其去
無以芘覆於下復喜所願遂將論列以聞非徒成就於
功名抑亦慰滿其郡縣某官早負成徳毎懐永圖共推
蜀部之英宜預漢廷之議嘗欲安民而濟衆有伊尹心
誰敢較徳以量才與諸任齒暨當漕引深察盈虚安得
杼軸空而漫不知坐視倉庫竭而督愈急傷異時之聚
斂盡責所無冀抗疏以建明悉除其弊方下巡属各具
條䟽乃者南面之朝慨然西顧而歎見虞公而稱五絶
可為大臣計孟子所謂一鄉必皆善士無煩於外遽召
以還與其通進於銀臺之前曷若指陳於玉階之上民
斯胥慶帝亦有言喜朝夕納誨輔台以其入覲殆神靈
使公教我哀此矜人須即日以施行俾有邦之休息某
兹因贊喜輙敢問途齋航果濟於大川敝邑實為於通
道君召不俟駕固闔境之莫留客入則就階尚迎門之
匪逺
　
　
　
　
　
　
　
　
　嵩山集巻十七
欽定四庫全書
　嵩山集巻十八
　　　　　　　　　　　　宋　晁公遡　撰
　　啟
　　　謝䕫路監司啟
初至部封未習民俗坐堂上而稱太守固已甚慚視衆
中而見老翁殆將竊笑私為之懼敢負所知追思昨者
稟受之良規尚可取以施行於今日某官列州承楷多
士向風將為君子而為野人使之各得其所不可小知
而可大受宜其進用於朝乃眷遠民獨為厚幸盡涵濡
於美化如安樂於平時今天下書同文盖有待乎於變
諸大夫皆矜式兹特見於所臨某近䝉薦論雖去巡属
必稱承流宣化之任不辱眷私庶使陳義秉法之民無
可譏切
　　　謝成都鈴轄啟
佩刺史之印綬實領兵符望大將之鼓旗亦有軍禮屬
當視事之始敢廢通牋之儀某官才髙和門功在盟府
可與古人而並駕豈徒敵國之知名已試治民季布守
股肱之郡更宜入衞祈父為爪牙於王孰謂清時尚留
遠服但使四川之地恃若萬里之城何幸斯人再見雪
山之重寧久於外終列雲臺之圖某仕本為貧器非適
用預憂他日之瘝曠正賴諸公之保持竭其土地之征
亦已極矣責以軍旅之事則願學焉
　　　賀䕫路周運使啟
治民考功既上三年之最計户轉漕遂煩六轡之驅煥
乎皇華溢於鄰壤某官才任煩劇聲聞京師早讀傳家
之書典刑具在盖深開物之智議論有餘兹擢領於轉
輸必更圖於滋殖力為勸課盡使長刀短笠以燒畬皆
有盖藏無復小市孤城之爭米第恐鋒車之至不容坐
席之温某慕用良深披承尚阻雖百書不如見面未接
英游而千里可以同風固知道合
　　　與瀘州王安撫啟
近獲視事未知為邦因念三揖三遜而外初䝉置酒盖
得一話一言而去皆可書紳與其誦歎而服膺曷若施
行而布政拊躬自幸拜貺實多某官執徳不回作事可
法乗桴浮于海能化嶺嶠之民排淮注之江嘗行呉越
之地觀其威徳則皆諸公之莫及語其功効則又當世
之所難慨然有為盖自三十而立考其已試未易一二
而言某頃登公堂熟聽至論坐之坐而食之食待之有
若於賢人步亦步而趨亦趨繼此當如於夫子
　　　與程安撫啟
千里而來以利國家藹然衆望十室之邑必有忠信况
此名邦將何慰於輿情亦惟恃於耆徳庶幾矜式可免
曠瘝某官抱負智能踐更夷險進居宰輔可為寧王之
大寳龜傳及子孫亦使郎君之施行馬豈期退託久爾
燕閑忽自樂於故山遂無心於當世三千臣之事虞舜
豈以耋老而固辭八十嵗猶亮武王而况耄期之未至
某泛舟至具望履有期春服既成雖喜趨承之匪遠介
圭入覲第恐趣召而已行
　　　與趙㕘議啟
属此守邦懼不勝任雖思家戒當修身謹行而無墮媮
猶畏民言或陳義秉法而相譏切所恃賢哲可為芘存
某官卓然大才推於當世浚明祗敬兼臯陶九徳之施
直亮多聞真孔子三益之友宜逢大君子之知己遂使
小朝廷之得人必將審事廢置而處其中如欲救民疾
苦而贊其决推此實惠洽于逺方要歴數諸公開府以
來皆莫如今日用賢之効某本縁逐食猥至分符方有
抱虚負殿之憂無忘應辦所望循名責實之政早議施
行
　　　與交代范才叔啟
魚鳬蠶叢之開國道此阻修雞犬圖書之共船困於偪
仄瞻承在近沿泝忘勞某官才猷静深器宇凝重隠几
而卧顧名望之自尊閉閤不言己封部之大治諒比屋
之太息念折轅之將行某預憂迂疎莫繼忠厚至是邦
也聞其政皆稱刑罰之何施惟有徳者能以寛但撫規
模而永歎
　　　再與范才叔啟
泛舟而來是何濡滯解組已去不見踟蹰悵良覿之莫
諧撫初心而自失某官躬稟厚徳衆推耆英正當收攬
豪俊之時豈宜回翔郡國之地才能是用盖甚武帝汲
汲之求筋力何施奚責子思僕僕而拜即應還於魏闕
難更屈於彭門某㑹晤未期瞻依徒切恨不窮日之力
後宿亟至近郊庶乎朞月而已有成一遵善政
　　　答李雅州啟
猥守一邦方愧心勞而政拙相望百里敢言地醜而徳
齊竊承視事之初輒致交鄰之問某官政能知要才善
撥煩雖云當塗之所知尤恨用才之未盡逺方何幸盛
徳肯臨治績屢聞盖共稱於循吏交游相謂豈宜棄於
諸侯想召節之遂來恐親仁之難久某無由趨謁但切
馳懐如平生之懽顧期㑹之未卜察鄰國之政當矜式
於所為
　　　答魏普州啟(徳原/)
不見閭里有飲鄉杖者出逺承翰墨如與上大夫言載
味情辭彌増懐想某官政務寛厚世稱惠和富貴不離
身無一日就於燕處鄉黨莫如齒盖諸公謂之老成深
知治道之無為益笑後生之多事豈宜承流宣化於外
正當饋醤執爵於朝徒切傾瞻何由㑹晤或時指顧識
童子之釣游安得來歸從邦君之賦詠
　　　答唐昌州啟
守一州之地得免抱長飢之憂道千里而來未克見故
人而喜重枉華翰想同鄙悰某官素稱精明屢治煩劇
尤善為剴切之論嘗應詔而上書皆謂出忠烈之門宜
褒賢而録後久藏利器尚屈遠方諒必詳試其才然後
大用於世某前此未至悵然有懐自入封部而甚驚果
覺山川之良異信為故國望喬木而知其尊更考先賢
酌老泉以觀其味豈徒賞晤時望降臨
　　　答楊知郡啟
貧無以食尚戀微官愚不自量輒當劇郡迫簿書之期
㑹属府庫之空虚正欲謀於老成庶幾有所矜式某官
政踰三最名著一時論才固善於為邦課最尤髙於治
賦稱顯諸侯於世盖有成功禄上大夫於家猶稽大用
就閑雖久為樂則多某既至之初未知攸濟要當蹈聖
人之所戒克勤于邦不止從流俗之相傳寧媚於竈更
望誨告以警迂疎
　　　答伏長寧啟
分土治民俱為千里之長撰詞遣使逺辱一函之書静
而省循豈所宜稱某官戎事曉暢戰多著聞嘗繼伊節
度於安州亦如皇甫正於益部聞瀘川命大府之帥
自漢庭建髙牙而來乃謂此邦盖是君之寵弟時加其
禮有若事其大夫某幸以親仁稽於奉記非敢後也屬
簿書之少閑何日忘之藏懐袖而不㓕
　　　答嘉州何倅啟
比獲接辭特承告善雖敷陳於治道商也起予顧越在
於他邦回非助我某官凜有英氣蔚為聞人父老惜其
未歸莫不聚歎丹稜之野聲名隨其所至徒以増重烏
牛之山某方此勾稽幾於疲薾毎念操刀之欲割使誰
為之藉令飛舄之復還行亦去矣因報來問愈切馳懐
　　　又答
使千室為之宰未遑朞月之有成取一人拔其尤毎恨
鄰邦之所奪更書忽下染翰以辭某官受知諸公見謂
良士盖久聞於政最俾進列於州端為趙魏則優而不
可滕薛大夫果即傳於治効講齊魯之都而以觀鄒嶧
鄉射乃將去而遠游遂趨公朝必有巨用某尚期過訪
少慰傾瞻是魯孔丘徒但相望而竊歎之景丑氏宿肯
不見而遽行佇聆足音併俟面寫
　　　又答
則吾大夫後徒縁積累以推遷奪吾同官良孰助衰慵
之拊字遠承勞問難副褒稱某官儒學有聞吏課屢最
為當途之識察移重部之劇煩老者安少者懐之已去
思於善政鄰之厚君之薄也皆見誚於鄙夫某深厭浮
辭願觀勝士是故惡夫佞者亦何取於空言曷月予旋
歸哉遂共圖於實効
　　　答潼川袁倅啟
自頃入疆盖嘗問士大夫曰未可也更察衆言鄉人之
善者好之孰如執事逺承墜翰怳若接辭某官名聞友
朋學有文獻若使論才而定位任漢公卿比從奉使以
觀風喻蜀父老迨其返報宜以同升尚煩泥軾之行未
賜鋒車之召近有里閭之彦已趨表著之朝祖生先吾
著鞭何足多羨衞君待子為政行有特招某惟望終更
即投閑散擊壤當為於一老經邦悉付於諸公必與貞
觀之行秘書俱登要近願繼慶厯之頌聖徳盡入詠歌
　　　答卭州蒲倅啟(㮚/)
自金堂之别相望千里之途賜銅符而來將見一鄉之
善况於敬慕尤所詠思某官郡縣著聞里閭矜式謂已
登於通顯何尚處於燕閒不求贏餘僅及中人之産豈
有老大猶乗下澤之車某行遂瞻承願從咨訪頒白不
負戴矣要令父老之相安忠告而善道之正望箴規之
不吝
　　　答叙州杜倅啟
剖符出守初無横草之功遣使貽書敢辱維桑之敬過
實之語省己何堪某官才能有餘譽望甚美城南舊族
尚傳二曲之風流劒西聞人無愧三蘇之學業未趨召
節猶屈佐州將咏樂郊宜修問牘顧長途之未暇誦來
翰以徒慙
　　　答程倅啟
道千乗之守付此散材州三老之家尚其多士辱緘縢
之見及知文物之具存某官繼世象賢修身謹行如恥
枉道何必去父母之邦誠能居鄉申之以孝悌之義使
里閭盡化其徳則郡縣皆稱其賢顧此衰遲何其幸㑹
某俶裝已戒就道有期明日遂行庶及鑽燧而改火舍
館未定即當命駕以欵門
　　　與眉州倅到狀啟
春服既成念將見於耆徳布帆無恙喜遂及於近郊未
即承顔尚勤引領某官積有士望蔚為世家凡先後之
識知無賢愚而稱歎父子之道天也宜克肖於風流季
孟之間待之盖可量於才美某嘗為同氣之執友亦辱
尊公之薦論兹復游從豈勝幸㑹
　
　
　
　
　
　
　
　
　嵩山集巻十八
欽定四庫全書
　嵩山集巻十九
　　　　　　　　　　　　宋　晁公遡　撰
　　啟
　　　答史靈泉啟(皋/)
千乗之家而百乗之家俱為分土五年以長而十年以
長何足推尊諒懐占數之私過辱修書之敬某官先猷
不墜治行尤髙素業相傳盖遠自周太史清時何事顧
猶為滕大夫深思徒御之來歸遂作鄉閭之矜式某尚
阻㑹晤冀聞誨言論其土地之宜子之所知也告以仁
義之利吾則願學焉
　　　答㴝彭山啟(商老/)
伏承髙才肯治劇邑見可而進知難而退諒審擇之甚
明臨下以簡御衆以寛必施行之有道某官勿憚巨室
先求弊源念粟米之征與力役之惟兹是急彼斗筲之
人何足算也無以為憂儻府庫之盡空則郡縣之不立
食焉而怠事既有感於斯言勉旃無多談幸力收於實
効
　　　答劉銅山啟
則掩口而對有同事長之恭不税冕而行無乃就途之
遽長牋為貺厚意難忘某官足以决科方將出宰如雨
追思於一别于今豈止於三年非法不言非道不行顧
相知之盖久何聞而來何見而去曽莫可以少留感慚
之深悵惘兼至
　　　答李眉山啟(繁/)
及瓜而代既解秩之亟歸贈人以言尚貽書而相告敢
忘此意有感予衷當今風俗媮媠而愈衰致使搢紳習
熟而莫怪賞善罰惡者指其不恕循名責實者謂之太
嚴不知多貪鄙之人皇皇以求財利儻亦為茍簡之政
蕩蕩而無紀綱或云漢宣帝之時所稱魏弱翁之治以
朝廷深知其狀於郡縣頓霽其威盖志在於用而不在
於民故性近於矯而不近於道如其可改則今日之是
而前日之非豈曰相違恐智者有失而愚者有得某官
毎欲語上常思用中盍觀九疇建極之辭詳察三代循
環之理寛之敝則必濟以猛弱之極則當救以强正宜
訓迪於友朋安可唱為於言論可以終身行者無若徇
公而㓕私今之從政殆而難與同條而共貫願堅其守
以副所知
　　　答彭山知縣啟
有徳者進而無徳者退初知易置以來不令而行與雖
令不從必能灼見其理兹承至止殊為欣然某官名傳
諸公衆謂良吏今得弦歌之地號為盤錯之難既授版
而不辭想省躬之可辦盖由才選豈待三注三唱以聞
當察弊源殆非一朝一夕之故勉應有司之課以寛老
守之憂遠辱華牋敢忘厚意
　　　答蘇小溪啟
方此入疆粲然埀問千里而來告之以善宜為讜論以
相規九原可作吾誰與歸今捨大門而莫可某官盛悳
之後舊學猶傳為縣有聲不减績溪之政藏家具在可
讀文安之書聖朝方欲求耆老之子孫指日必遂乗鋒
車於道路某永懐先壟益想遺風下馬尋董相之墳敢
忘故事化鸖至蘇仙之里尚冀神游
　　　答梁山黄教授啟
士曰何以利身皆如市道子可謂不背本乃若古人念
改秩之匪遙識察廉之有自遠貽華翰良佩至情某官
不忘為僚見謂知己當面輸心而背面笑肯同浮薄之
風全身害仁而殺身成頗明歸潔之義薦論何力遠大
可期某聞諸往來久矣嗟嘆顔淵請事斯語誰復能然
宋魋其如予何彼安足算亟為裁報併切感藏
　　　答朱教授啟
伏承命駕相過修辭甚寵肯輟南窻之寄傲已荷重勤
更觀北闕之上書益深嘉歎某官學實足用志將有為
賦王粲從軍之詩盖嘗出塞歌魯侯飲酒之頌今乃就
閑惟二論雖髙而易行何諸公欲留而不可某亦知慷
慨願與講論一言以蔽之固無先於富庶五人者友也
恨不預於游從佇送歸航預増遐想
　　　答宇文教授啟
受成於學方期訪道以質疑接淅而行忽乃終更而告
去共知散地難滯長才某官能讀典墳見稱宗族生于
富貴固無待司業之與酒錢觀其勤勞不可謂先生之
糜廩粟盖得克己復禮之道宜居知經近古之邦自顧
衰蹤敢留逸駕盍見明主當七旬格苗之時載誦來書
若有三宿出晝之意良為感歎莫究敷陳
　　　又答
莅官行法敢辭州縣之勞人主善為師願聞鄉校之議
政過辱事賢之禮仍多溢美之言某官詩書該通才智
茂美下帷受業豈專一巻之師問學質疑可為三益之
友惜將去於序室喜即講於露門某自領牧守之符日
勤官属之問獨喜髙明之特立不以諛説而相期盡信
書而不如無盖各厭於浮語未免俗而聊復爾乃卒貺
於長牋感怍之深敷陳㒺究
　　　答張教授啟
行役良遠導江幾見於為沱㑹晤匪遲飲酒將同於在
泮願見之意翹企于中某官才能優長學問博洽芝蘭
庭内尤多宗族之賢枌榆社中嘗出棟樑之具宜膺召節
入講胄筵某兹喜髙軒已臨家塾吾其與㸃風乎可及
於舞雩子必從周文哉無忘於監代
　　　又答
王式病免歸家誰為講藝曹交請留授業日冀得師今
觀此行良副其望某官才秀蜀士經傳漢儒始學古以
入官不出門而知道笑至海而航㫁港肯捨仁義而弗
由觀導江之自岷山必使淵源之有本想大府恨見之
晚而諸生盡出以迎庶幾匪朝遂稔嘉譽
　　　又答
伏承受命兹久聞其却掃而杜門趣駕肯來助我化民
而成俗瞻承良邇欣慰殊深某官讀書既多為學甚富
果進膺於公選俾分教於諸生是邦大夫已佇聞於告
善吾黨小子皆相慶於得師願言疾驅以副遐想
　　　答杜判官啟
念當尊賢未及坐云則坐行遂入境正望聞所未聞何
為膏腴之辭顧乃聨翩而至某官蚤以成徳游于諸侯
必將釐正於州綱相與講求於吏道况適丁於多事杼
軸其空豈宜務於空言簡牘而已更期直諒以輔衰遲
　　　答時官啟
事其賢者自顧恐非其人載之空言豈若相規以善但
増慙悚何補衰遲某官綽然髙才溢於華藻宜追近古
之道要為篤實之言如務唇舌之間再斯可矣盍思口
耳之外一以貫之儻悉鄙懐佇聞至論
　　　答陳縣丞啟
遠辱貽書喜聞就道勿謂已老自同許縣之聾所冀有
為無使藍田之負某官久登仕版必悉民情期㑹當峻
急之時縣邑須嚴能之佐今日之事我為政豈可因弊
以媮安天下莫與汝爭功佇望察亷而稱最何當披晤
速副詠瞻
　　　又答
學道愛人必行其志為丞督事肯曠厥官茍無期㑹之
稽即稱考課之最某官今將為政何異聚徒日知其所
亡猶察簿書之放散邑無不當問勿容胥史之媠媮使
官属皆誦其勤勞則太守敢忘於論薦願言匪懈竚俟
有成
　　　答樊縣丞啟
奉法典城正資官属之相助為丞督事乃辱才能之肯
來將遂披承良深欣慰某官早通吏道本出世家閭里
皆賢盖襲召公分陜之舊衣冠相繼實從元帝渡江之
行豈謂三秦之英尚為百里之佐某比幸良覿願言疾
驅對南牆之松無但謀於自樂來北山之杞顧肯使於
獨勞
　　　答馮司法啟(汝檝/)
今之法曹盖仁恕椽擇於選部須老成人乃能議獄以
不苛可使有邦之無枉某官世濟其美父教之忠士何
貴於决科學要知於從政讀書不讀律顧前賢立論之
未通適重而適輕盖歴代折刑之所戒得髙才而能務
此則老守復何憂哉佇俟瞻承以副属望
　　　答家司理啟
益部之賢通義為盛諸老如草頭之露乃易喪亡當時
若琴上之星已多零落豈謂行路忽逢故家某官風流
尚存文采甚富聞老夫受天子之命為邦人喜刺史之
來必令耆老之相安宜教衰慵之不逮千里而來亦將
有利使西蜀之皆傳九原可作其誰與歸捨東坡而莫
可姑持此志以謝所知
　　　答張監税啟
方將之郡未有膏澤下於民何遽飛牋乃與官属誦其
美殊非所望徒重其慙某官蚤以敏强預於推擇雖踐
更之未至思奮勵而有為君子欲訥於言當念才能之
自効天下願出其路必令商旅之皆來某佇期異時遂
酬斯語使衰遲之有賴顧敷染之奚殫
　　　答王縣尉啟(倫/)
各居異部特貺華牋謂因論薦而徙官不敢忘徳更喜
衰遲之授郡可使足民皆非所堪徒重其愧某官早宿
其業能世其家察廉者至於交章考課者為之増秩盖
由積功累行以致爵位則異衆人安可進賢授能而利
國家以為己力復念老夫之出處欲同長者之戚休相
遺以書殆有過於賀錢萬自量其分何以稱其近古三
姑為獻酬莫謝勤懇
　　　答王司理啟
三年使有勇難望古人之功數口可無飢徒竊刺史之
禄遠辱貽書之慶知無乏食之憂某官繼世能賢居鄉
稱善早致王公之譽近居常伯之銓有如丙少卿之賢
起郡獄吏行膺魏武子之舉為縣大夫某久阻披承毎
深懐詠兹更勤於勞問顧愈極於感藏
　　　答楊茶幹啟
猥居属部實依喬木之隂敢辱長牋特致維桑之禮第
慚涼薄難稱重勤某官生于士鄉濟以家學洙泗之地
其人皆有俎豆之容崑崙之山所出必為圭璧之寳自
宜得搢紳之敬乃不居幕府之尊有如問其長老先生
修辭甚謹安得裁夫吾黨小子上品或來庶幾瞻承遂
慰傾向某近亦遣使愧弗如儀誦來書之贈言愧其不
能也視前日之上記無乃太簡乎更冀寛明俯埀照察
　
　
　
　
　
　
　
　嵩山集巻十九
欽定四庫全書
　嵩山集巻二十
　　　　　　　　　　　　宋　晁公遡　撰
　　啟
　　　答師將仕啟
受命而來如乗長安廐吏之馬貽書相候皆若單父陽
橋之魚既自謂於雅游何乃同於流俗某官庠序之老
鄉閭所稱久為其黨之師尊宜識斯人之利病屋漏在
上而知之在下盍為慷慨而盡言古學為己而今之為
人當察衰遲之有志陳此篤實之論愈於溢美之辭㑹
集匪遙敷陳可畧
　　　答周文學啟
望玉壘之雲瞻依久矣得銀鈎之帖開讀粲然但自撫
其衰蹤顧難堪於至意某官尚居里巷未試官曹知柳
下惠賢鄉人皆同此論使漆雕開仕老夫嘗論於朝辱
懐感之不忘致修書而相問其如銘佩莫究敷陳
　　　答杜文學啟
壯嵗讀書乃不預有司之選聖恩優老當少慰平生之
勞被服増光室家亦喜某官始以命士起於諸生新沐
者彈冠得為有官之君子羣居必異席見尊達巷之黨
人富貴盖由於天功名多在其晚田彼南山而治蕪穢
行將食禄以代耕失之東隅而收桑榆宜勉積功而累
行
　　　答張通直啟
自西徂東想趼足之良倦看南成北顧老眼之何知未
審是行其歸曷月某官恪勤自守温厚無苛昨者換縣
之始來安於繼粟之不入可取可無取共知處己之氷
清有能有不能將見掄才而器使遠承勞問良切感銘
　　　答侯縣尉啟
才不稱位毎愧諸侯之皇皇賢雖滿前孰若一士之諤
諤朅來兹久未副此懐某官居鄉有聞學道自得宜慕
柳下惠直以事人顧如司馬公言皆稱好豈智者之過
慮乃淺哉其見量自今傾耳以須更俟苦口之告
　　　答青神簿尉啟
自領劇煩正須官属之助雖稽遠大未脱簿尉之中其
在衰遲良為欣幸某官早承世禄能習義方惟時有無
窮聞必欲功名之遂著為吏視己成事無忘祖考之所
行自然居官可以稱最勉哉就列副我察廉
　　　答師監酒啟
乗皂盖之車未至己慙於父老過青衣之水相迎敢辱
於親朋况獲髙文益慙至意某官知道之奥玩易之占
近觀通經學古之儒止為分章摘句之陋莫識精微之
用徒誇誦説之多有能明吉凶悔吝之先則不失進退
存亡之正惜哉斯世達者其誰願聞剴切之言以豁衰
鈍之意何晏不曉者七事想必已得於中管輅莫及其
一言未委可與之進更期㑹晤併得討論
　　　答梁山劉知録啟
初無善政誰能既去而見思忽辱華牋乃獨不忘而埀
問褒稱過實展誦増慙某官得道資深持心近厚小大
之獄雖不能察念刑罰之惟中出納之吝是謂有司視
簿書而甚謹宜膺論薦行遂超升某方在道途亟修竿
牘如謂衰慵之可亮無責報謝之不周
　　　答金水楊縣尉啟
舍館定然後求見喜畧識鄉黨之賢日月除曷云其還
承獨阻山川之遠方深詠徳忽辱貽書某官共推耆年
素負篤學韶善而武盡美矣此邦盖兼二代之文晉材
而楚實用之吾子乃為諸侯之客招延莫可歎息何言
因來幹之告歸布鄙悰而修報
　　　答蘇監税啟(藻/)
九卿之子譽早著於里閭千里而來職乃當於關市何
為蹭蹬良切歎嗟某官才誠有餘命則未遇文髙同學
莫預南宫進士之唱名詩似乃翁俱法東坡先生之屬
句甫登仕版將往算緡請輕之以待來年衆皆有望不
足者而廢中道子豈肯然佇觀刺史之察廉遂録世家
而登用
　　　答眉州鄉官投獻啟
不圖厚意乃得名邦酌老翁之泉要識前輩之風味訪
先賢之宅必有故家之子孫曽未欵於門牆忽先候於
道路(未相見云曽未/及郊忽先墜問)某官世業不墜鄉評甚髙周雖舊
邦有維新之文物魯無君子今焉取於典刑豈容久客
於外藩即見榮升於髙位某才猷短淺性識迂疎固知
民罔中惟爾之中當思勉勵更望子率正而孰不正以
助衰遲
　　　答官員投獻啟
豈無他人而不如同姓故遠從愛弟之游我有㫖酒而
以燕嘉賓亦欲延鄉人之善既勤逸駕復貺髙文某官
辭章既工趣向甚偉宜求當世之豪傑益廣平生之見
聞過我何哉抑君誤矣曳裾而至盖有踰於冠者五六
人掞藻可觀寧止取夫武成二三策但深嘉歎莫報至
情
　　　答石簽判啟
比自千里而來思有矜式首問一鄉之善願見老成悵
然増懐邈乎在逺某官耆艾之後交游所稱先世風流
盖並蘇程之老近時忠厚豈减建慶之賢兹遽辱於貽
書尚不忘於尊吏誦髙文而永歎喜前輩之如存勉修
蕪辭莫謝至意
　　　答叙州孫監税啟
頃識先公嘗為東里之縞帶今觀嗣子非若西華之練
裙辭章不凡儀冠甚偉某官深達吏道早知義方作善
而賞於朝行致爵位漱石以利其齒盖有家風豈期相
遇於是邦益復追思於雅好某既懐疇昔且歎滯淹轅
下之駒何為尚留州縣屋上之烏可愛况見子孫感慰
之深敷陳㒺既
　　　答孫監酒啟
毎見諸儒但修惟桑與梓之敬豈無讜論庶成拔薤置
水之規豈衰鈍不足有為故髙明未嘗相誨某官年為
耆宿學富多聞欲効王子淵作宣布之詩不察衞武公
求箴戒於國孰謂無能之一老果如所賦之二章惟善
人能受盡言無乃過量於鄙志有文章能聽規諫正當
見勉以前賢載誦雄篇良乖雅望雖感慚之良甚顧報
謝之敢稽
　　　答朱將仕啟(唐卿/)
承扣發之甚多慮善以動顧省循之不稱何言之諛安
敢忽忘第深慙怍某官志思相助才盖有為至于再于
三皆所陳之剴切利不百不十當更熟於討論毎誦長
牋具知至意非有求於鄉校徒餔啜而來何以謝於忠
謀聞善言則拜
　　　答謝承務啟
頃與尊公嘗偕計吏為臣者射己之鵠俱選於廷愛人
則及屋之烏况逢其子方欣良覿更辱長牋某官躬稟
異才蚤傳舊學奕奕而有風氣本襲髙明温温而維徳
基尤為粹美夫何不鄙如欲相師儻縁聲氣之同宜思
直諒之益念此衰鈍困于劇煩知之非艱盍盡陳於治
道言之無罪必見察於鄙懐属事不閑裁報甚畧
　　　答新及第楊宣教啟
頃為主司分試諸彦大比三年考其藝不獲盡觀朝取
一人抜其尤亦足自喜所得厚矣何辱謝焉某官未嘗
窺園今果射策幸逢願治之主將使悉著于篇十哲之
列四科吾豈夸多而為貴百夫不如一士子當極意以
盡言儻令天下稱别闈之得賢庶幾異日為老夫之増
重
　　　答新及第張宣教啟
比在别頭莫觀舉首盖如草木區以别無由親選其材
盡使桃李在其門於是莫諧此志何有衰遲之力難當
推挹之辭某官多聞前言深識治道賢能將獻於其上
再拜受之功名要卜於此行一見決矣敢伸善頌以報
來牋
　　　答新及第官員啟
近亦預被漢庭之分命乃在别闈不得盡觀蜀士之綴
文少窺麗藻何為謙謝猥及衰遲某官屢以言揚果膺
籍奏無謂決科之已晩當思學道之可行念是邦文物
之實繁監於二代顧有司品題之所取作者七人賓興
雖少於他州名節要髙於異日斯言不負其得則多豈
徒太守之與榮抑亦諸公之改觀
　　　答文將仕謝解啟(榛/)
尚學尊儒盖出蜀郡守之後考藝論秀遂預周鄉老之
書皆謂世家當膺鄉舉某官學勤負笈志務肯堂况今
多士之僉言盡歎乃翁之清節抽手板而還丞相確不
可回乗肩輿而見主人超然自得髙風如此嗣子宜賢
沛然流澤之有餘行矣決科之可冀益堅兹志即副斯
言
　　　答趙監税謝解啟(彦材/)
凡在庠序皆長孟子之詩書見稱主司孰若文王之孫
子果膺論秀共喜得賢某官通書属文授詩卒業入為
王卿士自先世之多才樂有賢父兄宜盛年之好學勉
哉待問行矣決科獻大夫賢能之書豈徒從於鄉舉上
長安都國之頌當更取於主知兹因華翰之貽畧致善
言之祝
　　　答諸解元啟
預鄉大夫之獻書良為公選為郡刺史以勸駕實有光
榮特枉來牋敢忘至意某人才兼俊造學富淵源遠自
先儒不减西河之化善為髙論猶有東坡之風及試於
廣福之庭殆多於矍相之圃鞠躬以入拭目可觀嗟我
士無譁不閔有司而不累長上諸大夫皆曰以補文學
而以為郎中盖考行以宜然顧歴年之未有豈其老守
䝉此休聲當更懋於逺圖遂前登於髙第
　　　答史解元運司發解啟
厭鄉黨之考藝不足發名就計庭而決科俱云得士凡
為知識同助懽愉某人為蜀顯家出周惇史非逃於楊
而入於墨顧常守於師承豈愚於虞而智於秦盖始逢
於賞鑒勉登髙第以副願言
　　　答楊解元啟(光雅/)
大比之年將考道藝之士計庭所得多出公卿之家皆
無間言可謂精選某人傳其舊學博以異聞盖廊廟之
老臣乃大門之諸父兄弟之子猶子信與其衆不同仁
義之心良心固宜所藴者大還家少憩躡屩遂行請歌
宵雅之肄三看擢禮闈之第一家聲不墜鄉黨斯榮
　　　答楊蒼舒投易啟
主人曽未有言客不先舉老夫况已廢學叟之所知意
者感傷其無聞乃以羅列而自獻徒為披玩莫助發揮
某人蚤得師傳欲明繫表若止論象數而不究其用則
是執章句而有牽於辭要慕聖人之通經五十可以無
過常鑒匹夫之挾藝二三動㒺不凶何須辨揚雄所凖
之何如但當戒京房其行之非是茍滯於迹孰識其微
念難虚辱於咨詢因輒妄談於陳腐
　嵩山集巻二十
欽定四庫全書
　嵩山集巻二十一
　　　　　　　　　　　　宋　晁公遡　撰
　　啟
　　　賀虞㕘政啟
王季日朝毎問廊廟之老周公朝至即處樞機之廷士
民聞乎復來道路為之相慶竊以當天下責望之重逢
聖君際遇之難試觀經營於四方真可謂之古未見何
至臨御之六載曽不能以大有為或謂强國在得士而
固嘗求賢或謂為政在責實而固嘗下詔逮今列位莫
副眷懐聽㫁者專求已説之勝而各務於乖違按察者
但徇私好所在而不公於取捨剛毅强敏則云苛刻而
生事庸懦貪鄙則以鎮静而得名茍思媮合以取容孰
肯與衆而為異上雖切於圖治事何由而見功如欲勲
格于天無若力除此弊某官兼備九徳受知兩宫盖属
為社稷之臣將使復祖宗之土昨上章甚力衆恨莫能
留公既去位則思帝曰誰復佐我顧還家之未幾已召
節之亟行趣還路朝親御神筆一日不見殆形寤寐之
求三年有成必須功業之就想如蕭何之謁而見髙祖
盍用姚崇之説以要明皇浸潤既知取彼譖人而投畀
昊吁俞以戒不與舅氏者有如河某得於傳聞為之感
歎喜君臣之相悦信載籍之所無遙計倚毗太尉相尊
等爾孰謂愚蠢小子胡汝往哉惟更授於閑曹庶少安
於孤立兹為大幸實倍常情
　　　賀虞樞密改除宣撫使啟
聖主乃眷此方慨然南面而歎諸將未有所属命我西
樞之臣往臨漢中鎮服境外豈徒連營喜而動色固亦
敵國畏而寢謀諒天啟於睿衷使公畢於能事盖新安
之晚嵗頗失統御之和况武興之重屯莫知什伍之數
盡除斯弊今正是時某官深被柬知再居宥密必為國
家畫經久之策遂於疆埸圖備豫之方宿兵三邊而部
分未甚明綿地萬里而緩急何以守莫若坐轅門而申
令咸得超軍伍而自言各相推舉足以見議論之公退
加考察然後究才能之實昔周世宗於是拔以次而為
何徽之代近曲將軍以此選於衆而得吳玠之才既擇
良將而付之戰攻又建强藩而為之扞蔽果令形勢可
得而恃則免倉卒不知所圖是為節制之師悉據要害
之地明公可歸廟堂而端委有事則出羽檄而指揮一
定規模但觀機㑹當宁埀衣而何慮寰區奠枕而不憂
率土之濱莫非王臣兼可收於故地生民以來未有夫
子孰得比於元勲某竊願明公之名髙出古人之上輒
陳鄙夫管穴之見皆本當世搢紳之談敢冀髙明或埀
採納
　　　謝制置啟
七里之郭久矣汗顔六轡如絲忽焉在手不待臨軒而
後遣益慚充位之無堪况此詳讞之司最為頺敝之極
雖近有馮大夫之可紀盖嘗為沈益州之所知然治閭
里之民而不問其官曹惟按郡縣之吏而不及其左右
莫識大體徒為小苛果欲去姦猾委靡之風宜遂用剛
毅正直之士夫何孱瑣乃使循行此盖某官宜居九官
來鎮四道藴旌别淑慝之鑒懐惻怛慈愛之心事有可
言奏章屢上而無所畏罪或不赦諸公力請而安可回
隂察夫牧守之否臧將請於朝廷而廢置如謂愚蠢或
異輩流致膺禮樂之光華必自門牆之論薦某益思自
勉要有可觀有邦有土而告爾祥刑豈惟奉詔載馳載
驅而周爰咨度弗敢憚勞
　　　賀制置加寳學啟
聖朝考績明詔疇庸巍乎昭陵之圖書寳為大訓嘉我
益州之連率共惟帝臣遂正學士之名式重大府之寄
尚嗟其晚未稱其才某官謀猷沈深器宇凝重望其容
貌足以使朝廷之尊聞其風聲自然増習俗之厚九牧
所歎三年有成錦城雖樂而不如還家屢形奏請蜀地
之易而猶履平地方播詠歌將以慰故鄉之思於是申
延閣之命某適依大厦之庇尤願髙牙之留况眷倚之
意推挽於前而巡屬之情感戀於後幸承平里閭之無
事與優游鄉黨以何殊仍嵗有秋民皆安業為國强飰
公勿言歸
　　　賀張茶馬啟
帝誦在坰之詩歎其政壊公由將漕之最就以節行咸
謂精選而來必有大革其弊姦吏懾畏士夫歎嗟某官
深通政經素藴賢業周旋要近而乃稱裁剸煩劇而有
餘屢更艱難親與士卒而同甘苦能發隠伏一見簿書
則知詆欺共惟宏才宜任計相属以著籍之數駒不舉
書甚者去嵗之終馬以連死慨然當宁念此曠官安得
如唐太僕之良四十萬匹何以充周天子之廏一十二
閑遂膺委寄之隆即觀蕃息之盛某所欣同部即獲並
游亦喜此物之逢時皆䝉伯樂之顧佇見他時而入貢
復作穆王之圖
　　　謝張茶馬啟
分土治民莫上三年之最受命乗傳忽預八使之行與
賢哲以同升撫迂疎而増愧某官抱負仁義通達古今
善論國家因革之宜如指諸掌不擇内外險夷之地能
致其身帝憫其南鄭風霜偃簿之勞詔休以西蜀山川
便安之樂軺車久駐於闗塞戎落多知其聲猷少待初
陽必扈鐵驪之駕盡來絶足不煩金馬之齎某盖久暌
違毎深懐詠幸共居於治部要皆奉於詔條天下憂而
憂况嘗聞於前輩夫子步亦步更當効於宏規
　　　賀陳茶馬被召啟
側聞當宁思見異人豈有天下之才使其久外兹出省
中之詔趣以亟還諒對路朝即膺大用竊以謀國者求
其必合則忠言孰敢進事君者憂其不悦則直道安得
行儻陳利害而甚明果獲盡聞於上或觸忌諱而不用
是亦無愧於中雖微功利見於當時要令歎息稱於後
世庶幾昭代不謂無人而况遇於聖明毎思獻納寧不
容於忠直莫見聽從惜諸公畏避之滋多致累嵗寂寥
而可恨察其用意本所願持禄而養交逺者踰年終不
免奉身而去位觀聽之士属望於公某官毅然有為卓
爾特立昨乗傳而始至曽坐席之未温方觀號令風采
於七八月之間已得根株窟穴者數十年之弊聲績遠
播盖若鶴鳴聞于天市㕓大驚乃見鼠輩尸諸市前者
未有凜乎其難属求治於臨軒數興嗟於當饋丞相之
印頻上政事之堂屢虚凡束帶而立於朝誰其勝任將
審象而求諸野冀以得賢忽焉眷懐惟我𣙜牧察所用
於蜀部信可移於漢庭辟舉無私官属不可請謁而得
摘發皆當姦猾於是次第而除審參政謀必副上意某
輒忘蠢直仰揆髙明能受人之言者然後能諫君能好
人之訐者然後能遠佞幸無計於用捨期自比於聖賢
成功則天固知其數之已定有辭於世將書於史以無
羞自今以還傾聽以待
　　　賀張遂寧啟
起於真祠授以督府朝士昨聞而歎息何乃遽歸天子
尋為之驚嗟夫豈不用兹頒明詔允穆輿情某官如古
争臣負世重望至今表著之論士皆稱切直而盡規大
疑謀心及人後雖咨衆忠言逆耳利行誰復似公頃居
䕫部之時亦上漢庭之奏力陳皁棧之性難涉江湖之
行果騐其言馬之死過半矣毎觀所至獸相食且惡之
信為蕃宣之良尤推慈惠之最未容報政即入告猷某
不喜一方之民獨霑九里之潤所願執事等輩盡登輔
相之尊遂使今日朝廷再若祖宗之盛
　　　賀張潼川啟
懐箕子明夷之學既幸逢西周之時歌召伯甘棠之詩
乃出聽南國之訟若時有識竊相與言使施於州郡雖
及民者多留用於朝廷則為効也大遙想提封之相慶
第恐召節之復來某官時為通儒天降大任至今廣漢
之政冠絶有唐以還大易之書能知夫天地鬼神之狀
平生所至但見於簿書米鹽之間顧其施為盖已俊偉
比超升於華省謂盡究於雅懐豈謂明公遽以疾病而
辭遂令當世莫見功業之就上亦歎息恨難挽留進直
裕陵圖書之藏上應奎璧之象并付潼江形勢之地中
分參井之光殆與成都俱稱重鎮某行當辭郡忽預按
刑安得聲名籍甚諸公之間良資推挽敢忘天下譬如
一堂之上更盡哀矜
　　　賀樊瀘南啟
守邊最為任重詢黄髪則㒺所愆當宁深知公賢錫介
圭以作爾寳想六纛之既至同三軍之晏眠人其相安
坐以無事某官柔嘉維則悃愊無華語人必極其言吾
無隠乎爾為政莫見其迹徳其至矣乎盖平生不求於
勇功而措意專用於誠服逮兹臨闗塞之地必有以得
部曲之心推其教化可以厚人倫施其忠信可以行蠻
貊姑且居蕃宣而作牧行當盡尊事以乞言某雖異提
封尚鄰樂土顧此防虞之戍介于堡障之間今喜諸葛
亮之度瀘南人不復反但恐太公望之在鎬東海其盍
歸
　　　賀利路張提刑啟
朝廷念大臣之家仕者托落制詔出少府之節命以循
行知寛厚之有餘舉平反而相付遙想其部相慶於途
某官所至按臨尤稱慈惠凡千里皆歌舞其賜無一夫
不䝉被其恩盖推父母之情亦各言其子也雖是胥吏
之賤何以異於人乎殆可求於前賢顧難論於今世專
務省事剖斗折衡而民不争庶幾無刑導徳齊禮而恥
且格某佇聞課最即報召還遂登近侍之班不止今日
之賀
　　　賀利漕王參議啟
送以禮樂之華當調兵食佐我樞機之老仍參軍謀傳
聞皆謂之得賢衰朽更欣於接壤某官學為足用志欲
有為固已朝廷不次而屢遷然於才畧猶蓄而未究兹
輟廣陵督之任遂從仁壽公而來諒懐先猷是為舊鎮
按形勢之具在歎規模之可尋方盛年以臨漢中慷慨
而將有立顧當時之制閫外忌嫉而不能容豈上天深
惜於前功使後嗣克成於今日賓主相遇古今所無想
九原之驚嗟吾不如也聞一時之措置人皆仰之某幸
忝心交莫遑面賀令舉世始知於吾黨故爾不凡要平
生濶視於斯人有以自重
　　　賀查總領啟
南向而朝甚念虚名之重賦西顧而歎不圖横議者累
年欲寛此四道窮困之民當用兹三館英俊之舊制書
初出歡頌載馳必使聖主美意即日而施行於是遠方
彫郡自今其蘇息某官議論精確詩書該通豈特涉道
之尤深要皆適時而有用昨去漢庭而出使最怜䕫部
而軫懐代民之輸以鉅萬計愛君之至盖不二心尋命
乗軺乃來易地相承玩習至於簿書圖籍之盡亡立為
更張粲然法度憲章之具舉諒應休問亟徹睿聰餽餉
永久之規須其裁定詔令復除之惠待以布宣如止取
辦州縣之間何以滿副朝廷之望既膺重寄當有逺謀
某竊揆髙才盍登大任非喜明公之居是職民以為小
不亦宜乎但喜斯人之得明公助而不税則皆説矣
　
　
　
　
　
　
　
　
　
　
　
　
　
　
　
　嵩山集巻二十一
欽定四庫全書
　嵩山集巻二十二
　　　　　　　　　　　　宋　晁公遡　撰
　　啟
　　　賀成都鄭運判啟(丙/)
益州最號富饒實為重部漢庭不輕畀付必属名臣諒
治狀之升聞果制書之寵授聲華素著歡頌已騰某官
望重諸公才髙當世毎見嗟稱於廟堂之上盖嘗揚歴
於畿甸之間故事皆先治民爰出於外大夫有可利國
益觀其能衆語此方帝勤乃顧丞相以謂盍使公往天
子若曰其如予行八百萬緍之給軍當四路財賦之半
一十六郡之除吏有二選銓衡之權是惟天官地官之
所難將見大事小事之皆舉並委兹任即還于朝某佇
諧瞻承深慰疇昔一身二任方憂攝官事之不堪百拜
三行日望從燕私之匪遠
　　　賀潼川馬運使啟
南方之强共深推服東人之子今喜按臨見膚使之用
賢識聖懐之念遠循行云始歡頌宜多某官嘗代王言
尤髙朝望謂當正鳳閤之位顧乃乗熊軾之車在於一
時可為冠冕視此二郡真若秕糠縱未還供奉之班豈
容置鄙小之地久使外庭之留滯仄聞黼扆之咨嗟君
薄淮陽耶若有倦而欲去子於天下也盖無施而不宜
姑領轉輸佇膺趣召某比聆乗傳即欲修牋計其道路
之勞重以簿書之事至中昃不遑食何暇報書既數月
可以言敢無通使其為欣詠莫究敷宣
　　　謝樊運使啟
錫之山川謬為分土送以禮樂不待臨軒雖視事以觀
風實撫躬而懐愧某官聲滿益部望髙漢庭以九徳俊
乂之才當一方循行之任軺傳所至無不砥節以向公
郡縣之間各皆奉法而循理豈特巡属相慶於路亦喜
迂疎遂逢其時某尋已問途即將覿徳顧平生未習其
事何以使好生而洽民心幸長者肯與之言庶幾乎奉
使而稱上意
　　　答任都統啟
上將軍處右特畀兵符諸大夫曰賢實諧公議豈止師
徒之喜悦當念疆埸之晏安全蜀之人同辭相賀某官
勒功帝籍布政和門撫士卒而有恩臨戰攻而無敵昨
閫外初失於大將而軍中相與之聚談雄名素髙羣望
所屬授以將印無復一軍之驚坐于敵場可决千里之
勝遂膺簡拔共歎聖明遐邇傳聞咸謂新安王之尚在
部伍整肅必為仁壽公之所知某亟遣行人往馳慶牘
念英豪之既用計恢復之可期已幸平居皆得着牀眠
矣更觀他日跪而推轂遣之
　　　答前䕫路憲李敷文啟
言歸樂郊喜遂雅志臺中論列正是北山之移文林下
優游乃獲南窻之寄傲其失何有所得實多無毁於後
無憂於心盖為韓愈之歎羡俾昌而熾俾耆而艾更享
魯公之康强佇俟安車之來要當舉酒以賀
　　　賀利路王漕啟
遠乗軺傳往當邊境之餽糧近讀訓詞知自公朝之論
最列城胥勸清議攸歸某官鄉閭耆英郡國髙第學既
優而適用才屢試而有聲盖聞諸公之言尤稱綿谷之
政想部封之相慶喜使節之復來一日不見如三秋於
以識周邦之意六卿各率倡九牧必能分主計之憂凡
屬循行皆居要害接連秦隴乃犧牲玉帛之交鄰按視
褒斜尚流馬木牛之可運某雖相先後俱被超遷較量
遠近之各殊委任髙明而實重自兹考績行矣趨朝甫
及飛牋之還更期進牘以賀
　　　答王興元啟
天子之命將帥咸謂得賢官府之聽師田竊承視事諒
三軍之相賀與百姓以同辭某官久著勤勞尤髙韜畧
陳行戒我師旅盖能禦侮以折衝成績紀于太常屢已
策勲而舍爵屬當宁有西顧之念謂重兵屯南鄭之郊
皇帝若曰孰為予行羣臣皆言莫如公可况深懐於大
志必遐想於古人上坐而對漢王拜將之壇猶在傳檄
而定秦地引兵之道具存既膺委寄之隆可待功名之
㑹某方謀修問先辱貽書豈徒感愧之多更益瞻依之
切
　　　答眉州馬舍人啟
外事而問瞽史既卜是日以按臨太守而用近臣益使
此邦之尊重江山改色道路載謠某官逢時休明致位
清要既從容於相府亦潤色於王言夙興夜寐而毎告
於嘉猷旬除嵗遷而當究於大用而乃乗傳車而去國
予印綬以牧民迨武信之政有成宜承明之廬再入復
移便郡使近故鄉遠如楊元素自集賢校理而請于朝
近則周表卿由禮部侍郎而為之守閭里皆傳於故事
廟堂諒悉於髙懐某未果修書先承墜問佇觀宣布即
作中和之詩無念歸休或尋遂初之賦
　　　答楊蜀州啟
厮養為御而歸盖自長安之廏舍館未定而見已拜大
夫之勤迨涓吉日以布宣復辱長牋之寵問某官比對
明主見稱賢才由朝廷不遠而來想父老甚喜其至皆
云太府乃是懿親陟彼岡瞻望兄兮顧方臨於彫敝若
潤澤則在子矣必大有於蠲除既深慰於疲民更將觀
其治狀某交游實舊封部幸同蘇孺文與飲故人敢忘
乃好朱子元出教主簿勉率其僚無使衰遲更勤督課
　　　答何隆州啟
至麥秋而出輕繫當思故事之修説桑田而命倌人敢
憚征途之遠華牋見貺炎暑頓銷某官布宣詔條奉若
時令乗以朱路莫陪聖主之朝穆如清風但濯遠民之
熱某願觀善政行及樂郊自顧衰遲豈同趙盾之可畏
盡令决遣惟冀臯陶之無刑
　　　又答
乗傳長安子既懐印綬而至出節少府我亦叨禮樂之
華與其更修賀問之書不若各務安集之政某官嘗憤
流俗欲追古人儒於道最髙要相與有為於當世文勝
質則史豈但矜無用之空言近時部使者以濶畧稱賢
所在州刺史以委靡為事盍自吾二人而始遂變此一
代之風願戒吏曹不宜以身試法勉修職業安可恃舌
得官諒深識於鄙悰顧無勞於多誨
　　　答何卭州啟
自立貳於官府即以最聞不待見於側門遂膺郡寄必
大圖於稱塞庸上答於眷知某官共推髙明善治煩劇
常人則懼於頺敝能者豈憚於更張視其所以而觀其
所由識紀綱之攸壊饑易為食而渇易為飲致功利之
無難今在按臨古稱富實以卓王孫運籌算於下童至
八百人况漢郡守有權勢之尊秩為二千石何憂匱乏
當究設施某願與牧守之良同承制詔之意雖復胥吏
至賤豈欲笞罵薄責其人惟冀郡縣多賢皆上訟理政
平之狀敢期盛徳深諒鄙誠
　　　答叙州王鈐轄啟
錫之山川已慚分土送以禮樂不待臨軒方懐莫能勝
任之憂豈謂遠勤飛書之賀某官名髙閥閲世載勲庸
雖圖畫不預於南宫共推先烈顧臚句合傳於東閤入
侍清光尚煩絶塞之行即有真符之賜擘輕紅而飲酒
當喜燕閒建大赤而誓師豈忘宿衞未皇言集徒切瞻
依
　　　答鮮于參議啟
延賢人而起館久游漢相之門拜節度之參謀増重嚴
公之幕想聞其至延佇其來某官性資剛明氣節慷慨
遇事有通達之識居官得治辦之名常誦尹賞之言勿
坐軟弱盖如王尊之政專鉏豪强使處二京良吏之間
可當三輔都尉之任乃者頗稱於公議惜其尚屈於賓
筵此聲行徹於睿聰不日即膺於大用某向風久矣聞
問欣然重以婚姻承不忘於雅好報之瓊玖愧莫効於
鄙誠
　　　答吳綿州啟
慨然上章自請治劇傳於闔境皆謂得人惟父慈子孝
之俱賢顧訟理政平之可必即當辦治不待循行某官
其資髙明所見宏大伊吕之國土地傳序久長耿鄧之
門子孫被服儒雅宜居論撰之地行升供奉之班暫勞
為邦以待舉最某日冀㫁獄之刑無枉并令供上之貢
以時不復憶有一州當副朝廷之所望可以兼治三輔
亦知才力之有餘因報來牋輒陳鄙意
　　　答達州程知郡啟
錫之山川已慚分土送以禮樂不待臨軒方懐莫克勝
任之憂豈謂遠煩飛書之賀某官深識吏道見稱士夫
盖因三嵗大計之時遂守五相舊游之地頃頗聞當途
之議欲使見側門之朝衆相與言不知而作者帝果有
語胡為乎來哉想置郵之初傳舉提封而胥悦某方此
休舍勞於應酬儻肯顧於迂疎願更埀於戒告
　　　答宋嘉州啟
共知上意將用於朝更授大州益試以政兼接連於荒
徼當申固於邊防必令疆埸之舉安不獨里閭之無事
某官多所聞見生而髙明父教之忠盖自典刑之後世
濟其美有聲郡縣之間比報更書即思就道雖歸掃於
丘墓誠是雅懐顧見知於廟堂寧容髙蹈某昨居鄰壤
毎聽休聲猶限阻修豈若吾身親見預量臭味先得我
心所同正冀披承以慰延佇
　　　答梁彭州啟
並游三館不待富貴而後歸出把一麾乃乞便安而遽
去属鄉閭之接壤想封部之聞名徒馭既臨道途相慶
某官蚤以髙第稱於諸公宜即置於中朝顧屢居於外
府迨北趣召謂將久留遂登言語侍從之班以極論思
獻納之用忽詣廟堂而自請願懐印綬而亟行此邦剥
膚推髓之餘其民痛心疾首之久俎豆之事而軍旅之
亊皆百姓之是供布縷之征而粟米之征先一年而預
取其如惻怛必為拊摩雖整頺綱者為力暫勞然繼敝
政者收功甚易鈎校簿書之縁絶推求賦調之負逋於
是沛然有餘幾若儲以相待少廢笑談之頃即成富實
之資某近者按刑由於延譽太和在唐虞之際同遇明
時此聲揚梁楚之間敢忘君力
　　　答楊榮州啟
父老歡迎得見益部之耆舊官属歎服共知漢吏之循
良無煩條教之施不待朞月而治某官忠厚稟徳慈祥
愛人聞參佐之甚才兼盖藏之不匱真是沃饒之地不
减郇瑕少須畫諾之勞盡付孟博某念暌違之未久辱
寵問之已來公侯之事而公侯之宫尊俎遙知其燕樂
子弟多賴而子弟多暴鄉閭獨遠於師承其為瞻依未
易敷冩
　
　
　
　
　
　嵩山集巻二十二
欽定四庫全書
　嵩山集巻二十三
　　　　　　　　　　　　宋　晁公遡　撰
　　啟
　　　答劉漢州啟
聞帝語於朝可使從政奉計最以報何待來年想耆老
之聚談喜近臣之出守某官通達治體博極羣書富哉
多聞盖得黄香之未見識者太息乃與公叔以同升謂
將以斯文大用於時顧亦及吾兄相繼而去共惜通儒
之久外諒應宣室之深思即有鋒車趣還華省某毎懐
景慕尚阻瞻承属小司冦而士十六人猥當任使位下
大夫而臨二千石實負兢慙重䝉寵問之先益佩至情
之厚其為感怍未易敷陳
　　　答任恭州啟
遴選具僚乃施典而建其牧入對宣室親見問而觀所
繇遂分守符必稱上意某官盖有士望屢為人師萬民
惟正之供要在先行於直道六藝致治之法豈特可教
於諸生况聞徳音近在文陛有君子之道嘗啟沃於聖
聰語大夫於朝其遵承於邦憲某不獲同部敢忘素交
子路有聞而惟恐有聞盍力修於善政楚人之長而亦
吾之長顧難稱於重勤徒為感藏未易敷冩
　　　答宋知監啟
比聞計庭使待詔命吏民相語無以我公歸兮朝夕以
須事其大夫賢者復還州部想慰羣情某官克對前修
共推令望遠自先世代言嘗在於北門實為故家藏書
上應於東壁能傳舊學宜列路朝姑領林盬之饒即有
鋒車之召某久違合語忽展來牋冷厭蜀交益念友朋
之作别誰謂宋遠怳疑顔色之在前其為忻愉未易宣
冩
　　　答吳永康啟
太府奏聞稱弱翁之治行行路歎息猶季子之來歸盖
皆謂復至是邦必有以深副其望某官澹然近道卓爾
有才益州未嘗輕論於朝一朝遽以舉其最蜀人相與
竊議於下三年何以報所知宜更過前者之已為夫然
後巍乎其特立諒在髙明之雅意亦思振耀於當途使
衆言其上之知人未有於此時者而君得斯名以埀世
豈不誠丈夫哉某属按列城佇觀善狀勉遵循吏之為
政以直道而行要令諸公之露章不一書而止
　　　又答
比知入境即遂臨民雖恨命駕之遲嵗云暮矣庶幾為
政之美予日望之載觀貽問之甚勤亦若在公之匪懈
某官功効已試民情所歸曽未號令於一日之間已竦
觀聽於千里之内吏民皆喜於復至則往拜其門父老
相顧而有言何以利吾國必滿其願不勞而成某嘗幸
游從可忘規益君子欲訥於言而敏於行無為翰墨之
勞天下皆耕於野而出於塗宜副朝廷之意
　　　又答
讀闕里之書百未一試修竿牘之禮三兹益恭承丹詔
之初頒諒朱幡之増重某官臨事而懼終夜以思但見
府庫再來而皆空虚豈有版籍具存而乃匱乏盖無政
事則財用不足惟勉布於教條非居卿中而名實未加
咸習知於威信請移染削之力盡按豪强之家自然富
饒之可期想應思慮之已及謹同衆聽以俟政成
　　　答李富順啟
遠貺以書如事其長我為我爾為爾盖各在於統臨辯
亦辯言亦言顧可無於酬對但増厚媿曷報重勤某官
傳家直清為政果藝惟其才之屢試凡所至而有聲來
守是邦適當其弊昔刀筆箱篋以為大故徒然憂勞今
旗幟壁壘而皆精明見者驚歎在察舉者宜論其治狀
使褒寵之以勸夫具僚某深佩至情曲敦雅好常念吾
弟與兄之室弗居乃從君游執子之袪無惡莫諧集處
徒切傾依
　　　答劉懐安啟(伯虎/)
一乗五十七人初臨千乗之重八州五十六正相望兩
州之間豈謂封部之殊乃辱書縢之厚若事其長殆非
所堪某官世禄之家官宿其業惟曽門之盛徳為元祐
之名臣承此積累之休宜其昌熾於後有酒食先生饌
致其禄及親之榮知稼穡小人依體吾君愛民之意佇
登髙位益慰慈顔某毎念天倫獲聨姻好盖子路妻之
兄弟久服髙明如賈誼任於公卿行觀進用
　　　答史梁山啟
猥從支郡遽按祥刑相好者譽之過情以為勝其任也
不悦者為之竊議何以異於人哉敢謂愛忘亦貽慶問
某官學優則仕治移於官方朝廷核名實之時屢下明
詔儻郡國上課最之狀必有異恩計指日之合符即論
功而増秩某昨居牧守之職属在執事之先惟是心存
於愛民可為智者道若謂地有於遺利當如後患何幸
其辱明哲之知不以為迂疎之過衰遲何有彫瘵其蘇
　　　答瀘州髙倅啟
下喬木而入於幽谷不恨此地之徊翔居是邦而事其
大夫乃喜吾兄之集處更尋雅好遠貺華牋某官敏則
有功果於從政盖屢書於最狀亦耆剖於守符兹除司
馬之官顧為節度之府耕王之野而欲藏王之市無忘
勞來之勤小國之君而當大國之卿宜念推遷之重某
暌違滋久懐向良深屬來使之亟還愧占辭之罔貺
　　　答瀘州張倅啟
辱貺以牋如事其長謂居属部境雞犬之相聞行佐他
州風馬牛之不及過承稱譽徒極兢慚某官藹然粹温
輔以忠厚十年種木顧卜宅之已成五月渡瀘尚更書
之未至方當炎熱宜在宴閒北窻之風時來雅堪髙卧
南山之豆既種可樂豐年何為涉逺道之行乃欲從諸
公之謁亦煩臨訪良切感藏
　　　答漢州師倅啟(敏功/)
七月流火顧徂暑之未衰一介行人持華牋而相問不
覺開緘之際頓忘攬轡之勞某官為政惠和相時長養
莫居近侍詠殿閣之生涼但體眷懐助道途之扇暍念
及疲老困于馳驅辱勞苦之甚勤歎情文之俱備固已
欣快執熱而濯清風况當從容近君而如白雪其為感
怍未易敷陳
　　　答漢州趙倅啟
主出迎而右入喜見道途之歸吾極知其左遷想識人
主之意暫淹逸駕聊佐名城某官少而讀書樂於為善
豈謂才能之特立有為吏議之弗容非止世禄之家則
從大夫後焉有宗室之秀如此罪罟何雖一洗於刑書
顧尚慿於泥軾昔汲黯自免官而守楚地張敞起亡命
而典冀方况在公朝度越前古行詔太常之書贊復分
刺史之守符今其少須將以繼賀
　　　答眉州樊倅啟
乗别駕之車已至治所佩刺史之印兼按郡條習知風
俗之宜殆可笑談而辦某官飾以儒雅粹然中和至今
外邑之老人尚誦當時之美政而乃自列大府願選守
臣儻復去此而為邦豈有不能於前而能於後勿令識
者之竊議以謂無難於縣而難於州理必不然人誰肯
信與其循牆以走退避而不敢當曷若直道而行慷慨
而有所立幸察衰遲之語佇期善最之聞
　　　又答
錫之山川已慚分土送以禮樂不待臨軒顧非小己之
堪任敢辱長牋之稱譽某官周旋中禮悃愊無華頃嘗
至於是邦尚多談於厚徳交游皆歎其莫及休休焉有
容父老今聞其復來欣欣然相告某遽乗軺傳初解兵
符怜其老與賓客而游遨維莫諧於集處使其親為喜
笑而飲食更相助於平反
　　　答閻判院啟
載馳載驅猥被煩使將安將樂敢忘素交顧修問之未
遑辱貽書而良愧某官乃者㑹晤翕然歎嗟謂其臭味
之攸同頗以狂直而相許得見狷者斯可矣盖嘗憤風
俗之衰非曰能之願學焉亦欲副友朋之望迨兹除授
敢不激昂益知用捨之皆天深悟窮通之有命不求而
得愈自信其行藏無忝所生當更思於負荷
　　　答隆州李簽判啟
立其監設其參本為陪輔顯諸仁藏諸用要善彌縫想
賢者之既來必歡然而相得某官居官持重臨事好謀
昔嘗為一邑之長而已洞悉於事宜今所臨百里之吏
其孰能欺於視聽况復刺史心知之久自無近時位偪
之嫌魯平公豈惑於臧倉天寧捨我孫伯符能用於子
布名實在孤不待踰年俱當論最因報來牋之辱益増
欣詠之深
　　　答懐安馮簽判啟
施於有政久聞其名挽之不來良失所望敢辱貽書之
禮見稱知己之恩某官盖出世家能通時務嘗以文無
害而居大府至於聲籍甚而游諸公属此嘉陽鄰於邊
徼尚闕牧民之長頗為分閫之憂今之居官猶正牆面
而立也公乃抗論不越尊俎而代之顧㑹晤之無由但
瞻依而彌切
　　　答榮州吕簽判啟
空虚囹圄居官方愧於未能跋履山川遣使逺煩於相
問静言迂拙難副褒稱某官出自世家通知吏道觀大
邑通都之治見遺風流俗之存非虎非貙而非熊非羆
盖克肖於尚父有騂有騏而有驒有駱尚遵法於先公
行刺大州遂攄逺畧某載誦來教敢忘重勤如居是邦
而事其大夫欲酬盛禮顧燕嘉賓而將其厚意未卜何
時
　　　答權綿州李簽判啟(繫/)
一年之内三徙其官雖考績論才為巴蜀之士稱首而
奪彼與此使隆彭之老怨嗟獨想提封悉云多幸某官
所在舉最久聞當途凡有蠧壊不治之邦皆冀疏理盡
除其敝諒其體國無以告勞何為貽我以書而有辭乃
謂捨己之田而興歎普天之下莫非王土但可致於撫
綏好生之徳洽于民心必更宣於寛大豈止副聖明之
屬望亦以佐衰老之平反行遂披承併期敷叙
　　　答郭運幹啟(明復/)
在官而事兩賢可謂遇合去家而無百里不廢問安既
居幕府而優游兼遂寢門之温凊某官少能自立壯欲
有為常思富貴以榮親毎喜慷慨而論事今雖養曽晳
必有酒肉乃得賦禄之良多何由辭靈丘而請士師來
佐按刑之不逮逺貽勞問彌切瞻依
　
　
　
　
　
　
　
　
　
　嵩山集巻二十三
欽定四庫全書
　嵩山集巻二十四
　　　　　　　　　　　　宋　晁公遡　撰
　　啟
　　　答宇文提幹啟
兹辱升堂更承進牘究觀家世實兼文學政事之科審
察色辭宜在身言書判之選惟法所在夫誰敢私某官
世禄相傳典刑未逺欲得公侯必復其始嘗思富貴所
致之途儻令聲績之發揚何有宦游之濡滯士相見皆
有贄己特貺於華牋力有餘則學文更佇觀於行事
　　　答劉提幹啟(焞/)
七里之郭久矣汗顔六轡如絲忽焉在手豈有不待臨
軒而遣其使於外初亦未嘗詣闕而有以知其人方懐
芒刺之憂敢當竿牘之賀某官蚤與同道頃嘗定交聞
我錫命之云初恨其辭滿而將去退而自解去復何傷
子有酒酌言醻之茍得須臾而其樂朝聞道夕死可矣
豈必追逐以相從某過辱推尊愈深慚悚髙才宜在於
要近安得使之三年淹故事尚須於講論或肯為此數
旬客庶幾連城之不二價遂作奏章之第一人既擅舉
賢之名又獲告善之助提封傳誦衰朽光榮
　　　答趙提幹啟
來見伯氏獲觀賓筵無間父母之言誠為令子不挾兄
弟而友敢辱長牋紬繹之深兢慙良甚某官蚤以强學
出而決科盖共歎於宗英顧尚淹於外服問職事之所
領似是馬曹念本支之不同皆如麟趾佇膺夾輔勉務
激昂姑少致於鄙悰實莫酬於厚意
　　　答利路楊提幹啟(絳/)
頃者授命乃在九月十月之交忽焉踰時所有三年二
年而舍常恐不明於審克豈期遠辱於褒稱某官少而
多能輔以博習為己之學而為人之學盖兼達於古今
在家必聞而在邦必聞實有聲於郡國久淹小宰之選
交上諸公之章即當橫飛遂致光顯某亦預外属嘗聞
内言嫂使治棲乃是徐吾犯之妹義之與比敢忘晏平
仲之交儻存至情更冀忠告
　　　答朱總幹啟(璩/)
遠煩遣使特辱貽書何須今日而告言非敢後也止若
衆人之稱頌不欲觀之亟誦華牋敢忘厚意某官讀書
學古射策起家自當與俊傑以争先顧乃見衰遲而増
歎能勝其任而不勝其任方議論相半之間其可以言
而未可以言豈髙明有待於後儻加愛與願惠箴規
　　　答令狐江津啟(記/)
受命往圖於撫字秋以為期得書知困於劇煩日不暇
給今規模之已定必宴處之居多某官官以最遷職因
才選適當頺敝之極無懼剸裁之難聞巷議而族談謂
前貪而後耄尊俎可越昨幾使尸祝而代之琴瑟不調
今惟有更張可鼓也勉務為邦之善力求矯枉之方有
徳者以寛願思其次請益曰無倦孰易斯言既以謝竿
牘之勤是亦塞朋友之責
　　　答劒門何知縣啟
劒門天下之壯盖謂此邦鼎鼻山中之賢今為之宰尚
懐宿昔之好遠貽勞苦之書某官見重西州嘗仕東部
頃同僚敗事而不可逭欲下吏議罰而有所分誠加之
罪其無辭乃以相及使惡其害而去籍則不可知君非
避而逋逃我何從而迫蹙逮其置對果以辨明益見處
己之公何辱飛牋之謝佇期善政遂應最條由是觀羞
惡之心亦以間讒慝之口
　　　答宇文知縣啟
乘逸興於椽曹未遑出仕歸時事於旅宰乃欲請行各
屬攸司豈容專達某官資以果藝生于膏粱嘗䝉當途
之知將試字民之政盖可寄百里之命信所優為而况
貢九牧之金殆其細事君其請於外計我敢忘於前言
　　　答石照李知縣啟
為君子儒屢臨百里與鄉人處今有二天必將推挽以
成名何待衰遲之致力某官宜在髙位久沈下僚慨然
有望於交游謂我盍怜於淹滯雖名譽不聞者朋友之
罪屬當今日而敢辭然左右未可而大夫曰賢難使諸
公之必聽命也有在子其少須
　　　答文瀘川啟(淵/)
比居官曹實在封部不能察舉以論其最則異於衆人
於是辟召而用其才莫如我同姓特勤枉駕更示長牋
某官常思揚名頗欲治劇捨墳墓而遠去受書幣而亟
行千里而來何以利吾家使有聞於斯世千室之邑可
使為之宰惟不負於所知非徒父老之舉安抑亦宗族
而相賀
　　　答師中江啟(琛/)
聽孤獨老幼之辭方念當按於庶獄有夫妻子母之属
相與辱在於懿親乃自比於衆人亦過形於嘉頌某官
既學而仕將大其門早讀聖賢之書必明出處之際可
以仕則仕而可以止則止宜無累於行藏甚易知莫知
而甚易行莫行豈但專於誦説子雖靳於直諒而相益
我敢忘夫親愛而不言所望聰明勉思忠告
　　　答李通江啟
惟子居官以待都鄙之治非吾属部且在邦域之中忽
貺以書重増其媿某官先猷是似雅好不忘三家子弟
往來復相從於今日一門叔父阿大顧尚記於當年要
各懋於遠圖庶不隳於素業末由㑹晤良切瞻懐
　　　答何宣教啟
有道之主方求士之甚勤觀國之光宜上章而自薦諒
應其黨咸壯此行某官喜逢休明恥在貧賤獻書于府
久擢賢能之科爭名於朝今往輦轂之下必膺茂選可
謂良圖鄰里想助其賫装則具一日之積廟堂當為之
歎息不遠千里而來寖向嚴凝所祈保攝
　　　答石泉軍吕教授啟(商隱/)
對策龍墀之下獲望清光題名鴈㙮而歸誠為盛事敢
忘厚意特辱迂臨某官儒家者流大夫之後雖未果一
言而悟主今方以六藝而為官顧平日讀春秋之經皆
天子行賞罰之事無煩下問其可從政也歟但於是書
更當盡心耳矣功名不遠談笑可期
　　　答雒縣楊主簿啟(景温/)
選郡國博習之士比分試於禮闈策天人大槩于廷兹
遂登於髙第得賢之喜非我敢私某官少而讀書足以
待問况慕通儒篤實之學兼好故家深湛之思豈但著
見于言今當發施於事息乎已學而勤乎未學宜求為
政之方以其無私而能成其私更勵在公之志吾子於
所知不忝老夫亦他日有榮
　　　答龍安范縣尉啟(子庾/)
頃以諸侯薦人天子躬上賢能之書今者大夫毋諱有
司直陳帝王之道游從交賀衰朽與榮某官早讀父書
力循祖武當夙興而夜寐思幼學而壯行古所謂之賊
曹兹乃為之官守温故而可為師矣更熟究於聖言作
易者其知盜乎正宜施於行事姑因裁報畧致切磋
　　　答張監税啟
伏承歸見鄉黨朋友得遂田園之閒免與商旅庶人日
算舟車之利遙想居家之樂少償在職之勞某官追記
向來頗為甚恨正嵗以法警戒顧憲令之具存征商自
賤丈夫况古今之共嫉乃安於官府之敝壊致容其胥
徒之詆欺何須屑屑而有言如謂馬不進姑置區區於
既往當若魚相忘遠煩染翰之貽莫識占詞之報
　　　答李監税啟(元雍/)
頃參諸公之幕府始識執事之庭闈今安敢忘昔者吾
友嘗於斯矣退復自念人之愛子亦如予乎故為汲引
於當途何辱感銘而進牘某官才堪筮仕志慕决科尚
滯少常伯之選中毎見尊大君於坐上盖聞相語顧小
子未其有若汝封莫省何時使國人皆曰賢然後用第
恐老夫不足為重然在髙才寧當久淹佇觀自爾而奮
飛更冀往哉而勉勵
　　　答王端復宣教啟
如聞喜告其徒遭先生於道更煩趨進以禮就主人之
階仍出長牋敢忘厚意某官决科筮仕舉族為榮惜其
不往一對于廷今乃未獲三釡之禄能念所自謂我獻
賢能書于王無久此留須子視朝夕食之節益勉務於
徳業期顯揚於君親
　　　答趙將仕等啟
西伯善養盡收耆老以來歸東方未明喜著朝衣而顛
倒貽牋為謝撫已何堪某官少而讀書老益篤學勿恨
涖官之已晚要觀行道之何如視里中兒雖蚤登於膴
仕扣囊底智試自効於聖時使其有聞顧彼奚羡因輒陳
於忠告用少報於髙文
　　　答劉粹中詩啟
敢辱乃翁相顧之厚見其二子焉因知其家甚藝而文
作者七人矣披詩書而載誦歎詞采之不凡某人出則
趨庭入則問寢盖嘗聞於學禮豈止盡於事親共髙鄉
黨之評實為庠序之秀元方難為兄而季方難為弟皆
可謂之才良賢人言如地而聖人言如天更勉觀於遠
大行射主司之策益顯親闈之榮率爾占辭聊以為報
　　　謝王甲獻詩啟
時紆麗藻見貺大篇一言蔽之盖溢於美三友益者顧
豈所宜始開巻以覽觀良撫躬而悵悒某人博以學問
富於文辭頗知東坡議論之遺欲慕北征制作之大誠
能属句何君子多乎哉若乃近諛非王公尊者也過飾
老朽併増感慚
　　　謝投獻啟
毎承過客之臨訪皆如執事之褒稱謂其權可以察舉
於人將求所欲也觀其牋莫不洋溢於美無乃為佞乎
雖非敢當其可不報某人能事長上尤工辭華有力以
學文盖居於今而無泥於古惡訐以為直喜論其是而
莫稱其非顧惟蠢愚常用慨歎聽其言而觀其行難遽
信於鋪陳為於家而賞於朝顧更思於踐履
　　　答蘇解元賀年啟
朅來為郡坐見發春何用賀為不知老之至爾所期嵗
美樂與賢者共之某人生於聖時逢此穀旦既醉以酒
福自及於周家言采其芹氷方消於泮水第慙老守難
稱華牋農人告以暮春行矣當勤於勸穡壯者修其暇
日勉哉相率以化民
　
　
　
　
　
　
　
　
　
　
　
　嵩山集巻二十四
欽定四庫全書
　嵩山集巻二十五
　　　　　　　　　　　　宋　晁公遡　撰
　　啟
　　　賀葉左相啟
惟帝則哲知當代非常之才謂公其來正上相久虚之
位識者相賀翕然同辭竊以無烈火則不能見精金之
良非嚴霜則何以表勁柏之節故君臣之間因事而益
信凡聖賢之徳遇謗而乃彰睿懐有感於中深恨大用
之晚某官言合稷契名髙蕭曹頃在天官之銓仕不賕
吏及居道揆之地忠以事君國之倚毗衆所属望比奉
身而遽去俄當宁之有言昔惑於詆欺惟予一人佚罰
今堲彼讒説灼見三有俊心自兹委任而不疑必將功
業之有立某遙想都邑歡騰詠歌國人皆曰賢其何傷
於日月太師以為首以其告於神明竊見遠方實同慶
頌
　　　賀魏右相啟
置諸左右作相爰選邇僚踰於前後數公莫如舊徳始
正台衡之位亟新海宇之觀竊以載籍之傳以至于今
未有政事之堂而無其長殆將踰嵗曽莫告廷忽一朝
典册之遂頒必千載明良之相得某官自任以重能尊
所聞出遇可為之時見知有道之主舜受堯之天下毎
躬稟於聖謨尹相湯于鳴條方共圖於武事㕘决國論
時游機庭属宰席之久虚顧朝紳之相語衆但知居衡
軸之地惟帝其難之上以謂預巖廊之游非君誰可者
既執魁柄即成顯庸某猥被隆施洊膺煩使有所譽其
有所試恐稱塞之不能可與立未可與權但恪勤之是
勉敢期晚嵗永託大鈞
　　　答眉州秀才啟
猥叨殊恩獲守是土讀詩書律令盖天下至於吏民視
動作語言皆能習知於守令况我俊造秀於里閭某人
學由家傳經有師法如土地豐美而宜杞梓之産須雨
露長養以成棟樑之材豈意餘生獲觀諸彦増置博士
弟子既已興太平之原召問長老先生正欲聞安集之
道過承華翰雖感至情顧稱譽之良多非衰遲之所望
其為愧怍未易敷陳
　　　答師解元啟
昔卧東牀偶與其選今來西蜀乃守此邦方思往事以
感傷過辱親朋之慰藉某人早游於藝更博以文當求
攀桂之髙枝但用穿楊之舊箭勉趨逺大何羨衰遲延
賞不識於韋臯髙門固無其事衞玠可齊於樂廣老夫
安有是名念莫謝於貽書顧徒為之起愧
　　　答王解元啟
久處里閭阻開仙桂之籍特勤屐屣來由瑞草之橋念
西華之子其甚貧誦東坡之詩而永歎某人年稱耆舊
學有淵源尚餘棕鞋桐帽之風乃困蓬户桑樞之陋席
間相見宛如紅帶之老人江上争扶誰弔青衣之遺迹
因追思於往事實有感於予懐勉答長牋莫酬至意
　　　答蘇解元啟
將臨劇郡初無兩漢之循良忽辱髙文已有三蘇之風
氣不勝其愧莫稱此邦某人生于士鄉輔以世業固知
辭彩之本其俗更宜朴厚以率其人不恥下問是以謂
文乃過求於衰拙何必讀書然後為學盍少變於浮華
庶還近古之風皆云自子而始愚或有得謀敢不忠
　　　答史解元啟
行路棘澁悵踰月而莫前丈人氷清撫舊游而不見方
為興感忽辱飛文某人能敬先賢不忘雅好儻自知於
肺腑肯但作於面朋周親不如仁人願深明於鄙意文
質然後君子豈專事於空言跋渉方疲報酬甚畧
　　　答吕解元啟
毎自念為郡縣之長刑人殺人豈若論養性命之方上
藥中藥可以濟衆不專利身喜承巾屨之臨願聞水火
之濟某人蚤以秀士游于膠庠雖不能登賢能之書顧
今稱有典刑之老彼列諸侯千八百國顧反病民而誦
醫經數十萬言盖嘗起死居官何有較徳良慙某適㑹
簿書之閑要觀色脉之妙知仲景之名世雖識鑒不及
於前賢問思邈以養生庶壽考或延於晩嵗因修牋牘
之報輒陳悃愊之言
　　　答令狐解元啟
嘗記往年斯友一鄉之善豈期今日不逺千里而來載
誦髙文信為良友某人秉徳温厚通經精深長而多髯
尚肖乃祖之狀微雖具體肯作小人之儒頃属老夫之
為邦乃偕邑子而見客但謂同師於洙泗不知異派於
淄渑陳亢問於伯魚使吾兒之與處仲尼失之子羽顧
我輩以何言今觀徒步之相從益歎久要之未有佇看
决科之選當獲知言之名
　　　又答
紞如五鼓初去故都違之一邦復得劇郡正望樂告以
善乃貽溢美之言某人學問精深行能茂美肯如餘子
婞婞而為丈夫盖慕古人彬彬然後君子某頃從宴語
毎歎髙風要盡此生相與為盛徳事共矯其敝不必解
世俗書繼自崇朝願聞讜論
　　　答楊秀才啟
至三老之州已喜觀於多士望一區之宅尚越在於他
邦方切詠懐遽承勞苦某人文能行遠志欲决科將求
郡刺史而引嫌遂就部使者之勸駕四海皆兄弟况老
夫誠與之有交三嵗興賢能在髙才何患於不得勉從
鄉舉佇慶彚征
　　　答宋解元啟
尚記去年見於稠人廣坐未知戚属出於大夫貳宗載
辱迂臨愈増厚媿某人深懐至性篤念懿親肯恕老夫
之廢忘復與天倫而趨進人不知而不愠能思先聖之
立言聲相應而相求盖謂外家之同氣銘藏此意感歎
于中
　　　答史解元啟
一鄉友善士顧毎見而欣然十年為故人况相從之舊
矣重承牋牘益歎情文某人属詞甚工誨人不倦自行
束脩以上嘗辱教於吾兒以樂嘉賓之心復燕游於兹
地良為喜快未易名言
　　　答白解元啟
周之治尚文盖亦極矣漢之斵為朴冀以返之豈伊居
塾而為師尚有貽書之過實某人聚徒講藝樂道安時
無心富貴而富貴逼人兹固言其有命匪求童䝉而童
䝉求我惟勿倦於教人使郡縣獄訟之遂衰而閭里絃
歌之相接孝弟犯上者鮮安敢忘吾子之功仁義非禮
不成亦當修太守之職各期弗懈庶俾有傳
　　　答梁敦義秀才啟
竊承負笈而來鼓篋於此要與人才而輩出過於古磬
十六枚益思賢哲之善言觀諸聖門二三子况是文翁
之興學勿止張叔而為師列於左右之生當異於衆從
彼先後之進更審所宜因辱賦詠之貽輒効切磋之報
　　　答宋秀才啟
送以禮樂而有光華是稱膚使聞諸道路未知信否敢
辱長牋良佩眷存更増感怍某人實在外属有懐至情
粲然鋪陳言不可若是其幾也觀其稱頌謂吾何足以
堪之亟為占辭莫殫謝悃
　　　答楊昌辰謝依竹堂詩啟
家多竹而門可欵毎嗟瞻晤之無由言為詩而聲成文
姑託詠歌而相語反勤遠駕特謁賓筵某人優游田廬
嘯傲林壑如姑蘇山中之客築少陵野外之堂汗簡而
冩殺青夜然膏而不倦班衣以奉埀白冬生笋而可飱
若自結於嵗寒不復追於時好忽輟其寢門之問而從
我朋簪之游何可一日無此君能為賢者之事不逺千
里利吾國豈肯徒然而來勿遽返於庭闈請劇談於仁
義
　　　答彭州李倅啟
二月初吉遠辱貽書三歎遺音深為擊節何鋪張之甚
麗乃退託於不能某官涖官之初休駕未久雖雅志欲
安於其位願為小相焉顧諸公皆念於是邦未甚此時
者聞簿書之縁絶致期㑹之稽遲巧匠旁觀而縮手袖
間忍視斯民之彫敝謁者復通而望履幕下往見其属
之走趍責其在公率以稱最少副當途之意益為知己
之榮
　　　答眉州樊倅啟
人之良㑹當知有數其間今者逺來頗恨相見之晚属
已去郡莫遑為僚某官嘗仕是邦久知其俗必念辭滿
之後不勝彫瘵之餘顧若衰遲斗筲之人何足算也宜
加恩惠山徑之蹊介然成之勿令此道之不行庶使斯
民而有賴願敦實効無事空言
　
　
　
　
　嵩山集巻二十五
欽定四庫全書
　嵩山集巻二十六
　　　　　　　　　　　　宋　晁公遡　撰
　　啟
　　　賀馬總領啟
典司外計盡按四道之圖進預内朝兼行六卿之事途
歌相愛家給可須竊以為郡者常患於不知縣之盈虚
理財者常患於不知民之緩急民力已竭而斂之愈甚
縣道已困而督之益嚴上徒舉於空名下將受於實害
使有司披籍而可以盡取雖云掊克以何傷計常年數
貢而曽不少増盖是蠲除之未及能去此弊有待於公
某官性資寛平徳業遠大執經以講博洽為明主之知
持槖可觀沈深有輔臣之量忽從邇列出殿大邦以為
置於言語侍從之間不若試以勞來安集之政近者聖
慮惻然有懐若伊陟臣扈巫咸必能奉使而稱意及庸
蜀微盧彭濮遂令薄賦以輕徭察羣臣無以易堯顧遠
人安敢輕漢初傳闔部悉謂得賢某属以短才領兹彫
郡一嵗三十倍於古方撫事以驚嗟八家九百畆之田
庶自今而休息其為厚幸實異常倫
　　　答王丹稜啟(與/)
感今懐昔嘗預慈恩之題名積行累功暫屈武城之為
宰雖欣集處良歎滯淹某官業精於經才出其類頃擢
居於上第盖見譽於諸儒但推所學於官自然有聲於
世周大夫所舉既髙賢能賓興之書蘇都官有言亦如
刑賞忠厚之論某正望賢哲以佐迂疎春秋長於治人
豈難裁剸君子文以㑹友更願講論
　　　答何彰明啟(居實/)
朅來是邦毎歎多士觀其游宦豈止乗朱輪者十人粲
然貽書幾至排牙籖之萬軸兹勤臨賁更切歎稱某官
蚤以學優居嘗治最承初辭於劇邑恨晚見於髙標孟
子遠來利吾家願聞言論相如未至居客右益誦風流
属為郡之少閑愧占辭之甚畧
　　　答孫主簿啟(唐英/)
就客位而趍未遑往弔見凶服者式况辱降臨仍出詞
氣於不勝哭踊之餘重増迂拙以莫克負荷之愧某官
斬然在疚善於居䘮節哀順變念其始之必無致於毁
性立身揚名孝之終也當務在於顯親見加華袞之文
如誦素冠之作既深銜感因為興悲
　　　答侯知録啟
三日彈琴不成聲甫終喪制五國為属而有長過見推
尊已荷臨門更期墜翰某官嘗事大府無慙士鄉成都
出入之錢盖多於河南庫通義傳授之學不下於膠東
生乃能兼擅是名必將有聞於世勿深追遠之感勉務
立身之榮姑陳鄙言少答來貺
　　　謝李解元投詩啟
黯然而别將去善士之鄉富哉其言特辱仁人之贈披
尋踰晷感愧盈懐某人才則患多談何容易心醉六經
而目營四海實記覽之無遺朝為百賦而暮作千詩殆
從容而可辦歴考前輩離筵之詠孰如吾子今日之文
篇幾及於周詩辭不出於鄭志有以多為貴者觀璀粲
而甚驚必使反而和之顧衰慵而難强勉為占謝以報
勤拳
　　　謝郭解元投詩啟
送乎淇之上如欲追攀殷其山之陽忽為驚歎乃承歌
詠有動聽聞某人善事公卿猥及衰朽有志於學盖異
巴三峽之人各賦以詩足見鄭七子之志既深稱賞併
切感藏
　　　答宋教授啟
自至是邦以來毎求故家之後流風有存者如平生之
所聞曷月旋歸哉顧相見之何晚伏惟某官奮自庠序
列於搢紳結綬登王畿願供當世之用下帷為博士歸
作諸生之師忽然在乎賓客之筵欲修事其大夫之禮
特貽華翰莫亮鄙懐但知禱于上下神祗賜以樂嵗非
求譽於鄉黨朋友託之空言益用感慚曷勤敷冩
　　　回王解元啟
朅來効官近方税駕叩門甚急喜見玉川之長鬚發函
熟觀如獲天禄之竒字過情之譽何徳以堪某人才冠
士林行髙鄉黨念久聞於韞櫝但未見於昂霄顧愚鄙
夫猶君等伍本類虞卿之躡屩辱在泥塗偶先劉琨而
著鞭弛於負擔何從者之不察執禮意以甚恭循省踰
時虚辱盛貺遠詢氷氏之子將問奚從不知木偶之人
自忘所届髙明過聽慙負無窮何以報之念欲傾囷而
並進無可言者姑令埀橐以空歸感愧之情敷染難盡
　　　答杜帳幹啟
行臺官屬之賢則從其長闔部租賦所出皆聚此書喜
耆宿之肯來想勾稽之無隠某官老故自任見聞實多
雖如轅固夀考之髙乃有衞武康强之福步趨猶健尚
能對前殿而據鞍考覈必明豈復容諸侯之去籍計匪
遙於瞻晤宜可畧於報酬其為欣愉未易言冩
　　　答石泉吕教授啟
馬繫階下今其寧居雞籠城中豈所宜處顧致宏大者
其發常晚將享富貴者其初必窮勿撫事而不怡但修
身而少待某官出而干禄近於居夷意甚傷王中正之
開邊恨不及魏師魯之為守子雖僻陋亦神祗祖考安
樂之彼有貫盈則柱後惠文彈治耳姑勤乃職以教諸
生
　　　答叙州杜倅啟
太宰之職比為官而擇才别駕之功將指日而報政遙
想封部已皆詠歌某官秉心剛方臨事强敏昨雖以噂
􁀨相傾而遽去亦足見正直不屈之可觀勿云即叙之
邦而乃鄙夷其地昔是漢夜郎之故國今有黄太史之
遺風雖天下仕者欲立於朝豈久煩於在外而君子居
之何陋之有宜亟使於移風某遠辱華牋具知厚意愧
編摩之罔既致感謝之不周
　　　答何合州啟
始登公堂丞列中庭而拜近去大水人得平土而居計
勞來之甚勤想懽呼而相慶某官治行之美聖朝所知
己嘗佐糾繩之司更欲觀安集之政昨當昏墊之際皆
恨按臨之遲幾如漢武之時殆可沈於玉璧早得王尊
之至必不近於金隄某因考載籍之占敢為左右之賀
水所及則地美害既去則利興江流泛濫之餘泥為數
斗秋成收穫之厚畆益三升豈特邦人含哺而嘻亦遂
使君為郡之樂
　　　答楊提幹啟
兹承就位首辱修牋戚戚焉於心方懐臨事之懼洋洋
乎盈耳甚非虚已之求某官早以英才玩於大易多識
必知於往行寡辭宜慕於吉人生之來日有所聞乃其
望者文之敝當救以質相與矯之幸怜衰老之何堪日
佇箴規而無隠
　　　答王墊江啟
比淹小宰之銓不知而不愠今遇當途之士有徳者有
言交上薦賢之章何勞進牘之謝某官蚤膺推擇屢試
劇煩或十年或七八年同輩亦多於改秩方百里方五
十里居官獨久於字民迨兹考課之聞竊恨奏論之晚
衰遲何力感愧良深
　　　謝李志脩投書啟
兹承往駕特辱貽書若曰父義和謂其乃益友之族猶
大夫崔子顧予亦流俗之人深愧衰遲難當稱譽某官
早知儒學盖出世家如有意於切磋故相從而咨訪天
下之事不必問汝曰安安則為之賢者之道初何難我
欲仁仁斯至矣舉以為報往哉踐言
　
　
　
　
　
　
　嵩山集巻二十六
欽定四庫全書
　嵩山集巻二十七
　　　　　　　　　　　　宋　晁公遡　撰
　　樂語
　　　管領楊㕘政
朝廷大臣既乗駟馬安車而去位郡縣長吏當奉養牛
上尊以至門是固國家之舊儀亦表里閭之盛事恭惟
某官仕宦而遇明主富貴而歸故鄉名遂功成盖聞君
子之大道年髙徳卲實兼天下之達尊雖在燕閒所宜
優禮知郡敬以折俎陳於宰庭鯁祝在後而􁀙祝在前
敢忘本朝體息之意廩人繼粟而庖人繼肉庶幾諸侯
奉事之恭通判摳衣以趨正襟而立饋醤於太學須進
禮而示尊侍坐於先生願奉觴而為壽某等創逢髙㑹
逖考前聞笑蘇欒城顛沛而不歸喜孫文懿安榮之復
見輒興善頌以抒下情
　　　口號
遶屋扶疎草木髙曉張翠幕拂青霄初陳罇俎歌子夜
便覺園林如午橋慣見黄封曽賜醴少留赤舄未還朝
歌呼肯伴長安吏誰道尊嚴絶百僚
　　　管領虞㕘政
大臣所至郡守備櫜鞬而出迎尊客之筵主人陳鐘鼓
而作樂是為典禮著在册書眷言當道之小邦敢廢前
賢之故事恭惟某官才可任重謀能折衝暨避臯陶而
避熊羆豈特朝臣之皆服不畏吕姥而畏韋虎至今敵
國之猶傳絶口不言奉身而去今天或者往慰先公於
九原於帝念哉行賜少府之一節復還近輔遂究成功
知郡嘗懼辱知毎思守道非不欲早託鑪錘之地盖恐
有私附權勢之嫌請觀羣情向背之間正在今日進退
之際念昔處中而當軸世相慕而子來及兹居損以避
盈衆所棄而我取敬涓燕豆願致袞衣通判執爵伏興
没階趨進有酒多且㫖幸陪燕衎之歡束帶可與言許
接從容之語某等生居通義之壤近接仁夀之郊始見
安車載歸故里魯邑之在東表皆云同氣之相求楚冠
而操南音想聽升歌而益喜
　　　口號
忽聞赤舄去承明不待當朝制作成今嵗暫還安石墅
何人能撫野王筝玉屏山遶真佳麗金鼎羮調已太平
只恐須公㫁國論召歸即日對延英
　　　管領范運使
持節而行重部賢哉不居成功問途而指故鄉浩然乃
有歸志誠欲暫休髙陽之里第恐已遣追鋒之車少留
燕嘉以勞行役恭惟某官名滿於蜀治最於䕫郡縣向
風知有漢使者之來而可畏父老聚語盖自王大夫之
去而未聞豈容言旋當益進用佇應懋賞環三百里賜
越之封然後就閒享十八年居潁之樂知郡嘗䝉奏牘
深願挽舟尊俎雖陳莫將幣帛箱篚之意土地所出可
無資糧厞屨之供通判尚友古人喜見君子達觀其所
舉歎鑒裁之甚明主歌無庸歸幸笑談而盡醉某等属
陳薄伎獲對初筵設雲母之屏未遂瞻於公坐歌風人
之什兹敢獻於歡謠
　　　口號
已見峨眉翠作堆巴人猶望傳車回驚聞江水連宵漲
知帶恩波不遠來池上蓮開白羽扇尊前荷巻碧筩杯
使君正欲為公壽莫遣津頭疊鼓催
　　　管領程安撫
式干木之閭里巷於是觀徳置穆生之醴飲食所以尊
賢况我耆舊之英屢膺屏翰之寄家庭燕處族黨推髙
是宜設席以肆筵相與作樂而侑食恭惟某官久勞于
外暫佚於鄉周旋郡國而譽益隆出入阡陌而人自服
眷此名城之重地盖多前輩之聞人豈惟其田十耦而
千尤近於古皆謂吾州三老之一復見於今因觀同時
執友之不傳愈覺大門風流之獨盛知郡嘗事巡属毎
懐依歸適來奉法而典城親見承師而問道論其宿望
天子猶當割牲在於諸侯庖人敢不繼肉通判亦思擁
篲當共舉觴同心之言臭如蘭毎咨謀而允協君子之
交淡若水將歡好於窮年欣然合辭請以卜晝某等爰
自舞雩之嵗乃居好學之邦日恭敬往朝未嘗見其貴
客之重夜掃洒張具孰有如此賓筵之華願効雅歌庶
資歡笑
　　　口號
刺史開筵已合歡門前風動魯衣冠元王置酒邦人喜
公子虚車道路看况始埀紳休静館亦曽持鉞上㪰壇
請觀禮樂詩書帥不比諸生氣象寒
　　　管領郭提刑
二年按刑未有縲紲之中非其罪一日去位自謂田園
將蕪胡不歸惟此髙風見於今日乃超然而命駕宜觀
者之塞途某官不喜浩煩毎思清净樂其有麋鹿魚鼈
姑往所居之谿卜之非貙虎熊羆少俟有為之㑹知郡
頃同膴仕久接劇談聖人之言遠如天嘗論瞿聃之道
君子之交淡若水不减管鮑之情属言返於故鄉實稱
嗟於清節因陳尊俎少駐車輿通判竦然相與言歎其
莫能及可止則止遂解綬而就閒惟賢知賢故舉觴而
為壽某等竊語於衆孰能如公中世士大夫罷官無所
歸顧當塗之皆是進食客主人興辭然後坐迨終日之
甚懽自慶難逢永歌以進
　　　口號
今年遂解節旄歸懶復趨朝執介圭不向龍蟠落天闕
却尋牛飲指雲溪鳬鷖久别猶相識雞犬歡迎自不迷
坐使諸公歎髙節千秋名滿劒東西
　　　管領程達州
當年三老盖相繼之多賢出守一麾今復還於故里考
彼耆舊未之前聞老史之在郊墟終身隠約而不得仕
大蘇之游臺閣皓首悵望而莫克歸是宜郡縣以為榮
遂設鐘鼔而相樂某官智畧開濟才能敏强退而居鄉
則為大家之賢長者出而分土必作致君之顯諸侯想
行致於超遷歎久安於閒散知郡毎懐雅好况預英游
謂兹鄉人長於伯兄當先酌酒雖無幣帛將其厚意敢
廢吹笙敬卜良辰難辭徑醉通判更深永歎佇慶特招
雖甚喜惠然而肯來獲同談宴恐無由繼此而得見亟
上要津某等蚤生樂郊喜見髙會明珠之照雙璧不减
前輩之風新炊而舉十觴願盡主人之意輒陳累句聊
助清歡
　　　口號
熊軾傳聞昨去州邦人遮道不能留歸尋巷陌三老宅
永配聲名五相樓可惜久居巴峽遠不來相伴習池游
三春桃李今開盡緑葉成隂水自流
　　　管領程卭州
解秩而歸其田園懐銀黄以夸鄉里守土者乃其賓客
出幕府而持旌麾於兹地以相逢舉近年而未有某官
出典四郡有聲一時為宗族鄉黨所稱無若此衣冠之
後得山川土田之錫盖多其簪履之餘知郡擁篲以迎
奉觴而起官属頌美爰自昔者以來門人為臣敢忘事
之以禮通判賓贊在坐感歎有言君之史趙堯今當牧
養於是客則敬陳紀願助旅酬於前某等獲奉初筵喜
觀盛事欲資宴樂輒効詠歌
　　　口號
今見門生奉六條里中父老盡歌謠竇嬰作意時修具
王吉從今日往朝子致㫖甘供俎豆人尊封植戒芻蕘
白須紅帶身長健名位俱髙瑞草橋
　　　管領交代范知郡
迎新送故前事不忘後事之師設席肆筵邦君以為兩
君之好工師在列父老填郛某官服民以寛為政以徳
若河潤之所及皆日用而不知三年有勇而知方殆將
自化百姓蹙頞而相告安可少留通判三最著聞一郡
矜式食云食而敢不飽已加禮於當時樂莫樂於新相
知復交懽於今日知郡舉觴相慶傾盖難逢血指而執
斧斤願師巧匠作樂而知笙磬喜得同音某等觀謠俗
之所傳歎燕嘉之未有暫停度曲永歎成詩
　　　口號
淑景初升宿霧收朝來城郭盡歌謳一錢相送追劉寵
五鼓纔聞挽鄧侯鳳詔㑹從天闕下隼旟肯為野人留
給扶漢殿前朝事即見安車覲冕旒
　　　管領通判
司馬令尹之偏實紀綱之所在執事天下之選復賢哲
之難逢况美景之良辰兼清時之勝事并此四者萃于
一時某官尤髙吏能屢上治最今明天子在上方延訪
於智謀以誠長者處官宜入陪於議論尚乗泥軾姑惠
遠民知郡深服英才實為嘉歎仕宦絶在咸後何州縣
之久淹刑罰不如洪平顧弟兄之莫及兹設豆籩之禮
以資盃酒之懽某等執籥在行戛金罷奏不度斐然之
作願為瞽者之歌
　　　口號
四郊草木亦欣欣賓主相懽昔未聞治道㑹令齊一變
邦人今喜魯中分晴江緑漲樓前水細麥黄堆隴上雲
樂嵗益應風俗美里閭始見起斯文
　　　鹿鳴宴
考徳行道藝而興賢者雖曰舊章有飲食琴瑟以燕嘉
賓是為髙㑹共言兹部無及我邦永佑陵再有賓興首
冠四海文忠公尤為畏避放出一頭閭里相傳風流未
遠某人早知强學果預獻書議論得東坡之餘人物宜
南宫之最浩然方策數千百載之洽聞屹然岷山三十
六峯之擢秀行登上第式勸後生知郡擊節嗟稱舉觴
勞勉論士秀者深嗟有司之明以禮賓之爰設初筵之
秩通判嘗臨試士所願成名業患不能精更當勤於講
習酒行可以起無自溺於宴安某等喜刺史别駕之尊
儒觀長老先生之在坐請誦食苹之雅以榮折桂之行
　　　口號
吾州人物盛當時放出聲名壓九圍不日㑹看金榜掛
何人先奪錦標歸得陪對策瞻龍袞何止横經在虎闈
再向南宫為第一他時相繼到黄扉
　　　代人作管領鮮于都運
松舟檜楫咸榮衣錦之歸酒淮肉坻爰舉奏金之樂所
以厚豆籩之薦庶幾留徒御之行恭惟都運少尹當世
巨儒斯民先覺忠孝之節冠冕於百行文章之美鼓吹
乎六經决天府之浩穰人所謠頌主計臺之漕輓國以
富强朝廷已知其經濟之能天子閔勞以煩劇之政實
將登於大用暫均佚於殊庭行見雍容廟堂左右帝室
緩帶而率天下諒有待於世臣折箠而笞闗中顧無勤
於聖慮此盖知郡大夫分符千里託庇二天毎接勝流
獲預登門之客嘗膺清舉深懐推轂之恩適逢軺傳之
來敢後餼牽之禮竊恐獸人之味不給於鮮願歌鹿鳴
之詩式燕以樂某等幸忝歌工之列獲觀食侑之華歡
頌發中敢陳口號
　　　口號
玉節來為父老留使君開宴接英游朝雲巻斾離巫峽
秋水揚舲向蜀州翰墨宜居鸞掖貴君王行賜鶴書求
今宵明月須重賞不减當時庾亮樓
　
　
　
　
　
　
　
　
　
　
　
　
　
　
　嵩山集巻二十七
欽定四庫全書
　嵩山集巻二十八
　　　　　　　　　　　　宋　晁公遡　撰
　　文
　　　謁先聖文
益部之人尚儒而好學自文翁始通義於時其猶郊遂
也被其教化今為最多夫尚儒而好學則其民知禮宜
其易治而或以為難者盖不以吾聖人之道待其下則
其下亦不以聖人之道待其上矣某今得為刺史祗見
于庭而今而後不以吾聖人之道待其下者有如江
　　　謁諸廟文
某聞刺史至之三日皆見於廟刺史惟曰吾率故事既
見則忘矣神亦惟曰彼率故事於吾何知所謂刺史者
殆不識民保於神其欲撫有斯民者必致敬於神而後
民獲所保焉某兹來非曰故事而已神乎鑒之
　　　祭竈文
太守始至祀事必親相承盖久莫識其因我則知之聞
諸古人與媚於奥不如事神惟神鑒觀祐我下民家有
炊火野有廩囷來者勿疑聽我諄諄
　　　祭雨師文
敢昭告于雨師之神惟神茂育百嘉允兹膏澤載惟利
物敢怠吉蠲謹以制幣牲齊粢盛庶品明薦于神尚享
　　　祭雷師文
惟神出地起蟄功施奮豫羣萌必達美利無疆
　　　祭社稷文
古者諸侯有罪則變置社稷有水旱則變置天子盖屬
以其土地而其責同某今為刺史猶古之諸侯敬以三
日見於社稷某不敢陷於罪戾神亦惟救民水旱之災
其各無愧
　　　祈晴文
古之循良時無謬戾盖由政事之善能致隂陽之和惟
我蠢愚為兹牧守豈期上天不弔越自暮春以來幾若
秋霖蛾欲化麥復行冬令蠶不齧桑吏如墜於淵氷下
將無以衣食顧常雨常寒之罰宜加於刺史之身念斯
人斯疾之災無絶此下民之命我則不徳彼其何辜即
是日以禱祈冀致誠之感格
　　　謝晴文
比以滛雨告于昊穹(大悲閣仁祠/諸廟有神)天工人其代之不能
修政而底豐美巧言顔之厚矣乃復飾辭以致禱祈遂
開沈隂特出杲日惟天佑于一徳盖其愛聖主而及斯
民有罪無以萬方豈忍因守臣而累兹土敢忘庇貺更
盡齋明願終惠於提封使獲逢於善嵗(大悲閣云敢忘/正覺申勅羣靈)
(更期無礙之慈/降賜大熟之嵗)
　　　祈雨文
因天事天因地事地國家嘗為百穀之祈曰雨而雨曰
暘而暘郡縣庶無三時之害吏之不徳累於此方非霖
潦之為災則旱暵之告病乞晴之禱方遂干澤之請復
聞政乃弗修瀆亦太甚宜降刺史以罪疾罔害斯人之
粢盛十日雨而五日風幸今嵗美一年耕而三年食得
逭民飢
　　　天慶觀謝雨文
土為王土下臣属當撫封民乃天民上帝自應敷佑兹
遂䝉於潤澤乃大起於焦枯顧非蠢愚能致感格自今
以始嵗其有無復後災播種而耰時又同悉令大熟
　　　又
惟此支郡属于守臣不能使四時之協和嵗毎告旱今
將及二年而代去民無阻飢盖當旱乾必賜潤澤道大
天大地大敢忘保佑之恩嵗終月終旬終得免曠瘝之
罪敬頓首以致謝因矢心而陳詞更祈眷懐以畢收斂
　　　又
膏澤之下解此亢陽沐浴而朝謝于上帝肯徇微臣之
請有憫老農之勞立苗正疏穫稻尚遠願時施潤於南
畆庶幾終惠於西成
　　　大悲閣謝雨
比聞吁嗟皆苦旱暵南交命羲叔莫修其官西方有聖
人盖可以告施以膏澤曽不崇朝更祈無礙之慈卒副
有秋之望
　　　又
某謬為郡國之長實賴天人之師昨者始來免憂凶年
救死而恐不贍及其將去復使服田力穡亦克有秋盖
䝉慈悲毎救旱暵豈宿世而曽親近故有禱必皆聽從
果終其二年常獲善嵗願以此一念永歸大乗
　　　大悲閣
為此聖人氓憫焉望嵗念彼觀音力旱不作災惟匪逺
於斂收願遂終於保惠三十倍於古嘗憂征調之乏興
七八月之間更冀雨暘之順序
　　　諸廟謝雨文
吏為政善雨則時若民罔告病神亦弗勞某來守此邦
盖亦属耳已干隂陽之和靡通山澤之氣致走羣望以
請于神惟神愛民勞則不憚而吏實失職愧其可辭某
聞昔帝堯十日則雨神於其時豈止一方而已也寧於
聖代而獨不然神乎聽之尚享
　　　又
神食此邦載在祀典有秩於國盖與吏均近者亢陽惕
然震懼施以潤澤非神不能請自今兹與神為謀民有
疾苦吏不能去神則我責水旱之災而神不恤其如國
何西成近止願以終惠無為國憂則天子亦將嘉神之
休
　　　又
某聞古之良吏所居之方氣不隔并時則大熟某之來
忽焉踰年病于夏畦無嵗無之莫知所圖惟神是禱神
不我厭毎禱必從然則字民者非某也神也神則有功
於國有徳於民而某顧食此土可謂於民則有愧於國
則有負惟神矜其不能而察其將去以終惠之尚享
　　　第五尊者祈雨文
惟我應真既授佛記隨其住處而作福田想謂有三近
古之風異於他方國土故得第五尊者之至為此大亊
因縁若時相傳毎禱必應乃當孟夏之月属苦亢陽之
災願乞錫端之泉霈為封内之雨
　　　又謝雨文
自諸佛威音王乃衆生慈悲父有羅漢之為上首所當
奉行在震旦而通他心亦復如是比苦亢陽之厄輒修
甘雨之祈普潤公田敢忘神力更冀從今以去隨念現
前大推赴感之慈應病與藥庶令多稼卒獲豐年
　　　慈濟廟請湫水文
惟神所宅滙而為泉其烝出雲而上于天膏澤溢流施
于土田無有槁乾俾有豐年得命于朝廟食豆籩豈其
降登有不潔蠲乃夏之始致此旱然請挹而歸潤及無
邊敬自今兹孰敢不䖍
　　　又送水文
比以旱故請于山川乞水而歸以救槁乾甘澤隨之若
建瓴然顧敢夕留敬返諸淵惟夏藴隆隂陽或愆無事
禱求即蒸于山保我稼穡罔有後艱
　　　慈姥巖請湫水文
尊者於此方盖將示正法藏衆生以是水則能大作福
田頃得挈瓶而歸遂救闔境之旱惟火宅之熖方熾故
水種之苗易乾冀終惠於豐年敢復求於餘潤
　　祭文
　　　楊㕘政
惟公之鄉世盖有人仕則光顯文則成名其文為誰文
安先生聲其仁義偕二子鳴其仕伊何曰孫文懿埀紳
于朝中立不倚致其為臣歸老閭里專以徳化與鄉人
齒降及中微逮公復興文則子山煜煜其英公則貴矣
與壽作朋子山既亡瘞于九原謂公夀考曽不百年遂
令此邦氣象就萎鬱彼喬木忽焉變衰我昔守邦屢登
公門聞公霣傾聲吐復吞遣隸以往于義弗敦我今過
之敬奠一樽
　　　祭吳宣撫文
聖人之興獲祐昊穹爰出異才為帝折衝有韓有張萬
夫之雄在帝左右秉鉞以從帝曰有事汝往即戎執訊
而還曰帝之功維西岷山厥土巴庸外有勁敵誕肆不
恭帝曰其遠誰撫予封惟王之家父教之忠與其元兄
外攘内崇帝語于朝實惟臣宗乃俾專征賜之彤弓越
四十年為蜀帡幪敵來莫知野嬉而農爵既王矣秩則
三公宜錫壽考拜于臨雍遂濟大河訖歸鎬酆斯志未
諧奄及考終士涕于途帝哭于宫尚其神靈駕彼豐隆
震驚要荒虩為雷風挾帝之輈自南徂東大復境土以
配車攻王今長往冥漠之中聞我矢詞其聽則聰
　　　程卭州
古之諸侯有仕其國死則喪之是曰臣僕迨漢猶然嘗
與為吏其殯阼階則就哭位風俗之衰莫識故常生兮
相親殁兮相忘抑又甚者觀勢重輕三命已踰至名其
人矧復云士殆誰肯顧由客不賢或議其主我官涪陵
乃為公知薦我于朝遂致登兹廣栁之車忽自臨卭載
公以歸嗟弗克從雖弗克從敢廢古義使乎其行代我
往祭尚享
　　　宋提刑
我始識公渝水之陽其氣甚温如朝于庠語人呴呴惟
恐其傷可鎮彼浮可攝彼狂比再見之輶車煌煌巡属
臨我有嚴令章霍然大驚孰知其剛厥徳日新豈守故
常我友經仲乃薛之良曰仲山甫公之鴈行曽不一施
歸于山岡賢者先殞公今則亡嗚呼公家宜熾而昌汔
其衰矣天乎莫量哭以奠之僾其在傍
　　　安制幹
在昔吾宗内外蟬嫣其盛莫如元祐之年迨今既衰外
属亦然念始東都見君弟昆乃翁於時給事黄門君盖
盛壯有乗華軒吾伯從父亦掌帝制人謂兩家中僨而
起噫其如槿弇忽斯已粤四十年復與君逢不圖其存
各訴閔凶無寧常屯以待昊穹吾族伯止官既通貴君
兄持節仍出奉使我喜而呼又舉而墜意君繼之晨夕
此留俄報其疾遽棘弗瘳失聲驚嗟涕泗以流有酒于
觴有饌于盤尚疑平生相對笑讙君乎過此為我一餐
　
　
　
　
　
　
　
　
　
　
　
　
　
　嵩山集巻二十八
欽定四庫全書
　嵩山集巻二十九
　　　　　　　　　　　　宋　晁公遡　撰
　　柬
　　　上宰相小柬
即日璇穹週逥協氣充塞恭惟坐於廟堂兼運樞極王
室倚賴神明並相鈞候動止萬福某敬奉牋代其身賀
於堂上
　　　二
邇日不省鈞用何如聖賢相逢坐建中和之極當此淑
節更覺協氣周流伏惟沖粹集於神衿起居超勝其在
方内拳拳之情更乞盡消息理永享三壽之祉
　　　三
某伏聞丞相之印明天子久未有所付海内延頸日佇
顯册之頒盖踰年于此矣属者恭審詔自中出告於大
庭卿大夫則相賀於朝士庶人則相賀於家乃知明天
子必待其知之深而後用之富公韓公之登庸直如是
耳某在遠不得從百事詣光範門敢致一牋於袞衣之
前伏乞鈞覽
　　　四
某名跡冗微不敢以書通於名公大臣而獨喜見東南
來者從之問名公大臣之賢東南來者皆亹亹談相公
頃在天官時吏不敢為姦而士大夫恃為津梁已有廟
堂之望矣今某與遠方之人自聞召還揆路遂執鈞衡
無不欣欣相告中外幸甚幸甚
　　　五
某少經憂患異於他人重以才具迂疎不任當世驅使
以此實無宦情顧出仕埀三十年無田廬可歸為貧所
驅矻矻州縣間但知自治而已不自意猥䝉朝廷遽從
支郡擢付一道而巴蜀之俗喜為朋比以濶畧不事事
為賢某效之則違其本性且負朝廷欲不效之雖民則
喜矣其如官吏不悦者衆朝夕皇皇不知所圖輒敢布
之伏乞鈞察
　　　上執政小柬
即日春服既成恭惟端委廟堂(樞密云端/委宥府)四方承式神
明並相鈞候動止萬福某敬奉一函於黄閤之下
　　　二
此日不省鈞用何如大君子與天地同流體備四時起
居無不宜之也更乞持精養神永為王室柱石
　　　三
伏惟名振天下徳冠列辟聖上所欲亟用而中外猶恨
於晚某見方册或有此而不謂今乃親覩也甚盛甚盛
自今傾耳以聽必有以大副四海之望
　　　四
比聞强敵窺邊征戍之夫無不懍懍而彼終不復侵尺
寸之地卒於定議和好無間中國非閤下居衡軸之室
(樞密云在/樞機之庭)何以使其無所疑而悦從哉某與斯人安於
奠枕幸甚幸甚
　　　五
今士大夫皆身至宰庭乃得賜虎符而遣之郡某獨媮
安坐獲二千石印章既免往返萬里之途而即享飽煖
之賜銘藏恩紀無地寄言
　　　六
某為貧逐食乃不自量得此難治之地百弊如絲棼殆
不可理盖有年矣顧惟供億大軍不可乏興已於今月
初六日領賤事當竭綿力有以塞責不敢上煩汰遣伏
乞鈞察
　　　虞㕘政
某陸沈於峽内久矣昨者最䝉異常之知盖不以流俗
相待常懼不足副此意及閤下立於九徳之朝先賜以
手命某慙悸即修報而適遇使節出疆持書者空歸拳
拳之誠不能自達殆是賦分窮薄故姓名不克近貴人
之門爾後欲再以牋上公府顧相望如雲泥然又不敢
遣某今已至治所故事當謝於執政大臣敢併以布下
情併乞鈞察
　　　王樞密
某陸沈於峽内久矣昨者最䝉異常之知屢奏其狀某
毎懼不足副此期待今得守通義號為通經習法之邦
恐非短淺所能辦治然不敢不勉以無負疇昔併乞鈞
察
　　　楊㕘政
即日氣迫槐序恭惟勲在王室神明所相鈞候動止萬
福某敬奉一牋告至於行馬之前
　　　二
比來不省鈞用何如伏以寅亮天地之才佚於第家則
移其施於國者而施諸身固宜隂陽和於中而協氣洽
於四體也豈待區區更獻尊生之請
　　　三
通義之為州今劒東西皆莫敢與争重盖属有廟堂之
老尊居里中車過者下而舉蜀之士大夫瞻望為矜式
吾州實甚盛也但恐赤舄不可久留耳
　　　四
迺者率爾貢牋於黄閤之前盖百僚事大臣之禮也但
得侍史通之已大幸敢謂勞謙特賜答教公則為盛徳
矣其如損朝廷之體何
　　　五
今日已入境念將至治所即當步入里門請見於堂下
顧惟謁大臣合齋戒沐浴卜日而後乞呼召許則進敢
先以墨啟布之下執亊伏望察其不即入謁之意悸恐
悸恐
　　　吳宣撫
即日惠風和暢恭惟卧䕶全蜀隠如長城神明並相鈞
候動止萬福某謹奉墨啟申問節下
　　　二
邇日不審鈞用何如蜀地六十餘郡仰恃威徳安於里
閭於食必祝於社必禱伏惟耆艾之福自應日増月加
更乞盡消息理下副巡属拳拳之情
　　　三
自建炎以來其以身為社稷之衞使西南一方之民老
死不見兵革者計功孰出節下之右强敵畏威聞已請
和今之元勲盛烈實在一門盖當如伊吕開國傳之子
孫與宋無極
　　　四
某自入益部所在見里閭晏眠安樂之音相聞初不知
昨來敵之窺邊也道途之間皆云恃節下而然無不歎
息感戴其在郡縣之吏夫復何事惟當餽餉以時上寛
後爨之憂而已伏乞鈞察
　　　五
某得郡於巡属當詣節下受約束而後行竊惟月有成
嵗有㑹不可少廢於須臾以負課殿上煩吏議謹以便
道取程今日已至治所其如不即奔走大府退切悸恐
敢望寛貸其慢以責其後効幸甚幸甚
　　　六
某本不習吏道為貧逐食推移至於為郡雖全家遂得
飽暖而夙夜是懼將不勝任而去所恃寛明責其可為
而恕其所不能為某敢不自効
　　　呉宣撫郡王
即日秋髙氣肅恭惟裂地稱王威望益尊敵國畏服神
明並相鈞候動止萬福某謹遣一介代覲
　　　二
邇日不省鈞用何如伏惟保安全蜀社稷倚賴功塞天
地自應四時之氣集為太和洽於體府固當起居安强
精力克壯不待區區以尊生為請
　　　三
東至硤門西抵長道六十餘郡之人仰事俯育安於田
里終身不聞風塵之警不蹈鋒鏑之患者郡王可謂有
大造於兹土也上帝錫以難老天子極其寵禄尚未足
報爾顧某安能形容萬分甚盛甚盛
　　　四
伏以本朝以來元功大臣疏爵而王之者盖皆可考未
有若今勲業萃於一門坐扞秦雍之衝埀四十年使敵
人懾服不敢窺邊論勲較徳宜有茅土開國稱孤兹審
有司擇日備禮策命中外欣欣咸賀主上之行賞當功
也其與巡属之吏執筆修慶其敢後耶干冒鈞聽不勝
悸恐
　　　五
敢問一節以趍見於闕庭衝犯風埃跋涉山川鈞用不
致勞乎伏想晝日三接天子改容出入三覲都人聳觀
微豐功駿烈何以得此比來弭節漢中幢盖旌麾光照
城府可以少休徒御某恨不得拜於轅門但勤引領
　　　六
流落䕫部今將老矣隨牒推移遂至為郡某三月六日
已視賤事即具墨啟告於節下伏値介圭入覲不獲徹
於侍史今敢併以致於大纛之前㐲乞鈞察
　　　虞㕘政
即日風扇微和恭惟赤舄還鄉神相次舍鈞候動止萬
福某敬遣一介以代櫜鞬之迎
　　　二
邇日不省鈞用何似四時之氣莫如春和伏想泛舟而
來當此淑節山川華潤草木鮮榮亦足怡神而寓目更
乞以道養壽永究霖雨之澤
　　　三
伏以柱石之具豈可一日而去廟堂四方之人如芘大
厦忽聞釋位而去浩然自得天佑王室寧有使袞衣之
遂歸乎殆先太傅之丘墓思得台星之光一照映之耳
某敢言之
　　　四
某平日受知最深比年以來幾若自絶於門牆情非敢
然顧揣分量才正宜爾耳去年三月六日至郡即為一
牋謝於黄閤自後無事不敢輒通名於侍史引領兩曜
之躔但有馳爽不省鈞慈亦亮其悃愊否併乞鈞察
　　　五
某伏聞齋航已入夔門久矣今江水清平風日妍暖正
宜錦纜徐牽卧看江山雍容而歸某所領郡去玉屏山
不遠敢問鹿轓亦由敝邑以往否惟朝夕俟櫂音肅拜
以近不勝跂踵以待
　　　趙總領
即日陽節清淑恭惟位冠九棘神相忠勞台候動止萬
福某敬奉一牋賀於節下
　　　二
邇日不省台用何如伏惟君子所居温厚之氣熏為至
和在於起居自應休暢更乞步趨實下以盡頥生之書
不勝至禱
　　　三
節下按蜀圖籍内以撫民外以給軍論其功利盖為天
下之最而勞亦至矣謂當從容於九徳之朝持精養神
以省思慮何尚爾久煩以主計之事耶想鋒車繼自今
至耳
　　　四
節下領外計於是三年矣故事當還朝以預論思獻納
騎詔未至而位冠九列之命先下搢紳則知俊乂在庭
莫可以代之斯民則喜仁人在此抱虛之籍遂除而郡
縣不困矣幸甚幸甚敢為牋以具道路之歌伏乞台察
　　　五
某為此彫郡已踰旬朔大懼不稱其任或乏軍興上煩
簿責今幸朝廷有蠲除虚額之令以成節下愛養民力
之意某私自喜幸迂疎可以充位矣不勝朝夕以望條
教之至
　
　
　
　嵩山集巻二十九
欽定四庫全書
　嵩山集巻三十
　　　　　　　　　　　　宋　晁公遡　撰
　　柬
　　　查運使
即日槐序氣炎伏惟攬轡入境神相循行台候動止萬
福某敬遣一介候諸境上
　　　二
邇日不省台用何如伏惟乗傳而來雖當盛暑玉節所
至肅然風清自應不知煩鬱也更祈厚自持養以副巡
属之望
　　　三
伏以風度英秀粹然如圭璧宜薦天地宜在清廟不謂
乃爾久使於外雖一方受賜矣其若不稱何佇觀璽召
之至
　　　四
硤内地褊小無甚劇事殆不足以展大才所謂太阿龍
泉匣而藏之識者所惜也近省制誥改臨益部聖主盖
亦知之矣此方正議除虚額之調未能即副上意其有
待於節下願言疾驅
　　　五
某本不任為郡如得事忠厚之長以保持之則可耳向
在梁山微節下之賜其何能免於戾耶既來此部猶一
萍之託茫然之水日夕惴恐忽聞軺車當來喜不可言
不覺欣然起舞也某更十告朔亦去矣預恨窮薄又如
往時不得久芘寒士之大厦也
　　　楊安撫
即日天氣淑清伏惟髙卧在家安於爽塏台候動止萬
福未間更祈嗇養沖粹益究耆艾之祉
　　　二
嘗惜博大之用滯於外服今耄期稱道尤宜膺大政之
咨不應尚居里巷也惟喜此方漸染君子之澤為多耳
幸甚
　　　三
比得見於夔門雖足慰其景慕之懐其如左右在行役
不劇言集重為惘惘矣易守而來喜遂室邇顧衰慵困
於應接未及先以書走廬下遠承勞問感怍不勝道也
　　　四
某之才為之小則可耳今來治此才智之民何以勝其
任公能告以所未聞而佐其所不逮乃區區望於朋舊
也
　　　王安撫
即日星回于天恭惟節下民用遷善化行一道神明所
相台候動止萬福某守地不得登公堂敬以牋代覲
　　　二
比辰不省台用何如嵗律推移便見春生始和之氣浹
於上下伏惟沖衿翕受益當粹温更乞以道養壽前膺
大政之咨不勝至禱
　　　三
為吏盡瘁而在公本其職當然近時此風衰矣至於民
相視而不敢言某嘗竊傷之伏聞按節梓中未久而民
始知有官府可告吏亦惕懼識法令之為可畏也使節
下推此施於天下則所在皆清廉之吏而無寃苦之民
矣某何時見此耶天心仁愛斯人節下必不滯於一方
行且見之
　　　四
某性拙直平時不敢謬為恭敬惟見可敬者則敬之耳
年過五十老眼所閲多矣所敬者獨有節下不惟敬之
而且思盛徳毎不能忘行念獻嵗發春不浹日間顧不
得升堂舉一觴以上雅壽私情恨恨不能自已輒敢修
牋以致善頌之意伏望台慈特賜矜覽
　　　五
某竊見節下待士要自有衡量某何人乃䝉一見遇以
國士相望數百里毎以書札問之如待其敵某常用愧
仄何以稱此惟當益修職業以為報爾
　　　王提刑
某敢問弭節之地涉夏何如遙想鶴林牛頭日有爽氣
當此炎月亦復清涼恭惟軺傳對之無復煩鬱扇為清
風被於列城神明所相台候動止萬福某末由趨謁輒
請盡珍重理歸執天下之平
　　　二
某聞之左蜀郡縣循習不振久矣今得玉節臨之幾於
曠然大變其俗由是廣安得去向來大有槩量之害民
受賜多矣安得此賜均之天下乎
　　　三
某不敢忘異常之眷有以稱之今已十三告朔幸無過
事貽羞門庭然終無大愈人者以副期待念之愧仄
　　　四
某久不上記於侍曹迹若自外乃情則不然也在今世
君子宜以為怠忽且得罪矣遠䝉髙明亮其心曲而不
誅其迹特遣函使賜之名酒嘉肴與臨川文集此豈今
世所有哉顧某不足稱此重眷惟有銜感無窮
　　　任運使
即日土潤溽暑恭惟一節以趍神相俶裝台候動止萬
福某敬奉此牋為聖主得賢之賀
　　　二
比日不省台用何如仁氣所鍾甘雨時霔伏惟齋航未
即乗流尚居明臺披衿受涼無復煩暑更祈益薄滋味
以順月令
　　　三
某効職於封内已復三告朔毎見所下條教嚴明清簡
郡縣安静固已自慶遇此比聞欲為兹部考覈抱虚之
調盡下巡属條流將聞於朝是又為吏以來未嘗見也
忽審騎詔之至始則懼失帡幪繼則喜其將聞於朝者
今則面論斯民果受賜矣幸甚幸甚
　　　四
發興以來于今埀四十年士大夫孰能為國家遠慮以
成大功惟是張魏公其志大矣虞仁壽公則遂有巋然
之顯効天子盖謂吾蜀實有其人益思招延盡出其才
以終恢復之圖兹宜節下首膺鋒車之召也某敬當傾
耳以聽軒天震地之休聲
　　　五
某迂拙無當世之才得一州本為食謀非所堪也然亦
不敢不自課厲顧乏趣辦之聲常恐按臨者以此責之
則敗矣不謂初未謁於門牆節下亦未知其為何如人
而遽䝉鑒照知其困乏則分以鹽策考其殿逋則寛以
嵗月若不以常人待之某被此恩紀之厚猶蚊負山不
自勝荷今兹雖喜君子之得時遂究大用顧道暍之人
不獲喬木之隂能不惘惘伏紙不任増結尚冀牙檣過
敝邑併布下悰
　　　汪制置
即日庚辛處躔恭惟髙牙在行神明䕶相台候動止萬
福某敬遣一騶詣節下
　　　二
比來不省台用何如益昌地接秦隴㑹當早寒計已授
衣遂御功裘更冀無犯風霜保合太和區區以為請
　　　三
節下之治蜀蜀人皆歌舞其賜常願赤舄之留如韋南
康公坐至中書令位冠廷臣其如霖雨之施局於一方
使天下不被其澤度聖上行當召公矣
　　　四
杖鉞臨此四道盖三年矣計其勤勞論其見効宜歸授
魁柄乃為稱耳今兹制詔頒下領昭陵之圖書地近職
崇以示光寵盖不欲奪蜀人之廕庥故也某敢不為蜀
人賀
　　　五
某按刑兹部亦復期年而司存實近蠻徼向來諸公居
此極岌岌今乃得無事飽食者公來雪山重耳幸甚幸
甚
　　　張茶馬
即日白露為霜伏惟持節來臨坰牧神相行邁台候動
止萬福某亟遣音介往承次舍
　　　二
比來台用何如計登輶車之日已是火中暑退復取道
漢中風物清爽行役不為勞也今秋律埀盡更宜預戒
寒事以具冬裘區區之請
　　　三
某老無他好惟喜問賢士大夫一聞其名乃心翹然思
見之矣有自三硤外至者無不相稱頌謂即宜歸表著
不當此來豈意大用者試之詳故屈逸駕臨此蜀部遂
有㑹期以償夙願幸甚幸甚
　　　四
馬政大事也魯公之頌以駉為首盖非大賢不能為之
旄節西來道路誠遠顧聖上所以付属之意重矣朞年
即見充牣於十二閑遂賜褒詔趣還邇僚也
　　　上查總領
即日露往霜來伏惟坐總賦輿四道䝉惠神明所相台
候動止萬福某奉一牋候諸侍史
　　　二
邇日不審台用何似天地已肅道路無復埃氛按節徐
行當無甚勞况君子體備四時之和豈畏偃薄也其如
養性怡神亦不可忽不勝拳拳之請
　　　三
節下周旋於行都英俊之林久矣今之登廟堂者皆其
等夷豈容一時名流尚在外服想皆懐想髙標日佇還
朝也
　　　四
當今九徳之朝正須通儒博洽者居之豈謂兩煩持節
以臨輓輸煩劇之地議者皆不滿也殆是未知通儒無
適不可耳國朝大用者試之必詳公其自兹翺翔要路
也敢具墨啟為賀他日要獲知言之名
　　　五
某平日企徳懐風嘗恨集處不諧今幸同部而又不可
時至弭節之臺固已恨恨自聞畫省當寓益昌相望彌
遠豈勝惘然尚冀音介時來慰勵之寛此馳心
　　　張提刑
即日露凄風息伏惟弭節漢中樂此髙寒台候萬福某
奉此候諸節下
　　　二
邇日不省台用何如秦隴之間地寒節爽處之不疾伏
計體府宜之起居多豫更冀時觀夏小正書隨其令而
加節宣為望
　　　三
丞相之門如崑崗鄧林所出皆為世寳左右宜在通顯
久矣始爾驅六轡於外原隰有光識者尤恨其晚耳佇
看璽召
　　　四
去嵗益州相値各在行李中雖得暫面區區之懐何曽
得展至今良恨散集驟然自聞出節少府喜不可言㑹
行部疲薾殊甚還家自力作此記萬不一陳愧仄愧仄
　
　
　
　
　
　
　
　
　
　
　
　嵩山集巻三十
欽定四庫全書
　嵩山集巻三十一
　　　　　　　　　　　　宋　晁公遡　撰
　　小柬
　　　樊瀘南(汝霖/)
即日風已戒寒伏惟按節瀘上神相萬福具此以候寢
戈
　　　二
邇日不省台用何如治府氣候雖冬亦不甚嚴沍况以
中和臨之起居當超勝也更宜預為墐塞以順時令
　　　三
守邊正須安静者為宜節下忠厚之名徹于睿聽詔下
之日孰不稱允今想先聲已騰滇池之外酋豪皆敬畏
矣
　　　四
朝廷思用老成以咨大政節下蜀耆英豈當乆外今賜
瀘南之節姑示褒寵益部將輸之最耳行有騎詔
　　　五
某向來宻邇風規毎歎老成人宅心知訓固自不同甚
用矜式今承開府於瀘雖云異部然猶為接壤伐柯亦
為不逺欣幸何可言
　　　宋提刑(上四幅同前巻查運使/)
　　　五
某為貧所驅乃不自量得郡於巡屬號為難治之地顧
差以自寛者比得見於節下至語諄諄皆忠厚之訓獲
以奉承施於有政庶幾免於戾矣幸甚幸甚
　　　六
某自南浦送使華之西夙夜不忘馳心婦兄閭丘君繼
蒙召至節下近又署尉曹某平生游於當世大君子之
門多矣未有如節下不相忽棄者感刻不可寄喻敢併
以為謝
　　　張遂州(震/)
即日暄濁已除伏惟始開大府神相静治台候動止萬
福某敬致一牋於墨曹
　　　二
邇日不省台用何如伏計將適以時氣和體平豈惟復
初更當過之耳風霜駸駸作寒事敢冀頥養神性永究
遐福
　　　三
某常念天子求治之切而神州尚未復者當是未有以
佐上者耳如節下向來在朝時議論凜然真稷契輩語
若趣還表著盡行其言功業豈可量耶大藩不足留逸
駕也
　　　四
昨者解寜江節符而歸遂安林泉之上士大夫無不高
此舉顧抱如此才器而置于閒地為國逺慮者以為非
宜聖上求賢如不及豈有見賢而不用耶果審就付武
信印綬試之詳者其委任必大行且遣鋒車至矣
　　　五
某逰于門庭舊矣聞建牙而出某竊為之喜非其私也
喜一方受其賜矣敢無一言以贊其父老之喜顧恨短
筆不能盡萬分併冀台察
　　　魏普州
即日暑氣隆赫伏惟黄堂靚深台候萬福因步吏之還
奉此答
　　　二
治所聞是山川爽氣所集炎月當高凉矣更宜順時令
薄滋味為佳耳
　　　三
某乆在硤内不復與蜀士大夫逰比至此邦問名徳而
訪耆哲知左右乃乘熊軾在外藩不得有所矜式但劇
懐詠其可量耶
　　　四
某不自量來此難服之邦正望鄉之耆年宿輩有以陳
舊聞而道遺俗以見教方欲致書於鈴下以此仰咨不
謂先承手札之貽意則厚矣顧非所望於先生長者也
自力作牋併叙鄙悰
　　　伏長寧
即日凉風初至伏惟撫寧徼外神相循良台候萬福未
間厚自持前賜弓鉞
　　　二
左右功在盟府蓋常總益部之兵符其任重矣顧乃屈
守一障之地何也苐恐公朝未知之耳行有騎詔
　　　三
强獠平日亦時不免小小跳梁聞自麾幢臨之極馴服
塞下無夜吠之警守邊果在得賢勝于長城逺矣甚賀
甚賀
　　　四
頃在益州得一見雖小慰積年懐向顧怱怱為恨耳自
爾耿然不相聞但劇馳心蓋至今也
　　　五
去三月至此雖免乏食之憂而短才不勝其任日困于
期㑹簿書之間欲為一牋之問迄今未暇也逺承貽書
情㫖俱腆開讀愧汗洽背亟作此報幸恕其略
　　　六
此邦有委幸不自它某乆聞治所出竒石欲得小峰可
為筆格并可焚香者各一敢望歴意干凂愧仄
　　　潼川袁通判
即日雨欲戒寒伏惟雍容州端台候萬福因函使之還
奉此為問
　　　二
梓中氣候今何如牛頭鶴林蚤有爽氣想起居愜此秋
清眠食定佳也更宜盡珍重理
　　　三
比見公在州縣間不啻如野鶴在雞羣昂昂有凌霄之
氣謂即聲聞于天矣不謂尚爾乘屏星車於外藩也良
為觖望
　　　四
虞仁夀公甚為主上尊禮方倚以收天下之才以興造
功業左右行當不俟駕行矣願言趣裝以待
　　　五
違闊不可計日矣懐向未嘗忘但平生懶作世俗書故
至今未果通訊耳逺承貽書如待上官非所望於雅逰
也開讀且愧且感亟就研削為報幸恕漫略
　　　答嘉州趙通判
烏牛山氣今當寒矣伏惟泥軾對之台候勝常未間千
萬保嗇前有九遷
　　　二
連辱手誨不忘前日下邑之敬感感刻刻來牋情辭貶
屈太甚何必爾耶茍肝膽相照無事空言可也併冀孚
亮
　　　三
相與俱落南客節至但有感慨逺承以履長見賀不敢
當也惟勉進於道與陽皆長乃誠所願
　　　答叙州杜通判
即日暮春伏惟雍容州端神明所相台候萬福奉此牋
以復將命
　　　二
比辰不審台用何如今歳節物遽爾妍暖桃李事已退
伏惟多受春和體履休勝更宜盡消息之方為佳耳
　　　三
益部號為士大夫之崐岡所出必為當世之寶顧乃屈
佐一邑瑚璉之器不應爾耳佇觀登於清廟始為稱也
　　　四
某乆寄峽内不得見益部之英俊毎有固陋之慚逺貺
手誨譽之過其實開讀不覺汗洽背果辱愛憐繼此願
聞直亮之益
　　　五
某得守眉陽雖喜不乏食顧不稱其地奈何浮家西來
正欲咨訪蜀士之秀今知執事近在僰道願見之心以
日為歳須面乃既所懐
　　　隆州李簽判(繁/)
牛刀匣而不用㡬彌年矣今得一邦佐刺史恢恢有餘
地殆不足盡長才天下固多盤錯公朝豈容利器置閒
處耶
　　　答簡州鄧通判
即日暄濁已除伏惟神相休舎台候萬福未間千萬厚
自持升刺大州
　　　二
治所號為劔西道院封内沃饒民不約而趨令無勞程
督可與邦君坐嘯而臨之遥想泥軾始至當甚喜也
　　　三
左右精明之才發于盛壯之時今更踐多矣聞見益博
其於為政殆不復為勞顧尚屈陪貳之位士論良未快
也自今最狀升聞必賜二千石印綬幸少須之
　　　四
自吴下始識風度爾後不多㑹集向來益州匆匆殊不
盡兩懐至今惘然逺承音介見存開讀華牋感愧不勝
道自力作答百不一陳
　　　答石簽判
即日燒薙行水伏惟雍容大府尊候萬福未有見日千
萬厚自持遂膺簡拔
　　　二
某未得豫英俊之遊而讀東坡先生之詩已知世家乃
此州三老之一其憑藉厚矣豈謂尚游外藩耶佇有吉
徴
　　　三
某隨牒推遷而得此邦顧為貧所迫遂忘不能者止之
戒視事已三月想為閭里譏切多矣正愧仄間逺辱恵
書盛有稱道豈所望於一鄉之善士也耶勉作答殊漫
略併幸照察
　　　四
古之為邦者正須得成徳耆宿問風俗之所宜求前事
之可師某之來正恨左右之在逺也尚有可以埀教否
亦鄉黨所冀于仁人之言有溥哉之利也
　　　答朱宣幹
知為益部大家而未得瞻承為恨此部盖如崐崘所出
必瑰竒何乃爾淹於外太府耶
　　　答楊知縣
凜秋之别忽見星回伏惟課効已應歳㑹尊候勝常未
間更祈厚自持前有九遷
　　　二
三秦由來近酆鎬其風聲剛毅某涉世之乆益厭浮偽
比於試闈得見左右氣勁而持論甚公毎懐欣歎使士
大夫皆然郡縣豈有不治者耶至今不忘於懐
　　　三
治所乆不理得飛舄臨之想百姓始知有官曹而惡吏
歛手矣今當事簡亦足自適否承公朝論功遷以中都
官吾黨亦知勸也
　　　四
某既歸亦如公料理積事極不暇程季藩歸不能為一
書止令致多問之意甚愧今乃逺辱眷存先貺翰札開
讀益増慚感
　
　
　
　
　
　
　
　
　嵩山集巻三十一
欽定四庫全書
　嵩山集巻三十二
　　　　　　　　　　　　宋　晁公遡　撰
　　小柬
　　　張待制(震/)
即日歳且更始共惟齋舫按行如在枕蓆神明所相台
候動止萬福某先遣一介前候次舎
　　　二
比辰不省台用何如伏惟乆厭硤内山麄土惡今入益
部所見水石清嘉復近始和更加秀麗想高懐甚喜飲
食為有味且佳眠也然所以頥生者尚敢以為請
　　　三
□部之人得公二年覆露之正如䝉霧而行莫知其潤
斯為隂徳多矣古之君子為政直如是耳彼求赫赫名
者淺哉其爲人也節下亦肯此言否
　　　四
某逰子思故鄉聖賢皆不能免伏惟節下連率印綬而
歸其為忻喜可知也然聖賢出處之論固以為不可乆
出亦不可乆處公豈可懐抱濟世之具而不一拯斯民
乎主上亦必念此願無弛擔行且追鋒至矣
　　　五
某去節下甚乆不勝朝夕之思㡬夢寐見之喜聞牙檣
近止即約束官奴買花鈿酒人㓗壺觴願親執斚於尊
下請車騎振臨之以盡門牆之情亦使徒馭少休跋涉
之勞也敢先以布下執事
　　　陳茶馬(彌作/)
即日麥秋至共惟六轡徐行原隰有光神明並相台候
動止萬福某敬遣一介以候前驅
　　　二
邇日不審台用何如盛徳所臨百靈自當呵禦不祥伏
想當此炎夏山川之氣皆効清凉更乞盡消息之方不
勝至請
　　　三
天下之俗委靡不振乆矣士大夫習於寛簡非君子剛
大之氣其孰能起之某得諸縉紳之論以為今可望以
此者捨節下其誰哉蜀部聞風已皆有立志某獨恨所
被者狹耳何時曠然盡變天下之俗耶拭目以俟
　　　四
㩁牧之政盖可以強兵而富國主上舉以屬之節下其
意深矣方此講好修睦正當閒暇之時使茶戸富實取
其饒以助給軍食出徼外之駿以佐卒乘為之數年恢
復之具成矣節下當擅此功天下幸甚
　　　五
某流落逺方以貧所驅而冒處劇郡欲罷不能重以積
敝之後府庫空虚賦入不及所出之半視事踰月矣茫
然未知所圗惟當夙夜匪懈而已更望高明有以誨告
之某之願也
　　　宋知郡
即日嘗酎伏惟談笑而了一州神明加相台候萬福奉
此牋致之鈴下
　　　二
比朝台用何如治所山川沃饒近盬氣候當不同它邦
其在啓處定佳也更冀厚自持前遂増秩
　　　三
大名洋洋於縉紳間某聞之乆矣而未得瞻承但恨經
逺之器不應屈於外藩使儒者之用不究耳聖上豈遺
賢者竚有持招
　　　四
此邦與重部接壤休聲日與郵傳俱來為政者得矜式
矣某不量力而當煩劇所喜伐柯不逺敢以墨啓致區
區之情
　　　五
某視事已再浹日而承積弊之乆府庫一空賴為計庭
憐察于治府給鹽五十擔某不喜計庭知其匱乏而喜
執事之波必能及此土也敢遣一介以請伏望憐察
　　　黎彭山
歳晏氷霜凜凛伏惟尊候勝常未間千萬飬志和補勉
應最條
　　　二
劔西盖多才矣雖未瞻奉已知其出於名國萬家之城
必非生於三家市者比也何尚未掀奮而起乎
　　　三
彭山乆不治郡庭毎以為憂今承外選推擇其才不待
注唱必清議所歸也願副此意使老守有以塞責乃幸
　　　四
逺承書札甚寵此浮言也固愛華爛足以動心駭目猶
不若使施於有政俾塗歌里詠為佳耳所冀勉旃
　　　答蘇監稅
即日風且解凍伏惟喬木在望尊候勝常未間更祈澡
練前繼此業
　　　二
行役往返㡬萬里矣跋涉不至勞乎歴覽山川太史公
所以成一家言想所得良多㑹當發於斯文
　　　三
向來於李仁甫坐上見眉宇秀徹謂當即翺翔矣何始
爾結綬乎功名自有時更涵養以須之關市之征不足
溷子也
　　　四
自來此邦訪問里中之英怪左右不在焉方切懐詠辱
手札勤勤懇懇便如晤對欣快何言更遲劇語
　　　答李眉山
即日布農事伏惟休駕里中尊候萬福未間千萬嘘吸
冲和前有翹車之招
　　　二
某始來方在絲棼中公獨助我使不復憶有一縣不敢
忘此但遽解組而歸為之悵然累日也
　　　三
某向來毎賴相規真我三益之友也飛舄既去尚能恵
藥石之誨今世豈復有若人也感刻不勝道區區具之
牋中
　　　四
承釋此喧閧而就燕閒大可樂也春首幸一至堰上無
忘斯民敢復以告
　　　與諸司屬官
即日氣迎槐序伏惟雍容賓筵神相賢勞台候萬福某
遣此介代謁
　　　二
邇日不省台用何如儒者必觀夏小正之書順其時令
以自調適更冀加之意而已不勝區區之請
　　　三
漢之所取為公卿者多自諸府参佐今朝廷益重此選
率自除用盖將試其才以漢制待之也伏惟執事之徳
業朝廷所知出以輔其長藹然有聲矣佇觀趣召
　　　答楊茶幹
即日萍始生伏惟帳下清閒台候萬福因函使之還奉
此記
　　　二
起居比何如益州風土最羙西山之雪下照城郭雖近
炎月當亦爽塏食寐甚宜更冀厚自持前有九遷
　　　三
益部盖多賢矣而此邦尤為英俊之躔其一時之秀比
略得見之獨恨車騎未歸不獲瞻承為惘惘耳何時按
部而來豁此馳情
　　　四
某得郡于此實受大府控制其事叅佐敢不敬比怱忽
遣一介上記尚未返乃辱札翰下逮如待先生長者於
盛徳固美矣得不損大府之尊乎開讀之次始覺前所
上記大為漫略愧仄不可言今併摧謝幸望矜亮
　　　答郭撫幹
雨罷山川有佳色伏惟憑軾徐行神相次舍尊候勝常
未間更祈厚自持前有弓招
　　　二
某豫大門羣從之逰而獨未識風儀要知出於藍田者
莫非美玉也顧尚淹外府豈其稱耶行且横奮
　　　三
某受夔州之知見夔州所與者敢不敬况其親昵耶舟
航已戒津吏無苛留何時復東還亦取道於此否尚冀
瞻晤慰其傾佇某不敏先辱勞苦之問愧仄何言
　　　答宇文教授
即日錦江風物益佳伏惟尊候萬福未間更祈珍攝前
有横奮
　　　二
庠序之教可以化民成俗其功亦大矣然以公之才居
之猶為閒地某固知此不足乆留逸駕也但恨衰遲遽
失助我者奈何
　　　三
某比方弛擔公則巾車矣曽不獲為數旬客恨恨何言
印紙廩券並如所屬也郭君更為趣之如須㡬何人當
遣去來書云更有可任者為誰一一開諭某非善斵者
血指汗顔之聲想已流傳幸埀告
　　　答程簽判
即日麥已登場伏惟叅决郡政有神相之台候萬福奉
此記以復將命者
　　　二
台用比復何如炎凉之交更宜厚自頥前須光除乃誠
扣扣
　　　三
某頃游益部見諸公治行甚美上方勵精政事思得郡
縣之最以次表用何為尚㳺外藩耶行且有尺一至矣
　　　四
家弟毎歎長才某聞其言甚思㑹晤遂州怱怱一見雖
慰夙心而恨不從容爾朅來為郡亦訪問鄉曲之英乃
知車騎逺在他部殊極懐詠正擬修書乃辱手誨先之
尤深愧仄也自力為報百不一陳
　　　答楊縣尉
即日王瓜生伏惟盜奔它境雍容無事尊候萬福未間
更祈珍頥前有最賞
　　　二
比承東歸過梁山得接辭氣知左右盖益部長者屈為
縣游徼良非其宜爾勉務政事㑹有識察
　　　三
某逐食求郡乃得煩劇始甚懼不滿邦人之望相與有
一日之好宜告以里閭之所宜都不及此而盛見稱頌
豈所望於耆宿也繼此有可以誨諭否
　　　四
向來於雲頂山為何卿祠堂作數語不足觀也不謂主
僧刻之石公更舉副墨見遺無乃為調嗤否乎雖荷厚
意益憎愧仄
　
　
　
　
　
　
　
　
　
　
　
　
　
　嵩山集巻三十二
欽定四庫全書
　嵩山集巻三十三
　　　　　　　　　　　　宋　晁公遡　撰
　　小柬
　　　答史靈泉(臯/)
即日風扇朱辰伏惟巖邑清曠尊候萬福未間更冀
厚自頥前位顯宻
　　　二
公此邦大家也盖如高山窮谷固為多材其楩柟栝柏
則其最耳植根所滋至今稱美不待一見已深頌慕但
恨一邑不足淹也
　　　三
侍郎家兄受尊大君之知闔宗不敢忘承敦此好益見
拳拳於先友如此彌増感佩
　　　四
某之才為數千戸之長亦自不稱忽逐食來此日懐愧
懼正望鄉人之善者有以規之不謂逺貺書札溢於頌
詠愈劇悚仄不省繼此能貽藥石之言乎
　　　答蘇小溪
即日緑野已秀伏惟民安善政尊候萬福奉此牋復來
幹
　　　二
起居比復何如遂州風氣清淑左右亦宜之否更乞厚
自持必不乆于百里淹也
　　　三
封内亦易治平公家所論刑賞忠厚之至盖可以施於
政者必復用之近聞蜀士多趣召東坡先生忠直之節
朝廷想思之豈容其後尚滯州縣耶
　　　四
金水之别不覺便許乆某繼此之官梁山短才日困簿
書既二年復易守是邦行役㡬兩月疲薾可知也未遑
為問先承翰札之貺公之鄉閭易治而難服某未知其
方亦能見誨否
　　　答宋漢初
即日天地閉藏伏惟弦歌無事尊候萬福未間更祈厚
自持前躡要途
　　　二
乆不聞音息不謂尚爾徊翔百里地富貴要自有時願
加涵養以須之
　　　三
臨江之别為日逺矣靡日不懐但無從致問先辱記存
貺以翰墨如事其長何也尤増愧仄怱怱布答不盡所
欲言
　　　四
漢初亦易治否今公朝議蠲虚額自今郡縣拜賜况在
政成益當擁黄紬高眠耳更書復在何時此去遂改中
都官乎
　　　答謝眉山
即日歳晏多隂伏惟尊候萬福未間千萬厚自持前最
察舉
　　　二
劍西人物不與他州並公儒家者流所傳逺矣尤當秀
出恨未見爾良深延佇
　　　三
眉山亦劇邑老朽所冀縣有賢君得以蒙成幸矣公不
屑就之必能不孤此意願言勉旃
　　　四
逺辱書札稱詠過其實世俗浮言聞之多矣幸相與為
篤實之論自力作報望亮其略
　　　與吳提幹
即日麥已食新伏惟交修㩁牧之政主公詢仰神明加
相台候萬福某無由詣賔客之席輒以牋代謁
　　　二
不省台用何如七閩山川清麗過于蜀部不審君子居
之亦安其土風否更乞厚自持以合四時之和
　　　三
某平生頗與世異鹹酸惟樂聞賢士大夫之名毎有得
焉輒累日喜以為吾黨其振乎此邦往來之郊近屢有
自益州來者無不稱頌左右盖數十年幕府所未見也
佇觀亟徴
　　　四
為郡於明使者之封内聞有叅佐至帳下即當為牋自
通姓名實故事也敢敬以徹於左右伏惟明使者風望
凜然更得九徳之彦為之輔此部幸矣豈惟鄙夫
　　　答楊知縣
即日農乃登麥伏惟鳬舄就道尊候勝常未間所冀厚
自持前施所學
　　　二
益部號多才公其耆舊也必有以異于其儔者行觀設
施以副所望
　　　三
聞之邦人公所得邑最為易治然天下豈有難易者能
以公勤㢘清臨之則雖難治者亦易矣不然一閧之市
豈易服乎竊計高懐深逹於此老守之幸也
　　　四
逺承恵書諄諄疊重浮語虛辭世俗所不能廢然自今
更望相與為篤實之政非賢者其誰望
　　　答張彭山
即日草木鮮榮伏惟尊候萬福未間千萬保頥前膺推
擇
　　　二
為别屬耳更勤寵問在行李中當亦勞也猶能及此耶
感佩至情其何可言
　　　三
所諭廩食有不給者須得公驗今付僮幹怱怱作答幸
亮之
　　　答陳縣丞
邇來蒸溽伏惟尊候萬福未間千萬調適更須光除
　　　二
蜀盖多才矣然未見有磊磊落落大厭人意者豈某見
不多耶左右肯來為丞督事必能使衰拙有所驚歎乃
所望也
　　　三
甫爾至郡庭方懼無以為政官屬賢者能有以教其不
逮則幸也逺辱來書溢於稱頌不敢當不敢當意者必
待見而後言耶繼此以俟
　　　答黄教授
即日稻將登矣伏惟尚留芹宫尊候萬福未間千萬珍
攝前進班列
　　　二
比聞已報代更意謂但持閥閱下三硤中臺論功則必
當量才定位當在虎闈何尚陸沈耶
　　　三
承以論薦之章上於公車仕宦得去小宰之選旬除歳
遷自可坐致爵位以為親榮聞之喜甚遙為左右賀貽
書歸徳於衰鈍知拳拳不忘良増嘉歎
　　　四
某來此已四告朔尋常硤内望風謂益部難治今身履
之前言謬矣比來殊無事公能一來同登逺景樓舉酒
相屬乎延佇延佇
　　　答劉知録
即日草木敷榮伏惟折獄有閒尊候萬福未間更祈厚
頥前進班秩
　　　二
相從一邦良賴賢者之助臨岐又勤追送至情乃爾但
増感歎人生如鹿豕然此别所望進徳修業它日有聞
于此以慰老懐
　　　三
某違異以來毎恨傾企逺辱不忘更貺華翰溢於稱頌
非所以輔衰朽者愧不敢領此意也已見祥刑公如所
戒言之矣
　　　答王丹稜
即日寒蟬鳴伏惟尊候萬福未間更冀厚自持前上要
津
　　　二
某頃常預在太常籍奏中是時歎慕高才而取上第謂
即翺翔天朝矣豈意尚爾陸沈州縣耶功名㑹自有時
更少須之
　　　三
丹稜地亦褊小左右春秋之學長於治人肯來臨百里
行稱最矣其如留滯何
　　　四
某迂疎非治郡才推移至此毎以為愧正望賢者佐之
乃可塞職爾逺辱一圅推許過其實不敢當惟有以相
輔則幸甚
　　　答張監税
即日草木茂遂伏惟里舎就閒尊候萬福未間切祈調
適前膺最賞
　　　二
益州文物盛矣左右天資之秀加以耳濡目染必將有
異於它邦之士惟升高者必自下從茲佇觀横奮
　　　三
某得一州短淺豈能獨任其責正賴左右之賢相與共
圖之公職是筭緡必能使行旅願出其途則某所望也
　　　四
久處硤内未果早識英標逺貺書札辭華璀璨遙知為
勝士也何時遂來以慰馳懐
　　　答師將仕
即日春事埀盡伏惟優㳺里舎尊候萬福未間更祈厚
嗇前有推擇
　　　二
廣漢之别不覺草木三發榮矣道逺不相聞惟有懐向
良晤在旬朝間預為欣浣
　　　三
知已遂懐黄亦足慰平生力學之勤也外選何日唱注
佇觀治行
　　　四
某得郡於益部乃是今之好學之國寡陋何以滿羣望
方以愧悚逺辱書縢稱譽甚過非所堪也
　　　答楊解元
即日行遂嘗麥伏惟起居勝常未間更祈厚頥前豫賔
興
　　　二
益部信多士逺辱詞翰粲然溢目行見一第溷子矣願
言勉旃
　　　三
某久處硤内不相聞披玩來書知相與有連甚慰甚慰
既在外屬宜有以規諫不當若疎者徒為頌詠也所諭
須移試偶数日前已白計庭云無之奈何幸體亮
　
　
　
　
　
　
　
　
　
　
　
　
　嵩山集巻三十三
欽定四庫全書
　嵩山集巻三十四
　　　　　　　　　　　　宋　晁公遡　撰
　　劄子
　　　王叅政
某守地不得從百執事之後日至黄閤問起居不省鈞
用比何如恭惟大君子體道四時一致推其緒餘以福
方内神明所佑鈞候動止萬福某敢為天下以請持精
養神永為人主之基杖
　　　二
某間者將去梁山以饑為憂忽易守眉陽退而思念恩
公盖嘗憐察而以二條薦於朝今而獲此豈敢忘大賜
初視賤事即遣步吏奉一牋代端拜以謝伏惟鈞慈必
賜矜覽干犯威尊至今愧懼
　　　三
某怱怱至此已四告朔夙夜効職幸不致大曠敗以為
門牆羞然才薄地大終恐非所宜處要不敢不勉惟屈
指以計去日以俟大鈞之播幸甚幸甚
　　　虞叅政
比日始有清和意不省中台之光所照山川氣序何如
伏惟赤舄燕居倍膺冲粹加以神相鈞候動止萬福某
守地不得詣行馬之前敢乞為天下未究之功盡消息
理以須璽召
　　　二
某伏聞衮衣西歸凡鄉黨之士與嘗從賓客之㳺者無
不迎于道路候於里門而某平日受兩世之知最厚顧
獨不得前豈勝愧恨雖再上牋牘終不能紓下情萬分
也伏紙悚仄
　　　三
某敢問乆處衡軸乍還甲舎向來封植之木皆已成隂
按行三徑景物増麗雖釋機務之勞就此閒暇固足以
樂敢誦獨樂園之詩恐造物不我捨耳某敬傾耳以聽
　　　四
某伏惟門下翹材之館固應日盛日富而平昔得之於
硤内者惟某與李犍為耳犍為尤答颯不振甚為門牆
羞近聞大為州將所苦且將就逮極可念能為解其急
者非歸窮於門下不可敢亟以請儻軫鈞懐徑從府庭
遣一介致書於州將宜聽率爾申論皇悸
　　　五
某為郡綬所縻不得預賔客之下者得見於四府敢以
一牋代躬問起居狀不省鈞用比何如恭惟輔佐明主
建中和之極赤舄宴處與時具宜加以神相鈞候動止
萬福某輒量王室倚賴與中外屬望之意敬以持生為
請
　　　六
某平生得士大夫不鄙而與之逰者盖二十五年矣率
未有震耀於世者豈由某之窮累之耶比聞大君子立
巋然之功聖上倚以為重俾執天下之樞與謀大政某
不覺失喜噎嘔者累日誠是輔相之才自當軒天地而
出豈惟某之窮不足仰累殆是某之窮將瘳矣自今更
須爰立作相别為中外賀
　　　七
某去年十一月將去梁山方念蜀銓無注擬處何以療
饑不勝皇皇之憂退竊思之豈有伊尹在上而使門下
士有饑者乎已而果被命易守此邦嘗奉一函謝於黄
閤之前今饑則免矣然地大才薄復恐非所宜處要不敢
不勉忽忽四告朔無大曠敗屈指以計去日更俟大鈞
之播
　　　虞樞宻
某近已上一牋於墨曹以候起居狀不省邇來赤舄入
蜀次舎何如恭惟忠貫日月所在神祗自當擁衛鈞候
動止萬福某無由侍寢戈敢乞嗇性養恬指授既竟遂
歸廟堂
　　　二
某伏念西樞之府出臨蜀漢凡在巡屬禮當奔走於前
後某屬有官次不可越境故遣一騶持咫尺之書代趨
謁特䝉鈞慈眷接加等賜以手教撫存甚厚下情感刻
不知所言
　　　三
某聞蜀人向來岌岌不寜有境外憂今見黄鉞來皆按
堵想敵國守約益謹也此方何足乆勞當歸從嵓廊之
㳺圖回天下乃中外之望
　　　楊叅政
某昨日詣鈞屏禮也伏蒙親屈赤舄之尊而辱臨之三
台之光爛然下照不覺眩目失措當即徃謝於行馬之
前不敢更為副丞相揖客之勞仰乞鈞照
　　　又
某昨日侍尊下致辱親屈衮衣之尊賜之巵酒某無以
稱此復上雅壽使營妓歌小詞以為侑退切悸恐但蒙
鈞慈不謂之凟已幸矣豈料俯為寵和是亦漢相國與
小吏歌呼相和之意也敬當藏之以為黄鍾大吕之寶
　　　張待制
函使至伏聞齋舫已次凌雲之下敢問犯此寒江挽牽
而上神相行役台候動止萬福某日須擊汰之音見於
檣下更乞洗練神宅迎舍春和
　　　又
某自審麾幢去䕫門日日問諸道路盖久不望光儀願
見之心不啻饑渇比傳舉還鄉之斾次舎近止即遣伉
步奉牋迎諸榜人尚未返今日忽拜手命若待儕流顧
惟白首百僚底敢望西掖貴人寵待如此感刻不勝道
更遲面謝以究
　　　又
某伏蒙一番開諭勤懇某敬皆遵承即日下彭山雇竹
筏十五并約束館人供張以待區區敝邑乃得車騎臨
之蟇頥山光溢於原野矣幸甚
　　　又
某日日俟車騎至舎下欲遣一介候起居狀而春來益
復多事短才不勝其任遂未果遣忽奉手誨開讀愧仄
且復感歎今之通官貴人誰肯如此敢問台用比何如
恭惟三徑如昨手植益茂可以偃息神相燕閒台候動
止萬福某已一年於此預憂退歸無以續食也使航謹
如所戒以行未間惟乞盡消息理再立玉墀論天下事
中外幸甚
　　　又
某恃門下知察不敢自同衆人有懐不盡吐於受恩之
地故敢言之某生十一年而孤為孫姑丈所教育已恨
不及其存時報之今孫氏惟有一孫文昌見任南平軍
司理叅軍輒不自量欲其改中都官使少慰其下泉念
不告於節下其孰能憐其不背本之情而成其欲報之
志敢望台慈特賜惻念或論薦之員已滿特為推轂於
查周二使者不勝幸甚干冒威嚴死罪
　　　又
某去大府邈乎千里之逺不得遣一介問起居比因伉
步至吳下奉牋於侍史殆非専敬毎懐愧懼今日忽拜
手命乃䝉高明不以是督過之勞問拳拳如待素交老
來所閱天下滔滔獨見此爾甚盛甚盛不省台用比何
如恭惟白鹽赤甲秋氣已高坐撫連城數十神相靜治
台候動止萬福某守地未被汰遣無由瞻謁敢望盡消
息理前有急召
　　　又
某比在梁山顧得二年而以理去非真勝任而然爾盖
節下與諸公有以容察之也朅來此邦誰復知之重以
迂拙之性與衆異鹹酸反不及范才叔臥治之因是益
感歎如節下誠為難遇逺䝉告以事有不可為者以此
邦觀之亦可知矣須印書籍并其目授來幹併乞台察
　　　又
某區區之地近辱持紫荷之橐照之光生原野幸甚幸
甚但念不能更少留車騎為恨耳不省台用比何如恭
惟喬木在望大慰歸志神相次舍台候動止萬福某未
有再侍几杖之日敢乞蕃舎冲和為蒼生一起
　　　又
某邇來益無宦情其如貧驅之奈何方今虚額為州縣
害故申言之今乃詰問紛紛期於無虚額而後已付之
慨歎近又常平司來封閉諸倉收其管鑰自來逐年兊
支至十月收租撥還今則即日軍兵絶食事干軍政念
之凜凜因見益州試論其狀得已之大幸怱怱亟遣此
介更俟休駕里中専好為狀併冀台察
　　　又
某喜於大君子為時而起一方蒙其休澤比輒上一牋
重勤裁報感戢重眷無地寄喻行更好為狀伏冀台察
　　　費寶文(行之/)
某守地且逺不得日承起居狀敢問涉秋台用何如恭
惟君子善養浩然之氣宜于四時加以神相善政台候
動止萬福某於法不可越境無由詣鈞坐惟乞盡消息
理佇膺大政之咨
　　　又
某窮薄所致遭窮空之後今幸部内相安調度不至不
給皆恩公所以誨告為政之方故至此爾銘佩不敢忘
　　　又
某得一州安敢便以法繩官屬惟黄滙者始留之詰問
征筭之虧傲然不顧而徑去已具申省部矣今付之有
司某亦不得輕重也凡事若愛之者使免則惡之者亦
可使不免矣更望台察
　　　又
某連日併奉二告便如朝夕在公坐其聞起居狀為詳
下情喜不可言敢問信後台用復何如炎日過中甘雨
時作煩蒸為解共惟大府政條清簡登臨紅白樓神相
步武台候動止萬福某守地無由趨謁所冀積精適神
再開宣室
　　　又
某伏惟節盖臨梓中亦復乆矣膚寸之雲尚留太山未
澤天下其在梓中則幸也屢聞恩公欲脫屣而去休於
丘園又如梓中何想勉為大君且作三年淹也
　　　又
某念不得至門庭故比専遣步吏抒情愫敢勤恩公兩
賜札翰此意之厚近世所未有某何以堪之哉惟當益
勵朽鈍無致曠職為賔筵羞不識亦足以為報否
　　　又
某賴恩公之庇既得於梁山理去又叨除守眉陽某敢
忘徳竊恃異眷輒復有請於節下某眉陽考滿當升知
州資序法須論奏者三章豈可捨知己而異日求之於
它門敢望矜察檢照昨按臨䕫部某紹興三十年内任
施州通判日合舉之數特賜剡牘不勝幸甚
　
　
　嵩山集巻三十四
欽定四庫全書
　嵩山集巻三十五
　　　　　　　　　　　　宋　晁公遡　撰
　　劄子
　　　上汪制置(應辰/)
某不自量久居於蜀見其窮困常為蜀憂朝夕顒顒惟
望朝廷有以救之伏惟國家聖聖相授恭儉愛人但恐
有所不知知之未嘗不惻怛加惠昨者已蒙遣鍾郎中
至蜀裕民而當時不能仰體聖意將虚額錢盡行蠲除
顧乃遺患至今使州縣捃摭係省租賦侵奪官兵廩食
空竭府庫以求趣辦某毎慮天時不能常豐或遭荒年
百姓艱於輸送府庫又無儲積不惟有乏軍興兼官兵
無以贍給思之可為寒心而當途諸公孰有念及此者
某仄聞節下學道之至更事之多盖嘗深慮逺覽有意
於此今幸朝廷灼知前日虚額尚存特命總領所以所
摏錢引三百萬代充大軍用度向若未有此錢猶當措
置况已有備豈可不盡用以救其急哉全蜀之人初聞
之日無不東向歡呼稱頌聖明想節下亦為之喜也某
竊譬之陽春之澤歳不可再今聖恩汪濊盖已再下矣
則知朝廷何嘗咎所放之太多而使所除之不盡有司
不可防所申之未實而坐視所及之不廣遂令郡縣追
恨以盧扁之難遇幸而遇之而靳惜藥石長病根復如
鍾郎中之來有失上意致煩宸慮更下此詔豈宣廣詔
書勤恤民隠者之所宜哉某重惟民者天民天豈不恤
抑其有數以待節下伏惟斷自高明勿徇吏議使郡縣
抱虛之額因節下而除朝廷裕民之意至節下而始盡
既以下救困乏又可上寛顧憂所有本州虚額錢計一
十萬七千餘緡絹九千六十九疋已别具狀申陳儻獲
盡從蠲除非獨某一州幸甚實亦全蜀幸甚敢乞台慈
俯賜詳察
　　　又
某竊見四川州縣財力窘迫所在官兵多不能以時支
給錢糧豐年尚復如此一有饑饉實可寒心近准朝廷
㫖揮以總領所見摏管錢引三百萬道用除州縣虚額
應副大軍自此州縣免將官兵合得錢糧侵那起發大
軍虚額之數不至如前窘迫雖遇饑饉之年似亦少可
支梧然某竊詳朝廷之意盖念民力重困今來所除州
縣應副大軍虛額與民力係是兩事州縣之困在於侵
那租賦民力之困在於科斂重大且如本州大軍春冬
衣絹以人戶稅錢毎三百文以上科納絹一疋之類則
是取之㡬二十倍以上其於民力可謂重困正當仰體
徳意有以寛之某契勘州縣虚額多是實無之數毎年
亦不曾起發得足只是總領所將今年之錢儧補作去
年之額年年如此虚掛其欠於簿籍無可催理若取見
逓年實到庫錢數即知所謂虚額者非大軍指凖支遣
便可據實豁除所有遞年實到庫錢數如後來又有虧
迭不敷去處則將上件錢引三百萬道量與補填其百
姓所科官物亦與裁减從輕隨所餘錢數以上件錢引
却行對補如此州縣省計不闕則錢糧足用不致預有
科借百姓重斂既輕則民力亦寛可以增固基本伏惟
節下出宣天子徳澤撫安四道之民固欲使州縣給足
百姓富實况承上㫖乃是天與節下除弊興利之時以
成節下除弊興利之志蜀人相慶不易逢此某退竊自
念身為州縣長吏常恨無力以拯民病幸遇其時豈忍
緘黙先已具論州縣從來虚額蠲除不盡因依今更有
管窺之見率爾申陳或可以採擇之乞賜詳酌施行伏
候台㫖
　　　又
某非有建白不敢以牋牘至大府以是久不聞起居狀
敢問台候比何如春晚不謂乃爾作寒恭惟寢戈在衛
宴坐高明復御兼衣神明並相台候動止萬福某末由
叅詣公座敢乞盡珍重理即當入見延英
　　　又
某不任治郡顧免吏議尚爾充位于今已書吏考豈不
知所自伏惟節下條教清簡易以遵承人無大過輒皆
容覆是以雖此迂愚亦得竊食於下幸甚幸甚
　　　又
某與全蜀之人感荷聖明燭幽深詔節下以除州縣抱
虚之害雖尚未拜賜而闔部欣欣知節下之意惻怛之
至某竊嘗自喜此害果去州縣庶㡬少寛近得財賦所
公文復來追理紹興八年鹽酒餘剩錢不覺歎息豈非
天欲困此州縣乎今日之抱虚者未去而三十年前無
名之帳復以程督所謂紹興八年鹽酒餘剰錢盖是當
年鈎考所得而兩經裕民使者覈實見得尚有五十餘
萬緡除放未盡則豈復有是年餘剰之數哉率爾布之
下執事敢望裁察無使一害僅除而一害仍生則與不
拜賜均也某行亦去此非獨為一郡憂實為全蜀憂之
併乞台照
　　　又
某竊念禮大則簡而尊者不可凟故乆不徹一牋於侍
史敢問比日台用何如蒼旻啓節恭惟三陽之和集於
體府施及所部品物欣榮神明相此台候動止萬福某
守地無由詣公座惟乞持精養神前究台相逺業
　　　又
某伏以吉月上日几案之役走趨之𨽻皆得賀於堂下
而某獨以在逺曽不能致善言之祝於前欲為竿牘則
幸奉約束矣下情不勝鬰結
　　　又
某近聞梁正字入對聖上即及虚額事梁正字首以節
下為言必能上副眷懐天顔甚恱郡縣顒顒日夕冀拜
此賜計庭遣簡州王通判來考實得十二萬餘緡近復
遣王通判來謂如前所陳則當對移其官某不勝憂懼
若此則郡縣誰復有虚額耶以某惷愚所見十二萬餘
緡者誠難盡减但取見在數裁量有若干錢可以對减
則據數减之可也不必令郡縣虚額不得盡言不省台
慈以為如何併乞台察
　　　又
某所領郡歳收民租三萬餘石月支軍糧二千餘石十
月開倉一嵗當支二萬五千餘石十數年來民租多為
諸縣過數截用及有失催去處皆經赦除放逐年借兊
常平倉米某去歳三月六日至官下常平倉止餘一萬
五千餘石某去冬抅催民租支十月十一月軍糧外盡
行撥還常平倉二萬六千餘石年例却自正月兊支至
十月開倉復行撥還某自謂今冬可以盡數撥矣近提
舉司遣簡州通判來封閉諸倉申解管鑰即此月二十
五日軍兵便無支遣聞一道皆然事干軍政不敢不控
告於節下伏乞台慈特賜矜察因一言於使者勿云某
有謀幸甚
　　　又
某伏蒙眷接良厚以漢臘貺之珍劑以獻歳餽之名酒
遂有以禦隂陽之冦而飲椒柏之和舉家同拜此賜敢
敬謝于節下併冀台察
　　　查總領(籥/)
某今日遣一騶賀於節下因有區區之請劉文潛之弟
眉州司戶叅軍燾欲侍其母并文潜妻孥往行都某已
與荆鄂綱不多也使所胙差楊絳今年夏秋一綱絳以
憂去官矣敢望改差劉燾司户得藉此可以東適如辱
矜從便告以一檄與之幸甚
　　　又
某屢言計庭有未還本司羨餘鹽錢未辱許可今旄節
往臨益昌似不須靳也敢望台察
　　　又
連日殊寒晴色亦可愛伏惟華省節盖正宜就途神明
所相台候動止萬福某無由送軺車之行切冀澡練神
宅即升近侍之班
　　　又
伏蒙開喻書勲考敬如令竊惟節下聲績乆矣逹於天
朝豈復待此行且大用也
　　　又
伏蒙貺以律令朝夕敬以從事正所願也近得徽紙似
佳輒進三百并三碑恐或須之所幸台察
　　　樊安撫(汝霖/)
兹承已建高牙尚此凜秋伏惟神相具行台候勝常末
由良晤所祈嗇養冲和前與三夀作朋
　　　二
近審已拜制書尚留甲舎未敢率爾為賀少須開府繼
聞六珈之賢奄棄内閨念欲弔諸阼階又恐徒勤無益
之哀二者皆不果遣音介殊為愧仄逺承手誨當批勲
考即如所戒即付步吏矣朝夕專馳一騶敬通訊也併
冀台察
　　　又
某日日伺開府即遣一騶預堂下之賀嘉陽道里囘逺
比方聞之亟令持書以行不省何日通於侍史今日逺
承手翰情辭諄諄甚厚感愧不勝道㑹初攝將漕事叢
㳫不克更好為狀併冀台察
　　　陳茶馬(彌作/)
某朝夕聞休聲益增敬慕願聞起居狀劉提幹來伏審
雍容明臺體府已受春和大以為喜恭惟佐天以成歳
功見於所部令行威肅姦猾無隠神明所相台候動止
萬福某無由叅詣謹奉一牋以報
　　　二
獻歳發春執椒觴以賀於堂上禮也某守地既不敢出
境又奉約束不獲道輿人之頌致善言之祝下情愧仄
不可寄言冲於已舎三陽之溫飲此春酒益介眉夀
　　　三
某毎念王公大人自非其敵誰敢時以竿牘往來用是
久不徹聲聞於下執事但有馳心豈謂寛仁先以手筆
問之開讀不勝感刻五肩輿敬遵符令併乞台察
　　　四
某巡屬吏也履長之賀敢不講伏奉手命又不敢違但
引領公堂預伸善頌仰乞台察
　　　五
某職在統内節下有所號令付一符檄可也豈謂特屈
威尊賜以台翰丁寜告戒敢不仰體眷意所有牽馬人
即當摏辦以待㑹期敢乞台察
　
　
　
　
　
　
　
　
　
　
　嵩山集巻三十五
欽定四庫全書
　嵩山集巻三十六
　　　　　　　　　　　　宋　晁公遡　撰
　　劄子
　　　王安撫
某自去公座不得日聞起居狀敢問台用比何如恭惟
按臨一道惡去善伸神明並相台候動止萬福某行役
益西未有見日敬請盡消息理前膺大政之咨
　　　二
某向來於涪陵始獲望旄莭但歎服前輩盛徳儀形而
已近至堂上熟聞開物成務之方古之君子功烈著於
簡冊者不過如此耳五十之年老眼未嘗見此西來雖
極罷憊所得盖多矣至今感詠要當終身誦而行之今
遣六騶還併以謝於鈴下
　　　三
某伏聞士大夫皆稱節下鑒裁甚峻獲進於前而得一
嚬一笑者已少况辱尊爼之奉待之如其敵者耶某何
人首蒙是禮思所以稱此者惟服膺法度之言見於行
事不負期待耳歸語家弟相對歎息家弟以未得預賓
客見為恨也已約家弟往眉山它日須負擔者更當申
言併乞台察
　　　四
數日甘雨霈然不省治部何如恭惟善政所格風雨以
時南畆均被餘潤公堂亦復清凉神明右之台候動止
萬福某為邦無它長以勤補拙耳賴庇尚爾充位末由
㕘詣惟乞以道養壽前持荷槖
　　　五
某視事將復三告朔常愧無可紀者為知識羞不謂節
下用過客之言盛有推挹此盖常常當行者耳何足為
先生長者道哉高明果愛之願教以所不逮則幸甚
　　　六
某伏䝉台誨欲得諸書以補文房之遺即令求之市其
無者亦往他邦求得之版墨止如是耳不審滿盛意否
其細具録子併冀台察
　　　陳茶馬
某守地不得前詣車下敢問跋涉良逺台用何如恭惟
幢盖所至飛亷獻凉無復道暍加以神相台候動止萬
福某更同巡屬以請保輯太和前究霖雨之施
　　　二
某久聞大君子之名比傳制詔委以全蜀𣙜牧之政平
生常恨不得事大君子今乃得豫在封内喜甚亟遣步
吏奉一函以抒下情伏計已徹聽下率爾干冒悸恐
　　　三
某伏以郡縣想聞明使者風采孰敢怠惰皆當奔走率
職不待號令今日忽驛𨽻至奉手命告以聖訓丁寜同
濟國事某開讀惶懼致煩莭下憂其未知攸濟某敬以
服膺朝夕遵承期無稽違此邦歳有期㑹者盖先已施
行矣别具録子併乞台察
　　　四
某今日伏凖劄子告以聖上戒勅嚴峻欲使郡縣仰體
宸慮同濟國事某敢不夙夜匪懈遵奉約束除條例已
施行者遣人持詣莭下今先具遵依申稟
　　　任運使
伏審乗鋒車還朝方此發軔恭惟騶馭在行勞於趣裝
神明所相台候動止萬福某敬候道周以見更冀順秋
之令厚加調適亟趨宣室
　　　二
某仄聞軺軒近在梓中想不無去鄉閭之念然泰山之
雲豈守故岑而不布滿天下一為霖雨耶比來潦水已
平大江穏流正宜皷枻以下三峽殆須神相此行也願
亟進道使聖主早聞康濟之論斯人預蒙福幸甚幸甚
　　　三
某近見制㫖以總領所錢引三百萬蠲除虛額某為之
感歎此盖節下嘗慨然為斯人建白故有此詔斯人其
孰不拜賜此部父老固已念節下之去自是重憫憫也
惟識者則語之曰公之徳豈可局於此部要當均之四
方他日之拜賜又不止於今日者耳父老於是自今更
跂踵以須之
　　　四
某初未得望六轡之光華而遽來此邦日懼不勝任上
勤程督不謂高明不待其謁而所以矜察其愚教誨其
不逮有如賔客之舊某何以得此但歎頌盛徳直求之
前輩中耳某不敢私自慶幸竊為士大夫慶其得見前
輩盛徳於此世也即期㕘詣併致區區銜感之意
　　　五
某近奉手命伏審邇來起居狀下情欣慰不省台用比
復何如恭惟益州佳麗明臺所卜尤得爽塏賦調已定
諸州承楷雍容無事神相宴處台候動止萬福某守地
末由瞻謁敢乞盡消息理前開宣室
　　　六
某得郡於巡屬當詣節下受約束而來伏蒙符令欲使
治業赴功不可曠職既不克前即亟為墨啓代見但得
侍史通之賜以一覽幸矣豈謂特屈答教感誦辭㫖銘
佩不敢忘也
　　　七
某雖未面君子之光儀乃蒙眷顧厚於他邦益用慕向
直欲日日上一牋代謁見敢問台用比何如恭惟仁風
所扇被於列城無復劇暑神明嘉相台候動止萬福某
無以効於門牆惟與受帡幪者敢請以道養夀為國柱
石
　　　八
某視事以來初未有以自効率先諸郡以應期㑹但數
有請於節下論其迹可謂愚不勝任上煩處决宿夜悸
恐所有春季綱即已盡起自今敢不更竭衰鈍要使凡
餉大軍者悉如令伏望台慈無以此邦為憂特勞帳下
逺賜程督
　　　九
某以迂疎之才而當頺敝之後常以空乏告於節下如
蒙不責其短淺以不能興起蠧壞有所捃摭以應公家
之須不賜譴訶已大幸矣敢謂寛明特加憐察賜以隆
州井鹽使軍吏得以足食某自念何以拜此大貺惟當
終身歸徳門下自今日始
　　　范運使
伏承鷁首之西正爾濁熱不省台用何如恭惟盛徳所
至川后寢波山祇獻凉台候動止萬福某敬遣一介以
候榜人
　　　二
敢問去䕫門今㡬何日跋涉之乆伏想厭齋舫之偪仄
思棟宇之軒豁某州廨有可以偃休不審肯留宴休以
揖千里之風敬以請於節下
　　　三
某間者初見父老忘其不勝任之愧而有不乏食之喜
輒具一牋謝於門牆但所遣持書者徑下吳甸似非専
敬至今慚悚不謂台慈不以是督過之尚賜手答下情
感刻無言可喻
　　　四
某辱門下生之列又得與寵弟合符造物重以此好使
為小人之光榮幸甚幸甚毎念昨在硤内以無可紀之
政而蒙深知當時但為感歎今則始識其難遇也胷中
壹鬰更須言侍當悉布之
　　　宋提刑(嗣孫/)
某伏省旄節按行巡屬當此盛夏敢問跋涉不至勞乎
恭惟褰帷問俗神明嘉相風伯獻凉不知煩暑台候動
止萬福某敬遣一介以候車塵
　　　二
某聞諸部内之民思仰盛徳朝夕願見不啻當暑而思
濯清風忽聞使軺近止上下延頸以望不勝喁喁
　　　三
此月正是土潤溽暑之時居爽塏者猶病煩熱伏聞輶
車犯此炎天慮有淹繫盖仁人之用心闔境歎息不知
以報惟冀戴星而行日出而舎以避道暍不勝拳拳之
請
　　　四
某迂疎不勝一郡之寄而復視事日淺州綱頺壞多矣
遽承莭下按臨為之悸恐更望台慈有以教其未達而
寛其不逮幸甚幸甚
　　　五
某不勝瞻仰之情日日欲聞食味狀而念數遣書則凟
不遣書則乃心無由宣冩顧寧凟耳敢問台用比復何
如邇來江雨時作山田膏潤暑氣亦解恭惟盛徳所格
獄訟衰息神明所相台候動止萬福某與闔部仰祈以
道養壽再登赤墀
　　　六
某不自量投屯煩鬨晨興符檄滿前皆為錢而來衰鈍
殆不能應期㑹夙夜憂懼然念節下在當道素辱憐察
豈忍使之坐不勝任而去必有以左右之今日鮮于法
曺忽來告明臺遣鞠獄於雅安某不覺惋駭方恃莭下
有以左右之今乃奪其同官之良何也既而思之莭下
盖不知之爾此邦官屬率罷懦而判官司戶輩皆出惟
法曹君可屬以事正委之究治諸縣逋負諸司歳起緡
錢如明臺所督綾絲及贍軍科目稍見涯涘比去年有
加矣若一出旁郡動須數月鞫獄常事它州官皆可辦
而此邦失法曹君則某將無以免負殿以累節下所繫
甚大伏望台慈特免其行幸甚幸甚
　　　七
伏以乘傳按行所部道逺天且炎熱不省台用不至勞
乎恭惟宣布上意哀矜庻獄神明所相台候動止萬福
某竊聞掲節還臺遣一介候於境上敬以煩令持生為
請
　　　八
伏惟六轡所臨不待號令之施郡縣竦畏皆知警厲以
愛民奉法為先斯人拜貺大矣道路嘖嘖嗟稱咸願使
節之日按臨也甚盛
　　　九
某治郡無狀日者使軺臨之所宜得譴訶者多矣獄吏
止從薄罰某亦止以對易獄椽違戾而賜薄責得以㣲
罪行免積乆有大曠敗以累平日識察在某亦可謂幸
也朝夕杜門以俟汰遣更當俟弭節過郡痛自摧謝併
乞台照
　
　
　
　
　
　
　嵩山集巻三十六
欽定四庫全書
　嵩山集巻三十七
　　　　　　　　　　　　宋　晁公遡　撰
　　劄子
　　　宋提刑
某敢問使莭循行一道跋涉甚勞既還明臺休駕息徒
台候何如恭惟始就宴息心廣體胖喜此節爽神明加
相台候動止萬福某敬奉一牋候諸侍史惟以尊生為
請前須璽召
　　　二
某治郡不進兩辱軺車臨之實大悸恐謂將被汰遣不
謂尚賜全度朝夕畏懾明使者之威稜終憂難以安位
益覺迂拙非適時之才惟理折轅以須黜免伏紙愧仄
　　　三
某到官承頺敝逋負不入官兵至半年無牢廩某即勾
稽以督其輸送盖是累年賦租爾近見節下掲牓備坐
赦書正謂布估水脚此州無之某豈敢違戾肆眚之文
壅遏徳澤不下伏恐不知其狀輒布露之
　　　四
某妄庸之姿輒來汙重部牧守之列加以不能仰遵條
教毎勤程督豈可更出意見妄有申論然大君子納汙
藏疾肯斥其愚而不容貸某用此敢言之彭山劇邑賦
調居十之五其令昏老不任事惟丞常巽方倚以集事
今蒙節下委任唐安勢須數月乃歸則邑事愈致曠廢
某不敢祈免其出但自憂懼不治之罪將愈大矣惶恐
惶恐
　　　查運使
伏計䕫部為仁氣所熏今夏雨暘以時無復煩蒸恭惟
弭節所臨神明所相台候動止萬福某亟欲徹聲聞於
節下敬以置郵返報因請尊生以究台相逺業
　　　又
某近覩邸吏報聖上以硤内不足勞節下惟益部為西
蜀重地移玉節臨之某為之喜者累日向來不得乆在
巡屬乃今復託庇庥殆天憐之從其志耳已作牋遣詣
軺車之前今日驛吏出示教賜尚未語及發軔何也梁
山所放錢穀事開喻本末乃爾固知大君子用意自應
如此昨得之景少叔者妄傳耳併乞台察
　　　又
東望節下𦕈然不省台用比何如硤門多風伏惟調度
已定塞向禦冬神明交相台候萬福某敢同巡屬以頥
生為請遂歸行内
　　　又
比蒙印諸書方念恐不契高意為懼爾重承開諭再以
紙來要補文房之未備已屬書肆矣函使不可待敬遣
詣明臺須鄭明至付之也孫掾荷矜憐欲一振其淹滯
幸甚如西舍可為致力否某不啻如飢者捧杯棬以待
更冀台察
　　　又
某幸甚蚤獲預英㳺而姑氏孫涪州亦識先府君且有
海陵之好某恃此輒敢言之某生十一年而孤為孫涪
州教育已恨不及其存有以報之今涪州惟有一孫文
昌見任南平軍司理㕘軍某已為求得薦章二念欲使
之改中都官庶以少慰九原㣲節下不忘疇昔其孰可
告之伏望台慈憐其不背本之誠而就其欲報之志特
賜論奏則豈惟某銘佩恩造其孫涪州亦當銜感於下
泉率爾干冒悸恐
　　　又
某比在巡屬不得見節下既來此邦又不能専以一介
修敬因遣至吳㑹者持牋以通之侍曹不謂逺蒙手答
勤勤懇懇益増愧仄不省台用比何如秋已深矣恭惟
漕引阜通神明所相台候動止萬福某守三里之城坐
縻廩粟而已末由與賔客見敢冀厚自持復歸行内
　　　又
某平生不樂與世追逐老益衰慵得一郡豈其所堪直
爲貧所驅耳常思得田租百餘斛茅茨數椽即棄官而
歸杜門面壁以了餘年書亦不復觀今誰能用書之説
哉此邦書籍甚冨未嘗求之市節下嘗為人主所知其
學盖可用於天下此邦書籍非節下尙誰求之已即印
造敬付侍史以歸併冀台察
　　　又
驛𨽻轉致㫖告欣省秋深偃節臺府台候勝常令叔同
劉君舟行欲少遲留無傷也恐須報怱怱附驛馬𨽻不
及細未間所冀善調適前侍黼扆
　　　又
畫省之節未行履此杪秋伏惟四道欣欣願聞薄賦神
明所相台候萬福末由趨詣切祈積精適神佇觀燭野
光朝
　　　又
聖上知巴蜀之人困矣節下盖嘗入侍清光妙膺簡在
今以外計相付某已染削為巴蜀之人賀朝夕致之墨
曹
　　　又
某充位以來無可筭録所賴伐柯不逺遂得期年無大
曠敗感刻不勝道望戒主者吏即批吏考敢以為請
　　　周運使
比奉手命已作答未遣諸郎至復辱勞苦之問下情感
佩重勤無言可諭因得具省邇來起居狀尤用欣喜嚴
霜已零恭惟硤門甚寒調度已定宴處温宻神明所相
台候萬福某守地無由詣見更冀持精養神前升清要
　　　二
某遙想聲名當與赤甲白鹽爭高甚恨去硤内之蚤不
及見此豫治部受賜之數然外姪右修職即南平軍司
理㕘軍孫文昌實事節下儻因薦賢之餘特加論奏使
獲秩滿改中都官則某雖去硤内不為不受賜也率爾
言之悸恐悸恐
　　　三
台庭内屬過此上下俱安諸郎秀偉之姿真山嶽之寶
不匱也適㑹慶節屠肆不開而使艎不可少留姑具蔬
食為愧耳
　　　樊運使
大君子所舎自有中和之氣敢問台用比何如恭惟偃
節宴居衿抱春温神明所相台候動止萬福某敬遣一
介詣節下代肅拜之謁
　　　又
某巡屬吏也元日不能從賓客賀當修竿牘以伸善言
之祝顧奉約束敢忘遵承惟是拳拳之情日冀履此泰
亨遂歸廣内以膺大政之咨不勝誠禱
　　　又
某伏審掖垣書贊始下綸告封内傳誦制詞以為聖上
知節下深矣一道循行豈夕留之地耶某願賀於明臺
而所被符移中親洒手筆戒以無得通牋某安敢違令
但與吏民稱幸而已伏乞台察
　　　又
某近上一牋方懼為瀆豈謂特被答教告以無若昔者
病守期於盡應歳㑹某何以仰副責望由來性本迂拙
無豐財之方亦如病守循守故常何能充此嵗虛之額
但不敢奪官兵奉稍求免乏興而已今者獲遇明使者
委官考覈將為之蠲除以救彫敝幸甚幸甚比所委官
已考覈得二十餘萬緡使司如疑其未實載加詰問某
竊思之使司亦安能於此一郡盡除其數不若量度闔
部可减若干錢而此一郡為當若干則於考覈得十二
餘萬緡之中止取某科名除之其它不從可也庶㡬不
致上勞符移之煩易以得實不審高明以為可聽否更
乞台照
　　　又
某伏見夏令未應天氣甚清敢問體府亦愜此否恭惟
宣布徳音遂致中和旄節所居神明來衛台候動止萬
福某守地無由詣節下敢請盡珍重理前升九徳之位
　　　又
某充位以來已復踰年遵奉教條罔敢失墜封内今年
麥亦善收無大疾癘竊與父老感歎不敢忘節下之徳
　　　又
某伏見今嵗日寒而寒天序甚正似於遵養為宜敢問
台用比復何如恭惟理財以道中和之氣浹於封内神
明並相台候動止萬福某敢同巡屬以請餐衛適時保
固體府前與三夀作朋
　　　又
某職在巡屬當日詣屏下聽約束顧守地不獲此志又
不敢時以牋上明臺乃心馳向於公座不啻川駚而雲
飛也伏乞台察
　　　又
某於元日不得從賔吏賀恭惟一道稟畏皆應嵗㑹明
臺無事飲此春酒以介眉夀台候動止萬福某無由㕘
詣敢乞節宣以時遂如閟宫之頌永享台背鯢齒為王
室輔
　　　又
某比率爾上一牋巡屬修敬當如是耳伏蒙寛仁特賜
答教展讀在手銘佩著心幸甚幸甚
　　　又
某去三月六日至此邦舉隅皆弊而常平倉米止餘一
萬五千餘石其累歳不撥還者二萬餘石盖諸縣截用
及負逋不入故也某即皆程督去冬盡以所收撥還二
萬六千餘石所餘今冬可以悉如額矣近准使司委簡
州通判王宣教來封閉常平倉申納管􁀙此邦從來以
新易陳自正月接續支軍粮至十月收民租則撥還今
若閉倉則即日諸軍無廩給兼貧乏乞丐口食亦無支
矣敢望台慈特賜矜察行下王通判免解管􁀙事迫言
切惶恐待命之至
　　　郭提刑
伏聞節下將歸甲舍江水尚平川原清麗足以寓目恭
惟冲衿超然神相次舍台候動止萬福某日聽擊汰之
音前詣江干未間更祈盡消息理前膺大政之咨
　　　二
某乆不通問節下非敢忘盛徳屬以不勝郡寄且念高
懐超絶豈事世俗之禮故耳其如馳心夫子之牆則夙
夜以東也齋舫即日行矣伏乞台察
　　　三
某比不敢違手命輒記雲谿勝地顧何足汙樂石耶逺
蒙賜以墨本得託大名及妙墨并以不朽幸甚幸甚
　
　
　
　
　
　
　嵩山集巻三十七
欽定四庫全書巻
　嵩山集巻三十八
　　　　　　　　　　　　宋　晁公遡　撰
　　劄子
　　　楊運使
黄濁返壑江水清平正宜皷枻下硤伏惟建節而東神
相行邁台候萬福某正逺參覿所冀恬養冲襟即趨廣
朝
　　　二
某毎歎風儀玉立盖是總章中人物不宜在外服日日
須鋒車至乃賀耳今審往領荆湖輓輸廟堂豈復重勞
以計籍哉殆以入覲道近故也計璽召已來更不為墨
啓恐行李中裁報為勞併冀台察
　　　三
某比在益州即蒙眷接有如素交綢繆至意施及孫椽
蒙披論奏拳拳感刻銘於衿抱忽聞牙檣東峙徑自巴
中以行不獲奉一觴以送鷁首不勝馳心
　　　張提刑(松兊/)
某昨見敕目伏審遂膺禮樂之遣則馳一騶賀於節下
度已半道矣逺承長牋為謝某但與朋舊歡喜豈敢當
此禮耶怱怱作報前書已悉具矣併冀台察
　　　羅㕘議
仄聞學道之至清心宴坐事來則應故不欲以虚言之
問更煩開覽遂若自疎于門庭顧乃情則極馳向也夏
氣已炎伏惟大府毎事詢仰台候勝常某正阻良覿惟
祈步趨實下前膺有道之徴
　　　二
某迂愚不任為郡充位于此忽然踰年非諸公長者保
持之乆已汰遣矣幸甚幸甚嚴成忠近自帳下來云左
右謂某於公事之間若有疑於統府某安有是哉某平
日於訟牒初亦無意有所輕重過亦忘之矣伏冀台察
　　　吳鈐轄
久雨近止氣遂清和伏惟總戎一道神明所相台候萬
福某末由㕘詣所祈養性頥神前授齋鉞
　　　二
某近嘗上記未遑嗣遣音介方切懐向今日忽於郵中
伏奉教誨感喜兼并所諭張師顔具知之矣伏冀台悉
　　　三
風日頗清寒不省宴居何如伏惟布政和門神明所相
台候勝常某末由趨謁所冀盡消息理前建旄節
　　　四
某賴庇存已復期年無事不欲為虚言之問以勤通覽
但有馳心伏辱手誨寵問甚至感愧不可言馬監押逺
涉江湖而歸敢不知其勞勩伏幸台照
　　　范運使
某連奉二誨感愧之餘因省起居狀下情至慰日將履
長恭惟偃節未行神相徒馭台候動止萬福末由趨謁
敢乞持精養神遂登計相
　　　二
某投老無聞其或有知之者不過節下一二公耳亦不
敢忘此識察之意近審利東使者之節已至恨不得從
賔客賀但遙慶其部父老將被徳施也近多言闗外以
牛計租一牛有嵗納六七十斛者其敝不可勝言節下
必為振救之幸甚幸甚查漕印書即以紙付書肆須鄭
明至當授之併乞台察
　　　程知郡
麥可嘗矣伏惟優㳺里舎喜此食新台候萬福未間更
祈厚自持改賜軺傳
　　　二
乆聞大門與蘇石為一州之望所積既厚人才輩出盖
至今也顧如左右所至不止三最正當蜀士彚征之時
不應獨未被尺一耳行且見之
　　　三
某壬午冬道過遂州公實乘泥軾在焉初意得識老成
之風儀不謂適出行縣乃心悵悵今未衰也豈料將有
承教之便於此其何喜似之
　　　四
某止欲得禄食耳不意廟堂不量其愚畀此名邦方欲
訪耆哲而求未聞以為迂拙之指南先䝉記存貺以札
翰感怍大不可言更須面謝
　　　唐知郡
數日天氣淑清伏惟高臥在家安於爽塏台候萬福未
間更祈嗇養冲粹益究耆艾之祉
　　　二
某嘗惜博大之用滯於外服今耄期稱道猶宜膺大政
之咨不應尚居里巷也惟喜此方漸染君子之澤為多
耳幸甚
　　　三
某比得見於䕫門雖足慰其景慕之懐其如左右在行
役不劇言集一笑之歡翻為惘惘矣易守而來喜遂室
邇顧衰慵困於應接未及先以書走廬下逺承勞問感
怍不勝道也
　　　四
某之才為之小則可耳今來治此才智之民何以勝其
任公能告以所未聞而補其所不逮乃區區望於朋舊
也
　　　蘇知郡
數日不瞻晤方切懐詠辱手示欣省甲舎安隠台候勝
常敬具此修報
　　　二
比屈熊軾一來而漿酒臛肉不精都不足致陶然至今
為愧何辱謝也羣騶須劵食已付邑主者矣尚有它委
否
　　　三
乆聞熊軾當歸今日忽奉手誨喜可知也風日正爾妍
和伏惟見故山草木意自休暢台候勝常未間更祈厚
加調適佇觀河潤九里
　　　四
某比至郡未及修問先辱華牋所以撫存甚寵至今愧
不能滿此意也終日汩汩簿書間欲繼為一畨之書竟
亦不辦積年之懐何由宣冩喜聞朝夕至郭下併須面
究
　　　嘉州知郡
比來草木鮮榮伏惟千騎行春與民同樂台候勝常某
遙歎高風無由良㑹惟祈盡珍重理前膺禮樂之遣
　　　二
某既未得奉色辭直思日日為問顧不欲奪裁剸而勤
修報耳近婦兄閭丘君來備言眷接異於輩儕敢謂不
鄙迂拙而辱顧之因施及其外屬感刻何可言敬具此
謝
　　　程達州
日日望熊軾尚未來極懐向辱手示欣省戒途有日台
候勝常賢從子欲叅外選一一如所諭某四日暫往視
通濟堰往返只數日耳敢問雙旌何時至郭下乎未間
千萬保嗇前膺表用
　　　又
獻嵗已數日伏惟陽和充庭台候勝常未間更祈頥神
益夀進領輓輸
　　　又
元日不得賀廬下又不能致區區之禮特辱來告深相
贊頌益増慚悚十騶并廩食具久矣更聽後㫖也
　　　又
遥想林廬清勝無復暑氣伏惟台候超然未間更以順
令薄滋味為請以俟増秩
　　　又
某日懼為政不滿邦人之望不省亦有以相規否示喻
程處約取䕃自其本宗不謂重勞台慮也秋凉能枉熊
軾見顧乎
　　　范知郡
仲月多雨殊清伏惟安於甲舎體府自康台候勝常瞻
晤末日更祈調適復初以究遐祉
　　　二
比因侍史歸奉報并致奉錢矣􁨞承手誨感感刻刻送
騶十二已還火伍中餘留使令於前無傷也它有委否
　　　程卭州
乆不聞問不省台用比何如田野風日晏温伏惟熊軾
將駕台候勝常日佇臨顧慰此傾向更祈厚嗇前賜節
傳
　　　又
近日益州歸亦小憊未能問諸舍下先承手誨勞苦感
愧不可言也某怱怱七告朔于此終無可紀以副羣望
公何譽之深乎正願求所以施於一邦者見教某尚何
有出於公之意外者耶
　　　又
涉夏以來白鶴山爽氣日加伏惟宴坐甚清神相布政
台候勝常某末由㕘詣更冀全真養和前膺軟輪之召
　　　又
某治郡不進常恐為門庭羞日望有以誨其不逮忽承
為不肖子開説驚怛良乆此公事不得曲聽愧仄愧仄
併祈台察
　　　又
天氣始爾開霽漸可御絺綌伏惟鈴下無事神相清淨
台候萬福某末由㕘詣更祈盡消息理前賜節傳
　　　又
某不勝郡寄日不暇給遂疎上記但有馳向忽奉手誨
得聞起居喜慰之外且増慚怍示諭備悉更有他委願
聞之
　　　又
涉冬不聞起居狀不省台用比何如白鶴山高氣當寒
泫伏惟政成坐嘯神明並貺台候萬福某尚賖良覿更
冀繕嚼輔生前賜盛漢之節
　　　又
某於此忽八告朔矣迂拙當劇郡曠瘝甚多常憂不稱
平日論薦不賜一言之誨何也今嵗東隄又當修遣人
往市隄材敢望戒津吏蠲其筭緡使此隄亟成邦人不
敢忘枌榆之䕃所及也想在高明必念及此幸甚幸甚
　　　吕嘉州(㳺問/)
嵗埀盡伏惟九頂之下和氣充塞台候勝常某婦兄閭
丘君行臺已有檄罷之願為保持得亟去幸甚未有詣
公座之日所祈珍嗇前升台室
　　　二
某比遣伉步持齋釀以奉椒觴輒忘其味薄也方愧不
足飲長者逺承函使臨門分以兕觥之餘洗醆開嘗便
覺有泱泱大國之風當戒酒人自今用此典型也感刻
不勝道紙短不能伸冩
　嵩山集巻三十八
欽定四庫全書
　嵩山集巻三十九
　　　　　　　　　　　宋　晁公遡　撰
　　劄子
　　　謝知郡
某乆聞歸休甲舎而日困於簿書期㑹欲遣一畨相勞
苦至今未能也愧仄何言即日草木已萌動伏惟衿抱
受此始和台候勝常未有見日更祈耄期稱道過於喬
松前膺乞言之拜
　　　二
公解臨江印綬乆矣何尚未賜左符乎今日為邦無復
古之樂者得從容廬里却似差勝耳賢從子來此郡庭
望分憂然其性似寛緩更告佩之弦以戒之為佳
　　　章閬州
在梁山時辱函使臨之自爾不復聞音息不省台用比
何如南陸修景伏惟政成已乆千里緩帶神明寵相台
候勝常各守一邦未有㑹期更冀盡珍重理前建盛漢
之節
　　　二
某比為郡終更得以理去已幸乃復被命易守眉陽短
淺無聲稱何以得此皆庇存所及耳久欲為一牋謝於
長者始至不勝簿領之煩迨今少閒遣此介通訊亦已
晚矣愧仄何言向來久在硤内不能具暑服治所出嘉
縠輒因是往錢引二十吿為求之市舖耳修交隣之問
而遽以溷執事惟恃眷照乃然更祈台亮
　　　程知郡(勤/)
數日江雨時作凉暄殊未定伏惟甲舍高明啓處具宜
台候勝常未間更冀厚自持前有趣召
　　　二
某比過廬下特勞熊軾釋燕安之樂而逺至道周此意
非衰鈍所宜致也欲為一書以謝而始至不暇先承貽
問尤増感愧
　　　三
某唯耆哲居是邦為其長吏者所宜加禮以勤里閭况
執事耶所諭使令不足於前敢不曲聽但營兵出戍他
州及充牽馬之役日為上司督責尚未能也輒納公移
去切幸台亮
　　　宋隆州(誨/)
仲月頗多雨不特解邑屋煩鬰稲粟亦美伏惟治部阡
陌有佳色坐嘯對之台候萬福某末由瞻謁更冀導養
得理前賜節盖章傳
　　　二
某區區此邦而士多於農詩書多於盖藏乃窶州也幸
接樂郊日夕思矜式善政有以富之而不能也近䝉計
庭憐其窮空分治所鹽筴見餉敢往請於庾吏所謂以
君之餘而波及於此豈勝感怍所望早為給之幸甚幸
甚
　　　三
幸此壤界日聞令音有得於函使徃返之外喜慰何可
言秋氣頓爾肅清伏惟跨鼇之峰爽氣來萃几席政成
無事享此宴閒台候勝常某無由與賔客以奉談笑惟
祈盡消息理前膺禮樂之遣
　　　四
某短淺不勝千里之寄而屬當窮空之後殆無以給調
度賴治所嘗分牢盆之饒及之非惟某拜貺實亦闔郡
拜貺也尚有一百十五擔敢以請於鈴下所望矜察其
窮空而盡付以來不勝幸甚
　　　石通判
山中風已寒烈否伏惟台候勝常未間千萬厚自持進
領藩要
　　　二
嵗將窮矣董攝封内以應期㑹亦少勞乎使某得以蒙
成幸也令子來治闗市之征某正欲見鋒穎因書勉之
　　　馮通判
泥軾比見過正慰馳懐但恨不可更留談宴以妨曹事
耳辱手示知已休舍疏理填委亦良勞也山氣計已作
寒伏惟台候勝常某按刑已不堪任况兼將漕正望左
右率先此部使餽餉不稽也未間千萬厚自持前升清
途
　　　宇文簡州(師獻/)
某為貧所驅日投喧鬨益覺宴閒可樂伏惟佩二千石
印綬從容林廬臥看遶屋扶疎台候勝常某未有見日
更祈厚自持前有騎詔
　　　二
某乆知左右固是大門後來美器壬午之秋始得見於
益州帳下率怱怱不能盡窺涯涘要略如所聞矣爾後
相望眇然又衰懶之性不喜作世俗書但有馳懐今來
此邦去甲舎不逺正擬為問先辱記存以勞苦之愧仄
不可言
　　　三
某不自量而當劇郡日夕愧懼不勝耳常辱貺以書者
宜有規之不謂愛之太深而忘其短過欲修飾固陋加
以溢美之言左右其誰欺乎繼此願聞忠告某既勞於
事亦思退而休息近治一室而居山之乆喜山之念不
衰或傳齋座有竒石有可焚香者求一峰惶恐
　　　嘉州知郡
此距鈐下不逺日聞休聲有不待書函徃來故遂疎上
記不省台用比何如秋高尚未全清伏惟兼領二臺裁
剸有餘神明所相台候勝常未間更祈盡消息理佇觀
真賜使節
　　　二
某幸預世好凡某之外屬則於大門亦外屬也安給事
之子某外兄奄卒益州帳下靈輀東歸行路且傷之今
道過治府願無令津吏滯留得即行使逝者早就壙不
敢忘徳伏想寛仁不惟念及世好之家亦必動心矣率
爾敢言之愧仄
　　　叙州知郡
仄聞自瀘上來守邊為大府所知徼外亦當畏服涉秋
以來伏惟緩帶宴居威自及逺台候勝常末由言集所
祈厚自持前尹環列
　　　二
某衰懶未能即通訊今正欲候食寐㑹外兄安制幹之
喪東歸取道治府因附其子致此書敢望無使津吏滯
留也修問而及其私愧仄
　　　楊榮州
久别靡日不懐忽奉手誨喜審已駕朱轓行役安穩台
候勝常遣伉步以候前驅
　　　二
通川得奉談宴未嘗不念此樂朅來益部無從為問惟
悒悒耳比見勅目知領三榮之左符不謂熊軾乃過此
邦親得舉一觴為其父老賀也館舍汛掃已併期面究
　　　三
三榮山中秋氣計已作寒伏惟黄堂已當墐塞台候勝
常未間千萬厚自持更偃大藩
　　　四
相距接壤而不能時通訊正厭世俗浮辭故耳其於懐
向老成正自不置也香橙西州所無特承分甘感刻感
刻蜀牋二百謾助揮染薄少愧仄
　　　李雅州
治所號為多雨秋氣益當増爽伏惟宴坐甚清台候勝
常未有見日更祈保練前有賜金
　　　二
某性益衰懶省視簿書罷即高臥矣不能時以一介候
鈴下方切馳懐忽承恵翰拳拳之情有加但劇愧仄報
道路之傳安有是哉
　　　任知郡
林壑間已覺陽和至矣不省舍下何如伏惟冲衿粹温
台候勝常未間更祈嗇養前賜節符
　　　二
某不勝郡寄日不暇給不能時致鄉長者咨請風俗所
宜劇懐向元正佳節也當奉羊酒以賀既不辦此禮又
未及修牋致善頌之意先承華翰相慶愧仄大不可言
春和亦可少出否併冀台察
　　　楊蜀州
承熊軾已歸甲舍伏惟逺行犯寒得就墐塞台候勝常
闊絶亦復旬朔懐向不可言知且燕休坐阻言集伏紙
悒悒餘祈厚自持前觀舉十五州之最
　　　二
比見趨朝意謂諸公覩二難之高致即留漢庭今乗長
安廏車而歸千里蒙福矣况唐安乃節度府廟堂不輕
畀付當自是小則遣以禮樂大則補公卿之次矣幸少
須之
　　　何隆州(耆仲/)
累累奉來訊皆親染翰開讀便如晤對也感感刻刻比
來秋氣頗凄𦂳伏惟三嵎爽氣日加台候勝常所告為
政一二古來良二千石正自爾耳幸不倦以終之促膝
未近千萬繕性前當振藻皇途
　　　又
比來寒暄尚未定伏惟黄堂宜於四序台候勝常未間
千萬厚自持前有冲邁
　　　又
某從來嗟嘆幹略左右要亦自期於古人標置軼羣凡
百不待程督也仁夀縣乃爾縱吏自今幸為深禁察之
為佳耳某蹔爾兼將輸迂拙豈所堪任正望左右勉應
期㑹為一道率也
　　　趙威州(真/)
辱書欣聞乘塞甚安尊候勝常治所接近徼外益州所
恃以為藩垣正在行以公㢘則疆場寧靜矣從來守邊
市徼外物幸無然未間千萬厚自持要觀臧狀
　　　宇文黎州
塞上益當多風有寒意矣伏惟預戒墐塞台候勝常未
間千萬厚自持前升華劇
　　　二
治所亦復少事否徼外馴服期㑹無違此二千石之最
也遙想夙夜匪懈無怠于此某於一道之課自稽考焉
幸滿此意
　　　湯石泉(尚之/)
飽聞治所在泉石間地勝事簡伏惟黄堂邃清尤與夏
宜台候勝常㑹晤末日更祈保嗇前有進律
　　　二
某為别㡬年矣懐向豈可言但尋去梁山即在行役中
去月六日至此承頺弊之後短才不勝煩劇復不辦遣
一介修交隣之問先辱眷存寵以華翰感慰且怍不敢
稽留函使草具為報幸埀台亮
　
　嵩山集巻三十九
欽定四庫全書巻
　嵩山集巻四十
　　　　　　　　　　　　宋　晁公遡　撰
　　劄子
　　　伏長寜
炎蒸始爾伏惟政成將歸父老挽留台候勝常未間更
祈厚衛前偃大藩
　　　又
某相望有山川之險雖休聲日聞而書問良簡乃情馳
向其何可言先勤眷存貺以名酒精鹽感愧尤至也蔗
糖五十斤恐食肴須之輒致鈴下非足為報也
　　　又
伏惟功在盟府著矣固嘗總一道之戎剖大府之符向
來暫屈守邊議者以為不稱今承報政而去計朝廷已
書贊佇當馳賀熊軾莫且歸益州甲舎少休否取道於
此敬潔豆觴以待
　　　任提宫(希旦/)
近在郊墅不時聞動靜懐向可量一雨頗解煩鬰伏惟
高臥北牕台候勝常未間更祈厚嗇前復起家
　　　又
山林臯壤與城郭不同其為清致足以慰愜高懐視區
區於簿書塵埃間者當亦憫笑也何時一來郡齋快聽
名言臨紙馳繫
　　　又
秋來廬下益覺節爽伏惟宴居甚休台候萬福未間更
珍嗇前有軟輪之召
　　　又
比承至郭下怱怱僅舉一觴都不盡兩懐至今為歉杖
屨何日復一㳺乎延佇延佇所喻悉施行矣
　　　吳永康(泃/)
别來日月推遷秋復埀盡環城皆山朝夕多風已當有
寒意伏惟班政千里台候勝常未間千萬頥愛更典劇
州
　　　又
逺承修敬之意洋溢尺牘感愧何可言山氣計已知秋
伏惟台候勝常未間千萬厚自持前上亨衢
　　　又
某毎相程督非是迫蹙長者王事不得不爾左右為郡
而忘董攝其屬則一郡廢耳必亮此意所應㑹期者更
為寘懐自今悉如最條則不復憶有此州矣
　　　簡州王倅
為别未㡬不省起居何如伏惟歸及燒燈與民同樂閨
庭歡豫台候勝常未間更祈恬養前踐清途
　　　又
某敝邑兩勤左轓臨之賴庇厚矣近已得請於常平使
者許以管􁀙付監郡掌之敢望授皂𨽻以歸怱怱不能
盡所懐
　　　又
連辱手示欣省履此淑節台候勝常未間更祈盡消息
理前嗣大門之官
　　　又
蕞爾地屢勤程督愧仄上供綾絲錢更發千緡今以綱
解往不省虛額事作何等狀返報乎左右必有以貺敝
邑也幸甚
　　　又
今日發郵橐得來翰欣慰并深春事已半伏惟官餘亦
足以樂台候勝常未間更祈保嗇前摶扶搖而上
　　　又
敝邑困窮幸明詔議除給軍抱虛之錢㣲左右孰能成
徳意而救此邦哉示諭當除五萬餘緡幸甚幸甚顧言
不足致謝要使邦人社而祝之
　　　又
比已遣人上記今日辱函使臨之感慰并深春事繁興
伏惟樂此芳時台候勝常未間千萬保衛前授超階
　　　又
敝邑不能應期㑹一一為上臺憂而勞長者程督愧仄
愧仄上供綾絲錢盖用田契所收此寧可急耶已趣屬
縣矣有公移持上併冀照亮
　　　又
某不為上臺所信重勤左轓再駕跋涉亦良勞矣豈可
臨發軔更不舉一觴乎萬望迂臨不然将有以督過之
否敢望台察
　　　又
某比已専介奉記薦承移文以所考覈為上臺所卻重
勤措懐愧悚愧悚今遣主者吏并具案以往伏幸台照
　　　卭州蒲倅
比得泥軾過之獲談宴者一再但尊俎蕭然為媿耳竊
計已至治部㕘懐教條百姓已有邦國不空之歌矣共
惟白鶴之山爽氣來集宴處甚恬台候勝常某日日偵
視印章欲為賀今日家㛐之弟衡正雅之官夾門敢先
通此記更望庇存其人使有大厦之依也未間千萬保
嗇别有尺一之除
　　　又
别後時移節遷遂見秋杪來書稠重良戢至意因審比
來台候勝常郡無太守上綱正當行其事事豈有難者
但少埀神董攝封内自應趨令所諭已為施行未間千
萬厚自持佇期仗節撫藩
　　　蜀州袁倅
天高景徹氣體宜快伏惟寢食復初台候勝常未間千
萬厚自持前刺大州
　　　又
居官無它惟不失王事程乃不負縣官耳承小失適而
能不忘其職果踐此言良副所望也官餘更宜親近藥
物善自遵養為佳
　　　又
嵗云暮矣伏惟㕘懐大府之政神相賢勞台候勝常未
間更冀善調適前登神州奥府
　　　又
某日益衰懶公事外惟静坐耳遂忘長者都不辦時致
問左右精力絶人裁剸之餘尚能相勞苦更分九轉刀
圭感刻不可言偶有丹砂并蒲墨二漫塵几棐非足為
報恐須之也
　　　又
某為邦僅能了繩尺碎劇不大乏興耳毎辱來牋不有
以敦厲凡薄而飾奨過實何也讀之但増惶悚
　　　又
承喻皇甫甥質物已令贖還付函使矣迫節多事所欲
言者無窮而臨紙吃吃不能盡吐之幸照亮
　　　嘉州何倅
嵗暮九頂之氣不泫寒否伏惟㕘懐多暇台候勝常未
間千萬保嗇前憑熊軾
　　　又
稍不聞問良劇馳思邇來治府歳㑹當已趣辦為一道
之最别駕之功多矣衰懶愧不能追惟有絶歎
　　　又
歳事便已遒盡東風已解凍矣伏計中和之氣多於他
邦冲衿粹温也未果以一番為賀先辱手誨感佩重勤
無以寄言黄柑百枚漫徃可以薦柏酒併冀台察
　　　又
宋景文公文章稱一世向來在益州紬史時左右峩眉
奉斫削當日稱其風流公能刋正其集舉以見貺讀之
想見其勝味也感刻感刻
　　　又
某比已作報矣今日又承寵問欣聞比來刺史咨仰神
相賢勞尊候勝常未間更冀厚自持前有最賞
　　　又
某視事再浹日尚未知為政之方而於風俗亦未悉也
鳬舄頃在此良夕宜有輔其不逮而告以未聞何為稱
頌之言吃吃不去口非所望也凌雲寺謾為作詩何足
塵滓山中之石耶女夫移試事荷歴意感刻
　　　又
即日秋陽堅此百穀伏惟嘉嵗之美台候萬福未間更
祈盡珍重理遂開宣室
　　　又
乘軾車徃漢嘉盖踰年矣丹稜之民未嘗不東望歎息
不得被愷悌之澤也漢嘉父老不知何以報别駕之功
耶
　　　又
承將解印組遂建蜀檣如吳下可謂釋奥渫升本朝之
秋也某衰懦聞之竊壮此舉而稱快願亟進道佇觀騰
翥
　　　又
某治郡殊不進毎念不得左右為之助宜致此耳承欲
過此而後東雖向來不獲言集某尚冀聞英偉之論於
一日之間以洗衰陋亦幸也貽書稱頌不敢當不敢當
　　　瀘州何倅
天氣便類炎月不省泥軾始休起居何如伏惟一郡矜
式神明所相台候勝常未間更祈厚自持前有璽召
　　　又
某聞英名甚久比在廣漢始見風規而觀為政殆有過
於所聞惟恨不獲從容接辭耳某近來此邦才短不能
任劇初視事而左轓過之不克挽留為一日之歡愧怍
盖至今也東向可勝邑邑
　　　又
某比見王瀘州高明磊落人近世未易有也左右平日
抱宏偉之器今想一登其堂分投氣合歡然如笙磬矣
敢遙為其邦人賀
　　　又
某恃同臭味甫通一牋輒有請於左右家弟公退為外
姪孫知録以三百緡買田於瀘川未成券乃為孫知録
姊婿林子質錢二十千於林蒙之今為大府拘償蒙之
冒官所請奉稍家弟欲以其田復歸其業主取二十千
納大府餘送家弟所不省亦可聽否率爾謁其私愧悚
愧悚併冀台亮
　　　方通判
近自函使歸上記不省信後台用復何如伏惟邦國不
空民獲樂歳神相善政台候勝常某末涯瞻承更祈厚
頥前刺大州
　　　又
某聞徃來者言治部稱頌别駕之功滿道上已有預畏
其去者不知區區一州何足久留㕘懐耶某來此已八
告朔屬當修䕶城東隄須竹嵗徃市之封内而苦津吏
筭緡某辱與左右雅㳺而深識仁明愛此邦猶其邦也
所望矜聽不勝至禱
　
　嵩山集巻四十
欽定四庫全書
　嵩山集巻四十一
　　　　　　　　　　　　宋　晁公遡　撰
　　劄子
　　　李通判三幅
喜聞泥軾已還伏惟跋涉良勞台候涉秋亦復勝常行
須瞻謁
日者始得一見固有中州之風氣甚慰落南之念也觴
豆不足盡意何辱謝焉愧仄愧仄
歸舟莫可少留不比向来怱怱否甚欲舉觴劇談乃為
快也初不知近止不及為問致勤手筆先之又有坐客
不即修報併増慚悚幸加亮
　　　趙通判
連辱手示感刻感刻秋天益澄爽伏惟左轓將駕台候
勝常三復來諭敢不知雅懐已為再稟計庭不逺旬朝
爾事未允者更為歴意未間千萬保嗇前趨逺大少償
期年不振之恨
　　　又
雨止有相之道伏惟與民同喜尊候勝常未間千萬保
嗇遂乘泥軾而歸
　　　又
公之屈就於巖邑毎為嘆嗟昨日得計庭符許還州端
想烏牛之下父老已辦歡迎于道也示諭道路之傳安
可信乎過承溢美之言不敢當
　　　樊通判
辱手示欣聞比來台候勝常相與享野人之養正當治
野人求有以稱之乃無愧耳諸訟牒能為措懐略皆决
遣良所望繼今無怠幸甚未間千萬厚自持自試一州
　　　高通州
逺辱㫖信欣省秋來關掌郡事台候勝常端誠近出因
相過殊從容甚念不得同觴酌也瀘上今秋亦善收否
未間千萬厚頥前建幢棨
　　　何通判(温叔/)
治所今夏不閔雨否伏惟膏澤以時煩暑自清台候勝
常某已十四告朔去日亦不逺矣居閒食不足從事力
難任深有此歎也外屬种彦逺彦遵李安中芘於徳宇
曽通謁否區區末由面言更冀厚嗇前剖左符
　　　二
某逺寄益部相距便不啻千里之逺書問不時毎以為
愧近承手誨乃審淑徳之配不克偕老遙想撫存悼亡
何以處情不果即日以弔今則不及哀矣慚仄何可言
惟祈抑損無益之悲以道自照幸甚幸甚
　　　李簽判
牛刀匣而不用㡬彌年矣今得一邦佐刺史恢恢有餘
地殆不足盡長才天下固多盤錯公朝豈容利器置閒
處耶
　　　程省幹
乆不通訊忽辱來翰欣省已履春端尊候勝常未間千
萬保嗇前登華近
　　　二
令弟去十二月已順流而東矣養堂在此甚安或有所
屬可埀諭也某來此忽已旬朔顧得充位者賴外太府
羣賢芘存之耳幸甚
　　　楊判院(民極/)
近得瞻晤殊怱怱曽不得再舉一觴至今惘然辱手示
欣省已休里舎尊候勝常未間千萬厚自持前趨大昕
之朝
　　　又
某承報以仁夀公泝㳂而來甚荷當即遣書候其次舎
也高軒仲月再過此向來兩懐不盡者當併冩之
　　　又
行李乆出遂休舍下溪谷之清足以偃息尊候勝常未
間千萬自厚前膺廟堂識察
　　　又
某來此但知文物之邦耳今承示以考載先賢事迹山
川主名不待杖屨所至粲然在目中左右博學洽聞如
此某一年初未得之愧仄何可言三軸復授僮幹一軸
須摹冩入石也許自隆州過我更期傾倒所懐
　　　史主管
近已遣步吏上記不省台用比復何如瓜已可削伏惟
計庭毎事詢仰退奉養堂居處宜夏台候勝常某末由
趨詣更冀澡練神明遂升清途
　　　又
某迂疎而為此喬木之國日虞曠瘝不獲以理去始則
大懼而繼以喜也執事今在重部必如仲尼於魯豈嘗
斯須忘之耶果䝉分以鹽筴不啻飢人之得壺飱也敬
以拜貺某自今亦不敢不勉春季綱已盡起夏當餉軍
前者亦繼遣幸寛憂軫無煩遣人程督幸甚
　　　又
比辱高軒臨之愛其枌榆而施及衰朽幸甚幸甚乖濶
又復㡬月方切馳心先承手誨感愧大不可言比來頓
爾寒伏惟神相行役已還臺下台候勝常某為郡非所
堪正為祿食耳賴芘已及期年更冀終恵之也三書今
致之文房未間更祈保練前有翹車之招
　　　又
益州風氣不至炎鬰否伏惟主公詢仰事就清簡台候
勝常無由詣見更祈怡養神和前有崇委
　　　又
某為郡不進日苦空乏至煩計庭憂之分以鹽筴微公
之力不及此豈可忘厚貺哉既辱芘之矣更望保惠其
終某亦不敢懈以為左右羞張興已𨽻尺籍如台諭併
埀台照
　　　又
太夫人夀履康徤嬪息均安老妻兒女曹附問比恨不
果率爾求見爾此有委幸不自他
　　　又
比日不省益州氣序何如伏惟經調已定神相燕休台
候勝常某賴庇甚厚庶㡬可以飽㣲祿至理去矣女夫
薛純志猥預試闈薦名尚未得計庭帖敢望早為給付
去騶幸甚未間更冀厚嗇前登端貮
　　　又
某計此部浩穰不敢頻以書干聽下以妨裁剸不省台
用比何如數日暑特甚伏惟計庭詢仰神相其勞台候
勝常某酒本如所建白賴芘多矣連奉施知縣處三書
感慰不勝道所諭二事悉遵承也未間更望厚頥前位
通官
　　　何制幹
某懐向盛徳靡日不勞但無事不敢奉記恐妨帳下籌
量而為染削耳即日甚暑伏惟大府尊嚴退食多暇台
候勝常未有見日所冀調適前升通官
　　　運司屬官
比日敢問台用何如稻苗得雨膏沐氣亦清潤伏惟從
容計庭一道蒙賴神明所相台候萬福某得以短淺充
位于此寔自芘存幸甚未有見日更祈持精養神前上
赤墀之塗
　　　二
某便道之郡不得至幕下瞻英表而聽至論有所矜式
而來大為惘惘姑奉一牋抒此意左右為迂覽可也伏
蒙答教勤勤懇懇巡屬主郡吏乃得眷顧如此之厚感
佩之中不知以謝
　　　李檢法
辱手示欣審比來尊候勝常未間更祈厚自持前究耆
艾之福
　　　又
渝上之别乆矣比在梁山常奉來告怱怱作答自爾不
能嗣音毎有馳懐不謂羈旅少城未就官次朋友共為
稱屈所須一騶敬如諭瀘南書不靳但恐無可相處而
某之言亦不足為重耳更試籌之繼以飛報
　　　又
已履春端伏惟翕受始和台候勝常某恨不得舉栢酒
為夀惟冀以道養性前膺軟輪之招
　　　又
某近因來幹歸上記并付廩直計已通覽矣某近准常
平司遣官來封閉諸倉收其管鑰逐年以新陳兊支官
兵至十月開倉即撥還今如此即日軍兵無支矣兼貧
乏乞丐米當至三月而止奈何已請於使者因白事為
言之幸甚
　　　何運幹
伏計騎從者已至刑臺館舍少休台候勝常某末由良
覿所祈厚自持前升木天
　　　又
某始視事不得至計庭無因一見英姿但嘗率爾以書
代面愧仄何可言比審奉使者印綬至嘉陽敝邑實通
道正喜幸将遂承教接辭以慰夙心不謂便道取疾不
獲使館人為一日之衞瞻望莫及悵然至今輒有賤事
當建白别具錄子敢冀矜察
　　　楊提幹
天地便有慘懍之氣不省舍下何如伏惟肅駕将行尊
候勝常未間更祈厚自持前上亨衢
　　　二
某毎念高才不應埋光里巷比聞廟堂識察俾佐常平
之政漢中盖重部也自茲其遂軒翥乎此未足賀當繼
以賀爾
　　　三
比辱至郭門屬某方弛擔都不得劇談至今為恨未就
道間尚能相過更盡從容之歡否佇俟佇俟
　　　王制幹
春王三朝不省起居何如伏惟舉柏葉之觴以介眉夀
台候勝常未間千萬保嗇前踐世官
　　　二
向來至益州不得数詣宇下但如瞻孤隼於泰華之峰
稱快而已既歸理積事且應嵗㑹極怱怱不能為問獻
嵗亦復無一牋方切愧仄忽辱手誨感慰不可言也
　　　三
示諭先敷文公有當得任子者視諸故府得其狀再為
論之天臺矣伏幸台照
　　　張省幹
初未聞名迹忽辱手誨知已居倉氏之官邇來尊候何
如夙夜勞乎長者為貺爛然溢目愧不足當也未間千
萬厚自持前膺明陟
　　　閻機宜
逺勞一騶趼足來貺以書并示麋角感感刻刻麋角之
岐褊者是也如此類東西川亦有之復付夾騶試求之
漢中不審可得否山南氣序今當已寒伏惟尊候勝常
家兄所領地大且重正須賢者為賔佐今叚之舉可謂
得人矣相望益逺千萬厚自持即改中都官
　
　
　
　
　
　
　
　
　
　
　
　
　
　
　
　嵩山集巻四十一
欽定四庫全書
　嵩山集巻四十二
　　　　　　　　　　　　宋　晁公遡　撰
　　劄子
　　　郭運幹(中行/)
辱書欣聞比來尊候勝常承送中郎至廣漢正當爾耳
某衰拙豈能更任􁑀輓幸有以佐之未間千萬厚自持
　　　史主管
非請事不敢數以書煩裁報不省台用比何如白露將
零伏惟計庭毎事詢仰酬酢有餘台候勝常某賴庇尚
爾安位末由㕘詣千萬保嗇前上赤墀
　　　又
某來此忽忽五告朔免汰遣者保持之力也感感刻刻
承内屬尚有留枌社中敬如手誨遣十三騶詣舍下矣
併乞台照
　　　又
三朔肇建伏惟膺此百順台候勝常尚稽言集更祈適
神積精前踐台牧
　　　又
近承騎從者至郡庭都不肯小駐同舉柏酒忽已發春
咫尺不遑賀於堂上惟遥伸喜祝爾須供帳等並付來
騶伏幸照悉
　　　朱宣幹
知為益部大家而未得瞻承為恨此部盖如崐崘所出
必瑰竒何尚爾淹於外太府耶
　　　孫洪雅
相與雖同益部便有山川之阻渺然不多通訊毎劇懐
向非不能日遣郵正厭世俗以書疏為謬敬耳今日忽
奉來翰開讀如晤言欣快不可名也邇來嵗㑹已辦邑
服教化宴居無事何不若帳下尊候勝常天下毎患無
才有才如良臣而識之者少然則非無才也可勝歎乎
譚季淵為人如此今之時豈能容之當為作傳顧季淵
何藉斯文要豁吾黨憤悒之氣云耳所示訟牒此良臣
餘事使立於朝寧止於是耶何時胥㑹臨紙鬰鬰未間
更冀益養剛大須有用時
　　　鈎奉節
春流尚穏伏惟蜀柁西歸喜見喬木尊候勝常未間更
祈厚自持前嗣宗職
　　　二
某向來在䕫部休聲凜然不愧先府君今承外銓推擇
以奉節相委重自此當奉最必不陸沈於州縣矣惟拱
俟之
　　　三
某去硤内乆矣毎懐朋舊忽奉來翰并示智師諸友書
便如晤對喜見感刻知行及津下佇期披冩
　　　史靈泉(臯/)
風欲解凍不省治所氣序何如伏惟行遂勞農神相善
政尊候勝常尚賖晤對所祈養恬前被綸墨
　　　二
某樸直之性而當風俗媮惰之久遽欲以古道行之其
為不恱者多矣顧嘗佩服孔子之戒要使鄉人善者好
之不善者惡之不敢憚不恱者改其所當為今辱貽書
稱道云云左右真所謂鄉人善者也念之感刻何日飛
舄一來慰此翹企
　　　程大邑(雲/)
累承通記皆是申論其職官居不當爾耶邇來綱目已
舉否疏理弊源而得其要亦是一適伏惟尊候勝常人
所愛者利與名耳小人則求利君子則求名者足以照
映天下而遺光及於子孫左右學為君子儒計必知之
不待告也未間千萬厚自持有以出於流俗之上富貴
自來逼人
　　　虞火井
比來眠食何如所報宣樞已入境具知更有聞無靳埀
示何日赴治所邑下正須撫字宜副其望
　　　王導江(亢/)
承飛舄已至治所四向皆山今當殊有秋意伏惟尊候
勝常未間千萬厚自持願觀最狀
　　　二
治所乆無令君父老㡬禱於社求之左右能惠顧之必
有以副其望某平日聞王能甫極口談方正今治此蕞
爾地計不足為也長牋特世俗禮耳要相期於世俗之
外願言勉旃
　　　石温江(知綱/)
省告欣聞已至邑下尊候勝常未間千萬厚自持即上
課最
　　　二
府縣皆沃饒易治也來書何為有懼乎為政無他巧以
公勤㢘清行之則不勞而舉矣長者更踐為多豈待教
告耶
　　　張名山(英仲/)
承已佩銅章山中亦易治否涉此凜秋伏惟尊候勝常
未間千萬厚自持佇觀舉最
　　　又
尚未識風儀然平日預尊太君之游其源清矣知必不
凡也百里之地姑為發軔願言勉旃以趨逺大長牋為
貺溢於稱美愧仄愧仄
　　　宋嚴道
辱書欣聞高秋尊候勝常民之負枉甚於沈痾須得良
醫瘉之故比數以訟牒相付幸體此意使民無寃幸甚
未間千萬厚自持勉應最條
　　　施彰明
飛舄復至邑下伏惟尊候勝常未間千萬厚自持益務
在公
　　　又
承前以紛紛之言而去今始復還治所書不云乎百姓
怨汝詈汝則皇自敬徳而况人臣宜如何也幸行之以
忠恕無加忿嫉則民皆恱而服矣
　　　張依政
承以課試諸生程文及收征調㫁訟牒者相示甚善為
邑不當爾耶不必勞驛𨽻朝夕致之也自今邑無枉負
之民事無期㑹之稽即具知治狀矣惟冀不倦以終之
　　　郭新繁
辱書欣聞比來尊候勝常所諭賞格已具為狀付來騶
也百里之内以左右為慘舒凡百經懐乃副民望未間
千萬厚自持
　　　王隂平(守節/)
封内氣序已有寒意否伏惟初政勤勞尊候勝常未間
千萬厚自持别膺簡授
　　　二
比承來問寢門乃得瞻晤恨談集不數數然耳違濶復
爾許日懐詠何可言逺辱手誨併用感慰
　　　三
治所號為少事亦易治乎大門為世吏師必有其法推
而行之足以稱最矣願言勉旃佇觀諸公交論薦之章
　　　張龍安
山中天氣早凉伏惟得百里地而治之尊候勝常未間
千萬厚自持前大其門
　　　二
某頃與尊太君㳺雖未識象賢知當有典刑也逺承手
札不忘此好辭氣要自不凡三復感歎但衰鈍無以爲
故人子重愧仄何言
　　　黎彭山
已飲柏酒伏惟翕受春和尊候勝常未間更祈厚頥前
上最課
　　　二
比承到郡庭怱怱不甚從容接辭為恨不見屬耳居處
何如邑事亦可治否更冀勉旃
　　　三
長牋為貺既知食焉而怠事有殃必與不知此戒者不
同老守所望也自為答愧不能細
　　　蔡綿竹
逺辱手答使從者足繭為愧也已履春端伏惟飲此柏
酒尊候勝常未間更祈嗇和養素超居方任
　　　二
某逺承録示韓退之盤谷序及蘇子瞻諸賦皆為之譜
得使謳者歌之當舉酒遙相屬不敢忘也九丈詩薛倩
讀之有十數字未刋正今往併冀照悉
　　　吳青神
紅花堰一邑之利左右能為民竟此事殆宰物者舉以
相付居官難遇是也長牋偉麗不若見於其政更為勉
之
　　　祿峨眉(東之/)
適承過訪始識風儀貺以五詩何以堪此慕用之誠今
之世文勝矣左右之力有餘於文章更見之於政峨眉
自杜子春去綱維便頺敗有以釐正之使談者稱左右
亦如以文冠蜀士時乃所望也盛意不宜虛辱欲攀和
則又相與為文勝耳幸照亮
　　　張彭山
辱書欣省涉秋尊候勝常邑事承歴意郡庭所望也比
屢有民訟更可疏理無令稽留使胥吏上下其手為佳
耳未間厚自持前有彚征
　　　唐資官
久不相聞不知近在資官辱書欣聞比來尊候勝常未
間更祈自厚前膺最賞
　　　二
公滯小宰之選久矣絃歌一邑亦復樂否所諭治鹽課
有所逮已下青衣追人付縣幹也屬徃視堰作報不能
細幸照亮
　　　孫知縣
相與地犬牙而書不能時往懐向何以自寛耶辱手示
欣省春來滿縣花不减河陽尊候更當勝常嬪息均安
淘江直從邦人所請姑分水勢亦如九河耳父老謂六
十年前嘗為之今甲子一周殆有數然重勤開諭益歎
逺慮也譚季淵傳乆已成今徃小出視通濟堰作答極
草率幸照亮未間千萬自重㑹有昂霄聳壑時
　　　李知縣
方念不知涉春狀辱手示欣聞尚留益州旅食安穏未
間切祈自厚更有赫赫之授
　　　二
比承忠告輒罄所懐言之亦孔氏之門盍各言爾志之
義也外選推擇以石泉㕘佐相委重此邦行當不空矣
其如青衣父老何某定用十四日至堰上能同按行為
佳
　　　張知縣
南畆正皇皇望雨連日大霔想與民同喜伏惟居高受
凉尊候勝常承告以撫字催科兩勞此老守之幸也利
州比較之期甚迫更為趣辦為佳聞嘗小失適亦當平
矣未間更祈厚嗇前觀公朝論最
　
　
　
　
　
　
　
　
　
　
　
　
　
　嵩山集巻四十二
欽定四庫全書
　嵩山集巻四十三
　　　　　　　　　　　　宋　晁公遡　撰
　　劄子
　　　眉山王尉
辱書喜聞眠食平勝比承以親疫遽歸今遂良瘉殆是
純孝所感更少留無傷也為此付幹人恐欲亟得報
　　　丹稜陳丞
辱書知已視事必能副封内之望上下欣欣伏惟比來
尊候勝常厯書已如所諭批上矣州之征調皆自邑出
更為勉應期㑹無使郡庭負課殿乃幸未間千萬厚自
持前膺察舉
　　　郭縣丞
比聞去邑下甚相念今承惠書知已休甲舎氣體和平
殊以為慰比來伏惟尊候勝常今日州縣誠未易為乃
能超然人外疾源自當除也所諭印厯皆具書其考矣
未間千萬珍嗇以究安閒之樂
　　　趙縣尉
辱書以元正為賀此意厚矣感感刻刻伏惟履茲上月
尊候勝常邑中逋租比殊不入何也來翰諄諄浮於實
者多惟勉副所期待則佳耳未間更祈調適前膺周令
慶賜
　　　又
辱書勤勤懇懇不敢忘厚意比來起居何如所諭當示
常丞也古人去如始至更勉旃未間萬萬保嗇前有光
除
　　　又
連奉來告欣聞與令君中分而治之公事良勞尊候何
如比相煩覆視田訟等數條乆未報切更歴意正當盛
年富貴要自致幸勿怠通鑑煩印五帙欲亟得之未間
更祈保練前膺親親用賢
　　　常知丞
辱書喜聞渉秋尊候勝常所致緡錢諒勤歴意使郡庭
不失期㑹而負課殿非大邑尚誰望然此嵗課尚虧已
有移文去便為繼遣待此以行也他日最為屬縣最敢
不察㢘未間惟冀厚自持勉事斯語
　　　程推官
某乆不接辭故設飯相輿致豈為樂飲哉乃承以在疾
為解無乃外之不使豫門牆雅㳺乎千萬見臨
　　　又
逺勤管翰更相見存因省秋來堊室安穩承襄大事近
在今冬計亦勞止深愧無能之辭不足為幽堂之光如
何未間當深寛割
　　　又
辱手誨具審邇來服舍安穏見示所刻銘文以求虞殯
之歌敬以一章以冩先徳愧筆意短淺耳未間當深寛
割
　　　張監酒
秋氣已覺高爽惟行道安穏尊候勝常未間千萬厚自
持前進清秩
　　　二
辱書開讀情辭溢於誠外但増感愧非所宜堪也作報
不盡萬分幸照亮
　　　三
執事出於通官之門不應尚爾困於州縣乃承不屑麴
糵之間而欲為之此職豈足相溷况累年酒政大壊其
虧以數萬計主者已罷奉錢其一以拘留監納所虧錢
矣無乃不知之乎執事果能任其責否不敢不告
　　　杜文學
承手示欲歸廬下無不可者何時再來尚期言宴
　　　唐縣尉
今日又辱手誨諄諄盈紙衰朽殆不足當此意平生本
無當世意為貧驅之出既食其祿不敢玩嵗愒日雖自
謂無愧然知之者誰哉左右推之使及於前輩則非也
承郡庭以邑事相付正可為斯民出力簿書頺敗想勞
料理眠食何如未間切冀踐言副所期待
　　　李節推
不相間乆矣豈勝馳懐夔門人來知已視事帳下宜膺
察舉伏惟慈闈増喜嬪息均安尊候勝常大帥康徤否
某來此已旬朔幸不致乏興但觸目無朋舊回視硤内
殊惘惘也何日㑹晤更祈保調前改中都官
　　　吕主簿
相望不同州部音介便不可通惟有懐詠耳辱手示知
已去百里之地外臺舉最要復付以劇邑少留謁舍以
待推擇尊候何如某於此已期年王逸少所謂更求㑹
稽便自邈然預憂無以續食也所諭樊君今得其報以
往未間千萬厚自頥前升常伯之銓
　　　候將
天氣寖有暑意伏惟列屯烏牛之下宴處清佳台候勝
常未間更祈厚自持前尹環列
　　　二
某比取道漢嘉特承逺至江干始識熊豹之顔固已欣
快且念行路之人何以得此益増感愧盖至今也
　　　三
某此月六日視郡事短才殆不勝任方懐愧懼忽辱函
使臨門寵以過實之言顧不足以堪之耳自力修報幸
恕漫略
　　　王縣丞
連辱來告感慰并深伏惟束載就道尊候勝常録子之
言溢美矣衰老良厭此語毎念是邦積敝願相與條理
之乃幸也未間更祈厚嗇前膺最賞
　　　宇文縣丞
治所在此部號為佳山水處伏惟涉夏以來無復煩蒸
尊候勝常未間更祈厚自持佇觀舉最
　　　二
某頃豫先府君之㳺辱知甚厚去九月始見象賢知風
骨不凡盛徳之後其益興乎為之悲喜但恨怱怱不得
欵耳逺承恵書不忘雅好此意則至矣其如稱譽實不
敢當
　　　劉監酒
相别久矣都不通一番之問惟有馳心比來伏惟尊候
勝常陸沈糟粕間乃爾久耶諸公果察㢘亦少償其勞
也未間千萬保嗇前進中都官
　　　蘓知録
辱書欣聞邇來尊候勝常汲汲於進者士之常耳俟採
聽風聲有狀即奏論幸更勉旃未間千萬厚自持無忘
東坡公之大節
　　　李縣丞(松/)
辱書屢矣毎求論薦為言幸以職事相求不當求以尺
牘也邇來尊候何如未間千萬厚自持使政迹有聞
　　　李縣尉
逺辱長書申冩所懐并聞已歸膝下尊候勝常先府君
實與有連恨不識之象賢如此可不論薦所冀更加勉
勵以大其門
　　　王縣丞
得所馳翰綿絡累紙敢忘重勤秋已過半伏惟尊候勝
常某益厭浮語而喜聞休聲願言留意於此而無事於
彼也未間勉膳以須論最
　　　楊主簿
來牋爛然修部下敬感感刻刻所以論薦者正欲相勉
向公耳無負所望比來眠食何如涖官甫爾凡百不可
怠要自今益更洗手効職為佳未間千萬厚自持以事
斯語
　　　何推官
累辱書翰勤亦至矣左右所居官當督錄諸曹郡庭事
多未舉能為毗佐而疏理之誰不爭論薦也邇來伏惟
尊候勝常未間千萬厚自持佇觀治狀
　　　張縣尉
辱書承已至尉曹邇來伏惟眠食安佳長牋之禮雖不
可廢自此無事於文可也治所鼠竊為多左右以逐盜
為官幸為寘懐使桴皷不鳴乃為稱職未間千萬厚自
持勉應最條
　　　杜縣丞
長書陳義甚高比嘗相從於通義兩懐曲盡矣何必爾
耶因審比來尊候勝常此部十六郡而縣又四倍以上
求論薦者為多勢不能徧及惟當拔其尤以勸郡縣耳
左右未有聞於人又未有効於本司宜更自激昂也未
間千萬厚自持
　　　夏縣丞
貽書甚厚感刻感刻知為計庭所知付以臨卭易鹽市
絹事此美意也何使君不能竟之左右果能辦當為此
部丞之最矣今在行李中伏惟尊候勝常未間千萬厚
自持宜以自表見於時
　　　王縣丞(偁/)
承己休駕適此杪秋伏惟尊候勝常未間千萬厚自持
無忘世業
　　　二
比過邑下市道亦闐然郭外皆沃壤居之不難治也正
當佐其拊摩其民乃不負丞矣長牋之禮愧不足以堪
之
　　　王司理
辱書欣聞比來尊候勝常長書引喻甚高其詞亦哀聽
者孰不動心焉然論薦之法非可以僕僕而請也幸勉
於職業煥然有聞敢不察舉未間千萬厚自持以應最
條
　　　賈主簿
辱書知已至官次比來眠食何如簿書邑大事也南朝
名賢手自注籍不敢忽如此願言勉旃佇須舉最未間
千萬厚自持
　　　李清叔
賢從子遣人來示所貺書感感慰慰治所近益昌秋深
亦有秦隴風氣否伏惟台候勝常白宋瑞今日有書至
云閏七月二十日就道及南浦則遵陸計其日須歳暮
可到郡庭幸且為父老留也賢從子行為剡奏未間千
萬厚自持前賜刺史真符
　
　
　
　
　
　
　
　
　
　
　嵩山集巻四十三
欽定四庫全書
　嵩山集巻四十四
　　　　　　　　　　　　宋　晁公遡　撰
　　劄子
　　　張待制
某去鈴下已旬朝不省台用何如嵗且更始恭惟坐撫
列城純用徳教神明所相台候動止萬福某無緣奉椒
酒堂上惟乞持精養神遂究台相逺業
　　　二
頃聞豸冠風采凜凜甚高願見之無由比以事至統府
但得陪賓𨽻之後足矣重蒙召至尊下酌酒飲之從容
劇談皆經世之要老耳未之聞也其何幸似之恨不可
久侍公座怱怱而去至今悵惘
　　　三
某坐念吉月布和不數日間宜修巡屬之賀非賀節下
盖賀斯人得公如萬物欣榮於春也天子於此時當行
慶賜佇聞璽召復立九徳之朝向來用之未盡者於是
大設施之蒼生幸甚
　　　四
某道中伏讀諸公所録元城先生立言行已之方為士
大夫要當如是耳但其間所書鄒忠公疏云膾惇之肝
者乃蔡懋偽造不知何故不深考之也節下既以此書
見賜某敢不如元城先生之立言比嘗論鎧甲事不省
可行否更思宣撫司須牽馬人小邦當十五名與涪忠
諸州等别具録子申論併乞台察
　　　范運使(仲南/)
某迫於事不得乆留節下敢問台用比何如風且解凍
恭惟中和之政洽於一道貨通財阜神明所相台候動
止萬福某謹奉墨牋以修下吏之敬惟乞步趨實下前
膺圗任
　　　二
伏聞盛徳之容粹温而剛大甚有似忠文公願見之日
久矣厥路無由比賴天相之以事至明臺得趨謁於前
已大欣快乃蒙再賜坐語教載而飲食之所言皆足埀
世誠如拜忠文公也至今拳拳服膺若在齋座幸甚幸
甚
　　　三
某惟履端之月於易為泰盖君子在内之時敢以為恩
公賀軟輪之來匪逺也念不得與賔𨽻面致此意顧寓
之一牋言辭淺呐不盡所懐伏紙愧仄
　　　王總領(玨/)
某為沈公出選䕫部兵道中兩奉手答欣省涉冬台用
休暢嵗律埀盡恭惟餽餉流通軍飽民恱神明所相台
候動止萬福某已書吏考更閱如是日即辭滿矣行伏
田畆無由㕘詣仰乞恬養至和前究經世之業
　　　二
某邇來愈覺榮念灰冷不願當途知之非是以此為高
盖今之貴人正如東野畢之御馬耳兼賦分窮薄縱欲
掀舉之反成齟齬向來得夷陵良坐是也來夏定求祠
庭之祿漸謀林下窠窟家弟亦來相約投老不可更爾
乖離要須對牀眠最為上䇿逺蒙送以前漢書嘗見此
書中梅福因上書不報乃隠去其時果可上書不須隠
去可隠去不須上書也恩公以為如何
　　　甄以道
某平生相遇多在行李中雖談宴不大從容耳比至和
門乃連日夜獲淵對由來未有傾盡於此時也至今慰
快殆感藏於酒炙淋漓之外因遣人奉此牋為謝幸亮
其略
　　　王文甫
某比犯寒而來非所樂所樂者見公耳公似以一觴不
及舉為恨某所得盖在一觴之外感慰至今
　　　任似
某别十餘年而得見見又止於終食間耳牢落之懐其
何能宣冩違濶來毎思勝味如所酌㫖酒嚴而正也感
刻感刻月忽建寅伏惟計庭倚賴神相阜通台候勝常
某暫休行道之疲而簿書已堆旁矣須無能之辭未暇
錄餘惟厚䕶前登玉陛
　　　石監稅
辱書欣聞比來尊候勝常承不屑關市而肯一來吾夫
子之於仕固嘗不擇而要各盡其職㑹計當與牛羊茁
壯而已耳長牋三復麗則麗矣更冀行顧其言以副所
望未間千萬厚自持
　　　張司理
辱書知已領决曹伏惟休舎以來尊候勝常永不忘通
川相從某亦追念先太君為愴然左右幸思立身之孝
無曠其官以慰九原未間千萬厚自持願觀善狀
　　　楊監倉
薦承手示欣聞邇來尊候勝常左右有志於世而思頴
脱於小宰選中願使某有聞不必累累勞音介足趼也
未間千萬厚自持
　　　向邦輔
正爾遐想忽瀘上致所貺札翰忻感彌深因審皷枻半
道受臨江守符以歸雖未賜軺傳識者未快然免逺涉
江湖它日熊軾赴鎮便近亦佳也何為不一來劔西乎
即日秋氣已清伏惟懐綬優㳺台候勝常某期年於此
初無可紀為愧有可告語否末由良㑹千萬養志和神
繼膺君遣
　　　范監酒
近間伏惟涉此炎夏尊候勝常承已釋酒府之煩未為
諸公挽辟能一過此乎良深延佇或須人當遣徃幸亟
開諭未間千萬自厚前進勇爵
　　　李縣尉
長牋之貺感刻感刻具聞邇來尊候勝常衰譜系見示
知先府君不忘自出乃爾也改截㑹牒即如諭未間千
萬厚自持益大其門
　　　楊司法
某二年言集公實助我臨分殊為惘惘重煩逺至郵亭
若不能别者相望渺然尚能以書相問尤増感刻也即
日氣便暄淑伏惟尊候勝常某朝夕即西上此去益修
阻惟冀保練前有九遷
　　　馮都監
辱書知總尺籍於此得同王事必能助我者甚慰甚慰
比來伏惟尊候渉冬勝常何時啓行未間尚祈厚自持
前進勇爵
　　　張監稅
太昊已啓東節伏惟喜此清淑尊候勝常未間千萬調
適前觀論最
　　　二
連奉來札感感刻刻果用何日就官次此職領市㕓郡
庭仰筭緡其用乃饒公出於大家標置㑹當軼羣自今
府庫之入不乏矣他須面
　　　史頥老
某政事不修不能致隂陽之和乃爾旱暵民是天民天
自應恤一雨救其焦枯正與民同喜耳辱詩歸徳於衰
朽不敢當也復用韻為謝尚期至郭下併面究之
　　　楊天祐
即日暑未退席伏惟林廬安居尊候勝常未間千萬厚
自持
　　　二
固常聞從弟有在沈黎者壻於鄉長者家某貧不能合
宗族而食知左右之賢可依盖甚喜因循未果為問毎
馳懐逺承手誨語及此好慚感不可言屬郡事少閒亟
為裁答不盡所欲吐也
　　　新都任知縣
連日雨作暑氣亦解伏惟政成無事尊候勝常相與守
地未有見日千萬厚自持前膺最賞
　　　二
初未得豫英逰又不同封部忽辱貽書稱誦過當何以
堪此禮再味來㫖正為愛弟耳須其出即為施行也
　
　
　
　
　
　
　
　
　
　
　
　
　
　
　嵩山集巻四十四
欽定四庫全書
　嵩山集巻四十五
　　　　　　　　　　　　宋　晁公遡　撰
　　書
　　　與李仁甫結交書
某再拜仁甫同年足下人未有無所好者然必有得於
其中而後好焉人之所常好者不論也即其異者觀焉
或嗜芰羊棗昌歜聚鷸而冠意錢格五戲者誠異然亦
必有得於其中爾某平生亦所好異而與此不類方其
趨所好自亦不知其所得云何也長來無父師性放焉
不能自制且復䟽懶日日增甚見有異書心欲得之而
不喜劇讀間取觀焉數巻以後則欠伸思寐及聞有學
强而記博者則亟欲交之所居無其人則杜吾門靡所
接其所好如是顧於書豈有所得者哉與某熟悉者經
怪此意雖某亦不自解也然所遇無厭吾意者來梁山
與其令雒陽王子載㳺論近世人物某因言兵不釋翳
於今十五年中原遺英落南而不克歸者亦零落殆盡
幸而全者惟吳蜀爾天子在吳吳人固多顯蜀何為不
若也子載因道往年試諸生於丹稜而得足下尚能記
憶其文稱之纚纚不去口曰蜀何爲不若歟某時固喜
願交之而尚疑其言之夸未决也日者至瀘上始得足
下所著通論五十篇讀之其言閎大而不肆深切而不
迫多言繁稱而有統要於是既不復疑且恨子載知之
有所未盡焉是時足下如少城雖不克見而自謂吾已
得其心猶見也非若今之世必振衣持謁至廬下得闚
聽其聲光然後曰友彼所謂友者豈皆得其心哉足下
以爲誠然非耶無謂某何從便得之也夫賢良方正能
直言極諫云者固其實也非君子不能而後世多以名
應書雖小人而挾才者亦容焉盖其取之者必其多聞
也故其學始之以六經諸子之書而其博也至於隂陽
地理星辰方藥稗官之説讘䛟多所通然後可以充乎
其選雖曰君子未必皆有是才也故古之賢良方正云
者以其能直言極諫之謂也今之賢良方正云者必其
多聞者也卜式烹宏羊汲黯排刑名朱雲折殿檻非賢
良方正者耶漢世語曰萬事不理問伯始伯始果能直
言極諫乎甚矣世之善應書者探微揣端則似智逆訐
其所不為而陰中其所欲則似直此其凡也方其坐殿
廡下挾翰墨觀主之所向而謀一言之合訕在後不暇
恤有能顯斥天下利害奮不顧忌者徒欲出常士之表
以獵名位而已既得之亦容容自守不復如對䇿時嗟
夫所謂賢良方正者止進取一途耳足下曰天子之詔
三下而四海九州之衆大無特起者一二焉足下亦知
其故耶世非無能直言極諫者顧所少者多聞耳君子
而多聞固善不然小人而能之亦將求之歟故當先君
子而後多聞若唯多聞者之求吾懼小人之售也足下
既以博習修潔多聞之才將為諸儒倡非主於利祿而
然雖當世莫我知者數往即焉唯求道之行毋怠而止
勉之異日得發其所存大潤澤於天下某亦與施焉且
亡實趣名之敝庶乎自足下而改然懼不逹所以願友
之之意而私怪其遽故以曉足下并陳固陋不宣
　　　上周通判書
正月日門生左廸功郎梁山軍梁山縣尉晁某謹齋沐
裁書獻於某官某家故儒也以是傳其世今五矣至某
德弗能肖似其先人其業寖衰焉尚何敢曰家故儒然
亂來既孤且窶甚皇皇焉衣食之是謀而資身之䇿素
不學也念欲吏於郡邑庶有禄焉以生而仕以他岐進
於義乎不可故不自量其無所能而復從事於文非敢
求繼其先也覬萬有一得推擇為吏足矣往年天子下
明詔廣延四方之士而某適為郡國推上盖有幸焉其
誰曰宜於是擔簦躡屩不逺千里至蜀都與諸儒角其
能某度弗支也留則慙其交㳺將舎而歸則既為之不
忍棄之姑進其厭飫之言以嘗焉不意執事韙之俾與
在得中某自維㓜已不喜書先君强焉使學而非其性
所堪及先君捐代因棄去不復竟故業不專而學不加
進中間從事於文非敢必其售及在得中至今思之未
嘗不發媿然獨德執亊之深也盖自壯横歴天下且半
望達官之居髙門而埀箔周衛謹不可入故必介左右
之容而後通既入見堂上抵之以言不怫焉者鮮故雖
夜光明月以暗投人於路且按劒若某於執事也未嘗
拜下風而望精光一旦不階介紹自夷於儔人之域遽
抵以言而其言亦庸庸耳其辱按劒焉固當而執事獨
不然某平生未嘗得茲於人而顧德執事為如何也常
欲寓西南之郵布一書以謝而莫知其名居故久未克
為甚恨今茲渡瀘首得見執事中心始有遂焉則又甚
喜雖然執事行古人之道於今之世彼謝恩私室固不
取然曲逆侯不忘魏無知良史以為不背本則執事於
某不當拒也傳曰誰為為之孰令聴之執事既已聴之
矣則某願因事之間執經座下承顔接辭而受敎焉庻
幾遂聞長者之餘風他日有以自立不止區區一得而
已惟執事終始之幸甚
　　　答陳震秀才論易書
某頓首陳君足下聖人所以由之之謂道所以傳之之
謂言後之學者曰聖人吾師也顧不即其道而即其言
言誠近矣於道何有焉盖孟子而上無書非無書也非
孟子自著也其徒公孫丑萬章聞其言筆之而成書趙
岐者始即其書觀之則曰孟子於詩書其長也嗚呼岐
果知道乎哉即其言者之弊也夫即其言不即其道其
弊殆有至於此天下之功不在士而烏在焉是果何歟
言者華也務華而不趨於實則衒其華以欺世而盜名
如之何非少也歟今之士僕察其亦少知悔矣雖曰吾
不為文之華而惟經是學庶乎其為實而不知斯亦聖
人之幸也故其論或有髙於先儒而稱於一世考其行
事則不及焉何哉蔽於其言也易之理最深足下識其
所以深也耶深者非象也非數也其惟進退存亡乎明
於象數而不達於進退存亡者京房是也房乎可不謂
深於易惜非善用易者也足下有考於易其亦思所以
用之湯武高宗箕子非獨得其一而文王得其九聖人
姑所以明易之用云爾蒙之利利刑人刑以發其蒙非
謂刑餘之人也刑餘之人何時而可用乎弧矢威天下
則不言射射則不言弧矢可矣履霜堅氷隂始凝云者
堅氷盖為羡文足下不此之疑而疑髙墉之射何者足
下學易之餘又及於書堯舜所由之道魯之伯禽秦之
穆公其言有幾於道孔子則亦錄之或謂孔子知秦可
以代周故序於書無乃流於䜟緯之説耶足下其尚有
惑幸見告更為商略
　　　答趙文學論春秋書
某啟聖人之道行則無經經之衰也則有春秋春秋者
救經之衰者也足下自謂學春秋者豈亦有憫於今之
世歟所云魯必請於周而作頌以為權出於一不知夫
頌盖僭矣召陵之盟與㑹戎於潛夫㑹於潛以誌戎始
入中國召陵之盟以誌伐而不遂楚始大也齊歸汶陽
譏諸侯之專也使孔子而為必如文王吾見揚子雲論
淺矣隱公之後諸侯强文宣之後大夫强昭定之後陪
臣畔盖上怠也為上者固不可以怠書稱堯舜曰無怠
無荒臯陶稱禹曰克勤周公稱商周之賢君曰無逸盖
勤則天下治亂可得而知民之疾苦可得而聞臣之邪
正可得而察孰敢有竊其柄哉惟其不勤則上失其柄
下斯竊之矣足下論欒書郤錡眞可謂砭世之膏盲傳
曰昔吾於人聴其言而信其行今吾於人聽其言而觀
其行足下勉於其學盍使吾有觀焉
　　　答楊監税書
某再拜楊君足下某頃在硤内去蜀逺故不甚與蜀士
接及來此邦則於蜀為西部士之秀者為多焉然各從
事於一官係於其州顧無因至此邦則其不與蜀士接
猶如初也歲四月吾諸生當賔興於其鄉乃有自旁郡
來考其道藝者六人使之考夫道藝則皆選於其部必
所謂其士之秀者也此邦不與他等有司於其選又加
詳焉其來者必又士之秀而尤者也既已考吾諸生道
藝則皆升吾堂而求謁焉乃一日盡見蜀士之秀而尤
者固甚喜第念朝而見未夕而去卒卒不獲叩其涯以
涉其瀾探其源以觀其所委今足下不逺數百里一辱
敎之以書及讀其辭則視向之不獲叩而涉之探而觀
之者皆在是矣信乎士之秀者宜莫蜀若也足下慨然
歎息今之俗如病尫氣削而神不張盖由士大夫敗其
氣欲人之我思而不欲人之我怨欲君子譽之而無惡
於小人某懐此乆矣嘗謂士誠與吾同者多則其氣之
敗者尚可起焉至此邦曾未久而已得足下與吾同則
凡蜀之士固亦與吾同者有矣儻欻焉而位於其上其
志勿懈有以倡於其黨則是氣也其復矣乎惟足下見
有與之同者幸告之庶乎他日有欻焉而位於上者則
今之嗟嘆將變而為詠歌斯亦幸哉詩則溢於美若猶
狃於今之俗然何也
　　　答劉煜秀才書
某再拜劉君足下僕未至足下所居之鄉已知其鄉有
蘇氏以文章聞天下合辭稱之曰某人足下其謂斯人
也其為擅場者歟其於道也眞為近歟周公而前夫豈
無君子哉世未有以文章稱之者何耶君子而稱文章
君子之不幸也文章於道或逺焉則又道之不幸也足
下所謂蘇子瞻成於歐陽永叔者豈謂道而言乎子瞻
之近於道孰知自陳扶風耶今之俗亦羙矣所恨知道
者鮮也誠能知道則於封禪書出師表離騷之辭子虛
大人之賦猶辨白黑矣足下其試思之敢以是為報
　　　答家仲安書(伋/)
某頓首仲安足下某始被命而來長茲土因過富順見
吾弟子愈而後西子愈相語通義固多士嘗獨高仲安
之賢因問仲安之賢何如子愈曰仲安少而學學成而
試於有司屢絀則盡棄其少所學為進士者以謂吾何
進士為哉其惟古人之為學居於城之東偏坐一室其
書環之見古今事是非成敗有所感輒引筆著紙上翩
翩不能休其為説皆剴切有義理終日未出而況至刺
史令之庭以為吾不求有司尚何刺史令之求哉某大
驚歎不謂斯世而有斯人也古之諸侯枉千乗於陋巷
郡守迎以為師者其在斯人歟某始至不勝於簿書既
未果見廬下又不敢以輿致之也今事若少閒矣方朝
夕是謀乃先辱書告以古之君子好賢樂善非有所求
至唐之世則出於勢焉而已耳夫上焉如古者噫其遼
闊不可復見下焉如唐者布衣之士與王公大人各因
其求以成其功名則世猶有賴也今則吾悲焉上下之
相求非勢則利某不肖不敢望古之人其亦不忍為今
之人所爲故欣聞仲安之風而將謁焉仲安乃不以古
之諸侯郡守相望而欲為客於我此某所願也自茲敬
為席以俟所示中論真前所云剴切有義理之文也然
謂漢之風俗不正其源於貫髙酈其末流及於杜欽谷
永竊嘗論漢之興以蕭相國而亡之者張廷尉也須仲
安來更爲商㩁書詞宜即答屬連日夜親戚朋友遝至
故後併亮之不宣
　　　答程奎文秀才書
某啟頃者在足下枌榆之社而為之長於時所謂士者
無不見之而足下獨若深藏而不市僕今來此去夫枌
榆之社百五十里而逺乃忽自其社不憚其勞而䟦山
浮江以來則若古之人負笈而求之者僕既恨始不能
訪諸其徒而致之復愧於斯無以當足下來之之意也
足下慨然論仁之方而怪世之人或以軟弱不勝任者
名其仁世之人其何怪焉生見孔子者猶難乎其言也
仁者其為性歟有子謂孝弟為仁之本孟子以謂堯舜
性之其道則孝弟也苟學者而得其性則其所為各適
其宜無往而不為仁世之人狥其情而從其所遷則其
性亡矣尚惡識所云仁哉足下其勿怪焉惟於其性謹
操之無失之僕亦不敢忘不宣
　　　答郭興秀才書
某啟僕出而仕常憂不任其職今乃當一道斯民其有
壹鬰而無誰與語者日至於庭僕尚恨無以滿其來之
之望而況欲從之以求先聖賢之道乎生去其鄉抱負
其學而來僕亦豈敢不盡其所聞以告諸今生自謂頃
嘗取一書而讀之兀然恍然已乃豁然且昭然矣不知
書何用使人兀然恍然也歟夫所謂文之至於精微宏
深者非謂其精微必若離婁而後見之也非謂其宏深
必若大撓而後知之也盖如古先聖賢之言則爲精微
為宏深焉爾生云心之量與天地同學之深與江海同
無乃有敝於精微宏深而求之過也先聖賢之言孔安
國固云坦然明白生不之思焉茍不自修性始則誠讀
其言亦將兀然恍然矣生歸而務修其性則視向所謂
豁然昭然則又當有加焉
　
　
　
　
　嵩山集巻四十五
欽定四庫全書
　嵩山集巻四十六
　　　　　　　　　　　　宋　晁公遡　撰
　　書
　　　答關知縣書
某再拜青神大夫闗君足下今之世知道者誰歟知而
能行者又誰歟藉不能行而能言之者又誰歟嗟乎僕
久未之見也足下過僕而語乃及焉始則駭怛繼之以
喜盖平生所願聞而今則有獲焉雖然足下果嘗究道
之歸乎夫道也者孰為權於天而有以與人孰為權於
聖賢而後能傳於人天命之謂性禹與塗之人其生皆
命於天者也天烏能有所與有所不與天且不能有所
與有所不與則人又烏能有所傳有所不傳惟人於其
道也畫而習以逺其性則不與道㑹矣初非天不與之
聖賢不以傳之也如曰天不得秘以畀之聖賢聖賢必
其復如我者而授之無乃以其難於所與而尤於天難
於其傳以望於聖賢殆未考孟子之於道非由外爍欲
其自得之盖有不在天與人也足下獨慨然志於道則
其性於道已爲近焉尚何僕之求其性於道不近焉僕
又何庸益哉足下誠知仲尼之忠恕子思之中庸孟子
之仁義其本於一則於道固已有得矣第未知其於文
為豐乎於道為豐乎行矣措之一邑予將觀焉不宣
　　　答李垕秀才書
某頓首仲信茂才年家某與尊太君㳺乆矣每聞教其
子日有程堂上視膳猶執其業在旁有問則對須徹膳
已乃退則又挾其書冊過庭下且讀且問學士大夫皆
嘖嘖稱其善教子某見尊太君常與執書冊過庭下時
相後先不及見其儀冠然亦何待識其儀冠夫生於鄧
林者必皆良材也顧獨怪其累累試於主司率不得上
第烏有教之如此其至業之如此其勤而不能中主司
之權量者耶今日忽辱示所論著亦自歎率三歲甲乙
聨登於進士第者猶夫人也徐察其文則亦已無甚愧
者焉某因取所示論著讀之則不惟視夫人者無甚愧
復有加焉然後知其不售於主司者其咎在乎文之過
乎工也夫夏商周之鼎彞其刻文皆篆籀奇古而使寓
於今之人之目殆不能字則孰知其為噩噩爾灝灝爾
要必得如孔子者乃能討論以為合於經宜吾子之不
售也今吾子為之不悔盖有志於古之學古之學盖期
於彊立不返謂之大成吾子於此果大成歟噫亦足矣
又何汲汲乎慕今之公卿大夫論薦以求利祿也哉姑
待有孔子之徒出則於吾子亦必有取焉不然以吾子
之名徹於上上將加考詳焉其亦猶前日之主司又何
往乎吾子其思之不宣
　　　答趙縣尉書
某頓首凡郡所以置官屬者夫豈徒哉亦使有以輔之
猶梓人之於室廬必資羣工而後能有所成顧今之官
屬乃不然趨而進趨而退語之則唯問之亦唯又何賴
於官屬也方念吾一州四邑峩冠而仕者固衆矣豈都
無一諤諤者歟朝夕疑且駭是真無其人耶抑太守不
足告耶今忽得足下諄諄而語之三人行必有師十室
必有忠信者不誣也是皆某所願聞聞斯行之聞而未
能行子路之所懼也揚子曰行之上也教人次也盖未
有不能行而能教人者焉足下其亦於斯邑使官事無
留賦輸惟時則某亦何事於汲汲而不知止哉繼今有
可告者尚無靳不宣
　　　答曹監税書(執中/)
某頓首前此聲猷未相聞今辱手誨欣承邇來領闗市
之征尊候勝常左右所云大道以公小智以私則成巧
詐姦黠之俗雖行三代鄉選諸侯貢士適足為姦人之
資而薦舉者又以公道為私權益以要市於士或相貿
易或因包苴或出於子弟此誠是也某見士之居約時
皆能言之一朝得爵位率忘焉姑以今之諸生觀之其
為主司所絀則相聚誶語罵王司聞者不以為過其後
上第為主司則亦然矣左右抱負春秋之學能言之必
能充之他日爵位可躡而升也幸無忘焉其如三科論
士重厚者取之華而不實勿取也便於民而忠於國者
取之便於文而不顧其民勿取也其辭有益於治體者
取之不近於理以害風教勿取也士之有求於某者多
矣未有能如左右告以此者焉敢不敬戢良規左右其
亦篤於其行而勉於其政使某有聞繼當論奏諸朝人
將曰左右有以得之非如左右所云丙有所託於丁丁
不得不與也則甚善相望未有見日千萬厚自持務趨
逺大不宣
　　　答楊敎授書
某再拜承父教授議郎日者得墨啓其亦世俗之以為
禮者也施諸世俗人可也承父平日自謂剛者而亦知
某厭茲世而欲超然出其外不應止以世俗之為禮者
見待也方日日以為念豈承父自謂剛者見世俗之不
好而或少貶歟又日日以為疑居今之時而為剛者之
為難也今貺之長書而告以士有欲為於世而民未服
先振撼其中以為立威之地有以服之然用而不已則
䙝其當欽而時出之承父誠知天下之敝而憂為剛者
之難也雖然承父其謂民之未服先為立威之地以振
撼之者是盖觀趙廣漢之所為不若尹翁歸也烏識臯
陶九德之大哉夫剛而至於塞强而至於毅皆當祗敬
敷施日宣而不可廢是君子之常德也焉有用之不已
而至於䙝者乎吾見世之人始而嚴中而弛終而慢其
下䙝者有矣剛而不至於塞强而不至於毅則將拂然
於其下又豈但䙝也承父愛我者當日用之不可已已
則人䙝如是承父為誠知剛者已不宜憂某之用不已
而有所窮也馬德駿詩止於如是而已乎某始至裁剸
尚未閒自力作報不宣
　　　答郭敎授書
某頓首敎授議郎某與足下未之識而至此亦屬爾初
未知足下為如何也乃逺以書自通并其所論著而明
以告曰願備論薦今之世有求於是者不介紹於通官
要人則以賄足下乃能獨陳其所學足下其有以異於
今之人盖久未見也某實歎息其敢不論薦然某見此
部仕者其薄於才而懦於力則委靡頹墮苟少有才與
力則暴厲不循法令某方欲振起之以變其習要自治
民者始足下盍亦倡𨗳於其朋以助我或有改焉某論
薦不敢以後不宣
　　　答何炫秀才書
某啟何君足下某受命至此部已三告朔自惟所以塞
其職者要無汙吏以害吾治使民安焉其庶幾乎顧深
居而簡出罕與人接何由知夫孰為汙吏而民果以安
否每旦而坐堂上民有赴訴於前者不敢如異時下約
束必其字不得過如干事不得過如干乃受以為凡如
此者非欲聞其疾苦耶民亦欲知之故日至於庭十百
為羣或挾敗紙直書姓名或不書某皆一一錄其言且
讀且問之冀因是而知汚吏與民不安狀然愚民昧大
體類摭細故惟大夫耆老其論議有根據而又狃於流
俗所言率欺然某與足下未嘗面而忽數百里外遣家
僮函紙數十番所以告某者皆所欲聞而未獲者即當
因足下之言考核焉其若明詔所除巴蜀虚名之征則
固嘗論之矣自今有可告語繼此勿靳幸甚不宣
　　　答李司理書
某頓首某老矣凡天下之事與天下之言接於其前者
為多而知其敝在於文之勝也故郡縣之吏工於簿書
披籍而考之誠皆若精明無欺焉大夫士之於言虚己
而聴之亦皆賢者也至於事行則顚倒錯亂雖至愚不
肖未有加焉工於言者亦皆然而皆工於事長或不工
於言則求工於言者為之以眩於其上故某自年大以
來不敢信郡縣以簿書而觀大夫士以言也足下逺自
臨卭走百餘里而見某於此意者若恐某之不已知也
辱貽以書讀其言若知今之弊者誠所望也不識第能
言之而已乎某未敢遽以言知足下也足下行居其官
勉之不宣
　　　答劉秀才書
某啓生居學官成都中日與其徒婆娑嬉㳺以討論周
公孔子道宜與世不相聞非如郡縣吏須論薦者四五
人乃得遷則不得不從諸勢力者求之也今生忽錄其
昔進説於君抵通官顯人而言者并自論辯累數百言
以告於僕其志若顧託厮養焉不知生何用如此汲汲
為也生之心憂天下之心迫隘而偷其文日入於俚而
欲使其在上者大有所建立以起其敝而成其功盖嘗
去其鄉而道乎萬里之逺並南海而歸生之志可謂篤
矣其力亦已勞矣顧其説卒不售者生亦知其故耶夫
伊尹耕於野傅説築於巖非有求於湯與髙宗也而湯
與髙宗求之是以聴其言惟恐有不盡焉言之未嘗不
行也伊尹傅說豈誠小人欲食其力以老於耕且築哉
子貢論孔子所至之邦必聞其政孔子亦求之者也所
以求之者以温良恭儉讓爾盖異於人之求之也伊尹
傅説之在下顧亦修是德焉而湯髙宗聞之其捨諸伊
尹傅説可謂善求之者也生果欲有為於世盖退而修
於家上之人有不聞而不求之生之説不售者僕為欺
生矣不宣
　　　答樂文學書(敦仁/)
某啓樂君足下古者居是邦其所事之也必其賢者焉
其有問也或曰孝或曰仁或曰政外於是而問則未之
有矣嗟乎僕不得而見於斯也凡有求謁僕者非知僕
果為賢而事之也其有問者亦不於孝於仁於政之及
也其意若曰其勢力足援也將從之而求所欲焉故地
大則附者衆位高則譽者來足下今日獨懷其所論毛
公詩者以見於僕足下抑有志於古者歟何其與今戾
也僕既嘉其志將因其志以論其學謂亦好古者歟披
其巻而讀之乃自謂其少也惟古之學目窮於所見耳
屈於所聞心悸於所知而無所得已而棄所學以求諸
已若有知焉殆如從諸影而後形得從諸響而後聲得
從諸夢而後覺得從諸幻而後真得僕於是置巻而嘆
足下何為斯言也因恨魏以來一經之師與博士之家
法始亡士乃不知所承而自以其意求之也夫世所謂
老聃莊周之書在漢時學者不傳太史公顧比之韓非
申不害之徒同諸刑名家立傳爾始自王輔嗣好其書
既自為解説於道徳經者而又取之以汩吾聖人之易
其流風被於司馬氏之晉而支道林輩出復附益其浮
屠氏之言則益漫瀾矣後之學者遂陷溺於其中非止
足下也易詩書春秋禮樂云者率性之具也舎是而能
率其性者非吾所謂性也吾夫子盖嘗問禮於老聃聃
之學本亦自是而入者也足下謂風雅頌之為别季札
能知之孔子豈不聖矣乎其官名必待於郯子商羊之
辯必得於童子之謡季札於詩豈無所自而知之哉風
雅頌所以為風雅頌前乎國史以著之後乎孔子以次
之宜亦考其得失與夫政之所由廢興不必更議夫何
以為風為雅為頌於其間可也如論詩之作其志有淺
深有小大有高卑有逺近則不若蔽之曰思無邪凡三
百五篇其箴而刺者可以戒羙而頌者可以法矣今日
頓爾寒甚其風直使人悽憯勉强作此答不究一二不
宣
　　　答樊縣尉書
某頓首樊君尉曹執事聖人之道在經經與今世戾有
誦其言者或聞之則曰有是哉其迂也況行之者乎聖
人之道殆若不可用執事見過乃獨舉子思中庸而相
告曰在上位不陵下在下位不援上正已而不求於人
則無怨上不怨天下不尤人故君子居易以俟命小人
行險以徼幸嗚呼此尤世之所謂迂者也執事既知之
矣顧方問萬里之途凌江湖䟦山川斯以險矣無乃欲
為中庸之時乎時乎中庸子思盖以為難焉雖然執事
既將不得已而行乎險盍思有以處之孔子曰乾天下
之至健也德行常易以知險坤天下之至順也德行常
簡以知阻夫如是雖行乎險之中而居之以易則猶中
庸也某始見色辭未浹輒爾極論可與言而不言不智
惟執事可與言也不宣
　
　
　
　
　
　
　
　
　
　
　
　
　
　
　嵩山集巻四十六
欽定四庫全書
　嵩山集巻四十七
　　　　　　　　　　　　宋　晁公遡　撰
　　序
　　　送師淮父序
富貴可求乎孔子七十有餘聘而無所遇焉富貴不可
求乎戰國之士所至爭以為卿相者何哉夫以其時而
合於吾之道然後有所為也難以吾之道而求合於其
時也則孰有甚難者耶吾之所謂道者常與時之所欲
為者戾譬有人焉其形羸而未至於萎其氣衰而未至
於索也或告之曰子之病幸其未痼盍思所以病者其
由荒於色而沈湎於酒於是戒焉而擇草木之性甚和
而良者輔之朞年其瘉矣或告之曰人之生以有室居
飲食也子之病羸而衰無他焉藥之未至也吾有藥可
以使子盛而强朝用之夕可以充子之欲也聞斯二者
之説孰不曰禁吾之所欲朞年而効者其誰能待之抑
亦朝用之而効於其夕者斯可也於是聚天下之藥為
之餌於其形也非以養之而以耗之於其氣也非以錮
之而以散之形誠若不羸而將至於萎矣氣誠若不衰
而將至於索矣洎其萎而索也則曰其命矣噫不可為
也故自孔子之時及於戰國舉世之人皆惑於此者也
雖季路其徒也猶以夫子為迂而孟子皆謂之迂闊則
固宜矣遂使蘇秦張儀之説行於諸侯諸侯卒受其禍
而嬴氏特後焉天下後世一觀之此當何如也第於孔
子孟子不敢曰迂闊而有為孔子孟子之道者則猶曰
是亦迂闊云爾眩於名不究其實其猶惑也今明天子
在上吾之道盖將行之之時也予戚師淮父將往焉其
無狃於世俗之所惑而憂聴者以為迂闊不以孔子孟
子之道待其上乃予之望也
　　　送冉元老序
龜陵冉元老官紵溪滿將歸某往踐更焉於其行也客
有送於途者指而言曰君其樂是哉人情於故鄉天下
之所同樂而卿相有不能者焉蘇季子應聘諸侯佩六
國相印丈夫至此亦足矣然伏軾結駟横厯天下不得
一日安其廬喟然太息恨無負郭二頃田歸老於周顧
其心於故鄉為何如也吾視季子雖貴矣又奚以樂今
君家龜陵上腴之田甲一州而能勤苦學問為郡國推
上以文辭在選中於是載書冊從宦㳺去家纔數百里
而廼翁時節乗安車過君君日夕擊鮮供具為廼翁夀
極樂數十日乃去至今里中為君榮今者歸覲其親過
里門父老必喜曰此吾里中長者子賢矣哉與其故人
邑子載酒肴願交歡於君道路之人亦必有咨嗟嘆息
者使季子與君同時固當有羡於君也某曰豈特季子
有羡於君而已耶雖南靣之尊猶有慕也客亦知夫沛
公之過中陽里乎徘徊不忍去酒酣歌大風之詩慷慨
悲泣而車駕即日西不得留也某至今想其思沛中之
喬木望芒碭之白雲其魂魄依依然猶在也君於是行
宜乎客之謂君之樂也雖然處於樂者不知樂之為樂
也必其憂者然後知之某與中原大夫士捐墳墓去鄉
里䟦山浮江數千里為一官役罷則擔簦徙倚於途而
無所歸故於是有以知君之為樂也若以君之才㳺於
吳上說人主下談公卿可從容取顯仕然後馳四乗傳
北入扞闗使邦君除道而郊迎令長負弩矢前驅如是
當益為鄉榮不止歸來之樂也
　　　送王子載序
予憶曩居大梁時承平故事士非繇吏部選不用故四
方無㳺諸侯者士於此舉集焉予家五世而儒不見棄
於大夫士大夫士集予門特多焉由是見先君所與友
日狎至先君待之不敢怠或留舎於家家故貧猶貰貸
修具終其去人人皆盡歡其間所遇豁達無隠謔浪笑
傲或雜出辭章含譏諷靡所忌宜暱甚雖有沈厚而深
者亦篤誠可持久謂不相負然近者朞月逺者三四年
或後以貴故因復決捨或既去迹寖踈不相聞或始出
無聊及得勢則背而馳不復來或有所謁陽示狎宻謁
已或遂或不遂皆捨去再遇則若不相識予心疑之豈
先君待士薄耶間以問先君先君笑曰無庸此之問後
乃自知予既孤年益壯家益窮空視當時先君之友猶
半在然頗珥筆持槖侍禁中甚寵不復記憶往事以一
字慰問其孤者嗟乎風俗其已久矣不足悲也去之東
㳺吳楚彷徨不知所稅駕始徑蜀道於今十有五年更
事滋多而所居交情比往時加甚予貧且賤得此於人
固當近世士見有勢力僅如毛髪比已願為僕𨽻不之
耻稍下與已列雖同里居不與通否則求多焉不厭則
怒且絶故昔朱公叔始作絶交書葢傷之也而劉孝標
之論最後出其言五交三釁當矣顧絶之則非絶之是
植怨也夫鳥獸之區非人所往而古之君子欲與之同
羣及居焉士布滿天下予何往而絶去人境則同羣鳥
獸矣士雖鄙言語通嗜欲同至比之鳥獸猶愈也予嘗
存是心士去予不强而追及來吾不憤而拒與之汎然
上下祈無忤而已雖不敢置青白吾目中不可謂胷次
無所識也日者貧甚思出仕往即焉今幸得客下邑始
識君從之㳺君性踈簡今之沓冐善迎合者所不悦盖
與人交宻不至昵而乆亦不厭無勢移無利遷無威奪
自初至迄其去予不見有少異者因愧恨不蚤知其賢
何至是乃克也於是慨然惜其去然當途多知君者章
交上其時之逢也胡可留然晏平仲善與人交後世聞
其風且思執鞭予雖不見信於人異時尚欲一言之庶
有激而興者焉
　　　送子嘉兄赴逹州司户序
古之吏也惟其賢之貴今之吏也不必其賢太上強伉
勇於犯則人憚而忌謂曰敢為其次色柔慢工言辭則
亦以為才愛而易親其次憑權而負勢則雖不肖不敢
棄最下乗招權者顧金錢因得以市其上故凡曰吏云
者必如是然後足任也某自度不可為也故不樂為吏
且不幸生十年而北敵發難先君惟國之憂不忍捨而
去留佐東道師敗於寜陵某不能從死獨與兄弟扶擕
而東方亂市無車駟可假而奔就有焉貧不能得煢然
其㓜也㑹天雨雪足塗潦不能勝數歩一仆罷曵不能
起相持而慟更掖之以進時又四方所徴兵集梁下者
皆散歸剽道上於是危得脱度淮盖濵九死幸而存至
今常與兄弟言已不幸蚤孤獨兄弟在其可須㬰離也
他日苟不死當共棄人事求山川勝絶處買田築室歲
時伏臘斗酒自勞閒暇葛巾藜杖上下山坂徜徉焉亦
可以老矣使得官則當仕他州將不得集處如田畝間
也以是愈不欲為吏又經亂來尤不喜與人别每朋友
去亦悒悒作數日惡今既仕離三四年乃始得合其間
或因緣檄召置旁郡或轉徙滋益逺則邈乎其歸也故
初與兄弟約不仕然家儲亡素者欲弗仕不能也於是
往即焉涕泣以訣故吾兄子嘉今將往通州為其郡户
曹掾或曰今之位乎上者志乎功名者也昔人言求田
問舎是陳元龍所諱而劉先主亦謂斯人也當卧之百
尺樓下吾以不樂為吏之心而從事於志乎功名者難
也不然所謂志乎功名者其待吏也非其賢者也不得
以兩人比吾雖有可以陪輔之者然非如今之吏云者
其能聴吾言宜吾之為吏不樂也不然吾何敢然今也
幸皆有禄姑可衣繒飯糗儲其餘他日歸買山焉以隱
庶乎曩志之卒有成也
　　　薛經仲詩集序
孔子作春秋之時盖曰詩亡矣天下其果無詩乎麛裘
之歌滄浪之歌可不謂之詩哉夫謂之亡者非真無詩
也或出於童子發於里巷而不衷於禮義非大雅之士
之所為也何辱觀焉如是而謂之詩亡可也漢房中之
章與夫魏晉宋齊梁陳隋唐之間盖亦有作者矣豈孔
子之時皆止於童子委巷之人士獨不能歟夫士之所
為而無以異於童子委巷之人則惡得謂之詩也故魏
晉宋齊梁陳隋唐之間其聲淫矣又孰有安樂怨怒哀
思之辨也耶雖然禮義之澤有盛衰不幸而衰亦未有
至於盡亡者焉或有謂夫子没而微言絶言固㣲矣望
其傳者一二於千百而謂之絶則不可也予㓜而喜為
詩求詩之尤者見韓退之於唐獨稱李杜而子羙之詩
掩魏晉以來其殆庶幾乎三百五篇無乃所謂望一二
於千百者歟詩之道噫其難哉既壯而求於世今之世
誰不為詩乃得薛仲經父之詩於李杜為近而甚愛之
古之風人不得而見矣見其近於李杜者斯去孔子之
後而大雅之風猶在豈易得焉或曰子之取於詩不太
嗇乎予則歎曰孔子之時詩盖亡矣予又何嗇仲經父
既死其子純志壻於予錄其詩并文若干篇以示予予
於是乎言使覽者知詩之所以亡與可以興其果有興
也仲經父有功於斯文也大矣雖仕不達而且蚤死其
視區區得志於一時既老而無以自託於斯文者如何
也其行義年予嘗誌諸其墓故不著獨著其所得於詩
者也
　　　楊景温字序
善者知其為善惡者知其為惡雖塗之人皆能焉試舉
周公孔子飛㢘惡來革以語於衆今汝於此孰慕歟則
必曰周公孔子所願學者也聞飛㢘惡來革則怒罵而
耻道之然觀其所為有不若飛廉惡來革者鮮矣飛㢘
惡來革亦豈不知善為可慕歟惟失其性也則卒陷於
惡而不自悔焉子思嘗論所以為性者曰誠而舜則知
所以執之者曰一盖天地之中而非一不足以執之舜
以有所嘗聞於堯者以告禹盖未有不由是而能為聖
賢者焉士果欲其言周公孔子也其行周公孔子也其
可捨誠與一哉夫不存乎誠則偽矣不持之以一則其
徳二三矣觀其言則是考其行則非燕子之以成其簒
王莽以文其姦劉炫蔣欽明之徒以肆其欺猶黄帝之
五兵小人挾之則惟盜而已國朝論君子皆曰温國司
馬文正公文正公者周公孔子之徒也予友楊子嘗曰
文正公吾師也自名曰景温可謂知所慕矣予恐慕其
言而已因告之文正公之所守者曰誠曰一蘇子瞻盖
嘗云爾故字之曰誠一
　　　吕商隱字序
吕子自益州來謁予而言曰商隱起諸生辱天子庭見
而問之錄其言而觀之念嘗登執事之門不可以不謝
予曰子今既仕矣始所以慕商之隱者誰歟彼隱於商
之山者以秦而不出可也至漢而猶隱焉不知斯人者
於何時而可以出也商之世有抱負堯舜之道以隱於
莘之野者非不出也其有待也隱於商之山者自為者
也隱於莘之野者為人者也湯知之一以幣起之則念
是誠知其道歟至三幣則始幡然從焉以為湯真欲用
之其拳拳於是者夫豈徒哉湯亦以為斯人也而肯出
也寜厭莘之野而求富與貴焉盖思以其道施之於天
下使君享其名而百姓被其澤湯之心常恐其謂我不
足以用其道而捨之以返乎莘之野而君不得享其名
百姓不得被其澤故湯敬而尊之凡立湯之朝者亦皆
敬而尊之以為斯人也非與我爭是富與貴也故太甲
安於桐宫而伊陟進而天下不以為忲無他焉惟其道
重則於富貴也輕則不遽以出其出則上下交信焉惟
上之人其權於士可以貴可以賤可以富可以貧士亦
以為富貴其所欲也不敢少有咈焉或稱其賢上之人
初不知其為賢也曰姑召之其人亦不思上之人其果
知之也幸其見於上而得其所欲誠知天下之事有所
宜言者顧莫測其所為而不敢先焉上之人見其來而
未嘗辭聞其説又止於如此亦曰姑留之今日或以喜
明日或以怒其居於位也不敬其去也不思謂夫士者
皆愛吾爵祿猶之犬馬畜伋也顧欲求道之行而天下
受其賜也難矣豈上之人端使之然哉吕子雖已出而
仕常能如在莘之野有以自重予見其道之行而富貴
非所論也其曰既已仕不得如在莘之野則使誠得富
與貴其道必不行也吕子將何擇焉因字之曰幡然盍
亦審其出而已矣
　
　嵩山集巻四十七
欽定四庫全書
　嵩山集巻四十八
　　　　　　　　　　　　宋　晁公遡　撰
　　記
　　　盡心堂記
人之心孰於其事而有不盡歟夫農工商賤者也農之
於稼穡工之於器商之於貨盖相與議於肆語於市謀
於野亦各於其事盡心焉耳矣而況所謂大夫士哉然
予觀之大夫士居其家非曰吾樂是堯舜之道而不出
也吾之不出顧未有爵位於朝其心皇皇焉而圖所以
取是爵位既得之不曰上之人畀以爵位者謂其於堯
舜之道能樂而誦之必能行之也乃蚤夜思慮計畫始
吾樂誦堯舜之道果可行之以否堯舜之道於無告不
虐於困窮不廢彼所謂無告者必壓於勢而不足於力
困窮者又天下之簡棄者也於斯無告者茍加憐察焉
其負勢者得不怒乎困窮者吾儕而與之不亦為天下
所簡棄乎然則其道吾徒誦之殆不可用也其心則又
皇皇焉揣量天下凡貴而達者能禍福我者也强而有
勢力者能毁譽我者也徇之者恱違之者不恱善者惟
其善者好之惡者惟其惡者好之善者少不能勝惡者
之衆也違之而不恱不若徇之而使恱也我於是則盡
心焉農既以其稼穡而富工既以其器而富商既以其
貨而富我亦以是得好而恱之者為多皆將福我譽我
其貴且富矣通義師公紹興八年提㸃成都府路刑獄
公事獨慨然曰傳不云乎刑者一成而不可變君子盡
心焉人曰必刑法曰必宥我則宥之人曰必宥法曰必
刑我則刑之上刑下服下刑上服我惟曰有法噫其盡
心於是矣或曰今之盡心者與此異奈何公笑曰知其
職而已皇恤其它因得故平羌縣廢廨材為堂於公座
之東偏以盡心名之曰此所以志也堂成而公去不果
記其事後二十有八年其壻鄭晁某繼領是任乃推廣
公之意而為之記乾道二年十月六日也
　　　何公祠堂記
古之人也誠今之人也偽古有碩徳羙行為人所敬愛
生則烝嘗之賤如嗇夫桐鄉徳之愈逺而愈不㤀過於
其子孫其時公卿大臣曾不及焉豈求有所恱哉今也
異於是使民而烝嘗我則畏我者也既去而毁撤者有
矣使吏而烝嘗我則䛕我者也既去而姍笑者有矣惟
浮屠氏其學務專得其性盖吾中庸之誠者也故淡然
絶外慕於權勢無所畏於富貴無所䛕有能走數百里
外求公之繪像歸而嚴事之如思齊者必非偽也思齊
乞文於某因語之曰爾不聞甘棠之詩歟周人徳召伯
託所止之棠而作歌顧歌其所茇所憩所説不歌其德
何耶誠者之辭寡而偽者之辭夸也乞文以為夸無乃
為誠之累乎思齊曰然獨取刻之
　　　墊江縣主簿公廨記
仕自一命以上皆受食於縣官而又為之居室將無憂
其私而公是圖於是朝夕以燕安其家所為庇也大矣
孰有忘其所庇而不愛焉使之顛以仆夫然盖忘其身
者也彼身之忘其於民何有焉必愛其身而後知愛其
所庇愛其所庇而後知愛其民夫邑所以庇身者也惟
其有是居室者由有是邑也邑之立由有是民也無民
則無邑矣其身何託焉故身欲肆於莞簟則念民亦欲
寧其里閭身欲無薄于風雨則念民亦欲無暴于史胥今
有視其居室而猶視諸逆旅之舎仄撓罅漏雖且壓也
如旦將去之則其視民豈不亦猶視諸逆旅之人哉或
謂好治居室者民病今之不治者果不病歟主墊江縣
簿者其居室壞久矣盖瓦缺穿牆落毁若不可一日處
也而來者恬焉今歲之六月合陽衛君始至惻然咨嗟
邑子知之則相與言衛君能不忘其所庇民其庶幾乎
不可以不成其志乃各効其材出其力勸以即工居無
何室成晁子聞之曰愛其居室者且知愛民況其民為
之樸斵為之版築於斯求以燕安衛君衛君則愛其民
宜益甚民果庶幾乎
　　　靜邊堂記
紹興三十年嘉州徼外蠻至塞下邊吏大驚走州以告
州又大驚走其部以告其部遣將將其兵至塞下不見
蠻兵其將輕行出塞卒與蠻遇師又大驚投谿谷以死
州初不知狀愈益恐調他州兵除塞下為戰地日日以
備蠻為事他州為耗費而塞下民益騷然於是州尤以
犍為為憂開封李景司子紹祖始以提㸃刑獄司奏於
朝選為令既至乃不以備邊為事惟按簿書考賦租其
平時擅民之輸而乾没入之强梁不受命者立得其主
名痛繩治吏素與附和者皆噎不敢出氣一邑方竦然
知有令在是也其聲即日布塞下塞下吏亦震攝相告
是令不可慢也其並塞民則皆大喜相語蠻不日至而
吏與兵於我盖朝夕焉猪羊鴨雞不待肥而息禾麻菽
麥不待州而食父母妻子不得安其廬蠻來不是過也
苟吏不吾苦蠻來吾能扞之蠻何能為蠻何能為蠻亦
相語蠻安能患漢邊蠻至即民自棄其邊而去吏無與
為扞則自怖而死耳今李侯來未朞年蠻無一迹至塞
下鄉之益吏與兵所以備蠻者求以靜吾邊也而邊愈
益不靜矣李侯既樂其邑無事而虞來者不知吾邊所
以由静也故以名其堂然令不能常如李侯則吏與兵
且復肆矣誠徹吏與兵盡募塞下民使耕其旁而差擇
其豪以為屯長免其田租之半凡力役無所預其民皆
其傭各相安而不相侵苟無事五年則其豪得以為校
尉其遷以是為差否則黜而更差擇焉其民有愛其地
之利其豪榮於其賞則其為守也雖微李侯豈不亦固
矣哉李侯來請記其事故併書之乾道元年七月一日
嵩山晁某記
　　　潛心堂記
人之心不能無動於外故必有所入焉不入於道則放
而入於利入於道者惟君子為能養其浩然之氣靜而
一虚而眀見利不易介禍至無改容雖然世之知道者
鮮而競於無涯之爭者為多方其利害戰於中一以喜
一以懼其道茅塞而莫之覩是以見利邇而見道逺惟
擇其利害而去就焉有可取容而求媚者必内慕而力
為之惟恐其不近也充其志廼可以免於今之世矣奈
何予之心獨泛然而無所薄既不足以入於道相忘於
倚伏之際盍亦利之歸也而又不能非曰惡乎此而不
為也顧嘗願學焉然怫其性而彊之以所不能則愈病
為之卑躬令色惴惴乎恐與物忤則人以為玩己也為
之甘言曼辭温潤而不悖則為近䛕也為之吐情素効
誠實鯁固而强直則人以為傲世也至於多言繁稱道
法往古則以為忲而自矜含章内晦以遁其光則以為
深中而莫之測意謂於此可以全身逺害而乃有大謬
不然者焉是惟有潛深伏奥退於寂寞之濵與當世不
相聞而自羣於麋鹿庶幾其可免也而方窮㳺天下無
一㕓以為之歸皇皇於郡邑以就食縣官與四方之士
相從於利害之塗蚤夜思之至危也惕然中不寜者日
四五焉幸歲之豐枹鼔不鳴吏得安其居無所事事故
恐懼小間因築室於其廨之西偏某告汝南李公曰為
我名斯堂將出入省觀存諸心以自戒禍其可逃公曰
禍福不足論論其心可貴者雖罹於禍無憾也董仲舒
公孫宏均儒業而仲舒黜膠西一踣於世不復振而宏
位至丞相封侯是盖有命論其心則仲舒終其身之所
潛者大業而已若宏則詐也後世謂兩人果孰賢子寜
一時之伸而後世之屈耶嗟乎子寜死耳其忍効宏之
為也願以潛心名吾堂足矣然念吏居不可久而予之
志當著於異日使繼予來者無棄此而取彼也於是乎
書以告之
　　　梁山縣令題名記
某家大梁埀百餘年不遷丙午歲始去其里中自是屈
指以數其寜居之日萬不得一焉故益苦厭行役每聞
道上車過轣轆有聲輒魄動而悸去嵗之冬自涪陵來
尉兹邑始識令王公公雒人也温厚馴雅號令不苛見
已歸就館自慶曰尉職無越境又得事賢令君殆天憐
我俾息肩焉既而閱郡中遺書得故刺史厭次劉公渙
之文稱其風俗簡靜或淹旬訟牒不至庭自書以相報
文移外廓廓無餘事其僚朝夕笑傲佚樂盖建中靖國
間也讀其詞使人益喜及問諸父老則曰今安有此哉
是邑實褊且瘠而厥賦倍他州軍旅之費取給焉稍弛
不治則乏軍興且得罪故令帥其僚殫精力於簿書敲
扑之間顧豈有須㬰暇哉雖然此言非也天下本無事
而治亂何與焉吏誠賢耶雖居搶攘之中民懐其生而
其屬亦安其職不然無事亟擾之不得寜幾何而不困
哉然而平時吏擾之民猶堪也若世多故矣而能鎮以
靜此尤民望而祈也今邑中之民既已安吾王公之政
則某雖居今之時又何用而不樂有愧於昔也乎自邑
之建其為令者甚衆而達於是者其能幾人然皆姓氏
顯著王公取其近而可考者刻諸石而求文於某曰子
之先有為茲邑者至今喜道之不忘也不知距今幾年
而子復以尉來其忍喑無辭以廣其傳某方念得王公
之依以償其疇昔之勞而復聞此言也其將何辭以拒
之於是樂為之記
　
　
　
　
　
　
　
　
　
　
　
　
　
　嵩山集巻四十八
欽定四庫全書
　嵩山集巻四十九
　　　　　　　　　　　　宋　晁公遡　撰
　　記
　　　重修城隍廟記
郡舊有城隍祠距北郭而近其經始者不能得良地隘
焉蔽於一隅塗之人過之初莫知其有祠也以故民滋
有怠心歲時之祀且廢弗舉憑附之質漫漶不彰而其
宇日亦摧圮上雨旁風草生於墉而牛羊入之若朽壤
然郡吏相與謀曰民不可勞也若以俸錢若干卜高敞
地遷焉庻幾明靈就安有所降依而民亦知神之歸㑹
刺史太原武公至謁祠下既去登車回顧有不懌色某
吏於郡秩最下非其職不當有所言然竊知公之心有
所在也夫民神之主茍民力之普存則神亦賴而享焉
固自有先後而曠一不治則不可今民既已安公之政
樂公之德而年加豐矣則公將致力於神也其敢後於
是都監虢略楊偁率郡吏以請公欣然以聴乃去舊祠
稍東得爽塏剗荒而夷治之更建祠宇再易月匠氏奏
功怳然如去椔翳而特立於通衢也自是過其下者必
易容以趨不敢慢今夫硤中之民尚機鬼而在祀典者
反漫不之省殆非朝廷所以崇建之意公今獨能興焉
某樂為邦人道而未敢也第退自念往居鄭時時天下
無事見其長民者各奉其一方之祀唯謹意天下皆然
也既壯㑹兵興西北之祠舉為燼區雖山川之在封内
大而嶽瀆有土者佐天子守今且棄不保而況是祠也
哉而公能於治民之餘施及於神使公刺史於北也其
能佐天子守不棄而保截然為國之防也較然矣懷斯
言未有以發不自意公以文見屬輒不辭而爲之書
　　　雲安縣尉廨蘭菊軒記
廣陵孫長文自胊䏰以書來曰予尉此邑幸歲之豐里
中偷兒不復躡故迹為羣盗以生夙夜憂所厭苦者軺
傳之使午行於徐而自予至一歲中率不過再過予力
任焉又吏舎逺闤閈予樂也其旁岸大江夏潦所鍾水
際天望之令人渺然有湖海間意秋水落江中石出隠
見洲渚而湍流益悍急石為水齧暮夜有聲若循除鳴
每旦起而望遇天無雲四山屏立草木叢茂羅列而進
予前意尤樂之而日罷於遐觀無以休予也故退而築
兹室自念為尉居甚佚祿甚給無功以宜之實有愧當
慕古之尉而賢者師焉顧遠者不勝慕論其近者莫若
裴子餘程犴吾師焉庻無惡聲嘈嘈於邑中其於愧少
削焉故取陳雍州之評名予室予其為我記之某得書
不獲辭第不知長文將脂韋突梯以成名斯世乎抑皦
皦嶢嶢召䜛而取忌耶夫蘭夢燕姞而胡文恭侯以菊
壽予觀之或得春陽而始華或抗秋以豐榮盖有君子
之德然誠可貴長文取其名是也若欲求成名也不宜
蘭隠於山世鮮知者或采焉不以佩而以其薌自焚幸而
植諸門則迫於鉏夷傷焉菊之菁華不薦於用獨離騷
之士放逐憔悴頷䫲而亡聊始或餌其英盖古今無常
好聞昔之人有大臭者莫能與處自苦而居海上反有
恱而從者楚之末亦以薋菉葹盈室而糞壤充幃户皆
服艾安用其為草香也士欲成名如蘭與菊或不若海
上之臭且於楚黜焉吾亦當化而為之歟然則裴子餘
輩誠足慕顧不當取是名不幸似焉如前之云其可易
也哉雖然以俗觀之固若是以道則非也君子之於世
用舎之不期而惟道之圖芳而不薉潔而不汙位卑而
不懟如是而不用或外慕而化則是芳而薉潔而汙也
可乎哉然物之變化多有矣腐朽如枯枿而芝菌出焉
薰奪於蕕其臭十年則亦不可知也君子宜謹哉長文
於某為外兄相從十五年悉其人温厚長者仕不急於
名世能以芳潔貴我固善不然决非外慕而化者賢哉
可謂善自處矣而非求名者也紹興年月日潁川晁某
記
　　　淮南轉運司思政堂記
物之塊然者無思其動者皆有思鳥獸之有思唯飲食
牝牡强者食其弱游牧孶尾肆焉而不知其宜人於萬
物為最靈者也小人之思殊異乎君子之思咈逆則思
怒順適則思喜有所得則思樂其失則思哀君子不以
已而以人人之溺其猶吾溺也歟人之飢其猶吾飢也
歟逆吾志者其直也吾何為而怒歟遜吾志者其諂也
吾何為而喜歟其有所得者義當得者也吾又何樂其
有失則命也吾又何哀其蚤夜以思者皆非此之謂也
居其家思乎孝悌出而仕隨其位而思其職舎是而思
則非其正也其思誠正則所思者寡於吾心不勞而甚
安焉為之易强而少欲也行之有功而無愧也故君子
不敢須臾舎是以思苟思之不正吾豈異於人哉孔子
曰富與貴人之所欲也其可求則執鞭亦為之或者蚤
夜以思髙其爵位而務豐其家則曰聖人猶為是也心
慮之力為之力與心俱又勞也一身而二任宜於其職
有不暇思者焉慶陽王能甫予所友而敬者也每與語
出而為政不可强其不當思而忘其所當思以相戒予
嘗先其出而為政能甫有聞於昔與語者不戾則喜也
予自恨其才不強而心知能甫之才可以大有為而曰
須其出以觀其施置必有以快吾意者而將矜式焉未
幾天子起能甫於九品官用為轉運判官於淮南東路
予適在益部自益過巴硤涉江湖至其治所盖六千九
百九十里雖有往來者使歴數其政不可詳且盡然以
天子之聖有以察其才能甫之賢必能以才自用其為
政之善不待問而知也能甫一日有書來曰吾以思政
名吾堂願得記之始予聞其語而信其賢矣今觀其名
斯堂則信能甫所語者又將行焉雖不登其堂而諒其
民之樂其政也審矣能甫諱之奇世之人至今稱清源
公嘗執天下樞其議論行事磊磊軒天地者盖其父云
　　　程氏經史閣記
公卿大夫之位三諸侯之爵五而各有守天下之民四
而各有業失其守者皁𨽻自為也失其業者是謂離制
棄本命之曰姦宄之民斯葢三代之制云爾後世井田
之法壞民渙然肆其所欲其志之大者則有慕於吾所
謂位之三爵之五者而舎其業以求之或得其爵五之
三焉進而不已又有得其位三之二焉高者或盡得之
而公卿大夫與諸侯之後乃有不安其貴而反以富為
忲者則伐氷之家不止乎雞豚之畜也其家所當傳者
卿之禮二士之禮七大夫之禮三諸侯之禮四諸公之
禮一其誰復知之耶民有幸而得夫爵五之三與位三
之二或盡得之然多者再傳少者一傳則已復為民矣
故天下之名為公卿大夫諸侯率無世其家者以其禮
先亡也民得之者又本薄而易蹶故公卿大夫諸侯及
其民更相上下為盛衰安得有司空司徒司馬司冦以
官名其家張氏調氏甄氏以技名其家各以傳之無窮
終三代之際有以别其族而不亂若歸其咎於井田之
廢則仲連顔蠋之徒顧生其時何獨然哉睂州程氏始
以進士起家今六世矣仕者日以加多其鄉人私怪其
故將何以致之予昔嘗為涪州軍事判官事太守程公
知其家既貴而不以殖其貨而能築閣於其所居以聚
四庫書而貽其子孫程公豈特程氏之賢哉實古之公
卿大夫諸侯之選也其子孫能世守之是亦常為公卿
大夫諸侯則所獲寜止雞豚之利也耶程公嘗欲予為
記不果而卒其子因過予道其事予悲其志賢其所為
而書之不但侈大程氏將以告諸伐氷之家使知所尚
焉程公敦書官至左奉直大夫守四州所至良二千石
云
　　　僾然堂記
今之士焉不學自其㓜也父母屬之師必使之干祿以
為其養苟得之則始謂其學有成矣故率去其親而從
師須有司命之仕而賦以禄然後歸其心皇皇焉食則
見於其羮坐則見於其牆者非其親之為見也學成而
其天性離矣學者固當然乎夫為父母者亦願其子之
孝古之君子葢學乎是也於寢必問於膳必視晨而省
昏而定不於斯須而逺其側焉予見今之士始學而曰
吾從師吾父母不得從也既仕而曰吾事君居則守簿
書去則又求之吾父母不得從也父母之喪豈復思其
所樂所嗜冀有見於其位而聞其音聲盖其忘之也久
則安焉是果其父母之所願也哉果吾君之所求也哉
李生嘗與予㳺予聞其始學則不忍去其父母而惟師
之從有賢士大夫過其鄉則往謁而請學焉曰吾不既
得師矣乎既塟其父母則為堂於其阡曰吾嵗時上丘
墓堂所以尸也吾不既猶有見有聞於斯矣乎吾不知
父母之亡也凡父母之敎其子以學且仕者本求其行
加孝養加至寜求其忘之耶古者之於祭猶未嘗不僾
然有見焉而况其生事者歟予嘉李生獨能不忘其親
則知登其阡之堂抑必有見如僾然者矣
　　　保安鎮夫子殿記
三代之時天下皆習於禮義㢘耻而安其分公卿大夫
之家各有采地士庶人各有田下者食其力以供其衣
食足乎已而無求於富莫知其孰為利也於是時天下
無兼并而人皆得保其常産累數十世而不失焉國有
太學邑有庠序非設以致天下之士盖士習於禮義者
以斯為禮義之地則從之矣其鄉則自有塾亦豈官使
為之哉居其鄉者茍不得志於太學庠序其不可以不
學也故立塾焉鄭子衿之詩作然後士始知為利乃薄
乎庠序而不處渙然無所歸陵遲至於戰國五公子興
始號召而收之雞鳴者往焉狗盜者往焉盖必為名矣
夫其下至於利而為兼并則人不保其常産而㢘耻衰
其上志於利則下亦名應之而爲浮窳媮薄莫知禮義
之實雖國有太學邑有庠序其猶虚器焉嘉州保安鎮
其鄉之長者即其鄉為孔子廟以居其鄉之為士者使
學焉予不知始作之者為名歟其來學焉者其誠知孔
子之道為禮義㢘耻歟誠作之者不為名以其禮義率
其一鄉自其一鄉而傳之一邑自其一邑而傳之至於
一州一道者聞之而慕士庻人各將食其田與力以足
乎己而無求於富是之謂三代之俗則塾之立書之大
復古也不然姑託於名其居於庠序者以駕凌於其邑
其居於塾者駕凌於其鄉以為我盖士也則又何有焉
　
　
　
　
　
　
　
　
　
　
　
　
　
　嵩山集巻四十九
欽定四庫全書
　嵩山集巻五十
　　　　　　　　　　　　宋　晁公遡　撰
　　記
　　　定慧院記
硤中之郡十有三皆尚鬼而淫祀若施與黔其尤焉而
涪於二邦為近故其俗延及於外之屬邑樂温亦然有
疾則謝毉郤藥召巫師刲羊豕以請於神甚者用人為
牲以祭不可則云神所譴弗置也即卧不食俟期以死
世相傳為常不之怪吏亦不能禁是以一方大䝉其害
民用鮮少生字不蕃長吏以下懼焉夙夜思念所以佐
天子理元元之意因見唐栁州其俗大抵類此賴刺史
栁宗元至知其民頑難以訓告因修郡之大雲廢佛祠
設浮圖氏之法以竦動之由是其俗去鬼息殺而稍遷
焉意者浮圖氏之法果可以佐敎化也或者以謂梁以
浮圖亡唐以浮圗衰顧何取於今哉是大不然竭天下
之力弊於土木為宫室之麗者浮圗之末也若夫以慈
惠不殺為心以清静持戒為行者乃其本爾梁唐徒以
其末致亂吾能舉其本焉有不可乎今樂温有浮圗祠
曰定慧其先以律自名用此以却四方之士而保其環
廬之田以庇其室至於長子孫而襲居焉非徒不能化
其民而又甚之也異時嘗見東南持禪那者為嚴不與
律等今若易律而禪求具名德者令説法齊衆以表率
之其於佐敎化者宜易也而涪之民當有勸焉於是上
之即位十二年郡守得請於朝命吉祥寺僧了鑒統其
徒越明年而寺之榱桷板檻之腐撓者盖甓級磚之夷
圮者鑒皆易治之其宇日以嚴餙其俗有革於舊予適
客於是邦聞其事心嘉之㑹鑒來以記屬予故為之書
且信栁子之言於後世云
　　　嘉州清溪觀道藏記
天有言乎天無言也無聲無臭者也天有為乎天無為
也蒼蒼而視下者也夫然河出圗洛出書其可謂天無
言也歟善者福淫者禍其可謂天無為也歟惟其不常
言而託於人以言惟其不常為而託於人以為世之所
謂刑賞褒貶者天以託於人非世之所得私焉天下有
善者斯褒之斯賞之非人也天也有淫者斯貶之斯刑
之非人也天也書稱五服五刑者皆天命之豈不然哉
故其賞其褒而不知所德其刑其貶而不知所怨有不
察夫褒貶刑賞皆天也乃竊取而私焉淫者苟所與也
安得而刑之安得而褒之於是違天之意天乃慼然不
寜而自下禍福焉既富矣俄而其家噫已困窮矣既貴
矣俄而其身噫已死矣其子孫噫已微且絶矣宋之火
也寓於廟以呼晉之衰也寓於石以言盖有不得已而
言不得已而為者焉今老子之祠有錄其經如浮圗氏
之藏者或曰道之原出於天天烏有言乎殆狃於所見
世之有竊其刑賞褒貶而莫之禁以為天真無言也無
為也容其得私焉不知天亦慼然不寜而自下禍福也
予斷之曰天固有言也固有為也然則老子之祠所以
藏其經者可信不誣矣嘉州清溪觀道士趙妙通於其
觀為大殿藏其經而未有記予因書其説使覽者知刑
賞褒貶之不可私而禍福之不可竊也
　　　睂州州學藏書記
郡於益部以盖藏則不足焉以文則富矣予始至郡見
學宫諸生誠皆彬彬然徐問諸學官其食有田而無書
也郡之富於文不獨諸生之言辭為然盖文籍於是乎
出至布於其部而溢於四方顧學官無書甚不稱也予
既為之市諸書以遺學者不竢求諸其家以取於左右
而足豈但使之誦説而止歟夫書之效修於家則齊修
於國則治修其身可以為成人其大如此或者好之有
謂之癡謂之貪謂之淫者非書之罪也今夫博觀而彊
記盡天下所有無不知焉及與之語道理論當世事可
為不可為後所以利害者則昏塞而不通置諸其位臨
事如毫髪比皆荒憒而皇惑不幾於癡乎其志惟欲天
下之書萃於其家見或有之則必取之而記覽實不能
周矜多衒得横陳於前後目愉而心悦謂之貪且淫其
亦可也學而至於此已於書有負況挾其説上下馳騁
以文其姦而欺其君惟其所為如戰國縱横之徒秦疾
其然并其書焚之夫秦敢遽蔑棄吾書哉挾書以為資
者累之也夫子為斯文生以口相傳殁則壁而藏之抑
有望於後世以羽翼夫道也縱不能羽翼焉其無負之
可也而乃累之可勝恨耶郡人張文紀在漢末建安間
有髙節盖可奮乎百世之下其被於學官諸生為近其
風宜有存者焉今知予遺之以書必不肯負之其尚有
累之也耶乾道年月日郡守晁某記
　　　睂州起文堂記
書於其牘粲然以為華是以謂之文者惡覩古聖賢之
有作於斯世煥乎其有文章者哉禹之謨臯陶之謨益
稷之篇伊尹以告太甲傅説以告髙宗者君子顧不獨
以文稱焉而巫咸甘盤閎夭泰顚之徒又無一言以傳
諸其人豈其不足於文歟戰國之時始以著書為責士
各大肆於文髙者為虛無下者為縱横則凶於其國害
於其徒而天下後世祖其説益巧其為虚無者不謂虚
無而曰黄帝吾師也為縱横者不謂縱横而亦曰堯舜
吾師也於是有行不顧言色厲而内荏者焉盖不可以
文論古聖賢人夫以文論古聖賢人其猶論媯汭塗山
有娀有莘姜原任姒以色則妹喜妲己褒姒亦在可論
也傳曰有德者必有言吾之尚德則其於言也兼之矣
鄭晁某來守通義始登洛邵博為刺史時所作起文堂
者堂上有刻銘謂故翰林學士承旨蘇公軾實其郡人
能起三代之文故云予不知觀蘇公之文止於其粲然
書於其牘者耶誠如是則國朝斯文之盛豈一蘇公而
已乎盍不考諸古聖賢人以論蘇公則歐陽文忠公之
所成就者五十䇿之言不若王荆公感發於前而陳扶
風切磋於後粹然始有得於五十䇿之外而遂及乎三
代然不果施於用廼去中國以屋􁆩嶁而航渤澥其文
之所發徒以為經奇宏偉玩於耳目則其文為可恨也
今之人多喜以文論蘇公者大雅之士斯傷焉因為推
廣所刻銘之意使聞之者有感而三代之文其果可復
起也乾道年月日郡守晁某記
　　　省齋記
始予未識許昌盧君而於大夫士間耳其名且熟雖其
為人未悉也而心知盧君奇士氣忼然慕義亡窮者觀
所與友皆一時人豪其視齪齪輩則絶不與通以故世
多嫉其髙而盧君久宦不遂予所聞類如此已未歲初
見盧君於涪上從之㳺故知之也益詳每與語必慷慨
論兵出入奇正纚纚不知倦察其志常在萬里外而不
欲為州縣留也予固喜之而獨恨其才髙氣疏遇事輒
鋒發不自為毫髪計若古豪傑以此失之者多矣噫人
之才難而不能用其才力禍也鄧析之亡以其辯而酆
舒以其俊俊與辯非所以亡其為亡者内怙其才而不
知慮外復不能合世之變用以自斃是以君子日加三
省於其躬仕且達則名立而身遂雖窮而無悔焉以盧
君之才宜思有以用之夫天下不可易也是冬予有紵
溪之行越明年􁂞申予再以事至涪上聞盧君當築室
名之曰省且來乞文為記予欣然曰吾平生極知盧君
才有餘而所乏者寡思耳今能省焉他日庻幾有成也
　　　梁山縣尉㕔題名記
硤中縣三十有二予常以事至者殆十之五雖其地廣
狹瘠腴異焉而風俗大略同也其民多服農畞一日或
釋耒焉則珥筆而吏故外椎魯而詭譎根諸中玩易法
令若亡所憚者及犯而刑始懼號呼祈免已復如初不
遷也往往取具案各藏諸其家後有辯對始持以出其
家亡因不復在由是輿賦失其平而訟者亡所質故其
治號為難至者辯訊讀答文移不足日為事間欲與賔
客舉一觴不能也是皆令專焉而主簿亦鈎稽其籍朱
墨盈前目怠手煩不能竟間又持檄出旁郡獨尉無治
事吏時抱成案執削授尉使書已輒持去雖有才亡所
施惟盗發所部許剸治暴衣露冠於外不得歸沐始獲
用其才然今朝廷敎條嚴恩澤下十有三州之民安焉
何苦而盗彼椎埋剽攻者則固無有若理阡陌治候館
亦其職而勞民以求名其可哉此外非有所候迓至境
上或受民歲所委輸者則無復事或者不能自閒居惻
然有可憐色苟得一事則躍躍以喜予所不曉也自予
至掃除一室左右皆書讀之倦則卧榻上戒吏杜門事
無以闗我蕭然盡日不知身在城闕而心乎嵓石也今
之世而有樂如此惜夫無文以見於是因求前人名氏
書之壁而為之記云
　　　捨田記
太平興國禪院有善知識曰張民瞻與其兄弟為其父
母捨所有田其廣十畞一歲得米為二十斛而此大衆
有五十人是時㑹中起下劣想今以此米以供此衆一
月之食不能滿足有一居士從他方來聞作是想告其
大衆汝所得田凡為幾塍一塍之中凡種幾粒一粒所
化為無量粒始自一歲以至五歲十歲數十百歲如是
展轉至無量劫則我所化無量粒者為無量飯食我飯
者為無量衆汝思所食則為幾粒如恒河沙雖汝㑹中
筭數善者亦不能知是善知識乃大檀越居士既宣此
義復説偈言國王有大倉如四大海水使汝入其中恣
汝所噉食不過於滿腹久食亦當盡乃以有限身而起
無邊想為飲食轉流以至生病惱汝能去貪癡無時不
滿飽盡阿僧祗劫如此一食頃
　
　
　
　
　
　
　
　
　嵩山集巻五十
欽定四庫全書
　嵩山集巻五十一
　　　　　　　　　　　　宋　晁公遡　撰
　　雜著
　　　試恭南進士䇿問一首
問堯之時懷山襄陵之患作亦多故矣而厯象日月星
辰恭授民時未嘗敢後然終之隂陽和五穀登光被四
表罔不率俾豈非聖人奉天時之效歟今國家内修政
事外輯遐方夙夜不遑康寜而猶命郡國博求治厯之
士將以講明天地之紀以正四時之序嗚呼其得堯之
為心乎有司宜承上之意而詢於吾子也夫數象之學
尚矣或生於律或起於大衍或推而至於三統皆可用
而為厯者也而古今厯家不能經百世而無弊若曰四
時寒暑與夫天日月星之象一有一無出入升降淹速
之不同故乆而不免於差忒然大衍之法後世無以易
何也必曰推而上之考於古之占候而無爽然後傳之
也逺則戊寅之元與詩書春秋漢之太初皆合而行之
纔三世輙䟽闊而不可用又何耶將謂所學有精粗故
其傳有乆近則古厯六家聖所作也而學者疑其紕謬
曾不及唐都落下閎之所為殆可惑也然律也大衍也
迄於今依倣而行之至夫春秋之於日月尤謹每書朔
書閏或遇夫司厯失之必正焉猶厯法也是以劉歆取
以作三統厯班固稱其宻要而或者以為傅㑹之説後
世無傳焉是果不可用歟抑微妙之學通之者鮮歟以
至五帝而來所用之厯亦有可施於今者乎傳曰通天
地人曰儒通天地而不通人曰伎吾子業於儒者也宜
嘗講此願詳著於篇以待上之採擇
　　　元汝功硯銘
昔之斵者為老成今之斵者為後生孰謂兹石其方似
義其重似德居今之世而有典刑
　　　睂州先賢圖像碑隂
右三十二人皆出武陽郡人楊師中嘗考諸書其地有
彭亡聚相傳彭祖葬此山後世因以彭山名其縣唐先
天以前名隆山拓㧞魏以上則通稱武陽武陽之名盖
甚古秦司馬錯伐蜀蜀王開明敗走於武陽獲之謂此
地也蜀郡建乃為縣班孟堅云漢武帝開夜郎立犍為
郡領縣十二以為南夷非也王褒家資中孟堅為褒傳
云蜀人鄧通事文帝而傳云南安人南安今為嘉州武
陽居其上㳺則三邑殆割蜀郡𨽻之也常道將亦稱蜀
本一郡漢分巴割蜀以立犍為廣漢因有三蜀之名益
知武帝所開南夷止得今瀘戎之地而附以蜀南鄙為
無疑也漢律縣萬户為令減萬户為長赤水有黄龍廟
有漢碑載武陽令泠化當時武陽盖為大縣孟堅書武
陽有鐵官而丹稜青神鐵冶猶在焉則吾郡之四邑皆
為武陽故疆也彭山縣市南有祠臨官道上題其顔曰
忠孝其壁有畫漢晉衣冠長老言元祐末縣令鞠嗣復
取張文紀李令伯繢焉師中以為堂堂乎縣自漢光武
稱為士大夫郡當不止二士於是益於古求之如隋諫
官宋逺唐陵臺令任宥皆由他邦來居之則不論獨取
是三十二人者命畫史程其年論其世稽其所立而為
其冠服容貌師中曰文紀父大司空升明事安帝爭太
子不當廢其後立為順帝救趙騰不當以忠言誅同時
減死者八十人令伯祖父朱提亦名二千石則文紀令
伯盖由有家法也師中字民極嘗來見予請以是立之
學官因并其言刻之予於是歎曰平生第聞兹郡為多
才而不知皆出於士大夫家夫所貴乎士大夫者其法
有以貽其後故守其家法則為能子孫非專以其山川
之靈嘗出白虎神鼎寳磬而然也覽之者其無忘焉
　　　梓州洞門五百大阿羅漢靈異之迹甚多因來
　　　敬禮而說偈言
惟五百大士從佛已得度云何住此山來者獲親近諦
觀盡讚歎梵相實希有袈裟及錫杖缾鉢諸器用一一
皆備具猶昔宴坐時或舒臂欠伸或倚膝假寐或執珠
念持或植杖止觀或引衲䝉頭或脱屨埀足謂已出世
間我所見者誰謂今在世間所見非真實真實難思議
非泥土合成石壁中有罅大士嘗出入愚人日守視意
此是眞實匍匐往究尋畢竟不可得如來説法身初不
墮有無求色與音聲是見非正見心迷現種種終落斷
滅想若夢佛國土夢覺了無有果能除迷妄我心即大
士去是之他方無往而不在執一未離幻有二亦非正
我來為聞聞則為法所縛我來不聞聞則為境所轉敬
請非聞聞而為我説法大士黙然許為我説法竟
　　　請象耳山長老疏語
自威音王以來有能傳正法藏在閻浮提之國乃可坐
大道場苟或非人是名作業支勒那之徒化鶴瀨利吒
之死為蟲若誑語異語不離凡情則請者受者俱墮惡
道止得羆頭之後來難住象耳之名山長老果公為衆
歸依稱善知識應笑田間之童子拽鼻却回肯怜㑹下
之學人求心不得快為説法無事執謙當思為一大亊
而來不負第五尊者之記
　　　贈墨手道人説
翼奉能觀其人以某時來者知其邪正知人者盖當如
此予鄉人吳德一甚工此法士大夫多喜從之然止欲
問富貴耳德一當告以邪正使識所避就不當專以富
貴語之也凡從之者皆慕為君子則德一之名他日要
不減嚴君平
　　　䇿問一首
問取士之制至周始可考自鄉而升之司徒自司徒而
升之學其亦不過不征之而止爾自學而升諸司馬其
亦不過謂之進士而止爾升之學而有不變者則屛之
逺方不齒於周之時公卿大夫盖各世其祿未聞有自
進士而為大夫為卿為公者也觀其制為甚略且若不
甚貴之由漢以來其制則甚詳待之則甚重至於進而
為大夫為卿為公而無有不齒者焉夫取之甚詳則宜
得其賢待之甚重則宜有所感激副其所以重之之意
守節仗義以報其上修身力行以不辱於其士求有異
於庶人然漢以來所謂公卿大夫者僅臨利害毫毛比
則已顛沛喪其所守乃不及周之所謂士者如仲子王
蠋魯仲連之徒寜髙舉逺引或餓與死而不少屈其道
其故何耶願與諸生辯之亦以觀諸生之志
　
　
　
　
　
　
　
　
　
　
　
　嵩山集巻五十一
欽定四庫全書
　嵩山集巻五十二
　　　　　　　　　　　　宋　晁公遡　撰
　　傳
　　　師公傳
師驥字德駿唐末有諱政者自平原徙於眉之武陽歴
八世不顯至公始大母史先夢赤馬相逐而行已而生
公父濬喜曰吾兒聲號發聞必逺其名以識之年十五
即從師授王氏詩猶本諸毛鄭詩皆通其義善講説去
㳺太學終其去太學未嘗一出遨所聞益博講説益魁
竒每課試太學諸生讀其文懣然服不敢與之齒未及
升禮部㑹父喪以歸歸而母亡公純孝人也閔其親生
惟庻人食没而祭之不能以公食豈不能以卿大夫食
忍死以就其志益奮為學除喪入鄉校課試連出諸生
上政和二年鄉貢之於禮部試其講説第一遂登進士
第故事太學官常取第一人為之宰相蔡京方自外來
輩類進士與百官迎於郊公獨不往京猶欲羅致之出
我門下乃從吏部署仙井監司刑曹事以去聞者怪歎
成都府路提舉學事翟栖筠因訟其不宜奏授嘉州州
學敎授京憾不置惟威州深入蠻夷中吏民數百家天
下之窮處移公居之聞者愈怪歎公初不悔懼進謝變
前所為京去相始除太學正尋遷太常博士主客員外
郎擢右正言時文武官簿濫且冗公主資送物踰制度
有司為寵倖治第無藝中貴人益用事出其黨於諸道
為㢘訪使者權勢震中外公入諫院即日上疏論之不
報靖康初愈益論事執政不悦出知房州行半道所不
悦者罷召還拜衛尉少卿雖去諫院猶論事不衰明年
見上於南都哭且謝不能紓國難退移病卧詔聴歸其
鄉其後累刺蜀瀘二州成都府路提㸃刑獄公事夔州
路轉運副使官至左朝請大夫秦檜專國政以嘗事公
於太學熟其名行屢以詔起公公自念嘗再為執政者
不悦殆天性然老且死其可以更辱辭以老不行紹興
十二年三月二十八日卒於瀘州既歸葬十有八年不
果告於朝書其事於太史氏又不得直而信者銘其季
女壻潁川晁某曰公豈可以無傳也夫使傳之者寜欲
如今之所為銘於墓而侈大之嗜功利者夸慕吾盖觀
諸士大夫常患富貴無地道苟見有地道雖往受垢不
憚公自少時獨不樂事權要誠書而傳之庶乎來者知
慕此而不慕彼風俗尚有改於敎化有助公之長女適
范孝純先道方城以歸遇賊能以不屈死其風節良有
自也若所聞於蜀耆老稱公葬族父及從母嫁舅之女
與族之女孤而無歸者凡内外戚或貧無以衣食輒分
所得祿衣食之死之日無餘財於家所居官寛而直為
政務趨於實而不收聲士大夫於此猶有能焉故略而
不書云
　　　劉汲傳
劉汲字直夫睂州丹稜人曾祖易祖浩雖不仕其鄉論
其德以為大姓父安民仕至朝請郎種德益厚至汲乃
大發聞始冠於廟即辭其大人㳺太學居三年是為紹
聖三年登進士第瀘州三江蠻長請歸其地職方宰相
遣李成允撫諭授之緣道知汲名自武信軍節度推官
以版致之使行其地皆不毛因曰不可授㑹成允溺死
即自上其狀職方職方以為然不受瀘州得無耗費政
和三年知開封府鄢陵縣時所在爭言祥瑞至凶災則
匿不以聞鄢陵適歲大祲汲奏減賦役明年冬大雪踰
月道無行人五穀薪蒭不入市乃發官所儲以予民部
使者怒汲不為止潁川曹氏女五歲鬻於彭氏十餘年
其母陳告縣取之愕然不自知汲質其騐者女身有黑
子出視之女感泣汲曰彭氏亦須而養其養彭氏如而
母女再拜曰如公言傳一邑皆嗟嘆人豪李伸私其傭
耕杜玉妻劉劉不從毆死賂玉焚其屍事覺具獄上府
是冬當有事於郊有赦伸謬稱寃冀赦移大理寺受其
賕以縣為枉汲論於朝移御史卒論伸死尋通判隆德
府河北罷所鑄鉛鐵錢錢湊河東民不肯用闔市無所
鬻民不得食汲曰歲飢則出義倉今患有甚於歲飢即
出以貸民已乃自劾常平使者吳時大驚奏論其賢方
士林靈素方大幸府諸生班自以妖言改易繫辭為竒
怪附靈素汲白府下自獄以事聞靈素薦自有道詔轉
運使陳知存即騐掾吏懼不敢署獄汲按治自如知存
憚汲正奏曰府當之是宣和元年除開封府刑曹掾治
左獄始盛章等暴酷敢誅殺或法不至是而其意深刻
以為不快則請於上相以為常汲白府為大姦則當請
餘宜如律嘗有所坐微而遇赦特不原者汲論赦者無
逺近無小大其罪畢除而轂下不及可乎上曰汲言是
也靖康元年除京西路轉運使女眞逼東都召知鄧州
髙公純以兵行公純懼不敢行汲譙責公純公純以無
粮告汲曰公其行饋餉吾職也知永興府范致虗亦按
兵華下汲復以書譙責且敎以一軍自蒲中趨河陽焚
敵積聚絶河橋一軍自陜路直抵鄭許與諸道連衡敵必
解致虚以書謝而與公純終亦不行汲憤憤取公純所
部兵即日行公純不得已亦行至南陽復留汲獨持至
東都則徽宗欽宗北狩矣當此時楊貴張沂薛廣王任
尚虎各潰為盗太上皇帝曰汲為我行告諭之其長聞
汲至皆迎降天子議幸鄧州取潼川府夔州二道錢幣
儲於鄧汲論二道土瘠而貧必將歛諸民請勿徴公純
致虚相繼去汲兼行刺史事修城池器械募勇士得數
千其後與俱死盗過莫敢近遂拜右文殿修撰知鄧州
十二月受命即遣家歸其鄉益為戰守備曰他盗非吾
敵女眞至當率諸軍一戰如天之靈幸而勝不則吾職
死之明年正月女眞至號稱二十萬州兵不滿萬人汲
語諸將曰國家養而曹不死戰無以報且吾不令而曹
獨死也皆感奮曰願為公死復諭居民曰吾則死矣若
屬俱屠無益有材勇願與吾留者聽餘盡出得敢死士四
百餘人乃遣戚鼎以兵三千出東門迎敵靳議以兵八
百出南門趙宗印以兵三千出西門掎之而汲以牙兵
四百登埤以望見宗印遁即自至鼎軍中麾其衆陣以
待敵至士爭死鬬敵為却俄而議敗走敵以二軍夾而
乗之矢如雨軍中請汲去盖汲曰吾不去盖敵知安撫
使在此樂為國致死吾死彼將不敢輕中國遂與鼎戰
死汲平生重節義族女貧既䈂不能嫁則為嫁之拊其
兄弟之子如其子姑適程氏不能衣食為市田衣食之
程死葬之其子病不能養迎其姑養之晁子曰凡平居
軟熟不自立者其臨難必不能如此益信也予嘗念靖
康中河南北兵作上下震擾豈其無節士予守通義聞
外屬邑有汲訪其事於其家喜為書之
　　墓誌
　　　程卭州墓誌銘
某昔仕涪州所趨走州刺史程公之子仔衣大布戴大
帛之冠手其書一編來見曰哀不能言執事其視諸書
仔去某取其書讀之以為為善而志常遂者天也或有
不遂者天所不逮也天則以文予人而使之發揚焉仔
之父仕至右朝議大夫不克大顯其葬也於是乎有待
乎文也某聞公之先盖有諱仁霸者州論其行義使攝
錄事參軍有盗蘆菔根不自意所持刀傷主人尉幾幸
賞以為劫獄吏受尉賕强搒服之錄事公咋謂盗汝寃
盍自言吾為汝直之州竟殺盗盗後三十年晝見請往
與尉史對對已則子孫其昌矣至公盖六世果皆官達
而夀天於公之家抑厚矣尚懟曰不大顯第見世有愧
於公者而在髙位顧不求其傳孰能如公之家歟不必
資於文以發揚也雖然公且葬不可不具著以告於後
之人知公實大顯又非止於其身將其後皆然公諱敦
書字通叟其先武昌人唐廣明中諱琦者從僖宗入蜀
遂家於睂州曾王父諱濬大中大夫累贈金紫光祿大
夫其配宋氏京兆郡君王父諱之邵大中大夫顯謨閣
待制贈龍圖閣直學士累贈少師其配史氏蜀國夫人
父諱唐寶文閣學士右正議大夫贈特進其配楊氏通
義郡夫人許氏同安郡夫人勾氏安康郡夫人自其曾
王父而來為仁厚寶文公未嘗以徒罪刑人及公益寛
大宣和二年寶文公任為承務郎始為資陽丞鹽井日
征有程主計者欲征倍程檄公覈其實公曰是盈縮無常
今而盈可也不幸而縮吾不可奉上官害民列其實有
司為正民間大呌讙以喜去監金堂縣税愈益輕其征
其初課不登已而商賈爭出其途課大增將去留其贏
於庫不以著籍曰姑以是備不登可也再為江原丞率
其民盡力於堰仍為均水約束民不復爭張魏公宣撫
川陜陳公通判達州尋遣奏事闕下吕丞相欲留為郎
尚書省公曰不可不返報既歸州闕太守兼行太守事
女真逼安康其帥王彦以其軍來公諭其民民曰公不
欺我爭出粟蒭其軍亦喜曰微公如何公復令其軍有
譁者吾不貸終其軍去無敢譁守涪州其民舊出地租
為公使錢者悉除之守普州鹽井廢所負不入繋獄者
百餘家公論其課當除卒為免其課九十九萬一千餘
斤錢五萬三千餘緡再至涪州州之人喜且相語我公
來矣守雅州徼外蠻殺靈闗民提㸃刑獄司欲徴旁郡
兵公曰何至是第召土丁集塞下徼外蠻意讋不敢動
蜀以無事守卭州欄江堰乆廢公治之民溉田增多歲
餉漢中諸軍百萬實八十萬前為守者常先一歳取民
輸以充賦民力竭不能輸公上其狀且自劾未報則戚
戚以悲既聞有議復除則喜過於其民之得復除也其
後卒除十萬緡而公以乾道三年正月十六日卒年六
十七民恨公不及見歎息以泣公少淵靜無競所至為政
簡便盖自其家法而然其居家於親也孝於兄弟也順
於族也惠於士也誠嘗予之田以資其養從女之孤者
嫁之内外屬貧者賙之瀘上有族於楊夫人之喪助沐
椁見必泣公所居鄉其鄉人愛之所居官其邦人德之
有子又能教之以文學登進士第古之君子著於冊書
爲世所稱道盖如此公詎不大顯也耶仔以公卒之年
十一月壬申葬於眉山縣之懐德鄉公所卜龍淵之上
黎恭人之壙去寳文公墓三里公之孝益信也恭人左
中奉大夫直秘閣揆之女生子男二人俱右承事郎前
瀘州瀘川縣主簿致仕卒仔左承直郎前卭州軍事推
官孫男四人以正以發將仕郎以簡以一未仕孫女五
人長適右廸功郎資州龍水縣主簿孫直洵餘未嫁銘
曰
　世有施仁　孰識其報　既熾既昌　於公有考
　公之初祖　慈惠且温　寃則直之　天大其門
　迄公六世　仕者加多　為帝守邦　旗纛弓戈
　登於光顯　益秉故常　實羡於仁　以篤不忘
　公之子孫　是効是似　繼今綿綿　刻示無止
　
　
　
　
　
　
　嵩山集巻五十二
欽定四庫全書
　嵩山集巻五十三
　　　　　　　　　　　　宋　晁公遡　撰
　　墓誌
　　　宇文蜀州墓誌銘
炎帝有嘗草之功北方謂嘗草為俟并人語轉為宇文
子孫以爲氏始著見於拓䟦魏其後建國爲盡有拓䟦
魏所有地其族始大以武功智勇聞者累累有焉至唐
太和間有諱籍者為諫議大夫佐武元衡節度劒南西
川有功則以文顯矣諫議之子諱從禮終渠州司馬因
家於益州四傳至諱真緒從外邑廣都又四傳則有諱
粹中者為尚書左丞諱黄中者為翰林學士諱時中者
為左中大夫直龍圗閣華陽縣男遂赫然為名臣家徽
宗付天下於欽宗也左丞公作詔語驚人其智不多耶
建炎初衆聞女眞皆膽掉翰林公獨請行入不測之地
其勇何如華陽公守平陽其有先自幽薊來者語洶洶
欲相扇為變憚華陽公不敢發其武功又何如是三君
子者盖發於文而然夫為葦籥韭祭於豳之世者必數
百年而後有周公制禮作樂之盛也其信本諸炎帝歟
華陽公長子諱師申字德聞其㓜華陽公誨之書一誦
輒不忘則喜曰吾兒才也華陽公年未耄歸其鄉德聞
盡以其祿奉之得以益市利田宅使華陽公可以歸卧
而不出則又喜曰吾兒孝矣德聞之賢豈特見於斯哉
方諸方立於太平甚盛之朝其時熟習見聞孰有出於
干戚爼豆之外者耶德聞獨揣天下亂常色憂宣和四
年以左丞公任為承務郎四川買馬監牧司歲以錦市
馬於西南夷紹興三年德聞為幹辦公事或議用重錦
冀多得良馬德聞曰西南夷馬不能皆良今費十倍而
馬如初若之何其慮逺矣宣撫副使胡世將奏為參議
官同時在幕府者有大吏無敢與抗德聞每與事爭不
阿其僚或以親戚故人屬諸將竄名伍籍中論戰多輒
得官德聞獨無所屬諸將益敬服世將死鄭剛中繼為
宣撫副使恨不能留之乃上章言其才使守資州趣其
行不得已至資州不越月踰時有詔主管台州崇道觀
德聞盖念不可以斯須去華陽公旁先以請于朝既奉
詔即其日以歸已而喪華陽公免喪益治室廬陳圗書
客至與執觴觚桮豆留者館之冬而裘夏而葛時其朝
夕而籩豆既進矣其有急難奔走赴之久亦不厭弟師
説蚤卒迎致其嫠與孤撫之終其身故德聞死無内外
哭之者必哀閒居殆十餘年除荆湖北路安撫司參議
官以謂仕為養也吾今尚何仕况去先人丘墓耶再除
知合州則曰君命不可屢違也至合州見學宫壊喟然
而歎吾政出於是其可不敬既修繕之已乃問前者州
牧將所以劾數慢去皆史胥瞞讕隠没則數其宿負廷
戒之後無然聴者皆伏抑首之䟽其事以白即行之比
歲多盗取其魁渠寘於法他盗懼出境郡遂大治總領
財賦所論其最德聞笑謝之曰守取諸民實有媿何最
也漢中出甲三千屯荆襄德聞以私錢餉之皆喜過望
相戒不敢譁賔客至者亦然移知蜀州未行以三十二
年三月十四日病卒於合州之正寢年五十二市者哭
於肆行者弔於途過赤水其鄉聚皆哭曰使君吾所芘
也天何為奪之是歲十二月八日其子紹恭葬德聞於
㑹同鄉泉山之原華陽公之墓次越四年乃請銘於予
德聞前卒之七月十有一日過合州與之語知其賢也
且待予厚可不銘之其世系則已載於華陽公之誌不
書德聞初娶簡州劉氏尚書郎涇之孫再娶隆州何氏
秘書丞棠之女德聞三子紹恭右廸功郎監永康軍崇
德廟紹莊登仕郎紹芳將仕郎五女適右承務郎廣漢
張拭餘未嫁孫景㢘将仕郎銘曰
　始之受氏　肇自炎帝　登于武成　代魏以興
　融因商利　遂相唐明　厥緒則大　才惟未備
　至君諸父　實昌而熾　勇功智名　君子之文
　遭變不懼　君子之武　君出就事　其才是似
　出少處多　弗克繼繼　我作銘詩　告爾後人
　勿怠勿忘　庸篤厥慶
　　　王脩職墓誌銘
延州來季子聞歌風歌雅而知其國吾從伯姑歸趙懿
簡公之家其居長安中見种隱君之後爲名將則曰是
於五經之外盖好黄帝陰符吾文元公儀刑於家者至
於女公子猶可以配季子其它亦孰不然凡出而相其
夫之内屬外屬見其子若女必指之曰是有晁氏風規
吾安氏姑先君伯娣也有女適少保懿恪公之曾孫諱
湘字清夫能使清夫嶄乎有以立者其有助歟况清夫
自其少時抱所業詩入太學博士課所業詩常最其列
太學諸生相語它日上第必王君也其父去中都官而
出使則曰吾當治官文書孰與我治家文書耶兒與我
行清夫遂不果從禮部試自是其父使四方凡事當奏
論與報謝賔客者清夫日日執筆牘在旁手翩翩無停
既成書父取讀之無不中輕重欽宗即位以恩授將仕
郎歴四官其父以老故謝事居嘉州淸夫無出仕意蜀
公知其貧使即所居州監清酒務終父喪以貧乃復出
入歴四官秩右修職郎既罷卭州火井茶塲而歸以隆
興二年十一月十七日卒於子棟長寜軍司户參軍之
廨年七十三清夫始欲從事於吾聖人之書以求伸其
志訖不遂乃自謂少之志非也盖聞有聖人之道者三
西方聖人之書所云德也柱下聖人之書所云道也吾
聖人㑹歸焉清夫率夜漏未盡十刻以起讀是三聖
人之書至夜漏下二十刻仰天而歎曰嚴乎神明之在
上端起而拜之古之畏天畏大人者其謂斯人歟父母
已死至其生之日如其在具酒食稱觴跪起及後病棘
猶酌酒自觴之古之大孝終身慕者又於是乎在也世
孰不知有三聖人之書哉清夫則誠且敬矣在嘉州嘗
增㩁酤錢二十六萬緡在相州則論業茶者㩁之重皆
逃使者符行中喜商利怒其言愈益辨之不懼也行中
不能奪而從之在雙流縣富民詣縣庭請笞婢清夫問
之則出於懿恪公同年生之家即贖而嫁之在峨睂縣
時朝廷命徼外蠻歴階以官制書至歴階不出受而擁
種落千餘人塞下求互市闔門惴恐提刑㸃獄司使清
夫往直馳一騎抵歴階帳曰國家今命爾官使南詔知
國家之爾與也不敢窺爾地則種落蕃而馬孶其利不
利不多於互市乎歴階蹶然拜曰謹受命清夫於事要
各適其宜非若貿然涉海者不可適之川也其儕以財
論功不究其可不可於公則怯而勇於其私外其家者
皆塗之人也二男其長棟也次楫女適右奉議郎簽書
道州判官㕔公事李端卿内外孫十人棟以乾道元年
十一月十六日葬於峨睂縣三獨鄉宗敎里龍坎山之
原祔以安夫人待御史鼎之孫左朝奉大夫通判南康
軍譚之女祖諱端甫大理評事累贈正奉大夫父諱敏
文右朝請大夫成都府路轉運副使累贈右通議大夫
母韓氏魏國忠獻公之孫累贈碩人某常念先君鮮兄
弟有如見其姊其猶先君焉既幸見仲於髙氏叔於种
氏季於孫氏獨恨不得見安氏之姑姑有壻而賢由其
女相之姑亦足以有聲晁氏矣因棟來請銘則為銘曰
　嗚呼清夫之學本於誠敬仰有畏俯有懼其能承三
　聖乎淸夫之行可謂能孝其父老則不出既喪而去
　惟欲致為臣而歸冀因是置朝籍以追爵其父母斯
　君子之所憫乎清夫之智將仁其民顧不果則効其
　所有以惠於困窮對大官不懾蹈蠻貊不懼其得士
　之正乎清夫之家藏其隕齒有纍然璀璨者五不必
　騐諸浮屠氏盖如剛松之峻潔入於地為虎珀者猶真
　勁乎所為至於斯而不克以受福其後之人尚有慶乎
　
　
　
　
　
　
　嵩山集巻五十三
欽定四庫全書
　嵩山集巻五十四
　　　　　　　　　　　　宋　晁公遡　撰
　　墓誌
　　　王少卿墓誌銘
公諱與字德全姓王氏紹興二十五年為夔州路轉運
判官始見某相語勿去幸佐我某為之留三年日日語
不厭大畧本於不傷財不害民如司馬文正公言或曰
公之曾大父文公不嘗與司馬文正公之論異乎斯盖
不知者也胡不觀諸文公晚年之論文公與文正公俱
學孔子者也求之爲聚歛文公文正公皆知攻之特有
先有後爾公於是可為孝矣盖養志者也愛以德者也
公去䕫六年以目有疾上太府少卿印綬卒於家嗣子
宜之錄其行事以告於某使銘其墓碑某因得盡觀公
平生所為而後益知公之於文公猶蘇氏之有威也文
公之名乃益暴白嗚呼可謂孝矣文公諱安石守司空
贈太師大父諱滂奉議郎秘書省正字父諱桐承事郎
直龍圖閣累贈特進公始以文公追封舒王恩授承事
郎紹興二年起家鹽官縣丞年方壯屢行令事邑人已
安之秀州嵗以錢給亭民煮鹽至十五年積十九萬七
千餘緡不給亭民無以煑鹽訴於朝除公提舉兩浙西
路常平茶鹽公事踰年盡償亭民且有贏巨萬請儲之
秦丞相曰於國何利乎公曰是錢不乏則鹽無虧國之
利也丞相意不快已又開華亭海鹽亭河二百餘里鹽
滋得流通其溢以溉田經界之法行甚害者三百六十
九事其七千二百三十七户尤爲病公奏除之兼提㸃
刑獄未閱月正大辟重而輕者三人死而活者五人丞
相銜其前敢抗已以爲荆湖南路提㸃常平茶鹽公事
旋移北路轉運判官用以苦公也公不以爲懟益戒其
部曰民困矣爾取之勿倍經寃而訴於上者爾勿忿疾
郡縣皆應曰諾鄂州征民竹木并役之作堤捍江歲歲
水齧堤壊公募人厚與之直伐石於漢陽以為堤者五
百十九丈堤成水大至不能齧堤州人讙呌曰吾封植
者不伐矣吾罷老者休矣岳州賦於民者畞增二畞謂
之毛種公聞立罷之夔之郡縣行經界大為姦利不均
公至為均之戒其部曰吾州土瘠而貧不與它等民歲
輸者捐之又捐可也行其部持什器與偕須水則錢市
之通判夔州張紘公薄其人紘附丞相沈該進用誣公
苛歛罷轉運判官其歸一不載蜀産送者涕泣而言公
去我將如何明年起知眞州益務為寛大出俸錢糴米
五千餘石以減民輸訟者至諭之其情得深自悔謝以
去强猾者然後刑之適部使者有與公不相能誣奏貶
秩一等免兵部尚書洪遵殿中侍御史汪澈論其枉詔
還所貶秩提舉淮南東路常平茶鹽公事居無何得錢
千者其贏八十萬㑹女眞大入陷揚州四旁官吏環視
而逃公先受命備海道乃獨引兵趨崇眀西沙或勸无
行公不聽即日陞舟其案牘藏錢無毫釐失女眞既去
有詔寵褒之曰吾將使効職不去者勸朝廷論其課之
增為錢二百五十三萬餘緡鹽五十二萬四千六百餘
石而亭民亦以致富羡遂擢户部員外郎總領湖廣江
西京西財賦時宿兵於邊輓輸者以六萬錢而致一斛
公遣官屬即其屯市之民爲便而用以饒遷太府少卿
疾不能治事遂以右中奉大夫直敷文閣提舉台州崇
德觀其粮在襄陽者得石百餘萬其諸戍亦不減十餘
萬上猶冀公之疾愈而復用之詔曰須其愈亟以來隆
興二年閏十一月一日卒於蘇州寶華山之私第年五
十三乾道元年五月十二日葬於湖州烏程縣霅水鄉
丘墓村屏風山之下娶鄭氏贈令人先公卒男一人宜
之女一人未嫁疾革告宜之與其從子升之以事君行
已者曰吾固嘗語汝今將死而言庶汝念之勿忘也公
居官得饋遺藏之去則歸於官凡四千六百緡文公之
清節為似之矣夫使公之生也蚤而及乎文公之時文
公必曰吾家有由也惡聲其不聞焉某既載其事則遂
繫以銘曰
　吁嗟文公　秉志孔武　鄙今弗為　維古之慕
　古謂伊何　必曰堯舜　公其承後　不墜厥問
　自仕迄歸　甚敏於行　文公有志　迨我而成
　緬彼二帝　無或怨咨　既富既庻　我安静之
　凡世大家　誰其無孫　衆稱其賢　爵位之存
　公能繼之　惟艱其有　時亦逢矣　用乃莫究
　士啜而悲　有時無年　維石有章　刻示九原
　　　江原張君墓誌銘
江原張成叔始入鄉校即爲古文尚書時主司非王氏
説不能通每入坐試席惟考究古義一不主王氏説於
是天下凡評文章必歸之通官貴人又獨好予所為文
且死屬其子若虗曰葬必求予銘若虗既除喪之六月
其母語若虗爾忘爾父之言乎即日自其鄉走睂州來
請予得其所書行事私怪其父生已不能追時好以老
於諸生葬有銘必託之通官貴人所欲顯揚於後而覆
盖其子若孫也而復求予銘其生狥其志予固不可以
奪如其葬則在子盍亦求於通官貴人可也若虗曰吾
父非悖者其有以也夫予因歎曰在唐權德輿盛時為
宰相坐廟朝凡有葬其親者不得其銘則自懟為不孝
乃今無一傳者焉惟昌黎韓愈為四門助敎為國子博
士其時所刻銘故赫赫尚存乃父之意抑其在此予愧
非其人若虛泣曰茍不得銘以歸是無以葬吾父也予
不得已諾而銘之其先髙祖諱中理嘉祐初與顔復輩
二十三人遺逸舉召試中書省獨謝不起就拜將作監
主簿曾祖諱公綽其鄉推為鉅人長者祖諱滸嘗與維
州試第一而開封府者非維州比也天下之士舉集焉
試又在優等考諱珤以五舉於禮部授九品官嘗監瀘
南井鹽致仕得右承務郎以卒成叔諱績其季子也始
自東漢張文紀其風節盖偉矣成叔嘗欲世其家為不
墜者故務為崖岸嶄絶不可近至其論説天下事物之
理則披抉其奥盡露州縣長官聞其名思聴其説顧不
可致皆就見之資以為政成叔之兄伯氏仲氏與其子
相繼卒能使其母忘其哀而伯氏仲氏之遺孫忘其孤
其稍大也男乎詩書誨之女乎組紃誨之可嫁者嫁可
娶者娶大小宗之不能立者亦皆使有所立其事若米
鹽成叔處之乃甚暇而辦其餘力猶足溢於筆墨皆可
觀百工伎藝無不通解成叔盖多才者以不得用於世
而用於其家止於如此而已使成叔用於世則有得於
今必失於古不知成叔其孰所願哉知成叔者當能辨
之成叔之卒年五十有二以隆興二年十月十五日其
葬於犍爲鄉伏筒里世塋之次則以乾道二年十月乙
酉娶湯氏左朝散大夫前通判成都府贈大中大夫牧
之女生三子若虚若晦若退一女嫁楊鑄銘曰
　漢司空公葬於河南其子御史之葬則復返乎犍為
　之阡兮唐之末有曰褀字景福者始遷於江原而宅
　甘泉兮歴千數百載盖嘗三徙而卒不失其世守抑
　可謂賢兮吾見公卿大夫既貴矣其後降於皁𨽻卒
　不過於再傳兮盍亦觀諸張氏所以不失其世守者
　居今而好古其所立之超然兮
　
　
　
　
　
　
　
　
　
　
　
　
　
　
　嵩山集巻五十四
