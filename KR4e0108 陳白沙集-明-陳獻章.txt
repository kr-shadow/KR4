#+TITLE: 陳白沙集-明-陳獻章
#+DATE: 2018-05-12 10:20:02
#+SOURCE: github.com/kanripo/KR4e0108 master 46a43723                
刻白沙子叙
夫道貫古今匪明弗在孔孟而後延　盖
昭如矣唯　明嗣興若白沙先生都其周程之
徒與盖先生起扵南粤獨悟道妙而非有䏻授
之者是故其見道明故其體道至其體道至故
其言論簡易而弗支且多夫其弗支且多也故
凢形諸動静存諸語黙播諸詩文徴諸出䖏罔
非道妙呈華譬諸化工流形萬彚森布各止其
所而其文固煥煥乎莫之繪焉夫豈雕鏤綴竒
苦思模擬役心垂後而故存之簡冊者㢤雖然
其猶先生之緒餘焉矣乎是故道𥙿諸心精明
應妙固莫能覿矣而自有與天地悠乆不㓕者
存非頼是能彰之也然志士君子非得之其胡
所考見儀刑故其門人張東所旣采集之梓諸
其里矣四方猶罕覩焉予柄維楊敎與諸士講
學暇偶談及兹書共以未得爲憾遂出予本命
卞生　也軰刻之因訪諸吾友沈汝淵氏得遺
集二三冊焉爰増其未有者削其不必存者以
付梓人　也軰廼欣然成之其志可知矣因謂
之曰兹刻也豈徒存載籍巳㢤将以求先生之
心焉耳不然彌文而已矣生軰謝曰謹受敎因
識之且題曰白沙子猶孟氏七篇而題曰孟子
之義也
嘉靖癸已仲秋吉旦前進士西蜀後學髙簡謹
序
白沙子目録
　　　　　一卷
　　　　　　前叙
　　　　　　目録
　　　　　　奏䟽(二首)
　　　　　　序(十八首)
　　　　　　記(二十二首)
　　　　　　論(六首)
　　　　　二卷
　　　　　　書簡(八十七首)
　　　　　三卷
　　　　　　書簡(八十九首)
　　　　　四卷
　　　　　　墓誌銘表(十五首)
　　　　　　祭文(三十首)
　　　　　　賦(二首)
　　　　　　賛(一首)
　　　　　　銘(四首)
　　　　　啓(四首)
　　　　　說(五首)
　　　　　批荅張廷實詩箋(十首)
　　　　　傳状(三首)
　　　　　題䟦(三十二首)
　　　　五卷
　　　　　古選(一百二十七首)
　　　　　五言絶句(一<折 t="33"/>百九十首)
　　　　　六言絶句(十一<折 t="33"/>首)
　　　　七言絶句(二百一十一首)
　　　六卷
　　　　七言絶句(四百七十首)
　　　七卷(九十八葉)
　　　　五言律詩(二百九十六首)
　　　　五言六句(一首)
　　　　七言律詩(一百三十一首)
　　　八卷
　　　　七言律詩
　　　　　四言詩(四首)
　　　　　五言排律(四首)
　　　　　七言排律(三首)
　　　　　古風歌行(三十八首)

白沙子目録(終)
論白沙子
丼泉子曰夫先生聖人之徒也先生詩文其中
　　古之制作乎其詩歌如風雅頌其文詞如
　　謨訓誥或聞之愕然曰何㢤若是其大也
　　不亦少誇矣乎今觀其詩歌之體裁猶夫
　　今之詩也何耴乎風雅頌觀其文詞之矱
　　度猶夫今之文也何耴乎謨訓誥曰非是
　　之謂也孟軻有言今之樂猶古之樂也何
　　謂乎聖賢之言發乎人心之同然故與古
　　訓異體而同道夫惟求於牝牡驪黄之外
　　者而后得馬之真相忘於言語形似之外
　　者而后得聖賢之藴是故以其中和之性
　　情發而爲中和之永嘆優柔而敦厚焉是
　　亦風雅頌而巳矣以其自得之精意以發
　　其未發之藴載道而典則焉是亦謨訓誥
　　而巳矣曰然則何以異乎曰言詞古今之
　　不同猶之東西南北之方言聲氣之異耳
　　矣而因以爲人情有異可乎今以詞之古
　　今而疑聖賢之異者則亦猶求人性扵東
　　西南北之音之類也求馬扵牝牡驪黄之
　　類也曰然則果若是同乎曰以詩觀之風
　　殊于頌頌殊于雅矣遂謂詩果不同可乎
　　以書觀之誥殊于訓訓殊于謨矣遂謂書
　　果不同可乎則又何疑乎后世之詩之文
　　也㢤故求先生之詩文者當求先生之道
　　扵言外之意以合扵古訓而不當求先生
　　扵言詞之間則惑也夫然后知先生之詩
　　文不可以后之詩人文士之詩文觀之矣
(門人髙簡曰吾師丼泉先生過維揚謂灤/州亦刻是集乃吾同年友柯侍御意也先)
(生既手校付之而因序焉此論是也簡請/觀之真足以破文人才子之訾矣因畧其)
(序刻之由而附其要語/于此以俟眀者覧焉)
白沙子卷之一
　奏䟽
　　乞終養䟽
(臣)原籍廣東廣州府新㑹縣人由本縣儒學生
員應正統十二年郷試中式正統十三年㑹試
禮部中副榜告入國子監讀書景㤗二年㑹試
下第成化二年本監撥送吏部文選清吏司歷
事成化五年復㑹試下第告囬原籍累染虚弱
自汗等疾又有老母朝夕侍養不能赴部聴選
成化十五年以來廣東左布政使彭韶
欽差總督兩廣軍務兼理廵撫右都御史朱英
前後具本薦(臣)堪充任使吏部移文廣東布政
司等衙門趣令起程(臣)以舊疾未平毋年加老
未䏻輙行府縣官吏承行文書日夕催逼不免
強起􁂗道而沿途病發随地問醫扶衷𥙷羸僅
不大憊扵成化十九年三月三十日到亰
朝見赴部乃以乆勞道路舊疾復作延至月餘
扵五月二十五日蒙吏部題奉
聖㫖恁部裏還考試了量擬軄事來說欽此欽
遵(臣)時方在床褥聞　命媿悚未能􁂗試郎令
姪男陳景星赴通政使司告轉行本部暫令調
治再歷晦朔心不自安七月十六日扶病赴部
聴試而筋力杇弱立歩艱難自揣虚薄未堪筆
硯因續具状再延(旬/日)日復一日病势轉増耳鳴
痰壅面黄頭暈視昔所染無慮數倍衆目所覩
不敢自誣又扵八月二十二日得男陳景易書
報(臣)母别(臣)以來憂念成疾寒熱迭作痰氣交
攻待(臣)南歸以日爲歲(臣)病中得此魂神飛䘮
仰思
君命俯念親情展轉欝結終夜不寐(臣)之愚迷
實不知所以自䖏也(臣)自㓜讀書雖不甚觧然
扵君臣之義知之乆矣伏惟我　國家敎育生
成之㤙　陛下甄録收采不遺卑賤之徳至深
至厚扵此而不速􁂗以圖報稱扵萬一非其情
有甚不得巳者孰敢騖虚名餙虚譲趑趄進却
扵　日月之下以冐雷霆之威㢤(臣)所以一領
郷書三試禮部承部檄而􁂗道聞　君命而驚
心者正以此也縁(臣)父陳琮年二十七而棄養
(臣)毋二十四而寡居(臣)遺腹之子也方(臣)㓜時
無歲不病至扵九齡以乳代哺非毋之仁(臣)委
扵溝壑乆矣(臣)生五十六年(臣)毋七十有九視
(臣)之衷如在襁褓天下毋子之愛雖一冝未有
如(臣)毋憂(臣)之至念(臣)之深者也(臣)扵毋㤙無
以爲報而(臣)毋以守節應例爲有司所白已蒙
聖㤙表厥宅里是(臣)以毋氏之故荷　陛下之
深㤙厚徳又出扵尋常萬萬也顧臣毋以貧賤
早寡俯仰無聊殷憂成疾老而彌劇使(臣)逺客
異郷(臣)毋之憂(臣)曰甚愈憂愈病愈病愈憂憂
病相仍理難長乆(臣)又以病軀憂老毋年未暮
而氣則衷心有爲而力不逮雖欲効分寸扵旦
夕豈復有所惜㢤(臣)所以日夜憂憊欲䖏而未
䏻者又以此也夫内無攻心之疾則外不見從
事之難　上有至仁之君則下必多曲成之士
惟　陛下以大孝化天下以至誠體萬物海宇
之内無匹夫匹婦不獲其所者則(臣)之㣲亦豈
敢終有所避而不自盡㢤伏望　聖明察(臣)𥘉
年願仕之心憫(臣)乆病思親不䏻自已之念乞
勅吏部放(臣)暫歸田里日􁂗醫藥奉侍老毋以
竆餘年俟毋養獲終(臣)病全愈仍前赴部以聴
侍用則(臣)毋子未死之年皆　陛下所賜(臣)感
恩益深圖報益切雖死扵道路無所復辭矣(臣)
干冐　天威無任皇恐戰栗之至
　　謝㤙䟽
(臣)扵成化十九年八月二十八日具本陳情乞
還養毋兼理舊疾九月𥘉一日欽奉　聖㫖陳
獻章旣該廵撫等官薦他學行老成可用今懇
切求囬養毋吏部還查聴選監生碩告囬家的
例來說欽此及吏部查例覆奏扵本月𥘉四日
欽奉　聖㫖陳獻章旣係巡撫等官薦他今自
陳有疾乞囬終養與做翰林院檢討去親終疾
愈仍來供軄欽此伏念臣本　菲才誤蒙薦舉
又以老毋在念沉疴在躬未得以仰承試用
陛下憫其愚誠不加誅責使少寛旦夕之假巳
云幸矣而又　慰之以温言　寵之以清秩使
遂其欲去而勉其復來此誠　天地之量　日
月之明　雨露之澤出扵㝷常條格之外者(臣)
雖至愚亦知􁋚負　㤙徳圖報稱扵親終疾愈
之日不敢負　朝廷待士之盛意不敢違臣子
効用之𥘉心也但身在床褥實難動履輒欲具
本稱　謝以不親拜舞益不自安即令姪男陳
景星具状鴻臚寺告欲俟筋力稍紓尚當強勉
赴　闕庶㡬少伸報謝之萬一而又爲風寒所
中肢節沉痛卧不䏻與(臣)竊復自念舊疾方殷
新病復繼恐非旬月可愈不惟有稽入　謝之
期抑且不䏻亟副歸養之　詔心未酬而罪愈
甚矣(臣)瞻望　朝廷離違在邇雖圖報有日而
遲(速/未)占俯仰愧怍無任感激戀慕之至
序
　　認真子詩集序
詩之工詩之衰也言心之聲也形交乎物動乎
中喜怒生焉扵是乎形之聲或疾或徐或洪或
微或爲雲飛或爲川馳聲之不一情之變也率
吾情盎然出之無適不可有意乎人之賛毀則
子虚長楊飾巧夸冨媚人耳目若俳優然非詩
之敎也甚矣詩之難言也李伯藥見王通而論
詩上陳應劉下述沈謝四聲八病剛柔清濁靡
不畢究而王通不荅薛收曰吾嘗聞夫子之論
詩矣上明三綱下逹五常扵是徴存亡辨得失
小人歌之以貢其俗君子賦之以見其志聖人
采之以觀其變今子之言詩是夫子之所痛也
南朝姑置勿論白唐以下㡬千年于兹唐莫若
李杜宋莫若黄陳其餘作者固多率不是過烏
虖工則工矣其皆三百篇之遺意歟率吾情盎
然出之不以賛毀歟發乎天和不求合扵世歟
明三綱逹五常徴存亡辨得失不爲河汾子所
痛者殆希矣故曰詩之工詩之衰夫道以天爲
至言詣乎天曰至言人詣乎天曰至人必有至
人能立至言堯舜周孔至矣下此其顔孟大儒
歟宋儒之大者曰周曰程曰張曰朱其言具存
其發之而爲詩亦多矣世之能詩者近則黄陳
逺則李杜未聞舎彼而取此也學者非歟将其
所謂大儒者工扵道不工扵詩欤将未至扵詣
乎天其言固有不至欤将其所謂聲口弗類欤
言而至者固不必其類扵世或者又謂詩有别
材非關書也詩有别趣非關理也則古之可與
言詩者果誰歟夫詩小用之則小大用之則大
可以動天地可以感鬼神可以和上下可以格
鳥獸四時行焉百物生焉皇王帝覇之褒貶雪
月風花之品題一而已矣小技云乎㢤都憲朱
公以其所爲詩編次成帙題曰認真子集授簡
扵白沙陳獻章曰爲我序之公昔語我扵蒼梧
曰詩非吾所長公豪扵辭矣而未始以爲足認
真子名集公意有所属顧覧者未必知而吾以
是覘公之晩節也詩雖工不足以盡詩而况扵
盡人乎謂吾不䏻扵詩而好爲大言不知言者
也公名英字時傑郴陽人由進士歴官中外節
用而愛人
　　奉餞方伯張公詩序
昔魏野送㓂忠愍之詩云好去上天辭冨貴歸
來平地作神仙當是時㓂公自永興召入其志
方銳扵事爲野遽止之故㓂公不恱後來通州
始書此詩扵壁間朝夕諷詠之論者以是善野
之言而以㓂公之始終爲可議夫君子出處去
􁂗之義固未可盡責之㓂公軰而山人䖏士例
以不出爲髙故其所責望扵人亦止以輕冨貴
爲第一等事則野之扵㓂公其相與之言如此
亦冝方伯張公不以㒒愚徃徃欲置之門下近
者疊(􁐋責/以贈)言㒒何敢爲倿誠慕古人出處之大
不敢狥一已之私主一偏之見以必人之從我
而忘天下故區區之辭惟以已與公進退竝言
之而不敢效尤扵野之必其義可否公請自擇
胡文定公平生出處未嘗謀扵朋友如人飲水
冷暖自知惟公裁焉其辭曰去夢勞精爽投書
阻歲年壮逰眇車盖虚卧老江烟公徳清南服
帝心簡時賢神仙休嘱付卿相待囬旋
　　東暁序(成化庚寅/十二月作)
居之有名惡乎始君子之居也興扵斯息扵斯
目之所視心之所随苟無所事乎畏則怠而入
扵忘其主扵畏乎何氏子隠南海之濵更名潜
榜其居曰東曉盖亦以其識見之超卓䏻及於
㣲逺如陽氣始舒昭晣無間故以其象諭之云
耳時乎見則見矣冝潜而見過也則有畏潜惡
乎畏而取扵是故直以爲喻已然予謂潜之畏
不終無也晹谷始旦萬物畢見而居扵蔀屋之
下亭午不知也忽然夜半起振衣於四千丈羅
浮之岡引盻於扶木之區赤光在海底皎如晝
日仰見群星不知其爲夜半此無他有蔽則闇
無蔽則明所處之地不同所遇随以變况人易
於蔽者乎耳之蔽聲目之蔽色蔽口鼻以臭味
蔽四肢以安佚一掬之力不勝群蔽則其去禽
獸不逺矣於此得不甚恐而畏乎知其蔽而去
之人欲日消天理日明羅浮之扵扶木也溺扵
蔽而不勝人欲日熾天理日晦蔀屋之於亭午
也二者之機間不容髮在乎思不思畏不畏之
間耳潜隠者也理亂黜陟刀鋸非所畏尚亦有
畏扵斯乎因其乞言序以朂之
　　李文溪文集序(成化庚寅/九月作)
予嘗語李徳孚曰士從事扵學㓛深力到華落
實存乃浩然自得則不知天地之爲大死生之
爲變而况扵冨貴貧賤㓛利得䘮詘信予奪之
間㢤今觀其先世文溪先生遺藁𥘉渉其流渺
茫汪洋若江河之奔駛而又好爲生語險恠百
出讀者徃徃驚絶至或不䏻以句以謂文溪直
文耳徐考其實則見其重内輕外難進而易退
蹈義如弗及畏利若懦夫卓乎有以自立不以
物喜不以已悲盖亦庶㡬乎吾所謂浩然而自
得者矣然後置書以嘆曰嗟乎此文溪所以爲
文也亟讀而亟思之執卷務盡乃至目倦神疲
欠伸欲起輙囬顧屑屑焉不忍舎也夫因言以
求其心攷跡以觀其用故人之深淺畢見愚不
敢自謂有得扵文溪之藴顧平昔所以告徳孚
者乃區區願學而未䏻忽焉親諸簡冊之中𥘉
若冥㑹雖不盡觧其說要其歸與此異者盖寡
矣則以之而嗟嘆慕恱尚奚疑㢤傳曰生乎百
世之上百世之下聞者莫不興起此之謂也徳
孚念先緒之落落遺稿僅存復多訛闕乃深自
愳恧悉訪諸族之人得舊所刋本與所謄本叅
校闕其所疑刻之家塾命胤子昭董其事而俾
予爲序之扵乎自予爲兒時而獨恨未識其心
胸氣象爲何如比歲亰師獲交徳孚亦嘗一閱
其世譜今幸寘目扵先生之文而知冨貴果不
足慕貧賤果不足羞㓛利得䘮屈信予奪一切
果不足爲累天地之爲大死生之爲變自得者
果不可得知而奮乎百世之上興起百世之下
孟軻氏果不予誣其所恃者盖有在也故士必
志道然後足以語此徳孚好學老當益壮昭也
尚亦有激於予之斯言也乎
　　澹齋先生挽詩序
昔人求哀辭扵林􁍒􁍒謝之書有曰君子無苟
扵人患其非情也夫感而哀之所謂情也情之
發而爲辭辭之所不能已者凡以哀爲之也苟
無其哀矣則又惡以辭爲㢤此之謂不苟扵人
也余頃居京師二年間從貴公卿㳺入其室見
新故卷冊滿案其端皆書謁者之辭􁂗而閱之
凢以其親故求挽詩者十恒八九而莫不與也
一或拒之則艴然矣懼其艴然而且爲怨也而
強與之豈情也㢤噫習俗之移人一至扵此亦
可嘆也天下之僞其自兹可憂矣澹齋先生姓
某氏名某秫坡黎先生門人也吾郷稱先逹以
文行敎後進百餘年間黎秫坡一人而已秫坡
與余連里第余之生也後不及侍其門弱冠與
澹齋之子益㳺始拜澹齋誨余以秫坡事縷縷
此豈一日忘其師者耶當是時秫坡之門存者
不少獨澹齋以其學敎授扵羅山之下子弟有
所矜式焉夫不背其師於旣死而傳其學扵來
世信也愛其子以及其友仁也益之子執饋扵
我雲也今爲梁氏甥戚也藉是三者死也䏻無
哀乎哀而後爲之詩詩之發率情爲之是亦不
可苟也已不可僞也已
　　緑圍伍氏族譜序
伍氏系出汴梁先世有仕宋爲嶺南第十二将
卒于官遺其二子新㑹遂有緑圍之伍曰朝佐
曰朝愷今爲緑圍始遷之祖而氓又始遷之祖
所自出所謂第十三将者是也氓以上世次莫
詳今㫁自可知以氓爲第一世自氓而下或隠
或仕垂三四百年邑之稱望族曰衣冠之羙無
替厥先術業之隆有光厥後者得伍氏焉吾友
光宇自其先大父某始徙居外海之南山山之
坡陀有石延袤丈餘下可容一榻光宇築爲室
石旁樹松竹徃徃造其間危坐收歛爲持敬之
學又扵白沙築小室三間命曰㝷樂以爲問業
之所至則啇論彌月而後返用心良苦時人無
有䏻窺其際者惟寳安林光與余知之余交最
乆光纔一再見退謂其弟琰曰伍光宇君子人
也素有肺疾然喜聞議論之益當其呻吟疾苦
之時遇有得輙若亡去辛卯首夏疾大作中益
以他恙遂不可支是秋九月余徃視之坐甫定
便語云還我族譜序吾無憾焉耳退見其季父
絢洎伯兄𥙿咸申之曰絢等殆未有請也惟先
生之於雲也實望之寧獨愛一言且使聞之病
亦㝷起嗚呼若光宇者困而益堅老而愈壮危
至而知惕樂矣而不淫可謂篤信有守者矣其
扵伍氏所謂無替而有光者其在斯人歟其在
斯人歟
　　夕惕齋詩集後序
受朴扵天弗鑿以人禀和扵生弗淫以習故七
情之發發而爲詩雖匹夫匹婦胸中自有全經
此風雅之淵源也而詩家者流矜竒眩䏻迷
失本真乃至旬鍜月煉以求知扵世尚可謂之
詩乎晉魏以降古詩變爲近體作者莫盛扵唐
然已限其拘聲律工對偶竆年卒歲爲江山草
木雲煙魚鳥粉餙文貌盖亦無𥙷扵世焉若李
杜者雄峙其間號稱大家然語其至則未也儒
先君子類以小技目之然非詩之病也彼用之
而小此用之而大存乎人天道不言四時行百
物生焉徃而非詩之妙用㑹而通之一真自如
故䏻樞機造化開闔萬象不離乎人倫曰用而
見鳶飛魚躍之機若是者可以輔相皇極可以
左右六經而敎無竆小技云乎㢤今之名䏻詩
者如吹竹彈絲𫾣金撃石調其宫啇髙者爲霓
裳羽衣白雪陽春稱寡和雖非韶頀之正亦足
動人之聴聞是亦詩也吾敢置不足扵人㢤少
叅任君蒞吾省間過白沙携其先公詩集求一
言扵卷末予故以詩道畧陳之若夫先公吟詠
之情具在集中覧者當自得云
　　送張進士廷實還亰序
郷後進吾與之㳺者五羊張詡廷實始舉進士
觀政吏部稽勲㝷以疾請歸五羊五羊大省地
廷實所居戸外如市漠然莫知也自始歸至今
六年間歲一至白沙吾與之語終日而忘疲城
中人非造廷實家不得見廷實而疑其簡實不
然也盖廷實之學以自然爲宗以忘已爲大以
無欲爲至即心觀妙以揆聖人之用其觀扵天
地日月晦明山川流峙四時所以運行萬物所
以化生無非在我之極而思握其樞機端其衘
綏行乎日用事物之中以與之無竆然則廷實
固有甚異扵人也非簡扵人以爲異也若廷實
清虚髙邁不苟同扵世也又何憂其不䏻審扵
仕止進退語黙之槩乎道也兹當　聖天子登
寳位之眀年思得天下之賢而用之而廷實之
病適愈太守公命之仕廷實不得以未信辭扵
家庭扵是卜日告行扵白沙留二十餘日去歲
之冬李世卿別予還嘉魚贈以古詩十三首其
卒章云上上崑崙峯諸山髙㡬重望望滄𬈑波
百川大㡬何卑髙入揣料小大窮多少不如兩
置之直扵了處了世卿豪扵文者也予猶望其
深扵道以爲之本廷實至亰師見世卿重爲我
告之廷實所以自期廷實其自信自養以逹諸
用他人莫能與也
　　送李世卿還嘉魚序
弘治元年戊申夏四月湖廣嘉魚李承箕世卿
自其卿褁粮南望大庾嶺沿途歌吟入南海訪
予白沙一見語合意先是五六年予㑹都憲公
之子承㤙于北亰承㤙世卿從弟也示予以世
卿之文岀入經史跌宕縦横筆端衮衮不竭來
數千言沛然岀之若不爲勢利所拘者予時未
識世卿而知世卿抱負有大扵人旣不忘于心
亦時扵詩焉發之或聞論當世士有文章必問
曰如李世卿否然又意世卿少年凌邁髙逺則
有之優㳺自足無外慕嗒乎若忘在身忘身在
事忘事在家忘家在天下忘天下世卿未必䏻
與我合孰知世卿有意扵來耶自首夏至白沙
至今凡七越月中間受長官聘修邑志于大雲
山五十餘日餘皆在白沙朝夕與論名理凡天
地耳目所聞見古今上下載籍所存無所不語
所未語者此心通塞徃來之機生生化化之妙
非見聞所及将以待世卿深思而自得之非敢
有愛扵言也時時呼酒與世卿投壺共飲必期
扵醉醉則賦詩或世卿唱予和之或予唱而世
卿和之積凢百餘篇其言皆本於性情之真非
有意扵世俗之賛毀至是世卿以太夫人在堂
辭去欲留不可爲古詩十三首別之諸友相繼
有言世卿歸以所聞扵予者質諸伯氏茂卿登
大崖山吟弄赤壁之風月予所未言者世卿終
當自得之世卿之或岀或處顯晦用舎則繫扵
所遇非予所䏻知也予老且病行将采藥扵羅
浮四百三十二峯以畢吾碩世卿䏻復索我扵
飛雲之上否耶序以送之
　　望雲圖詩序(弘治辛亥/十二月作)
意所嚮徃處非乗雲御風身不可得而至竆之
乎山川委之乎官守曠之乎歲月當食食忘當
寝寝廢一有感乎外而動乎中終日視而目不
瞬以言乎化外不化而内化以言乎情則哀而
不傷至矣乎非子之於親則臣之於君過而不
過其狄梁公歟梁公仕唐在武后朝以一身繋
唐宗社之重扶陽抑隂光復唐祚事載簡冊昭
若日星夫梁公可謂有大㓛扵唐矣賢者識其
心自望雲一念中來故曰求忠臣必扵孝子之
門今王公少孤事毋夫人以孝聞稱扵藩臬諸
公者無異辭公山西人也奉　命來南海㡬年
念太夫人春秋髙不得左右朝夕侍以爲憂與
人言輙流涕鳴咽而不自勝先公之逝公方委
齒已䏻慟絶復蘇盖公之孝自天性非由勉慕
乎外扵是諸公命工繪望雲思親圖以表之復
相與賦詩道其事扵古岡病夫陳某俾序之頃
者公乗廣海之舟道經新㑹吏民親公如親賢
大夫忘乎公之爲貴也時情俗態好倿䛕而樂
承奉皆是也公一濯之清風而民稱其不擾夫
以今日之所聞徴諸古若梁公之事然後識其
中之所存苟無是心有文章足以收譽扵衆口
有㓛業足以耀榮扵一時有名節足以警動乎
流俗皆僞而已豈䏻乆而不變㢤夫孝百行之
源也通扵神明光扵四海堯舜大聖也孟子稱
之曰孝弟而已矣故君子莫大乎愛親嘗取李
令伯陳情表讀之有不感咽流涕廢書以嘆者
乎烏虖令伯之表太行之雲也斯圖也若之何
使王公見之慰其憂增其憂殆非所以處王公
也雖然君與親一也在親爲親在君爲君世寧
有篤扵親而遺其君者乎圖而賦之以表公之
孝以勸公之忠而又以公之能媿人之不䏻振
頽風扶世敎固有位者之事諸公豈無意乎覧
者當自得
　　贈李劉二生使還江右詩序
匡廬白鹿之故址自宋考亭朱晦翁一嘗作新
之後遂無聞焉我　朝文教誕敷郷先軰翟公
守南康日始圖創復舊觀潮陽李先生繼之白
鹿書院之名復聞扵天下成化十七年江西按
察使耻庵陳先生乃謀扵提督學校憲副鍾公
僉事冷庵陳公大叅祁公慨然以作新斯文爲
已任謂余扵考亭之學亦私淑諸人者冝領敎
事乃具書幣告于巡鎮遣二生李士逹劉希孟
如白沙以請同時司藩臬諸賢咸與聞之外則
東白張先生廣東大方伯彭公按察使閔公吉
水袁徳純各以書遺予雲輝日映交迸衡宇二
生以諸公之命命予予覧幣而驚置書而走走
且告曰二生莫誤諸公欲興白鹿之敎復考亭
之舊必求䏻爲考亭之學者夫然後可以稱諸
公之任使乃下謀扵予是何異借聴扵聾求視
扵盲也予聞之君子之使人也由其誠不強其
所不䏻諸公即居予扵廬山予所䏻也居廬山
以奉諸公之敎非予所䏻也二生其審諸扵是
邑中聞有諸侯之使自邑令佐以下至士庶耆
老源源而來靡不觀感李生丰姿秀發言論是
非不苟雷同劉生貌恭而言慎確有㩀守俱稱
爲東白門人也予甚愛之留且彌月矣二生以
諸公之命乆不復辭去予旣返諸公幣復爲詩
别之所以致區區扵二生而申景仰扵廬山也
是日憲副陶公過白沙邑長丁侯郷諸士友各
賦詩以贈帙成俾予序之
　　味月亭序
成化丙午春正月五羊何子有載酒過白沙對
月共飲延縁數夕告予曩夢逰仙甚適扁所居
第爲味月亭識夢境也碩乞一言以歸予口占
一絶句云騎羊仙客去仙城風韻千年落杳冥
羅浮道士來何處笑倒君家味月亭戯謂子有
曰君不知羅浮道士耶嘗俛仰子之亭矣因撫
掌笑前此五年予𬒳徴過郡通名子有之廬道
士即予盖寓意耳
　　贈容一之歸番禺序
容生卓錐無地從予㳺者十有一載未嘗對人
作皺眉状入亰師見聲利烜赫輙不樂語人曰
古之仕者将以行其志耳徒食人禄而不知耻
雖吾不䏻以一日居生之志可謂篤矣顧以予
之踈繆不䏻輔其爲仁是生雖有羙貭而其學
未底于成由吾之虚名誤之也雖然生之志豈
易量㢤聖賢之言具在方冊生取而讀之師其
可者改其不可者直截勇徃日進不巳古人不
難到也但恐㳺心太髙著蹟太竒将來成􁂗結
褁處旣非庸常意料所及而予素蹇鈍胡能追
攀逸駕仰視九霄　之上何許茫茫生方銳
意以求自得亦将不屑􁂗予又安知足履平地
者果爲何如也千里之行始乎跬歩生慎由之
陳先生習忘乆矣生歸見毅卿其亦以是語之
　　道學傳序(成化乙巳年/閠四月作)
自炎漢迄今文字記録著述之繁積數百千年
扵天下至扵汗牛充棟猶未巳也許文正語人
曰也須焚書一遭此暴秦之迹文正不諱言之
果何謂㢤廣東左方伯陳公取元所脩宋史列
傳中道學一編鏤板與同志者共之宋史之行
扵天下有全書矣公復扵此留意焉噫我知之
矣孔子曰十室之邑必有忠信如丘者焉不如
丘之好學也後世由聖門以學者衆矣語忠信
如聖人鮮能之何其與夫子之言異也夫子之
學非後世人所謂學後之學者記誦而巳耳詞
章而巳耳天之所以與我者固懵然莫知也夫
何故載籍多而㓛不專耳目亂而知不明冝君
子之憂之也是故秦火可罪也君子不諱非與
秦也盖有不得巳焉夫子没微言絶更千五百
年濂洛諸儒繼起得不傳之學扵遺經更相講
習而傳之載扵此編者備矣雖與天壤共弊可
也抑吾聞之六經夫子之書也學者徒誦其言
而忘味六經一糟粕耳猶未免扵玩物䘮志今
是編也采諸儒行事之迹與其論著之言學者
苟不但求之書而求諸吾心察扵動靜有無之
機致養其在我者而勿以聞見亂之去耳目支
離之用全虚圎不測之神一開卷盡得之矣非
得之書也得自我者也盖以我而觀書随處得
益以書博我則釋卷而茫然此野人所欲獻扵
公與四方同志者之芹曝也承公命爲序故及
之公名選字士賢浙之臨海人先公勿齋先生
宰新城遺愛在民公稱其家學云
　　襍詩序
余自成化辛卯秋九月以來絶不作詩值興動
輙遏之至今年夏四月余病小愈扶杖出門俯
仰上下欣慨于心師友代凋知已悠邈殆亦不
可爲懐反乎中堂童子絃歌蹶然厥中情危境
逼因縁成聲積旬所爲凢得詩若于此外又有
聞蛙聞杜䳌示跛奴詰李翁奴送西賔筆等通
若干詩微覺曠日既反于故戒晦日取閱之皆
誠意所發辭不虚假序而蔵之用示児子
　　送李山人詩序
成化辛卯春永豊人李立武挾風水之術過白
沙訪予一曰以其術相地扵蓬萊館指其上土
渦謂余曰仰天湖也余不䏻識其然否西北歴
崑崙之麓岀入十二郍環以青山蒙以白雲余
扵是俯仰樂甚李君旣四顧無所得復嘆仰天
湖之勝以爲竒絶余扵李君盖各適其適也作
詩以貽之
　　送容一之如永豊詩序
縣主丁侯景仰一峯羅先生扵旣殁乃以學生
容貫充吊祭使如永豊而歸其賵于先生之子
清極貫云當自永豊東走(金/陵)謁木齋荘先生扵
江浦然後歸一念懷賢無間存殁可壮也歌以
送之謌曰還從江北話江西謁墓人來見木齋
長江亦是東湖水何處吟風弄月䑓今朝何事
又離群南北東西一片雲如此行蔵都未定老
夫扶病欲随君
　　東圃詩序
南海范規從予㳺嘗聞規之父東圃翁朴茂扵
人無怨惡早歲岀入江湖旣倦而歸圃扵西江
之滸花山之隂因寄號曰東圃東圃方十畒沼
其中架草屋三間傍植花卉名木𬞞果翁寄傲
于兹或荷丈人蓧或抱漢隂甕興至便投竿弄
水撃壤而歌四時之花丹者摧白者吐或飲露
而飡英或㝷芳而索笑科頭箕踞檉隂竹影之
下徜徉獨酌目諸孫上樹取果實嬉戯笑語以
爲適醉則曲肱而卧藉之以緑草灑之以清風
窹寐所爲不離乎山雲水月大抵皆可樂之事
也規別白沙去逰曹溪洞不相見數年矣一日
復來與規語如聞陳子昻李太白賦感遇詩一
喜一愕規亦竒矣㢤比歸以東圃詩爲請且曰
無以娯親故也予樂聞東圃翁爲人而憐規之
志不可違也賦排律十韻以贈之東圃名真字
則未聞也詩曰一老胥江卧瀕江一圃開林春
煙淡泊地暝月徘徊盡曰扄茆宇殘年寄酒杯
山蹊人不到庭竹鳯飛來靜得丘園樂清無市
井埃雲封朝几白風入夜絃哀細雨携鉏去輕
笻㸔藥囬江山吾晚暮梨栗爾嬰孩天上群龍
逺花前獨鶴陪誰爲求仲侣心蹟緫悠㢤
　記
　　韶州風采樓記(弘治丁巳冬作)
宋仁宗朝除四諌官其一人忠襄余公也蔡君
謨詩云必有謀猷禆帝右更敎風采動朝端弘
治十年春韶守錢君鏞始作風采樓與張文獻
風度樓相望忠襄之十八世孫英走白沙謁文
以表之夫自開闢逹唐自唐逹宋至于今不知
其㡬千萬年吾瞻扵前㤗山北斗曲江公一人
而已耳吾瞻扵後㤗山北斗公與菊坡公二人
而已耳噫士生扵嶺表歴兹年代之乆而何其
寥寥也則公之風采在人爭先睹之爲快如鳯
凰芝草不恒有扵世也可知矣如公之才得行
公之志所謂障百川而東之囬狂瀾扵旣倒公
固有之公有益扵人國也大矣雖然一諌官豈
䏻盡公㢤顔淵問爲邦孔子斟酌四代禮樂告
之顔淵䖏士也何與斯理耶居陋巷以致其誠
飲一瓢以求其志不遷不貳以進扵聖人用則
行舎則蔵夫子作春秋之㫖不明扵後世矣後
之求聖人者顔子其的乎時乎顯則顯矣時乎
晦則晦矣語黙岀處惟時豈苟㢤英乎勉諸毋
曰忠襄可爲也聖人不可爲也
　　古蒙州學記
立山復州治之㡬年今雲南左布政使樂安謝
公綬始領右方伯之命來廣西其民舉欣欣然
喜而相告(曰/公)復來公復來廬陵彭君栗適知州
事問扵諸父老諸父老跽而言曰是再造我民
者我何可忘吾州古蒙州也唐改立山縣　國
朝洪武間革爲古眉廵檢司時草㓂竊發民亡
者過半比年以來猺獞横㩀其地盗日滋而民
日孤成化丙申廵撫都御史朱公英督兩廣軍
征荔浦破賊賊懼招之徸老李恭著首遣其子
來納欵公前以叅議佐巡撫于戒議城立山立
山本州治在桂林平樂之間爲藩腹心今之憂
無控暴之地以居民耳州復則民定㝷請扵
上許之乃營立山是役也公與按察副使范公
鏞都指揮王公輔更主相之明年丁酉州治成
方進軍荔浦時桂山岩恃險後下一軍怒将盡
殱之公廉其脅從者得七百餘人釋遣歸農賊
以此傾信招所至猺徸視我立山咸來此公以
好生一念之仁代血戰數萬之兵也今也吾民
之亡者復復而爲州昔之戕吾民者今革面爲
編氓我有農桑我有塾庠生我有養死我有蔵
公之再造我民也我何可忘扵是彭君籍記諸
父老之言将碑扵學宫以傳而謀扵提學時可
周先生周先生三致彭君之懇扵予俾爲之記
嗟乎彭君誠不私扵公而思惠其州之人士乎
請爲言之七百死命歸農何致群兇之納欵州
亡州復在民何關扵公之一念動扵此應於彼
黙而觀之一生生之機運之無窮無我無人無
古今塞乎天地之間夷狄禽獸草木昆蟲一體
惟吾命之沛乎盛㢤程子謂切脉可以體仁仁
人　心也充是心也足以保四海不能充之不
足以保妻子可不思乎　聖朝訪古設學立師
以敎天下師者傳此也學者學此　也由斯道
也希賢亦賢希聖亦聖希天亦天立吾誠以徃
無不可也此先王之所以爲敎也舎是而訓詁
已焉漢以來陋也舎是(而辭章已焉隋唐以來/又陋也舎是而科第之)
(文已焉唐始/濫觴宋不能)改而波蕩扵元至今又陋之餘也
夫士何學學以變化氣習求至乎聖人而後已
也求至乎聖人而後已也而奚陋自待㢤孟子
曰人皆可以爲堯舜周先生師表一方彭君爲
州守謁文山澤之癯非俗吏是以冐言之諸生
疑焉請質扵周先生其必有興起焉者甲倡焉
乙和焉俛焉孜孜其傳䆮多其化䆮博其扵公
也有光焉則斯文也其猶庶㡬泮水之頌歟扵
是乎書
　　程郷縣儒學記(弘治癸丑/七月作)
潮之程郷縣儒學傾圯乆矣今按察僉事雩都
袁公慶祥䖏分以新之明年廵按廣東監察御
史劉公纓分廵嶺東道僉事王公某徃來爲之
勸借財用或拓地以相其成凢學宫之設有文
廟有明倫堂前後位置所具皆同亦程郷之舊
也袁公因地之形勢廣狹而更張之尊左則廟
次右爲堂皆南面而竝峙此則學之大觀也廟
主以像世相沿襲有異教之嫌而未詳其所自
意者古以尸祭之遺意歟廟前樹杏爲壇夾以
兩廡㦸門之東祠郷賢西祠后土泮池在櫺星
門之内池之左爲宰牲所堂之東西偏爲兩齋
爲諸生號舎道義門與儒學門相望東廡之上
神庫西齋之上神厨廟與堂之間㑹饌堂居之
北列𪠘宇凢此皆岀扵袁公之規畫授圖扵縣
令俾成之緫之爲屋若干楹自辛亥迄癸丑三
易寒暑而後成其形勝雖極壮麗則亦天下之
通制不書可也袁公不以風敎落第二義追惟
古先聖王立學敎人之本意而作新之袁公所
以望扵程郷則不可不以告也今夫南面而堂
一以奉古之人一以居今之人卑尊竝立乎其
間此雖因地而寓形而敎未始不存也夫子太
極也而人有不具太極而生者乎語以四科稱
群第子由漢以來儒者以言語稱者㡬人以政
事稱者㡬人以文學稱者㡬人其間足以方駕
古人而絶塵扵當世者亦鮮矣况徳行乎顔子
超然有見扵卓爾之地所以遨逰乎聖人之方
而玄同乎聖人之神者非可揣摩而得也故其
言曰夫子歩亦歩趨亦趨夫子奔軼絶塵
而回則瞠乎其(后/微)顔子其孰䏻知之親切如此
夫苟從事扵斯雖未即優入顔域亦庶乎閔冉
之間而由求又有不屑爲者矣予嘗聞程郷風
俗善多而惡少孟子曰鷄鳴而起孳孳爲善者
舜之徒也鷄鳴而起孳孳爲利者跖之徒也夫
三尺童子聞人稱其善則喜稱其惡則怒是何
心㢤予老矣彼将有感吾言而興起者乎縣令
辛君竟以袁公之命具其事之本末遣生貟陳
珀乞記扵予故爲之一言葉栢鍾譽楊偉咸以
義官董兹役栢又偕珀來謁文費莫大扵納粟
指揮陳昻義官鍾華次之其餘助者又七十餘
人名氏多不䏻具載冝列之碑隂云
　　程郷縣社學記(弘治庚/戌秋作)
國朝開設學校自胄監至于府州縣俻矣惟郷
之社學不列扵官待有司而後興吉之永豊劉
侯彬由戊戌進士來令程郷首以敎化風俗爲
事相地邑中得東西員城得水南村北距城五
里得大枯村南距城八十里各就其地之便建
學宫一所爲社學者四學宫之制正北爲正蒙
堂東西兩齋相向者無不同也其在東者堂後
考亭之祠前有春浣池詠歸橋皆揭之扵亭其
在西者堂南考亭之祠其後退省有軒燕休有
所在南北者咸無焉此小子之學也是學也貧
冨貴賤才不才共之無所擇扵其人學宫旣成
矦以諭諸父兄諸父兄咸喜退各以其子弟來
受學則爲延師以敎之買田租米一百石以供
束脩之需品量所給視所領子弟多寡東西各
四十石水南之受二十石大枯成扵諸學之後
未有受焉縣東五六里有地曰周溪山勢自北
而來迤邐南下峯四遶如城逺望不知溪發處
但見自岀山東北隅流入溶溶洋洋横扵坡陀
之麓上有曲池状如半月矦顧而樂之又愛溪
之名㝷即其地搆堂扵曲池之上最髙處圖太
極圖扵北壁前作講堂左右爲樓居樓外鑿二
石井泉丼而洌謂之天泉井榜其門曰周溪書
院周溪之門少東過雲歩橋北折數百歩山曰
雲洞與太極堂東西相望因闢地作亭寓之雲
谷之號矦政暇輒徃㳺焉瞻眺徘徊如有求而
弗得矦安取扵山水若是勤㢤已上諸役及買
田之費矦悉以其在官所當得者積歲成之一
不以擾民敎諭李君欽訓導陳君禄具圖與事
遣生貟鍾宋走白沙属予記之古者王畿置小
學扵辟雍之側其在矦服邦國則列扵庠序之
右今之郡縣學古之大學也今之社學猶古之
小學也天下風俗羙惡存乎人人之賢否存乎
敎觀今之風俗則今之人才可知矣予嘗終夜
思之其不及古者有司非與庠序之設六經之
訓固在也以小學言之朱子小學書敎之之具
也社學敎之之地也其皆不可無也天下之事
無本不立小學學之本也保自然之和禁未萌
之欲日􁂗月将以馴致乎大學敎之序也然則
社學之興在今日正淑人心正風俗扶世敎之
第一義也胡可少㢤胡可少㢤矦之心猶未但
已也曰我有司也資扵何以治資扵何以敎山
名水名我思古人世豈無庶㡬者乎扵是爲之
意以感之爲之地以䖏之十數年間東西行過
程郷者多矣未聞有吟風弄月而來足以副矦
之心者矦豈敢必㢤或謂予曰矦來程郷居㡬
年寄懐山水之間不屑屑扵薄書矦何心今且
去程郷矣矦其埃溘斯世将髙棲而逺遁乎以
是爲知矦予盖不知也併記扵是
　　重脩梧州學記(弘治戊子/三月作)
百粤之區㡬千里東望五羊西通八桂蒼梧界
其間皆古之名郡也成化改元都御史韓公始
扵梧州開設三府病一學宫之不稱亟選地于
州城之南一里許遷焉弘治丁已秋鄧公來緫
督兩廣軍務謂不可以軍旅之事先爼豆扵是
因前人之舊規而益脩之凡韓公所欲爲而未
暇及者至是大備盖昔之薄者厚之卑者起之
表柱石以壮闕門榜化龍而儕起鳯神厨神庫
交映乎前禮堂膳堂並立于後齋舎廊廡登降
階級莫不奐然一新盛矣㢤夫人之去聖人也
逺矣其可望以至聖人者亦在乎脩之而已苟
能脩之無逺不至脩之云者治而去之之謂也
去其不如聖人者求其如聖人者今日脩之明
日脩之脩之扵身脩之扵家國脩之扵天下不
可一日而不脩焉者也明道先生言扵朝曰治
天下以正風俗得賢才爲本彼學政之不脩斯
道之難立後生無所興起無以成造􁂗之功然
則風俗何由而正賢才何自而得耶因時而立
敎即物以顯義意者督府所望扵蒼梧之士寧
不有在扵斯乎有開厥先有成厥後喜二羙之
駢臻超八荒而獨立然後見夫子之門廓然洞
開可望而不可即况扵廣大尊嚴端凝洒落黙
契乎人心正大之所存與山岳而並峙顯著乎
烟霞歲月之所積與大化而同流不可動揺不
可束縛也㢤此則病夫所自勵以佐督府所望
扵蒼梧之士者也州别駕謝君湖承督府命董
茲役至是訖工復以敎授鍾君偕生貟陶荆民
來徴記章扵督府舊也督府命之義不可辭扵
是乎書
　　龍岡書院記
父兄不以其言爲子弟師業脩扵身子弟習而
化之其爲敎也不一因其世箕裘異焉耳農商
技藝各有敎豈直士㢤昔者堯舜禹湯文武周
公道大行扵天下孔子不得其位澤不𬒳當世
之民扵是進七十子之徒扵杏壇而敎之擇善
力行以底于成徳其至也與天地立心與生民
立命與徃聖繼絶學與來世開太平若是者誠
孔子之敎也大㢤敎乎今父兄愛其子弟敎以
六經誦之也惟恐其言之不熟講之也惟恐其
㫖之不明似矣不知其身之所敎與七十子之
進扵聖人同歟否耶江西撫之樂安有龍岡書
院今都御史謝公綬六世祖均福始建與其弟
均夀講學其中福後以宏詞領信州夀亦舉進
士守來陽歲乆棟宇􁂗廢公之父某復即其地
而新之既而諸子皆以文章取科第爲顯官公
謂其子琪曰書院無田奚以守琪買田百畝擇
謹厚者掌之以供祭祀及束脩之費公廵撫湖
廣兩遣使走數千里至白沙謁文記之且以敎
其族之人予少無師友學不得其方汩没扵聲
利支離扵粃糠者盖乆之年㡬三十始盡棄舉
子業從吳聘君㳺然後益嘆迷途其未逺覺今
是而昨非取向所汨没而支離者洗之以長風
蕩之以大波惴惴焉惟恐其苗之復長也坐小
廬(山/十)餘年間履跡不踰于戸閾俛焉孳孳以求
少進于古人如七(十/子)之徒扵孔子盖未始須臾
忘也謝(氏之/先以)儒起家傳數世至公父子兄弟皆
能以文章取科第岀爲當世用肩摩踵接盛扵
一門其得扵龍岡者不亦多乎雖然父兄之敎
子弟之學将不但如是而巳也今之學扵龍岡
者一短檠課之外未有聞也公䏻亮予言否耶
横渠先生語學者必期至扵聖人而後巳予扵
謝氏豈敢謂秦無人
　　丁知縣廟記(弘治丁/已春作)
丁侯爲縣六年卒于官歴觀我邑令自洪武迄
今求丁侯未有也侯仕不爲已耻以俗吏自居
始至著禮式一編擇立郷老各數人使統之俗
滛扵侈靡冨者殫財貧者鬻産上無以爲敎下
無以爲守俗由是益壊郷都老以禮正之毎歲
按民丁産輸錢謂之均乎錢上下交侵民受其
害矦量入爲岀歲輸以還使民不知有役民甚
賴之時有横徴虐民必蹙眉曰守令之政在養
民坐視其困而不救安在其養民也力請罷之
雖以此得罪不恤也矦之性畧扵承奉而嚴扵
鬼神灌獻必親執事有恪春秋之祭肅如也凢
祀典所載有㓛扵名敎者爲立祭田使人守之
其不應祀者毁之至扵接人也亦然可者與之
不可者斥之其馭吏也不察察扵案牘吏不敢
欺其蒞衆也民服其威㫁明察奸僞鮮作夫縣
令官卑刑賞不加扵天下而天下治忽由之知
逺之近知風之自知㣲之顯故予嘗謂矦用世
才其有所試矣夫豈苟㢤矦以仕爲學政暇必
走白沙徃返歲月内不知其㡬顧何取扵白沙
耶甚矣人不可無志也正其誼不謀其利明其
道不計其㓛矦亦無所不碩學而切扵救民急
先務也死之日耕者吊扵野行者弔扵途有老
嫗夜哭扵其廬旦徃問之云嫗何哭之哀也曰
開歲役且至死者不可作已故矦之爲縣多可
書其得民之實在節用去之十有二年邑人共
立廟扵白沙祀之如不得巳焉者思矦之㓛表
之非以徼福扵神也後來繼令者亦将有感扵
斯乎矦名積字彦誠成化戊戌進士寧都人
　　肇慶府城隍廟記(弘治甲/寅夏作)
端陽城隍廟在刺史堂之西歲乆􁂗弊弘治癸
丑冬郡守黄矦撤而新之命生貟陳冕來徴記
侯豊城人名琥予曩從吳聘君㳺徃來劍水嘗
一宿其家自矦來守端陽三年愈相傾慕安䏻
已扵言耶今天下府州縣有城郭溝池有山川
社稷有神主之而皆統其祭者謂之城隍神
制也不俟言矣然神之在天下其間以至顯稱
者非以其權歟夫聦明正直之謂神威福予奪
之謂權人亦神也權之在人猶其在神也此二
者有相消長盛衷之理焉人䏻致一郡之和下
無干紀之民無所用權如水旱相仍疫癘間作
民目洶洶以干鬼神之譴怒權之用始不竆矣
夫天下未有不須權以治者也神有禍福人有
賞罰失扵此得扵彼神其無以禍福代賞罰㢤
鬼道顯人道晦古今有識所憂也中庸曰致中
和天地位焉萬物育焉說者謂吾之心正天地
之心亦正吾之氣順天地之氣亦順鳥虖孰能
信斯言之不誣也㢤矦治端陽民畏而愛之盖
有志者也故專以其大者告之餘皆在所畧
　　㤙平縣儒學記
㤙平古恩州之域　國朝置恩平驛隷陽江縣
今恩平堡是也堡立扵成化之已丑先是西獠
入㓂景泰天順間剽掠髙凉以東亘數百里無
完城民争起從賊逺邇巢壘相望此其地也成
化改元　聖天子念兩廣夷賊未平　命将討
之而用其偏師扵此旣而賊勢復熾當道者以
㤙平地四逹難守簡卑我邑令欝林陶矦素有
威畧至則急擣其巢穴亦旣殺其桀黠者遂以
其衆還各郡縣且數萬人而慮其向背靡常即
一旦復起爲患有如前日充斥其将何以待之
此堡所以建也成化丙申右都御史彬陽朱公
奉　勅總督兩廣軍務旣至環眡列郡昔常爲
賊所破者亟謀所以善其後謂㤙平故多虞且
其地介數邑之間當東西行之衝送徃迎來民
劬扵道路者無虚日不如以堡爲邑便㑹我陶
侯亦以邊㓛累陞按察副使奉　璽書專經畧
是方公扵是俾侯成之區晝旣定悉以　上聞
凢割陽江新㑹新興三縣人戸三千戸粮一萬
石縣仍驛名城以堡建無所改扵其舊城之中
爲治戎之所東則縣治西則學宫旣成諸士子
逺近雲集學舎不䏻容誦絃之聲盈耳過者嘆
曰羙㢤洋洋乎昔爲盗賊之壘今爲詩書之府
誰之力歟邑令翁君以書属予記其事而扵學
宫尤惓惓焉甚矣翁君之明扵保民也自有邉
患以來狼吞虎噬以殘民之生人所知也湯沸
火烈以賊民之性人未必知也顛沛流離死生
利害怵于前而父子失其親兄弟失其愛鼓之
以闘争之風置之扵水火之地則五品之倫五
常之性與生俱㓕誠不可不懼也衞靈公問軍
旅之事孔子辭以未學曰爼豆之事則嘗聞之
矣自今觀之昔者軍旅之興雖以拯民亦以弊
民弊民之政孔子所不忍言豈得巳㢤今地方
寧謐文敎聿新爼豆之事安可一日而不講耶
邑長爼豆其政而忠信發之學宫爼豆其敎而
忠信導之諸士子爼豆其志而忠信體之習端
而俗正敎立而風行民樂生而好亂者息士有
耻而慕義者衆則刑罰可省禮義可興囹圄可
空于戈可戢守令之責盡矣而君之志寧不亦
樂扵斯乎予不文謹具其事始末與其所當先
者以復君碑扵學宫俾來者有考焉君名儼莆
陽人
　　新遷電白縣儒學記(成化壬寅/十二月作)
邑何遷遷避㓂也先是電白在髙州府治之東
按察僉事陶公提兵過之顧謂其守宰曰形勝
不足以守邑冝遷遷必扵神電衞焉其地廣可
以容其城固可以守去危即安民之賴也舎茲
弗圖志不在民也知府孔矦鏞以公之說聞扵
上遂遷焉時成化戊子歲也學宫在縣治東南
當是時㓂賊未殄草屋一間奉　大成木主而
已歲丙申公以秩滿遷副使奉　璽書專經畧
是方每一過之未嘗不瞻顧徘徊以學校之興
廢爲巳責而嘆其力之未遑也明年㓂乃克平
是方之民寄命扵盗賊之水火者㡬二十年至
是始逭公徃來廵省諸郡縣俾勞來匡直咸盡
其方越二載而民之病者蘇仆者起矣公顧力
可及以状請扵　欽差緫督兩廣軍務右都御
史朱公首創學宫次及諸役許之扵是闢土爲
基度財爲用而属是役扵某官某使督之以已
亥三月某甲子始事越明年八月某甲子而舎
菜焉宫宇峩兀門觀軒敞神像清嚴噐用具足
繚之以宫墻餙之以丹􁈍誠壮誠麗遂爲一郡
學校之冠其他若縣治若城隍社廟若藩臬行
司以及郵傳邸舎橋梁道路一一區畫成之營
材扵山民不知勞爲陶扵野財不妄費而皆以
一當百以百當萬故役之煩者化而爲簡難者
化而爲易公勲庸著扵武事不可勝計世稱公
通變無方亦焉徃而非是也㢤韓君某來守是
郡旣至睹衆羙之具成乃嘆曰博㢤㓛乎歴審
其爲之先後又嘆曰公留意學校㓛先庶務其
重如是乎乃具書幣遣其属蔡鍾英如白沙請
予記之辭不獲推古學校之意而言曰學校一
也所以有古今之異者存乎人孔子曰古之學
者爲已今之學者爲人程子曰古之仕者爲人
今之仕者爲已夫學以求仕之所施仕以明學
之所藴如表裏形影然臯䕫稷契伊傅周召其
載扵典謨訓誥仕者之所施也有爲已之心乎
顔曽思孟周程張朱其傳扵著述文字學者之
所藴也有爲人之心乎諸君子顕晦不同易地
而處之有不相䏻者乎自古有國家者未始不
以興學育才爲務然自漢而下求諸學校之所
得名世者㡬人有不由庠序而興者乎是故學
校之設其重在扵得人學之道其要在扵爲巳
古之名世者舎是無以成徳甚矣斯學之不講
扵世也乆矣公所望扵學校意者其在此乎公
名魯字自強廣右之欝林人也始　㤙授吾邑
丞公之先公成浙江按察副使死事武義云
　　新㑹縣輔城記
吾邑輔城周遭六七里髙若干尺東南際水西
北鑿城下爲池旁植刺竹施蒺䔧其中爲營門
以守嘗記徃年西㓂之來憑凌髙涼以東破關
襲城勢如建瓴至此則截然而止如虹霓之收
急雨由是而吾民之丘壠以完室家以安鷄犬
以寜倉箱以盈燕有歲時樂有賔客至扵今各
得其所者則誰之賜乎始者吾謂陶公曰孔子
曰言忠信行篤敬雖蠻貊之邦行矣以此而盡
吾心則庶政無不脩用人無不當理財無不冨
治兵無不強不知乎此而欲徒恃其末盖後世
以法刼制天下區區之爲也公之㓛固大矣而
聖人之道非耶公曰不然行聖人之道有二術
内之曰心外之曰權無其心則權爲挾私妄作
矣無其權雖有其心将安施㢤今夫用行伍之
人取其長不責其備宥其過以圖其㓛可也或
者過扵求實一疵不貸而用舎乖張矣今夫理
財扵擾攘之秋非常賦尅取之民故椎牛灑酒
豐犒厚享非以醉飽爲徳所以作士氣也顧小
利而忘其大體者則朝夕與小吏計牙籌筭贏
餘矣今夫治兵扵閫外號令則大将主之而吾
毎以偏師從事况夫深山竆谷民獠雜居善惡
同状生殺在前而節制不一沮我者惟以殺無
辜爲言矣此事之所以難行而心之所以不孚
扵人也鳥虖兵㐫噐也豈得已㢤公從事于兹
餘三十年吾民之老者以死少者以壮事㓛在
邊隅日逺日忘盖不可以無紀而垂告扵将來
也今西師戒嚴盗賊塞路吾欲扵知力之外而
綱維乎是則孰與語㢤
　　雲潭記
白沙之西山則圭峯也東北連數峯最勝者爲
緑護屏屏之南有潭淵然曰聖池下蟠蛟龍龍
嘘氣成雲變化萬状里生周鎬偕其季亰來謁
予白沙時維仲春風日晴羙予與二子携酒飲
于西山之麓班荆而坐仰而四顧有雲起緑護
屏炫爛如丹青郁紛若祥瑞予顧謂二子曰是
聖池之雲也偉㢤觀乎二子愀然正襟侍側曰
是吾先子之志也先子居龍溪垂五十年無他
嗜好惟喜爲雲潭之觀故先子之號曰雲潭予
曰嘻有是㢤若先子我舊不幸早世不及見若
兄弟長也若豈盡聞之乎居吾語汝夫潭取其
潔也雲取其變也潔者其本乎變者其用乎二
子齊應曰然予曰未也野馬也塵埃也雲也是
氣也而雲以蘇枯澤物爲㓛易曰宻雲不雨自
我西郊是也水以動爲體而潭以靜爲用物之
至者妍亦妍媸亦　因物賦形潭何容心焉是
之取爾二子喜相謂曰先生命我矣扵是復進
而告之曰天地間一氣而已詘信相感其變無
竆人自少而壮自壮而老其歡悲得䘮出處語
黙之變亦若是而巳孰䏻乆而不變㢤變之未
形也以爲不變旣形也而謂之變非知變者也
夫變也者日夜相代乎前雖一息變也况扵冬
夏乎生扵一息成扵冬夏者也夫氣上蒸爲水
下注爲潭氣水之未變者也一爲雲一爲潭變
之不一而成形也其必有将然而未形者乎黙
而識之可與論易矣二子扵是起而再拜乞書
爲雲潭記
　　潘氏祠堂記
一善可書也吾書之吾畏多言也信多乎㢤不
多也傷俗之益偷吾無位也言不䏻化而入惡
在乎多言也善者吾斯進之而己矣潘某氏者
南海之著姓老而無子曰吾無繼可也兄弟之
子猶子也同吾胞者㡬人繼其世者若干人可
以執豆籩可以守宗廟可以事繼述而傳無竆
矣吾何憂吾無繼可也以其所有者歸之祠以
卒噫茲可憫也已若是者其亦足與乎其無足
與也堯之時比屋可封降自後世不以善而以
利父子也而不用情兄弟也而䦧于墻婦姑勃
豀朋友按劍者皆是也夫恒人之情莫甚扵顧
其私而不忘其後某也致孝乎祖禰委祝乎兄
弟其生也若遺其死也若虚非求馬扵唐肆者
歟未可知也伯氏某成某之志以其地三畒搆
祠屋三間以奉四代神主其田若干畒以供常
祀詩曰兄及弟矣式相好矣其斯之謂歟某之
從子上舎生漢也有一曰之雅扵白沙來請記
其事予不䏻辭也扵是乎書
　　増城劉氏祠堂記(弘治癸丑/九月作)
古聖賢以民徳歸厚必曰追逺又曰宗廟之禮
所以序昭穆也序爵所以辨貴賤也序事所以
辨賢也旅酬下爲上所以建賤也燕毛所以序
齒也廟始遷之祖而祭之古之制不可考巳君
子随時變易以不犯其分而得其心盖人情岀
扵天理之不容已者夫何嫌歟古之仕者世繼
死者有廟生者有宗恩相慶而死相弔百世不
相忘世降俗偷盖有不然者矣邸第之雄田園
之羙肥丼豔麗飽妻子祖考所棲與蟲鼠爲伍
殘膏賸馥何有及之其鄙陋汚穢可勝道㢤中
古之王天下者嘗爲卿大夫作家廟以愧之卿
大夫猶然况士庶乎先世之流風餘韻至此㡬
絶以吾之一身散而爲百體㧞其一毛而心爲
之痛是孰使之然㢤且人之賦扵天命者有賢
不肖貧賤冨貴之差吾之所以仁愛者未能皆
然貧賤不薄扵骨肉冨貴不加扵父兄宗族者
誰乎故曰收合人心必原扵廟宋之惠州守劉
仲明自南雄遷增城有劉氏自仲明始也傳至
今太學生瓛十有二世其先世嘗廟而祀之不
遷又置田以供祀事以圖無竆頽而復起者再
矣父有積薪子不析而㸑之世豈少㢤瓛自言
系本元城世有衣冠曰縁者瓛之父也曰漢曰
孔祥者瓛之諸父行也一念追逺之同天順甲
申始拓廟旁之地而新之廟成而諸父亡矣成
化庚子瓛之兄瓉又卒其族兄弟而増修之前
堂後院棟宇層起煥如也四垣竹樹周遭過其
門者咸以是稱焉扵前有光扵後有繼扵士大
夫其無愧㢤今年秋瓛因林時嘉再至白沙子
示之詩云一雨變新涼炎埃洗除盡廬山昨夜
燈已照劉宗信故爲之記以詔其後人
　　永慕堂記
予㓜時讀孟子人少則慕父毋知好色則慕少
艾有妻子則慕妻子仕則慕君不得扵君則熱
中大孝終身慕父母五十而慕者予扵大舜見
之矣竊疑孟子之言抑揚太過愛親人子之至
情也不待敎而能不因物而遷人之異扵聖人
也豈相懸絶若是耶比弱冠求友扵四方多識
當世之士擇其賢者能者而師之其不可者而
改諸内外輕重之間槩以孟子之論其役志扵
㓛名其循情扵妻子其思慕其親其不以皓首
而媿垂髫者希矣然後信孟子之知道不苟扵
言也成化甲辰江隂李君昆以侍御史𬒳　命
清理軍伍于兩廣始過白沙進拜老母于堂予
雅未識君之色而訝其憂之餘耳君之孝而訝
其哀之餘意風木其心者恒怵惕扵見人之親
歟君曰然少留君坐語之以丱角所疑扵孟子
以壮而後信其言不予欺因與君論交焉它日
再過白沙索書永慕堂扁予申以孟子之言曰
人各有所慕仁者慕親義者慕君士慕學農慕
稼穡百工慕能啇賈慕貿遷無無慕者慕之至
死而勿替乃至形乎動靜接乎夢寐通乎幽明
皆性之所發而爲情有莫知其然而然者此之
永慕是也夫孰得而奪之彼㓜而慕壮而衰老
而遂忘慕之不至而遷扵物是之謂情其性非
知内外輕重之別者也夫忠孝之推也不孝扵
親而忠扵君古未之有也御史諌官也䋲人以
身者也名堂之義其以忠孝示天下乎君聞之
恱命左右滌硯乞書爲永慕堂記
　　潮州三利溪記
古今學者不同孔子以兩言㫁之曰古之學者
爲巳今之學者爲人古今仕者不同程子以兩
言㫁之曰古之仕者爲人今之仕者爲已古之
人人也今之人人也一也判而兩之其不可同
者如隂陽晝夜則有其故矣聖賢之所以示人
也知微之顯知顯之微學爲已也其仕也爲人
學爲人也其仕也爲已㫁不疑矣今守令稱賢
(於/一)邦利澤又扵民民愛而樂之問扵我嶺南十
郡之内吾知其人者周潮州也潮海郡也東南
距大海望之渺漫接天習水者乗長風駕大舶
岀没巨浪中小不支則有覆溺之患毎歲漕運
潮人共苦之潮州來守郡問潮父老所以便民
者父老曰其惟三利溪乎潮五属邑其三在郡
治西南形若鼎立廣袤千里水曲折行其中而
民共賴之者三利溪也是溪之長百一十五里
東抵韓江西流入于港正統間湮扵大水潮州
濬而通之水由故道行東西注㑹同于海慮其
冬旱而且涸也鑿郡城南溝引韓江水注于溪
甃石爲關時而開閉之凢役民于畚鍤卑之爲
溪也髙之爲關也僅一月而成農夫利于田啇
賈利扵行漕運者不之海而之溪辭白浪扵滄
𬈑謝長風扵大舶扵是潮之士夫與其父老拜
郡門謝曰利吾潮者吾父毋也吾子孫敢忘之
由是觀之謂周潮州仕而爲人也非歟吏扵潮
者多矣其有㓛而民思慕之唐莫若韓愈入
國朝來莫若王源驅冥頑之鱷造廣濟之梁其
事顯扵爲人不可誣矣今潮州以三利溪配之
輝映後先稱賢扵一邦也冝㢤夫短扵取名而
惠扵求志薄扵徼福而厚扵得民非以奉身而
燕及㷀婺陋扵希世而尚友千古黄涪翁之所
稱者非濂溪先生歟潮州遺予書曰我故舂陵
族也潮州之舉進士有聲郎秋官有聲守郡有
聲其尚不忝其世也㢤吾嘗贈之詩云楚中有
孤鳯髙舉凌穹蒼借問歸何時聖人在黄唐望
之乆不至歲宴涕淋浪九苞有遺種不覺羽翼
長三年集南海使我今不忘逍遥栖桐枝長飲
丼露漿吾生濓溪數百年之後思濂溪而不可
得見見其族之雲仍若此者殆可與言矣然則
區區所愛慕扵周潮州者一關三利溪而已耶
潮人相與立碑頌潮州之㓛遣生貟趙日新來
請文予以其事并詩記之俾潮之人知仕而爲
人者有㓛不可忘而潮州之進未艾也潮州名
鵬字萬里道州之永明縣人(先生文旣成毎詢/之潮人多言三利)
(之利無實因作一詩以代䟦云欲冩平生不可/心孤燈挑盡㡬沉吟文章信史知誰是且博人)
(間潤筆金其意欲示後人失於審也其後王侍/御哲至朝見之嘆曰君子可欺以其方噫斯言)
(得之矣弘治甲子/秋門人張詡識)
　　尋樂齋記
五年伍光宇始構亭于南山之巖以坐明年復
扵吾居第之左結草屋三間與亭徃來又明年
而光宇死矣草屋之成光宇齋戒沐浴焚香更
衣危坐厥明請余問曰雲不自知其力之不足
妄意古聖賢人以爲師今年且邁矣不得其門
而入不知其所謂樂㝷常(間/自)覺爲坐爲樂耳毎
毎讀書言愈多而心愈用用不如不用之爲愈
也盖用則勞勞則不樂不樂則置之矣夫書者
聖賢垂世立敎之所寓也奚冝廢将其所以樂
者非歟碩先生之敎之也余復之曰大㢤吾子
之問也顧余何足以知之　雖然有一說碩吾
子之思之也周子程子大賢也其授受之㫖曰
㝷仲尼顔子樂處所樂何事當是時也弟子不
問師亦不言其去仲尼顔子之世千㡬百年今
去周子程子又㡬百年嗚呼果孰從而求之仲
尼飲水曲肱顔子簞瓢陋巷不改其樂将求之
曲肱飲水耶求之陋巷耶抑無事乎曲肱陋巷
而有其樂耶吾子其亦慎求之毋惑扵坐忘也
聖賢垂世立敎之所寓者書也用而不用者心
也心不可用書亦不可廢其爲之有道乎得其
道則交助失其道則交病願吾子之终思之也
仲尼顔子之樂此心也周子程子此心也吾子
亦此心也得其心樂不逺矣願吾子之終思之
也語已光宇整歩而岀充然若有得者歸揭其
榜曰㝷樂齋云
　　風木圖記
莆之李矦某由進士官戸曹員外郎岀爲廣東
按察僉事毎出行部至新㑹輙一過病夫陳某
白沙坐小廬山精舎半餉始至携所得誌銘文
并挽詩一大帙來授而讀之三歛袵先䖏士黙
庵先生與林夫人之賢皆可考而知矣㝷以風
木圖請記夫孝子之事其親視扵無形聴扵無
聲致愛則存致慤則著著存不忘乎心奚存殁
間㢤吾聞之曽子再仕而心再化曰吾及親仕
三釡而心樂後仕三千鍾不洎吾心悲弟子問
扵仲尼曰若參者可謂無所縣其罪乎曰旣已
縣矣夫無所縣者可以有哀乎彼視三釡三千
鍾如鸛雀蚊虻相過乎前也今夫禄之弗逮養
曽子悲之矦亦悲之矦之心曽子之心也若曽
子可謂盡思矣奚事扵圖乃若孔子則以爲子
之養其親期扵適焉耳苟至乎適雖聖人不䏻
以有加也遑問其他具足扵内者無所待乎外
性扵天者無所事乎人又非但事親一事爲然
也一以貫之其所稱孝非常所稱常所稱者豊
其養厚其葬生之封死之贈而已耳嗟夫今之
士夫異扵古之士夫也其所稱孝率以是爲至
矣吾恐聖賢之意不明扵後世也旣撫圖而悲
復引其意謂矦曰矦死事盡思無負扵曽子矣
亦知曽子所以顯其親扵無窮者何如㢤孝經
曰立身行道揚名扵後世以顯父毋孝之終也
矦念之矦念之是爲記
　　䖏素記(成化八年六月/爲外兄何經作)
一夫頎然始弱冠爲生貟事進取不偶退耕于
野作室三間榜兩䖏素字于楣曰吾不了其義
當否吾以問白沙子白沙子聞之絶倒間數日
抵一卷請曰爲我記䖏素白沙子命岀硯研墨
汁相向詰之曰夫記紀實也爲我具状吾爲女
記即應曰毋苦我人呼我秀才我即不應謂我
䖏素我即應之但子爲我記足矣吾知其状云
何兩手捧硯躡席揚眉進愈恭白沙子不䏻却
墨其卷歸之
　　慈元廟記
世道升降人有任其責者君臣是也予少讀宋
史惜宋之君臣當其盛時無精一學問以誠其
身無先王政敎以新天下化本不立時措莫知
雖有程明道兄弟不見用扵時迹其所爲不過
漢唐之間仰視三代以前師傅一尊而王業盛
畎畆旣岀而世道亨之君臣何如也南渡之後
惜其君非撥亂反正之主雖有其臣任之弗專
邪議得以間之大志弱而易撓大義隱而弗彰
量敵玩讐國計日非徃徃坐失機㑹卒不䏻成
恢復之㓛至扵善惡不分用捨倒置刑賞失當
怨憤生禍和議成而兵益衰歲帑多而民愈困
如乆病之人氣息奄奄以及度宗之世則不復
惜爲之掩卷岀涕不忍復觀之矣孔子曰人之
生也直罔之生也幸而免劉文靖廣之以詩曰
王綱一紊國風沉人道方乖鬼境侵生理本直
冝細玩蓍龜萬古在人心噫斯言也判善惡扵
一言决興亡扵萬代其天下國家治亂之符驗
歟宋室播遷慈元殿創于邑之崖山宋亡之日
陸丞相負少帝赴水死矣元師退張太傅復至
崖山遇慈元后問帝所在慟哭曰吾忍死萬里
間關至此正爲趙氏一塊肉耳今無望矣投波
而死是可哀也崖山近有大忠廟以祀文相國
陸丞相張太傅弘治辛亥冬十月今戸部侍郎
前廣東右布政華容劉公大夏行部至邑與予
泛舟至崖門吊慈元故址始議立祠於大忠之
上邑著姓趙思仁請具土木公許之予賛其决
曰祠成當爲公記之未㡬公去爲都御史修理
黄河委其事府通判顧(君/叔)龍甲寅冬祠成是役
也一朝而集制命不由扵有司所以立大閑愧
頽俗而輔名敎人心之所不容巳也碑於祠中
使來者有所觀感弘治已未夏予病小愈尚未
堪筆硯以有督府鄧先生之命念慈元落落東
山作祠之意乆未聞天下力疾書之愧其不能
工也
　　夢記
庚寅秋月距予自亰師歸適踰一載是夕天氣
稍涼予讀易白沙之東房旣倦而卧夢與應魁
殿元克恭黄門同行一童子前導不識者一人
次之次克恭次余應魁途遇泥潦予呼童子取
行具童子不應余因曰越人歌之楚人聴之應
魁屢嘆不置克恭顧余作愁状其不識一人者
漠然若無所聞焉旣窹測其意曰越與楚風氣
不同人聲随而異必不䏻相通而相好使越人
歌之楚人聴之亦猶使楚人歌之越人聴之也
孰若使越人歌之越人自聴之楚人歌之楚人
自聴之其音習(扵/其)耳其言感扵其心奚不相說
之有是故越不可爲楚楚亦不可爲越越與楚
不相䏻非有生之𥘉習使然耳習之乆殆與性
成夫苟欲變之非百倍其㓛持之以乆不可使
化而入今若以爲越者一人驟而號扵楚地曰
去而爲楚者以從我楚得不群怒而逐之乎然
則如何曰守其爲越者無遽責楚以必同庶乎
其免矣
　　又
三月二十七日碧玉樓午睡夢出貞節門外大
水一老人抱衣浣扵前歌曰法好人莫傳衣好
人莫穿良乆又歌曰西子蒙不潔揜鼻過者疾
趨而爭先雖有惡人齋戒沐浴𬒳服明鮮以祀
上帝執侍周旋與世駢肩吁是何夢耶将有應
于後早爲之兆耶抑夢幻虚無同異端之說從
而稽之因妄求妄不可耶姑記于此以俟明者
决焉
　論
　　論前軰言銖視軒冕塵視金玉上
道至大天地亦至大天地與道若可相侔矣然
以天地而視道則道爲天地之本以道視天地
則天地者太倉之一粟滄海之一勺耳曾足與
道侔㢤天地之大不得與道侔故至大者道而
已而君子得之一身之微其所得者冨貴貧賤
死生禍福曽足以爲君子所得乎君子之所得
者有如此則天地之始吾之始也而吾之道無
所增天地之終吾之終也而吾之道無所損天
地之大且不我迯而我不增損則舉天地間物
旣歸扵我而不足増損扵我矣天下之物盡在
我而不足以増損我故卒然遇之而不驚無故
失之而不介舜禹之有天下而不與烈風雷雨
而弗迷尚何銖軒冕塵金玉之足言㢤然非知
之真存之實者與語此反惑惑則徒爲狂妄耳
　　中
天下事物雜然前陳事之非我所自岀物之非
我所素(有/卒)然舉而加諸我不屑者視之𥘉若與
我不相渉則厭薄之心生矣然事必有所不能
已物必有所不䏻無來扵吾前矣得謂與我不
相渉邪夫子謂不義而冨且貴扵我如浮雲謂
薄不義也非薄冨貴也孟子謂舜視棄天下如
敝屣亦謂重愛親也非謂輕天下也君子一心
萬理完具事物雖多莫非在我此身一到精神
具随得吾得而得之耳失吾得而失之耳厭薄
之心胡自而生㢤巢父不能容一瓢嚴陵不䏻
禮漢光此瓢此禮天下之理所不能無君子之
心所不能已使二人之心果完具亦焉得而忽
之也若曰物吾知其爲物耳事吾知其爲事耳
勉焉舉吾之身以從之𥘉若與我不相渉比之
醫家謂之不仁昔人之言曰銖視軒冕塵視金
玉是心也君子何自得之㢤然非其人與語此
反惑惑則累之矣或應曰是非所謂君子之心
也君子之辨也曰然然無君子之心徒有輕重
之辨非道也
　　下
或曰道可状乎曰不可此理之妙不容言道至
扵可言則巳涉乎粗迹矣何以知之曰以吾知
之吾或有得焉心得而存之口不可得而言之
比試言之則巳非吾所存矣故凢有得而可言
皆不足以得言曰道不可以言􁈩亦可以物乎
曰不可物囿於形道通扵物有目者不得見也
何以言之曰天得之爲天地得之爲地人得之
爲人狀之以天則遺地状之以地則遺人物不
足状也曰道終不可状歟曰有其方則可舉一
隅而括其三隅状道之方也㨿一隅而反其三
隅按伏之術也然状道之方非難按状之術實
難人有不知彈告之曰彈之形如弓而以竹爲
弦使其知弓則可按也不知此道之大告之曰
道大也天小也軒冕金玉又小則䏻按而不惑
者鮮矣愚故曰道不可状爲難其人也
　　安土敦乎仁
易上繋曰安土敦乎仁予曰寓于此樂于此身
扵此聚精㑹神于此而不容惑忽是謂之曰君
子安土敦乎仁也比觀泰之序卦曰履而㤗然
后安又曰履得其所則舒㤗㤗則安矣是㤗而
后可安也夫㤗通也泰然后安者通于此然后
安于此也然九二曰包荒用馮河是何方㤗而
憂念即興也九三曰艱貞無咎則君子于是時
愈益恐恐然如禍之至矣是則君子之安于其
所豈直㤗然而無所事㢤盖将兢兢業業惟恐
一念息之或間一念之或差而不敢以自暇矣
有於予心符或曰君子不已勞乎應曰乹之象
曰天行徤天之循環不息者徤而巳君子執虚
如執盈入虚如有人未嘗少懈者剛而巳天豈
勞㢤君子何爲不暇乎
　　無後
君子一心足以開萬世小人百惑足以䘮邦家
何者心存與不存也夫此心存則一一則誠不
存則惑惑則僞所以開萬世䘮邦家者不在多
誠僞之間而足耳夫天地之大萬物之冨何以
爲之也一誠所爲也盖有此誠斯有此物則有
此物必有此誠則誠在人何所具扵一心耳心
之所有者此誠而爲天地者此誠也天地之大
此誠且可爲而君子存之則何萬世之(不/足)開㢤
作俑之人既惑而䘮其誠矣夫既無其誠而何
以有後邪
　　仁術
天道至無心比其著扵兩間者千恠萬状不復
有可及至巧矣然皆一元之所爲聖道至無意
比其形于㓛業者神妙莫測不復有可加亦至
巧矣然皆一心之所致心乎其此一元之所舎
乎昔周公扶王室者也桓文亦扶王室也然周
公身致太平延𬒳後世桓文戰爭不息禍蔵于
身者桓文用意周公用心也是則至拙莫如意
而至巧者莫踰于心矣孟氏學聖人也齊王不
忍見一牛之死不有孟氏不知其巧也盖齊王
之心即聖人之心聖人知是心之不可害故設
禮以預養之以爲見其生而遂見其死聞其聲
而遂食其肉則害是心莫甚焉故逺庖厨也夫
庖厨之禮至重不可廢此心之仁至大不可戕
君子因是心因制是禮則二者兩全矣巧莫過
焉齊王之心一發契乎禮齊王非熟乎禮也心
之巧同也聖人誅民害而迸之四裔之民奚罪
焉亦曰戮之則傷仁存之遺害故聖人之仁有
權焉使之逺寓魑魅則害去而惡亦不得施矣
夫人情之欲在于生聖人即與之生人情之惡
在于死聖人不與之死惡衆人所惡也聖人即
迸除裔夷惡難施也聖人以投惡聖人一舉而
迭中聖人未嘗巧也此心之仁自巧也而聖人
用之故天下有意于巧者皆不得厠其間矣周
公一金縢大發窹時主以後世事觀至巧矣周
公豈有意耶亦任心耳
白沙子卷之一(終)
白沙子卷之二
　書簡
　　與西涯李學士
相别六七年邇者不通問扵亰師然自周文都
南歸後先生之音耗遂絶扵耳曩聞先生在䘮
且歸長沙無一知舊自北亰來者無不問其詳
不敢奉状毎一見周生相與悵然乆之尚未審
所值何艱長沙無舊業未必可歸當歸何䖏也
近者白洲李憲副過寒舎乃知先府君塋于都
下嬴博之􁲍古今未必以爲非然亦有非其情
之所安顧吾力有所弗及萬里外某能亮先生
之心也柰何柰何居今之世欲超然無累扵心
無累扵後先生計之亦熟矣然事徃徃有不期
而至非人思慮所䏻及惟在我者所當盡而或
牽制扵外爲之弗豫至不可爲然後圖之亦弗
及矣此亦先生平昔所嘗慮及漫一道之耳頃
歲承惠貞節堂八詩真嶺南竹枝也李世卿已
收入縣誌門户之光非言語可謝也藤蓑尚欠
𥙷章能復賜之否乎世卿自去年首夏至白沙
臈然後歸蚤晚㑹試入亰區區衰病百状問之
可知已去秋得時用一書足慰鄙懐他人愛我
不如時用先生諒䏻悉之也張進士附此不䏻
盡所欲言粗絹二匹表忱外苧一端奉時用不
别具
　　與鄧督府
翰林院檢討古岡病夫陳某再拜復書督府都
憲鄧大人先生執事某不得望見扵執事五十
年矣南海野人徒抱迂拙不可爲世用執事鴻
猷盛烈聲聞四逹皎如日星之照臨甚賀甚賀
兹者伏蒙手書錫之名香歲曆别奉鈞帖令本
縣月給白米一石撥人夫二名不敢當不敢當
執事所稱逋野誠隠逸士如今日之賜使逋等
受之冝也其不受未見其譲之過也某何敢自
列於古之名流㢤某無寸善可以及人有田二
頃耕之足以自養而又受賜扵當道以自列扵
古之名流其怠扵自脩亦甚矣引領蒼梧衰病
無由自致拙作一首紀述仁政傳示嶺海以彰
盛徳餘二小詩以撰慈元記望西涯閣老以請
祀典望督府共成東山之羙此野人之志也伏
乞鈞裁
　　與朱都憲
頃者獲拜執事扵蒼梧十餘年間執事之心不
忘乎㒒與㒒願見執事之誠交慰並沃扵一堂
之上一日之間至矣盡矣執事負一世之豪才
際百年之嘉㑹故䏻受知　當宁進位都憲奉
璽書督三軍以經營扵一方誰不瞻仰誰不歸
戴㒒一介書生生長東南聞見寡陋徒負虚名
無𥙷扵世乃蒙追憶十餘年相與尺牘徃來之
雅而賜見焉幸甚幸甚㒒之齒非少然以方扵
執事則爲後進執事先生長者也長者有問不
辭譲而對非禮也隱而不告非禮也㒒之始至
執事問以出䖏㒒未敢率爾執事又益之以薦
進之說且令囬自决之㒒扵是乎若負芒刺避
席而不敢言慚也退而思之又大慚也明日具
以情告且言其不可當是時也執事亦見㒒之
顔色乎始者㒒欲徃見執事扵蒼梧凢三復計
之而後果行誠以執事之賢固所願識然自念
二三十年所守進退之節一旦由此而變亦不
䏻不少踧踖也况諭之以薦進之說耶㒒竊以
爲執事好崇奨人之善偶見一士少異乎人亟
以此言寵之使勉乎善云耳不然則将悼其竆
且老踽踽焉無所與同恤恤焉無所與歸故問
而遣之使自爲禄仕之計焉耳不然執事之明
足以照物豈不知㒒之駑鈍不可驅䇿而思進
之萬里之途也執事又以韓退之之事見朂退
之雖賢不及孟子孟子不肯枉尺直㝷退之以
書千宰執㒒固不得舎孟而學韓也㒒之歸白
沙㡬一月矣郷之逄掖士無日不來問詢㒒告
以所接盛徳之光莫不鼓舞興起信乎徳之流
行速扵置郵而傳命也惟是進退岀䖏之念尚
日往來扵心誠懼執事所以待㒒者如此而人
之知㒒者淺也此意已託丘侍御逹之左右不
審亮之否乎未䏻黙黙伏此布聞且以代面謝
惟少垂鑒焉
　　又
陳某頓首啓伏蒙今月十八日遣使降臨衡茅
惠以羊酒粟楮諸儀君子之賜光動閭里顧愚
何人可以當此恭惟執事位髙而望重徳博而
民化而恒患乎善之不彰士罔攸勸故䏻尊重
名敎秩秩其儀以興起山林之遺逸大㢤執事
之心㒒雖駑鈍敢不夙夜秪奉然㒒竊觀來喻
之言大意欲勸㒒出仕耳非直勸之且加責焉
是固出扵愛㒒之誠而㒒之心亦有未蒙照察
者何則掇科登仕固㒒之素志抱病違時非㒒
之得已㒒自染疾來六七年間每遇疾作徧身
自汙若雨或遭數月不止旣止復作畏勞怯冷
沉綿反復元氣䆮耗力加防慎庶㡬保全而母
氏年益髙百疾交苦是以未䏻出門耳假令㒒
疾愈可以出矣而忘親之老豈人之情也㢤在
親爲親在君爲君無所徃而不然矣夫天下之
理至扵中而止矣中無定體随時䖏冝極吾心
之安焉耳若昔之李宻是也宻𬒳徴時宻之心
盖自揆安扵事劉則止爲中而行非中也今若
槩以聖賢出䖏之常責宻以必仕恐非宻之心
宻之心天理之時中也㒒今自䖏亦欲無愧扵
宻耳執事信以爲何如㢤願終敎之㒒不敢固
執也承録示諸公子文稿筆勢滔滔有氣𦦨當
是一才子可畏可畏若導其志使不差開其學
使有益又在敎者何如耳使囬謹此申覆辰下
哭一姪婦故言無文采伏乞台照
　　又
陳某啓伏承此月二十四日都憲老大人命使
降臨衡茅諭令某即日起程赴亰春闈在邇不
許推延聞命悚惶爲慰爲懼伏念某質本庸愚
頼蒙　聖朝作養于兹三十餘年雖無用世之
才竊有忠君之志其未仕也豈果扵自爲而忘
世　㢤誠欲吾身親見之豈不知時之可爲㢤
執事知之乆而愛之深旣重之以手書復勤之以
口喻執事扵後進拳拳接引如此某雖駑疲豈
無飛動之意㢤直以受氣不豊病與年長去年
秋自汗纔息因得進謁執事扵蒼梧比歸途間
冐風舊病㝷發至今年七月𥘉寒熱交攻自汗
猶劇而必欲驅此疾羸之軀行扵風波之途萬
一不虞雖悔何益伏願執事垂日月之明擴天
地之量假之歲月俾得調治疾愈之日自行起
程赴部不敢推延以負尊命干冐威嚴某不勝
戰越之至
　　與劉方伯東山先生
餘㓂未殄先生得無爲百姓戚戚耶比聞下令
各郷村自爲城守伏計當道憂民之至必無過
舉恨未得其詳耳曹匪石抵家病即愈先生冐
大暑負疴而出動靜勞逸仕與止固不同也未
涯瞻奉謹此申忱匪石所徴樂記文字已托周
汝愚具稿早晚録上轉逹
　　又
亡妣墓扵小廬山居舎之旁襄事扵乙卯夏四
月八日去始䘮才四十日耳萬里一䟽無任哀
感之至崖山慈元廟乆完但未立主耳拙記録
去想已經目若西涯閣老有作用之制中别無
佳思作得文字強勉塞命無以老朽爲嫌也祀
典記當與西涯閣老圖之屢聞先生上䟽乞休
致然毎扵邸報中未見端的未審何如也近陳
進士茂烈過寒舎與語東山先生告歸西涯閣
老留之疑先生未䏻去者以此故也
　　又
得五月二十日書良慰想仰先生即日命駕還
東山山靈輙喜雖然先生不忘天下之心山靈
未必識也章近有衡山之約去東山非甚逺他
日東山漁釣之暇尚䏻索我扵朱陵洞中否耶
昔者寄去慈元記稿幸一字批破還示爲感
　　又
賞倪指揮知感激矣弊邑民得免扵盗賊水火
之害公一瓢酒之力耳活國者手叚固如是耶
感服感服里人問徭役告以昔者舟中所聞聴
者雀躍交慶如赤子之慕慈母不審比日斟酌
何如捄民水火之中惟恐其不早也貪官汚吏
侵漁百姓甚扵盗賊此軰不除雖有良法羙意
孰與行之竊謂徭法雖更必痛懲一二貪黷然
後法行之可乆也祭田事料理恐未免水火之
相射欲乞少緩裁之如何恃愛饒舌
　　復彭方伯書
古岡陳某薫沐頓首復書大方伯彭大人先生
執事新凉惟台履吉慶去冬林别駕過白沙得
執事手書後又得所寄絶句詩具悉雅愛繼又
聞諸人執事以賤名汚薦尺天官以執事之言
爲重亟賜允行近者蒙遣守令降臨衡宇書幣
煒煌先後疊至太守執犖宣喻扵庭曰是大方
伯彭公使某歸陳白沙徵幣也聞命兢惶罔知
攸措執事當世之豪傑也吾黨以執事爲模範
斯文以執事爲司命廟堂以執事爲柱䂖執事
一嚬笑一舉措天下将視以爲輕重取舎甚㢤
執事之動不可輕也㒒本麋鹿之性者也雖少
讀書全無抱負中歲閉門惟近藥餌好事相傳
類多失實執事徒信人言以爲可用斯名一岀
士類揚之閭里榮之㒒不知何以得此扵執事
意者方今之俗㢘耻未興将以興之歟奔兢未
抑将以抑之歟不然執事眼髙一世必不以天
下之望負天下之人也夫天下非誠不動非才
不治誠之至者其動也速才之周者其治也廣
才與誠合然後事可成也孔子曰如有用我者
朞月而已可也三年有成聖人過化存神之妙
不可一二窺測天下不動不治動以治之聖人
與學者一爾未有不須誠以動不須才以治者
也如㒒者忠信不脩章句爲陋才旣不足以集
事誠又不足以動物徒以虚名玷汚薦尺進則
無益於事徒䘮所守以上累執事之明止則人
将以我爲固守一節非通扵道者亦非所以立
大中而奉明訓也二者之慮徃來乎胸中㡬日
而後决之子使漆雕開仕對曰吾斯之未䏻信
開以夫子爲的者也夫子不能使之仕何則人
之知已不如已之自知苟未信也師不能強扵
弟子㒒自知甚明惟謹素履罔彼玷缺庶㡬丘
園之義尚足以少禆明時奔競者愧而恬退者
勸亦㒒所以報執事之萬一也若曰可以仕焉
㒒不知其可也矧今自汗又作俯仰或過衣裳
盡濕此亦郡守所目撃設任之勞事何以堪之
伏惟執事察㒒之志矜㒒之愚而弗強焉幸甚
幸甚
　　與陶方伯
比聞在師中能坐馬矣幸甚幸甚周二來得書
人情世態相見多不合柰何䖏之交㳺中有不
勸人進者乎某獨不然是以退爲進也非髙明
莫䏻亮之承問改題諸墓石可否書法與銘旌
畧同所以存其名不當云某府君忠烈公則書
其自得扵　先朝者至顯矣後來恩典所加冝
列諸神道碑不必改題也李世卿乆在館中恐
要知不多及
　　又
潭滘拘晋稻舫稱大府下差人果岀扵尊意否
耶乞降指揮比歲鹹田之入㒒扵執事所謂待
晏子而後舉火者也然非鄧馬二生㒒安得坐
享此田㢤㒒與二生約毎歲入三分之㒒猶以
爲愧焉黄田苐四蓢諸姪與易賛共成之賛比
二生用力尤難所費十未酬一伏惟執事擴造
化之量垂不朽之仁念㒒平生不苟取之小㢘
不負人之小節無易舊圖則㒒始終受賜大矣
恃愛輕瀆不罪
　　與歐緫戎
逺枉專使下問某不幸今年二月間先妣下世
自是以來憂病相持不復知有人世事忽枉
手敎具審　朝廷大閫外之任寄扵公府江之
患已平可賀可賀雖然平蠻之頌老杇竊願公
忘之昔者㫁藤峽凱歌適足爲韓公之累此廣
右之役所以有煩扵今日諸公也公識量宏逺
所到豈可涯安地方復民業惟公晋意焉病畏
多言感公厚愛故及此幸勿示他人以爲詬也
(厚/賜)謹已拜領感怍無量南井昨爲致區區扵察
院此不贅
　　復張東白内翰
承諭義理須到融液䖏操存須到灑落䖏㒒僻
䖏海隅相與麗澤者某軰數人耳抱愚守迷無
足以副内翰期待之重然嘗一思之夫學有由
積累而至者有不由積累而至者有可言傳者
有不可以言傳者夫道至無而動至近而神故
蔵而後發形而斯存大抵由積累而至者可以
言傳也不由積累而至者不可以言傳也知者
䏻知至無扵至近則無動而非神蔵而後發明
其㡬矣形而斯存道在我矣是故善求道者求
之易不善求道者求之難義理之融液未易言
也操存之灑落未易言也夫動已形者也形斯
實矣其未形者虚而已虚其本也致虚之所以
立本也戒慎恐懼所以閑之而非以爲害也然
而世之學者不得其說而以用心失之者多矣
斯理也宋儒言之備矣吾嘗惡其太嚴也使著
扵見聞者不睹其真而徒與我嘵嘵也是故道
也者自我得之自我言之可也不然辭愈多而
道愈窒徒以亂人也君子奚取焉㒒扵義理之
原窺見髣髴及操存䖏大畧如此不知是否疾
病之餘言不逮意惟髙明推而盡之還示一字
㒒之幸也比者婁克貞敎諭亦有書來㒒既未
接其人不可遽有徃復内翰倘以愚言爲有益
擇其中一二可者示之否則置之陳布衣竟不
及面而卒當此衰否之極又失此人可嘆可嘆
良晤無由伏惟順時以道自重不宣
　　與賀克恭黄門
離隔年多彼此交夢神亦勞止老矣寜復有相
見之時耶今年春二月十六日老母傾背毀瘠
不能自制與死爲僯平生知舊㡬人死者已矣
存者或失其故歩柰何柰何今之論人扵岀處
曰賀黄門賀黄門亦蒙厠賤名扵黄門之下豈
不以同志者少不同者多耶比歲得所惠書繼
又得賢郎北京書甚慰甚慰有子如此足矣天
将以是大賀之門盖可知也三十年妄意古人
之學衆說交騰如水底撈月恨不及與克恭論
之今自謂少有見䖏得其門而入一日千里其
在諮耶南北萬里意所欲言非尺簡所䏻盡里
中舉子赴春官附此草草前有詩稿一冊寄范
長史處託渠轉逹遼東乆不報爲無便耳亮之
　　又
爲學須從靜中坐飬岀箇端倪來方有啇量處
林緝熈此𥿄是他向來經歷過一箇㓛案如此
是最不可不知録上克恭黄門歲首已託鍾鍈
轉寄未知逹否今再録去若未有入處但只依
此下工不至相悮未可便靠書䇿也前𥿄所録
徃來書問二首又記夢一首後有林緝熈秉之
䟦尾通奉去病中不能作書然所欲言者大畧
不過此而已亮之
　　與呉黄門世羙
小詩不足以光先徳但比於他文此爲切實耳
凢觀人者審扵愛惡取舎去就之間足以見之
矣所貴乎作者謂其言之不妄可以傳逺若筆
鋒無力拈掇不起則無如之何
　　與丘侍御
承差廿裏來得至蒼梧書起居通例也而何其
辭之切切前此兩附問皆不至死者已矣宋先
生旦夕臨弊邑将必見之無状何以致公之惓
惓如是耶感怍至矣　聖天子念逺方簡命名
御史出按治公以井渫之才治之廣右幸甚幸
甚夫人之才大小必用之而後見不遇盤根錯
節無以别利噐閒居竊聞廣右之積弊甚矣斯
民之望治切矣樹公道明賞罰去故即新使人
人盡力扵所事而民𬒳實惠正今日圖任之盛
意亦公之䏻事也老朽何足以知之引領蒼梧
徒深向徃比與李世卿期至南岳世卿今行矣
道路其有藉㢤酒楮不瀆謝
　　與葛侍御
古岡病夫陳某頓首奉書侍御葛大人先生執
事頃者㢘憲陶公惠書稱執事之命以平後山
碑文委㒒爲之旣辭以不能矣恐執事者不察
㒒之心而以爲慢别簡托扵東山劉先生白之
今者趙知縣自省還過白沙復申前命竊計區
區之私非但執事與當道諸公雖東山亦未之
悉也㒒請畧言之㒒毎讀宋史至曹彬克金陵
一事未嘗不對卷歛袵而嘆趙太祖之仁與曹
武惠之不伐也盖自岀師以至凱旋士衆畏服
無敢䡖肆克城之日兵不血刃凢所得一十九
州三兵一百八十縣可謂有㓛矣武惠視之若
無有也捷至群臣稱賀太祖泣曰宇縣分割民
受其禍攻城之際必有横罹鋒刃者實可哀也
命出米一萬賑䘏之當是時君不知以得地爲
喜将不知以克敵爲㓛一念好生之仁洋溢上
下自秦漢以來未及見也史臣稱武惠位兼将
相不以等威自異遇大夫士扵塗必引車避之
不名下士噫何其謙之至也易曰勞謙君子有
終吉武惠有之今後山之役信有㓛扵民矣諸
公豈自與耶此賊近之省城民遭其毒者㡬年
于兹前此有司固有任其咎者矣夫以今日平
盗之㓛𥙷前禦武之不及正相乗除在扵仁人
君子之心視民如傷豈容有彼此先後之間㢤
夫上之治民當休戚同之夫乆病者不以得一
日之安而棄𥙷羸之劑病飢者不以得一飯之
飽而忘終歲之憂執事試求之百姓憂樂之情
而忘其在巳必䏻以趙太祖之所存者䖏民以
曹武惠之所存者䖏㓛則光明者益光明矣以
㒒觀扵一時開誠布公未有如執事舎己從人
未有如執事樂善忘勢未有如執事以執事之
才應天下之務何所不可㒒所望扵執事者非
直以曹武惠軰人爲法姑舉其一事之近似者
爲執事言之耳惟亮之裁之
　　復江右藩憲諸公
七月二十四日㒒方困暑閉齋獨卧而李劉二
生適至書幣交陳輝映茅宇㒒再拜讀書識其
所以來之意不敢當不敢當匡廬五老名山也
白鹿名書院也諸公皆世偉人也脩名山復名
書院之舊希世偉事也㒒生扵海濵今五十有
四年矣未始聞天下有如是之事悠然得趣扵
山水之中超然用意扵薄書之外旁求儒師俾
式多士将以培殖化原輔相　皇極以無負扵
斯世斯民也扵乎盛㢤昔朱文公之晋意扵斯
也一賦一詩足以見之其與諸公之心盖異世
同符也諸公讀文公之書慕文公之道亦罔不
惟文公是師也自文公殁至今垂四百載仕於
江右者多矣其間有䏻一動其心扵白鹿之興
廢者誰歟文公固有待扵諸公也諸公誠念之
不冝謀及鄙人鄙人非不欲斯道之明也學焉
而不得其術其識昏以謬其志弱以小其氣乏
餒其行怠肆其文落莫而不章歲月侵㝷老将
至矣其扵聖賢之道非直不能至而已其所求
扵(其/心)措扵其躬者亦若存而若亡雖欲自信自
止而不可得况以導人㢤百鈞之任以與烏獲
而不與童子慮弗稱乎力也故夫天下之事慮
而作者患恒少不慮而作者患恒多千里之足
不蹶扵逺途萬斛之舟不虞扵大水其才足以
勝之非不慮而作者也使之不以其誠任之而
過其分與自欺而誤人者其失均耳諸公獨不
慮至此乎天下有任大責重而禄位不與者苟
䏻勝之則至大至通無方無體故䏻爲天地立
心爲　立極爲徃聖繼絶學爲萬世開太平所
謂建諸天地而不悖質諸鬼神而無疑百世以
俟聖人而不惑此其分内也宇宙無竆誰當負
荷伏惟諸公念之慮之勿遷惑扵衆口期匹休
扵先賢收囬束幣更聘真儒俾諸士子有所効
法以無負扵今日之意也幸甚幸甚
　　與李白洲憲副
近者諸姪以鹵田之訟上干臬司此未論是非
只觀古人所以敎扵家化於州閭其道何如甚
可愧也甚可愧也今聞臬司公䖏分之一一論
之如法加強占者罪恐其不堪故具此白此軰
愚民亦嘗遣人諭之不肯信卒罹扵法誠可哀
憫伏乞先生操縦法外之意曲垂寛貸老朽此
外别有䖏之使知感激彼此無怨乃爲盡耳亮
之裁之干瀆死罪
　　又
郁丞來得手書并近稿二幅元日扶醉等作殊
有意思非但言語之工而巳也來喻所以處病
夫至矣病夫何徳以堪之頃荅張主事書尚未
聞扵左右耶北門園池之勝孰與潭州山泉先
生冨馬之惠孰與弘農公今且使病夫爲邵堯
夫乎爲戴簡乎病夫得附驥尾爲羊城添勝迹
扵後代豈假言㢤破數百金先生不惜與人顧
受之者未易耳病夫平生山水稍癖待明年服
缺後采藥羅浮訪醫南岳上下黄龍洞嘯歌祝
融峯少償夙願然後歸拜先生之賜未晚也河
洛後天數過九九病夫一生不受人間供養或
者其超出六合乎顧别駕送契來且與領状若
委人承管則未也先生亮之
　　又
劉門子帶來書信必欲自致白沙不附他人卒
歸之水府對之太息而已數日前鄧督府附到
東山手書獲聞東山好消息喜慰無量頃者雖
遭劾者之口計不足爲盛徳累周生行時有奉
懐拙詩想聞之一笑區區憂病之餘精力日不
如舊但偶未死耳無足爲故人道者㝷醫南岳
耿耿一念未䏻出門盖自去秋七月感風手足
不仁至今尚未脫體嶺南地方㓂盗日益民已
竆而徵歛無已天下理亂所關謂何誰其憂之
北門園池之惠毎念及此慨息乆之仁人君子
之爲朋友慮至此乎周生倘及面必䏻盡所欲
言劉門子告囬病中草草致此不䏻悉
　　又
數日前山東邦伯之報至矣彼有來蘇之望此
有卧轍之憂柰何柰何不審何日啓行制中但
有心送南北日逺日踈歲云暮矣復有盍簮之
期否耶北門園池之賜聞者以爲羙談某不欲
以一時虚名累左右劵書一通謹封納平生山
水債欲償之餘年者託周生口陳髙明想䏻亮
之
　　復陶㢘憲
使至辱手書承當道諸公欲以平後山碑文見
委爲之㒒竊怪執事之知㒒猶未至也今天下
䏻文章冨經術言足以取信将來如一時諸公
㑹扵省中可謂盛矣不自(操筆/而以)委扵不䏻若㒒
者素無文彩比年以來益以衰病愈見荒落無
足觀者強顔爲之徒爲有識所哂况扵多言干
譽尤非退者所安區區之私執事䏻亮之使囬
謹復
　　又
昨縣如彦誠其賢未皆古之循吏邑人懐其惠
矣議立廟以報之倘以聞扵執事頷之民将歸
心焉盖民之所好好之民之所惡惡之此得民
之要道也况丁令在官簡扵事上執事嘗抑而
敎之今因民之請廟而與之而遂成其名執事
之量宏矣抑聞之千金市駿骨况生馬乎㒒知
執事百歲後爼豆扵斯民當自我■始則有徵
矣
　　又
比日邑中聞執事至■凢近年以邑科取民者
皆罷之民大恱服爲可賀也前此豈不恤其情
而強徵之歟感應之機捷於影響願執事永矢
此心所以保㓛名扵晚節期爼豆扵将來耳憂
病中聞此消息不勝慰喜之至謹此布忱未涯
瞻奉惟兾以時調攝以慰注仰之拳拳
　　又
李剛囬具審福履康佳甚慰懸仰近傳方伯之
除的否造次未敢奉賀竊惟寵辱在外惟以時
倍加保嗇事獲已力辭就閑此最上䇿拙見如
此不審髙明以爲何如荷公厚愛不敢不盡
　　又
秋暑旣退伏惟體况清和納福勝常頃者陳都
閫過白沙具言當道所以論薦執事之詳想
朝廷不日命下班次必崇付卑必重執事自此
可以樹大勳業酬平生之言而東西託處亦惟
便之圖令名不失公私两全此人情所至願而
不可必得非積累之厚其孰能當之某病卧一
齋寄名扵䂖而無其實英徳石形峭立或層起
十數尺竒絶可愛者能致數片置庭兩隅朝夕
趺坐對之志願足矣然須得便舟可付閧然勞
人則又非所愛欲也不具
　　又
辱手敎興師弭患動中機㑹爲可喜也後山禍
機乆伏使謹扵微則無今日之役今首惡旣誅
暫停搜捕之師冝慎玉䂖之辨扵疑似不决者
寧詘法以信㤙此則天地好生之仁子孫享無
彊之慶執事固有之奚容贅
　　復趙提學僉憲
來敎摘諸聖賢垂世之言與㒒之事叅而辨之
大抵愛我深而告我盡也㒒用是知執事之心
一峯明白不欺之心也一峯死㒒哭之慟以爲
自今而後不復有如一峯者今乃有執事幸甚
幸甚執事爲說本之經訓　與㒒所以爲學所
以語人者同歸而殊途但㒒前簡失之太畧執
事見之太明故疑㒒之意異扵執事而實不異
也執事謂浙人以胡先生不敎人習四禮爲疑
㒒因謂禮文雖不可不講然非所急正指四禮
言耳非統論理也禮無所不統有不可須㬰離
者克己復禮是也若橫渠以禮敎人盖亦由是
而推之敎事事入途轍去使有所據守耳若四
禮則行之有時故其說可講而知之學者進徳
脩業以造扵聖人緊要却不在此也程子曰且
省外事但明乎善惟進誠心外事與誠心對言
正指文爲度數若以其至論之文爲度數亦道
之形見非可少者但求道者有先後緩急之序
故以且省爲辭省之言畧也謂姑畧去之不爲
害耳此盖爲𥘉學未知立心者言之非𥘉學不
云且也若以外事爲外物累巳而非此之謂則
當絶去豈直省之云乎不䂓䂓扵徃迹以干譽
目前㒒之此言亦有爲而發嘗與胡先生言之
矣非諷執事也此不欲形扵筆札俟靣告執事
扵㒒謂無間者也苟事有未當㒒得盡言之豈
假諷㢤㒒才不逮人年二十七始發憤從呉聘
君學其扵古聖賢垂訓之書盖無所不講然未
知入䖏比歸白沙杜門不岀專求所以用力之
方既無師友指引惟日靠書冊㝷之忘寝忘食
如是者亦累年而卒未得焉所謂未得謂吾此
心與此理未有湊泊脗合䖏也扵是舎彼之繁
求吾之約惟在靜坐乆之然後見吾此心之體
隱然呈露常若有物日用間種種應酬随吾所
欲如馬之御衘勒也體認物理稽諸聖訓各有
頭緒來歷如水之有源委也扵是渙然自信曰
作聖之㓛其在兹乎有學扵㒒者輙敎之静坐
盖以吾所經歴粗有實効者告之非務爲髙虚
以誤人也執事知我過胡先生而獨不察此㒒
是以盡言之􁍒少留意餘不屑屑
　　又
易元至辱手敎數幅并諸作見示更相規益有
交友之道幸甚幸甚然謂㒒示諸生詩末聮有
激而發則恐觀者過扵求索㒒之意徃徃不然
也此詩亦但謂歲月流邁諸生學不加進故汲
汲焉告之兾其有所感發而自憂耳至扵末聮
則爲我所以爲諸生憂　若但　如楊
朱爲我而不恤人則彼　楊朱
何爲者耶扵是終告之曰闢楊氏者孟子也豈
若是𥚹㢤道固爾也反復言之不過使學者知
吾之憂岀扵當然而不容已則其所當自憂者
将惕然扵中而亦不容已也乃作詩者属意扵
此訂頑砭愚咸此焉在何嫌扵人我爲敵與自
任孟軻之重耶記語類所載文公力疾與學者
語勉齋見而止之文公曰除是楊朱不理㑹人
我即不曽學得楊朱亦此類也執事顧以爲不
可乎海雲更號極是率爾敢不承敎執事録示
張東白詩且疑㒒更號逃禪不能擺脫此語聞
之不覺失笑執事固愛助我者請問今所疑扵
㒒如此果何自來耶若岀扵東白未可據也東
白盖㒒昔論學書中一二語偶未深契而料想
至此從而疑之竊恐未爲至論只如此詩者偶
讀宋文鑑和得半山詩數首論者云陳公甫喜
荆公軰人直如此草草　㒒平生得無巴
鼻之謗多類此可恠也聞執事将赴京不獲數
侍誨聊復此不一一
　　又
古岡病夫陳某再拜書復僉憲趙大人先生執
事伏讀來諭執事所以進㒒者至矣所以敎㒒
者亦至矣㒒一顓愚人耳凢百無所　通暁
惟知自守而巳曩者至亰師與諸賢士大夫㳺
日聴其論議天下之事亦頗有益惟是愚懵終
不䏻少變以同乎俗是以信已者少疑已者多
也㒒之所深與者皆執事同年而獨執事之名
未聞也奉附到董給事書其中穪道盛徳不少
置㒒私心喜甚以爲此來當得一見非子仁㒒
無以知執事然以子仁之言又未嘗不追恨扵
亰逰之日也承喻有爲毀㒒者有曰自立門戸
者是流扵禪學者甚者則曰妄人率人扵僞者
凢扵數者之詆執事皆不信之以爲毀人者無
所不至自古聖賢未免見毀扵人甚矣執事之
心異扵時人之心也㒒又安敢與之強辯姑以
迹之近似者爲執事陳之孔子敎人文行忠信
後之學孔氏者則曰一爲要一者無欲也無欲
則静虚而動直然後聖可學而至矣所謂自立
門戸者非此類歟佛氏敎人曰静坐吾亦曰静
坐曰惺惺吾亦曰惺惺調息近扵數息定力有
似禪定所謂流扵禪學者非此類歟㒒在亰師
適當應魁養病之𥘉前此克恭亦以病去二公
皆䏻審扵進退者也其行止𥘉無與扵㒒亦非
㒒所䏻與也不幸其迹偶與之同出亰之時又
同是以天下之責不仕者輙渉扵㒒其責取証
扵二公而㒒自已丑得病五六年間自汙時發
母氏加老是以不䏻出門耳則凢責㒒以不仕
者遂不可觧所謂妄人率人扵僞者又非此類
歟㒒嘗讀程子之書有曰學者當審己何如不
可恤浮議㒒服膺斯言有年矣安敢争天下之
口而浪爲憂喜耶其晦也不乆則其光也不大
其詘也不甚則其信也不長物理固亦有然者
矣㒒或不爲此戚戚也且㒒聞投規扵矩雖工
師不䏻使之合雜工扵羽雖師曠不能使之一
何則方圎之體不同緩急之聲異也尚何言㢤
尚何言㢤惟執事矜其志而畧其迹取之群咻
之中置之多士之列則天下之知㒒者無如執
事矣幸甚幸甚都憲公(雖/未)見顔色然仰之十餘
年矣比聞下車以來徳政之布沛若時雨上自
士大夫下至閭閻小民莫不欣躍鼓舞㒒固願
一見况始者嘗辱一言之譽㒒又豈敢自爲踈
放比扵固執者乎使囬謹此以復冐瀆威尊惶
恐無已
　　復當道䟽
頃者亡妣出殯之日伏蒙藩臬列位老先生大
賢遣使臨祭備極情文光生泉壤不肖孤無任
感激慚負之至今者仙舟來過江門扶病褰帷
引領流涕不敢任情乖禮以遂謁見之私徒抱
哀忱無由上逹謹奉䟽荒迷不次謹䟽
　　與徐嶺南
切見本縣近年以來盗賊日生訟牒日䌓人情
放濫畧無檢束風俗惟見日不如前矣未聞有
反復之機扵乎安得賢守令識理亂之源者與
語是耶頃者誤蒙寵顧衰病不出無由進謝自
念老病山林徒負虚名無㳙埃可以荅一顧之
辱謹以是言進惟閣下亮之程子曰治天下以
正風俗得賢才爲本秦漢以下論天下之治者
必以復三代爲至三代之君何君也其政敎何
政敎也苟欲復之從何處下手耶必如明道先
生之言是真䏻復三代手叚也而不見用扵時
惜㢤伏惟大賢爲政務實而行庶㡬䏻順復人
情爲國家樹立長治乆安之根本非如俗吏其
所用心者惟簿書期㑹取辦扵目前而已也自
今而徃一令之下一政之行必求其有關扵風
俗者三致意焉是誠聴訟理人之第一義也是
誠經綸天下之實地也幸甚幸甚
　　與張憲副廷學
亰師一别逮今六年中間不幸彭年早世㒒自
已丑得疾以來人事十廢八九雖承訃以興哀
乃無䟽以奉慰㝷自度扵閣下如此冝得棄絶
之罪然而終不復疑者誠以閣下愛㒒亦猶㒒
之愛閣下故也比者獲手書三四讀之然後知
衆人所以待㒒之心異扵閣下之心然閣下不
欲正言之但㣲示其端扵㒒非㒒有嫌扵閣下
乃閣下引而不發其不可者以意示之将使㒒
深思而識之耳雖然㒒何敢以望扵閣下者望
衆人㢤不知其人而好之畏其人之加已而勿
與之争自古未嘗有此也是故始求之深以取
困大易所以㐫浚恒也言不離乎道行不迷乎
竆出處語黙去􁂗之權操而用之必槩乎義苟
如是榮辱之至自外者斯任之而已㒒之所守
如此閣下信以爲何如㢤㒒不善交人數十年
間所交其在上者乆而不衰惟閣下與莆守潘
舜絃而已然止扵相愛之深知已則未也而以
望扵一切之人此㒒所以不敢也㒒受氣本不
多疾病乗之近年以來齒髮都耗精力䆮衰故
又不樂與人俯仰方将投名山選幽谷枕流漱
石而老焉幸而老母粗康諸兒女婚嫁漸次可
畢徃無日矣閣下仕扵朝爲䑓官其在外也爲
按察官可謂進得其地矣大丈夫欲行其道扵
當時自宰執而下冝無有先焉者矣閣下謂鷹
鸇不如鳯凰即如引𥚑折檻請劍斬倿臣頭埋
輪都亭将壊白麻而慟哭凢若此類疑閣下小
之而不爲耳至如明刑弼敎保任皇極以夀國
家無窮之脉其次抑邪與正彰善癉惡必行已
志不爲利誘障百川而東之囬狂瀾扵旣倒此
冝無不在我者顧猶有掣肘之嘆耶閣下昔何
所自任今忽諭以乞身之圖㒒之所不敢聞也
恃故縷縷辭多率易伏惟恕納而賜聴焉幸甚
幸甚
　　與黄大叅
某啓人岀處進退去就之節不可苟也非但不
可苟仕亦不可苟止始者執事由端陽入省履
任之𥘉枉棹白沙獲聞仕止之言夫絶塵歩驟
固知其不與凢馬同然不謂得意而徃超然脫
其衘勒一息萬里如是速也相逢盡道休官去
林下何曽見一人非靈澈寄韋丹詩耶流傳世
間識者咲之執事真無負斯言㢤病卧山樓聞
此信息竊以爲喜他皆未暇論只不爲苟出始
終一意進退合義如此扵名敎何如㢤扵世道
何如㢤未審何日就道專此馳問伏乞飛示
　　與戴憲副
恭聞執事榮拜憲副之命引領台階陪増喜躍
不知㣲痾之在體也小廬岡書屋近方粗完四
方士來逰白沙者扵此處之䏻使退休腐人暮
齒不忘于學猶日與二三子周旋考徳問業其
中庶㡬其少有得焉則此屋之名或者可配此
山林無竆是亦執事之賜也并此叙謝帕二方
表賀忱耳不拒爲榮
　　與胡僉事提學
惠曆乆不謝罪罪李山人至蒙賜相山骨髄等
書珍感無已㒒常粗渉郭景純􁲍書愛其辭約
而㫖奥反復讀之盖無難暁及乎真形在目羙
惡雜陳則又茫然無所區别以此知讀書非難
領悟作者之意執其機而用之不泥扵故𥿄之
難也况此經鄭玄黙所注穴法處謂不得師傳
口授終無自悟之理呉草廬亦云提耳而誨之
可使不識一字之凢夫立造神妙如其言盡讀
堪輿家書不若得其人而問之易了李君經宿
别去非乆當囬白沙其人頗謹厚而又爲髙明
所與疑亦有過人者第患無䏻深扣之耳承喻
欲來新㑹企渇企渇予乆卧衡茅未即進拜則
有其説布衣陋儒謬爲王公大人所愛惟恐不
自重以爲門下辱矧今士習非古一驕一謟交
病天下有識方以爲憂如㒒者縦不䏻捄忍助
之乎惟亮察幸幸
　　又
奉别忽已踰年想望之私無日不爾昨者生員
易彬送到羅明仲林蒙庵丘蘇州書札得知先
生體况安佳深慰勤企某近又以人事過煩自
汗時發畏風如昨閉齋偃卧竟日絶去思慮酬
應以俟此氣之復而已下車之始即欲遣人上
問㝷聞徃梧州昨晚兒自五羊囬乃知先生自
梧州還尚未知何日得拜見也閩中陳剰夫者
先生所知不幸去年秋間死矣其人雖未面然
嘗粗聞其學術専一敎人静坐此㝷向上人也
可惜可惜舊歲莆田有一舉人林體英來訪白
沙與語兩月比歸亦䏻激昻自進不知其後何
如也此學寥寥世間無人整頓得起士習日見
頽靡殊可憂也疲極未由徃拜専令學生持此
候先生起居别後相遇何人伏乞垂示幸幸
　　又
某啓昨來枉駕感愧無量承寄示逰山詩改定
次聮又佳又佳上下二句大小氣力停匀自是
實事魚鳥亦指隱居而言晦庵詩云我是湖山
舊主人歸來魚鳥便相親意亦如此或以爲形
容道體之言則恐渉扵太深上下承接不來未
知是否大凢文字不厭改患改之不多耳惟改
方䏻到妙處而發之易者恒不䏻多改比見閣
下扵此詩畧不經意以爲當終置之不復改此
詩雖不改亦無害但不知其扵他文如何深以
不及對靣一扣爲恨後得此𥿄然後知閣下非
吝扵改而改之益善日令児軰誦此二句以爲
喜昔者嘗聞歐公作一小簡反復改之有改至
八九次者歐公期扵言者也其不苟有如此冝
其傳之逺也吾人大抵以不專之學方其爲之
也鹵莾潦畧而不自知又何恠夫古人之不可
及也推之凢事亦莫不皆然盖非止作文一事
而已使囬謹此奉瀆不罪不罪拙作末一章属
意尤切尚未知何日可遂此約男女一大俗縁
比扵軒冕外物誠未易盡湖山之盟信如何也
江山魚鳥何處非吾樂地閣下既以此自信而
無疑扵㒒望終賜之首㫖
　　與王樂用僉憲
以詩之盛莫如唐然而世之大儒君子類以技
目之而不屑效焉則所謂詩之至者果何人㢤
㒒扵此道未嘗一得其門戸㝷常間聞人說詩
輙屏息退聴不敢置一語可否問其孰爲工與
拙罔然莫知也比歲聞南亰有荘孔易者䏻自
樹立扵辭不一雷同今人語心竊喜之稍􁂗而
問焉果岀竒無窮及退取陶謝少陵諸大家之
詩學之或得其意而亡其辭或得其辭而遺其
意或并辭意而失之盖其所謂夙生暈血終欠
一洗之力而又愳其見譏扵大儒君子終所謂
技不可曠歲月扵無用故絶意不爲凢學扵㒒
者亦以是語之而無有疑焉者矣
　　又
執事懐抱利噐退處林下者㡬三十年晚用薦
者復起爲䑓官岀臨嶺海首舉盛禮酹扵亡妣
墓前逺近聞者興嘆不肖孤無任感徳愧謝之
至一峯先生墓木拱矣執事言必稱一峯豈但
思慕之不忘而已亦将以一峯平生念念不肯
忘天下卒莫逹之天下者小試之見道之可行
耳夫士能立扵一世或以道徳或以文章或以
事㓛各以其所長其岀處語黙進退去􁂗不䏻
皆同亦不期扵同也執事安扵所遇不求其迹
之似其未慊扵用者姑置之以其䏻者用之而
益小心焉幸甚幸甚某病且老無足爲世用或
能爲執事紀録一二成績以昭示後代慎無曰
人莫知我也過辱厚愛謹此復制中不果自書
　　又
惠州孔子廟作者不自爲記而以委諸人某屏
棄筆硯事于今三年矣呉秀才請試之不亦左
乎國㓕臣死歷代之常堂堂華夏夷狄據而有
之非常之變也遇變而死爲君義也爲中國死
内夏外夷春秋大義也故大之大之者謹之也
文山與張陸同祀扁曰大忠謹書法也今廟于
海陽直取文山所存與其所遇拈岀碑之以風
勵百代其亦可也不必襲大忠之名與厓山同
也拙見如此可否幸裁之幣金留面謝奉和佳
作三章近以附五羊驛送去不審經目否餘不
及
　　與左行人廷弼
片腦大惠也前此寄示傑作兼喻以風水所冝
感慰之極不審比日起居何如秋且盡矣拉何
山人駕扁舟岀扶胥口東望羅浮鐡橋之勝遂
登飛雲訪朱明洞天此其時乎因想足下䏻飄
然自適益覺某之匏繋扵病爲可厭也近藁十
數首録在别𥿄早晚東逰則此𥿄或可随行有
至飛雲頂且令從者歌之爲我通一語扵山靈
也呵呵黄秀才行令犬子專此馳候基茗山蕉
貧者之獻于人止此勿笑
　　與光禄何子完(先生/門人)
乆别想念無已比年承貺不一張秀才南都還
又承寄到坐几一事老拙毎日飽食後輙瞑目
坐竟日甚稳便也好事者或借出效爲之多荷
多荷近陳汝學報子完即日謝事歸矣不知其
實非也昔者致幣扵定山者儀多不足非子完
誰其助之然以爲求文者可也爲老拙非也諸
公始作嘉㑹樓白沙以地參焉耳記者自有其
說子完嘗一日在館下顧不䏻以謙恭自䖏掠
他人之羙以爲巳有耶竊爲子完不取也子完
出處語黙進退之冝子完自知之非老拙所䏻
與也獨憂定山先生平生故人或因子完之言
而爲斯文留意焉則未免爲識者所議且笑之
矣故具此白餘不悉
　　與羅一峯
大忠祠碑皎皎烈烈見先生之心矣可嘆可賞
諸生蒙薫炙歸來又是一畨人物多荷多荷三
峯叙文并諸作實有意思但恐入未得禪耳先
生欲理㑹著述及諸外事莫若且打疊令我潔
潔凈凈先生平昔所篤信者非朱紫陽乎非全
放下終難湊泊是紫陽語否門中有鄧秀才可
試問之幹異児也一日千里寧不厭家鷄耶一
笑餘不具
　　遺言湛民澤
孟子見人便道性善言必稱堯舜此以堯舜望
人也橫渠見人便告以聖人之事此以聖人望
人也吾意亦若是耳竊附孟子橫渠之後彼何
人㢤予何人㢤有爲者亦若是文王我師也周
公豈欺我㢤區區之意在覧者深思而自得之
既以寄民澤亦以告有志扵門下者咸得自勵
而日勉焉非但爲羙言以恱人也
與平湖語連日不如與賔州一尺簡易曰𥘉筮
告再三瀆瀆則不告此敎者之事夫豈有所隠
㦲承示教近作頗見意思然不欲多作恐其滯
也人與天地同體四時以行百物以生若滯在
一處安䏻爲造化之主耶古之善學者常令此
心在無物處便運用得轉耳學者以自然爲宗
不可不著意理㑹俟面盡之
民澤足下李世卿書來問守䑓者老朽以民澤
告之冷㷔并騰殆出楚雲之山盖以勉世卿使
求諸言語之外如世卿可惜平生只以歐蘇軰
人自期安䏻逺到賢郎在病可徐徐而來眼中
未有䏻奪公楚雲手叚也五月十二日䂖翁書
此學以自然爲宗者也承諭近日來頗有湊泊
處譬之適千里者起脚不差将來必有至處自
然之樂乃真樂也宇宙間復有何事故曰雖之
夷狄不可棄也今世學者各標榜門墻不求自
得誦說雖多影響而已無可告語者暮㬌侵㝷
不意復見同志之人託區區於無竆者已不落
莫矣幸甚幸甚楚雲雖日望囬萬一髙堂意有
未安亦未可率尓行也珍重草白民澤進士
章乆處危地以老母在堂不自由耳近遣人徃
衡山問彼田里風俗㝷胡致堂住處古人託居
必有所見儻今日之圖可遂老脚一登祝融峯
不復下矣是将託以畢吾生非事逰觀也三年
之䘮在人之情豈由外㢤令之人大抵無識見
便卑闒得甚愛人道好怕人道惡做出世事不
得正坐此耳吾軰心事質諸鬼神焉徃而不㤗
然也耶病中不欲多言幸以意推而盡之未可
草草也五月五日石翁書復民澤侍者
民澤足下去冬十月一日發來書甚好日用間
随處體認天理著此一鞭何患不到古人佳處
也章自去秋感疾迄今尚未平昔者髙堂未傾
病轍叩天願少假之年今廬岡之木且拱吾何
求㢤其未忘者衡山一念而已皇皇靈芝一年
三秀予獨何爲有志不􁂗其可念也夫其亦可
嘆也夫廷實近多長進但憂其甚銳耳子長病
且愈曰髙音耗亦無黄巾納婦舘中惟一之與
服周敎諸孫海北汪提舉向慕亦切作懐沙亭
扵海上此外有脩古書院冷香橋之作所費不
少恨無以成􁂗之耳民澤在郷安否禍福原扵
人情不可不仔細察也謾及之不一一戊午季
春三月𥘉二日䂖翁在碧玉樓力疾書
　　與荘定山
李上舎囬辱賻帛爲感承口諭比年手足作秋
風痺尚未全愈今專托范生徃視未知此生能
了此疾否耶聞諸李學録之子數日前謝病䟽
已上甚慰翹企自古賢人出處不同世多議之
此豈衆人所䏻識㢤太虚近徃來石洞否向揮
使處不奉簡因見爲道下懇病中不一不一
　　又
不意㐫變太夫人奄棄榮飬前九月龍克温報
繼又得周文選書連𥿄不勝驚怛仰惟先生孝
徳純備不幸際此荼毒心死形留何可想儗伏
願撙哀自防勉副憂禱某支離之人不堪走哭
束芻之忱可見于此惟照察不具
　　與張廷實主事(先生/門人)
盗走海上及今不即料理令盡絶後難圖北方
信息不到耳竊以爲憂也順徳人謗李世卿由
呉獻臣王嶺南恠李世卿由某多言孟子曰愛
人者人恒愛之敬人者人恒敬之今之愛人者
人惡之敬人者人侮之與古不同置之勿復道
矣緝熈携家謁選不過白沙以書來别今有一
簡復之昨見范䏻用道定山事可怪恐是乆病
昏了也出處平生大分顧令児女軰得專制其
可否耶吾意定山爲窘所逼無如之何走去平
湖商量㡬日求活一齊誤了也緝熈畏天下清
議苦不肯承認耳今此簡與之更不道著一字
大海從魚躍長空任鳥飛何與吾事耶謾及之
　　又
孫侍御屏置公事千里一顧别後連枉數詩不
可謂無意扵區區者惜其所急者筆札間細事
某且引之扵道旣有以復之矣又慮薄俗不可
處喻人亦難不知我者且以我爲慢㑹間以一
言擴之使彼此有益幸甚幸甚
　　又
來詩感憤之速足慰所望著此一鞭無難扵天
下矣他人讀拙詩只是讀詩求之甚淺何足與
語此也抑猶有未盡者更諷詠之千周燦彬彬
兮萬變将可覩神明或告人兮魂靈忽自悟雖
拙作之淺陋能以是法求之恐更有自得䖏非
言語可及也犬子應科在省百凢可告敎之幸
毋吝
　　又
承示䟦語推之欲其髙反之欲其實用心扵内
者如是以示一之亦未灑然讀至贈行之作則
歛袵嘆賞不已林郡博何日過五羊不留一字
耶舶司昨遣呉瑞卿携所作雲窩圖至白沙題
云若個丹青可此翁雲窩自有主人封扁舟一
去無消息黄鶴樓前望五峯衡山之興勃然矣
未審開春䏻便行否耶湛民澤近無一耗廷實
䏻過白沙一話爲慰然未敢必也
　　又
陳留市隱使不遇陳后山黄涪翁一市傭而巳
耳雲谷老人李孔脩非吾廷實吾安知吾郡有
二賢士㢤得手書讀之喜而不寐所惜者拙疾
拘綴而雲谷巳老雲谷将不可得見則雲谷之
所有者吾安䏻揣摩之而得其真耶獨孔脩妙
年如廷實所稱非俛首當世之人也萬一他日
徃來雲水之便庶㡬一接其緒論以信吾廷實
䏻知人善取友以爲快也把渡人去復此病倦
不多及
　　又
承喻求靜之意反復圖之未見其可若遂行之
秪益動耳惡在其䏻靜耶必不得已如來喻搆
所居旁小屋處之庶㡬少靜耳適與容一之論
李廣射石没羽曰至誠則金石可開又舉荘子
語云置之一處無事不辦此理殊可恱顧今老
矣惟日孳孳豈能及也并此告
　　又
得正月廿日書百錢自喜貧者說金學能以此
自檢其過人逺矣甚賀甚賀斬釘截鐡工夫當
自益但須由其道耳由其道而徃無逺不至也
或謂廷實氣髙好自是不䏻下人比觀與民澤
諸作殊有意思未必盡如或者之論也大抵虚
巳極難若䏻克去有我之私當一日萬里其它
徃來踈數不計也睡起憒憒不多及
　　又
譬之謌曲遺響直唐調耳近見偶拈諸作斬新
以爲絶倡而何求和者多耶百凢如人飲水冷
暖自知老朽所望扵賢夫豈淺淺㢤此㨿景元
口告李子長懐集之行恐未免内顧之慮䏻照
之否石翁白廷實地曹
　　又
數旬來無一的便故不奉問後山不意騷擾崐
岡之焚玉石雜䖏䏻無誤傷者乎承示諸作驟
看似勝前細㸔詞調欠古無優柔自得忘言之
妙看來詩真是難作其間起伏徃來脉絡緩急
浮沉當理㑹處一一要到非但直說岀本意而
已此亦詩之至難前此未易語也文字亦然古
文字好者都不見安排之跡一似信口說出自
然妙也其間體制非一然本扵自然不安排者
便覺好如栁子厚比韓退之不及只爲太安排
也據拙見如此不審然否世卿修志邑中近方
下手其行恐在冬春之間厓山之逰不遂約秉
常早晩可得一㑹否近稿頗有之倦不多録俟
續寄
　　又
簡復張君席珍足下㒒知秉常秉常知足下故
不待面知足下過人逺矣老拙無所爲但碩足
下軰䏻樹立扵世俾斯文有頼幸甚幸甚蒙示
諸作徤逸可愛但得稍入規矩乃佳耳拙稿數
篇録去以代靣語浮謗未息老母眠食不忘甚
無聊不多及
　　又
時矩語道而遺事秉常論事而不及道時矩如
師也過秉常如啇也不及胥失之矣道無徃而
不在仁無時而或息天下何思何慮如此乃至
當之論也聖人立大中以敎萬世吾儕主張世
道不可偏髙壞了人也重作别章感感夜坐第
二篇佳復時矩對病之藥也蒼梧歸後人事益
冗煩暑爲災起倒不供行期尚在後八月也都
憲有意催促緝熈廷實只在明年春夏間行耳
俟面旣
　　又
近來弊邑夜㓂甚扵前日有盡殺一家十餘口
者矣地方如此不可不蚤爲之所况有大扵此
者乎意欲􁂗省城内求一地頗幽僻且寛廣及
此時築室奉老母居之適得白洲口信亦惓惓
以此爲言與鄙意正合需者事之賊見㡬而作
不俟終日可也幸爲我裁之數日後令児軰詣
左右聴處分也所欲與語非筆札所䏻盡非相
愛深者告且宻之切嘱切嘱
　　又
半江改稿翻出窼臼可喜學詩至此又長一格
矣前軰謂學貴知疑小疑則小進大疑則大進
疑者覺悟之機也一畨覺悟一畨長進章𥘉學
時亦是如此更無别法也凢學皆然不止學詩
即此便是科級學者須循次而進漸到至䖏耳
近稿録在别𥿄别後所作惟此耳緝熈諸稿覽
畢還一字章復廷實心契前日半江遣子來白
沙拜謝至則仙舟行矣幸照
　　又
章因起倒傷煩諸疾乗之自汗耳鳴心氣虚損
肌膚由是不實得七月五日書承養生在去其
害生者章之病多自取由不介意生死故一切
任之今則末如之何矣古人漏舡之喻良有以
也他日見雲谷丈人試爲叩之曰閭丘之命将
懸扵豐干之手屈平數語盡攝生之妙或者知
之而爲之弗蚤終亦無𥙷扵漏舡不如探嚢中
一丸與之又恐分薄縁淺者無以當之如何書
中㫁制平湖去􁂗章亦未敢率爾盖一時事體
所関萬一有甚難處者非但欲存忠厚而巳俟
更得其曲折詳細是非不難見也别𥿄報袁徳
純來按治陳邦伯死扵道路此扵天命亦何所
増損而使人動念耶是豈無害扵生終不如坐
忘之愈也
　　又
近得林子逢書頗悉平湖履任來消息大都(是/雅)
不勝俗寡不敵衆非但所執者古之道祖宗來
制典昭昭亦依不得了可歎可歎緝熈此岀固
不得已終是欠打筭聞去秋九月巳在告此直
圖歸計耳别無分付也秉常想巳􁂗道前承寄
手䟽賻帛謹已拜領感感歐太素傳好章舊亦
聞郷里有此人但不得其詳耳周文都如省託
渠一訪雲谷老隱竟以疾弗果此老自世外恐
亦未易謁也溽暑不審體况何似朋友凋落交
道陵夷士風頽靡莫甚此時置之勿以汚筆墨
可也
　　又
左廷弼遺來白金二十两簡中疑似若只岀扵
東白借助之意則㒒巳辭之矣㑹問爲叩其的
還一字東白販𥿄失利故不欲受
　　又
曩辱佳章并賀儀媿感千萬李世卿行時諸友
追餞倥􁰢不及奉簡亦謂與世卿相知不待面
安事簡耶世卿闊逹善評文想青燈對榻髙論
層出麗澤之益多矣更兾寛廣以來天下不一
之善别有贈章勿愛垂示
　　又
承示諸作以拙者觀之近體可驟看乆看則别
古選纔看便不似不知平日與秉常論者何如
以吾子之才加以涵飬之力乆當得之未用催
促也拙庵記文字議論好非拙者可及但不知
較扵古人情性氣象又何如也更須自討分暁
大作規模不堕落文士蹊徑中乃佳也九月四
日章復廷實廬墓詩若未登卷請更作
　　又
近作皆已經目詩不用則已如用之當下工夫
理㑹觀古人用意深處學他語脉徃來呼應淺
深浮沉輕重疾徐當以神㑹得之未可以言盡
也到得悟入時随意一拈即在其妙無涯毎見
所作只是潦草如忙中應事無味可味大畧如
此難一二指點病痛處欲告又恐見難而止反
爲所沮故不欲輙言耳子長亦未有捉摸撞來
撞去不知如何用心也如李世卿平日自負至
論詩則以爲甚難不敢出一語亦近方得覺也
秉常南亰寄來諸稿讀之不䏻竟又不知所養
者近來何如也别𥿄録去拙作閑呼子長共讀
之懐世卿末一聮以問容一之亦不能了知音
者真難得也正月人日石翁書復廷實侍者前
柬相逹見漢清嘱勿漏恐倉卒生謗也草率石
翁云
　　又
半江十詠接引意然有次第前後一一相照求
柬所爲作一䟦爲此號者謝徳明居邑之南郭
疇昔有桓温少年之習喜其勇扵改革閉戸不
出與俗交者四年矣郷曲徃還忠扵門下者也
䟦中畧見此意然亦不必專繋其人也若興動
和拙詩亦可不必䟦也髙作毎見跌蕩可喜但
不知置之古人文字中䏻入得他規矩否如王
節婦墓表只以信手冩岀古之作者意鄭重而
文不煩語曲折而理自到此等䖏似未能無少
缺也何如觀其言可以知其人彼沉酣世味者
泥滓滿腔又惡可與論此㢤讀漳州功徳碑絶
句别𥿄録上两山先生一笑得便即寄去也餘
不悉
　　又
承屢寄示近作得之憂病之中雋永之味咀嚼
不來㝷常喜言詩值小煩惱開卷釋然今則末
如之何矣合是障得重後與物扞挌非干詩力
弱打不破也蔵之篋中以俟他日披閱
　　又
文祥兄弟繼逝甚可憫也存者季弟諸姪䏻不
墜其家業否文祥始從湖西㳺頗見意趣後爲
仕進累心遂失其故歩至不得一第而死是亦
命也夫人生㡬何徒以難得之歲月供身外無
益之求弊弊焉終其身而不知悔惜㢤頑姪景
鍾最爲老母所愛今之亡也正如來詩所謂柰
何柰何老朽此旬來體中頗熱甚無聊不一一
　　又
李世卿(承箕也)不逺數千里來訪白沙朝夕與
之談英偉特逹鄙陋當世欲扵聲利外立脚者
非但文辭之工而已期過秋方還嘉魚因便䏻
一來㑹否耶
　　又
柬所寄興壼字韻下五首遣辭寛緩稍就沉著
可以望作者之庭矣謂非學力可乎自餘皆不
及此至日在病數首近日方寄到近作皆勝舊
聲口與拙作相近可愛可愛晦翁自云𥘉學陶
詩平仄皆依韻閉門两箇月方得逼真自古未
有不專心致志而得者更望完養心氣臻極和
平勿為豪放所奪造詣深後自然如良金羙玉
略無瑕纇可指摘若恣意横爲詞氣間便一切
飛沙走石無老成典雅規矩蕩然識者笑之台
字韻首句以閑字易眠字何如間字韻第二句
當改途字韻俯慙作每慙佳目昏筆駑不䏻一
一
　　又
乆病未脫體猥蒙督府鄧先生數年知待之厚
無以報之甚懸懸也昨承見示和荅督府見寄
髙作病中牽勉次韻一首少見區區近見邸報
亰師戒嚴正求才如不及之時也東山先生爲
天下属望不見起取甚以爲疑故末聮及之雖
受饒舌之誚所不敢辭也國家安危所繋全視
用人如何耳且如我两廣地方雖逺然用人小
大得失事體則無二致人才有無顧作興如何
耳倪指揮可用之才乆𬒳誣在獄人共惜之當
道處分如此因循不决下人不免有疑且将以
倪某爲覆轍而怠扵立事此事雖㣲所關扵國
家用人之機當轉移以救一時之弊則甚急也
若見督府言次可及無吝一言謂此能分理一
人之冤尤未也有益扵地方用人有益扵國家
不可不慮也切嘱切嘱
　　又
得定山三月九日書云扵是月告病不識此㡬
發之早晩在考察前尚有一分之說在考察後
則更無說矣拙詩云百年将滿日心亂不成詩
易曰見㡬而作不俟終日竟何謂㦲據如是殆
不可開眼衡山之行吾其可已耶緝熈書中怨
非已者云一渉䆠途即爲棄物天下固有棄之
者矣章何敢棄朋友也報帖即封寄緝熈雖非
所喜然不可不報也五月十八日石翁書于碧
玉樓雨中廷實閱此簡畢有便轉寄民澤可也
　　又
省城之遷不决緩急無所歸决恐于累扵人今
歲創脩祠墓凢五處財用竭矣不如且置之近
聞緫督之請扵上萬一東山復來地方可以少
安亦未可知也廷實念我深不自知其傷扵饒
舌昨見白洲憲長問何以不决老朽不敢盡言
正爲此也盖有離世樂道如戴簡以居東池之
地然後可當弘農公之賜主之以鄭公司馬在
康節則可無康節之才與量豈不爲識者所譏
乎有可得之勢無可受之義取舎之間甚不茍
也亮之亮之
　　又
承示楊栁之曲情蹙辭盡㡬不可讀樂莫樂兮
新相知悲莫悲兮生别離騷人真得此心所同
然耳沿途遇便風得一字爲慰慎無若區區之
懶也近來弊郷東西盗刼連夜白石譚蘭雪一
家遭害馬黙齋軰剥床以膚可畏之甚眼中惟
倪舜祥可委捕盗一事顧今無可告語者未信
而言将不免扵人之我疑况扵欲取一善之長
而遺衆疪之短主者豈䏻聴此一夫之言而遽
爲之予奪㢤但爲郷里憂盗之至不得已而有
言耳見子長寄定山先生詩可是率爾定山豈
可輙寄以詩耶後生且存取謙退此進學之地
也仁夫㑹間多爲申覆見示諸作實有意思更
不奉字章白廷實從者
　　又
前後寄到病中志喜及冩懐諸作讀之嘆曰進
修在我成我者天也两山先生識量終非時流
可比前此廷實不以出䖏之義告豈非惑耶今
而後父子間自爲(知己/他人)莫䏻與也幸甚幸甚漳
州功徳碑絶不類時様文字亦一竒也中秋食
冷芉腹中作痛連日痛已當爲作絶句詩寄漳
州託林蒙庵刻于功徳碑隂以彰太守之羙可
否俟報
　　又
近承寄示手稿讀之比舊稍勝莫有悟入處否
秉常亦毎有新得大抵辭氣終欠自然廷實乗
快時有觕硬處不類此情性所發正在平日致
養到醇細䖏則發得又别章告廷實侍者稿通
五𥿄看畢煩寄秉常以代一簡
　　又
秉常近㑹否何乆不聞耗也前承録示贈安指
揮詩序讀之令人快意亦一時傑作也章閑居
和陶淵明古詩十餘篇一二篇中頗自以爲近
之欲録去一笑未䏻也廷實近作詩否不必作
不必不作道固爾也近看祭鱷魚文作絶句云
刺史文章天下無海中靈物識之乎可憐甫李
生人世不及潮州老鱷魚録去一笑
　　又
袁侍御無病暴卒扵龍川其跡可駭不審當道
何以處之張兼素一病遂不起昨見李僉憲云
此訃得之朱茂恭侍御當是的耗也天道扵善
人如此如國家何平生交舊凋謝殆盡聞此殆
不䏻爲情也哭而爲之緦踰月乃已聊以申吾
心而已两山先生近眠食何似服藥見効否古
今庸醫誤處方殺人如麻此不可不慎也非乆
遣犬子徃奠徳純先生不知柩行在何時便示
一字近稿奉寄廷實見意承惠書已悉近况行
人告急不及奉簡惟心照
　　又
右稿寄東所收閱病乆轉覺淹淹無以自觧倘
還一字以自廣是所望也卜者多云此病至立
冬節脫體立冬在今九月二十四日去此不逺
今病如此恐未爲的断如何如何只得順受而
已此外更無他可仰廷實将安爲我謀㦲淹病
之餘聊此草草
　　又
承欲學詩自古未有足扵道而不足扵言者也
學人言語終是舊套子長病小愈曾親見之否
耶子長服黄栢不死必且以黄栢爲有㓛諸君
爲子長憂黄栢也白沙村裏老人呈縣發去渡
船一夫造言百啄交扇亦有數乎㦲數旬來左
手足不仁毎扵中夜起坐卜者謂必至大雪前
後疾乃可平是亦數也寳安道白日殺人可畏
北方信息近復何如民澤還増江非乆龔志明
亦還潮地方多虞朋友各散萬一不免避㓂之
行柰何病卧山樓如在井底凢有聞但頻示數
字切望切望九月十三日章簡復廷實足下送
丁一桂詩不可不作􁂗附來登卷石齋書
　　又
承喻岀䖏與迯患兩事此重則彼輕足下之論
偉矣但須觀今日事體所關輕重大小酌以淺
深之冝随時屈信與道消息若居東微服皆順
應自然無有凝滯孔子曰知㡬其神乎今以衆
人有滯之心欲窺聖人至神之用恐其不似也
更似他日面論以决之見示與時矩詩痛至然
知其不䏻囬矣惜㢤先夫人挽詩不詳善行只
如此亦何益扵死者聊以紓足下哀思耳奉去
苑筆書通六𥿄凢書視筆楮工拙固不䏻工也
勿訝
　　又
廷實守道無求扵人携十數口在路日飯米一
斗何以給之使内不遺扵親外不欺扵君進退
取舎㮣以義此古人難之非直今日也自廷實
别去毎念廷實至此世之論人物者觀其外而
遺其内以是爲非以非爲是者多矣在人自審
處何如古人不必盡賢扵今今人不必不如古
但當日勉其難勿輕自恕此則區區所望扵廷
實者不敢不盡也李子長在館中已半月梁貢
士告行草草奉此不䏻悉不䏻悉别詩奉懐廷
實世卿録與世卿𥿄此不再書
　　又
傳曰道在邇而求之逺事在易而求諸難又曰
行之而不著焉習矣而不察焉終身由之而不
知其道者衆矣聖賢敎人多少直截分暁而人
自不察索之渺茫求諸髙逺不得其門而入悲
乎次韻廷實見寄二首其言因廷實而發非專
爲廷實也
　　又
承録寄近稿讀之作者如是豈易得然便謂之
然竊恐未然不審廷實自視以爲何如也言詞
不能盡人詞氣足以見人有諸内形諸外識者
觀之思過半矣故老朽嘗謂文字之學非也學
豈在詩耶廷實資甚明敏當以古之立言者自
期彼汲汲扵人之賛毀無病而呻吟若是者亦
何與論斯理也病中不多及
白沙子卷二(終)
白沙子卷之三
　簡
　　與陳進士時周
時周水菽之養自垂髫迄今三十年韓退之稱
孟東野無田而衣食事親左右無違混混與世
相濁獨其心追古人而從之時周盖有之矣時
周別去益思時周平生履歷之難大畧與老杇
同而又過之求之古人如徐節考者真百錬金
孝子也頃歲有荅林府主夀老毋生日詩云有
母年齡暮逢辰喜懼深多儀焉敢郤揣分故難
任錦叚拈香拜仙醅洗盞斟獨慙非節孝未了
百年心因事惟賢寄不足扵詞詩中發之盡矣
抑聞之子不私扵親非子也士不明扵義非士
也賢者審擇内外取舎之冝以事其親愛日之
誠而無不及之悔在我而已
　　與袁進士書
足下去青山登黄甲一旦取貴官如反掌人皆
華足下而不知足下之不樂乎内足下之心形
扵書尺足下之辭甚直誦之揆之凢足下之事
無是非可否得失足下一一具言之足下過扵
(時人/逺矣)或錚錚自許其不欺反岀足下下雖然足
下慷慨自任不䏻吞炭爲啞以取容扵時則将
大聲長鳴扵仗馬間乎此非㒒所敢聞也緝熈
坐青湖山三年矣徳孚旦夕過我其問足下也
告之
　　復林府尊
順徳令來辱書承以送東山先生序文属之㒒
東山先生愛百姓如己子百姓戴之如父毋徧
觀當世未見有如此者㒒所目擊序奚冝辭顧
㒒平生拙學扵岀䖏語默有不容不致其愼者
不敢不告也㒒扵送行之文間嘗一二爲之而
不以施扵當道者一則嫌扵上交一則恐其難
繼守此戒來三十餘年矣苟不自量勇扵承命
後有求者将何辭以拒之㒒聞愛其人必欲其
羙㒒之辱愛扵執事不可謂不厚獨扵此厚未
之察耳伏惟執事終始此愛不強其所不䏻幸
甚幸甚有李某者嘉魚人近自其郷來白沙其
人東山先生知之其爲文有氣采㒒譲之慷慨
特逹樂聞人之善而樂道之㒒謂執事倘可以
此文托之乎然否惟命
　　與黄太守
聖天子即日命下拜端守黄公叅政病夫某聞
之喜連日病夫與公舊故䏻知公剛方有力䏻
集事使得髙位以行其志以有聞于後病夫之
心公之心也能勿慶乎謹具羊酒菲儀帕一方
絹一疋以表下忱伏希鑑納
　　與張太守克脩
邇者修建祠宇墓亭各已有緒實頼仁者廣濟
之力知感知感竊聞治郡以嚴令下而人爭趍
之無敢後者向去買木人不知所裁木𬒳雨漂
流者民之負約者一切冝置之而以聞扵左右
夫利乃衆人所趍義則君子所獨萬一以我故
干累扵民非細事也告乞巳之千萬之懇自茲
以徃更不發人買木亦乞明示該縣将來切嘱
切嘱制中不他及
　　與丘蘇州
辱書知起處甚慰㒒以疾病跧伏海隅比扵縉
紳徃還中非平昔素知不敢輙上問多罪多罪
承喻周翠渠守廣徳有聲因記曩歲周侯贈賀
克恭詩云黄門仙客歸遼左少室山人憶嶺南
我亦塵埃難乆住木蘭溪上浣青衫周侯後以
進士留亰以書來番禺㒒次韻戯之未及寄去
周侯㝷守廣徳㒒以不能黙默而竊喜周侯之
有爲又喜先生䏻與人善益思周侯所以處扵
克恭與㒒之間其始終去􁂗可不可之權先生
盖未知之也爲絶句一篇并前次韻録去以發
千里一笑
　　又
自閣下領郡去亰師與㒒不相見者五年矣閣
下䆠業益進㒒沾疾來凢百事不如昨今羸然
一衰氓矣常常思慕閣下然但意其在黄耳不
知其去而爲蘇也比者獲手敎承先府君棄世
已乆閣下復守此大郡豈無悲忻終闕吊賀不
罪不罪閣下秉好徳之常性有成物之羙意辭
氣所發藹然盛大如閣下之心逹之天下有餘
也奚論一郡㒒扵是不䏻不一賀非賀閣下也
賀蘇之人得賢守使鰥寡孤獨者得其所也雖
然閣下不以行道自任而以養親爲辭㒒扵此
盖又不䏻無疑也郡凖古封建爵爲諸侯岀入
備五馬之容刑賞行一郡之政邦之安危民之
休戚無不繋也孟子曰有官守者不得其軄則
去言不可濡滯也㒒聞之君子之事親也盡其
在我者不必其在人者苟吾之所爲不畔乎道
不愆乎義則其爲孝也大矣禄之失得弗計也
閣下以爲何如朱侯詩䟦向何䖏批判幸飛示
㒒在亰時居仁嘗通一札但未識面耳梁石克
恭皆㒒平生所深望便中聲意爲感
　　與鍾地曹
所卜新兆形勢甚具穴甚的竊料其中當有好
土昨日所見止是膚淺䖏更冝深掘見之但不
及水泉儘深無害盖土色羙惡不同氣亦随之
而異乗其羙者則吉乗其惡者則否此可理推
不可拘泥塟法淺深之文如范越鳯云凢穴冝
及一丈外則不爲草木之根所及其說亦似有
拘若掘止八九尺間見有好土不止則傷龍若
深掘而無好土則無如之何今限以塟隴冝淺
之說恐其下實有好土而或爲浮面粗惡所隔
則舉全地而棄之矣可不慎欤程子以土色光
潤爲地之羙塟家以驗土色爲辨吉㐫捷法此
不易之論可以黙會矣况此山來势極是雄猛
必得融液之土方為全羙亦不可草草也
　　與林春官
辱書乆未謝今者寄到手札并手扇二握仰仭
來忱可勝愧感閣下以六品之秩居部官非禄
仕明矣要䏻脫外榮樹立㓛名天下共責望况
扵㒒者㢤㒒非不願爲此顧無閣下之才與閣
下之位矧今髪日就種老逐病來病與懶遭扵
世間凢百事脫落盡故扵左右期之耳承諸公
起居甚慰周先生爲廣徳得人心稍稍前此丘
蘇州書來亦謂如此可賀可賀徃者亰師與廣
徳歩月閑談異日或岀或䖏必相料理今日閱
此𥿄罷因記木蘭溪上浣青衫之句不覺呵呵
遂成拙詩梁石終爲廣徳州木蘭溪上水空流
詩中徃昔三人共海上如今兩鳥囚給事易爲
清靜退山人真脱網羅愁如何皂盖不歸去應
爲蒼生未肯休以爲使廣徳及克恭軰見之當
發一笑故併録奉左右倘逹之諸公亦足當一
簡也
　　與呉惠州繹思
㒒腐儒也生嶺左四十又七年矣乃無以自見
扵天下頃因一二軰流妄加推譲扵有所不爲
之中置賤姓名焉執事從而齒録之乃不自矜
重具酒與幣勤一介扵千里賜之手札而問焉
㒒何足以當此慚慚悚悚然㒒之所以不辭扵
執事非昧於自度辱執事使也徒欲以廣執事
之心使天下稱執事者以執事爲有禮且曰執
事扵不賢而譽且禮之况其所謂賢者乎亦昔
人請自隗始之義也郡大封也太守大官也當
風化未還之日獄訟日䌓幸而主者不敢怠扵
其軄疲神竭知夜以繼日孳孳猶恐弗及如此
者今之所謂賢守也執事光明磊落優㳺而敦
大規模氣象逈異常流使勤扵聽訟矣而又不
遺其本焉此㒒所以乗風而知慕覧幣而弗辭
其心盖又有激扵此也若夫君子進爲君退爲
親進退可否之機執事研之熟矣㒒何敢仰疑
扵萬一㢤使囬并此布悃不罪
　　與汪提舉(弘治戊午/月九日作)
白沙陳某啓千里一緘由辭以得意足下垂愛
之至非尺牘能盡章何徳以報之承示近作足
見盛年英邁之情大抵論詩當論性情論性情
先論風韻無風韻則無詩矣今之言詩者異扵
是篇章成即謂之詩風韻不知甚可笑也情性
好風韻自好性情不真亦難強説幸相與勉之
知廣大髙明不離乎日用求之在我毋泥見聞
優㳺厭飫乆之然後可及也人自海南來者称
足下事功之偉阮從事至益聞所未聞足慰翹
企雖然局扵見聞者未必知也如修古等作誠
羙矣人徒知慕修古之名抑孰知修古之實(之/著)
扵今日者何如也觀徃可以知來一真一切真
得其門而入者無逺弗届也慕竹記文章心許
之病未䏻耳足下欲顕其親扵無竆豈專待是
耶白洋真境想像不來別𥿄塞命良慕髙尚耳
不多及
　　又
足下事㓛之竒襟韻之勝安得一寄目扵冷香
以盡作者之妙今之畫圖䏻令武夫俗吏見者
莫不鼓舞称快况吾人㢤雖然非病夫意也病
夫何足以當之足下以是心求進扵古之人庶
乎無逺之不至矣嘉貺不一照領録來諸作毎
讀一篇輙欲奉和而病未䏻慕竹記文大書表
墓均之未可牽勉小詩四首録扵卷中徒扵阮
從事過江門一次依准還海上耳髙明必䏻亮
之李世卿期我扵朱陵沈督府書來問行張東
所巳辦一杖双屨随我顧今病势尚未可動餘
無足道者
　　與顧別駕止建白沙嘉㑹樓
執事未有不以公務而止弊邑者今日之事欲
爲名敎樹無竆風聲扵後代而姑托始扵㒒以
爲之名伏惟按治廣東侍御熊公掲名嘉會選
䏻集事一人使相地白沙問扵我府主林先生
以得執事遂盡聞扵我藩憲諸老先生倡斯和
之興一役而衆論攸同舉一義而多士知勸百
餘年間嶺海之内未聞有如今日之盛者也顧
㒒何人俾以虚譽濫竽斯㑹區區不勝感激愧
悚之至執事以才識卓異見重扵時諸公誠信
而委之㒒愚以今地方多虞民苦力役斯亭之
建雖以賢別駕主之然寸土尺木不無勞費在
民願執事再加䖏分以復按治之命苟可已之
不但紓民之力而負且乗之譏亦且不及老杇
以貽玷諸賢尤見執事相愛之至也幸甚幸甚
　　又
山樓小搆清白俸餘之助得之公不以愧謝士
詘扵不知巳而信於知已此㒒所以毎受賜而
毎不辭扵公也雖然厚徳不可以不報尚友古
人永矢一心進以禮退以義不受變扵時俗近
之則可親逺而望之益光此㒒所願望扵公如
是若徒以身爲溝壑無所規益舍巳循人與時
势上下非㒒之志也鐫者偶有所適碧玉樓詩
刻俟復寄所示從吾先生送張廵檢詩何不類
平生之言也分惠諸児軰及諸士友曆日分付
一一感公盛徳并此爲謝
　　與余通守
某啓今日里長付到黄曆五夲前此寄來郷試
小録一本具有封識已一一驗領疊辱台貺豈
勝榮幸某夲田野之人濫竽士列凢扵公卿之
門惟知尊敬盡禮而已不敢随衆奔走以負其
𥘉其有賜扵某者既扵家中拜受更不進謝惟
炤亮不具
　　復胡推府
辱書英特不群之氣溢扵言外而其中耿耿欲
與世抗尤扵詩焉見之前數日托倪指揮送去
手書弗及想未逹也承以得卑官爲喜古之善
䖏困者如是雖然未若忘之愈也忘之都無事
矣詩本温厚和平深沉婉宻然後可望大雅之
庭執事之作其果近之乎如其未近則當易故
求新増其所未髙濬其所未深然不獨作詩爲
然也卧病餘旬不能舉動感兹逺別又重違左
右強勉數𥿄不能佳也不審何日離省區區馳
戀之私想䏻亮之書墨并此謝
　　與左知縣
章啓頃者欲留一飯爲他客所併別去匆匆一
語不䏻究至今惜之黎生來辱書兼多貺硯石
之竒尤爲難得昔伊川先生以一詩酬王佺惠
藥傳之至今明府善爲邑使百姓歌之老杇雖
不習扵辭尚䏻爲明府執筆作循吏傳傳之天
下後世以為羙也明府寜不許我耶瞻奉未涯
謹奉啓不宣
　　又
昨來枉顧老夫胸中又著一左明府矣由鄧生
之言知明府遺愛仁化已多今者僯封得此賢
牧幸甚幸甚老病林下毎聞四方郡縣得人輙
爲生靈喜况目撃其人乎公程還日過白沙少
留片餉細話平生志業以慰老懷是所願也
　　與順徳呉明府
頃者從事至辱書貺爲感適姜仁夫在坐不即
裁荅仁夫說足下縷縷去歲首夏李世卿過白
沙至臘𥘉始別閑與論一時人物世卿亦以後
進之才稱足下章扵足下所存不待書而悉也
念昔蒼梧之會潦畧㡬扵失君矣顧今乃蒙不
鄙瞻望清光扵咫尺得非幸欤章衰疾不岀足
下拘扵官守未有相見之期惟當洗耳林下以
冀僯壌頌聲之來足下将不以循吏之事譲古
人也
　　又
岀䖏語黙咸率乎自然不受變扵俗斯可矣以
張梧州先生與獻臣近日所爲章皆未得其詳
不敢懸(决/是)非俟靣盡
　　又
梁生至辱手書具審𬒳誣事今已釋然甚慰明
府惠愛在民民以是報何耶凢天損之來吾無
以取之可以言命矣唐中丞称潘時用之賢悼
鄒汝愚之死小抑大扶朝低夕昻張梧州之扵
督府皆可謂知已之遇夫復何憾承一一示明
府豈徒羡彼者耶陶邦伯才䏻集事威䏻禦暴
便可當一面之寄其它未敢輕議大抵用人不
求備議者謂中丞公人物一大鑪冶百錬之則
真金岀焉順徳小邑治之不難而有難者其誠
乎誠則不言而民信無爲而化成觀扵明道先
生治縣則可知用智之不足貴矣承下問不敢
不盡明府以爲何如
　　與趙明府
平後山碑文㒒已謝扵陶公非敢有愛扵言也
夫文以紀㓛必書首事主後山之役者誰乎今
秦公已去存者兩府皆非知㒒者也孟子譏未
同而言此豈止扵未同而已耶一二十年來㒒
與人爲記序等文多不過十數碑而已爲陶公
者半之謂㒒扵公有所擇扵言乎必不然矣司
馬公作相欲除諫官而難其人問扵伊川先生
不對公曰岀扵子口入扵光耳何害伊川終不
爲言之語黙要自有當也若不問可否惟以相
與之宻而責之言伊川爲不忠矣㒒廢退之餘
恐收歛之不謹以取罪累實非有他也惟執事
亮之
　　荅陽江柯明府
頃者有胡秀才來謁白沙䏻道執事志行之羙
章多病少岀扵執事無一日之雅聞秀才言爲
之動容起敬已置執事扵東南十郡内賢守宰
之列所謂生(而/民)愛戴之死而民爼豆之以此期
待陽江而注仰之人矣䝉辱手敎承已表識張
太傅墓又扵墓前搆祠祀之與厓山同幸甚幸
甚以今觀之執事所作皆風化首事㝷常只是
簿書俗吏取辦扵目前耳何嘗望見陽江脚板
耶祠記某當作昔聞秀才言執事表墓建祠某
已心許執事矣顧今拙病未䏻脫體少延歲月
爲之未晚也病倦不䏻具大状使囬聊此復餘
不一一
　　與任明府
昨蒙枉顧感感一談之頃愧乆病未得脱體精
神不䏻自逹愧負何限雖然造次間已覺明府
英邁之氣岀扵人上者可畏可喜異時當爲賢
宰牧有聞扵天下後世新寜之民一何幸欤今
日又蒙多貺之及感怍感怍以新作之邑遇新
除之令凢百政令皆自我岀未有壞扵前者事
機之㑹如此亦可賀也老拙以爲天下之事成
之惟在威信威信一立無事不可爲苟無威信
則無其本難乎其立政矣明府裁之病倦執筆
匆匆不䆒所欲言謹此布謝而已惟照亮幸幸
　　與曹知縣
執事去新會二十年矣何由復見執事日侍貞
節堂延接四方賔友與言昔者土木之興衆工
一日具舉執事悉心扵名敎常在人目雖不見
猶見也堂成而執事觧官堂今存而老母下世
俯仰今昔情如之何恭惟執事才足以立事勇
足以行志而竟不爲世用或云見曹長官扵亰
師或云退而家居慷慨如平時欲致一書慰執
事無可托者男子盖棺事方定士所遇有時焉
耳鮑叔有聞扵後代以其䏻真知管仲也雖不
仕齊有功九合諸侯一匡天下鮑叔賢之烏乎
世復有斯人乎執事以某之言爲然則凢世所
汲汲而後見者皆不足以望執事亦非所以厚
執事也李世卿還嘉魚輙此奉候粗布二端表
逺忱制中不多及
　　與梁知縣
三郎囬能道漳平𥘉政甚慰懐仰居下而䏻獲
乎上事功将日大聲聞将日著可賀今之從政
者豈必盡如古之人但髣髴其一二世必以良
吏目之矣又能始終表裏無間将來必大有可
觀幸卒勉之老拙之望也比者小廬山茔封粗
畢逺煩致奠哀感可涯竒娘子毋計各安好漳
平風土想與此間無甚異惟善調攝勿令生疾
惠絹感感耳邊常得好消息不用寄物也
　　與鄺知縣兄弟
丁明府彦誠今之良宰官也遺愛在邑邑人思
其徳欲爲廟以報之此義舉也吾軰當爲之倡
今附去䟽文一首幸留意冨者多助貧者一錢
勿棄大要見此舉報徃勸來岀扵民心之公庶
㡬光明正大可以傳逺今卜地在白沙里社前
與嘉會樓相望亦其平生所樂逰之地晋題真
蹟尚在壁間吾知其必享也
　　與林郡愽(先生/門人)
近連得緝熈两書烏乎尚忍言㢤平湖別家踰
十年官滿來歸不見仲氏見母夫人豈非幸耶
再如亰師謁選未及一載歸哭几筵前有􁂗禄
之請而人見疑後有終養之圗而母不待且母
與褒之恩孰重章謂哭子之愛尚可割哭母之
恨無時休不肖孤不丐　先帝之仁寜免終天
之憾耶緝熈孝禀自天豈無念母之誠因斗升
之禄以求便養無難䖏者特於語黙進退斟(酌/早)
晩之冝偶欠一决遂貽今日之悔而世之議緝
熈者多矣當是時雖使一恒人非沉酣利欲得
已不已者處之亦必不䏻不爲之動心而變色
况賢者乎自兹以徃緝熈其皎潔磊落不爲混
混之迹所以慰慈靈扵地下而觧群惑扵當年
如毛義(焉/可)也若不理㑹此䖏則大錯二十四州
鐡打不􁂗矣素辱厚愛計必不見訝是以盡言
之定山近日之出誰實啓之其意云何希垂示
江西來日者未過白沙銀瓶嶺合塟只看年月
利否餘不用問人憂病中未由奔慰謹奉䟽不
盡欲言
　　又
子逢家人至得書具審太夫人以正月六日祔
于竹齋府君銀瓶嶺之墓褒亦祔焉爲慰是月
三日章亦奉遷先考墓于小廬山與先妣同處
日者云是歲官交承之日百無所忌遂用之居
䘮不䏻免俗多此類也君子所以報其親盖自
有其大者顧吾之所立何如耳來喻知孔而不
知毛老杇所望扵賢非欤此翁明年滿七十世
寧有七十老人發狂著書與故舊作炒也有言
無𥙷扵人之不足託扵靈龜以正朶頥而不知
止耶李世卿自嘉魚來與湛民澤徃逰羅浮今
殆一月矣未知所得何如老杇亦欲深潜逺去
爲終老計此間民日變爲盗地方多虞白洲李
先生爲卜地扵省城破數百金古人之事不意
今復見之顧今暮景所冝落莫耳目之用不息
事随日生委餘齡扵㝷常喧囂之境恐卒不䏻
成其羙未易裁也歲首白沙嘉㑹樓成白洲李
先生遣人走定山求記比得南亰李學録書中
間報荘驗封以去秋八月履任㝷得疾卧家至
冬間發此書時已聞定山将出謝病未審然否
想欲知故及
　　又
碧玉樓上聮句云大海從魚躍長空任鳥飛吾
以待時之人可也聖人不爲也吾以待門人子
弟不已薄乎有不得不然者免怨而已緝熈抱
耿耿于玆㡬年今發扵此適有客及門求見不
暇詳荅然大畧具矣如何如何
　　又
違闊日多忽枉來問不啻如珠貝之入手也亡
兄不幸早世十月在殯後此尚二十日始充就
窆積痛成疾章不足念如老母何承少寛之喻
伏𥿄摧咽頃者與子逢書中間一二近况與悼
秉之等詩想次苐經目矣餘非靣莫究主考閩
藩令譽藹然可賀可賀傳聞郷試録好文字想
皆出總裁之手恨未及見耳別𥿄見示奏草此
事在今日不言而去揆諸易果不當欤夫以無
所著之心行扵天下亦焉徃而不得㢤老孺人
之旁計未䏻猝離而平湖之斾亦難乆晋不審
何以䖏之區區注仰之私與月俱積録近作一
二見意早晚能一過白沙否耶景雲如桂陽未
返張憲僉日夕至學景易惟課訪是急諸姪營
塟事徃候無人惟加照
　　又
承諭進學所見甚是超脱甚是完全病卧在床
忽得此柬讀之慰喜無量自不覺呻吟之去體
也終日乹乹只是收拾此而已此理干渉至大
無内外無終始無一䖏不到無一息不運㑹此
則天地我立萬化我岀而宇宙在我矣得此覇
柄入手更有何事徃古來今四方上下都一齊
穿紐一齊收拾随時随處無不是這箇充塞色
色信他本來何用爾脚勞手攘舞雩三三两两
正在勿忘勿助之間曽點些児活計𬒳孟子一
口打併出來便都是鳶飛魚躍若無孟子工夫
驟而語之以曽點見趣一似説夢會得雖堯舜
事業只如一點浮雲過目安事推乎此理包羅
上下貫徹終始衮作一片都無分別無盡蔵故
也自兹巳徃更有分殊䖏合要理會毫分　縷
析義理儘無竆工夫儘無竆書中所云乃其統
體該括耳病中還荅不周言多未瑩乞以意會
前此所諭命之理以下數段亦甚切實有味愧
不時復草席香各領賜感感
　　復梁二敎伯鴻
尹秀才至辱書兼拜汝帖之貺感感足下病不
䏻任官貧不䏻供母迂不䏻入俗直不䏻干人
足下持此孑孑何以度世㦲承欲挾卜以逰足
下設言之以自遣耶将仰給扵是如昔君平之
爲耶頃者何廷舉在胥江開卜肆竟無一人售
者足下聞之否耶此非愚慮所及足下善自謀
之無令古人笑今人也顏淵季路皆可師法聞
足下有少田業勤耕而節用可以不死雖甘㫖
之奉不足亦士之常分揆扵道義無不安也舎
此而他圖心日勞而困日甚足下其如命何㢤
人還匆匆聊此復不能悉
　　與湛民澤(先生/門人)
來喻與拙裁意不相渉無恠乎前此之多言也
乆居扵危不在仕止之間盖嘗两遭不測之變
㡬䧟虎口矣不得已爲謁銓之行所以避之非
岀䖏本意也吾子其亦聞之否乎平生故人朱
少保李閣老潘待詔徃徃寄聲以不䏻去離此
邦爲懼假令見㡬而作當不俟終日遑恤其他
特患不得其時耳康節詩云幸逢堯舜爲真主
且放巢由作外臣然則百年之遇冝未有今日
所恨子孫世家于越老杇亦欲爲後人立少基
緒使可傳也目今要建㡬祠宇修㡬墳墓政恐
小祥在轉瞬間若更因循措辦不來更一轉瞬
大祥至矣吾事不了柰何柰何憂病相持歲云
暮矣安知其終不汩没扵塵土耶區區可疑者
吾子其深亮之
　　又
飛雲之髙㡬千仭未若立本扵空中與此山平
置足其巔若履平地四顧脱然尤爲竒絶此其
人内忘其心外忘其形其氣浩然物莫䏻干神
逰八極未足言也承羅浮之㳺甚樂第恐心有
所徃情随境遷則此樂亦未免俗樂耳黄龍朱
眀不可居吾之此心已在祝融之上矣吾非厭
近而求逺顧民澤何以䖏我耶世卿録去近稿
二幅可以代靣語不具
　　又
碧玉樓卧病踰半月忽得手札讀之喜甚遂忘
其病也學無難易在人自覺耳才覺退便是進
也才覺病便是藥也眼前朋友可以論學者㡬
人其失在扵不自覺耳近因　衰病精力大
不如前恐一旦􁂗木平生學所至如是譬之行
萬里之途前程未有脱駕之地真自枉了也思
扵吾民澤告之非平時澷浪得已不已之言也
倘天假之年其肯虚擲耶附去藥錢一百煩手
丸寄渡子囬景雲在病也
　　囬祝主簿
未拜一顧之勤此貺疊至皇恐皇恐閣下以至
公待民使一邑受賜則惠之所及廣矣豈獨某
㢤夫公必有養而後䏻某扵今日之賜不敢不
受亦不敢不譲所以廣閣下之廉以養公也僣
率不罪
　　與寳安諸友
章衰矣齒髮日變于舊亡兄属纊之𥘉老母哭
之欲絶積憂之餘面足俱腫由某獲罪于天不
死延禍同氣以上累于髙堂痛徹骨髄如何可
言諸君不遺老朽慰之連尺撫状不勝悲哽傾
感之至子逢別𥿄具得平湖履任之詳可歎可
歎彭澤不折腰扵督郵平湖不屈膝扵當道樂
則行之憂則違之古今一揆也數日前閱甲辰
舊詩改贈平湖章云偶從道路得行藏南北東
西又此郷滄海一身堪此逺平湖數口爲他忙
江山舊宅香株老籬落西風荳角長小與先生
分岀處扶晋窓下細抄方又改次章頷聮云到
手閑官如䖏士從頭詩卷又江湖去秋與張進
士唱和絶句云不求老馬在長途誰道乹坤一
馬無伯樂未來幽薊北憑君傳語到平湖諸詩
謾爾豈遂爲之兆乎諸君其亟椽㰖山之室南
川之歸無日矣景易今秋不免随俗應試非得
巳也家貧不能日給無可仰干扵人一也祖母
年髙氣衰悼徃憂來懐抱作惡􁍒得一觧可以
慰觧二也是児賦分已定責之以越常之事必
不䏻堪三也功服不得科試程子據禮言之當
如此亦古人常事耳在今日可以望扵賢者而
不律衆人也若曰祖父䘮在淺土雖服已除亦
不應試此又過今之人逺甚子逢自量力爲之
孟子曰持其志無暴其氣爲之而力弗逮反暴
其氣矣秉之在獄安否禍變之成非一朝夕今
日之事不知秉之平生費多少麯蘖醖醸來也
爲我謝平湖秉之雖竆使甘心觚翰如蔵用軰
低佪扵里塾寜有此惜㢤
　　與鄧勝之
勝之足下自頃歲寒舍一話別去未嘗忘但懶
作書耳春𥘉聞太夫人委蛻又闕一䟽多罪多
罪㒒之心事惟足下知其無他則知㒒之交扵
人者如是使世之知㒒者異扵足下㡬何不斥
其簡而怒且譏耶足下勤勤于㒒之意毎見徳
孚與語未嘗不増戚戚扵胸次顧足下之所欲
爲者其機未始不在我如足下亦何所不至慎
勉之母以畏難止也承枉隂陽家諏日等問㒒
不究其得失然大槩以爲術家之書其說主扵
禍福故不冝盡拘盡拘則害理聖人無是也吾
徒作事冝何所法守聽命扵術家之說而我無
所可否焉㒒竊爲今人不取也小五星等書自
地理家秘而不傳然其說亦動静两端而止耳
足下将求之不一耶反求之吾心以觀其會耶
抑徒寳愛其術而思蔵其故𥿄耶足下欲之必
有其指不愛一言以慰懸仰幸甚幸甚
　　復李世卿(先生/門人)
圭峯山靈相候已乆何濡滯爾耶世情不可盡
徇盡徇則失巳與諸郷老龍興寺舎相對竟日
孰與置一榻扵圭峯爲足快也邑中山水白龍
玉䑓最勝諸前軰有賦詠可盡收拾志中慎勿
留意拙作爲世卿累也切嘱切嘱昨晚陳伯謙
過白沙出示與僧文定詩頗有援捄意不審聞
扵邑主否封去某近作記文一首據拙見詞格
不古終傷安排不知世卿以爲何如朋友間評
論文字在扵求益奚事虚譲爲讀畢還一字示
可否乃老拙所望扵世卿者也
　　與賀諮
賀生秀才得生書把讀未半亟呼童子使召犬
子來讀之何生之言似乃翁也幸甚昔在長安
日過乃翁生時方毀齒能知两翁意見輙呼曰
我老先生來矣坐則置生膝前橅生頂與乃翁
語至今𡵨嶷可想生猶畧記老先生面目乎味
生之言其志逺且大恨生不生南海又恨風疾
支離老脚不䏻及逺冀一見生容止接生言論
有疑相與對面折衷之何可得㢤里生陳紹裘
行託以告區區禮闈之㑹可必否耶
　　荅陳宗湯(先生/門人)
得宗湯六月十日書書中作字太竒老眼不識
服周讀之以告我耳丘侍御取道還閩過白沙
留語竟日獲聞考察事詳微侍御宗湯索我扵
黄雲矣周憲長半辭之頃詘已信人洞見肺腑
二公爲天下惜人才公去取同此心也侍御尤
拳拳扵桓温問孟嘉之一語噫何愛人之無已
也宗湯念之一時交㳺東顛西覆民澤可期逺
到西望衡山神爽飛去然自去秋感疾迄今未
堪舉踵餘亦無足顧者所須縣誌謾徃一冊世
卿爲此書盖亦自以爲未足云
　　與周文都(先生/門人)
來喻具悉畜來始末前此未知也昨日簡中言
偶與之合耳然不害爲義也非子來死扵道路
乆矣度來之心不肯舍子而之我來若自計口
不違主之命是亦報主也吾斯納來矣來雖小
所以䖏扵來大者存焉吾此心是也此心滌之
則明物涴之則暗此吾所以不敢茍扵子也傳
曰以友輔仁
　　與梁貞(先生/門人)
肺病外感則風内感則煩調攝之方莫先虚静
秋舉逼人能置之否耶戒鄺珙之覆轍念老朽
之狂言惟在正
　　與羅冕(先生/門人)
得五月十九日手書具審比來侍奉吉慶徒以
老朽旦夕徃來于心憂之深言之切有如吾服
周者乎老病不勝䘮頼諸友之助亡妣得安小
廬山之兆迄今茔封粗畢遣人去買藤縣木歸
建茔前小屋爲祭亨之所立祭田使人守之孝
子欲報扵親之心如此而已耶痛㢤無可議者
矣溽暑不可䖏近遷上碧玉西偏病稍輕扵昔
幸未即死吾子無爲老朽戚戚也官窰牛啇云
扵館中便畧此見區區不能悉
　　與鄭文吉
章之内兄羅經水母湾人金成之義主翁也内
兄存日窘甚棄其居第還車陂死無子遺二妾
女一居孀一在其室其困日甚今欲取來白沙
恃愛干瀆倘遇人船之便先令金成走車陂取
至廣搭附來白沙極感極感頃者市藥之費遣
人致之不及裁謝
　　又
金成役者借勞一日盖有弗獲已者實恃知愛
瑣瀆爲愧外氏零替之餘一坏土賴以僅存雖
在螟蛉吾敢藐焉公且随力剪拂之不但金成
之徳之也茶果盛惠前此藥資感感不別裁謝
山茗二褁表枕
　　與黎潜蕭倫(先生/門人)
先妣不幸卒扵今年二月十六日即日茔封甫
畢穴在小廬山圖新書舎旁某以衰疾執䘮氣
息奄奄如賔客知舊徃來記一忘十間獨扵潜
也倫也思之不置二生之思我從可知矣愛之
深言之切老朽何以荅二生之拳拳發憤進歩
一日千里
　　與趙日新
乆不見生一日得生手書如吾予館中不知其
在羅城也去白沙㡬年味生之言欲再見白沙
而不可得甚矣生不忘白沙也憂病之餘泯泯
黙黙可爲他人言者念生忠信之人可與共學
然問之者未切告之者無序生雖有求扵我其
何𥙷扵日用乎賔陽陳掌敎可人也可一通之
餘不具
　　與太虚
太虚師真無累扵外物無累扵形骸矣儒與釋
不同其無累同也太虚尚䏻覔我扵衡山否耶
別𥿄録去舊稿試爲我誦之章非䏻言者太虚
豈俟多言㢤
　　與鄭舉人
昔錢宣靖公推官同州有冨民亡其女奴女奴
父母訟于州州命録事參軍鞠之録事實貸扵
冨民不獲乃劾冨民父母共殺女奴罪應死公
疑其獄晋數日不决録事詬曰若受冨民錢欲
出其死罪耶公笑謝(宻/使)人訪求女奴得之則免
冨民父子扵死知州以公雪冤死者數人欲爲
論奏其㓛扵朝公固辭曰若水但求獄事正人
不冤耳論功非本心也且朝廷若以此爲若水
㓛當置録事扵何地耶録事詣公叩頭請謝公
曰獄情難知偶有過誤何謝也㒒毎讀書見此
等事未嘗不歎息古人用意之厚而平生區區
所存亦未多愧頃因田土細故與足下有言足
下遽賜之手札辭亦費矣假令質成扵官司尺
寸壌得未足爲喜而此事一白則直在已而曲
在人斯自慚耳㒒非不願爲古人之髙特事有
專主義不容扵自遂惟足下亮之而已
　　與鄧球(先生/門人)
韶廣相去未逺一問不通今㡬年悵想無巳即
日蒼頭至辱手書并惠米布諸物具審雅履佳
勝志業日新爲慰某奉毋之外無他况惟益衰
耳首夏湖廣嘉魚貢士李承箕世卿者過白沙
甚聦眀有文章晋白沙數月不忍別去議論間
頗覺有益恨足下不與同也眼中朋友求可與
言者不可得世味之移人者不少大者文章㓛
業然亦爲道之障為其溺也足下茍有見扵此
幸甚幸甚章所欲告扵足下者非尺牘䏻盡
　　與趙夀卿
蔡三兄弟欲求夀卿長蓢田耕住以舊扵我佃
故求通一言惟裁之不可則止亦無固必也謝
伯倚近至白沙以前所托通好扵李氏者委之
唯唯可見人心所同也知之
　　與周用中兄弟
天地自然之利人得而取之何分彼我使諸子
姪如老杇何所不譲使老朽如諸子姪亦何所
不爭向義不如就利尚徳不如用智朝三暮四
口與心違強之以其所不能則怨諸君豈不謂
然乎今只以鄭明府所書劵爲實更不問其是
非但據用中用到價銀若干老朽願償之如此
旣不獲罪扵鄭又不負用中諸子姪亦可以釋
然矣觧紛之䇿莫過扵此諸君其亮之
　　與李孔脩(先生/門人)
子長乳瘡當一塲重病今脫然矣聞之慰喜頼
朋友之助先妣得安小廬山之兆即日茔封甫
畢三月而􁲍禮也亦時也始以吾爲殯宫論者
紛紛今帖然矣寝食夢寐舉安事不揆諸道徒
人言是狥奚可㦲未有㑹晤之期惟加愛
　　與苑規(先生/門人)
近有人自南亰來承定山先生偶得右手足風
痺之疾近雖小愈尚未脱然欲求養生之術非
能用莫能盡之以此相托定山平生故人老而
嬰疾可念可念䏻用定山之交亦不可謂淺淺
者何愛一行如能用寄跡山水間去來自由自
此至彼數千里坦途計日可到然亦不敢必盖
行止非人所䏻頃來衡山之約如許又可固必
耶專此馳問倘蒙金諾先乞飛示早晩須一至
精舎啇量切望切望
　　與趙汝䕫
即辰聞舜英護母夫人䘮歸矣逺道無虞幸甚
幸甚但未審几筵安在何䖏近來邑里中夜刼
之盗横甚可畏冝得一稳便處無水火盗賊之
虞方可停柩此送死苐一義君子見㡬而作時
義當然幸自裁之勿奪於浮議憂病中未由奔
慰想䏻亮之
　　與董子仁
前九月得周文選書知子仁乆乞省家居多賀
多賀又云在髙亦養病歸或不可起不審此語
何謂前此獲手敎及克恭書感歎屢日凢百且
置之勿論只平生問學一事極索理會不可悠
悠人一身與天地參立豈可不知自貴重日與
逐逐者伍耶某奉別後更無他惟一味守此盖
信古人所謂自得者非虚語今幸老母粗康地
方無事日夕與二三友討論所未至亦殊不厭
惟有志者少薄俗振作尤難日邁月征良可憂
耳聞羅先生杜門廣昌張内翰會講西山克恭
闢書齋扵後圃靜坐皆不以病癈學子仁何日
復亰尚希一札以慰惓惓某自春間一病自汗
到今尚未脱體臨𥿄牽勉言不䏻盡惟亮察
　　與張聲逺(先生/門人)
乆不得字去年託賀官人徃一𥿄尚未卜沉浮
一別音耗便爾難得可歎可嘆秋試㨗否不足
憂喜謾欲知之耳時用孑然客帝亰忍寒餓二
十年爲毋家不去誠亦可憫萬一了此心事不
東入呉即南走羅浮與児軰下上四百峯頭采
蕨亦可供也謾思及之此日病正愈臨𥿄不復
一一
　　又
得正月十日手書悲憤填𥿄㡬不可讀平居相
與論議慷慨未始不以外生死爲逹填溝壑爲
賢一旦臨大故不可堪忍之時尊卑疾病盈室
家無錢財作何措置况扵東呉反􁲍水陸數千
計亦不下二十金所費将誰仰耶勢利風馳朋
友道缺昔人所䏻者例不可望扵俗軰如某一
二粗知抑皆所謂旋渦裹佛不能捄落水羅漢
柰何柰何情切事違心邇人逺撫𥿄興懐徒增
悲怍惟亮察不具
　　與譚有蓮
比日家僮自貴里來承口喻欲爲小孫田議婚
以平卿之孫女平卿善士與古愚先兄㳺處亦
通家也幸甚幸甚第恐傳言或誤好事多魔扵
是叩諸蓍得大過之豫盖吉占也未審果如尊
意否夫量才求配聞之先賢計産許婚甚扵流
軰癡孫疑未中東床之選世業恐重貽西僯之
憂是以未䏻釋然扵鬼神之謀也專此馳白庶
㡬爲是一來倘不以疎外見疑拱俟拱俟
　　與陳徳􁂴
聞近𬒳繋郡獄懸切懸切計今當道多明察想
不加害扵無罪之人否泰數也勿過爲隕越人
不幸所遭有甚扵此者亦無可柰何且安心順
命善将攝爲禱
　　復陳冕
蒼頭至得書承貴恙漸平復喜慰之至更愼小
愈以赴秋闈之選幸甚幸甚得失雖云有命然
便委之命亦恐未盡今一科所取士若干多備
數一時耳安可據以自比耶如莆中舉子多真
舉子與僥倖㝷常者相去奚啻十倍如是而失
觧誦伊川之言以自觧可以無愧矣餘不悉
　　與舊生陳魁
生仰給歲月扵鉛槧瓶無􁏏粟以畜其妻子年
㡬六十益以疾病困以盗刼士一竆至若是㢤
昨望見生龍鍾如東田老人稍􁂗之疲頓與石
翁異者㡬希然與之論舊事冩平生扵我三沐
三薫之歷歷猶是也使我嚢中有九還大丹䏻
反老爲童與生共之庶㡬其成也可待生旣絶
望扵我矣我更望扵何人惟日孜孜斃而後已
生與我皆然復何道㢤復何道㢤佃者還聊此
復制中不具
　　與容一之(先生/門人)
㡬日不得至祠下眠食何如一之平時筋力倍
予今云瘠甚則老者可知矣古人處老有道䖏
病有道䖏死有道夫子曰朝聞道夕死可矣其
䖏之之道乎旦夕欲見一之與論之不審力疾
乗竹兠子䏻一至碧玉樓否耶專此馳問惟自
量
　　又
今日貴恙輕否老梁課好决定不死可無憂也
昨晚手書與陶公勸勿建書舎未見報札爲此
一事數日徃來于心殊無好况章因多病厭苦
人事决䇿徃平岡朋友間多不省事多言平岡
土瘠難望成田老母聞之遂阻此行柰何柰何
此非不忠愛扵我抑未知所以忠愛也平岡土
雖瘠然便謂其終不成田則又踈矣天下豈有
棄物而人欲争者乎不信人之言眼前事所見
徃徃如此可笑也何日可動到齋一話甚懸懸
也比聞足疾傷扵勞而發由老朽故今思之但
有慙負而巳柰何柰何先妣墓即日塋封粗畢
遣人去采藤縣木爲祭享之室使人守之立祭
田求墓誌事皆不可缺又不知人子思慕其親
而欲報之其大者安在耶困扵則限扵分盖亦
無可議矣近苦憂病相持無以自遣㝷思只有
虚寂一路又恐名敎由我壞佛老安䏻爲我謀
也付之一歎而已何日對靣罄其所欲言
　　與馬貞
前日舟中與一之談及神理爲天理萬物主本
長在不㓕人不知此虚生浪死與草木一耳神
理之物非但不可戀著亦其勢終不䏻相及扵
我何有伯幹病至此當大爲休置縦未至灑脫
地亦漸省得些撓亂幸而天年未盡便從此覺
悟神理日著非小益也老倦不䏻再省視令真
福往候以此䏻一開目否
　　與陳秉常(先生/門人)
辱書見勉勿斷酒肉扶養衰軀真情苦語足仭
拳拳頃者頼諸友之助先妣得安小廬山之兆
即日塋封甫畢遣人去采藤縣木爲祭享之室
立祭田求墓誌事皆不可缺又不知人子思慕
其親而欲報之大者安在耶限扵分困扵財盖
亦無可議者矣到亰見定山先生潘時用姜主
事問我以是告餘不敢嘱別𥿄所議禮想是但
老朽檢閱未得且置之病畏多言念吾子逺別
聊復此耳途次見東山劉都憲先生告厓山慈
元廟成甚完好因以先母訃告某在病不具䟽
　　與崔楫(先生/門人)
承示諸作見意思始者期民澤九月入羅浮(四/百)
仙峯依舊見之但不在脚底耳來喻不忘在學
幸甚但恐進退未决不立背水陣終難勝敵希
說勉之歲月不待人也李子長落水羅漢吾軰
皆旋渦佛耶何故無一人救之狶薟草果神效
當求識者致之感掛意某復希說秀才
　　又
某䟽不意先府君奄忽傾逝衰病多遺不時奉
慰罪罪比日寒甚想孝履如冝棄禮從俗壞名
敎事賢者不爲願更推廣此心於一切事不令
放倒名節道之藩蘺藩蘺不守其中未有䏻獨
存者也老拙所見多矣願希說勉之
　　與伍光宇
昨晩景雲歸具悉老兄動定某通夕爲之不䏻
寐覺得老兄此病非止疾痛之爲心害心寓扵
形而爲主主失其主反亂扵氣亦疾病之所由
起也今人惟知形體之爲害而不知歸罪其心
多矣心之害大而急者莫如忿争夫有所不平
然後爭爭至扵忿斯不平之至而氣爲之逆逆
則病生矣雖所致疾之由寒暑飢飽勞佚失節
居多而此之弗謹實吾自爲之不可不知也據
㬌雲所說老兄扵此一項罪過全未肯認全未
磨洗縦疾痛不積扵此氣家所関尤非細故林
緝熈所謂怡怡之說殆亦忠告之言也盍深省
之否則未有入道之期也不罪不罪
　　又
賤軀失養百病交集近過胡按察請敎以心馭
氣之術試效立見驗但日用應接事煩不免妨
奪工夫不精今欲自五月一日爲始以家事權
属之老母非大賔客令諸児管得及光宇未復
白沙借㝷樂齋靜居百日有驗即奉還也光宇
决䇿徃青湖則此屋亦須有分付某将來却是
東道非僦屋人矣呵呵
　　又
令晚叔貞兄弟過白沙適有客逺方來而賤疾
又作遂辭去晡時螟姪歸自南山具審比日遺
恙増劇皇恐皇恐天果無意扵善類耶未可知
也陳后山之詩一時人皆不好獨山谷與坡翁
知之卒䏻行扵世后山亦到今不死夫苟有可
恃雖死可也况未必死乎不具
　　與陳徳雍
某啓清江之去白沙㡬山㡬水一夕恍然與徳
雍先生葛巾青蔾相值扵寳林拍手笑語坐佛
燈前促膝嬉戯若平生不知其在夢也及覺始
悵然若有所失即復閉目入華胥㝷向來所見
一恍惚既不可得則又歎清江之去我遠徳雍
今存亡不可知况欲與之握手耶某別後况味
如昨但年來益爲虚名所苦應接既多殊妨行
樂耳平生只有四百三十二峯念念欲徃亦且
不果男女一大俗縁何日可盡雖云道無凝滯
其如野性難抝㝷欲振奮一岀又未䏻也徳雍
老矣頗復䏻記憶寳林昔日之言否乎臨𥿄不
勝悵惘
　　與李徳孚
某聞古之廉士資送其子有鬻一犬而足者今
犬之殖㡬何貧者雖有百犬不以資送鬻也不
鬻則耻之矣耻非其所耻何所不至甚矣俗之
䏻移人也别𥿄稱清門羅某何敢不從脫尚未
免芥蔕人言則莫若崇儉以導之令盡去俗様
異時資送之來白沙必勿晋一塵以累吾自然
幸甚幸甚凢此一聘之費大率不過十金但如
來敎則太近俗而惡無文故以釵與幣易之而
侑以羊酒不審以爲何如
　　又
別𥿄乞恕專擅聞老兄近復假舘禪林靜坐此
囬消息必定勝常耳根凢有所感便判了一箇
進退老兄今日此心比諸平時更稳帖無疑否
賤疾幸少脫體但㝷常家中亦被聒噪情緒無
歡大抵吾人所學正欲事事點檢今䖏一家之
中尊卑老少咸在才點檢著便(有/不)由巳者抑之
以義則咈和好之情扵此處之必欲事理至當
又無所忤逆亦甚難矣如此積漸日乆恐別生
乖戾非細事也将求其病根所在而去之秪是
無以供給其日用諸児女婚嫁在眼不䏻不相
責望在已旣無可増益又一切裁之以義俾不
得妄求此常情有所不堪亦乖戾所冝有也
　　與潘徐二生
去冬得二生手書半月置床頭日一展展時一
發嘆後生所急者何後生所畏者何轉瞬來便
都望三十四十不自激昻不自鞭䇿将來伎俩
又似拙者模様耳奈何奈何蕭先生書報近聘
岳家甥女可喜可喜然自是轉多事矣拙者正
在不了中自暁事者觀之未必不以爲憂也呵
呵
　　與伍伯饒
有牛眠扵此意中了了而不䏻使人信得伯樂
一顧増價十倍甚幸甚幸山人眼家人夢卜人
卜三事不期而合復奚疑謹此馳賀餘不具
　　與林蒙庵
某啓不聞問乆矣忽得手書讀之恍若蒙庵之
登我堂也昔者嘗一造蒙庵扵亰師則拜蒙庵
今思蒙庵而不見見蒙庵之書則拜其書如對
蒙庵焉嗚呼可勝慰㢤賢者之愛人也期扵(徳/不)
(賢者之愛人也期扵姑/息讀蒙庵之書知蒙庵)之愛我亦如我之愛蒙
庵也雖然有甚愛者有甚憂也蒙庵之愛我甚
其扵人也則憂㒒之自愛則憂其扵人也則否
憂其憂無憂人之憂其亦有以異乎蒙庵官于
朝也則行乎朝㒒之居山林也則行乎山林蒙
庵欲以其道施諸人㒒猶未免扵自治其不䏻
無憂一也在已在人則殊耳梁石時可之憂在
已者而亦爲人憂克恭則舎其在人者以自憂
是三人者㒒皆有慕焉而其憂不同又何怪乎
岀處之殊也蒙庵所稱胡提學亦如蒙庵之憂
者也彼其意以爲古之道不徴扵今則人不信
不信民弗從是固憂時者之所圖也其爲人也
雍容平恕樂善而忘勢其扵㒒也有一日之雅
焉㒒之得譽扵提學苟非其爲人之急亦朋友
相好之私耳非提學之心本然也蒙庵置之勿
言可也古之爲士者急乎實之不至今之爲士
者急乎名之不著周子曰實勝善也名勝耻也
㒒竊願與諸公共勉焉若無徃來音問之有無
各随所感應之冝䟽䟽冝數數不過乎情不弛
乎敬惟當乎時義焉耳此之謂易也必曰我無
利乎彼我勿言(不/可)也持此以廣䝉奄之意何如
　　與時矩(先生/門人)
宇宙内更有何事天自信天地自信地吾自信
吾自動自靜自闔自闢自舒自卷甲不問乙供
乙不待甲賜牛自爲牛馬自爲馬感扵此應扵
彼發乎邇見乎逺故得之者天地與順日月與
明鬼神與福萬民與誠百世與名而無一物奸
扵其間烏乎大㢤前軰云銖視軒冕塵視金玉
此盖畧言之以諷始學者耳人争一個覺纔覺
便我大而物小物盡而我無盡夫無盡者㣲塵
六合瞬息千古生不知愛死不知惡尚奚暇銖
軒冕而塵金玉耶
　　又
某慰言四月二十五日得黎三報悲惋連日太
夫人一旦厭世時舉不幸遭此痛極奈何柰何
今日之慟昔日之思何者爲怨何者爲憾縦浪
大化此徃彼來吾将校計其短長非耶溝填壑
委在我者一切任之而獨晋情扵水菽非耶賢
者力行巳志惟恐一事不底于道其䏻合扵親
者㡬何吾重爲時舉悲之老病支離不供走吊
惟強粥自大不宣
　　又
禪家語𥘉㸔亦甚可喜然實是儱侗與吾儒似
同而異毫釐間便分霄壌此古人所以貴擇之
精也如此辭所見大體處了了如此聞者安䏻
不爲之動但起脚一差立到前靣無歸宿無凖
的便日用間種種各別不可不勘破也拙和一
首奉去可一閲更将中庸首尾緊要處沉潜要
見著落却還一字也獻章書與時矩
　　與謝伯欽
聞子酣於闘矣老衰無䏻爲援請竭端末利害
爲子籌之知貪得之爲害絶禍扵未形上䇿也
不役一錢不損一人以直道爭之官府失得付
之扵數必不已而與之均焉中䇿也損財以争
而家日耗殺人以争而冤日積僥倖錙銖難得
之利自違鈞石不測之憂此下䇿也若能歸咎
扵已舎之勿争以分産悉推諸弟清修苦節以
立扵世如子才不岀十年天下皆服其義而仰
其徳令聞洋洋播於四方輝光赫赫流于無極
視平生不得意處如秋風之振木葉零亂脱落
無復芥蒂之蹟因敗成㓛此又䇿之竒者也諸
䇿惟上䇿省力而易行然已無及矣其餘可否
更請擇之
　　又
葫蘆甚羙山厨得此免乞僯之瀆感感聞近欲
遷居木洲求静可喜可喜然未若北角就田而
家尤便也韓子云恨入山之不深入林之不宻
去煩入靜當亦有漸乎未間閑來一話
　　與潘舜絃
儀禯一書訛缺板多一經先生與黄大理手校
便爲完帙野人平生際遇未有如此竒者敢不
拜賜空山深夜兀爾一榻撫卷即如對靣耿耿
逹旦
　　與庠中諸友
春𥘉承諸君枉顧属有哀事既不獲披接又不
果以時還謝多罪多罪近按察胡先生過白沙
青燈叙舊之餘輒及此方人士惓惓以爲已之
學望諸君甚盛意也某親領誨言不勝感感㝷
欲與諸君共言之賤疾固未及諸君方急扵秋
試區區迂闊之談恐難驟聽然又不敢淺窺諸
君而謂吾言之無益而不言也謹此奉瀆萬一
諸君之晋意焉
　　與僧文定
僧文定嘗參學四方坐関扵觀音山三年蓋廣
僧中之知者也偶以事繋縣獄慮是非之不見
察也懇予爲白之予以邑主楊侯公明必不妄
加害扵無罪之人予嚴干謁人之戒乆不可破
文定從西方之敎苟有得焉則䏻以四大形骸
爲外物榮之辱之生之殺之物固有之安䏻使
吾戚戚㢤示以是詩一戒持來三十年何曽長
揖長官前山僧若了西來意不把形骸乞世憐
　　慰馬黙齋䘮子
吾子得數之竒孰與孟郊孟郊産三子哭之連
日今吾子之哭凡㡬抑又有不盡同者焉郊爲
詩盡泄天地鬼神之秘而不爲造物所予不知
其後何如吾子厚積隂徳終必有鳯雛麟種降
爲家寳此未足深惜也
　　慰鍾五
令兄竟爲泉下客矣足下當甚悲痛令兄今生
㡬何矣眼中如此逝者不少又何足怪但人未
死前一日誰肯信著此事終日勞勞而不自足
及至死時便無可主張亦可悲也已拙疾未由
奔慰謾徃此𥿄惟足下亮之
　　與林時表
時表而代而父侍奉大夫人几筵何得舎朝夕
奠而來應試老杇聞之竟日不樂欲致一書計
已無及扵事遂不果比發去兖州訃否褒弟去
冬死北亰果然惜㢤適得尊甫翁濟寜四月望
日發來手書進退不䏻無遺憾矣奈何奈何老
母塋封甫畢未由遣人致慰幸亮區區緝熈行
時云到部須求便養而自去冬謁選至今年春
四越月矣授以山東兖州府敎授然後奏請便
親冢宰不許前此何不引例告選司當言而黙
欲焉待㦲舉措如此謂之不濡滯人孰信之冝
其不見許也中間揀選冡宰見怪假令不病将
不計其不便扵養而就選耶自古進退不决扵
内則其形扵外依違可否之間而欲人之不我
疑不可得也烏乎惜㢤　三卷(終)
白沙子卷之四
　墓誌銘表
　　封署郎中事員外郎魯公墓誌銘
公諱真字伯真別號素軒(右/副)都御史魯公父也
其先寧國之涇縣人洪武間大父以寜國守禦
民調戌南昌歸老于涇其子通寳由南昌轉戌
廣之新㑹因家焉通寳生公父保輗勤儉理生
實基乃家及公而新㑹之魯始大公長者𥘉𥙷
隊長卒伍爭較曲直不屑爲辯而以理譬觧之
恒愧服謝去扵所事尊貴人有過面折之無少
囬譲貸者告窘或索劵焚之正統間民虞黄賊
之患将至挈所有赴城老㓜扶携塞路守關者
爲不便扵民公力争止之曰城守所以扞民民
有急冝早爲之所奈何拒之旣而賊奄至城下
圍旬日不觧瀕海騷然官岀榜招諭民之從賊
者公使人扵常所徃還之地暁以利害所在使
民趨避之不疑由是得免扵兵患人至今徳之
公生扵永樂癸未某月日卒扵成化甲辰某月
日享年八十有二先是予歸自亰師未抵家前
一夕夢見公化爲嬰孺嘗夢數人爲嬰孺者輙
死未㡬公病遂不起嘻豈非數也耶公娶同邑
訓科周旋之女賢克相公先公若干年卒塟歸
徳里之鳯山子男六人長曰賢先卒次曰䏻即
都憲公曰英曰俊曰秀曰傑英秀皆義官俊未
仕傑陽朔訓導女二人適何宏葉蒼及公之存
孫男十五人曽孫㡬人夀祉子孫之繁人以爲
積善所致也都憲公由進士官戸部以其官封
公署郎中事貟外郎贈母冝人初有司命選武
衞子弟之良者入學公環眡諸子以都憲公充
選盖識之扵穉孺時也都憲巡橅甘肅公訃至
觧官歸薨扵路諸弟奉公柩将以今年丙午冬
十二月十九日合塟于鳯山之原以状來請銘
吾先子處士與公舊思先子而不得見見其所
與猶父也不銘公墓奚以辭銘曰源之華舒舒
柯之實纍纍人無固本兮草木弗如澤不竭兮
公之餘我銘示後昆兮勿替厥𥘉
　　朱君惟慶墓誌銘
君名惟慶字汝善桂陽外沙朱氏贈資政大夫
右都御史諱思諫之子故太子太保誠庵先生
之弟也君生三歲而孤兄弟二人同受學扵掌
敎凌先生某先𥙷太保儒學生貟次将𥙷君家
籍戎偏橋衞有司以君充戌母夫人胡氏謀盡
棄其所有以贖君君奮曰男子之始生也懸弧
以志偏橋戌扵吾何有貨以圖之不恤家恤(我/遂)
太夫人心室如懸磬使吾兄朝夕憂衣食之不
暇而暇爲筆硯憂乎於是毅然請行至則見者
無貴賤遇以禮不敢以常卒伍例視之其地有
横蠻黄一竒奪孀婦李氏爲妻君扵其夫爲族
兄弟李氏使人告難於君㫁一指以示信蠻知
禍将及亟餽金以冀免君叱以狗彘即日以其
状白於官捕蠻投衞獄死焉君僯盗者君知之
而未䏻徙盗憂不見容以所刼帛獻君從容喻
之於義火其帛盗亦感悟都指揮告某由是重
君為人将謀進之君一不以介意而獨以母老
哀鳴一衞憐之遂得觧伍以歸間(奉/太)夫人來廣
就其兄叅議之養遇塩啇餽白金百餘不顧而
去其在困也不自卑而失守其䖏亨也不藉勢
以徼利其才如此與太保俱學其不遷業扵戎
伍以需其成其亦可觀也夫君娶何氏生男子
四人恒亦選節女二人長適何紹箕次適胡紹
海君生扵永樂己亥十月十五日卒扵成化丁
未二月二十五日夀七十及君之存孫男十人
玭珸璠珂琨珦琯玠璝琚恒與諸弟卜今年十
二月辛丑塟君里之栗堆節以其状走南海干
銘扵予爲請者曰太保知先生者先生以太保
銘不可乎乃序而銘之外沙之族何以名詩書
先後著簮纓汝善可欲介以清匪我不學困于
兵搜抉幽隠爲君銘有譽扵試惟我徵
　　李子髙墓誌銘
君姓李氏諱昻字子髙別號鈍齋少孤奉母王
氏孝謹䖏于兄弟之間上順下友宗黨称之景
㤗庚午之秋母以兵革之患客死金陵君得報
慟絶失扵顛沛之𥘉不䏻捐生以赴飲恨而卒
予從何宗濂跡君甚矣君之所爲不足以盡君
之心也遭時擾攘母子兄弟異處君獨以一身
周旋其間恩非不足扵膝下而病扵仁愛非不
足扵同氣而竆扵智天地鬼神臨之親戚朋友
郷黨孰不知之而終不足以釋君之心至不能
暝目以死甚可哀也君與宗濂同邑里世居番
禺之沙湾宗濂乆從予㳺實君之子壻也與君
之族子珍撰述君之世次行實爲其子孫請銘
於予君名臣之後八世祖文溪先生忠簡公諱
昴英宗龍圖閣待制尚書吏部侍郎考諱彦章
君娶同里趙氏生子男一人曰元宗早卒女一
人適宗濂者是也孫男四人振綱振𥙿振安振
芳君之生以永樂甲申其卒以景㤗辛未二月
二十六日年四十八是年冬十二月二十八日
塟里之金釵山趙氏祔焉状稱君長厚恬静自
適喜讀書手未嘗釋卷尤樂吟詠春秋致嚴扵
祀事接人無親踈一以誠宗濂當不我誣也銘
曰生不足歸於天義不足何有於年烏虖子髙
之心匪我銘之而誰與傳
　　䖏士陳君墓誌銘
始者郡諸生馬龍爲其友陳東淵乞銘其祖父
處士忍庵之墓扵我生之言曰處士居増城之
仙村無聲色嗜好以亂其耳目無形勢奔走以
瀆其交際無是非毀譽以干其喜戚上下原隰
相地之便冝冝田亦田冝圃亦圃長鑱大笠徃
來扵蔗畦稻壠之間躬樹藝自旦至暮不少休
收田圃之入以𥙿乃家夫䖏士行乎無名以䏻
拓土業治生爲樂事故不知老之将至敢以是
請惟先生念之将無擇扵細大而卑之銘既而
東淵承其父永榮君之命來謁予白沙館之小
廬山精舎自冬徂春戀戀不忍別去余逰崖山
東淵請執杖屨以從余既與東淵凢所紀述令
一一録之東淵朝夕侍我側畧無一言及于銘
余亦重之乃命取馬生之状來考其世之粗可
知者始遷番禺之祖宋天聖間敎授南雄儒學
因家番禺生五子曰守寜者遷增城山羙村數
傳至朝奉大夫文徳有女適李忠簡公文溪先
生其中子曰汝霖爲縣尉縣尉以下至處士九
世其遷仙村自文徳始處士諱誠字致明質木
少言與物無競非横之干直受之而不報故自
號曰忍庵云處士娶伍氏曰永榮者其子也一
女適徐禧孫男三人東淵東沂東瀾處士卒弘
治戊申四月十三日年七十三永榮以其年冬
十二月某甲子塟䖏士于曾岡頭祖茔之左未
銘烏虖一善可稱也亦可傳也顧處士於余𥘉
無一臂之交與之銘以一馬生之言猶未也豈
不曰東淵在白沙館下䏻謹子弟之職事先生
于厥祖有光耶此吾所以爲處士銘也其詞曰
世無我遺安以隱爲世不我須其隱亦冝不求
異乎人不求合乎人委歲月扵農圃手足胼胝
既𥙿其身又以及其後昆則以彼之危易此之
安以遺之其不可也復奚疑
　　處士李君墓誌銘
㓜而䏻求父書扵死䘮顛沛散亡之餘長而䏻
誦朱文公資治通鑑綱目真西山文章正宗及
他書而不以媒仕進志非不立也才非不充也
冨貴貧賤愛惡之岀於已非與人異也父殁扵
官母挈諸孤匍匐萬里扶護來歸憂極成疴是
以不䏻去離左右旦夕與婦謀所以便母者母
痛亦痛母飯亦飯其兄慷慨嗜酒衆目之爲酒
豪一飲或盡酒一石每岀從所親飲自旦至日
晡既醉而歸率諸卑㓜迓扵途或徑至飲䖏扶
前曵後徐徐而随肅肅而趨莫敢少拂其意雖
以弟之貴竆公卿自視漠如足未嘗至公府若
是者吾謂之賢不可乎此故䖏士嘉魚李君行
實之著於州閭吾聞其子承箕之言也李氏之
先世自西江武寕來居嘉魚至名逺仕元爲譯
史君之四世祖也大父奐洪武間舉巡檢父善
敎諭叙珙咸以弟官贈至通議大夫副都御史
祖母熊氏母童氏惧贈淑人君名阜字元春伯
曰陵是爲酒豪非直酒豪扵義亦豪季曰田曰
郊田即所謂貴竆公卿而以其官贈三代者也
兄弟四人相爲師友而庭無間言君娶鄧氏承
芳承箕其二子也皆舉進士有名長女適王鉅
臣次適㳺恢皆蒲圻儒家子承箕以今年首夏
至白沙留數月不去因得問君家世之詳君年
五十一卒塟蒲圻之某山今七年矣承箕至是
属予以墓銘予少不樂多學老益孤世豈以文
而望予何承箕所嗜與人異謹爲序而銘諸有
道扵此匪難匪易䏻者謂賢不䏻者耻母疾子
侍弟扶兄醉堯舜之道孝弟而已
　　寳安林彦愈墓誌銘
君姓林氏諱彦愈字抑夫居室外種竹十數箇
自號曰竹齋君上世閩之莆田人有諱喬者宋
紹定間爲廣州路別駕卒于官其子日新塟之
寳安之茶園山因家茶園日新生慕升慕升生
可乆可乆生茂賢茂賢生信本娶黄氏君之考
妣也自別駕至君凢七世世爲茶園人君姓快
朗贍扵才而周扵事有忤之者聲色爲突然其
消也可立而待少衣食于賈賈所至勘耳目所
接事好惡乆之若有得者手書小𥿄帖示㣧兒
光曰樹立冝如是乃范文正畫粥長白山時事
也復卑之全集曰是爲汝師居常扵外見一名
文字時所稱者亟手録與光擕錢入市買書卒
惟光所欲得不問值寡多光爲舉子業夜分起
讀輙爲戒曰兒勿苦吾聞亥子之交血行經心
設令勩形神得官扵輕重計不亦左乎欲速不
速不欲速速之非善爲速者也光既領郷薦未
即仕耒與余㳺君益爲喜光誅茅㰖山爲脩業
之所君笠屐日至視工築不少廢暇時爲光録
朱子語類至四十三卷值板本岀乃已光感而
嘆曰父師覆育光得一日於此如得一月一月
如得一年不培不暢不晦不光君聞而頷之時
論多弗合者君視之漠如也光旣杜門㰖山同
時士徃徃有紆青曵紫照曜閭里者親舊以其
落莫告君裁君爲不省荅徐呼光謂曰汝學如
是欲有立即汝䏻立吾啜菽飲水死瞑目矣盖
父子間自爲知已人莫䏻間也君䖍扵事死遇
宗族内外有恩接小夫孺子常情所不屑者君
惟恐小咈其意治家不遺細碎庭宇必潔畚帚
必親田圃樹藝之事與僮㒒均勞逸身所服用
非極弊不忍棄至承祭祀接賔客則儼然明盛
也嘗以仲秋天日晴朗擕諸子壻暨後生可意
者數軰徃逰羅浮登黄龍飛雲頂坐磐石引葫
蘆酌酒徜徉信宿而後返君所好竒也㢤君娶
㳺氏生二男子四女曰明者光弟也孫男一人
曰仲孺尚㓜君卒之前一日植菊數本石竹一
夲與客行酒笑語竟夕凌晨将起就盥倐逝去
實成化己亥四月二十日也春秋六十五光卜
以其年十二月某日塟君于銀瓶嶺之原状來
乞銘乃序而銘之先世英自莆田少服賈困魚
塩僥弗長積乃宣誰其徵在㰖山
　　處士容君墓誌銘
東良䖏士旣殁之二十八年爲今之成化十一
年歲值乙未其子珪始以其墓乞銘于白沙陳
先生辭之曰銘以昭徳考行予生也晚不及見
郷先進而今談者亦不聞郷先進某有某事某
異也惡乎銘珪以狀進予閱状喟曰是何足以
驚動世俗徼譽於郷黨閭里耶盖世所恒稱道
者其事必有異乎其衆驟而語之可喜可愕故
相與樂道而傳之也處士才不爲世用施扵其
家者亦曰爲子不得罪扵父爲弟不得罪扵兄
爲父兄不虐棄其子弟云爾處士之不見稱扵
時冝也雖然常道如菽粟布帛時而措之如冬
裘夏葛不離人倫日用之間故道率其常者無
顯顯之形也惟夫事變生扵不測智者盡謀勇
者盡力捐軀握節死生以之夫然後見其異也
而豈人之所願㢤處士韜光里閭正終袵席則
其見諸銘者殆亦不過是而已玆其常也䖏士
姓容氏名某字某娶阮氏生四男一女䖏士之
生以永樂庚寅二月十九日卒時年三十九珪
率其弟珽璿璣以某年月日塟處士于三岡社
馬鞍山木巳珙云銘曰伏其龍蛇逍遥雲霞綱
紀孝友以𥙿乃家干我銘者其在兹耶
　　朱夫人胡氏墓誌銘
夫人姓胡氏諱盧桂陽處士胡廣之女年十九
歸同邑朱氏爲誠庵先生夫人誠庵先生者故
資政大夫都御史贈榮禄大夫太子太保朱公
英也公㓜而𡵨嶷夫人之大父芳見而異之手
捫公頂以夫人許之卒定昏焉公自㳺邑庠舉
進士爲監察御史歷諸大藩政績顯著至入䑓
爲股肱晝為夜思四十餘年無内顧之憂者夫
人實相之夫人之事姑也以姑爲心以心爲孝
和氣蒸于一家聞從公于外常擕族孫竒竒得
痢病穢不可近夫人親與湯藥夜禱于天曰諸
叔祖無一後獨此孫尚存天若弗祐願吾子代
之竒疾愈平居事紡績不少替既貴猶以身率
下自旦至夜分不寐以爲常謂食禄之家惟一
侈易流爲之鐡簮布裙以防之男未冠女未笄
不識繒帛珠翠之華者夫人敎之也過蘇見故
黎邦伯長子凍餒無可仰給扵人爲觧衣衣之
以粟周之顧謂諸子曰邦伯食二品禄足以佑
其後人使其家不驕不侈不逞威而作勢以取
快於目前寜有是戒之戒之夫人以勤儉成性
而敎其家不能者約之其視朝領一官暮取諸
民作噐皿宫室衣服以愚弄其妻子者何如也
昔者吾嘗見公於蒼梧服食不踰常人語予曰
吾在扵得巳雖一錢惜之而不以病民吾入其
室神爽頓清便如向夜入三洲巖秉燭讀蘇子
瞻題名陶長官不以家累自随公舎人自桂陽
來者老蒼頭一人而巳是謂有之不居得而不
爲吾以觀扵夫人事徃徃槩之公不約而同殆
天合也夫人居家事小大處之咸冝至臨大利
害决大去就矻然以身當之尤人之所難也正
統已已盗起閩浙間公以名御史治盗晋夫人
於北京時　英宗北狩未返虜騎将薄都城(或/謂)
(夫/人)盍去諸夫人面叱之召諸子前曰虜何能爲
設有不幸臣爲君死義也柰何去之夫人先後
累受誥封至夫人揆扵徳真無愧也夫子五人
守孚守頥守謙守蒙守賁守孚舉進士歴官刑
部郎中先夫人一年卒守頥守謙未仕守蒙領
郷薦守賁生貟側室徐氏出也夫人一視之二
女皆適官人及夫人之存孫男十五人女六人
曽孫男五人女二人夫人生永樂某年其卒以
成化某年夀七十三是年十月甲子守熈等塟
夫人於髙陂祔公墓也以状來請銘銘曰徳之
愛孰與色之愛奈何乎配身之華孰與後之華
柰何乎家配之既良家道用昌乃天錫之祥蘭
桂承芳以世其光繄夫人之澤兮百世可忘歸
骨扵髙陂兮永與公同蔵
　　何廷矩母周氏墓誌銘
成化八年壬辰四月日番禺何廷矩之母卒卜
以其年冬十二月某甲子塟邑之永㤗郷石馬
山祔其親之兆廷矩先事告伯兄廷桂以状走
白沙來請銘廷矩在諸生中齒長而賢首率諸
生事余余惧與廷矩比諸生咸進曰是生廷矩
者也非是母不生是子徵賢母也子冝以其賢
銘予乃閲状母姓周氏諱某番禺人福建都司
都事君諱普敬之女澤庵何先生諱淵之妻性
孝敏勤恕始辭襁褓得一果必以獻諸母事鍼
縷刀尺巧不俟敎絶人臨事恪而有法勞不厭
也愽愛而善喻人不待矯而至也年若干歸何
爲冢婦愛舅姑如愛父母奉賔客如奉祭祀雖
居流離未嘗窘戚爲㓕裂平居處扵娣姒得娣
姒處扵媵侍得媵侍處扵族親無貴賤内外尊
卑賢否咸冝故視其疾者無不憂哭其死者無
不哀也自澤庵殁專家政至是若干年而終春
秋七十二子皆已岀二女皆巳有歸始新喻胡
公以按察僉事提調學校嶺南廷矩爲郡學生
員以文行見噐重及秋将試廷矩一旦謝去公
弗䏻止親舊欲其仕進群來譁廷矩廷矩閉門
拒之有譲其母謝曰兒削行爲君子耳吾何尤
廷矩倍益厲若負重進進不敢爲少懈母之訓
使然也嗚呼賢㢤銘曰昔有尹母和靖實賢今
有廷矩豈無母焉卓彼两母輝光後先我銘其
墓以永扵傳
　　王徐墓誌銘
君姓王氏名徐字行安別號蕖軒莆之耕垻里
人也自其先大父舜臣父師　至君連三世不
仕而豊其家君孝友和樂與弟(行/陽)居四十餘載
囊無私蓄撫養孤遺以嫁以娶則視諸從昆弟
所生同扵已子㐫歲貸貧者粟傾廪倒囷而岀
粟雖多不以息歸在親舊者不責償而凢公私
勸借助脩壇宇津梁陂河水利君亦徃徃有焉
其所濟大者數百金捐之弗計也有司以聞官
給冠帶榮之君平居不尚爲山林落莫勝日置
酒邀賔客飲扵䑓池社院酣歌徜徉其所與㳺
者率時之貴人耳君旣卒大理評事黄君仲昭
状君之事如此云君两娶李氏四子某某舉進
士未第而卒五女皆適縉紳家君生永樂丁酉
卒之時年七十二将以某年月日塟某山某原
惠州別駕林君仲璧以大理之状爲致其孤之
懇乞銘扵予屢辭而屢復別駕卒與予書曰必
得先生銘以報王君扵地下別駕則誠愛君矣
寜不愛吾言乎向夕吾夢與人謳􁷃髴記之其
辭曰冨而居畎畆體便輕暖口足甘肥左右僮
㒒随意指揮騎欵叚坐藍輿出入閭里施施親
友相過飲酒忘歸縦觀山雲水月魚沉鳥飛引
滿髙歌吹竹彈絲以相諧嬉過此以徃舉無所
用其心黜陟不聞理亂不知老死岩穴之間盖
福人也賢扵世之患得患失者多矣吾猶爲子
孫碩之其王君之謂乎以是銘君之墓至當尚
奚言
　　漁讀居士墓誌銘
何氏世居番禺之沙湾當宣徳正統間有號漁
讀居士者名貞字紹元取適扵漁常讀書遇良
夜皓魄當空水天上下一色居士手持竿線呼
童冠三五髙歌走舴艋遨嬉于江歸則焚香佔
畢坐牅下吟哦過夜分不寐以爲常尤喜飲酒
子弟取杜詩之可歌者爲越聲歌以侑觴居士
頺然真率從之飮者孔伯平胡孟時呉侃王子
倫皆鄊之名士非四人之儔者弗與飲焉㬌㤗
己已之秋盗起南海東西亘數百里没于賊居
士見㡬而作不俟终日王師至討叛玉石俱焚
始爲請于官持檄至鍾村鎮招之全活甚衆沙
湾人至今徳之居士行必顧義言必顧道将属
纊猶顧諸子申以平日之誨言曰吾世䆠之後
族大以蕃勿倨以髙寜儉而卑忠信基之禮義
行之親賢取善倿者逺之培之埴之勿替書詩
先其義後其利薄已而厚彼廣積而約費惟家
廟之奉墳域之治賔師之養窶弱之施則致隆
而不可復惜俾子孫承守世世而勿以淫侈壊
之則何氏之福與家法並傳無涯矣語已而卒
居士生洪武戊寅卒之時天順己卯六月十六
日也六世祖諱起龍仕宋官至太常大卿考諱
志明妣趙氏𥘉娶三山崔氏清獻公七世孫也
生子男六人浩瀚淳淑瀞沂女二人繼室簡氏
楊氏無子崔氏先居士二十年卒塟里之羅山
六子奉居士柩以卒之年十二月十二日合塟
其地儷两繼室焉成化歲丙申瀞始至白沙從
予㳺又七年壬寅夏五月乃以其状來乞銘銘
曰世之昧昧奔名與利有卓其英以不混世或
貴而賤或賤而貴揮觴以爲適投竿以爲戯故
不知老之将至
　　馬甘泉墓銘
宋有名馬其名甚大衞公得之空羣莫駕九世
曰􁂴育徳于野一本於身祖徳勿舎今其歸矣
附于馬洒我則銘之後有興者
　　陳冕墓銘
伯道有子劉蕡登科責報扵天所得㡬何邁邁
子文蹈此髙墳我銘爲子顕于千春
　　志孫杌壙
成化丙午之歲秋九月七日景易之婦苑氏生
次孫以周易筮之得渙之比占曰渙奔其杌悔
亡因以杌名之明年春夏之間疫作里中之兒
十五亡于疹杌朝病夕愈面光射人見者咸驚
其異未㡬婦擕杌如外氏得疾将歸俄而風雨
暴至連數日不止比歸療弗及張目視左右泪
􁉓然下如不忍捨其母然少頃遂絶七月十六
日也杌生質異常兒清揚婉兮太夫人撫之喜
曰似其祖又熟察其寢興啼笑蚤夜之有常曰
無不似天卑我杌将恤我後我固無以活之痛
㦲是月己丑塟白沙蓢園岡冡婦梁氏墓左志
其壙以畢予哀云生之異保之未至愧極生哀
哀極生媿何以冩之爲壙記
　　封燕山左衞經歴張公墓表
公諱子真字伯大姓張氏家南海之西滘村自
西滘鼓柁竝南下得風水之便其至白沙一日
耳余嘗聞公於番禺李禎徳孚曰有恒人少力
田給數口無贏衣食不爲耻晚歲既家𥙿又以
其子官徵仕郎贈燕山左衞經歴公不色喜自
奉飬儉約如歷田時對郷人輙自稱姓名以語
篋命服不以新易故葛巾布裘曰吾素性乃爾
即不爾吾敢忘吾𥘉故公之度大一鄊一郷人
咸嗟以爲有徳余聞士不耻賤貧雖貴冨而弗
驕則不失義不離道入於患得患失碌碌爲鄙
夫以是考公之迹而揆其所用心謂其無以異
扵今之人則吾不信也公積扵家者厚矣余特
表其大節以爲世勸公以農業起家故自號曰
稼軒示有𥘉也塟西林郷之某原望之木已拱
髙其封若馬鬛題曰燕山左衞經歷者公之墓
也考諱可達背公扵娠鞠公于外氏以成者公
(之妣梁也生于洪武己酉卒天順辛巳壽/九十三妻何氏子男五長者某徵仕郎也)次某
某孫男八属扵余以表公之墓者徴仕郎所岀
丙戌羅倫榜進士㤗也近以宰沙陽政㝡被徵
時徵者類有御史之拜云
　祭文
　　禱雨祭五方土神文代丁知縣作
六月不雨田苗将稿愆伏爲災孰非天造探殃
所由誰實召諸惟令不令斯民何辜神不宥過
某敢辭死碩沛甘澤以緩赤子
　　禱雨告各神文代丁知縣作
邦有常祀祀爲邦主食民知報罔間今古神冝
惠民民實頼之彌月不雨苗則稿而某忝爲令
我民是軫敬祈神休蘇我民窘
　　謝雨文代丁知縣作
今令所急者簿書期㑹而巳政敎不修何以爲
邑徒食七品之禄以在民上安能使隂陽和風
雨時乎故若某者履任以來未及一載惟不䏻
修厥軄而亢旱是憂幸頼天地神靈閔民之竆
降兹甘澤誠忺誠荷謹具牲醴用荅神賜惟神
尚終惠之使永有年
　　祭大忠祠文代丁知縣作
儼其堂堂沛其洋洋是謂正氣至大至剛上有
青天下有黄壤不亡者存薰蒿悽愴維兹仲春
謹以牲帛醴齊粢盛庶品式陳明薦尚享
　　祭菊坡像文
先生宋代之名臣吾郷之前哲卷舒太空之雲
表裏秋潭之月淮蜀委之而有餘疑丞尊之而
不屑故能効力扵當年而全身扵晩節猗欤先
生挺生南越廣厚深沉清通朗徹藐予區區心
馳夢謁稽首丹青點兹頑鐡庶㡬百年不逺途
轍秋菊之芳寒泉之洌奚而薦之用表真潔
　　祭先妣林夫人文
維弘治十年歲次丁巳冬十月已巳朔越廿又
一日己丑孝子陳某敢昭于先妣林氏夫人友
人刑部主事蘭谿姜麟肅具香一束帛一端俾
告夫人之墓焚之以表哀慕之誠謹以茶酒時
撰用申虔告
　　祭先師康齋墓文
維成化十八年歲次壬寅十一月日門人新會
陳某被徴赴闕道岀劍江謹具牲醴告于先師
聘君康齋先生之墓曰於乎元氣之在天地猶
其在人之身盛則耳目聦明四體常春其在天
地則庶物咸亨太和絪緼先生之生孕三光之
精鍾河嶽之英其當　皇明一代元氣之淳乎
始焉知聖人之可學而至也則因純公之言而
發軔既而信師道之必尊而立也則守伊川之
法以迪人此先生所以奮起之勇擔當之力而
自况扵豪傑之倫也先生之敎不躐等由涵飬
以及致知先據徳而後依仁下學上逹日新又
新啓勿助勿忘之訓則有見扵鳶魚之飛躍悟
無聲無臭之妙則自得乎太極之渾淪弟子在
門墻者㡬人尚未足以窺其閾域彼丹青人物
者或未暇深考其故而徒摘其一二近似之跡
描畫之又焉足以盡先生之神某也生長東南
摳趨日少三十而後立志五十而未聞道今也
欲就而正諸而悲不及先生之存先生有知尚
鑑斯文尚享
　　祭太子少保朱公誠庵先生文代陶㢘憲
　　作
烏虖公不爲矯矯亢亢以要譽扵衆口而其端
方儉約以事乎其上者足以爲忠不爲烈烈轟
轟以震耀扵當世而其清靜簡易以臨乎其下
者足以爲㓛昔者两廣盗賊充斥自西而東韓
公率師擣穴攘兇兵由義勝民以盗竆公來繼
之以守易攻隂慘陽舒相爲始終甚矣公之厚
扵民而薄扵躬也一食之費必計曰民其不聊
生一後之興必計曰民其不堪故人之遂其生
養者若赤子之慕慈母人之免扵塗炭者若枯
稿之遇春風某奉韓律未弛我弓公曰撫之敢
爲異同知我任我寔惟两公　天子以公乆勞
扵外還公扵朝齒雖落而志則雄食雖少而神
則充扵是乎竭股肱之力而効臣鄰之軄旁引
善類以扶天地之元氣大明公道以夀國家之
命脉士以此望扵公公亦以此自期胡天之不
慗遺俾公之㓛著於四方者雖成乎昭昭之羙
而公之忠奮于廟堂者未底乎赫赫之隆烏虖
哀㢤尚饗
　　祭誠庵先生文
維成化二十二年歳次丙午冬十二月壬申朔
越𥘉八日己卯門人翰林院檢討古岡陳獻章
謹具牲醴粢盛庶品遣子陳景雲致祭于誠庵
老先生太子少保朱公之靈曰於乎昔我抱病
造公戎府公曰時㢤母戀衡宇賢才用世小大
有𥙷長笻下山可以撑拄群龍在朝可以參伍
皇皇仲尼與世爲矩獵較不行然後去魯好髙
欲速爲戒自古再拜謝公不我色許短䟽叩天
歸寜老母公曰嘻㢤不忘陟岵甲辰之春公委
齋斧　帝命還䑓以親四輔炳如日星衆目所
覩我貢尺書傾竭心腑公在廟堂當爲砥柱公
去廟堂當爲鴻羽公攬䑓綱閱两寒暑或弛或
張或黙或語迹公所爲誰奪誰予萬石之鍾千
鈞之弩我欲言之猶懼莾鹵胡天弗弔禍來二
竪於乎公乎是謂卷婁豈惟門生匹夫匹婦遼
㢤郴陽欺我疾苦犬子執巵徃澆墓土索𥿄題
情涕下如雨於戯哀㢤尚享
　　祭袁侍御文
思昔南亰傾盖而語垂二十年君岀我處君由
進士宰邑太平再蒞冝興廉惠有聲遂簡霜䑓
來廵弊省未至而孚姦吏縮頸頃以公務過扵
白沙夜䦨秉燭相對咨嗟君病未衰我衰而病
進退存亡必得其正與君論易託詩以宣君口
不言豈不謂然除虐救民負荷以徃止于龍川
其勞可想或云非也無疾而萎道路流言将信
将疑惟君英明夫誰敢犯茍得其正死亦無憾
君司風紀寔茂才猷天佑下民而不少留吁嗟
君兮民之司命君子之竆小人之幸兼素之訃
繼此亦聞海内知已存者㡬人烏虖哀㢤尙享
　　祭陶方伯文
樹立大者不覊小節其行翩翩其光烈烈公攘
㓂患于嶺西東百里大藩勞貫始終四十年來
枕戈捲甲力能誅夷威足鎮壓公在嶺表長城
是依公今逝矣人胡不悲某也於公雅匪朝夕
東望仙城有泪霑臆昔者枉棹扶病過予笑語
竟日放歩徐徐将謂百年精力猶在別㡬何時
忽此顛沛乖厓将去逸人復來一訣萬古豈偶
然㢤世烈光前錦衣𥙿後俾公子孫世享其有
死生一致公何憾焉有未厭者六十五年惟天
命之竆逹壽夭惟心安之㤗山毫杪老病日益
跬歩莫支敬陳薄奠以冩我私尙享
　　祭顧勉庵別駕
於乎昔倅我邦公才獨優徃貳端陽實惠一州
通逹萬變可期一面止于郡僚督府之薦公車
翩翩愈勵愈鶱一病不起孰云非天少有抱負
受知當路衆論(同/異)孰識其故晩節不虧浩然賦
歸進退可觀吾寜不悲一息不至今其巳矣神
乎洋洋歆此誠意
　　祭丁知縣彦誠
嗚呼登賢名扵甲榜與多士而並馳試牛刀扵
小邑稱庶物以平施耻溷溷以希合寜戚戚而
謀私嘗錚錚以䧟獄亦蹇蹇而忘危故法不貸
扵豪右而惠可及乎㷀婺汛掃淫祠綱維化典
載勸載懲條章顯顯雖小人之難化亦向風而
革面两考于玆夙夜有常殷憂成疾二堅爲殃
方其在病斯民皇皇今其既徃行路涕滂此見
好惡之公出扵人心之天不容巳君雖死而有
光念昔從㳺禮崇信篤旅魂何之遺孩在目扶
護者誰我力不足生死交情盡付一哭想英爽
之未亡故莙蒿之可掬烏乎哀㢤尙享
　　祭黄君朴文
於乎逍遥乎半月之舟留連乎澤垓之酒面圭
峯以放懐唱竹枝而拍手春月秋花卷爲巳有
何百年之未半與衆木而同朽大塊無心孰夭
孰夀消息自然匪物有咎委變化於浮雲逹榮
枯扵踈栁有肉在爼有羮在豆公死如生薦滿
一斗
　　祭李磐石
公郷之父兄行也子弟軰事公于兹有年矣公
坦直而不華約而有恒其中舒舒其扵事得䘮
無大欣戚又不作冨家翁様巾屨雖極粗垢不
耻也凢公之事如此人之詭譎侈靡者孰不笑
之公以此賢於郷人逺矣烏乎哀㢤尙享
　　爲㬌易撰祭劉氏外母文
烏乎外舅之生二十八年奄棄之孤孰維其顛
恭惟外姑守一秉貞勤儉始終家用不傾男女
五人以母爲命爰有室家内外各正古之賢母
比得則同母扵苑氏可謂有㓛自昔于歸迄乎
就木徳亦可師㓛亦可録於乎哀㢤尙享
　　祭伍光宇文
烏乎光宇麗麗而強其執則固其謀則方惟其
篤扵善也不忘乎一飯之頃故其向扵道也䆮
近乎數仭之墻予觀之子乆矣子𥘉爲人烈烈
亢亢其味桂薑人不敢嘗世之病子者謂子好
伐乖扵和而軒扵直予獨畏子感激而慷慨其
才如此故變而至善也去故習如脱屣而人之
望之也若斷鴻天路之翶翔茍不纒扵宿疾限
扵短命而肆其力扵學也又焉可量㢤使其辭
煙霞而依日月展股肱而佐廟廊砥定海岳爕
調隂陽下撫黎庶上佐元良吾不知子之究於
用何如也至若犯顔敢諌正論堂堂可以引𥚑
批逆鱗之怒可以折檻干刀鋸之芒直而不囬
死而愈光若是者非子之望而誰望耶古之榮
扵進者聽其言若可信也觀其色若可壮也至
扵臨死生利害之變鮮不囬顧而彷徨顧士之
可貴者不于其身之彰于其志之臧不臧而彰
匪事之常臧而弗彰庸或何傷古之豊于才而
嗇于命者多矣奚獨子㢤惟其不待生而存兮
故不待死而亡夫既信其如此兮又焉論其行
藏嗚呼光宇其何可忘
　　祭容彦禮文
維弘治三年嵗次庚戌冬十有一月己卯朔白
沙先生門人容彦禮之柩以明日庚辰發引将
就窆于大田先生許爲之墓銘而未具乃命其
子陳景雲持庶羞粢盛酒果致奠扵彦禮柩前
而告之烏虖士而好竒揆道則離士而無竒罔
聞于時彦禮之生五十五年于兹矣彦禮之䖏
乎宗族行乎閭里同不同者爲誰彦禮之希慕
乎古而取法扵今而誰與歸觀其所與而人之
賢否可知彦禮之墓吾将徵扵彼以銘之嗚呼
哀㢤
　　奠丘閣老文
於乎先生之志見于行事先生之言存扵著述
旣大顯扵當年必有聞扵異代某一病多年老
扵林下足不至先生之門目不睹先生之書比
歲得所遺瓊䑓吟稿纔一編而已而何足以知
先生之大全㢤於乎有言依乎敎有行槩乎道
行由敎宣言以道傳沒而有知尚鑑斯言
　　奠何敎授文
於乎生之謂來死之謂徃徃來之間奚得奚䘮
河嶽星辰䑕肝䖝臂小大則殊由其所遇載鳴
敎鐸載典文衡引年而休於乎先生
　　奠舉人譚士直文
於乎士直遽至此耶天不與之年與之才将誰
咎耶彼碌碌者老無聞扵世又何貴扵年耶哀
㢤尙享
　　奠汪海北文
烏虖天馬行空歩驟不凡自然世外衆莫䏻叅
氣雄萬夫徳罔二三予何人㢤爲公指南脩古
日新懐沙匪堪譬彼世味甘其所甘江門秋月
廬阜晴嵐海北二年朝諷夕談如飲醇酒無日
不酣從事數至命我則慙我賦白洋句不待探
可以立懦可以激貪雖有百鈞何足以擔擴而
充之奚適不堪烏虖千古在前萬古在後上下
四方誰無宇宙負大翼者其風必厚惡木道旁
徃來莫覯昔人之交傾盖如舊盖不待傾金石
亦透天俾爾才不俾爾壽厥𥘉受之今也奚咎
尚嚮
　　奠梁貞文
於乎惟正思慕古之人師之非不足扵才也歲
月永謝於呻吟囬翔今之世行之非無其志也
科第未殫其胸襟昔之來也碧玉樓中指蒲團
而語靜今之去矣白雲何䖏想鶴駕以傷心果
司命之在天不可以人力勝耶抑所養之未至
不可委之命耶今館中之士求如惟正者守一
而殁盖亦希矣薄俗移人始終殊歸不自知其
非也於乎哀㢤尚享
　　奠表兄何䖏素文
維弘治八年嵗次乙卯四月甲寅朔越二十一
日甲戌孤哀子陳某謹以牲特柔毛粢盛酒果
遣子景雲等奠于表兄䖏素何君之靈曰當披
髪袒跣之𥘉聞兄之訃兄不幸属纊與先妣同
日某摧裂肝肺之餘無由徃哭烏虖哀㢤烏虖
痛㢤兄年七十不爲不夀兄有二子不爲無後
死生晝夜萬物芻狗復何言㦲尙享
　　奠謝伯欽文
烏虖伯欽知吾言否六十年中通家之舊親我
事我栖栖自㓜情若兄弟爲足爲手吾行東西
不離左右矢心靡它乃君之厚庭有佳植雪霜
爲㓂如何弗顧身木巳􁂗遺憂孔深奚測奚究
積善餘慶反躬可乆茍無令人天損必受誰其
憂之不負良友於乎哀㢤尙享
　　告羅一峯墓文
維成化十八年歲次壬寅十月某甲子白沙陳
某應　徵起赴京行過永豊謹具酒果庶羞告
于亡友一峯羅先生之墓曰嗚呼先生今曷爲
而徃始曷爲而來處則畎畝之逸民出則文章
之鉅魁其洞徹不欺之心炳中天之杲日而轟
動岀群之氣殷百蟄之春雷知先生者儗先生
於北海不知先生者謂松柟弗類反見目於榆
槐先生見賢必親聞善必録遇惡必摧存而知
亡過而能裁随時變化有闔有開而平生念慮
所存其大者正君正　朝廷正三綱正萬民正
四方皇皇之憂耿耿之忠則致死而勿頽貧賤
而不爲戚患難而不以囬成化己丑之夏予遇
先生扵南畿盍簮之讙忘形爾汝旣三宿而後
別去屢反顧而徘徊先生贈予南歸之文予處
先生草亭之什既而各申其戒曰我不枉已君
無鑿坏孰謂先生去官而死曹溪之約不遂麗
澤之資何有而今而後復仰望扵何誰於戯惜
㦲宿草之墓朋友弗哭禮之常也非予與先生
之冝也先生有知歆此絮醅尙享
　　奠容彦昭文
白沙先生聞生容彦昭将歸窀穸遣子景雲持
炙鷄之奠告于彦昭之靈曰烏虖彦昭顔子之
壽過于彭祖王公之樂不如匹夫彦昭居吾門
不可謂不乆矣四十一而亡不可謂夭矣已矣
乎吾将以悼彦昭者自悼而又以悼衆人乎烏
虖哀㢤尙享
　　奠容彦潜文
白沙先生聞生容彦潜之卒遣其子陳景易具
隻鷄酒果致奠扵容生柩前而告之曰俯江流
而鳴咽望雲(而/山)徘徊歎一生而已矣悵獨立以
興哀㳺好㡬時音容永謝致奠一觴有淚如㵼
尙享
　　奠伍光宇文
壬辰歲首月之二日某甲子白沙陳某過亡友
伍光宇㝷樂齋撫物興懷􁉓然㵼涕遂命子景
雲持炙鷄絮酒奠于南山之廬而哭焉烏虖光
宇遽至此耶去年今日版築㝷樂其聲登登隠
然在耳手植庭蕉上墻緑逐日新光宇何之斯
文一縷千鈞我軰三綱五典左顧右盻兩壁間
聮句想見(時/當)負荷一叚精神耿耿不㓕天道予
善斯人也而不永年烏乎哀㢤尚享
　　告伍光宇文
成化壬辰夏六月戊寅白沙陳某奉柬于亡友
伍光宇之靈曰一死一生乃見交情某平生於
光宇至誠相與無異骨肉不幸光宇早世某在
何敢以死生相背凢百舉措一如光宇存時近
日家塾刋拙書真草百餘字與諸生(臨冩/尚有)板四
隅匡郭未整欲借安仔刀斧一日又所卜屋後
山近請得李立武來㸔云此地三台落穴有氣
是可蔵矣敢告新刋孔易來鶴亭詩并拙作數
首奉去冥覧
　賦
　　湖山雅趣賦
丙戌之秋余䇿杖自南海循庾關而北渉彭蠡
過匡廬之下復取道蕭山泝桐江艤舟望天台
峯入杭觀于西湖所過之地盻髙山之漠漠渉
驚波之漫漫放浪形骸之外俯仰宇宙之間當
其境與心融時與意會悠然而適㤗然而安物
我扵是乎两忘死生焉得而相干亦一時之壮
逰也迨夫足渉橋門臂交群彦撤百氏之藩蘺
啓六經之闗鍵于焉優㳺于焉收歛靈䑓洞虚
一塵不染浮華盡剥真實乃見鼓瑟鳴琴一囬
一點氣藴春風之和心㳺太古之面其自得之
樂亦無涯也出而觀乎通達浮埃之濛濛㳺氣
之冥冥俗物之茫茫人心之膠膠曽不足以獻
其一哂而况扵權爐大熾势波滔天賔客慶集
車馬駢填得志者掦揚驕人扵白日失志者戚
戚伺夜而乞憐若此者吾哀其爲人也嗟夫冨
貴非樂湖山爲樂湖山雖樂孰若自得者之(無/愧)
怍㢤客有張　者聞余言拂衣而起擊節而歌
曰屈伸榮辱自去來外物扵我何有㢤爭如一
笑觧其縛脫(屣/人)間有真樂余欲止而告之竟去
不復還噫斯人也天随子之徒與振衣千仭岡
濯足萬里流微斯人誰将與儔
　　止遷蕭節婦墓賦
昔兵戈之攘兇盗兮孰倀倀而握之符號令紛
其不一兮汨珠玉扵泥塗抹之亂之執兵之徇
而慾兮胡寜知耻而畏誅若羙人兮宗廟之瑚
毋我即帶兮毋我捫祛毋我執手兮手可㫁而
不可汚奮犬豕之罵以冐刃兮貌凛禀其若蘇
死則快兮生安用諸嗟此烈婦兮彼丈夫弗如
丁侯爲縣兮徳敎用敷表貞塚兮營祭畬行路
嗟嘆兮揭聲敎扵海隅蠢兹弗畏兮託日者以
爲誣欲改封以自便兮動有識之長吁匪今侯
之繼軌兮墮四尺其奚辜我将告外史兮筆之
於書
　賛
　　忍字賛
七情之發惟怒爲遽衆逆之加惟忍爲是絶情
實難䖏逆非易當怒火炎以忍水制忍之又忍
愈忍愈勵過一百忍爲張公藝不亂大謀其乃
有濟如其不忍傾敗立至
　銘
　　世頼堂銘
恭惟我祖渭川府君所立殊衆七十八年漢隂
抱瓮自是以來我家用開堂以世名徳音孔恢
　　家廟鍾銘
其質重其聲遲其動静有時永以爲神之依
　　丁氏祠堂鍾銘(代彦/誠作)
出佛山冶入濟陽堂厥聲鏜鏜震于無彊
　　改鑄樵樓鍾銘并序
費而不傷壞則有成同百里之聲存萬世之經
我民不信視此鍾銘(鍾始造模而丁矦卒惜矦/之志不及成此銘亡後有)
(繼之者何以/考故録之)
　啓
　　聘啓(成化癸巳二/月代兄作)
伏㠯持鈍舌者必淡顔良易投扵正士工巧言
者冝令色毎見恱於常流盖夙分之雅同豈強
能而苟比玆者幸遇尊親家鄭䖏士閥閲偉而
着眼髙不鄙小弱弟某秀才章句踈而用心苦
是故聲氣之相感庶㡬物我之相忘雖首院以
難諧必東床而獲選鄭髙楊郭幸扳貴邑之甲
科馬聶鍾容徒竊弊郷之啇品侔四姓敢賛一
言此不徃而彼不來隂則升而陽則降慙魚緘
之莫罄念雁幣之冝将浩矣滄𬈑寜郤一蹄涔
之水巍㢤太華何辭五弓許之陵乞箋起居用
慰注仰謹奉啓不宣
　　又(成化辛卯/十二月作)
文啓伏㠯得陋巷顔一瓢趣味儘殊扵俗尙著
淸門羅三字品題盖属扵郷評惟此翁之可人
冝吾弟之有室始者曠十年而莫遇訪㝷顧屑
屑扵執巾玆焉比两(姓/以)克諧期待乃惓惓扵舉
案正将求閨門之助必無忝伉儷之名至誠斯
合扵天人素志何疑扵夢卜片言賜允束帛冝
先懐素履而仰髙山躋攀絶矣接清絃以奏流
水風韻悠㢤謹奉啓不宣
　　請期啓(成化辛卯十/二月代兄作)
文啓伏㠯鸞膠續好庶㡬無擇扵高明雁幣将
誠盖巳不嫌扵菲薄遂入芝蘭之室况逢桃李
之晨須傳采牘以求通當載墨車而攝盛斯文
未䘮故事冝遵絶言資送之有無盡属去來之
感應遲佳期之甚邇庶獲瞻依承至况之匪加
奚勝悚愳謹奉啓不宣
　　與李宗(成化壬辰正/月代兄作)
文啓猥䝉不鄙弱弟某遂玆室家之碩實吾子
之惠幸甚幸甚某以序次當爲主人不得詣吾
子躬專請也倘吾子不憚劬扵路而以歸羅氏
子于白沙某也則願吾子之終賜愛焉
　說
　　菊逸說
草木之品在花桃花於春菊花扵秋蓮花扵夏
梅花扵冬四時之花臭色髙下不齊其配扵人
也亦然潘岳似桃陶元亮似菊周元公似蓮林
和靖似梅惟其似之是以尙之惟其尙之是以
名之今之托扵花者吾得一人焉吉水䖏士張
某號菊逸盖賢而隠者屈子曰飡秋菊之落英
陶子曰秋菊有佳色浥露掇其英皆以菊爲恱
者也皆古之賢人也菊之羙不待賛菊花之羙
而隠者也某之托扵菊也亦不待賛
　　素馨說
草木之精氣下發扵上爲英華率謂之花然水
陸所産妍媸高下羙惡不等盖萬不齊焉而人
扵其中擇而愛之凢欲其有益於事非愛之而
溺焉者也産扵此邦曰素馨者香清而體白郁
郁盈盈可掬可佩貫四時而不凋供一賞而有
餘亦花之佳者也好事者致扵余余旣愛之遂
益究其用取花之蓓蕾者與茗之佳者雜而貯
之又扵月露之下掇其㝡芬馥者置陶瓶中經
宿以俟茗飲之入焉然則是花之用扵人雖不
若􁔇縷之與菽粟然盖亦不爲無用也人之資
於􁔇縷爲其可以温也資扵菽粟爲其可以飽
也得之則生弗得則死今是花也吾取焉姑以
其䏻郁郁盈盈少禆扵茗耳雖不汲汲可也不
汲汲由用之可巳也使是花之於人如􁔇縷之
與菽粟然又安可巳㢤可巳而巳不可已而不
巳引而伸之觸類而長之於道其庶㡬乎治國
其庶㡬乎
　　大頭蝦説
客問郷譏不䏻儉以取貧者曰大頭蝦父兄憂
子弟之奢靡而戒之亦曰大頭蝦何謂也予告
之曰蝦有挺鬚瞪目首大扵身集數百尾烹之
而未䏻供一啜之羔者名曰大頭蝦甘羙不足
豊乎外餒乎中如人之不務實者然郷人借是
以明譏戒義取此欤言雖鄙俗明理甚當然余
觀今之取貧者亦非一端或原扵慱塞或起扵
闘訟或荒扵沉湎或奪扵異好與大頭蝦皆足
以致貧然考其用心與其行事之善惡而科其
罪之輕重大頭蝦冝從末减譏取貧者反捨彼
摘此何耶恒人之情刑之則懼不近刑則忽慱
塞闘訟禁在法典沉湎異好則人之性有嗜不
嗜者不可一槩論也大頭蝦之患在扵輕財而
忘分才子弟類有之盖其才高意廣耻居人下
而雅不勝俗專事已勝則自畋獵馳騁賔客支
酬輿馬服食之用侈爲羙觀以取快扵目前而
不知竆之在是也如是致貧亦十四五孔子所
謂難乎有恒者是也以爲不近刑而忽之故譏
其不䏻自反以進扵禮義敎誨之道也孳孳扵
貧冨之消長錙銖較之而病其不䏻者曰大頭
蝦此田野細民過扵爲吝而以縄人之驕非大
人之治人也夫人之生隂陽具焉陽有餘而隂
不足有餘生驕不足生吝受氣之始偏則爲害
有生之後習氣乗之驕益驕吝益吝驕固可罪
(吝/亦)可鄙驕與吝一也不驕不吝庶矣乎
　　禽獸說
人具七尺之軀除了此心此理便無可貴渾是
一包膿血褁一大塊骨頭飢䏻食渇䏻飲䏻著
衣服䏻行淫慾貧賤而思冨貴冨貴而貪權势
忿而爭憂而悲竆則濫樂則淫凢百所爲一信
氣血老死而後巳則命之曰禽獸可也
　　批荅張廷實詩箋
首章似胡文定觧春秋以義理穿鑿二章發揮
得道理極致非所敢當然此心亦自不䏻已願
與公共勉之三章仙術多門姑置勿論然興致
高逺者非此無以托古有留意扵參同契而爲
詩則斥以盗竊四章箋得之余清老唱道歌云
世間膏火煎熬可厭亦在其中五章要㸔第二
句與第四句相應親切六章醉以溷俗醒以行
獨醒易扵醉醉非深扵易者不䏻也漢郭林宗
晋陶淵明唐郭令公宋邵堯夫善醉矣夫七章
其失與首章同黄涪翁大雅堂記似爲此箋發
者正詩家大體所關處不可不理㑹大抵詩貴
平易洞逹自然含蓄不露不以用意装綴蔵形
伏影如世間一種啇度隱語使人不可模索爲
工欲學古人詩先理㑹古人性情是如何有此
性情方有此聲口只㸔程明道邵康節詩真天
生温厚和樂一種好性情也至如謝枋得雖氣
節凌勵好說詩而不識大雅觀其註唐絶句諸
詩事事比喻是多少牽強多少穿鑿也詩固有
比體然專務爲之則心已䧟扵一偏将來未免
此弊不可不知八章不知馬其失在人不在馬
少知進退去就而巳者亦未以馬稱也平湖之
進吾惜之九章珠珮用鄭交甫事十章箋得之
詩從後定夲統論好非但拙作所䏻當持以論
詩可矣槩觀所論多只從意上求語句聲調體
格尚欠工夫在若論詩家一齊要到荘定山所
以不可及者用句用字用律極費工夫初須訪
古乆而後成家也今且選取唐宋名家詩數十
來首諷誦上下効其體格音律句句字字一毫
不自滿莫容易放過若扵此悟入方有蹊徑可
㝷
　傳状
　　羅倫傳(弘治癸丑/三月作)
吾平生有故人曰羅倫字彛正江西永豐人宋
羅開禮之後也性慷慨樂善不疑人欺遇事無
所囬避有不可輙面斥之舉成化丙戌進士䇿
對　大廷頃刻萬言中引程正公語人主一日
之間接賢士大夫之時多親䆠官宫妾之時少
執政欲截其下句倫不從直聲震於時奏名第
一爲翰林脩撰㑹内閣大學士李賢遭䘮　朝
廷留之䑓諌皆不敢論說倫詣其私苐告以不
可李公始以其言爲然既數日復上䟽歷陳古
今起復之非是且曰如其不然必凖冨弼故事
終䘮劉珙故事言事反復數千言一夲於天埋
人心之不可巳者孔子曰勿欺也而犯之倫以
犯顔切諌爲大救時行道爲急其負荷之重未
嘗一日忘天下故發憤如是䟽奏遂落軄提舉
泉州市舶司倫雖見逐而士論益榮之由是天
下之士争自刮磨向之不言以養忠厚者爲之
一變而終倫之世䑓省未聞有起復者矣雖以
此爲人所知然亦以此取嫉扵人明年召還復
脩撰改南亰㝷以疾辭歸開門授徒日以註經
爲業垂十年卒於退居之金牛山世之知倫者
不過以其滂沛之文竒偉之節果敢之氣而巳
至其心之所欲爲而力之所未逮(未/必)盡知也嘗
欲倣古置義田以贍族人或助之堂食之錢謝
而弗受或衣之衣行遇乞人死扵途輙觧以覆
之客晨至晋具飯其妻語其子曰瓶粟罄矣之
旁舎干之比舉火日巳近午亦曠然不以爲意
提舉泉州時官例應得折薪錢其人欺以乏告
即放遣之不復問予嘗遣人訪之山中結茅以
居取給扵壠畝徃來共樵牧若無意扵世者時
或作爲文章以發其感慨之意而人亦莫知之
也論曰倫之必爲君子而不爲小人較然矣如
倫之才少貶以徇人雖欲竆晦其身寜可得也
以其所學進說於上世目之爲狂何足怪也孟
子稱豪傑之士雖無文王猶興若倫者今所謂
豪傑非欤無導於前而所立卓然人莫䏻奪之
又曰倫才大不及志其青天白日足稱云
　　丁知縣行状(成化丙戌七/月代容珪作)
侯姓丁氏名積字彦誠別號三江漁樵人世家
寜都之西關丁氏系出丹陽司馬司馬之後世
有顯人曽祖某祖某父某皆隱徳弗仕曾祖妣
某祖妣某妣某侯生有羙質自少岐嶷入邑庠
𥙷弟子員挺立不爲時軰所喜登成化戊戌進
士明年岀知新㑹縣新㑹廣藩巨邑素號難治
矦聞邑中有白沙陳先生喜曰吾得所師矣矦
之同年梁編脩儲李主事祥皆先生門人矦請
書以爲先容比下車未視篆即上謁先生欲事
以師禮月分其所得俸先生毎避還之凢有所
聞行之惟恐後四方學者徃來白沙之門矦聞
林縣愽光張進士詡至必欣然徃㑹旦夕聴其
議論若渇得飲焉與一峯羅先生雖素昧平生
然毎思慕其賢訃聞專使走湖西致奠捐俸金
以助塟事其尊賢樂善無間扵存亡如此有中
貴弟梁長責民償逋過倍復妄訴之矦矦㢘知
其情繫長獄悉追貸劵焚之由是權豪縮頸是
是非非苟罹于法雖素親愛不少貸未踰年民
大趨令矦于干謁之來厲詞色以拒之甚者掲
其姓名以示衆嚴賭愽竊盗之禁既寘于法復
大榜其門曰某賭愽某竊盗之家月朔赴縣庭
聽戒諭俟其悔然後去其榜其良家子弟䧟于
賭慱者矦悉聚之廡下使日誦小學書親爲講
解冀其變化其氣習嘗爲民辯冤忤當道繋獄
且危百姓惶懼欲用計爲矦觧矦示以手書曰
君子但求無媿扵心而巳禍福之來有命爾等
愼勿妄動以貽我羞有積年起㓕詞訟者官司
病之莫敢誰何矦盡擒之斃于獄矦尤善節財
用前此上下徃來非誼之餽一歲所費無筭民
苦之矦痛革其弊盖異時當甲首者均平錢悉
貯于官復令出私錢供用名曰當月錢官吏里
胥乗時侵尅每歲雖單丁小戸所費亦至五六
千餘貧者鬻子女故迯亡者衆矦爲處當毎丁
派均錢月支里胥供用備足外不妄科一錢毎
歲甲首納均平錢畢即歸田畝更不令在縣當
月白沙先生樂歲詩云長官碩似丁明府甲首
終年不到衙盖實録也民竆扵侈且僣矦爲申
明洪武禮制叅之文公冠婚䘮祭之儀節爲禮
式一書使民有所㨿守毎郷擇老成者數人主
之月朔進問扵庭優禮其䏻者都老馬廣爲衆
所推譲矦扵元日進廣扵庭率諸郷老再拜謝
之春秋祭祀品物牲牢極其靖潔役者悉令沐
浴更衣然後将事俎豆旣陳矦周視行列必極
其整方止壬寅嵗大旱春盡種未入土矦憂之
曰此令之責也遂扵圭峯絶頂築壇禱雨時當
酷暑山氣欝蒸矦晨夕齋沐伏壇下致禱凢七
日未雨羸甚左右進曰軀命所闗可以少止矦
呵曰民得雨吾病何憾至八日暑氣愈熾矦觸
暑跪壇下衣汗浹踵大風忽作卷爐中火著矦
衣略不爲動雨遂迸空下左右張盖矦命撤之
衣盡濕翌日雨止矦復禱至十有一日雨足乃
巳如是者凢三次焉節義所關或廟或墓各置
祭田擇人守之如大忠祠置田二百餘畆節婦
何氏荘氏蕭氏等墓置田共一頃六十餘畆民
所敬事者惟修復里社一壇而巳其不載祀典
之祠無大小咸毀之此其政蹟顯著之大者一
念終始在民既得疾羸甚猶日究心於民事朋
友遺之書不䏻止遂卒于官矦生正統丙寅十
二月初十日至是卒年四十一也配羅氏生子
男二人長曰一芳次曰某生扵公卒之五月女
二俱㓜矦卒之日民相弔哭扵途歸徳里有一
嫗夜哭于家僯人怪而問之曰來年甲首到丁
大人死吾殆不䏻聊生矣是以哭至今邑人之
思矦者甚於在任之日雖古桐郷之遺愛不是
過也珪邑人也矦之善政善敎皆所親覩故爲
状其行以俟他日觀風者采焉謹状
　　伍光宇行状
君諱雲字光宇系出汴梁伍氏先世仕宋爲嶺
南第十三将曰氓之子始來新會至君爲若干
世世爲士夫家君自少軒整有志扵世無所屈
譲與人語惟其所欲語輙語必竭乃巳或忤之
爭必務勝人有善好之若出諸巳巳所欲爲必
以強人爲之垂四十始交扵余余之所可君亦
可之余之所否君亦否之惟余言之適從南山
之南有大江君以意爲釣艇置琴一張諸供具
其中題曰光風艇遇良夜皓魄當空水天一色
君乗艇獨釣或設茗招余共啜君悠然坐艇尾
賦詩傲晲八極余亦扣舷而歌仰天而嘯飄飄
乎任情去來不知天壌之大也所居之北爲巖
亭髙不盈一丈其中閴寂視之窈如也而君以
夙疾未除齒髪日耗其爲學也盖不䏻無日暮
途逺之憂便杜門息交不擇逺近爲趨舎凢平
居一切與徃還者皆抗顔謝焉入處于亭焚香
正襟趺坐竟日聞者異之別於白沙築草屋三
間號曰㝷樂齋與巖亭徃來居之盖自成化庚
寅之冬至明年首夏凢四閱月無日不在㝷樂
始與家人約云吾不可去白沙吾其齋戒有事
于家廟吾疾作須扶持吾乃歸一日二日小健
吾當返愼無以家事(累/我)既而果如其言學主力
行與之語雖不便了而䏻鞭䇿益力肯擔負矻
乎不移前此惟務意氣勝人不自覺束凡岀藩
蘺事亦無所不爲至是痛自懲艾痛自改革嘗
激昻厲聲語云雲不自樹立爲人不如死暁夕
約已以進有所弗及無所憚劬焉間與余論爲
文必曰黄培翁題摹燕郭尚父圖盡之論書曰
兔起鶻落法語也知畫者必知書其惟蘇長公
乎至於詩則謂唐以下多近體古詩冲淡之流
吾其陶處士師乎凡此項皆君篤好而願爲之
及其卒也十九無成則亦慨乎歲月之巳晚而
其力之所及有未暇焉耳君篤扵事死之禮謂
斯禮之興廢在人後世無以爲籩豆之費則不
省者有以藉口乃告扵季父絢洎伯兄𥙿割田
若干畝以供祀事權以所居第爲祠有事扵此
必誠必敬月旦十五日君率以夜半起衣冠端
拱立祠下以俟尊㓜男女咸來無或敢不䖍歲
辛卯秋始大营材爲祠當病未亟時尙日經度
兹役将諏日始事語人曰吾息奄奄吾旦夕死
不可知惟是祖考之神所棲未有定處吾深惧
焉雖存一日不敢怠語斯須未畢痰湧岀喉中
滚滚不絶如縷日夜且數升親舊憫其如此咸
勸之令止勿聴卒之前數夕焚香秉燭招余與
訣父兄子弟具在直云雲薄命雲負先生數日
遂卒卒之時年四十又七實辛卯十月十八日
也君娶某氏無子𥙿以其次子秉中爲君後云
　題䟦
　　䟦清獻崔公題劍閣詞(弘治甲寅/十月作)
萬里雲間戌立馬劍門闗亂山極目無際直北
是長安人苦百年塗炭鬼哭三邊烽鏑天道乆
應還手鴈晋屯奏烱烱寸心丹對青燈搔白髪
漏聲殘老來勲業未就妨却一身閑梅嶺緑隂
青子蒲澗清泉白石恠我舊盟寒烽火平安夜
歸夢到家山右調水調歌頭吾郷先軰菊坡先
生宋丞相清獻崔公鎮蜀時題劍閣即此詞也
曩夢拜公坐我扵床與語平生仕止乆速偶及
之仰視公顔色可親一歩趨間不知其已翶翔
扵蓬萊道山之上欲從之上下而無由因請公
手書公欣然命具𥿄筆烏虖古今幽明一理人
之所見則有同異感而通之其夢也耶其非萝
也耶今書遺其後後世孫同夀云
　　書思徳亭碑後
成化八年壬辰夏廣右陶公由吾邑長進秩憲
僉六年考滿如亰師将行也諸父兄相與携思
徳碑文一首詣余請文以贈曰将以是考也諸
父兄坐既定余撫碑歎曰嗟夫昔壬午之冬㓂
忽大至城下民被剽掠死者甚衆公方備㓂于
外報至哭徑歸及郊哭入城呼士卒慟哭撫之
告以㓕賊皆感激増氣捐軀赴難震動一邑此
吾與諸父兄所共見也賊益充斥公由是建子
城與民固守又量地逺邇連爲营以塞四境要
害設守備之法内外戒嚴賊不敢犯民到今頼
之凢使吾兄弟妻子得免流離老稚謳歌田里
與鄰壤異者公也公有識慮善揆度其所施爲
事務實而不爲虚文故䏻取必扵此經歷乆逺
民受其賜而公之㓛有成此吾與諸父兄所共
知也公家廣右之欝林去賊近吾邑在吾省之
西南近省多饒資民賊利得之每歲入㓂公遏
之賊不得逞退過公先塋衆憤将伐木取坯土
以惧公頼忠烈之靈震怒在天賊㝷畏不敢近
嗚呼此公捨一家之危以易一邑之安吾與諸
父兄所共聞也夫是三者之難能公實䏻之以
惠吾民吾民所以頌公之徳在此一片石則或
聞之而不言或言之而非專豈諸父兄與作碑
者之意耶公爲縣乆其有勞扵吾民不可具書
盖公之治民如其治兵因應随機𥘉無定體其
治兵也如文士作文竒生筆端無事蹈襲故䏻
使人畏之而率以取勝此皆公精神心術之奥
之運人不可得窺故尤不可得書可見者跡之
顯者耳書其跡而民莫不信余是以冐言之以
𥙷碑之弗及若夫述軄贈言以勉當道此僚友
之分君子之任非吾與諸父兄之冝
　　書韓荘二節婦事
烏虖二氏之生其相去且千載韓故相國休之
孫女荘雷郡庶人妻貴賤雖殊其死於義一也
心事如青天白日皎乎其不可尙辭氣如大冬
嚴雪凛乎其不可犯是豈資學問之㓛㢤是豈
嘗聞君子之道於人㢤亦發於其性之自然耳
今之誦言者咸曰餓死事極小失節事極大故
利害比二氏乃能之學者故不能於此然則從
事於詩書反無所益彼之弗學乃䏻不壞其性
何邪是必有所以然者學止扵誇多闘靡而不
知其性爲何物變化氣質爲何事人欲日肆天
理日消其不䧟扵禽獸者㡬希矣余讀二氏之
辭有感故録而蔵之
　　書孔髙州平賊詩卷後
王別駕所爲孔髙州平賊十二詩并圖說余覧
之嘆曰嗟夫太守誠有㓛扵民也太守今進秩
憲副使其視民如傷必不偏扵一隅安扵一日
以爲足吾意副使之賢勞謙而不伐雖有同時
詠歌之羙盖未知其果樂聞之而首肯否雖然
或亟稱之必深碩望之亦君子所不能已扵言
也
　　書蓮塘書屋册後
成化十九年春正月予訪予友荘定山扵江浦
提學南畿侍御上饒婁克譲來會予白馬庵三
人相與論學賦詩浹辰而別侍御之兄克貞先
生與予同事呉聘君予來亰師見克貞之子進
士性及其髙第門人中書蔣世欽因與還徃居
無何侍御官滿來朝予卧病慶夀寺之數人者
無日不在坐師友蟬聮臭味相似亦一時之勝
㑹也侍御示予蓮塘書屋圖山雲水石竹樹隂
翳恍然若蓮塘之在目藹然絃誦之聲盈耳也
予玩而樂之謂侍御曰地由人勝不勝誰傳周
茂叔濯纓扵濂溪而世濂溪程叔子著書於龍
門而世龍門朱晦翁講道扵考亭而世考亭今
婁氏居蓮塘冝世連塘使蓮塘之名有聞扵天
下後世者婁氏也使婁氏有聞扵天下後世者
婁氏自爲之非蓮塘也蓮塘之遇不其幸欤濂
溪以茂叔勝龍門以叔子勝考亭以晦翁勝蓮
塘以婁氏勝古人今人無不同也抑不知婁氏
之所脩而執之者同於古人否歟惡乎同乎同
其心不同其迹可也同其歸不同其入可也入
者門也歸者其夲也周誠而程敬考亭先致知
先儒恒言也三者之學於聖人之道孰爲邇孰
知之無逺邇歟周子太極圖説聖人定之以中
正仁義而主静問者曰聖可學歟曰可孰爲要
曰一爲要一者無欲也遺書云不專一則不能
直遂不翕聚則不䏻發散見静坐而歎其善學
曰性靜者可以爲學二程之得扵周子也朱子
不言有象山也此予之狂言也婁氏何居焉予
以景㤗甲戌逰小陂與克貞先後至凢克貞之
所修而執之者予不䏻悉也書予說扵蓮塘圖
侍御質諸克貞先生以爲何如
　　誡子弟
人家成立則難傾覆則易孟子曰君子創業垂
統爲可繼也若夫成㓛則天也人家子弟才不
才父兄敎之可固必耶雖然有不可委之命在
人冝自盡里中有以彈絲爲業者琴瑟雅樂也
彼以之敎人而獲利既可鄙矣傳及其子託琴
而衣食由是琴益微而家益困展轉歲月㡬不
䏻生里人賤之耻與爲伍遂亡士夫之名此豈
嘗爲元惡大憝而䘮其家乎才不足也既無髙
爵厚業以取重扵時其所挾者率時所不售者
也而又自賤焉奈之何其䏻立也大抵能立扵
一世必有取重扵一世之術彼之所取者在我
咸無之及不䏻立諉曰命也果不在我乎人家
子弟不才者多才者少此昔人所以嘆成立之
難也汝曹勉之
　　示學者帖
諸君或聞外人執異論非毁之言請勿相聞若
事不得已言之亦須隱其姓名可也人氣禀習
尙不同好惡亦随而異是其是非其非使其見
得是處决不至以是爲非而毀他人此得失恒
在毀人者之身而不在所毀之人言之何益且
安知已之所執以爲是者非岀扵氣禀習尚之
偏亦如彼之所執以議我者乎茍未䏻如顔子
之無我未免是已而非人則其失均矣况自古
不䏻無毁盛徳者猶不免焉今區區以不完之
行而冐過情之譽毁固其所也此冝篤扵自修
以求無毀之實不必以爲異而欲聞之也昔吕
蒙正拜副相一朝士指之曰此子亦參政乎同
列欲詢其名遽止之曰知當終身不忘不如勿
聞賢者所存固異扵人也諸君亦冝念之
　　手帖
讀一之自罰帖所謂喜三代之犧羊猶存也此
舉雖過然究其爲心盖亦可憫且自罰之辭甚
實其進固未可涯也若夫乆居師席不䏻致門
人於無過舉之地此則老夫之罪請附此扵日
録算一過諸君其誌之
　　喻塾中帖
不邀人敬不受人慢某今日方暁待深(之/之)道大
抵情不可過㑹不可數抑情以止慢踈㑹以増
敬終身守此然後故舊可保請自今後朔望免
禮諸生在塾中者亦不勞進揖容珪持此𥿄徃
喻俾悉知余意
　　與容珪帖
絢等雖在門墻其與拙者之意實未相接徒以
名分相繋爲羙談耳雖然賢扵吠雪者多矣廣
收而勿拒小警而大遺其諸全交與待衰俗之
意乎
　　書一之自罰帖後
此帖某實命之而云自書者貫不自以爲過導
之使知悔也貫之此舉某𥘉盖以爲可卒歸扵
貫者貫主之托始於貫謀事愆義規畫無度皆
貫之失不容扵公議故與士友共責之而不得
私焉其不可自恕者謹以書諸日録矣自罰必
一年而後復者過之小大爲恨復深責望之昭
仁示義殆亦孔門鳴鼔之遺意歟子曰由也升
堂矣未入扵室也逮其晩年進徳極扵髙逺未
必非此門人之助而由之名光扵後世矣則貫
其可侮㢤
　　漫筆示李世卿湛民澤
昨夕樓上聞雨聲澎湃睡不能著枕因檢會郷
里平時還徃人十亡七八中間年及七十者才
一二餘皆六十而下四十蚤晩死者恒多烏虖
人所得光隂䏻㡬生不知愛惜澷浪虚擲卒之
與物無異造物所賦扵人豈徒具形骸喘息天
地間與䖝蟻並活而已耶浮屠氏雖異學亦必
以到彼岸爲標凖學者以聖人爲師其道何如
彼文章㓛業氣節世未嘗乏人在人立志大小
歲月固不待人也
　　書澷筆後
文章㓛業氣節果皆自吾涵養中來三者皆實
學也惟大夲不立徒以三者自名所務者小所
䘮者大雖有聞扵世亦其才之過人耳其志不
足稱也學者䏻辯乎此使心常在内到見理明
後自然成􁂗得大論語曰朝聞道夕死可矣孔
子豈欺我㢤
　　䟦沈氏新蔵考亭真蹟卷後
張宣公城南雜詠廿首考亭朱子爲和之楊鐡
崖評其詩謂宣公有古風思緻扵考亭惟曰朱
子之辭不敢評其信然耶抑別有所指不欲盡
發之耶昔之論詩者曰詩有别材非闗書也詩
有别趣非闗理也又曰如羚羊挂角無迹可㝷
夫詩必如是然後可以言妙近代之詩逺宗唐
近法宋非唐非宋名曰俗作後生溺扵見聞不
可告語安得鐡厓生並世余将叩之其亦有以
復我耶鐡厓𥙷書宣公詩與文公真蹟併蔵沈
氏都憲公書來俾予題予既未及見因附論鐡
厓之後如此云
　　䟦梁暁挽李唐詩
暁爲詩悼李唐唐卒未娶無顯然悔尤皆以爲
幸然暁之扵唐既送其徃復迎其來何曉之不
憚煩也造化固無是理矣但如暁說茍無聖人
之徳而有妻子之累雖暁不䏻以一日活世間
况扵唐乎暁之爲人謀亦踈矣暁乎其自䖏可
也
　　䟦張聲逺蔵康齋真蹟後
先師康齋遺稿某蔵之十二年矣出入必偕天
順𥘉先師膺聘入亰途中紀行諸作皆當日手
書寄白沙凢七𥿄成化巳丑春三月行李岀北
亰是日次于析木之店以示東呉張聲逺鍈一
見驚絶閱之竟日不目瞬以手撫弄以口吟哦
某憐之割一𥿄是歲六月過清江以手書問先
師尚無恙也明年秋鍈書來求䟦又二年壬辰
二月豊城友人始以訃來先師之卒在已丑十
月至是三易歲當鍈求䟦語時属纊來一年矣
烏虖悲乎先師道徳名譽傾一世婦人小子知
之華夏蠻貊咸知之平生愛一字一辭不以假
人某之所得徒以一日在門下然誦其言想見
其丰采而得其爲人則冝其有惕然而感勃然
而興者矣某猶望此扵百世之下况其邇者乎
後生可畏鍈其念諸門人某謹識
　　䟦漳州㓛徳碑後(漳州姓張名璝字徳潤/別號两山居士番禺人)
(詡之/父也)
讀漳州㓛徳絶句云罷守三州卧两山漳州面
目此碑間郡人欲識蒙庵老也傍斯文捉一班
作碑者林蒙庵曩扵亰師見其人愼許可人以
是信之今直靠他作證明師也蒙庵見拙詩想
爲抵掌但未知肯勒扵碑隂否也
　　論詩不易
宋歐陽文忠公最愛唐人逰寺詩曲徑通幽處
禪房花木深又愛一人送別詩暁日都門道㣲
凉草樹秋云修平生欲道此語道不得朱文公
謂今人都不識此等好處是如何二公最知詩者
也後人誠未易及如此两聮予始因歐公歎賞
之至欲求見其所以妙如歐公之意了不可得
徧問諸朋友無知者徐取魏晋以下諸名家所
作凡爲前軰點岀者反覆玩味乆之乃若粗有
得焉間舉以告今之善言詩者亦但見其唯唯
扵吾所已言者而巳吾所不言者彼未必知也
夫然後歎歐公之絶識去今之人逺甚而信文
公之言不誣也噫詩可易言㢤
　　書自題大塘書屋詩後
予既書婁克譲蓮塘書屋圗後蔣世欽繼之以
大塘書屋之請予賦五言近體一章既以荅世
欽世欽少之予乃究言詩中之㫖首言大塘書
屋乃中書蔣世欽所建頷聮言爲學當求諸心
必得所謂虚明静一者爲之主徐取古人緊要
文字讀之庶能有所契合不爲影響依附以䧟
於狥外自欺之弊此心學法門也頸聮言大塘
之景以學之所得易所謂復其見天地之心乎
此理洞如然非涵養至極胸次澄澈則必不䏻
有見扵一動一靜之間縦百揣度秪益口耳所
謂何思何慮同歸殊塗百慮一致亦必不䏻深
信而自得也末聮借方士之丹以喻吾道之丹
卒歸之龍門者明其傳出於程子而人未之知
也拙見如此未知是否然予於世欽不可謂無
意矣所病者辭采不足以動人耳世欽胡爲而
少之予以世欽厭夫爲文字章句之學者勇扵
求道不耻下問於予予是以重言之謂予俯仰
於時姑喋喋以塞夫人之意非予所以䖏世欽
也
　　速勾丁知縣廟䟽
立一祠旣以表茂宰之賢又以見吾郷尚徳慕
義一唱百和視死如生又孰不咨嗟而歆羡其
羙耶且報徃可以勸來此祠立必有聞義而興
起者問所由來郷諸父兄子弟不忘舊令之徳
章與有榮矣幸甚幸甚即辰春日布和工匠畢
集其告諸義士及是時慨然念此舉之不易發
誠心而共濟幸無辭曰姑俟來日區區不勝至
禱
　　書鄭檢討所編劉閔札後
此吾翰林鄭先生廷綱取其平日所得扵其友
劉閔子賢手書㑹而編之以爲此卷子賢甞以
孝行聞于郷之人今閲此卷意其天資可與共
學而鄭先生不没人善也皆可敬中間一簡告
鄭先生以處貧之難吾獨惜子賢之困於不足
無所於謀也三旬九食亦昔人之常事必不得
巳而干人雖謀於鄭先生可也而徒告之難鄭
先生豈難於濟人者㢤觀者疑焉雖不以編入
可也
　　書鄧政求濟帖後
於乎勢利爲市朋友道絶昔人所䏻者例不可
望扵俗軰政之號不足扵余固其所矣惜予貧
且賤無以副政之請此昔人所謂旋渦底佛安
䏻救落水羅漢不然余之所欲濟與所識求濟
扵余者多矣豈獨政㢤雖然政扵余無一日之
雅奚以亮余之能惠予負政多矣十室之邑尚
有忠信如夫子政其廣求之必得一士如予而
無予之貧賤政其庶㡬乎撫紙太息書其後歸
之
　　書玉枕山詩話後
余又有囬龍寺夜坐詩云孤燭江邉寺踈鍾雨
後天愁人知永夜逺客惜流年不買南安酒留
充玉枕錢床風無意緒吹斷藥罏煙第三聮亦
以玉枕而發東海乃不收入詩話中偶忘之耶
東海平日自謂具隻眼䏻辨千古是非人物而
近遺夫康齋又何也康齋易知耳予年二十七
㳺小陂聞其論學多舉古人成法由濂洛闗閩
以上逹洙泗尊師道勇擔荷不屈不撓如立千
仭之壁盖一代之人豪也其岀處大致不假論
然而世之知康齋者甚少如某軰徃徃譏呵太
甚群啄交競是非混淆亦冝東海之未察也微
君與蘇君今日之論則東海之　康齋其爲晏
嬰之孔子乎了翁之伯淳也噫成化壬寅九月
二十八日新㑹陳獻章在南安横浦驛讀東海
先生玉枕山詩話秉燭書此于蘇君卷中
　　書鄭廵檢詩卷後
吾邑沙岡廵檢鄭榮官滿告歸持此卷過白沙
乞詩榮莆人也壮而仕老而休賢於不知止者
予既贈之詩復録近作七絶扵此莆有大理黄
先生故人也榮見問我以此卷呈之
　　題吴瑞卿采芳園記後
歲云暮矣冬雨淒淒牛僵馬危啇旅不歸號寒
啼饑竆民怨咨采芳何爲將以遺所思所思在
逺道天寒日短誰爲致之不如待時時維仲春
陽道旣亨萬物得時和風披披人情熈熈慱采
衆芳汎汎輕航駕言岀㳺不泥一邦雲龍風虎
其傳自古而徳之所𬒳人将化之如赴壑之水
汨汨洋洋不亦深乎瑞卿天下未有不本扵自
然而徒以其智收顕名扵當年精光射來世者
也易曰天地變化草木蕃時也随時詘信與道
翶翔固吾儒事也吾志其行乎猗歟休㢤
　　題余別駕中流砥柱圖後
別駕余先生命余題中流砥柱圖余讀彭秋官
序文雖非正說此圖而意巳足末舉元貞事一
叚結褁尤警䇿有力故予倣其意而切言之盖
不言則巳言必欲其有益扵別駕非相啖以利
者也故不爲䛕辭其辭曰使君使民不厭真使
君爲臣莫愛身使君不以榮落爲詘信死生爲
戚忻而以嗜欲爲伐性之斧斤千秋萬歲難磨
㓕乃見中流砥柱人
　　偶書遺湛民澤龔曰髙逰羅浮者
仙人譚景升詩云逢萊料想無多路只在譚生
拄杖前羅浮海上山葛仙治之真蓬萊㢤方竹
君入手振之鏗然有聲上撑天下拄地四方惟
意所如諸君即日東逰度鐡橋登飛雲坐黄龍
嘯明月是真神仙矣譚生豈欺我㢤乆矣吾夢
長髯翁遺予羅浮山盡四百三十二峯一囊括
之開半面以待逰笻之入
　　次王半山韻詩䟦
一日忽興動和得半山詩一十八首稿寄時矩
收閲作詩當雅徤第一忌俗與弱予嘗愛看子
羙后山等詩盖喜其雅徤也若論道理随人深
淺但須筆下發得精神可一唱三嘆聞者便自
鼓舞方是到也須將道理就自巳性情上發岀
不可作議論說去離了詩之夲體便是宋頭巾
也大槩如此中間句格聲律便一一洗滌平日
習氣渙然一新所謂濯去舊見以來新意作詩
亦正用得著也批判去改定乞再録來見示爲
幸稿中有工拙請下一轉語以觀識趣髙下可
乎
　　書和倫知縣詩後
屠沽可與共飲而不飲彭澤公田之醸古之混
扵酒者如是與獨醒者不相䏻而同歸于正雖
同歸于正而有難易焉醒者抗志直遂醉者韜
光内映謂醉難扵醒則可今之飲者吾見其易
耳非泥扵酒而飲者也烏虖安得見古醉郷之
逃以與之共飲㢤
　　送張方伯詩䟦
某嘗謂作詩非難斟酌下字輕重爲難耳如此
詩第五句清字旣研于心又叅諸友左揆右度
終不可易而非公九載之守不渝某亦豈敢孟
浪盖一字之下其難如此詩其易言㢤
　　書法
予書每扵動上求靜放而不放留而不留此吾
所以妙乎動也得志弗驚厄而不憂此吾所以
保乎静也法而不囿肆而不流拙而愈巧剛而
䏻柔形立而勢奔焉意足而竒溢焉以正吾心
以陶吾情以調吾性此吾所以㳺扵藝也
白沙子卷四(終)
白沙子卷之五
　古選
　　荅張内翰廷祥書括而成詩呈胡希仁提
　　學
古人棄糟粕糟粕非真傳眇㢤一勺水積累成
大川亦有非積累源泉自㳙㳙至無有至動至
近至神焉發用兹不竆緘蔵極淵泉吾䏻握其
機何必窺陳編學患不用心用心滋牽纏本虚
形乃實立本貴自然戒慎與恐懼斯言未云偏
後儒不省事差失毫釐間寄語了心人素琴本
無絃
　　代簡荅羅一峯殿元
䑓城一揮𬒮忽忽星週五路永消息㫁年深别
離苦思君髮爲白始白數莖許今晨對書尺白
者不可數先生天下士詎肯顧衡宇悵望曹溪
約獨與光也語(一峯約㑹/南華不至)
　　贈張叔亨知縣
栖栖白沙舫影弄寒江月夫君沙陽令胡事顧
微劣我祖在九冥願君爲墓碣三夜茆簷下寒
燈坐來㓕感子心意勤愧我言詞拙明發江上
舟踟蹰與君别
　　戯贈館賔
遲遲歲将暮戚戚懐故里館中飢䑕多旅食驢
児尾垂徳扵不報世間寧有此行李無一錢還
家對妻子
　　冬夜
長夜氣始凄木綿𬒳重裘端坐思古人寒燈耿
悠悠是時病𥘉間背汗仍未收學業坐妨奪田
蕪廢鉏耰髙堂有老親徧身無完紬丈夫庇四
海而以俯仰憂口腹非所營水菽吾當求明旦
理黄犢進我南岡舟
　　又
我從省事來過失恒十九喜怒朝屢遷言爲夕
多茍平生昧慎獨即事丼掣肘孔子萬世師天
地共髙厚顔淵稱庶㡬好學古未有我才雖鹵
莾服膺亦云乆胡然弗自力萬化脫樞紐頽顔
無復少此志還遂否歲月豈待人光隂隙中走
念此不成眠晨星燦東牗
　　經鱷洲
夕舫凌大波北風吹我席冥冥鱷洲煙宛對君
山碧來雁知天寒歸人㸔月色超超塵外心浩
矣周八極
　　崖山㸔大忠祠竪柱阻風七日後發舟用
　　舊韻
青青竒石草上有牛羊躅洶洶崖門水逺帶湯
瓶(山名)緑浮雲散孤嶼𥘉日明村曲言歸輙風
濤無乃疑張陸遲遲重遲遲畏此波心木(漁人/植長)
(木於波間置􁊥俗呼爲/􁊥戙木觸之䏻覆舟)
　　自䇿示諸生
賢聖乆寂寞六籍無光輝元氣五百年一合又
一離男児生其間獨徃安可辭邈㢤舜與顔夢
寐或見之其人天下法其言萬世師顧予獨何
人瞻望空爾爲年馳力不與撫鏡嘆以悲豈不
在一生一生良遲遲今復不鞭䇿虚浪死勿疑
請囬白日駕魯陽戈正揮
　　湖西八㬌爲羅脩撰作(效一峯體)
　　太極丸春
天城列兩儀其中位太極(山名)不悟名象生焉
知畫前易伏羲古已亡圖(書/乆)晦蝕寄語山中人
妙契在端黙
　　翠玄洞天
翠玄在何許乃在金鼇麓石門俯深幽來者秉
明燭繡壁誰可縁丹房我當宿呼童烹金鼇膏
此千丈木
　　一峯來秀
湖西有一峯天地得撑拄旁有龍塘峽北有浮
香塢我行崑崙丘一望一延竚歸來二三子抵
掌太極語
　　三峽廽清
一峽蟠一龍群山莾囬互武夷雖九曲三峽誰
勝負澄澄水上月歷歷谷中樹焉得千丈笻坐
弄潺湲處
　　金鼇霽雪
一鼇海上來頭戴雪花白諸鼇起相拒千秋歸
不得仙人羅一峯永戯金鼇側借問别離時西
佛生彌勒
　　玉冕晴雲
玉冕臣諸峯左右羅絡之雲來巾其顛得雨不
復疑豈無澤物㓛雲覆在何時悵望百穀春廣
濟蒼生飢
　　飛轝横翠
我昔逰太空太空雲冥冥歸來控翠蚪力與金
鼇争巍巍太極尊揮置東西行如何千載下空
儗飛轝名
　　大流垂玉
大流無此竒偶值銀河傾願囬銀河流免與世
濁并一洗日月光再洗天地清何止天地清萬
世無甲兵
　　題冷庵(江西僉憲/陳琦自號)
舉世好近熱子獨畏之猛投身向􁒽雪永謝白
日影玉壼貯清氷秋露滴金井是以冷自勝于
世非絶屏假令務絶屏過與近熱等我以道眼
觀天下方首肯寒暑两推移正中太和境寄語
庵中人不熱亦不冷
　　扶南訪黄巖尹鄺載道適來顧白沙兩不
　　值賦三側韻
行舟石門浪不識扶溪口時時聞來徃日入䘮
水手昨暮黄巖馬來嘶白沙栁惜㢤两不遇獨
坐空搔首
我有一斗酒願與子秉燭子來復空去值我不
在屋穉子呼不至踉蹌走入竹明旦歸我艇先
後迓以告
閑居不儗岀偶岀負佳客問客來何許來自黄
巖謫長安接笑語中道有暌隔悠悠百年内與
子異顯黙
　　感事
君心如逝水一徃不復旋誰䏻萬里浪安坐駕
此舩傷㢤一何愚由我不由天仁者固有矜智
士乃自全
　　夢觀化書六字壁間曰造物一塲變化
孔子曵杖歌逍遥夢化後我夢已逍遥六字書
在牗聖愚各有盡觀化一遭走問我年㡬何春
秋四十九死生若晝夜當速何必乆即死無所
憐乹坤一芻狗
　　貪泉
藜藿可養生栢棺可送死瓦礫是黄金貪泉亦
清泚飲水心不易豈獨夷齊爾山鬼笑儂家儂
家笑山鬼
　　九日諸友㑹飲白沙得雁字
黄菊有佳辰良朋樂呼喚争持淵明杯來接子
桑飯落葉迎馬鞭斜暉轉沙岸雨聲静秋竹池
影入江雁酒酣獨髙歌呼児續我㫁諸君極晋
戀十觴亦不筭雖無孟嘉量且免落㡌亂百年
䏻㡬何去者已強半來㑹安可期細把茱茰㸔
　　贈林汝和通判
在昔黄金䑓與子𥘉周旋萍蓬忽相失不見垂
十年昔爲禮曹官今揺慶陽鞭常聞太華峯峻
絶峙中天雅志在登陟矯如孤鵠騫適來南海
旁問訊滄洲㕓語舊未終日棲棲有所牽丈夫
重出處冨貴如浮煙行則爲在田止則爲在淵
勞勞夫何爲贈子千金言
　　贈馬龍如湖西奠一峯先生
晨興坐捫蝨有客窺我床客來問何許顔色慘
不光去歲秋在季文星墜西江而師羅一峯幸
視我弟兄相見不得語失聲涙滂滂子行詣湖
西問訊我有将夙昔夢見之恍若芙蓉城覺來
索苦句句􁂗涕未停何以告一峯寄意於瓣香
索火化奠文一峯其洋洋我病乆南海欲徃未
得行送子出門去目極秋天長
　　贈陳秉常
逺色霽𥘉景清風振遥林子來入我室弄我花
間琴正聲一何長幽思亦巳深願留一千歲贈
子瑶池音
黍稷雜萑葦邪思亂正性人爲一鹵莾諉曰天
之命白日朝出東須㬰復西暝良時誠可惜逝
矣悲莫競
大舜卷婁之荘周竟奚取人生貴識真勿作孟
浪死誰䏻去中土僦舎朝鮮里白首金石交視
我南川子
我否子亦否我然子亦然然否茍由我於子何
有焉人生寄一世落葉風中旋胡爲不自返濁
水迷清淵
　　藤蓑
一蓑費㡬藤南岡礪朝斧交加落翠蔓制作類
上古吾聞大澤濵羊裘動世祖何如六尺蓑㓕
蹟蘆花渚舉俗無與同天随夢中語今夜不須
歸前溪正風雨
人好蓑亦好月光水亦光水南有酒媪酒熟喚
我嘗半酣獨速舞舞罷還舉觴所樂在知止百
年安可忘
挽蓑欲何爲新月出東嶺獨速舞不休凌亂何
由整曠㢤􁈍園吏自形還自影
新蓑藤葉青舊蓑藤葉白新故理則然胡爲浪
忻戚扁舟西浦口坐望南山䂖東風吹新蓑浩
蕩滄𬈑黒須㬰月東上萬里天一碧安得同心
人婆娑共今夕
朽生何所营東坐復西坐搔頭白髮少攤地青
蓑破千卷萬卷書全㓛歸我大吾心内自得糟
粕安用那
　　賽蘭
南有賽蘭香名花人未識光風散微馨甘露洗
新碧一月薫蒸來氤氲在肝膈乃知方寸根中
禀天地塞誰爲續騷手俯仰空悽惻窓戸悄無
人圖書共昕夕
　　天人之際
天人一理通感應良可畏千載隕石書春秋所
以示客星犯帝座他夜因何事誰謂疋夫㣲而
䏻動天地
　　荅梅侍御見寄
群龍盛朝野弱羽聊山林行春忽傾盖對榻山
花深引我一杯水冩君龍唇琴永言歌大篇風
雅有遺音乃知鷹鸇氣未愜鸞鳯心王事有驅
迫暮雨别江潯離情落晚趣再枉三洲吟何以
舒我懐青天盻遥岑
　　寄題三洲巖
我行蒼梧道息槳荒江湄連岡一以眺石室涵
晚暉前哲有題字執炬徃讀之遲囬北壁下目
撃元公遺今古一相感光風吹我衣䖝鳴丹竈
中葛仙胡不歸對之發長嘯宇宙今何時圎蟾
夜冏冏蝙蝠秋飛飛願言托髙棲行矣無是非
　　病中冩懐寄李九淵
出門見齋顔十日不一逢以我腹中滿憶君頭
上風頭風尚可炙腹滿何由通受氣我亦薄况
乃疾病攻五十去始衰三四謝春冬鬢顔倐巳
彫血氣少復充客來索我書頴秃不䏻供茅君
稍用事入手稱神工以兹日衮衮永負全生㓛
長揖謝茅君安靜以待終
　　和梅侍御見寄
飛蓋凌滄𬈑髙䑓拂朱鳥軋坤一水浮日月雙
輪繞塵埃紛局促正坐眼孔小㬌山千丈松慰
我氷雪皎萬里一春風東西逐騕䮍故人子羅
子仙鶴歸華表暮雨江門舟含悽問封草假令
鮑叔在一士亦不少誰云越䑓近舉目河山杳
冥冥白沙塢雲煙共昏暁
　　題劉氏雙節卷
阿姑與阿媍守此芳歲闌三十寡且貧紡績供
朝飡孤児泣長夜秉燭更抱㸔苦心两咽絶芳
顔亦彫殘持此雙白璧輝映天地間　聖皇重
民極門閭合施丹煌煌東白碑終古埋空山我
毋寡更早賦詩涕汍瀾弱草因風靡頽波良獨
難
　　送李劉二生還江右用陶韻
夜聞桂樹芳晨起山鳥喧客從逺方來歴我階
西偏手持諸侯書徴㑹在匡山我願結其人遂
徃不復還滯形宇宙内俛仰獨何言
中年見二子楚楚西江英問訊徐蘇李千年有
餘情開尊對𬈑月髙歌亦心傾胡爲别我去感
此秋蛩鳴贈處各有言慨然盡平生
　　澷題
日月逝不䖏奄忽㡬華顛華顛亦奚為所希在
寡愆韋編絶周易錦嚢韜虞絃飢飡玉䑓霞渇
飲滄溟淵所以慰我情無非畹與田提擕衆雛
上啼笑髙堂前此事如不樂它尚何樂焉東園
集茅夲西嶺燒松煙疾書澄心胸散滿天地間
聊以恱俄頃焉知身後年
仕者必期通隠者必期髙麋鹿或可群肉食安
可饕聖人履中正白首濟川舠悠悠荷簣者果
識聖心勞浮雲馳白日黍稷生蓬蒿飯𬞞食飲
水曲肱謝逰遨汶上去不顧陋巷貧絶交徒聞
武城宰割鷄以牛刀
　　拉馬玄真看山
官府治簿書倥偬多苦辛文士弄筆硯著述勞
心神而我獨無事隠几忘昏晨南山轉蒼翠可
望亦可親歲暮如勿徃枉是最閑人近來飲酒
者惟我與子真䏻移栁間舫同泛江門津
　　感劉琨與盧諶事
越石信英臣子諒亦文雅生遭晋運㣲奔走風
塵下晋陽笑明月胡雛夜囬馬并州困石勒從
事爲别駕成敗非所論吾憐鑿坏者
　和陶(一十二首)
　　歸田園
我始慚名覊長揖歸故山故山樵采深焉知世
上年是名鳥搶揄非曰龍潜淵東籬采霜菊两
渚收菰田㳺目髙原外披懐深樹間禽鳥鳴我
後鹿豕逰我前泠泠玉䑓風漠漠聖池煙閑持
一觴酒懽飲忘華顛逍遥復逍遥白雲如我閑
乗化以歸盡斯道古來然
髙人謝名利良馬罷覊鞅歸耕吾豈羞貪得而
忘想今年秋又熟讙呼負禾徃啇量大作社連
村集少長但憂村酒少不克儂量廣醉即拍手
歌東西卧林莾
近來織畚徒城市售者􁍒朝從東皐耕夕望西
巖歸貧媍業紡績燈下成歲衣但令家温飽不
問我行違
　　移居
萬金論買憐千金論買宅豈不念子孫而以營
朝夕長揖都㑹里來趨白沙役壌地何必廣吾
其寄一席隣曲彌樂今園林尙懐昔吾志在擇
善無然復離析
留連晡時酒吟咏古人詩夕陽傍秋菊采之復
采之采之欲遺誰将以贈所思所思在何許千
古不同時四海倘不逢吾寜獨去兹碩言秉孤
貞勿爲時所欺
　　九日閑居
無錢撫秋菊向夕􁡾風生誰爲白衣者頗識江
州名映杯碧水净曜日丹葩明天際雁孤去草
根蟲一聲荏苒委時節裵徊閱年齡興來發長
歎意盡還一傾儉徳茍不慙厚禄安可榮白首
􁍒髙賢清謡渺遺情人生亦易足何必勤無成
　　和劉柴桑寄袁道見懐一峯之意
當年䑓城㑹執手多踟蹰四海一爲別寒暑逝
不居逺意属羅浮舉頭望匡廬胡然金牛谷奄
忽成丘墟蛻骨歸復土靈衿存爲畬庶㡬百代
下攀駕以忘劬袁侯西江英好徳眼中無尺素
毎欲近十年不作踈磨劍患不快快則随所須
永願磨此心恢恢快劍如
　　和郭主簿寄荘定山
青松出喬木遥望十里隂少年不結友歲暮懐
同襟同襟問爲誰定山携一琴悠然一鼓之不
辯古與今在昔經江東多士予所欽論文一觴
酒惟我與子斟豈意千載下復此聞韶音我病
不岀戸何時還盍簮茫茫宇宙内與子契其深
　　贈羊長史寄遼東賀黄門欽
此心自太古何必生唐虞此道茍能明何必多
讀書寂寂委山澤于于來亰都斯人各有分彼
此何䏻踰杪秋風日清呼兒理肩輿聊爲玉䑓
逰言笑誰與俱屈指意中人一坐一踟蹰歸來
看四壁四壁光如如聖道日榛塞誰㢤剪其蕪
夫子乆不見吾生何以娯常恐歲月晚况與音
問踈申以伐木章一日三卷舒
　　飲酒
木犀冷扵菊更後十日開清風吹芳香芳香襲
人懐千囬嚥入腹五内無一乖雖靡鸞鳯吟亦
有鷦鷯棲昔者東籬飲百榼醉如泥那知此日
花復與此酒諧一曲盡一杯酩酊花間迷赤脚
歩明月酒盡吾當囬
　　庚子歲九月中於西田穫早稻
遲明向南畝踈星在簷端夫岀婦亦随無非分
所安道旁徃來人下車時一觀問津津不知仰
視飛鳥還邏苗逺峙夕濯足荒溝寒吾惜耦耕
好焉知世路難伐鼓收西畬黄雲𬒳江于聊用
代糟糠作粥歡賔顔隣叟携児來嬉戯松下關
齊聲鼓腹謳永謝攅眉歡
　　懐古田舎
君子固有憂不在賤與貧農事乆不歸道路竟
徒勤青陽動芳草白日悲行人阻溺去千載相
知恒若新出門轉竆厄得巳聊一欣丼雨濡夕
畛繁花幕春津獨徃亦可樂耦耕多近隣百年
鼎鼎流永從耕桑民
　　製布裘成偶題寄黎雪青
海布剪黄雲嶺綿装白雪製爲道人衣方直無
周折吾老不出門躬耕慕䔬缺黄昏披此裘坐
望梅村月羙人遺我酒小酌三杯烈半酣發浩
歌聲光真朗徹是身如虚空樂矣生㓕㓕
　　紫菊吟寄林時嘉
嚴霜百卉枯三徑挺秋菊緑葉明紫英㣲風逓
寒馥芳情謝桃李雅望聮松竹懐㢤種花人杳
在江一曲遺我盎中金南窓伴幽獨時無續騷
手憔悴誰當録且脫頭上巾茅柴今可漉
　　感鳥
有鳥不知名皎然閨中清育雛止庭竹衆鳥不
敢凌暮雨􁋚䖝歸喚雛雛不譍以翼覆雛宿夜
乆巢屢驚小㒒極殘忍不眠伺東榮扳巢襲其
毋毋去巢亦傾一雛堕地死二雛尚吚嚶平明
視竹根群蟻正經营子弱毋護之無毋何以生
嗚呼號者誰宛有雌雄情入簾逼我枕爲我再
三鳴此鳥𥘉來巢卑卑近前楹我無害鳥心人
謂此鳥靈終焉失所托此禍将孰懲吾甚愧此
鳥感之欲霑纓呼奴撻其背流血非所矜再拜
謝此鳥此意何由平
　賔陽樓八㬌(爲丘侍御作/今存其三)
　　榖城呼月
㣲月瞰髙樓樓中酒𥘉㵼旁見榖城山孰是呼
月者騰騰露光㬌寂寂開逈野笑問圯上翁何
知此山下
　　牌山樵唱
日夕樓上飲瞻望南山阿樵夫睨林木㑹意豈
在多白雲滿山徑負薪行復歌人生異岀䖏貧
賤奈爾何
　　羅水漁歌
有月來照人沉竿坐羅水意與羅水深夜静歌
亦起江湖雖云樂天地惧終否豪㢤賔陽子發
蹟異姜吕
　　題萬碩司訓風木圖
把君風木圖識君風木心賢者不易貴逺者寜
務今嗟㢤鼎與茵充足時所欽
　　築室
辛勤結吾廬經始筭一一廣狹更度量卑髙在
平秩堂以備薦享閣以邀風日前樹貞節門後
治渭川室四垣謝粉餙牡蠣髙爲骨仰瞻勢㣲
峻其間僅容膝既以儲簡編猶堪歛𫀆笏是年
秋在仲筮日欣得吉良友交助余衆工告易畢
把酒對梅花浩歌新突兀
　　讀林緝熈近詩時緝熈典文衡閩中欲便
　　道還家數夕前嘗夢見之故有是作
言笑不可親中宵馳夢想君行㡬千里道路輕
閩廣忽見嚢中詩區區謝官長深淵或遺珠努
力試一徃㣲官亦何事感激章欲上行止各有
時姓名忌標榜此言誰爲傳聊以慰俯仰
　　将如外海㸔山先寄道傍諸友
吾衰何所如俯仰在一席舎旁有小水相望渺
南北静乆動乃冝住多行亦得朝徃暮南還路
旁事舊識故人邀我飯半餉吾未惜東老對囬
公神仙無惡客
　　秋興
西風振庭木虚堂夜蕭蕭攬衣起歩月歸雁雙
飄颻天地豈予獨知音不可招冥心祈有合悵
望空雲霄
盛時不得意衰老徒傷悲志士曷爲爾載籍多
見之翹首面崑崙白龍有遺池振衣一千仭髙
詠秋風誰
海上有一士來徃不知年或􁂗胥靡飯或投上
方眠㳺處各有徒孰謂世情然飲酒不在醉弄
琴夲無絃借問子爲誰得非魯仲連
　　謝琴月惠荔枝
長夏風雨過西良荔枝熟晩有好事人提筐歸
我屋老母不肯嘗馨香聞隔宿上以薦祖考支
分及僮㒒第令筐中有不畏稚児哭爾惠良足
嘉吾親素多淑在徳不在物豈謂竆口腹東坡
三百顆日啖不知足長爲嶺南人千載披心曲
　　贈世卿
采菊復采菊嚴霜下庭木豈無桃李顔畏此天
地肅落落枝上英未傷飡者獨持贈楚人歸投
之江魚腹
青青墻下竹冬後色如是燦燦月中花歲寒香
不匱新知語未足逺别情難置獨上江門舟北
風日凌厲
進亦人所憂退亦人所憂得亦人所憂失亦人
所憂所憂非憂道所憂其可晋所憂非憂貧所
憂其可休古來嚮道人䏻辯憂所由去去凌九
霄行行戒深溝敬此之謂修怠此之謂流
元神誠有宅灝氣亦有門神氣人所資孰謂老
氏言下化囿其蹟上化歸其根至要云在兹自
餘安足論
可以叅两間可以垂萬世聖人與人同聖人與
人異堯舜於舞雩氣象一而已大者茍不存翩
翩竟奚取老夫嘗用力兹以告吾子文字費精
神百凢可以止一落永不收年光建瓴水
上上崑崙峯諸山髙㡬重望望滄𬈑波百川大
㡬何卑髙入揣料小大窮多少不如两置之直
於了處了
　　容珪輓
師友道乆衰窮郷無可者是非真妄間彼此不
相假所適一以偏較然見趨舎滔滔復㴞㴞風
俗日益下珪也何所之終身在陶冶
四雛一母乳衎衎東山岑二雛羽翼長一去無
遺音毋衰二雛小中夜哀莫任感此骨肉别悄
然傷我心蕭蕭暮色起脉脉春江深百年㑹有
盡淚下雍門琴
容氏多兄弟西良此白眉源源來講席稍稍樹
頭籬行可郷人敬心惟我軰知臨危㒒且至忍
死待斯須
　　有懐世卿
仙鶴去不歸黄鸝向人語空館忽相思雲山杳
何許出門望東海黙黙空延竚月岀潮復來鳴
橈下滄渚
時雨日夕來郊原藹新緑白雲𬒳重崖下映寒
塘曲情結竹上言䰟消井邉躅三年隔瀟湘書
至不可讀
伏枕廬山下春懐慘不舒哀絃乆去耳風韻今
何如灼灼花自媚嚶嚶鳥相娯髙䑓夕流盻古
道行人踈
煩囂謝人境抱膝山䑓居奈此枝上鳥交交春
雨餘少年耳目冗衰老不䏻虚安得魯連子從
之泛江湖
　　觀自作茅筆書
神徃氣自随氛氲覺𥘉沐聖賢一切無此理何
由矚調性古所聞熈熈兼穆穆耻獨不耻獨茅
鋒萬莖秃
　　益母草
有草人不識弃之等蒿萊時來見任使到口生
風雷溲也佐未足益以蜜與醅生者得其養死
者無遺胎岐黄開夲草夭扎人所哀一物具一
用神㓛不可猜佳名夙所慕廣濟真天才
　　送劉方伯東山先生
未别情何如巳别情尤邈豈無尺素書逺寄天
一角江門卧烟艇酒醒蓑衣薄明月照古松清
風灑孤鶴
　　逰圭峯同世卿作
窮居無歲年老夢得迂朽永托山水間東西事
逰走幽幽鐡橋花悵望未得手杖屨聊此躋㣲
霜正踈栁歛襟欲無言㑹意豈在酒滄海當我
前崑崙卓我後但談孔氏規坐失㣲生畝
　　示李孔脩近書
昔别秋未深今來歲方晏吾衰忘筆硯月記詩
半板或疑子羙聖未若陶潜淡習氣移性情正
坐聞道晚爲我試讀之如君當具眼
　　蔣韶州書至代簡荅之
相别何悠悠梅花十寒整音塵中㫁絶窅若堕
深井忽枉尺素書開讀喜不定庾嶺秋正髙揚
旌下松徑君才足理郡韶民日延頸古來水火
喻子産㓛在鄭歲計諒有餘願聞下車令
　　八月二十四日颶作多溺死者
坐忘一室内天地極勞攘顛浪雷殷江流雲墨
推障髙田水㓕頂别䲧風翻舫大塊夲無心縦
横小児状江門三两詩饒舌天機上
　　讀張廷實主事近稿
世惟識寳人惜寳如惜子寳爲物所揜念之容
色悴一朝此寳來輙復喜不已喜戚由寳故以
識爲心累
　　贈鍼炙楊飛
昔吾見爾翁賣藥金陵市手持一寸鍼鍼落病
者起我主大行人翩翩酒相值京中多異客飛
盖若流水一峯挾一􁂫有藥䏻醫世時當引疾
去東西各飄逝歲月忽復多􁂫括鍼亦廢君來
還見予俯仰相悲喜何期二紀下重睹無雙技
瞻彼老定山風波五千里金陵多舊㳺存殁寧
復記人生若浮煙爲君語如是
　　聞陳宗陽湛民澤欲過江門遇颶風不果
　　用張廷實韻寄之
斬蛟須射虎水䂖敢誰欺老夢不知逺客來何
怨遲千休千處得一念一生持衰白如曾見斯
言或可依
　　與民澤
漠漠黄雲岡珊珊鐡橋水宇宙㡬千年洞天今
有主借問主爲誰平生子湛子
　　題民澤九日詩后
我思陶長官廬山一杯酒世逺道彌光歲歲此
重九酒中有歌者劃然金䂖奏謂從秦漢下藩
籬士夫口藩籬苟不顧其中更奚有寥寥二千
載長夜不復晝俛仰宇宙間孤光映踈桞民澤
長者言藩籬自兹厚兹晨偶拈岀以洗薄俗陋
　　付民澤
千休千處明一了一切妙若也不明了了心
到頭反異憧憧撓
　　拾遺(七言)
　　擬移木犀於上㳺黄雲示民澤
木犀金粟散天香在秋之季廬山陽湛生期我
上㳺庄移根千丈黄雲岡萬丈黄雲千丈山金
粟花開不等閑金粟氤氲塞两間先生與爾同
歲䦨
　　　　右以木犀贈民澤還植黄雲之麓異
　　　　時諸生候我於黄雲這早晚便是木
　　　　犀花開時也
　　與民澤(四言)
聖人之學惟求盡性性即理也盡性至命理由
化迁化以理定化不可言守之在敬有一其中
養吾徳性
　　正月二日雨雹(是日雨水節)
雨水不雨水雨雹胡乃然小者如蓮實大者如
彈丸仍聞隔江言有雹大如拳吾　君古帝堯
神㓛格皇天雹徃而霰來無乃爲豊年(後二日/雨霰)
　　五日雨霰
北風卷長雲晨光坐來㓕映空絮忽飛誰謂越
無雪
元氣塞天地萬古常周流閩浙今洛陽吾邦亦
魯鄒星臨雪乃應此語非謬悠
　　讀張地曹偶拈之作
拈一不拈二乹坤一爲主一畨拈動來日岀扶
桑樹寂然都不拈江河自流注濂洛千載傳圖
書乃宗祖昭昭聖學篇授我自然度
　　不習書絹殊失故態已付染師作碧玉老
　　人卧帷矣呵呵拙詩紀興録上顧别駕先
　　生以博一笑
用絹不用裡下筆無神氣何况闢其行大小難
更置䏻書法夲同萬物性各異茅君踈而野拘
拘用乃廢我且毛頴之安䏻免濡滯書成始大
慙未忍水火棄持以付染師經營卧帷事作詩
告先生共契茅君理
　　贈黎秀才
月行在青天月影沉碧水誰爲弄影人吾與黎
生耳黎生青雲彦偶借薇垣使明日還端陽贈
君惟有此
　　寄李子長
仙城李子長髮短不及寸家有覔栗児時無郭
元振經年㫁徃還使我勤問訊寧知造化心天
地無情盡
祝融我當徃徃處還自然未徃亦由我安知不
是仙是身元有患天道豈無縁難逢俗人說可
爲知者傳
　卧逰羅浮(四首)
　　登飛雲
馬上問羅浮羅浮本無路虚空一拍手身在飛
雲處白日何冥冥乹坤忽風雨簑笠将安之徘
徊四山暮
　　度鐡橋
一度一萬刼飛空夲無鐡何名爲飛空道是安
排絶夜乆天宇髙霜清萬籟徹手持青琅玕坐
弄碧海月
　　下黄龍
天風吹我笠吹下黄龍頂两手捉笠行不知白
日瞑赤松見我笑却立千丈影童子問赤松雲
深各不領
　　望羅浮
山大必有靈土髙豈無異翠浮㡬千丈日月東
南翳我㝷五岳來未問仙家事絶頂望九州衡
山正西峙
　　贈周文都
十年两别君一别一囬老問藥朱陵逰吾兹恨
不早平生憂樂心相對各傾倒逺别望眼昏浮
雲不堪掃
　　寄題嚴州嚴先生祠壁
既上桐江䑓復弄桐江釣不食桐江魚不怕嚴
光笑衣巾人笑儂羊裘終未了堂堂范公碑今
古稱獨妙
　　寒菊
菊花正開時嚴霜滿中野從來少人知誰是陶
潜者碧玉歲将竆端居酒堪把南山對面時不
取亦不舎
　　寄賀柯明府
夷狄犯中國妻妾凌夫君此風何可長此恨何
由申仲尼憂萬世作經因感麟徃者宋元間適
逢大運屯仰天泣者誰屈指張陸文臨事誠已
踈哀歌竟云云一正天地綱我　祖聖以神缺
典誰表章厓山莾荆榛寥寥二百年大忠起江
濆慈元廟繼作爛映崖山雲近者陽江尹一念
何精勤作祠比崖山两廟存三仁大封赤坎墓
昭昭愜衆聞深悲魚腹冷一躍海門春厓海風
波隔陽江面目新自然聲氣應坐使風俗淳短
卷心先賀神交夢毎親琢詞告萬世老病敢辭
君
　　偶書所見
崖傾百丈泉直下注東川翳流起大舂覆茅於
其巔一爲利所驅取便世争先漢隂喻桔橰所
見無不然嗟㢤抱瓮心古道何由全
　　謝鄧督府惠交藤酒至
使來遺一樽百金不願易遇藥如遇仙竒方聞
在昔卓㢤李文公作傳甚詳悉感公嘉㑹心何
以酧公徳但恐命不齊服藥也無益
　　暁枕
天地無竆年無竆吾亦在獨立無朋儔誰爲自
然配舂陵造物徒斯人可神㑹有如夀厓者乃
我之儕軰永結無情逰相期八紘外
　　題端陽李太守丼霖重應卷
嶺南名刺史端陽有成績端陽問爲誰長沙垂
令徳曰惟長沙公善非一代積去年苗欲稿公
寢不安席手拈一炷香須臾見昭假今年事復
然斯民忻目撃丼霖(雨/下)土郊野望四塞滂沱及
僯壌秋田足民食公惠寜有心斯民感公徳口
頌遂成碑舉手還加額安得長沙公爲我大邦
伯坐令十郡内廣布陽春澤閭閻興孝悌四野
無盗賊共育太和春絪緼謝反側
　　偶得寄東所
知暮則知朝西風漲暮潮千秋一何短瞬息一
何遥有物萬象間不随萬象凋舉目如見之何
必竆扶摇
登髙未必髙老脚且平歩平歩人不疑東西任
四顧豈無見在心何必擬諸古異體骨肉親有
生皆我與失之萬里途得之咫尺許得失在斯
須誰䏻别來去明日立秋來人方思䖏暑
　　和羅服周對菊見寄
春來苦不早春去常碩遲嗟㢤造化機萬物安
得知歲晏菊始吐鮮鮮在東籬不汚桃李塵永
續徵君詩
　　龜山夜月
萬古此龜山萬古此明月開簾望龜山岱宗固
無别但恐山多雲風吹亂人睫
　　馬牙香
爐中煨白木坐上是青天綺季奕未畢夷齊上
西山沉檀皆下品欲語不同年
　　題心泉贈黄叔仁
夜半汲山井山泉日日新不将泉照面白曰多
飛塵飛塵亦無害莫弄桔橰頻
　　贈伍弼歸覲
諸生胡不歸九月望庭闈山北山南道紛紛落
葉飛呼児巾木榻謝客掩荆扉不盡來時約堪
沾别䖏衣
　　得何時矩書
良友惠我書書中竟何如上言我所憂下述君
所趍開緘讀三四亦足破煩汚丈夫立萬仞肯
受㝷尺拘不見柴桑人丐食䏻歡娛孟軻走四
方從者數十車出䖏固有間誰䏻别賢愚鄙夫
患得失較計扵其𥘉髙天與深淵懸絶徒嗟吁
　　寄李若虚憲副
我吟白洲詩神爽自清絶平生磊磈心盡向詩
中泄詩成輙寄予所得遂盈篋蔵之石室中至
寳防盗竊
　五言絶句
　　暁起
偶然風折木村犬吠成群此事真難免問君聞
不聞
辛苦南隣臼逺鷄方一鳴夜來風極急吹㫁到
窓聲
冬眠不覺暁開門見白雲雲中何所有童子两
三人
　　湖西九巖爲一峯題其一光霽岩
風月佳名在乹坤浪跡空從來岩下客秪與異
人逢
　　翠華巖
來說湖西者不及華山頂誰知巖中仙觧作石
柱屏
　　清風巖
聲從竇中來可以塞天地借問采薇人便知風
動䖏
　　府敎巖(宋敎授羅開禮所棲之地)
府敎英靈在虺蛇不敢居從來巖上月只是照
虚無
　　極清巖
聲名野老畏草䂖貴人争剗却巖中有悠然是
極清
　　英公巖(今名鍾英一峯所更)
翠掩千㝷洞青窺一竅天人間無絶境不要問
桃源
　　扇和巖(即石柱岩)
山骨短圎稜𥘉疑削木成乹坤蔵一柱猶得鎮
巖扃
　　卧龍巖(岩有龍潭龍床床之旁有䂖仙人)
龍岀潭水空龍歸潭水黑君從龍床來誰在龍
床側
　　月巖
闇闇月堕地忽在天中央堕地人不覺中天照
四方
　　題慈元廟
慈元一片䂖長留何處山崖門潮日至雪浪飛
天關
　　題畫
金籠鎻鸚鵡山木縦斑鳩巧拙知誰是天機不
自由
髪與踈梅白身将寡鶴親孤山殘雪夜清絶凭
欄人
　　題畫松泉爲張别駕
松乃木之雄公亦人中龍何須看畫夲千丈在
胸中
　　對酒
放歌當盡聲飲酒當盡情門前烏桕樹夜半子
規鳴
　　荅丘侍御送酒
石齋書夲拙酒力巧相扶欲報霜䑓貺山中一
物無
　　雨後
乆雨妨行樂花前望玉䑓人間見花樹不似玉
䑓開
　　村歩雜書所見
踈花明委巷細雨得今晨點綴非無意紅芳不
是春
公飯何曽接衣冠不作人齋中有名酒分爾一
杯春
晚食南山稻堂堂媿野人平生無可說一個白
頭親
村笛轟牛背山花結㡌頭騎牛勝騎馬曲坂没
郎愁
趂罷江門市啇舩奪港歸溪山愁引望城郭更
須知
日照南浦口𥘉喧江市人小奴性嗜酒出飲畏
吾嗔
　　戯贈求書饒大中還江右
書法一家成風波㡬月程孤舟愁度儉薦福有
雷聲
　　代簡荅方伯彭公
大賢望扵人徃徃非獨守難将一人意滿足天
下口
氤氲復氤氲東君欲放春梅花何太早早報越
城人
　　絶句
清暁乗驢岀北風吹澗藤沉吟澗邉道天意莫
留行
行止皆前定岀門愁北風西郊不成徃昨夜夢
途竆
　　贈鄺知縣雲卿别
又送夫君别芙蓉花可怜水深難折贈留伴老
夫眠
　　與諸友夜過貞節橋
人影荒橋下䖝聲滿月中連翩雙大䄂聊得颭
溪風
　　讀張主事近稿
雨中月不見雨霽月還多雨𬒳風吹去無風月
奈何
　　對菊
淅淅西風至爲秋未有涯江邉聊一醉信手得
黄花
不落龍山㡌何須九日風更煩将小雨向晚洗
花叢
春事歸桃李西風響未休長官三徑晩丞相一
坡秋(菊坡先生崔與之也)
好個重陽節誰家酒不賖果然殺風景吸茗對
秋葩
天地花無數寒花色乃佳古詩拈未出除是長
官來
　　九月木犀花盛開偶成寄賀黄門克恭
香逐西風起氤氲入杳冥不知從此去㡬日到
遼城
　　洗竹
風引一叢竹揺揺四五莖横斜今洗盡道眼㸔
圎成
洗竹洗荒枝洗心洗狂馳老夫無可洗抱膝洗
吾詩
一洗一囬踈相将洗到無客來莫問我北壁有
團蒲
　　暁起
籬頭過井水不打隔齋門手握南陽布纒頭數
竹孫
老不愛春華一籬孤負花胡爲聒我枕穉子打
朝鴉
自有無情蝶孤飛不傍花白頭聞見少閑動羽
䖝嗟
　　贈張叔亨侍御
天下元無事勞勞我有心相携沙上語山月二
更深
　　觀群児釣
群児齊弄釣其一偏多遇餘三未得手投竿來
上樹
仰面看垂釣失脚堕危䂖若是謫仙人水中眠
亦得
　　閱丁知縣傳
模様從㸔拙丹青只冩真乹坤如許大具眼豈
無人
　　夢中作
翩翩復翩翩天生我亦仙江山足風月吟弄到
何年
　　夢丁彦誠
與君生死别三四歲星周夢語分明記相悲各
點頭
　　對竹
竹色上墻多南薰緑㡬何時無分付處野鳥自
來歌
窓外竹青青窓間人獨坐究竟竹與人元來無
两個
北風卷頑雲隂晴安可卜海月出漸髙獨照南
窓竹
　　随筆
茍䏻深積累豈患無髙譽如何世中人丼心鐡
爐歩
一歲十匹衣一日两杯飯真樂苟不存衣食爲
心患
人不能外事事不能外理二障佛所名吾儒寜
有此
㫁除嗜欲想永撤天機障身居萬物中心在萬
物上
小雨閉空齋青青竹映堦道人終日静一枕到
無懐
子羙詩之聖堯夫更别傳後來操翰者二妙少
能兼
　　梅下雜詩
朝凭曲欄西暮凭曲欄東欄裏梅花好看花了
病翁
乆共寛閑地濃薫自在香折來何所寄只是寄
遼陽(賀黄門欽也)
　　贈人
萱親垂九十逰子尚天涯莫艤仙城棹南風夜
引旗
　　讀易偶成
南乎不可北東乎不可西自從孔孟來君子恒
處暌
　　張克修别駕約逰羅浮
重疊四百峯鐡橋在何處莫将别駕來同到飛
雲去
　　張克修見訪
滄𬈑㡬萬里山泉未盈尺到海觀㑹同乹坤誰
眼碧
　　題劉鑑松
劉生於冩松䏻以酒力遣酩酊氣正豪蒼龍自
舒卷
　　題扇
風檣抝欲折五月瞿塘過何如此庵中終日抱
膝坐
張㠶海上囬㠶掛鐡橋樹驚起白蝦蟆跳上飛
雲去
　　贈胡地官次韻呉明府獻臣
有一范仲淹人将重名節馬上地曹郎翩翩起
吾粤
引滿花下杯延縁坐中客醉下大䄂歌孰云此
門窄
　　題林府尊夀家慈書後
馬尾縁封事魚緘壽老親古今誠一揆藉用白
茅人
　　題顧通府集古倡和卷後
滿眼珠玉光髙才極雄騁對之不敢言稚子來
弄影(出化書)
　　訪客舟中
舩頭酒多少舩尾閣春沙恰到溪竆處山山枳
殻花
　　夢後作
䇿杖獨行㳺青山一何深道逢采藥人問我松
脂林
見月時一吟夜􁡾天稱心囬頭望東川流水無
古今
幻迹有去來達觀無古今長嘯人不聞山風吹
蘿襟
楊栁餘朽株梧桐但踈隂小卧不岀門不知秋
已深
　　贈鄺筠巢
山中一夜秋老屋居然别丈人不飲酒共坐㸔
明月
　　客乞題随時子軒
無雨笠且置未晴蓑不捨簑笠用不竆我是随
時者
　　題扇
東艇拍西艇小拍庸何傷夕風起驚濤艇艇争
低昻
一夫眉正揚一夫髮盡秃日暮舩正歸前江風
㧞木
　　蔣韶州世欽挽詩
治郡聲名逺如何是我詩青山韶石老囬首盡
交期
徃事形骸外如今一夢休曹溪分我茗猶說蔣
韶州
　　周京聞母䘮歸弔以是詩
萬里無歸耗形将一木親遺言入肝肺真得太
夫人
　　題南窓壁
南風吹面處不省是南窓此意無人㑹乹坤落
酒缸
　　雨後示劉宗信林時嘉
一雨變新􁡾炎埃洗除盡廬山昨夜燈已照劉
宗信
秋來亦滛潦日月閟其光乹坤丈夫事千古空
堂堂
　　漫筆
幅巾是秀才袈裟是和尙伎俩人共知長篇事
標榜
　　神泉八㬌爲饒鑑賦其四贈之
　　太極涵虚
混沌固有𥘉渾淪夲無物萬化自流形何處㝷
吾一
　　浮螺得月
道眼大小同乹坤一螺寄東山月岀時我在觀
𬈑處
　　茶山分香
江門白藕花我榻廬山頂君若去茶山茶香復
誰領
　　神泉漱玉
焦明亦是鳯螢熖只疑燈安得石上泉爲洗世
中盲
　　九日
霜前淡淡花瓢内深深酒今日陶淵明廬山作
重九
同俗不同俗山杯映秋菊仍聞席上歌不是人
間曲
歌舞重陽酒今年有去年山中八石榻榻榻是
囬仙
　　讀李評事承芳文
著論必無同乹坤孰此容人扶周孔敎用世且
無㓛
一囊包宇宙到手問綱常所以東坡老嘐嘐薄
武王
不薄論交意因書稍稍知還将天下眼照破老
夫痴
　　送劉宗信還増城
夜宿黄雲塢秋登碧玉樓歸時一片䂖見月過
羅浮
山到鐡橋西青天一角低送君髙處望天與㡌
簷齊
菊花笑我前梅花撩我後問花花不言駐楫增
江口
山人偶出村送客村南道江山風日佳歲月乹
坤老
　　贈張叔亨侍御岀按雲南
到治一萬里使君行莫遲梅花開樹樹不是向
南枝
　　碧玉樓晩望
樓逺見諸山目短意不盡天隂水恠興碧玉所
以鎮
　　贈克脩別駕遷梧州守來别白沙贈之
甲兵滿一舩江門來訪別贈君欲何言笑把梅
花折
少年恣行逰老病徒拘綴送君今夜心還到蒼
梧去
　　贈陳頀湛雨
說到忘言處無詩可贈君許将臨别意一點落
黄雲
君若問鳶魚鳶魚體夲虚我拈言外意六籍也
無書
　　送李子長徃懐集取道謁張梧州
春棹去江門泝流焉汲汲點筆煙外山歸來㸔
懐集
不聞端别駕敬士如子長問道蒼梧下登歌刺
史堂
　　贈范能用
溽暑不可處清風時滿樓如何傳别敎衲𬒳坐
蒙頭
阮籍見孫登只聞孫登嘯針在繡不傳繡傳針
不妙
　　西良容倫餽荔枝非桂州夲色戯以是詩
口溢桂州漿眼定西良色我是荔枝仙何人觧
漫得
　　夀南山翁七十
朝看亦南山暮看亦南山南山長不老聊以永
君年
萬株松上花千日杯中酒児孫戯膝前一舞一
囬壽
　　贈太守黄公
水白端陽色梅紅嶺上花春風迎度馬秋月候
歸槎
　　題宋丞相陳俊卿畫像
御史鐡爲肝張秦掛舌端至今湖嶠月猶作太
師㸔
　　題宋状元陳文龍畫像
文章甲天下氣節愧當時公母亦滂母千秋名
共馳
　　梁惟正鄧徳昌徃來白沙途中遇盗惟正
　　以舟泊淺奔于岸避之徳昌抱書立舩頭
　　盗不加害戯贈以詩
道逢惡少年打破两生敬試問鄧徳昌何如梁
惟正
　　暁枕偶成
采義非采薇食薇不食粟遥遥望西山千古嵳
峩獨
西北多竒峯雲深杳難認漢廷無謀臣黄綺皆
真隱
　　度危橋
事至絶安排放脚踏髙崖如何謝上蔡旦旦習
危堦
　　贈閔督府還陞南京秋官
司㓂今欲行病叟山中卧如聞經畧憂未向春
風破
吾聞用世心中外無異等何由一送公細話東
西省
　　贈林府尊
彼曰春泥人此曰人泥春晨朝岀相送向夕望
歸輪
　　贈李克常
桃花𬒳東岸江水日日深贈君豈無言亦有花
水吟
　　感事漫述與王樂用
丁侯爲縣時不與謁者通古稱奉法吏秉筆惟
至公
留情重留情獄事果難明無輕赤子命爲官急
書程
士而未聞道未免爲物撓卓㢤安心人外事若
無好
舎已莫委命從人莫登山嗚呼羅一峯逐善如
轉圜
　　寄淮上秋官姜仁夫
問客淮南道停舟過此無廬岡一端帛爲我謝
仁夫
　　呉山夀蔵
山隠一坏土人思百代傳無竆身後事未若子
孫賢
　　題丁長官廟
何時重借㓂此地一桐郷四海諸侯望千年一
炷香
　　㑹翠亭
東池乆寂寞㑹翠得佳名小詩拈未出去㝷王
右丞
　　呉主簿詩主薄名則宣平人呉黄門仕偉
　　之父也
　　軍門止殺　按状正統已巳閩城賊流毒
　　處民蟻附朝命大司馬孫公原貞夷之知
　　先君謀畧禮致幕下賛畫百恊邑有三巖
　　民多避難於上偪脅之衆亦有聞義而歸
　　者命先君統之推誠示信無不感服㓂平
　　孫又欲行法先君泣曰殄厥渠魁脅從罔
　　治矧既歸命殺之不祥竟得免奏㓛授鮑
　　村廵檢
泣諌天應見坑降地不知自然殃慶至天道不
須疑
　　過與弗取　按状㬌㤗間分麗水爲宣平
　　復命先君董其役伐木於山役力扵民期
　　年而㓛成孫曰難平邑作皆爾之䏻餘木
　　尙多可治爾居先君辭曰㓛成於上愚下
　　何有明公芟夷大難布徳於瘡痍之民一
　　方獲安某也受賜多矣且官物不可入私
　　門未敢如命孫益敬之
百世髙公綽千金謝魯連胸中無雅度勝事竟
誰傳
　　卜築西溪　按状鮑村任滿陞華亭主簿
　　愛民如子處國如家凢有議讞多稱平焉
　　且䟽子下民濬河渠禁賄賂等十事于
　　朝皆賜可松之地狹于蘇而漕數反岀其
　　上又爲民陳情得减北運一萬石事載雲
　　間志在松十年勤勞罔懈僅五十而二毛
　　蕭然嘆曰天道四時㓛成者退庸可不知
　　止乎遂乞致仕而歸卜築西溪之上
主簿䏻經濟中年未乞身西溪看卜築知是晏
眠人
　　寄嚴州林郡博緝熈
萬紫千紅外如君故可人桐江都滿樹海驛尙
含春
　　寄東所
春江正滿時未具衡陽楫還携鄧俊圭江門與
君别
　　夢林緝熈
酒䦨歌不起老病無奈何夢滿桐江雨相對不
成歌
山樓夲無夢我自夢嚴州嚴州誰夢我白雲天
際流
　　荅柯明府
終秉循良筆難迯俗吏媸不知三考績課㝡竟
何須
　　贈雷少尹還汀州
桔橰滿天地抱瓮古來難哦松非俗吏哦松不
在山
　　覺後
馬圖不岀河鉛刀不割痴上下㡬千年揜卷一
沾衣
　　謝姜太叅惠酒
名公遺我酒洗琖自開甞何以酧佳貺啇歌示
不忘
　　武進八㬌爲徐嶺南紘作
　　龍山春雨
長夏龍山暁人間望忽開長風捲雨去復送雲
歸來
　　笠澤烟波
何處煙波好公乗笠澤槎我泛江門月乹坤共
一家
　　龜山夜月
夜半龜山月䏻開萬頃秋試從開䖏望照公湖
上樓
　　陳湾疊嶂
丹青○○○陳湾疊嶂新我詩君莫笑還属姓
陳人
　　薛堰通津
薛堰歸何處披圖想具區古來探夲論無欠也
無餘
　　亭山夕照
亭山不可踰華頂凌天台卑髙夲自形夕照從
西來
　　廟墩靈跡
捄溺如救火造次遂捐生金陵人去逺抝鬼不
來争
　　板橋書屋
板橋藹吾伊名稱已盖世誰云龜山月不照新
堂睡
　　荅無錫諸友
碧玉通書乆青天感興新江門動秋思聊因寄
故人
　　送米與何侃
野饌家禽小村舂晚粒香莫言無厚餽吾意在
分甞
　　九日用舊韻
新篘壓两壷落英携滿䄂我非陶長官廬山還
九九
　　送黄希顔之太平推官
有官五馬後無官百揆前不将前後㸔須着有
無言
　　題髙瑨詩集
神交傾盖上心逺著詩時無由向人道人亦豈
能知
　　紀夢
一别三十年相逢不相識骨肉爲路人春風淚
沾臆
　　寄潘留鶴
有時牛亦坐何處鶴還留天台二萬丈誰踏紫
冥謳
　　題伍光宇碑隂
松柏孤髙處春風更可㝷如君有賢配昭徳在
碑隂
　　荅廷實有懐見寄
白雲滿中野此地即衡山莫擬西來棹須防失
路難
　　謝孟芳遺腹生男
充閭人所喜今日愴還深憶我𥘉求乳誰知母
氏心
　　贈呉惠州繹思
皂蓋朝天闕青山道故郷髙堂開壽斚酩酊别
莆陽
　　鴝鵒
𥘉日上茅簷江邉有畫舩八哥莫饒舌有詔許
歸眠
鴝鵒䏻言鳥䏻言我恨無白頭書小楷不及蔡
君模
　　九日諸生携酒飲白沙醉中和荅
老病得狂痴讙呼九日期自𥙷登山屐誰供把
酒巵
諸君爲飲㑹老子不須期盡數籬前菊一花拈
一巵
九九八十一去來無窮期元精爲我酒大塊爲
我巵
　　對酒用九日韻
秋花新氣味秋月舊襟期獨唱花前曲閑傾月
下巵
行年三十許已卜入山期處處開花徑牀牀是
酒巵
飲酒何必多醺酣以爲期不辭亦不勸三巵或
五巵
作詩尚平淡當與風雅期如飲玄酒者噐用瓦
爲巵
　　梅花
水陸花無數南枝愛殺人遥持一杯酒江上酹
花神
逢人問除日君得地曹郎此意憑誰寄梅花隠
石床(謂東/所也)
　　九日懐麥𡵨時徃江東未返用前韻
東西填脚債已過一秋期今日拈花處思君第
一巵
茱茰何處酒勝日與君期漁翁歌獨釣江月夜
明巵
　　羅浮
羅浮海上來髙髙㡬千丈鐡橋倘不関諸峯竟
流浪
世人未得仙斯事安知妄九等真洞天朱明惟
上上
　　題子長寓舎壁
子長亦何病夜夜此呻吟世無白家媪誰㑹子
長心
驢背推𫾣去君知我是誰如何乂两手剛𬒳長
官笞
　　乞茘枝
逢春思種樹垂老笑開齊未厭青紅在從君乞
茘枝
　六言絶句
　　周鎬送白菊乞詩
陶令黄金遶舎君家白玉滿園千古清風廬阜
㡬叢細雨江門
㣲醉不須酩酊半開莫待離披安得季芳與語
相思欲寄一枝
白菊偏冝素髮青山只對蒼顔嚥罷秋香滿腹
風吹不到長安
　　邀丁縣主賞菊
社㑹賦詩不就公當酧我杯盤小酌倘㝷舊雨
東籬還對長官
　　題枕
太華峯頭一枕千秋萬歲通靈不怕惡蛙驚睡
鼻端三月雷鳴
　　澷興
風洒數莖白雪月臨一丈青笻餘事歸詩卷裏
殘年放酒杯中
景斜瓦碗方食日宴柴門未開五栁前身處士
一瓢今日顔囬
晨光沼上魚戯夕陽村邉鳥來東僯小児識我
一日上樹千囬
翠煙緑樹歌鳥青水紅蕖浴鷗笑問五湖范蠡
風濤何䖏扁舟
　　贈陳聦還莆
緼𫀆不妨學道絶榖可以求仙相府胡爲慢士
𥿄田自有豊年
青錢不滿杖頭雪繭徒勞免頴相逢浪勸歸耕
實欠蘇秦二頃
　七言絶句
　　伍光宇卜室白沙爲讀書之所
君此卜居君亦足空村無人山多木參差芭蕉
麗晨旭新葉新心逓相續
競晨登登聞隔竹東僯老人事幽卜甆甌瓦盆
不供俗我不到門此翁獨
　　荅叚錦衣惠藥
藥來詩徃共誰忙野老無金與叚郎泉石旌旗
俱在眼不應泉石獨膏盲
　　聞㰖山近有車馬之蹟因贈緝熈并寄竹
　　齋丈
白日傳呼攪翠崖誰家玉樹碧雲埋只疑冬酒
開松逕定有山靈怨竹齋
　　偶成
墻角經春卧短笻千秋塔骨不如公科頭坐轉
茅簷日閑㸔蛛絲蕩午風
　　夜坐與童子方祥慶話别偶成
晚飯跏趺竹几安秋吟涕泪閣燈殘一詩可送
方童子千煉不如荘定山
　　徃潮連人事
獨速蓑衣舞我航數家煙樹隔㳽茫不将起倒
供人事秪爲看花也未忙
　　栁渡月下承苕溪翁約賞中秋月於潮連
年顔欲比苕溪老酒琖同揮夜月圎來共主人
秋半醉更囬楊栁渡頭船
　　次韻張叔亨侍御見寄
酒舫當年興未涯清宵人語白鷗沙如今縦有
相思夢不到長安御史家
　　㸔栁
淺塘低竹小坭村黄土墻扄白板門望見西頭
楊栁樹行人都訝是桃源
　　雜興
曲肱深閉倚山閣照眼不堪臨路花一身老去
何須岀两脚朝來只欲􁔇
倚檻纔看一两花不堪終日雨斜斜先生已結
僧趺坐還與人間管歲華
白日㡬時生羽翼金丹負我不神仙東家茗椀
頻分啜两腋清風也可憐
　　溪橋晚立示諸郎
溪邉明月掃不去竹下清風時一呼天與乃公
供打睡莫安橋板引樵漁
　　齋大父忌作舊居在道娘墳東
道娘墳西近官路朝朝暮暮行人多世事百年
渾不省滿堂賔客竹枝歌
　　贈釣伴
短短蔞蒿淺淺湾夕陽倒影對南山大船鼓枻
唱歌去小艇得魚吹笛還
　　得陳徳雍書年九十餘矣猶有碩學之志
越客𥘉披手翰新天涯暮雨欲沾巾可憐一片
長江水日夜東流不待人
　　望頂湖山
客子正歌山鬼句篙師欲進頂湖船遥看落日
蒼梧外獨立横槎古寨邉
　　夜過三洲巖讀濂溪題名示諸生
山容寂寞紅葉老江月照曜青天髙題名夜半
㝷周子秉炬相随愛爾曹
　　歇馬大徑山
數家烟火隔林塘一樹寒花晚自香黄葉塚頭
聊歇馬鷓鴣聲裏近斜陽
　　華盖仙蹤爲謝布政作時謝巳物故
華盖山頭雲起時群仙雲裏坐彈棋謝公不用
登山屐借得千秋一鶴歸
　　東軒獨坐
桃花寂寞梨花開山中薄酒三五杯村西有客
可人意風雨今朝期不來
　　虎夜出
虎頭縋淵雨即下山中白額還遭打今年雨足
汝不知稍出人間食牛馬
　　次韻趙提學見寄
蒿萊封徑不腰鎌長夏山齋睡正甜風送歌聲
滿天地驚囬殘夢雨㢘纖
老大行藏敢不疑暁川紅日睡醒時昨宵共對
崖山雨如此乹坤那得知
　　古有所思
采采紅芳日欲斜盈盈珠涙落天涯東風忽攪
籬前樹惱亂春愁不爲花
　　卜日修外海赤泥嶺祖墓值雨
冬雨墳頭蒿已生年年披草祭清明晚風吹落
携鉏艇又聴軥輈隔水聲
　　與景星夜坐
撥悶無人致酒瓶哦詩燈下一郎清夜深笑拍
胡床語忽亂堦前落葉聲
　　西樵山下感舊
西風吹老錦巖春遺跡荒􁡾此水濵雲氣不遮
西望眠青山剛對獨歸人
西樵山前暝鶴歸縞衣雙拂錦屏飛凄􁡾夜半
孤舟客一聴遺音淚滿衣
徳孚先生留此眠南山揮手白沙船(伍光宇號/小南山)
江山此日三人别誰道人生無百年
　　示建旌節亭役者
照曜乹坤功不小此風此日更須扶泮宫畚土
皆民力不共城郎一例書
　　次韻趙提學留别白沙
列炬溪邉樹影斜隔花遥迓使君車酒杯欲别
㣲風起吹動馨香下栁沙
　　蕉麗望羅浮
翠錦爲山白錦雲畫工傳影不傳神今朝蕉麗
江頭望魂爽何由得傍身
　　黄連􁲺即事
青草橋邉船未歸曲川㣲雨暗荆扉江村盡日
無來徃夫在東皐媍給炊
　　上㠶
蜻蜓翅短不䏻飛欵欵随風堕客衣此是天人
相合處蒲㠶髙掛北風歸
南川風雨上歸舟水國蕭蕭昨夜秋鍾鼓不來
南海岸夢魂深遶白沙樓
荔丹映雨垂垂濕江練随風滚滚流不敢乆貪
山水勝白頭正動倚門憂
　　𥘉晴
𥘉晴樓上燕飛飛樓下歌人白苧衣一曲未終
花落去滿林啼鳥送春歸
　　落花
落花半落流水香鳴鳩互鳴春日長羙人别我
在江浦欲來不來空㫁腸
　　清暁
清暁有人來欵扉風吹衫䄂白披披昨宵雨打
山窓破莫怪先生下榻遲
　　對酒
半開半謝花相催江水東流不復囬扶杖江頭
看花樹不知笑向酒家來
　　喜生姪
两翁筋力少翁衰竹杖先堪付若兒只恐暮年
詩更逸出門須背錦嚢随
　　新設𥿄帳軒中
如雲白𥿄罩方牀翠簟眠穿我固當世到葛天
終不逺先生枕外即羲皇
堦面苔侵牡蠣墻小軒容易領年光只從今夜
床頭月已照先生鬢脚霜
　　送鍾地曹入亰
十年自汗不曾乾枕上殘書白首看莫道無心
與君别樽前更覺别君難
　　感事
人間骨肉薄秋雲一事朝來不忍聞何䖏青山
封宿草欲将衰淚灑孤墳
平生交態如兄弟此日悲歌聞路人欲寄秋風
两行字九原無雁獨憐君
　　宿倪麟所石榴花秋開
老蟾半影秋如水曙角一聲霜滿街白髮山人
到城府石榴花下借眠來
　　催諸友九日詩課
九日樓前客令新黄花愛酒不饒貧勸君火急
交詩課纔到明朝罰主人
　　題杜少陵小影次韻栁文肅
孟子詩肩髙聳山杜陵談笑古風還世間還對
憂時畫羙酒花前巳破顔
　　與舊童子
神樂燒茶伴老夫昔時童子今生鬚青春過眼
如流水白雪滿頭非故吾
　　謝惠酒
白髪蒼顔老䂖齋出門秋思滿天涯極憐紫酒
逡巡有不負黄花點綴佳
　　五月二十七夜颶風作屋漏
燈殘四壁漏㾗斜老屋囬風落細沙乹坤更有
晴明日爲報家人莫怨嗟
　　題畫
赤壁磯頭天欲曙縞衣和夢掠舟西欲㝷故處
何由見長恨今人畫亦非
　　題月溪卷
月出東方白漲溪溪翁行樂溪東西相思欲過
隔溪去南斗無光北斗低
　　贈周鎬兄弟
周生两馬齊两鞭亰指長安鎬在山今夜尊前
㸔秋月明年秋月憶尊前
　　秋日
山河一望仲秋前楓葉𥘉黄水半川路上行人
不歸去北風吹爾過殘年
木犀未發盎蓮空小女來方剪綵工不信哀榮
是天道覔花無䖏怨西風
　　閱馬氏均田文
王侯尚愛槖中装何况田家弟與兄孟子未知
人世事獨将仁義敎齊梁
　　贈鄧某家其人貌似伍光宇
南山面目偶然同又向人間見此翁碧蘿窓下
一杯酒猶勝良宵夢裏逢
此老若是石曼卿此山便是芙蓉城髙歌獨控
青騾去是有風流萬古情
　　喜雨
滿眼珠玉不足珎甘雨一灑萬家春昨日蒼頭
木洲至又道木洲饑殺人
　　将如東莞聞途中盗發不果
扁舟東過扶胥口一日二日之便風何故三旬
不成徃仰船岡下賊旗紅
　　題朴軒
葛洪亦號抱朴子安知朴翁不是仙莫将甲子
編年㸔人道翁生大撓前
　　題應憲副真率卷
今古一杯真率酒乹坤㡬個自由身春風囬首
黄巖㑹醉挿花枝少一人
　　茶園曲寄治香櫃袁暉
峽東弯弯一水長啇船無日不蘇杭千村萬落
無竆樹盡是袁郎櫃裏香
　　揷花
巖前上馬興難挐卯酒三鍾㡌半斜兩鬢馨香
齊挿了賽蘭花間木犀花
　　訪山家次韻
樛枝逕口郎迎馬語鳥籬前妾掃雲笑殺主翁
忙岀户手提筐果喚㕑人
清泉煮蕨愛山家夜飲西岩望月斜澗底白雲
留不住半随紅雨落天涯
　　蕭黄門書來見責乆無書用舊韻荅之
諌官一字照天涯南海年年問釣沙滄波不與
黄門信笑殺龍鍾百姓家
　　平郷伯陳公以紫茄花絹爲家慈夀詩以
　　謝之
呉紈衫色紫茄花老親著時衆口誇小兒奉酒
歌七字持獻軍門表拜嘉
　　㬌雲偕范規海上割稻
犬子給炊海上舟范生打槳两同逰田中割稻
家中望逢著諸仙莫浪投
　　招訟者歸
越王城裏塵随馬刺史衙前吏喝人此日王孫
不歸去舊逰芳草可憐春
　　中秋期諸友不至
山妻有錢肯沽酒諸友賦詩期不來范生也逐
吾児去一夜清光對玉䑓
　　贈鄺載道之淮陽別駕前御史謫黄巖
十年花縣眼中人别駕淮陽又㡬春曽共烏䑓
髙十仞鄭郎今著白綸巾(鄭紀也)
　　感事
齒夲生來不著唇呶呶衆口劇鵝群鼻雷自炒
元城耳夜半鍾聲那得聞
　　木犀四絶寄倪麟
正月山桃委地紅桞塘還捲落花風木犀一樹
渾堪賞盡日相看煙雨中
風雨歸來問小奴藥欄花架費人扶黄昏雨歇
茅簷月只有木犀對老夫
春城無日不思家風雨經旬損物華竹色四時
長不改平安先報木犀花
風吹雨打只傷神白首龍鍾尚愛春花意未應
嫌老醜十年前是種花人
　　題两山居士卷
墨水翻騰作巨川两山何處洒雲煙醉中亦有
臨池興悵望名家不敢言
　　題東所卷
東所詩成月滿衣乹坤無語鬼神悲郎今欲到
飛雲去說與两山居士知
　　問鄺珙病
鄺生病肺今何如獻歲𥘉驚得手書我有丹方
欲傳與小棃床上半跏趺
　　次韻陳冷庵僉憲見寄
撃壤聲中酒國春海風吹老石邉身桃花㡬樹
衡門下我是唐虞一軰民
乹坤畫筆乆荒蕪誰作臨江五老圖聞道逺師
将結社華巔猶得照鄱湖
五十四年居海濵偷将水月洗心塵今朝偶得
西江使溟海猶堪把贈人
　　别意
江閣醒眠秋正􁡾西風殘漏轉離腸不知天道
平分未巳覺人間一夜長
　　悼林􁕓
一日之雅亦爲哀鍾淑相随入夜䑓此生未了
男児事也向扶胥打坐來
　　木犀開時江右李士逹劉希孟巳去容貫
　　范規江浦未還因有獨賞之歎
嶺北書生嗟去早江東逰子惜歸遲重陽将近
無風雨正是木犀𥘉發時
　　先子忌日作
生來只見山頭土祭諱惟聞月下螿五十四年
天頗近諸孫羅列拜成行
　　題畫
茅簷秋颭酒旗風舟入兼葭月半籠醉睡不知
家逺近醒來依舊五湖東
寒山鍾近不成眠人在姑蘇半夜船何處明朝
正堪望呉王宫苑草芊芊
金陵城西趂市郎負戴不厭江路長百花橋頭
換羙酒歸與漁父歌滄浪
　　古耶道中有懐
翠煙浮壠麥𥘉齊社樹青青獨鳥啼何處相思
不相見木綿花下水門西
　　小湘峽食嘉魚
两山㫁處小湘峽十月嘉魚出水鮮引滿阿儂
生日酒㣲吟空記属牛年
　　自三洲還至禄歩村
江流夾束午風柔城郭歸來禄歩舟惆悵碧桃
歌舞散黄茅烟裏一軥輈
　　過清逺峽
行人𥘉上峽西頭巳有心随下峽舟天下名山
皆可愛夢中慈母不來逰
　　讀鱷魚文
刺史文章天下無海中靈物識之乎如何皇甫
兼逢吉不及潮州一鱷魚
　　食蜆
家住東南蜆子村小鐺風味勝侯門眼前下筯
非無䖏芹曝猶堪奉　至尊
　　社中
桑林伐鼓酒如川秋社錢多村社錢盡道升平
長官好五風十雨更年年
社屋新成燕子來山丹未落野棠開三三两两
児童戯弄水扳花日㡬囬
社酒開顔一百家春風先動長官衙東君也觧
逰人意紅白交開樹樹花
社日年年㑹飲同東原西埭鼓鼕鼕無人不是
桃花面笑殺河陽樹上紅
　　夜雨
侍子焚脂弄小孫藥爐分火暖殘樽東風不𬋩
黄鸝怨一夜飛紅滿樹根
　　問李深之病
竹林花埭酒旗風秋賞春逰事事同伏枕六旬
猶未起相思紅日滿簾櫳
　　沙上
付逕西來入社松北山終日白雲封徃來獨把
梅花笑只有沙堆不負公
　　秋江喚渡
何處渡頭風浪喧隔波仙境似桃源瘦藤倦向
人間去喚得船來便上船
　　春寒
清明天氣如𥘉臘雨脚雲頭枉是春堦下荼䕷
開自晚不随紅紫怨東君
一春光景在花枝三月殊非隂雨時只有木犀
偏耐冷小枝簷下對衰遲
看花何處輾香輪江上春寒著莫人衰病未堪
供起倒且便髙枕過殘春
　　題棲霞卷
紅霞小塢地仙家日出耶溪十里花秋竹垣低
是何處有人窓下讀南華
　　雜興
數行屋蟻下庭蕪墻角扶留緑映𥚑正是滿樓
山雨過夕陽惟好鵓鳩呼
　　讀朱晦庵註叅同契
神仙不註叅同契火候工夫那得知千古晦庵
拈一語可憐無及魏君時
　　大水浮舟至七星巖頂題其上
七星巖下醉神仙猶占龍床水底眠我有一樽
延夀酒月明今夜對南山
　　蒼梧寄陳庸時館潯州
山形西上水東流獨泛長江十日舟無翼可随
飛鳥去相思時復到潯州
　　題林良爲朱都憲誠庵先生冩林塘春暁
　圖
煙飛水宿自成群物性何嘗不似人得意軋坤
随上下東風醉殺野塘春
　　出肇慶有懐馬玄真
紅塵白浪去來年細雨秋江看木綿何處思君
君不見羚羊峽尾七星前
　　金州別陳冕
江上東風捲暮旗木綿花下進舟遲金州未是
窮途别莫贈黄金只贈詩
　　澷興
粉墻經雨舊成㾗青𬒳扶留直到根俗吏欵門
敎暫去隔簾抛果戯諸孫
　　畫鷹
落日平原散鳥群西風爽氣動秋旻江邉老樹
身如鐡獨立槎牙一欠伸
　　木犀枝上小鵲
翠裙白領眼中無飛上木犀還一呼乹坤未可
輕㣲物自在天機我不如
　　贈周成
虚無裏面昭昭應影響前頭歩歩迷說到鳶飛
魚躍處絶無人力有天機
　　春中雜興
春寒著莫絮𫀆輕逰走何山更乞晴夜夢髯翁
作人拜安知不是白龍精
小雨如絲落晚風東君無計駐殘紅野人不是
傷春客春在野人杯酒中
香煙裊入䄂中蛇讀易山齋日未斜領取乹坤
分付意扶留生耳木犀花
　　端陽後一日里人送角黍酒至
荷瓢童子問誰家老婦簷前駐紡車角黍喚囬
端午夢還從艾琖得松花
　　九日木犀未開
野徑香沉舞蝶稀柴門樹老著花遲含章此日
無窮意只有堦前拄杖知
菊來栗里何須酒梅到孤山不欠詩老去未丼
詩酒廢木犀其那放花遲
　　木犀花下待陳秉常
常疑楚客飡秋菊不信唐人醉牡丹何䖏木犀
香可愛須君曾到玉䑓山
　　謝九江惠菊
誰将此菊種江濵物色當年漉酒巾若道淵明
今我是清香還属隔江人
紫菊移來紫水濵白頭對著白綸巾花前酌酒
笑未足酒後簮花笑殺人
故根迢逓九江濵歲晩相看此道巾不用詩流
強分别種花人是賞花人
鶴䄂披翻野水濵黄花簮破小烏巾腰間我有
坡翁帶觧與西僯賣酒人
　　夜夢見太母急呼諸孫前拜
欲覺未覺夢中夢有形無形身外身喜逐悲來
呼不得曾孫前拜太夫人
　　馬肇文惠油酒并録示哭一峯先生詩及
　　送林緝熈掌敎絶句復以香一束賦三絶
　　見意
誰以三年報一峯舒剛盖有古人風一詞亦到
君親地何䖏無天覆馬龍
清油濁酒慰家貧老子山中但白雲君欲看雲
須乆坐晴窓端爲起爐熏
南川釣艇巳横波裏水漁翁又放歌今日未知
明日事且傾君酒爲君哦
　　贈周二仔入京(文都家㒒)
故人訝我乆無書只到長安夢亦踈萬里周郎
知此意杖藜江上送長鬚
　　次韻張廷實東所寄興見寄
天邉暝色将秋至海上長風送月來何䖏無人
識東所夜分樓上了餘杯
明月清風放两頭一笻挑到古尼丘而今老去
無筋力􁑮坐江槎看水流
扳縁千尺采松花服食爲仙未到家我得丹方
欲傳與肯捐妻子入煙霞
路自飛雲過閬壷仙人迓我乆次且相期汗澷
歸何處猶占煙波理釣魚
放倒瓊林半醉間半留醒䖏著江山病來只有
冠裳在不帶朱門一事還
不求老馬在長途誰道長安一馬無伯樂未來
幽䔬北憑君傳語到平湖
邯鄲枕上㸔三台誰撼藜床喚老萊幽事不應
全廢却夜來風吼澗中雷
西風吹老木蘭花水閣氛氲帶晚霞溪上行人
不相識隔舡對語問誰家
海上峯峦今属誰携來四百布􁂫垂或嫌珠珮
多遺恨化作長髯未可知
門下諸生無一個山童撤却臯皮坐與儂七尺
青團蒲今年換與張東所
　　沽酒
酒店無錢與酒遲𥘉晴天氣菊殘時乹坤不放
閑人醉也到江門酒盞知
　　題南浦送别圖爲蔣方伯
何人更賣雲卿屨我昔曽歌孺子亭欲冩别離
非此日西山南浦認丹青
　　對菊
花開無酒醉江濵莫笑人間破葛巾廬阜長官
歸未得㸔花還共去年人
飡香誰亦到湘濵西崦東籬濫一巾去歲金英
曽照我今年玉蕋又驚人
白雁南飛到海濵吟邉芳氣襲衣巾門通水竹
三丫路坐對求羊一軰人
秋英如雪照江濵扳折須妨小侍巾曲檻两頭
門盡掩先生元是惜花人
日日狂歌菊澗濵花神應識玉䑓巾西風爲掃
繁華去不遣紅芳近老人
花舫誰撑緑渚濵道人醉脫碧方巾東籬不飲
江州酒彭澤當年未盡人
精魄當歸楚水濵天涯聞訃忽沾巾西風吹醒
蒲團夢獨對黄花憶故人
扁舟何䖏剡溪濵夜半歸來雪滿巾争似一瓢
秋菊伴􁈍園風暖蝶疑人
我貌不如蘇頴濵秋風華髮巳盈巾有錢不買
重陽醉籬下黄花也笑人
菊坡持酒越江濵御筆親題與醉巾丞相九囬
徵不起碧虚長揖夢中人
知章投老鑑湖濵還戴華陽羽士巾元亮也歸
三徑去至今人笑是痴人
陶家園裏舊開叢復入山窓對此翁一曲一杯
花下醉人生䏻得㡬囬逢
　　種扶留用舊韻
輕落藤稍淺打溝種時須共小遲留浮生日月
供眠外付與携鋤把甕休
絜矩工夫但一溝山中夜雨長扶留莫敎㸔到
詩人眠千首鳶魚也未休
　　澷興
娉婷鄭女著纎羅能爲㐮王激楚歌一曲霓裳
都掃盡尊前無地舞陽阿
　　贈麥岐出逰
錯敎人意向花濃萬樹香飄一夜風行過東津
莫囬首一畨春事又成空
我得無言贈麥岐乹坤逰走到何時千山萬水
無竆意分付芙蓉杖一枝
　　八月八夜忽夣玉宇無瑕碧雲燦爛南斗
　　下大書八字云生生生徳俊逸超全下有
　　四人面西而行或隱或見覺後紀以絶句
八字光騰斗外天碧雲西去擁群仙乹坤此夣
無人話起歩中庭月正弦
　　贈人
誰将児女浪千情春雨來時草又生夢亦是真
真亦夢石衆槐火對清明
　　悼周鎬(京之兄也京以母命赴/春官鎬亡京南歸在道)
一封長夏寄京書不遣歸來待拜除誰與行人
報消息髙堂今日要人扶
一雙玉樹出東𬈑豈意先随暁露傾三十六年
惟一女老夫垂淚冩銘旌
叔子還家定買碑墓旁将刻老夫詩詩中不借
閑言語只冩人間母子悲
嗜好平生法帖詩偶逢方士問刀圭何人擺脫
浮生事得似周郎易簀時
里巷三年六七墳老年無淚哭交親數聲願借
遼陽鶴喚醒人間未死人
　　望白龍池(在本邑崑/崙山頂)
西望不見崑崙池白龍上天歸何時望中心逐
飛雲去半掛玉䑓松樹枝
涵虚數尺鏡光懸舊是頭陀洗鉢泉又有山人
來洗耳白龍休占水中眠
雲影天光共一池池中消長白龍知仙翁騎龍
上天去只有明月照漣漪
　　梅花
一枝低壓塢籬斜細路穿雲竹半遮忽𬒳暗香
相引去小塘詩景在西家
老樹眠江水囓之茫茫水月浸花枝暗香捲入
滄𬈑去不是漁翁那得知
沙籠寒月樹籠煙香徹龍溪水底天斜隔竹林
窺未得更㝷西路上漁船
南枝照水忽先開漁父湾頭有釣䑓罷釣歸來
溪路暝暗香㡬度倩風媒
孤山山下一枝梅春到南枝尙未開酒醒西樓
看月坐清風湖上捲香來
朝來溪上弄花丸天地氤氲日月還無覔暗香
踈影處笑呼歐九問孤山(氣魄壓/倒孤山)
梅花撩我又冬殘落日深山一凭䦨病眼不知
花妙處只将花作野人㸔
梅花如雪擁溪扉漁父村南負酒歸縦飲不知
花落去酒醒船上見花稀
日日花邉喚酒船梅花開處酒家眠青山一片
無人買誰與先生辦酒錢
樵客入林聞曙鴉梅梢殘月暗溪沙沿溪路盡
無人到更說林逋住處賖
舎南朝見一枝梅舎北桃花昨夜開笑問花開
何太急青春肯逐酒錢來
南北枝頭月正懸月中誰此弄溪船晩來吹入
梅花去吹到林逋木榻邉
蒼煙裊樹溪冥冥夜半江樓笛一聲悵望錯疑
溪女折滿頭只慣挿金櫻
　　懐張詡
南北東西一馬塵相思何處不傷神竹邉閉閣
長無事猶厭山雲軟素巾
　　玉枕山
一枕横秋碧玉新金鰲閣上見嶙峋使君得此
元無用賣與江門打睡人
　　魯两生示民澤
九五當朝須勸駕两生朝突不留琴想見古來
交㑹盛鴛鴦譜裡盡傳鍼
　　黄雲右関
萬丈黄雲千丈山金粟花開不等閑吁嗟乎金
粟丈人與爾同歲闌
　　黄雲左関
萬丈黄雲千丈山金粟花開不等閑金粟氤氲
塞两間吁嗟乎金粟丈人與爾同歲䦨
　　和鳯山見寄韻(乙巳冬/十月)
白馬山前雪滿扉隔江雲樹晚依㣲津頭日日
行人過不見長安舊布衣
　　江浦有白馬庵曾寓處
相逢記得入亰年夢破邯郸不受牽更說莆田
風㬌好木蘭溪裏木蘭船
　　讀陳庸詩稿
天上霓裳乆寂寥人間何處不詩瓢寄言雪月
風花好都在騷人仔細描
　　張廵
獨蔽江淮阻賊兵乹坤囬首盡羶腥何人肯救
睢易急不使忠臣付忍名
　　許逺
援絶城孤力不任逆胡天討竟成擒却憐當日
奴羮進酸盡平生長者心
　　南霽雲
萬人囬首㸔浮屠肯訊将軍躍馬呼誰續雎易
三口命進明先斬後擒胡
　　桃花
雲鎻千峯午未開桃花流水更天台劉郎莫記
歸時路只許劉郎一度來
山中児女不知秦無頼漁郎最惱人溪上桃花
君莫種東風不貸武陵津
　　題袁氏知歸卷
鳥在蒼岑魚在淵水深林宻保生全秋風莫怨
茅茨破白首眠㸔榻頂天
隂厓水必到滄𬈑石罅㳙㳙势已成萬古乹坤
流不盡望湖亭下更分明
示我隂陽闔闢機舂陵墨雨灑門扉直從罔象
前頭見人與軋坤一䖏歸
　　界江八景
　　河橋栁色
廬阜清風長官宅渭城朝雨王維詩東西緑遍
河橋路長與離人照酒巵
　　驛館槐隂
愧隂覆庭日卓午小吏夜出迎當路長江閱盡
徃來人淦水西邉此槐樹
　　爐渚晴煙
香爐紫煙生一縷天風吹落蘆花渚江東行客
歸去來霑衣猶帶金陵雨
　　古埠漁燈
埠頭半點夜燃枯釣得淞江一尾鱸漁父聮舟
向東岸東岸人家有酒沽
　　界江霽月
玉宇蟾輝秋展鑑界江水色夜磨銅乹坤好景
誰無分只問靈䑓得属公
　　西僧禪𣑽
竹徑風傳西𣑽聲隔墻深夜有人聴山僧老去
無㓛徳還倚禪門誦佛經
　　東閣書聲
閉戸書聲午欲乾夜䦨燈燼落蒲團　朝廷若
問觀風使猶有書郎信長官
　　大橋牧笛
山花争挿㡌頭紅蘆葉鳴鳴弄晚風橋大板平
牛歩稳老牛差後不愁儂
　　讀周朱二先生年譜
千年㡬見南康守嘆息人間两譜開但使乹坤
留一緒聖賢去後聖賢來
一語不遺無極老千年無倦考亭翁語道則同
門路别君從何䖏覔髙蹤
　　白洋潭魚
白洋風起釣絲飛夢裏漁蓑此夜歸明日冷香
橋上望海鷗相對便忘機
白沙子卷之六
　七言絶句
　　戊午秋開化吾廷介縣博校文於我省念
　　太夫人𥘉度之辰在十月八日撤棘之後
　　幸公程之便趍歸爲夀詩以送之
髙下元從脚板分江山冨貴㡬般人吾家子弟
官情薄欲把行蔵夀老親
　　題伍光宇碑隂
㡬年滄海一碑成身後何須嘆不平天遣老兄
生少子千秋寒食祭公茔(兄伯饒近生一/子爲伍光宇後)
　　喜黄在登科
半醒半醉一儒巾黄卷青燈二十春晚醉鹿鳴
君莫訝龍頭還属老成人
龍頭還属老成人夜半雷聲已變春莫爲晨昏
留不去安車扶上白頭親(在有老毋/在堂故云)
安車扶上白頭親徐積當年也爲貧憶昨扁舟
淮上路青山吾拜墓中人
　　題松雪圖
元時有個趙松雪松雪于今又属誰一幅丹青
一瓢酒廖公來乞老夫詩
　　半江十詠爲謝徳明賦
江湖城市氣交吞誰放蘭舟繋栁根肯與漁翁
通水界白頭破浪在江門
獨速溪邊舞短蓑月明醉影共婆娑手中握得
桐江線釣破江天不要多
水面煙濃白鳥低數峯青鎻夕陽西隔波莫是
仙源否恰到波心路已迷
隔波晴色裊孤烟萬樹桃花錦一川夜半天風
吹海立探花人在半江船
水到江心五百弓白鷗雙起雁孤衝竹篙點碎
菰蒲月如此風光我共公
畫𥿄𫾣針一杜詩水生花落两天機西風捲市
塵髙起也到江心不觧飛
溪槎汎汎月中眠横占波間一半天何許少年
三五軰夜深僯舫呌攤錢
碧海雲深鶴夢勞人間無地著盧敖不知若士
曽來否試向波心問小舠
醉則髙歌醒復悲老仙那有獨醒時江間碧浪
三千頃都與囬公入酒巵
半江秋水映斜陽㡬個神仙坐水旁酒是逡廵
花頃刻一尊韓愈對韓湘
　　經陳氏家廟
牡蠣墻髙一廟深縁岡松栢晝隂隂我家爼豆
茅茨下只少黄金不少心
　　題萬松庵璧
昔年曽賦萬松軒一飯松根有俗縁旋摘黄花
傳白酒真成東老對囬仙
　　過東涌(周貢士抱乳/児乆住出迓)
郷曲論交大父餘耳根狼藉病翁書小兒莫道
無靈性也傍寒塘望笋輿
　　經曝日䑓(周鎬所築鎬亡/無子止一女)
何處猿聲更㫁腸夜聞孤女哭凄􁡾淚㾗滴著
䑓旁樹縦到春風亦少芳
　　寄袁腪林敬
頗憶江湖林子翼小齋留飯更袁暉人心人面
人人異賢軰如前共飯時
南州香櫃乆流傳亦賣東湖草屨錢莫共諸賢
理鉛槧只治香櫃過年年(暉治香櫃自給/近爲社學師矣)
歲首詩緘寄早梅路傍先倩秉之開而今两眼
西風淚誰觧傳聲到夜䑓
若道鴟夷觧了心五湖何用更千金魯連長揖
平原去風月無邊碧海深
　　林緝熈縣博張廷實進士何孝子子完先
　　後見訪既而緝熈徃平湖廷實歸五羊子
　　完還博羅因賦四絶
春水江門一葉舟㡬人來此看垂鈎浮雲一散
無踪跡飛盡桃花江水流
昨夜江門把春酒滿舩明月唱陽関五羊城中
消息㫁君去東吳㡬日還
四百峯頭白鶴知老夫八月有幽期爾家正在
羅浮下莫向春風怨别離
長髯遺我一囊山鐡橋流水非人間我今决䇿
山中去踏㫁鐡橋無路還
　　夢逰天台
路入天台第八重洞門剛與赤城通脚根點到
虹橋下一笑那知是夢中
　　伍伯饒送蜂窠至用韻荅之
獨憐溪竹隠花叢待得南山後到蜂昔日徃來
凾谷口如今只用一丸封
晚蜂隊隊過山房何䖏歸來嘴脚香辛苦奉君
臣子分可堪奴軰日偷甞
　　賽蘭花開
晴光三日轉花枝坐對㣲馨忽有詩㳙滴未嘗
花上露南風莫只報人知
曲欄砌下少人窺戯蝶逰蜂忽滿枝君欲㝷花
須早計只今猶是未開時
㣲風巾袂細氤氲楚畹叢中别有春啜茗亦嫌
風景殺明朝載酒是何人
山花豔豔綴旒傍君愛深紅愛淺黄楚客見之
揮不去向人說是賽蘭香
　　次韻南山送蜜
萬古西山杇骨叢中有䰟魄化爲蜂餓死空窼
不飛去猶爲君王守故封
寒花索寞不成叢口腹吾慙入臘蜂覔蜜嬌児
啼夜半未成新醸又開封
知從何䖏宿花叢清暁飛來又㡬蜂定有香魂
招不返逺尋芳氣落花封
䖏䖏山花好蜜房絪緼岩壑爲誰香相思道逺
無由寄此味年來只獨嘗
　　戯贈館賔
松風和雨洒柴関過午雕胡飯始飡今日華卿
休怪訝徃年飢䑕囓陳山(嘗舘/白沙)
　　讀林進士信冝祭母墓文
淚血今朝灑鳯山鳯山元只在人間非関旅殯
無㝷䖏不與　皇華共載還
天涯四尺不封墳一去鳯山三十春莫辭更向
山前問恐有漁樵是異人
　　袁侍御道龍川訃至
何處龍川去不歸山南山北雨雲飛晚風晴捲
三千尺好與歌筵作舞衣
憶昔青陽動海濵隔年草木預知春如今行路
無顔色盡是青陽去後人
　　次韻栁渡頭荅鄊友
溪南溪北荔枝垂五月荷花欲捲旗忽有酒船
邀半路三杯不記主人誰
飯罷雕胡坐石磯白雲閑與鶴同飛神仙若道
吾無分那得身輕减帶圍
　　題林進士廷玉継毋陳氏挽卷(廷玉㓜<折 t="33"/>嗜/醤薑其母毎)
(求扵旁/舎給之)
與兒醤薑兒勿號前毋生之後毋勞大統岡頭
寒食酒一杯和涙洒香茅
　　五月菊
露飲霜飡不記秋黄花三昧室中求區區形色
多相似争得先生爲點頭
小變春紅作淡粧山亭𥘉見一枝黄醉中忽眩
東籬眼起視金錢著屐忙
二頃南風秫正青督郵未到長官亭眼前雖有
黄花在不與陶公管醉醒
　　題梁景行天壷書屋
打土編茅費㡬錢白雲深夜一燈懸知君未是
壷山主只借壷山過两年
虀粥朝朝長白寺衣冠夜夜百原山三年枕席
何曽設一𥿄家書亦不看
　　元夕
村南村北此宵同好景難消一老翁在䖏恐妨
年少樂踏歌歸去月明中
　　正月菊
春到東籬花亦知紅桃白李更當時東風自領
芳菲去也爲秋香作意吹
廬阜髙歌九日杯盡将秋意放花開誰敎也向
東風裏點破千紅萬紫堆
　　次韻吾縣博别後見寄
聖賢生䖏是中華何䖏天涯何䖏家夫君認得
幽棲處江門月底釣魚槎
昨夜江門詠月歸今朝又領衡山詩千仞岡頭
一振衣乃見廬岡點化機
　　題一峯遺墨後(何知卷)
穆穆熈熈在眼中君家卷裏忽相逢蒼煙緑樹
湖西路何䖏金牛吊一峯
　　何生告還新喻因憶希仁先生平生故人
　　不相見十有六年悵然有作附生它日見
　　之爲我道之
忽忽人間十六年與公信息两茫然不知今日
江門路還到湖西是㡬千
　　淵明愛菊
白衣剛到黄花下醒長官爲醉長官社裏新知
僧酒主門前髙枕石蒲團
　　和靖愛梅
懊惱梅花未有詩孤山馬上又攅眉後人拈岀
前人句作者元來自不知
　　茂叔愛蓮
不枝不蔓體本具外直中通用乃神我即蓮花
花即我如公方是愛蓮人
　　潘岳愛桃
潘郎夲自愛桃花種向河陽㡬萬家世有長官
如孟子還除花地付桑􁔇
　　廢宅逢梅
花間無主竹籬空小徑斜穿曲巷通頼是暗香
䏻不息短笻破㡌得相逢
　　與客夜飲
撃節歌聲未岀門照書燈火巳眠尊老妻喚醒
蒲團夢更與殷勤煮菜根
　　辭徴文者
平生語黙鬼神知破戒随人老可媸三日褁糧
無此客手携空卷下堦遲
　　崔潜送菊坡先生遺像至適郷人送紫菊
　　一株遂以荅之
髙風千古鎮浮華儗酌寒泉薦菊花江上一株
紅帶雨丹青同日到山家
　　舫子
此身天地一虚舟何處江山不自由六十一來
南海上買船吹笛共児謀
　　木犀
暁枕東窓睡不來木犀造次隔籬開阿田(小孫/名也)
拍手黄鸝到冩盡春風得意杯
東風披拂滿林塘脚債東山也未償捫虱不禁
春意動日華𥘉吐木犀香
茗碗朝朝怕侍児采花莫采稱心枝床敷愛就
東窓暖分付東風敵面吹
人間花草闘春肥粉蝶黄鶯接翅飛也愛白頭
肝肺好木犀墻下嚥朝暉
名花得見太平年擊壤聲髙壓管絃化日熈熈
春蕩蕩華夷何䖏不同天
白頭無酒不成狂典盡春衫醉一塲只許木犀
知此意晩風更爲盡情香
　　書易隠求銘旌後感而有作
一題八字八低囬滿眼淒涼筆下來春社去年
人不見茅簷燕子又飛囬
山林交分晩相投詩在寒江紫菊舟君去落英
還對我獨吟春雨㸔江流
半雨半晴鶯亂啼溪邊丈人還杖藜不見舊時
逰走伴白頭衝雨更衝泥
　　移海棠花
小朶輕紅帶雨香柔條深翠引風長道人不是
看花客肯把墻隈借海棠
　　暁飲忽醉擁禪衣坐睡
三杯過卯得瞢騰坐擁禪衣問殺更下砌握刀
山竹冗開門負水海棠生
　　弄筆
白日一醒塵土夢青山誰計髑髏春時當可出
寜須我道不虚行只在人
弄水忘歸真洒脫㸔山扶歩小逡巡等閑未許
丹青手搭颯平生畫此巾
　　鴝鵒育雛于貞節堂東壁壁髙且危二雛
　　堕地下乃􁂗而哺之悲鳴徬徨如在無人
　　之境予憐之取雛納之巢紀以是作
将雛無力上榱題聲㫁殘陽翅忽低髙棟托身
君亦悞鷦鷯安稳只卑棲
海鷗來徃未忘機鴝鵒能言掠砌飛毋去巢危
雛落盡㗸䖝巢畔待雛歸
　　江上
遲遲春日滿花枝江上群児弄影時漁翁睡足
船頭坐笑卷圎荷當酒巵
　　有懐故友張兼素
穆穆熈熈只此風今人未見古誰同意中我了
牛醫子且放山齋水墨中
長安風雨閉門間陌上浮雲沒馬鞍從此江西
人勿論夫君髙只比廬山
萬里長安看我病夜闌两馬出携燈如今只有
西涯在宿草江邊露滿茔
　　何宇新赴南亰來白沙告别云此行且復
　　見定山時秋已盡矣以詩送之
孝子已爲人所稱世間留者乃何情故郷莫作
多時别阿母墳頭草又生
浦口柴扉㡬日開江門煙艇暮秋囬交情亦似
長江水南北年年送徃來
　　閱光宇傳(光風艇尋<折 t="33"/>樂齋白沙讀書所今廢光宇長于予病齁/毎疾作使一童倚背拉之便起衣冠坐習静忘其病也)
君艇君齋古所呼忘年忘病舜之徒莫言外史
無憑㨿曽見當時拉背奴
　　戯題顧進士瓊林晏圖
黄屋門前緩轡行上林花映賜衣明恠來老眼
糢糊甚道是㝷春杜少陵
　　梅花
湖上詩仙骨已塵江門半樹復撩人携田拉畹
朝朝去江上田家秫酒新
雲隔溪扉水隔塵梅花留月月留人江門半醉
踏歌去紗㡌籠頭白髪新
春風䖏䖏馬蹄塵岸北花神冷笑人二十四畨
紅紫醉一畨零落一畨新
馬蹄懶踏六街塵閑憶當年拄頰人江海衣冠
零落盡梅花還對白頭新
精神交月不交塵看到黄昏故可人拈出孤山
難状䖏一年詩債又從新
桃李安䏻踵後塵玉妃全是耐寒人瘦笻拄破
梅村月要看南枝出格新
梅塢風髙不起塵短笻聊立探花人山塘水淺
時窺影喜與年光不闘新
風逓㣲香洗渇塵獨行山路不逢人梅花歲歲
還依舊只看何人著句新
詩思梅花两絶塵破窓殘月夜窺人明朝走馬
東西去壁上空留醉墨新
雪崖江畔杳香塵天與孤髙逺俗人不忘滄波
别時意一枝還遣到圖新
　　次韻廷實進士送倫長官出逰
我夣名山爲點頭名山到處是真逰床頭買酒
黄金盡那向長江更買舟
　　新年田家
古田同井今同村同坐杯盤到子孫合是田家
愛元日白頭拄杖拜人門
　　麥秀夫於城南小渚中累土結茅居之容
　　一之馬伯幹取酒共醉桃花下各賦詩爲
　　樂秀夫謁余同作附其韻
春光淡蕩桃花潯絶岸囬風落碎金一路潺湲
煙鎻㫁無人知道此溪深
川練縈紆島上花世間遥望赤城霞仙源不比
凾関路老子來時坐一槎
我夢桃花何處潯水清蘋白一籬金羙人家住
紅雲島欲徃從之江水深
手拄藤枝鬂挿花夜收沆瀣暁飡霞貴人已隔
門前水野老還通月下槎
紅白花開緑渚潯風光買我不論金輞川不借
閑人㸔只愛詩家著語深
漠漠春煙淡淡花竹邊孤嶼閣飛霞春江水滿
秋江水更著新槎換舊槎
安期只在海東潯何處名山浪鑄金欲向桃花
問消息柴門深鎻碧溪深
武陵春盡水流花洗却耶溪十丈霞晝坐竹根
看未足滿簑明月夜縈槎
東潯披卷盡西潯海月秋連萬頃金卷裏我䏻
題百首溪篷斟酒莫辭深
閉門春雨可憐花誰共花前傾紫霞但放此杯
深似海囬公肚裏得横槎
　　得倫長官詩疑其果於逰而未可以逰次
　　韻復之
一百青錢觧杖頭罇中有酒勝閑逰門前春浪
髙於屋莫向長江弄破舟
短檠細字冩蝿頭衰老而今尚好逰何處與君
談半偈玉䑓留作濟人舟
　　贈張進士入亰
五年不岀獨何心萬里行囊又一琴難冩别離
今日意江門春水不如深
有心誰莫弄児嬉孔老枝條我亦知風日小塘
君不顧竹林藤簟自皇羲
䏻将糟粕委諸書影響人間不受驅五百年中
名世岀先王政敎果何如
津頭日暮送夫君别意那堪更遣聞芳樹鳥鳴
山雨過柴門空閉一溪雲
玉䑓居士玉䑓眠碧海三山病枕前君欲有爲
休問我白頭世事已茫然
㑹餘湯餅欲春䦨徃即公程亦不難不獨有官
兼有子老親羸得一開顔
南風吹上石門舟又到西華寺裏逰記得聮舟
此相送而今空有雪盈頭
昔曽寄住長安寺潦倒滄𬈑夢不囬何處思君
還有夢青山斜日兩徘徊
　　次韻東所送薑酒
寧知生蚤與生遲真鳯真麟出以時何䖏氤氲
薑酒氣香風吹入野人巵
病起朝天果未遲岀門剛遇鳯來時两山居士
何如喜一飲從敎累百巵
　　與廷實看李世卿題竹
來㸔竹上舊題名已有清風挹世卿夭矯龍蛇
不堪捕安知不是野狐精
　　題熊氏桐軒
湖海逢君四十年破琴殘韻尙依然棹歌夲是
閩南調傳到于今更不傳
桐軒云是勿軒孫何䖏江湖何處村古錦嚢中
風韻在㡬時彈向白沙門
　　飲馬氏園贈童子馬國馨
日轉芭蕉䨥竇鳴飛飛蜂蝶喜新晴衰翁醉卧
溪園裏一曲春牛和國馨(六歲䏻誦予/春牛之句)
白髮跏趺溪樹根還從地主見諸孫醉中自唱
漁家傲撃碎花邊老瓦盆
　　喜晴
西林收雨鵓鳩靈卷𬒳開窓對暁晴風日醉花
花醉鳥竹門啼過两三聲
　　得沈大叅時暘漳州發來書荅之
前後題緘两度收春風無雁到漳州青燈一榻
南都夢囬首于今二十秋
　　悼舊
里中興没一浮雲六十年中㡬度聞只恨墳荒
無祭掃前村更有未封墳(何潜死踰十年/并其母皆未塟)
　　馬文祥寄五氣朝元罏至
隠者年來少在山白雲㡬片落人間玉䑓小徑
蓬蒿底吾對吾罏盡日閑
人間葷血共歡娛誰作朝元五氣罏自汲山泉
煮春茗不留俗客炰江魚
合是神仙太乙爐旁通五竅似連珠如何水火
收㓛用去問劉安下手𥘉
眼前詩景浩相撩何處丹爐火又消莫笑道人
歸未得秋風雲路㡬扶揺
　　五月二十六雨(民謂二十五六/七日有雨主豊)
時雨時暘歌帝力今年今雨卜年豊路旁酒價
知天道何處醉郷眠此翁
　　六月一日不雨(民謂此日/有雨主旱)
窓眼隂晴暁未分一年憂樂稍相㝷山林自慣
清凉極且放今朝到鑠金
　　圖新書舎中植蕉數夲璧間李世卿題句
　　潮州饒鑑至讀之有所興起勉以小詩
一寸芳心卷却春竹枝遺響落圖新潮州客子
来何暮還對芭蕉索楚人
　　贈梁景行赴春闈
宗烈平生讀書處老夫題作小壼山壼山不觧
留君住君著壼山夢裏㸔
　　夢亡友袁徳純侍御
再試冝興割鷄手置之栢府公巖巖如何不返
龍川駕遺恨千年在嶺南
自别君來十九秋江門暮雨忽相投當時呼酒
留君語却到如今羡海鷗
　　周侍御文化将訪白沙阻風江上連日以
　　詩迓之
長風不打畫船囬更爲山靈掃玉䑓走馬城中
具茶果青天白日繡衣來(積雨是日/得大霽)
将晴積雨此何時我病山中乆不知騘馬今朝
在何處江邊人吏望旌旗
昔者吾聞周柱史青牛紫氣出凾関有心來鼓
南𬈑柁信息朝來已到山
　　懐胡大叅希仁
魯連謝去都無事范蠡歸來未了心三十餘年
竆學道而今方識古人深
先生齒髮今如何我髮秋來白又多若與先生
論出處江門只好聴漁歌
　　梅下雜詩
虚名每𬒳詩家賣素艶常遭俗眼　開向人間
非得計移根天上白龍池
向暖南枝已播詩北枝向冷尚遲遲肩輿欲過
江門去争得春風剪拂之
梅花信是菊花傳賞到梅花又一年處士豈非
詩俊傑長官元是酒神仙
　　題瑞鵲卷(序云成化九年余𬒳薦入亰過/江浦訪孔暘荘先生先生送予)
(楊州偕行至六合縣經宿而去當是時周/君文化令六合有聲後八年荘先生病猶)
(卧家予乞終養歸侍下亦衰且老周君以/監察御史按治吾廣過寒舎道舊於是周)
(君舉荘先生昔者所爲/賦瑞鵲詩俾予和之)
瑞鵲多年我眼中笑烹牛鼎夜燈同如今栢府
開詩卷還對樽前两病翁
　　贈化州守鄭順觧官歸
湖上鴟夷乆買舟清風明月㡬冝休未知進退
存亡事只問歸來鄭化州
　　贈羅梁還程郷
一峯諸子在通家生死交情俗可嗟泉壤有知
開口笑江門來共看梅花
飛岀一㠶何處風道人眠䖏玉䑓東春光一路
相随去朝雨渡頭花欲紅
世道如今覺我非衝寒猶肯到柴扉江門春酒
無多少須勸羅生一醉歸
翩翩雙屨一長笻意氣憑凌四百峯肯向程郷
晋一載長官真好主人翁
一客三旬住玉䑓梅花正傍玉䑓開客心暗與
梅花契去到明年臘又來
　　蓬島煙霞圖贈羅定直(一峯先生/之子也)
丹青誰弄煙霞筆題贈湖西公子行携過羅浮
莫開看羅浮怕有異人争
　　輓林别駕汝和
昔歲逢君郭隗䑓揚眉撫劍泰山摧紛紛白眼
輕豪俊只有余公觧愛才
别駕一城聊塞北短檠諸子自江南平生抱負
何由見塚上銘詩仔細叅
赤江經雨草淒淒山北山南路欲迷怕到使君
投轄䖏黒雲堆壠鷓鴣啼
有時江畔倚秋藤裊裊如聞撃楫聲春色眼前
人不見江花江水緫含情
　　大田看山
春泥没屐大田潮溪北𥘉經獨木橋千丈峯頭
望東海三山正對杖頭瓢
　　縣取脚色
蕭蕭白髮映春漪脚色年來自不知滿眼江山
難具報只将年月載公移
　　炒蜆憶世卿
蜆酒三鍾一曲歌江邊長䄂舞婆娑如今歌舞
人何䖏慙愧春鐺蜆子多
奴拾枯枝給早炊鐺中風味此奴知春風觧憶
江門否正是江門蜆賤時
　　雨中澷興
種桃之歲在單閼種竹如今又㡬年竹長桃枯
人老去釣船春雨日髙眠
急起翩翩白鶴雙黒雲将雨欲迷江人間未有
髙棲地何處深山著老龎
　　問厚郭胡父子起居於其郷人蘇
居僯厚郭一鷄飛桂樹于今大㡬圍老憶舊時
燈火伴青山何處望霏㣲
　　讀宛陵先生歷覧昔賢皆泯泯尋思魯叟
　　自波波
几上凝塵封玉軫南風不入琵琶引仲由言志
夫子哂當泯泯時須泯泯
著漁蓑了唱漁歌受制江山老奈何溪上女児
閑抹鬂東㕓西市走波波
泯泯波波世與身都官两語到頭真後生更把
遺詩笑公亦人間半醉人
波波泯泯不同時静乆無憂動輙疑聖人坐北
吾曹逸天下蒼生怨望伊
　　次韻羅明仲先生見寄
白頭一枕小廬山偶寄孤松十竹間朝市山林
俱有事今人忙處古人閑
髙軒頻過武夷山曽聴仙歌九曲間坡公莫𬒳
山僧笑只得今朝半日閑
誰輕朱􁀍愛青山囬首波波泯泯間萬籟無聲
天宇静先生還似野夫閑
三月啼鸎正滿山傍花随栁水雲間古來曽點
稱如許不是天公不放閑
武夷碧水照丹山按部時還到彼間東坡也𬒳
山僧笑只得今朝一日閑
　　偶閱岳季方題啇山四皓圖次韻
道竆夫子不東周歷世紛紛講智謀四老若将
三傑比真成飲水勝封侯
水墨誰将畫此圖山人搔首看盧胡花水諸峯
流落盡白雲猶爲隱屠蘇
虎困龍疲戰两間孤標千丈起啇顔不将老眼
看人世肯爲留侯誤出山
定惠安劉理不難紫芝歌巳動長安試将脚色
從頭㸔髙(祖/如)何敢溺冠
　　閱周溪圖作贈劉景林歸呈尊甫翁肅庵
　　程郷令
太極無堦不可躋却從樓上望周溪(周溪書院/在太極之)
(南旁夾/两樓)天泉(井名在書/院两旁)十丈無人汲雲谷(亭名/在太)
(極之/東崦)老翁來杖梨
月色溪光盪两楹酒醒開眼得蓬灜試問老仙
誰接引舂陵雲谷两先生
两仙何處舞霓裳天上人間思渺茫脚底飛雲
三萬丈随君不得到程郷
月下溪邊逐影行還聞何處㵼溪聲扶君直到
源頭看七尺芙蓉贈一莖
　　丁明府置荘肅二節婦祭田邑人訟而奪
　　之
歲月人間豈待深等閑興廢逓相㝷秪應節婦
墳頭月還照當年茂宰心
　　贈晋江掌敎陳昌期赴任
身爲五典三綱主官作司徒典樂看敎授蘇胡
元有様莫将資級小儒官
　　村晩
漁笛狂吹失舊腔采菱日暮闘歌長老夫獨面
東𬈑坐月上孤琴未觧囊
　　對菊
溪遶廬岡宅遶沙眼前酒伴眼前花登髙此地
從頭記三十六囬無孟嘉
因花催酒酒催詩詩酒平生兩不虧秋到若無
詩與酒㸔花元似不曾知
菊逕旁通水背村秋光蕩漾短籬門與儂别様
何粧點笑挿金英滿鬢根
映山映水两三叢移上山亭愛殺儂千古冷香
吹不㫁長官頭上㡌簷風
籬前水色映花光來坐漁竿弄晚芳西北酒姬
觧人意問人沽酒壓糟嘗
　　代簡荅呉撫州次定山韻
何許蒼生望不休翩翩皂盖擁諸侯定山也未
忘情在更把黄州贈撫州
　　送子長逰玉䑓兼懐林緝熈張廷實
十里崖雲古色黄白龍髙映玉䑓光山僧莫信
閑饒舌那得神仙此䖏蔵
山肯留人月肯晋好山好月好人逰誰還望見
羅浮影疑殺平湖五字謳(緝熈逰圭峯詩/云是箇小羅浮)
來時𬈑涬許同科曾聴圭峯踏月歌今日君騎
地官馬白雲招手奈君何
　　贈袁暉用林時嘉韻
白首㸔雲共此䑓青山明月小遲囬何時得見
春風面更到明年二月來
風雨相留更晚䑓邊爐煮蟹餞君囬扁舟夜鼓
寒潮柁又是江門一度來
植竹爲垣土作䑓野橋分路到溪囬江門若比
瞿塘水何䖏逰人肯上來
青山依舊鎻溪䑓前度逰人去不囬頼是山人
無訴牒有人真夲賣山來
　　冬至日示袁暉用前韻
靣璧山人不下䑓老隂消盡少陽囬白雲影静
千峯裏紫菊香騰十丈來
　　袁暉乆在白沙候容貫不至以詩來和之
冷雨淒風寄我䑓香林草屋夢空囬山中酒伴
何曽見水上詩瓢只謾來
　　擬扵精舎旁結小庵以䖏袁暉
精舎巖西擬一䑓松髙竹宻路斜囬草庵半属
袁郎了好帶茶園一櫃來
　　次韻贈胡地曹
梅塢傳觴是偶同小桃催放數花紅人間愛見
春風面天上還㸔斗柄東
今雨到門君又同四人對飲夜罏紅眼前莫道
東𬈑逺我欲乗槎更向東
　　荅蔣方伯
筆下横斜醉始多茅籠飛岀右軍窩如何更作
山隂夢數𥿄換公雙白鵝
　　得蕭文明寄自作草書至
草聖留情累十春熈熈穆穆果何人如今到處
張東海除是譚生觧識真
魏晋名家是一關前驅黄米未知還却疑醉點
風花句四海于今㡬定山
束茅十丈掃羅浮髙榜飛雲海若愁何䖏約君
同洗硯月殘霜冷鐡橋秋
　　送柑荅之
遺我紅柑索我歌狂歌不飲奈柑何大崖山下
無人寄日盡千瓢舞破蓑(大崖世卿/讀書處也)
　　雙鳯石(在七星岩其一爲好事者/取去族子冕以書來索題)
雙鳯巖棲豈逺而玉䑓西望斗光垂蓬萊水闊
無因到願借山人一隻騎
鬼鑿寒巖萬丈開翩翩雙鳯忽飛來而今石化
孤鵉在何處人間去不囬
　　龍山吟次韻陳冕
龍山氣魄小終南行者何年住此庵黄雲道人
飛两脚也到白龍天際巖
何䖏龍山吊古墳忽傳佳句到黄雲始知佛是
西方我報荅人間父母恩
老柱髙擎何處天滴醯洗蘚認當年山僧猶話
飛來日撞破龍山一道煙
第一山人俗姓盧脚踭塗字也碑趺寺旁老塔
依然是却道乹坤種種無
浮生日月易消磨囬首龍山月一阿想得當時
盧行者笑人乂手縛諸魔
風雨江門罷晚墟隔船燈火夜呼盧驚囬一覺
龍山夢閑對雲僧講地圖
　　次韻蘇伯誠吉士
魯水何剛愛一沂江門新浴試新衣長風夜卷
殘雲去公抱大江明月歸
我浴江門點浴沂藤蓑自様製春衣㝷常只著
藤蓑去細雨斜風釣不歸
　　喜楊敷至
笠影于今落海潮十年雲水夢相撩一雙我辦
雲卿屨萬丈携君訪鐡橋
　　新年試筆
舎下水生春水開竹間波弄碧洄洄東風日日
江門道不盡官船打鼓來
　　對影
風月情貞詩浩蕩江湖水濶蓑飄翩丹青不是
江門影又畫瞿曇又畫仙
　　雨中偶得
髙浪張燈何處舡客邊風雨夜如年行人自有
明朝路莫遣隂晴不属天
　　題陶憲長畫唐詩圖
詩中是畫畫中詩晴雪孤舟蕩晩暉同在五湖
煙景内是鴟夷不是鴟夷
　　雨後觀園
二月平原水亂流㣲茫生意盎𥘉浮黄茅翠甲
驚人眼是我曽無爲草憂
　　僉憲莆陽李公自海南征黎過白沙
蛇窟縦横木短弓霜風何處捲飛篷清時欲獻
征黎頌血刄猶誇甲胃雄
　　飲名酒
徐孺眼欺湖水碧龎公心死鹿門深尊前水月
千千頃手上絲綸萬萬㝷
　　觀競渡
快意深時恨亦深干戈何處不相㝷誰将五月
龍舟水盡洗中原虎闘心
　　贈茶園何視履翁
讀易溪邊日巳斜晚風吹落釣魚槎江門水月
真無限也照先生㡌頂花
　　題王廷直畫
曲肱帯酒眠花間有月穿松到我前人去華山
今巳乆丹青猶畫在山年
　　贈李若虚憲副
欲别未别情難吐白龍雨過黄雲暮莫辭冩盡
金盤露明日玉䑓君不顧
　　次韻李憲副若虚見憶
此蓑烟月此溪心隔水樵歌盡好音若向東湖
傾此意先生真個似儂深
　　贈畫師
髙枕松根不記秋秋來春去㡬時休山中此夢
公䏻畫我有黄金贈一舟
　　次韻馬廣重過白沙
緑榕隂裏早秋天又借漁翁半日眠三度槁梧
携過此如今不記是何年
隂晴十里不同天獨樹溪邊看雨眠何處引杯
歸未得相思真有日如年
　　葵山小睡次韻謝天錫
閒到忘閒始是閒閒中消得㡬葵山曲肱枕㫁
踈桐影夢遶白龍池上還
無心可比白雲閒白雲𬒳風吹出山道人肯比
桃花水流向人間更不還
　　送劉程郷逰玉䑓
春草揚敷曽醉處秋風又拂長官衣黄雲不是
棲賢地纔到黄雲便說歸
　　葵山受諸持齋者拜戯作示之
山花山鳥共諧嬉山石危横歩不知笑領頭陀
稱老宿真成老子是嬰児
　　次韻張别駕古勞望白龍池
一泓何處㵼天池泡沬君看水靣漦若對崑崙
修缺典數篇休欠白龍詩
　　睡起
天地蜉蝣共始終十年痴卧一無竆道人試畫
無窮看月在西巖日在東
　　候方伯東山劉先生
㡬䖏龍光發夜凾畫船信息滿東南津頭小吏
􁆖勤報坐爇爐香月底庵
　　贈夏進士昇
春日春風江漾沙官船不發對山家山杯一舉
山翁醉笑點青藜數岸花
　　顧别駕欲人以號稱不以官口號取笑
别乗官髙上元簿夫君英氣盖東南何須不學
程明道只要人稱顧勉庵
　　書稱顧别駕勉庵别駕詩以博笑
勉庵别駕今相随書法兼之盖亦冝若道是名
皆外物因君分别却生疑
　　顧别駕來敎民板築復以詩見示次韻奉
　　荅
斛板親傳易簡方旁觀點點復行行無人不拜
先生賜茅屋家家是土墻(莆中呼板築/之具曰斛板)
　　宿雲卧軒
世間何喜復何悲風雨蕭蕭過短籬小睡正酣
童子問公今是夢是醒時
不妨到處與人群借宿山齋酒半醺我得五龍
傳睡法枕㾗猶帶華山雲
了無意緒向諸縁到處茅椒可借眠白日與人
同在夢不應疑我是神仙
　　讀漳州張太守㓛徳碑
罷守三州卧两山漳州面目此碑間郡人欲識
蒙庵老也傍斯文捉一斑
　　次韻黄澤飲酒見寄
南山北山花笑人有酒不肯延佳賔請君試向
西園看又减黄鸝一半春
拚飲如何更問人樽前不見李元賔晨朝有酒
晨朝醉莫待黄昏老却春
　　謁鄧家山墓
擲谷鸎聲向此沉遶墳春色爲誰深𥿄錢灰冷
桐花落已𬒳愁風捲到心
　　送扇與萬松庵
山中團扇織朱藤小把還誇入手䡖見說髙齋
蚊嘴赤夜深來擈老先生
　　次韻劉方伯東山見寄
一爲雷雨沛西東十郡民歸岳伯㓛我有江門
水千頃春來只好浴鳬翁
　　松隱輓詩(薛㢘憲/父也)
清静忘機樂未休水風何處弄浮漚典刑今在
山頭月曽照踈松枕畔秋
　　送薛㢘憲江門
江上看雲獨送君廬山雲亦華山雲觧衣半餉
雲中坐纔出雲來路又分
無端聲色謝盲聾多少人心弊弊中萬里青天
今日送江門津口一㠶風
東山於我問漁磯君見東山詠我詩莫共越人
謀岀處直夫先謝外䑓歸(東山劉時雍也陳壯字/直夫江西僉事山隂人)
　　謝東山惠廣西酒
月下花前舞影欹桂江酒羙獨斟時眼前莫道
都忘却也向東山有報詩
　　李評事題其弟世卿詩卷曰采菊盖取予
　　贈世卿古詩首句語名之因題
是䖏江山有釣蓑相逢休要問如何閑吹黄鶴
樓前笛即是廬山采菊歌
　　次韻世卿再至白沙
脚底白雲無定方風流到處賀知章這囬却是
無人見走共漁翁酒䖏蔵
　　茂卿評事惠扇荅之(時世卿/在舘中)
逺望不見大崖山君家兄弟果皆難不知風動
今多少也到先生掌握間
　　度楚雲䑓前小橋
一木欲度溪岸髙江門丈人放歩牢脚底太行
開㡬片秋風随處灑鴻毛
　　用前韻荅張直兄弟助修楚雲䑓
託契青蓮意便髙千秋分付此䑓牢先生醉拍
藜床笑笑殺楊朱靳一毛
　　偕一之世卿詣楚雲䑓偶作呈世卿
小立三人静楚雲水田漠漠向秋分千峯笑指
來時路黄鶴樓前月是君
半牀明月半牀雲光景行窩到㡬分眼角東𬈑
秋一片邵堯夫也不如君
　　代簡奉寄饒平丘明府
何䖏思君獨舉杯江門薄暮釣船囬風吹不盡
寒蓑月影過松梢十丈來
　　寄廷實制中
東閣摩挲舊雨琴青山囬首又秋深制中面目
今何似折盡寒燈半夜心
　　聞黄澤發觧
笑領秋風第一花文章誰敢謗飛沙狂歌欲買
花前醉不怕無錢付酒家
　　和林子逢至白沙
一様春風㡬様花乹坤分付各生涯如今着我
滄江上只有秋香擈釣槎
　　秋夜楚雲䑓小集贈俞溥
新秋有客來信豊風月此杯聊此同江山闊幅
無人話六七青𫀆一病翁
　　憶衡山呈世卿
身䡖何處謝炊煙石洞松脂不記年尺牘巳通
南嶽主一丸還有白龍仙
今日山齋擁敝綿幽懐抱膝又經年湘中憶我
無歸路更住衡山㡬日船
楚山西望翠重重說著衡山便不同九尺仙笻
倚墻角待君來問祝融峯
曲肱何處枕湘流不到名山死不休髙詠祝融
峯頂月與君當作逍遥逰
　　即事
照眼春光爛不收江亭一雨欲成秋道人不是
閑鸎蝶肯爲隂晴一日愁
　　謫仙亭
遷客一亭眠海濵當時誰號謫仙人花汀栁市
無彊界盡是乹坤一様春
　　世卿還黄公山
黄公椽子李家山水國𥘉歸作夢㸔愛殺在家
兄弟好一壼春酒對承顔
　　謝金方伯曆
扣門驚睡雲霞暁洗手開緘日月新莫笑土牀
空耐冷薇垣又借一畨春
　　聞周亰春試下第遣黎公徃報其家
浣璧小兒期大魁倚門慈母夢歸來春榜未登
非惡報開緘莫欠老黎杯
　　聞東山先生領都憲之命脩理黄河以詩
　　寄之
䟽鑿紛更日已多乹坤無奈一黄河天生㑹有
龍門手人世空傳瓠子歌
　　題山水小畫寄姜知縣
泉聲山色正邦心誰寄漁蓑渭水潯觧點無中
含有意世間除是畫工深
　　送蒋誠之考績入亰
塵埃局促非天逰大翼豈肯搶揄休王明受福
在今日野老放歌囬白頭
　　沈石田作玉䑓圖題詩其上見寄次韻以
　　復
到眼丹青忽自驚玉䑓形我我何形石田雖有
千金貺老子都疑一世名
　　得世卿永興書
山堂見月自鈎簾一榻秋光中酒眠何䖏博舟
來嶽下晩揺山影過湘川
　　方伯金公顧白沙次韻荅之
晚飯對公山閣雨尊前又拜歲書新别來試把
梅花數三十六囬江上春
　　題一峯傳稿後
一峯獨去江湖逺千古長留列傳新歲歲桃花
滿東岸只将榮謝記冬春
　　閔都憲惠曆
前曆将窮後曆新䑓端两度拜山人東西嶺外
今何地飛盡嚴霜是好春
　　送林時嘉
南川夢裏舊青湖何處青燈一榻孤留取幽禽
守花月隔林還與盡情呼
　　次韻陳冕
課試失期無了日酒杯勸影有長春風流倘帶
龍門選不愧當年第一人
西逰笠頂是青天毎愛前村酒䖏眠秋雨閉門
人不見依稀猶記下江年
　　冕與張别駕約逰清淇
長江月色浩無津愛月撑江别駕真借問此來
誰主約翩翩猶是未官人
　　寄題邵西澗
澗裏仙蒲㡬節來澗邊塵跡尚封苔賖君澗水
西頭月并與蒲香入酒杯
　　悼區孟章(序云章姓區氏順徳人四十不/娶棲迹空山委志逍遥漠然不)
(知人世之欣戚何/如亦一/竒士也)
一坐虚寒誓不歸病危何處覔刀圭青山若問
君來去只有當年海月知
　　悼馬龍(序云龍從一峯先生㳺頗見意趣/一峯賦道南詩送之後爲仕進累)
(心遂失其故歩至不得一第而死亦命也/夫人生㡬何徒以難得之歲月供身外無)
(益之求弊弊焉終其身而不知/返若林琰皆覆轍可鍳惜㢤)
道南詩卷岀湖西恨失當年馬上携髙枕何如
一峯好夕陽囬首萬山低
　　次韻顧别駕留宿碧玉樓(序云弘治七年/夏六月按治廣)
(東侍御熊公欲創樓于白沙水湄爲徃来/相接之地謀始事扵我郡主林先生遂盡)
(聞于藩憲諸公議既定别駕以按治之命/来相地是夕宿白沙碧玉樓遂次韻荅奉)
白雲滄海共悠然病榻年深别駕眠領略可勝
諸老意一簾踈雨對江天
信宿留公豈偶然山中麋鹿避人眠乹坤多少
登臨意一洞天深一洞天
一弛一張皆自然嘉賔未醉主人眠两鳩相對
山樓午喚得晴天作雨天
不相同䖏是同然三十年來辦一眠何處白雲
堪作雨白雲封㫁白龍天
勾引漁郎恐未然桃花巖下笑人眠白頭我亦
人間睡不是桃源洞裏天
　　偶憶廷實遷居之作次韻示民澤
君将肝肺托諸詩我道溪山是外圍人或有疑
容未信已如深信不妨疑
小勝江山大勝詩斬關直岀两重圍自家真樂
如無地傍栁随花也属疑
　　湛民澤携諸生逰圭峯甚適奉寄小詩
天風吹入紫雲層髙閣逢秋快一登多少傍花
随栁意還餘一個玉䑓僧
秋落遥峯翠㡬層不知何䖏嘯孫登而今小坐
黄雲看誰道方𫀆不是僧
洞崖秋蘚碧層層奪竹穿松際曉登想得紫芝
𥘉入手汲泉鑚火欲呼僧
閣天孤峙老稜層萬古荒䑓萬古登君逐我來
無記性東坡言是徳雲僧
　　山斗爲羅一峯作
青天白日一峯尊碧玉先生歛祍看四海未知
山斗價一錢相售是君難
曲論迷真亦異㢤軋坤何代不生才今誰敢避
愚公號曽作夫君北斗來
　　觀黎秫坡先生畫像
羊裘不釣世間名考蹟桐江更考情散髮松根
坐磐石葫蘆無酒對先生
無詩無影不留真描畫先生到㡬分頼有當年
親點筆一聲孤鶴在秋雲
　　次韻周憲副孟中見寄
黄花簮滿碧方巾巳作人間了事人籌䇿廟堂
無我夢只将杯酒托經綸
金帶纍纍夢欲通庭柯忽撼夜來風白頭相見
知何日挑盡殘燈碧玉中
　　代簡荅黄守
韓山片石舊空聞尺札秋風此拜君隱几獨慙
非老手得逢青(眼/看)斯文
　　次韻廷實見示
撃壤之前未有詩撃壤之後詩堪疑風花雪月
人人是又堕風花雪月圍
騷壇處處自張圍我不操兵世莫疑翠璧青林
端有句傍花随桞却無詩
　　寄題張主事小西湖次韻
咫尺波光對五湖滿城况是眼中無山禽自闘
聲音好來傍竹林眠處呼
人間風月㡬西湖居士園中亦偶呼千樹梅花
一隻鶴可曽認得主人無
　　龍江鄧翹送晩菊
氤氲何䖏送花舟歲晚相看碧玉秋笑把一杯
花亦笑年年公酒爲花留
　　次韻送藤枕
萬事無心一片雲再來西華打眠人紫藤一枕
誰分付盡日酣酣紅樹根
　　悼陳冕
不飲亦狂飲亦狂醒中說夢醉中忘軋坤早暮
蜉蝣化不是芙蓉不耐霜
東方欲白星漸稀一塲春夢暁鍾時伯道有子
常事耳劉蕡登科人不知
風入梅花逓少香月臨江閣有㣲霜去年此夜
客劇飲此夜今年人悼亡
　　寄左行人
白狐可改先公墓我許還公尺劵書漢老未還
東白記也憑門下一吹嘘
　　左行人寄惠倭金酒琖醉中賦荅
睡郷元自醉郷分醉興深時睡興深六十七囬
春又過茅柴不管注倭金
　　劉景仁自雷州别二親還永豊過白沙贈
　　之
何處寒笳動暁風江門别舸太匆匆半肩不是
雷陽物何得雷陽在夢中
　　與鄺筠巢求蘭
楚畹當年不盡花毎逢秋露憶君家白雲只隔
扶溪水不使餘香到白沙
墜露聲殘楚水昏一杯何處酹湘魂山人口是
逰蜂嘴不到扶溪竹下門
　　次韻王樂用僉憲見寄
春到江門好放舟放舟䖏䖏是天逰䏻将公事
此中了何啻于今第一流
拍拍滿腔都是春一聲未唱巳通神新詩若道
堯夫是只問堯夫是底人
　　謝生得亰醖以爲羙使致白沙開幕視之
　　空樽而已乃因發一笑
十千羙譽酒家聞屋裏茅柴且賞真偶對泥樽
開口笑先生不是醉郷人
　　題李子長畫
青山影裏人家少緑樹隂中石徑㣲偶出洞門
囬首望白雲何處有柴扉
谷静山深樹㡬叢溪邊白石可青笻詩中此景
多相似只恐詩家是畫工
　　寄鄧俊圭
韶州西去是衡山楚客舟從嶺左還(時李世卿/取道廣西)
(還武/昌)欲語祝融天上事思君迢逓見君難(予與/世卿)
(約逰衡山云候世卿歸途過樂昌更/與俊圭期定今不果矣念之悵然)
　　外祖父無子以姪孫林廣爲後(廣之曽大/父以一身)
(兼两戎籍不䏻辦而一之爲子孫世役乆/之業盡人亡惟有廣耳有司今又以廣𥙷)
(北亰鎮南衞伍自是而後林氏子孫在新/㑹者無孑遺矣丘壠之守委之誰耶予力)
(不䏻振之賦二詩贈/廣庶有識而憐之者)
茅簷家具盡随身老婦嬌児日可親有夢只㝷
丘壠去不須囬首問耕人
淚盡廬岡失母家塚傍枯樹也無花平安莫遣
無書信一度春歸一度嗟
　　贈劉别駕肅庵觧官歸永豊
西來雙棹不曽休再過江邊碧玉樓共說湖西
歸去晩客心應未死金牛
一簑歸去釣秋江花近漁舟水亦香却笑此翁
閑未慣水中鷗影尚囬翔
朱門誰道不如貧笑把狂詩冩贈人日暮孤舟
向何處野花啼鳥故山春
　　得廷實報定山謝事歸憶東白仲昭諸先
　　生有作
也曾收得定山書三月天曹謝事𥘉見說定山
長在病當時不岀意何如
當時不岀意何如得䘮難迯真數書更憶徃年
張學士西山對靣說河圖
西山對面說河圖逺志誰将小草呼今古聖賢
不同調各留一影落堪輿
各留一影落堪輿嘆息乹坤㡬丈夫脫贈藤蓑
君亦愛江門春雨憶皇都
江門春雨憶皇都個個先生六十餘必有嘉言
告當宁他年應得史臣書
　　題空夫卷爲余行人作
三十年來學錬空凡身猶在有無中到門有客
求題句不是空夫果是公
　　題呉憲副累葉傳芳卷
壼山八面照莆陽呉氏傳來奕葉芳莫向通衢
髙綽楔只談世業敎諸郎
　　荅張梧州書中議李世卿人物荘定山出
　　處熊御史薦剡所及
徳行文章要两全軋坤囬首二千年自從孟子
七篇後直到于今有㡬賢
多病爲人未足羞遍身無病是吾憂眼中誰是
醫和手恨殺刀圭藥未投
　　右李世卿
欲歸不歸何遲遲不是孤臣托病時此是定山
最髙䖏江門漁父却䏻知
　　右荘定山
買舟南岳去㝷醫七十今年病不支傾盖獨憐
熊御史肺肝今徹野人知
　　右熊御史(鄧督府欲得慈/元記上䂖荅之)
西涯許撰慈元記大手文章不要多拙作豈堪
傳勝事如今此石未須磨
東山規矩趙生成頃者一緘傳到亰有廟未應
無祀典老夫重敢告先生
　　偶得示諸生
平地工夫到九層不知那個主人䏻他郷消息
無㝷䖏去問嵩山戴笠僧
江雲欲變三秋色江雨𥘉交十日秋􁡾夜一蓑
揺艇去滿身明月大江流
　　寄李世卿
衡岳千㝷雲萬尋丹青難冩夢中心人間鐡笛
無吹處又向秋風寄此音
　　永順彭宣慰世忠堂
宣慰之堂名世忠靈溪水與滄𬈑通如今百丈
髙銅柱又見児孫起故封
　　次韻送林(大/叅)之任廣西
病裏逢春實怕春對花著語未驚人今朝縦有
狂詩送不是當年翰墨臣
東西嶺表非無事經濟術中怕有心何䖏老仙
來救世刀圭倒盡藥囊深
碧玉髙樓架紫雲世間應笑此樓深忽聞夜半
鵬風起九萬扶揺好在今
夫子當時見逝川一聲浩歎不知年東𬈑更比
川流闊不共東溟一派傳
　　和荅姚主事
問我平生遺我詩清風明月想襟期此心若道
元無事似我江門㸔水時
　　雖乏向用之才忝有晦蔵之地引歩朱陵
　　寄懐青玉李拾遺徴之不至上䟽何爲張
　　乖崖捄火事嚴徒勞分華因而有作
海北多年一釣船大翼遨空魚躍川盡言天下
知音少白雪不知何䖏絃
　　題徤齋費子克殿元號
化機浩浩不曽停剛見群龍面目成誰道名齋
無此意江門月上㸔潮生
　　讀罷有感
坐掩殘書慨古今白頭契分向誰深頂門欲試
囬生手争得名家一寸鍼
　　海北汪廷舉新作懐沙亭修古書院冷香
　　橋於海上遣使歸圖并求慕竹樓記值予
　　在病復以是詩
海邊西望海雲遮何處懐沙不見沙壁上畫圖
君試看冷香今日落誰家
忽然土木見經綸嶺海于今一使君忙殺多年
簿書手可䏻談笑起斯文
獨憐不見竹坡翁慕竹樓髙月已空欲點山茅
照西所一瓢無計引春風
　　次韻送海北使阮刋
春日溪邊送阮郎桃花半落溪水香相逢休問
來時路大舶不知何處洋
　　次韻李子長寒菊
四尺霜莖一寸葩幽香何只暗浮丫借令歲晚
無人見不做人間九日花
水北一叢含數葩梅梢寒月過籬丫茅茨可僦
從人愛不賣廬山半畒花
　　羅服周呈所作丁知縣祠詩因憶舊臘寄
　　示菊花諸詩比今爲又長一格賞之以詩
醉舞黄花落鬂毛當時詩語太矜豪春風再詠
甘棠下又長黄花一格髙
　　鄧秋波六十一偶失一賀小詩索笑
六十光隂一鳥過一瓢還許醉秋波只今那有
苕溪叟日日尊前聞放歌
　　寄呉别駕獻臣
一官萬里向西行雪錦樓髙别駕登若問野人
何䖏所朱陵洞裏白雲層
羅江許薄偶然逢又得成都一信通惟有大厓
李居士洞庭何䖏醉春風
　　贈烏文瑞
囬首長汀路㡬多琴書又打鐡橋過趨庭若問
東南事曽聴江門一放歌
　　某昔過淮見平江總戎禮遇甚至都閫王
　　侯厥配陳氏於平江總戎戚也一日過予
　　白沙相與道舊平江今爲天下兵馬元帥
　　相去萬里無由幸㑹雖隠顕殊途然於公
　　之舊徳未嘗一日忘也因事賦詩托侯爲
　　逹之詩曰
不見平江十七秋春風秋月夢何悠病中忽見
東牀靣却憶淮南是舊㳺
　　和荅王僉憲樂用
春在城中不見春城中春不是長春湛生羞作
春風面故向人間更避人
静處春生動處春一家春化萬家春公今料理
春來處便是乹坤造化人
春王正月衆家春望栁㝷花我自春先生欲學
程明道莫厭㝷花傍栁人
一物春知物物春一年春亦萬年春緫在乹坤
形氣内敢誣當世謂無人
　　寒江獨釣
我道非空亦非小萬事舎㫋終未了朔風吹雪
滿江天我只弄我桐江釣
　　杜甫逰春
碧栁黄鸝三月畫江湖風雨萬篇詩花前濁酒
不得醉驢背春風空自吹
　　秋江晩渡
扁舟何處渡長津水闊煙生不見身莫向西巖
歛髙楫天涯時有暮歸人
　　荘子觀泉
珊珊㵼下天花爛仰首白龍髙十萬丹青已㑹
識者心誰道漆園非具眼
　　荅石阡太守祁致和
六年飽讀石阡書習氣于今想破除雪月風花
還属我不曽閑過卲堯夫
　　程節婦詩鍾氏狂客之女
風俗當年壞一絲直到于今腐爛時欲論千古
綱常事除是渠家節婦知
　　贈按治侍御王公哲
明朝騘馬又何之眼見東巡西怨時短歌忽𬒳
風吹去都落人間作口碑
　　偶得
白雪陽春誰㑹彈莫愁天下賞音難江門夜半
看明月想到朱陵青玉壇
朱陵我居青玉壇五岳雖雄無此山鍾期老仙
還未還髙山流水我須彈
　　次韻送陳秉常之荆門州任
不辭逺道赴荆門不避児童笑稗官閑望白雲
飛綵水脚頭落處洞門寛
紫盖垂隂宿霧收下臨雲夢此何州黄鶴飛來
一囬顧不盡荆門天際頭
得手未償燈火債設心豈異賢良科世間膏火
煎熬外無奈箕山處士何
　　題山泉爲林節推
髙厓百丈到滄𬈑咫尺寒泉萬里清若道眼中
惟見水老狂何意向詩傾
　　呉瑞卿送菊用東坡韻荅之
江山揺落見霜葩枕畔香風到細丫不是先生
愛孤寂人間囬首巳無花
　　題畫雲窩
若個丹青可此翁雲窩自有主人封扁舟一去
無踪跡黄鶴樓前望五峯
　　送人
寒水江門可半篙漁翁江上理魚舠狂歌欲送
夫君别却顧樽中無濁醪
　　次韻張廷實見寄
兩脚著地此何關白雲與你同去還正當海闊
天髙處不離區區跬歩間
歲月人間古又今斯文興廢逓相尋崔嵬百丈
皆平地西上一笻何處深
　　黄别駕報世卿将來白沙
君去廬山㡬度春君來不來桃花新花日喜逢
黄别駕共對廬山說故人
　　送陳仲冶用舊韻
萬言䇿進大廷對三百人争甲榜名醉放漁歌
此相送白頭閑動少年情
北斗非将列宿論乹坤五岳太山尊俯仰四時
觀物態雨餘何䖏歩髙原
　　乆病吟
梅花未發先扄牗落盡梅花未整巾明日廬山
春又至仰眠樓上歲華新
　　卜室大雲山
雲屋乆住大雲山我亦雲中借半間未愁此地
雲封淺擬帶朱陵一洞還
　　縣送春至
四角圭田酒入唇長官送我意何勤莫言自有
長春在也共人間一歲春
　　謝伯倚得孫送薑酒至
七十一年雲水中半江老隠舊知儂一杯引滿
爲君喜伯倚今朝又作翁
　　澷筆
一蓑春雨江門釣萬里長風海上吹南岳歸來
無一事小廬峯頂卧觀時
　　喜聞劉亞卿得請還東山
平生畏􁂗人間飯向晩還同此鶴棲今夜開懐
看邸報東山歸卧祝融西
　　觀時
山雲将影過桃溪晚脫萬紅何處溪年光也逐
溪流轉巳送啼鶯過隔溪
　　寄陳仲冶金䑓
萬里傳聲仲冶裘上林春好任郎逰而翁八十
二春秋浩笑江邊碧玉樓
　　憶世卿
楚郷迢逓廬山春君來不来花又新引笻踏爛
廬山月折得梅花懶寄人
　　題湛民澤家廟
忽然突兀見新堂逺抱飛雲萬丈光主翁合是
比閭長此地還成禮義郷
　　張廷舉送薑酒至
七十謬爲人所尊直從西埭到東墩一杯引滿
為君喜廷舉今年始抱孫
　　别廷實張主事
萬丈祝融何處山三年碧玉夢相關多少畫工
傳不去都没賢今畫幅寛
　　寄題五峯爲葉夲厚父作
清世誰堪住五峯石牀三尺白雲封祝融三畒
終留我略與先生脚板同
扶溪作飯江門喫五峯丈人予未識何當坐我
五峯前共對梅花說周易
　　贈張不已
不已心期不已知明年八月戰秋闈摩天氣吐
三千丈蟾闕髙扳第一枝
　感事呈宋督學先生
禄位升天元有命情懐化俗却無醫道不易行
休恕已仁非可譲更由誰
　　寄廷實主事
稀薟鼎内還丹意枳殻墟邊待酒心明朝許約
西逰歩一寸稀薟地萬㝷
　　和荅林方伯待用春日見寄
對花把酒春無㡬寡欲安心老合知病過冬春
還引望中天月色㡬盈虧
舊雨春歸鶯不知雨晴鶯老落花時月露滴開
鶯眼膜乹坤不了一盈虧
　　荅陳静軒過訪
公是登堂拜毋人徃來不倦拜丘墳通家無論
郷閭舊八十頭顱事事真
　　丁長官祠示里人
古人冷淡今人笑(此黄山谷詠徐/孺子祠詩也)此義足起人
聞聴莫遣藤蘿終得意頓令簫鼓不聞聲
　　寄李白洲都憲
東南遺愛望重臨萬里滇南恨正深引嶺東山
歸去路騎牛跨鳯許相㝷
　　諱日有感
十二月逢㢤生魄江山爲爾生愁色黄昏庭樹
烏上啼一聲何處江樓笛
　　送梁宗烈赴春試
夢入天門㸔春榜榜中不記状元名世間此夢
真何夢說到梁生似有情
君持素履向朱門五色雲中見至尊且莫輕言
天下事須将風俗究根源
　　枕上
仲尼不作周公夢天下共嗟吾道衰緫爲乹坤
元氣薄聖人誠處衆人知
　　與張東白
入忙捄火張忠定正逺飛章李拾遺何故山人
都不作山人貪睡起常遲
　　荅陳中貴見訪
積歲江門㡬度過不将錦繡薄藤蓑雪坭鴻爪
他年夢記得漁翁此放歌
　　題慈元廟呈徐嶺南紘
前有東山後有徐慈元風敎萬年垂嶺南他日
傳遺事消得江門㡬句詩
　　江門釣瀬與湛民澤收𬋩
小坐江門不記年蒲䄄當膝㡬囬穿如今老去
還分付不賣區區敝箒錢
皇王帝伯都歸盡雪月風花未了吟莫道金針
不傳與江門風月釣䑓深
江門漁父與誰年慙愧公來坐榻穿問我江門
垂釣處嚢裏曽無料理錢
　　與湛民澤
六經盡在虚無裏萬里都歸感應中若向此邊
叅得透始知吾學是中庸
　　江門釣䑓
何處江邊著釣䑓楚雲𬈑月盡收囬若比桐江
還勝㮣千年埋沒一朝開
　　再用韻與湛民澤
日斜劉九放船囬層起江門水底䑓浩浩碧波
山鎻㫁潮打崖門两扇開
　　民澤祖樵林居士搆堂扵上㳺庒民澤乞
　　題
入雲堂搆昔人開蘭桂香風次苐來黄雲山髙
㡬千丈后山前日寄聲囬
　　次韻張廷實讀伊洛淵源録
徃古來今㡬聖賢都從心上契心傳孟子聦明
還孟子誰今且莫信人言
　　暁枕
聖賢都從一上來時止時行道與偕若使春陵
爲孟子光風霽月更襟懐
　　澷筆
浩笑江門點舊詩詩中㡬度見承箕他日携書
南岳住却話山樓浩笑時
　　贈楊中順徳楊明府之子
山下柴扉不浪開楊生端爲老夫來欲報封君
無一事只将狂句贈生囬
　　哭景暘
詰杙爲楹四十秋纔醒一夢便長休名登鼎甲
死亦枉老撫諸孤病只愁
影翳山樓痰吐夜寒生老屋病交秋渡中短𥿄
誰封附逺大爲詞觧我憂(廷實有䟽)
　　聞東山先生得請歸賦此
青玉之壇横素琴絶無人地五峯深碧雲鎻㫁
元無路東山東山何處㝷
　　問馬黙齋病於其姪孫馬大年
荔顆紅時酒正多口瘡不飲奈公何郎君觧記
春牛否還爲而翁一放歌
　　林樟貢士入亰告行于白沙贈之
乖崖捄火岀人間造次來分太華山收拾如今
到山處明朝不見藕如船
　　枕上謾筆
正翕眼時元活活到敷散䖏自乾乹誰㑹五行
真静静萬古周流夲自然
　　荅容彦文見訪
褁糧縛鴨問廬山乆病勞君毎厚顔若問廬山
近來事重陽過後菊花殘
　　次韻東所見寄
若水清風當頴出山人莫道不前知拍手江門
春信早黄鸝飛上緑楊枝
　　荅文定上人
千金帖子忽飛馳洗手開緘只汗頥前代昌黎
今我是恍然海上記留衣
神交今在識荆前再結前生未了縁果蒙道力
相扶起蚤晚東林對長官(叶)
　　鍾太守羙宣輓
詩人自古例多貧恨殺滇南金帶新公與定山
貧到老已有陳黄一軰人
天下㓛名無我關只縁我自愛江山若對江山
元没興𥿄錢灰冷未知閑
　　夢逰衡山遇南極數老人來過却須先生
　　作主與諸老對酌洪崖夀崖在傍歌詩以
　　侑觴合座皆喜予以詩一首識興云
衡岳去天能㡬何一株松下月明多南極老仙
騎鹿過一瓢斟月兩崖歌
　　題任明府思親樓卷用定山韻
人間何䖏不樓居亦有如椽大筆書定山丈人
都不管一拳不屑老何如
　　碧玉樓晝夢扶病岀逰村徑甚適忽安福
　　羅進士携彭秀才來訪遂書以贈之
春早春寒著莫人黄鸝囀處暖𥘉匀狂心剛𬒳
風吹動走遍南垞到北津
　　泉石爲順徳張氏題
江山㡬處堪還我泉石邊頭合有人髙著一雙
無極眼閑㸔宇宙萬囬春
　　羅浮春寄民澤
海上花開萬玉林閑門碧玉夢相㝷不知開處
花多少折盡羅浮半夜心
九肋蹣跚清楚闊九苞真與黄雲深復有鳯凰
山上月遍照羅浮玉洞春
　　陳海篷諸子冠畢來見贈以詩
兄弟參差作雁行春風碧玉喜同登近午天風
吹雁去翩翩吹入紫雲層
　　周方伯至白沙
天上客来㝷故人江門月下足音聞便傳一點
江門信逢著桃源且問津
　　偶得
一碧光横南岳前靈壇秋玉青相連道士來携
三尺木髙山流水一聲絃
　　讀韋詩
夜雨齋燈卷未收清謡白首對蘇州晦翁兩眼
秋波碧也爲先生一點頭
　　寄廷實
南北東西一馬塵相思何處不傷神竹邊閉閣
長無事猶厭山雲軟素巾
　　弘治已酉春姜仁夫進士以史事貴州還
　　取道廣東過予白沙自已卯至丙戍凢八
　　日辭别三首予亦次韻爲别明日仁夫至
　　潮連寨方十餘里遣隸囬并得三絶和之
　　通前九首吾與仁夫之意皆不在詩也豈
　　尚多乎㢤仁夫浙之蘭溪從斈章先生徳
　　懋吾廿年舊好故吾詩两及之
江門淺路㡬人通两月公程來向東何䖏敢勞
君着眼短墻踈竹是家風
雲去雲來等是浮獨凭髙閣看江流南風莫送
東歸客更共江門一日逰
家徃桐江舊釣䑓鳯林何日暫歸來平生章子
如相問道我山中日閉齋
　　次韻仁夫潮連見寄
進到鳶飛魚躍處正當随栁傍花時今人不見
程明道只把中庸說子思
　　樂歲呈楊大尹
舎北歌童搥破鼓舎南春婦着新裙田家少遇
豊年樂盡道今年是十分
　　夀東静軒七十次世卿韻
甲子如何管得翁全無白髮有青瞳赤泥便是
逰仙枕兄卧西頭弟卧東
　　對璧間李賔之學士和予藤蓑詩偶成奉
　　寄之
西涯一曲我藤蓑對此相思可奈何今日玉䑓
應說我江間何處扣舷歌
　　午睡起
道人本自畏炎炎一榻清風捲晝簾無柰華胥
留不得起凭香几讀楞嚴
　　次韻奉荅李方伯介軒潮連見寄
姓名秋榜忝同鄕四十年來守故常拄地撑天
吾亦有一莖青玉過眉長
不侍氷顔累十秋可堪相近阻相求此心未許
傍人識公在山齋㒒在舟
　　用韻寄鍾羙宣
緑桞黄鶯紫水涯市橋沽酒醉春沙江花一與
詩人别如此風光属自家
　　晝睡爲雀所喧
野風吹隙簷翻雀晝攪床風雀攪眠若道神仙
無一事老夫當日未神仙
　　失㒒
粥罷腰膁亦上山晡時悵望負芻還乍疑乍到
忘歸路月滿東楹未上關
　　别後膝痛甚扵前日夲無詩悰獨念吾與
　　廷實不可無言以别故及之
五年不岀獨何心萬里行囊又一琴難冩别離
今日意江門春水不如深
　　定山許撰一峯墓誌東白許墓表乆不見
　　示
先生老去銘當出東白人來表可聞却愛大流
山上月清光先到一峯墳
今古多聞遷史記一峯何必我同年先生存作
垂千古東白曰然我亦然
　　南雄書院讀羅一峯碑
丘墳何䖏草離離千里湖西夢覺時落日小池
橋上路催人下馬讀殘碑
　　金鰲閣
横浦秋成百尺橋金鰲閣上見山遥凭髙無限
歸來思何處飛雲不可招
　　玉枕山
一枕秋横碧玉新金鰲閣上見嶙峋使君得此
元無用賣與江門打睡人
　　鐡漢樓
鐡漢元來亦是誇覊魂入夜遶天涯數聲羗笛
樓前月落盡寒梅一樹花
　　携琴圖
松崖日暮水聲深何處携來緑綺琴磵石隔林
人不見只疑罔兩是知音
　　墨花䑓東坡遺跡
汝弼即是張長史堯夫方愛陳公甫何處思君
不見君墨花䑓上㢘纎雨
　　横浦橋
乗輿十月猶溱洧子産未知爲政在隔河騎馬
是何人下馬問訊張東海
　　濂溪䑓
黄菊花開又一年南山無分對陶潜不知風月
随儂否惱殺䑓中一夜眠
　　葵庵
葵花愛日臣愛君臣與葵花共此真試問春來
桃李樹紛紛同者是何人
　　曹溪别諸友
相随征路二旬餘笑指前山别老夫却到前了
心未了西風孤燭两踟蹰
　　天柱山
天柱山前望故郷西風浙浙鬂蒼蒼愁膓暗爲
慈親㫁誰信青山是劍芒
　　剡溪
剡曲溪中雙槳鳴老翁訪戴是虚名雪消月出
歸來夜只有詩情與世情
　　雲封寺有曲江遺像戯題
嘗疑大塊夲全渾不受人間斧鑿㾗今日雲封
禪寺裡曲江遺像任塵昏
　　度嶺有懐張曲江
天地風雲㑹有辰開元可是欠經綸千㝷松下
㸔流水十八年中度嶺人
　　與王知縣
劍水相逢梅始花春風吹動長官衙詩家到此
須分别不共河陽一處誇
　　挽劉先生顯仁
曽傾白下郎官蓋忍讀青田太守文今日九原
誰是伴里中新有一峯墳
　　崖山襍詠
北風半夜捲滄𬈑杖屨船頭候暁晴滿目寒雲
吹不散一㠶細雨濕湯瓶
萬古青山自落暉白鷗穿破水雲飛孤舟江畔
無情思閑與児童詠緑衣
　　訪敎諭何宗道
樹隠肩輿行欵欵花催春鳥閙關關蘇公渡口
雲連水宗道廬前雲滿山
　　不寐
舊雨今雨漏湔湔長更短更聲相連何人酌我
金尊酒暫醉慈親卧帳前
　　次韻荅丘侍御
五月江門荔子叢繡衣下馬擘殘紅児童争走
烏䑓節笑挽青荷立水中
　　峽山别胡提學還至九江作
峽行飛岀两三舫滿載離愁下九江夜泊孤舟
不䏻寐自燒銀燭倒秋缸
　　過羅一峯墓
一峯原上夕陽斜雲掩閑門㡬樹花見說西風
吹不死散分春色與僯家
　　彈子磯候諸友不至
軍人打鼓泊官船黒霧𪷟𪷟水下灘隔岸相呼
不相見竹籠牽火上桅竿
　　石門讀貪泉碑
芙蓉花發西華寺逺訪殘碑到䂖門一曲貪泉
歌未了夕陽紅近水西村
　　贈曹侍御璘謝病
飽蕨青山更飽眠㐮陽歸去自今年眼中未有
如公早柱史前頭或姓錢
　　雜詠
過午城中走帖還老夫對酒社東山詩家進歩
如撑艇又上前溪一两湾
傍花随栁興飄飄澗水牽情到石橋勃率未堪
還自笑眼前剛好𬒳春撩
不坐人間彩鷁舟怕逢漁父問因由君家酒艇
䡖扵葉試遣長鬚爲我謀
拍月縈爐一小舟欲竆仙島路何由須君一見
安期老指點蒼茫爲汝謀
　　得世卿詩
笑顔别後㡬回開詩到衰翁輙舉杯擊壤狂歌
千首在一春無計寄君來
東野㓛深偏洗削退之意到每優柔眼前一二
聊拈掇正好承箕對孔脩
　　東白張先生借予藤蓑不還戯之
水北原南秋更多滿川明月濯纓歌長官要結
溪山好去問南昌乞釣蓑
咫尺溪光谷口分谷中人語隔溪聞明朝便下
山亭去溪上清風可送君
　　夢中作
木葉爲衣草爲屨鳥共唱歌花共舞䄂裡青蛇
三尺許六六洞天中作主
風動㣲香洗得塵獨行山路不逢人梅花歲歲
還依舊只㸔行人著句新
日出東山尚未眠閑㝷溪水弄溪船人間一種
惟予樂只在溶溶浩浩間
躑躅江邊水沒橋沿溪貪賞不辭遥獨憐歸馬
無鞭䇿未忍臨風折栁條
　　題徴仕郎張公孺人區氏墓誌后
衞幕已鐫東白誌西涯又撰孺人碑莫道不傳
家世事當年兼有两公知
　　種萆􁔇六首
山渠面面擁萆􁔇鎻盡東風一院花江上行人
迷指顧老夫扵此煉丹砂
短檠他夜照書床一􁑭萆􁔇也借光老去圖書
收拾盡只憑香几對羲皇
紅朶青條擺弄同人間無地不春風莫䡖此軰
萆蔴子也在先生藥圃中
萆􁔇得雨緑成畦如此風光亦老黎飲後小庵
搜句坐山禽啼近竹門西
萆蔴遶竹徑通雲雲裏樵歌隔竹聞手把長鑱
種春雨風光吾與老黎分
種了单蔴合種瓜青山周折两三家老夫來搆
茅茨畢别種秋風一徑花
　　次韻李憲副若虚白沙别後途中見寄
江門春浪两涯平半醉船如天上行坐冷燭花
歸問夜逢逢津皷欲三更
咫尺圭峯不見䑓春雲将雨㡬時開山中一徑
無人到除是青天畫舫來
江城無處不通潮風疊寒漪色更嬌詩舫飄飄
向何處髙涼西去不勝遥
　　和鹿歩韻
黒甜一枕鼻呼雷江浪如山夢裡來乹坤何處
留雙眼不向三洲鹿歩開
　　贈湯地理師
春泥沒屐大江潮溪北𥘉經獨木橋千丈峯頭
望東海三山正對杖頭瓢
錦嚢以上不堪言老郭元來亦是仙笑殺城中
諸年少欲持阿堵問君傳
南越山川拄杖交東風何處送歸舠一條路打
朱明過直下潮陽看海濤
雲水相逢是偶然江亭燒燭話新年眼中但有
牛眠地指點青山不要錢
　　贈鄒處士還合州
人間憂喜也無期萬里間関一馬歸莫灑東風
别時淚春光又滿老萊衣
石城米賤雲門鎮吏目身輕翰苑官歸去山中
偏好睡家人不用逺來㸔
　　題也可庄上見一空
交交黄鳥弄春晴也可山庒隱几聴莫以山林
笑流俗山人元是此山靈
青山何處倚鳩藤囬首塵埃㡬折肱林下一壼
誰共醉淵明只好對髙僧
　　醉中作
酩酊髙歌掩舊書青山日月笑居諸一畨春雨
無分付枉種桃花三两株
酩酊放歌何處來東風吹笠上溪䑓䑓傍有箇
髙飛鳥飛向三山去不囬
　　觀物
一㾗春水一條煙化化生生各自然七尺形軀
非我有兩間寒暑任推遷
　　早飲輒醉示一之
清晨隠几入無竆浩浩春生酩酊中我若扶衰
出門去可䏻筋斗打虚空
　　得廷實書
洗竹添花張戸曹忽抛閑散事煎熬東門春水
無人釣又長溪頭㡬尺髙
　　忽聞戸外歌聲以爲馬玄真将至不知其
　　累約而累違也諷以是詩
花前誰共引杯長風送歌聲到𧹞郎莫唱雍門
絃上曲從來此曲㫁人腸
　　荅送茄瓜
两頭肥緑壓肩斜五月江園始送瓜童子近前
與翁語小籃瓜底是新茄
同将形色委人間竊比髙松一鶴閑口腹累人
都未免茄瓜籃裡又詩還
　　田夜讀(田白沙/孫也)
朝來窓壁尚塗鴉燈下吾伊且賞瓜不是風雲
天上夢阿田家世夲桑􁔇
掃突炊秔及早鴉東臯時有未芸瓜田家樂事
如翁少男戀詩書女戀􁔇
憶年童稚髮如鴉稍稍東陵學種瓜今日肯嗟
頭似雪江門三畒但萆蔴
　　紀夢
偶然嘉惠得僯封無數金錢出䄂中欲向萱闈
談此夢隔簾斜月未聞鍾
　　得世卿子長近詩賞之
漠漠江天對把詩竹壇風日引杯遲翁歌此曲
児當續問著别人都不知
飛雲髙起大崖深兩處天敎两鳥吟莫把壠山
來比並山頭鸚鵡𬒳人擒
詩到堯夫不論家都随何栁傍何花無住山僧
今我是夕陽庭樹不聞鴉
　　鄒吏目書至有作兼呈呉縣尹
傾蓋投緘不自䡖人間造次㡬晨星天涯放逐
渾閑事消得金剛一部經
落花遥對䂖城春半篋殘書一病身茶筅粟瓶
供客盡不妨人笑長官貧
天涯遷客病渾家開過東風㡬様花容易江山
得重九問君何地落烏紗
　　張侍御叔亨将赴亰遣人告行求贈言不
　　已賦此以荅
不爲泯泯即波波天命委之人柰何秋雁未來
君好去文章覆瓿不須多
　　梁文冠抄詩
口謾吟哦手謾抄風壇踈竹晝相𫾣不知今日
滄𬈑上天放何聲此處髙
雪月風花信手抄皇王帝覇入推𫾣伊川擊壤
三千首都共南風一項髙
君到詩情每𬒳抄玉䑓秋磬借僧𫾣門前荷簣
知心否雲鎻千峯月正髙
屋下塵編不暇抄狂歌試把鐡橋𫾣秋風背取
詩嚢去且看擎天柱杖髙
　　夜行
流槎泛泛月中眠横與波間一半天何許少年
三两軰夜深鄰舫呌攤錢
　　夢緝熈
花前把酒問平湖君到閩中憶此無夢裡征㠶
西下疾两人江畔笑相扶
　　雜詠
西林收雨卜鳩靈卷𬒳開窓對暁晴風日醉花
花醉鳥竹門啼過两三聲
　　宗㢘送明瓦屏風至次韻荅之
小中雖異大中同明處韜光暗處通三直五横
真夲子人間無路獻重瞳
瓦木鋪排得此身乹坤何物到頭真道人具得
屏風眼還向小齋來卜僯

白沙子卷之六(終)
白沙子卷之七
　五言律詩
　　題新村書齋壁
日色催江渡潮痕上石梯趂墟村婦岀索哺襁
児啼樹接黄村塢船移白石溪落花誰省記何
必武陵迷
茅棟依岩静柴門洗竹通桑榆巷南北煙火埭
西東一逕漁樵入孤村井臼同僯家得羙酒吹
笛月明中
　　新年
隂雨方連日新年損物華呼兒酌我酒騎馬到
誰家黯黯寒雲宻蕭蕭暮景斜人心正無頼狼
藉任桃花
今日勝元曰江天乍放晴呼瓶汲井水煮茗待
門生山鳥鳴将下桃花暗復明所嗟人易老况
復歲華更
朝雨黄鸝静春風暗蕋低極知來令節未肯踏
深泥狼藉桃無語侵㝷草滿蹊還聞騎馬客躑
躅向沙堤
　　止客宿
爲恨開年雨江村馬跡稀諸君能枉拜今夕不
須歸歲酒堪投轄人家欲掩扉仍聞僕夫語畏
逐駿蹄飛
　　暮雨客去
入郭路𥘉暝過橋客已勞㒒夫亦吾子馬跡徇
吾曹春色歸詩妙花枝愛酒豪良宵只孤負遮
莫雨蕭騷
　　送客
濃緑新春酒踈紅隔水花官人坐馬醉江路遶
山斜桃李成春徑牛羊散暮沙林泉無宿客興
盡且還家
　　送劉方伯東山先生
爲別情何如已別情猶邈豈無尺素書逺寄天
一角江門卧煙艇酒醒蓑衣薄明月照孤松清
風灑孤鶴
　　登陶公壮㢤亭
新亭開石窟逺势借崑崙天地雙眸逈滄𬈑一
口吞公來席不暖士死廟長存憶昔干戈際南
征萬馬奔
　　是夕范生小酌
日月雙輪轉乹坤一氣旋是時冬始閠細雨夜
如年人語斜風外天機落葉邉憑誰給燈火更
坐讀殘篇
　　至容貫宅
在昔偶相遇如今共白頭敝衣寒露肘破屋早
知秋家業憑觚翰厨烟管去留老翁如辟糓與
子入羅浮
　　福童灌園
綰瓶行百歩池在小橋東抱瓮雖無忝寒衣却
未豊数畦仍待緑十趾遂流紅口腹終同及能
無愧此童
　　寄胡寜夀康齋先師之甥
年華當轉鳥詩思更塗鴉父子皆吾友箕裘一
舅家人猶思嶺北書不到天涯莫作妻孥計浮
生日易斜
　　石門
白髪非公事扁舟進此門山雲寒不雨江路曲
通村玩世吾何有長途馬不存晩來堪一醉江
月照空樽
　　恱城
山作旌幢擁江絣鏡面平舟航乗暁發雲日入
冬晴鼓到江心絶槎衝石角橫經過恱城曲無
語笑浮生
　　歲晩江上追次王半山韻
山寒煙錯寞江暁日荒凉水際風巾動梅邉䗶
屐香低頭挈小榼拍手笑輕航何但供逰走而
須此日光
　　辱和拙作見示九日醉中再次奉荅
激楚嗟難和霓裳更可同更䦨朱鳥下聲断碧
雲中稍歇沾花雨還吹落㡌風萬松期不至半
偈欲騰空
　　九日馬黙齋送姑蘇酒至次韻奉荅
姑蘇一壼酒九日到山開即事焉能賦頽齡漫
愛杯清風生菊徑落日滿溪䑓酩酊黎床上雲
來覆老萊
　　求茘枝栽貞節堂
髙榜近東𬈑朝光滿北楹欲便清晝睡須待緑
隂横名木從誰假幽居頼毋成君家多黒葉火
急送雙莖
　　華山飛翠
何處青天外穹然起一丘山名疑属我詩景盡
歸樓九夏雲長潤千岩翠欲流野夫好逰走衰
病只羅浮
　　對鶴
潦倒溪翁誰人疑鳥不疑閑将鶴起舞不作老
無竒任病還親酒雖慵不廢詩悠然清唳外一
枕到皇羲
吾晩病兼貧􁔇衣稳称身朝來叅两鶴花底作
三人日岀東南雨鶯啼宇宙春三杯下衫䄂拂
拭舊龍唇
　　題羅一峯贈馬龍道南卷
花發春來少愁添老去長髙才想傾盖昨夜語
連床天下羅公佛湖西馬子香離筵一杯酒歌
苦莫相忘
　　飲陂頭
入崦花叢宻遵陂石路髙柴門過午飯村老對
春醪水白都如練風清不作刀自然五字句非
謝亦非陶
　　送梁國鎮
盖有蔵噐人我病元非果徘徊思逺道欲徃悲
定跛梁生千里駒東西無不可飛轡入長安垂
楊春婀娜
　　呉村弔荘節婦墓
豺虎何由近風濤浩若無行人㸔墓榜英爽在
清都江暝雲長合原寒草不枯乹坤不杇事持
此報君夫
此里有此墓千年亦不磨世方逐蔡琰吾甚敬
曹娥淫盗死殊色良人及逝波江翻練裙帶激
烈有遺歌
　　懐古次韻王半山
三徑五株栁孤村獨板門先生正髙卧衆鳥莫
交喧晋宋當時改乹坤此老存手中一把菊秋
色滿丘園
相逢踈桞下賔主两忘言處士乃無履江州𥘉
到門低頭入茅宇散髪對金罇長揖朱轓別狂
歌向小園
　　即事
龍溪一片水何處是真源沉吟搔白首竚立向
黄昏宿鳥争投樹歸牛漸滿村少年誰氏子歌
吹隔江繁
　　經故居
到溪田作圃環堵樹爲門老憶先廬在貧知草
座温三迁時已後二紀恨空存舊事無人話斜
暉滿故園
　　容琴月生孫以詩來賀之
春意復西良孫枝茁更芳自堪爲喜極誰肯笑
詩狂竹杖還渠撰金杯與客長簮花垂白髪疊
暎緑衣香
　　贈何廷桂罷館歸
科頭行百里笠影落烟霞四十親書卷㝷常過
酒家児童非講席鉛槧此歸槎共待春芳發來
看舊種花
　　贈謝徳明有事赴廣還
畢嫁吾何有勞君作犬啇釵裙是荆布歲月勝
資粧月動江濤白山衰木葉黄無錢入城府來
徃但䡖艕
月落五仙城天空一雁鳴離愁動江色歸䌫觧
鍾聲鷺應舡謳起溪㝷酒幔行經過不買醉貪
嗅早梅馨
　　有傳羅一峯觀化
悲風何處起散作断膓聲乗彼白雲去湖西問
死生四海方懸仰一峯何可傾平生不下泪今
日盡沾纓
問訊南川子(東莞林/光也)金牛有是非憂爲妻子地
淚濕故人衣歲晩流言惡天涯信使稀西風吹
落葉故故傍愁飛
　　四月
四月隂晴裏山花落漸稀雨聲寒月桂日色暖
􁫩醾病起𥘉持酒春歸尚掩扉午風吹蛺蝶低
趂乳禽飛
生意日無涯乹坤自不知受風荷柄曲擎雨栢
枝垂静坐觀群妙聊行覔小詩臨階愛新竹抽
作碧參差
　　風雨夜有數十客挂飯逹旦不寐
老覺生涯少貧添食指繁雨中誰舉火夜半客
椎門室暗承塵濕階飜墜瓦喧平明不曽睡負
鍤理花根
　　聞方伯彭公上薦剡
當時尊孔孟用世必詩書夫我何爲者先生非
過欤長歌扶晚醉短髪向秋踈坐惜籬前水垂
竿試釣魚
骨相合長貧岩棲累十春忽傳邦伯䟽見笑北
山神伎俩只餘子行藏獨老親古來稱水鑑誰
是鑑中人
　　初秋夜
四時相代謝已度一日秋風吹露下葉月照水
邉樓堯舜今當御巢由竟媚幽山靈邀夢去昨
夜又羅浮
自我不出戸歲星今卜週丹砂求未遂緑鬂去
難留時節來将晚山河值早秋西風捲雨去星
月滿池流
　　秋夢
山斗英魂在江湖秋夢深還将百年淚滴破一
峯心絮酒熏天地金牛恨古今龍泉不挂墓吾
欲殉吾琴
南海五千里不來荘定山何由到江北此㑹非
人間短短目相属悠悠心自閑莫言但是夢好
夢亦云慳
夜來何所夢洗耳白龍池秋月下相照天風髙
自吹永持一瓢水細嚼萬年枝山鬼向我拜先
生是希夷
　　荅惠州鄭別駕惠葛布
惠我一疋葛縫衣笑不奢賦詩酬別駕愛酒典
僯家獨酌秋風裏浩歌山月斜醉魂不覺逺卧
探惠陽花
　　世澤
世澤由來逺何年播廣東吾廬依外海分派自
南雄家剰爲裘業山餘偃斧封千秋文物類并
與刼灰空
世澤由來逺時當阨難中長鬚躬壠畝赤脚話
児童骨肉危相保于戈晩益窮存亡一絲髪端
爲謝蒼穹
世澤由來逺中更㡬替隆市㕓懐直道夷險信
隂㓛地接華山隠家嚴涑水翁百年還舊物報
事亦無竆
世澤由來逺誰興啓廸㓛今無夭顔子古有聖
重瞳想像千年下淒涼百感中痴児何足了徒
只愧家風
　　江門墟
十歩一茅椽非村非市㕓行人思店飯過鳥避
墟煙日漾紅雲島魚翻黄葉川誰爲問津者莫
上趂墟船
　　中秋期友賞月遣蒼頭致餽以詩迓之
籠鵝并榼酒食有一金携寂寂慙吾子依依向
隔溪開筵面華月出戸望青藜若負今宵醉何
不西山棲
　　即席賦
夕風夕㣲􁡾池塘散月光呼児看酒具待客飲
江郷月對歌筵徙風拖舞䄂長人生行樂耳歸
棹夜相将
　　盆池栽蓮至秋始花
栽種已後時花發秋将遲雖無女伴采亦有山
蜂知葉稀因地力香逺是天資安得三閭手臨
軒賦楚詞
秋露開炎蕚非時不遣誇盆中玉井水溪上舂
陵家酒醒􁡾風發詩成缺月斜願爲若耶叟種
水作生涯
開花恨不早花落却生愁白露䏻消物紅蓮不
耐秋頻來痴小女對此泪長流不識榮枯理哀
樂空相仇
此夕不能寐此樂殊無央下堂歩明月月印花
自長涓㳙花間露夜滴池水香但惜花月好那
知風露傷
　　圭峯閣
勝處不在逺杪秋何䖏㝷歩崖碧澗落眠石青
松隂地少滄𬈑入山髙雁䳱沉此時閑佇望誰
識倚闌心
　　庚子元旦
風日佳元日乹坤自此春蒸空雲氣濕照水栁
芽新笑語聊供客杯盤少對人䏻寛垂老意花
鳥不無神
　　春興
野晴花簇白山暖樹更青卯酒醉欲睡午風吹
又醒閑拈曲江句勝讀法華經自在山窓下跏
趺趣已冥
　　晨起
群雀暁啾啾閉門春事幽下床花到眼招手鶴
朝頭永日還書卷衰年但酒甌醉來江桞下笑
引子陵鈎
　　早起
推枕起新晴披衣向小明坐忘新病减夢少夙
心清軋軋開僯戸鼕鼕殺縣更跛奴呼具盥旋
起遶花行
　　春懐次韻陸放翁
江發溶溶緑山開面面青春風何氣力吹動綵
雲亭時物歸春雨交㳺散暁星十年江海夢誰
道不曽醒
　　清明日徃孔家山墓
舊隱經都㑹佳城入孔家春雲低拂馬山路曲
縈蛇只隔飄香處猶疑壊圃花九原無曉夜誰
管夕陽斜
　　春興追次后山韻
萬物各得性天開一歲春風柔翻弱羽波暖躍
纎鱗穉栁𥘉成趣芳芹亦賞新川雲将岳雨何
者不供人
　　雨坐
風雨坐前楹關關雙鳥鳴正當落花處更作送
春聲大化歸無極斯人樂乆生不知川上水東
逝㡬時停
　　吊陳毅卿墓
㣲風松下起落日照蜻蜓絮酒知吾軰春山憶
毅卿由來都大夢終寄一浮萍極目蒼岑外波
濤滿地生
　　蓬萊山祭伍光宇墓
道骨成仙蛻名山是閬丘雲中騎欵叚天上呌
軥輈人世黄梁熟吾儕白髪秋仍留一杯酒何
處酹金牛
　　樹穴蘭
樹穴疑生理花開不記年靈根那藉土芳氣直
薰天瘦比飡芝老清扵辟糓仙平生誰得見雲
嶠但蒼然
大托千㝷樹真堪托此生春風卷騷怨秋月照
琴聲南極峯連起東𬈑水一横所棲非近地持
贈若爲情
　　家兄携秉常看山予病不䏻徃
行色千崖裏風光三月中山家愁酒少造物愛
詩工好鳥簧爲韻新花錦作叢吾䏻騎瘦馬不
惜逺追從
　　題龜山小隠賀聶清碧新居
瀕海地三畒連雲厦數間龜山愛清碧清碧愛
龜山笠屐誰同徃江湖我自閑芙蓉小溪水曾
此照衰顔
　　山下別業
豕脚有濡需乹坤胡適随㸔雲因坐乆抱瓮得
歸遲家累無多口生涯但一陂歸㢤五湖樂吾
夫羡鴟夷
　　弄孫
畫棟三重簷曈曨暁雀穿一児卧我膝一児坐
奴肩風日秋逾羙許書老未傳二雛當慰我心
賞獨悠然
　　戯贈都老
蔡坑黄野舟獨坐小園幽被命爲都老傾心向
縣侠萬家春且至一紀俗全偷莫倚無言化須
君九借籌
　　韋夫人挽(两山先生配/詡之毋也)
人生如朝露死亦同蜕蟬有子䏻如詡夫人可
以仙春䑓花灼灼秋浦月姢姢喚醒何州夢歸
來泪迸泉
　　次韻何宗濂
洒落儀曹句遺名得自求如何行不顧膠向􁈍
中投無事由來得多言大抵浮結趺樗木下即
此是良謀
　　至陳冕家
逺樹晴堪數孤雲暝欲遮自憐江海迹䏻到友
生家落日明江色䡖風動麥花相看吾鬂白不
必問年華
　　金洲石(在江中)
舟楫公餘日金洲不少留中流㡬丈石明月五
湖秋目擊金山寺春來白鷺洲西風從此去㡬
曰到羅浮
　　吊李九淵
水竹更新主風花失故權夜䑓無起日春草自
流年萬有終㱕盡千秋不必傳倒巾此相對只
有玉䑓山
　　古椰寄周亰
西來何處水千里不平流入海魚龍喜懐山草
木愁雨邉明落日石角上孤舟寄語周亰道勞
生不自由
　　徳慶州舟中呈伍南山
江漲􁔇墟雨天低徳慶城正當擊楫處空有結
趺情入夏㝷雙井沿流到七星同行鄒道士勸
我學長生
　　徳慶峽是年大水舟行不由故道
客路一千里羊腸百八盤時時行樹杪徃徃異
人間竹䌫牽江暝絺衣入峽寒倚門應盡日誰
與報平安
　　和尚石
舟檝行天上斜暉卷浪花廽流忽吞吐鳴櫓極
嘔啞便可通星漢還堪著釣槎雲根僧一個疑
我不袈裟
　　南㱕寄郷舊
家在桃源裏龍溪是假名蕉衫溪女窄木屐市
郎輕生酒鱘魚㑹邉罏蜆子羮行窩堪處處只
少邵先生
居士舊茅齋蕭然倚玉䑓獨㝷寺裏去毎到日
西回魚躍水萍破風推巖戸開小橋殘板在長
訝有人來
省事除煩惱端居飬静虚栽花終恨少飲酒不
留餘山徑児吹笛村田婦把鋤殷勤謝閭里勝
事莫相踈
碧草東西埭黄鸝逺近山岩春花氣足簷日鳥
聲閑文字虚堆几園林不設関一條煙際路朝
徃暮來還
江邊逢野叟乂手問官名立雀黄牛近􁋚魚白
鷺腥西田餘故宅北崦多新茔駐馬斜陽外悽
然感廢興
山童呼犬岀狂走信諸孫乳鴨争嬉水寒牛不
出村墟煙浮竹杪田水到桑根僯叟忻相遇笑
談忘日曛
自愛愚公谷誰過野老家時依當戸竹閑數上
墻花鳥立溪槎靜牛争崦路斜懐中嬌小女學
語觧呼爺
紫水團沙北黄雲古刹東樓吞滄海日幔卷玉
䑓風物色求鍾鼎丹砂訪葛洪芙蓉開十丈天
際白龍宫
出處有分付将非人所䏻君㸔飛鳥軰誰不顧
髙騰放意三杯酒留情半夜燈韋丹非俗吏靈
澈自髙僧
沙渠風日羙弄水愛群児花落鸎猶語春歸蝶
未知惜芳心未巳髙咏社公詞四序每如此獨
憂無乃癡
　　春興
野鳥飛窓靜春蘿𥙷屋穿時時嚥花氣翳翳傍
林園山鳥日暮至長鳴芳樹煙喚醒陶令醉驚
覺華山眠
　　社西村
孤村比屋靜疎竹小塘幽何處還三徑如公也
一丘晩田行布狗春草散軥輈汲澗誰家女金
櫻挿滿頭
結茅依里社村以社西名客至惟談稼年衰不
入城隣鷄上樹宿水鶴傍人鳴向晩㝷牛去前
岡笛又轟
君家里社西我家里社東平分社公雨不隔馬
牛風瓜地妻能種衣巾俗與同雲邉采芝逕髙
盡玉䑓峯
社主對諸阡居廬散百煙共來郷社㑹同樂
帝堯年折花潮沒屐吹笛月随船偶㝷社西去
又賦社西篇
社西逢酒伴埭北有花枝詎識愚公意聊同牧
竪嬉圍碁松崦乆度馬板橋遲䄂有葳㽔草還
家不告飢
卜築真何意施爲但自由郷音還杜阮家業且
陂頭野老眠看客山童坐飲牛無生知樂否更
爲問骷髏
　　寄馬黙齋
山隂元有興畫舫在須登閉閣思君子開門見
老僧騎驢山路稳挂席海波騰揣度安危事如
公恐未䏻
倒載輕駢駕徒行謝衆扶無錢欺老杜失䇿問
長鬚山雨􁫩醾病林風枳殻踈待君君不至春
盡又何如
　　月坐
林深月到遲愛月坐成癡平生不戚戚衰老尤
嬉嬉曽西卑管仲孟子述宣尼何事由求軰區
區欲有爲
　　懐古
千里拜林宗行蔵未始同諸賢皆好義夫子獨
時中東漢非劉氏西山是閬風堂堂四百載載
籍爲誰空
　　讀西涯李學士撰趙貟外滄江別墅記
江空秋月清月出秋江明水月自相得乹坤誰
與爭作亭趙貟外属記李先生何時理烟艇載
酒下南京
　　思親堂
父子自天性誰䏻詠蓼莪聲容想如在風木悲
柰何草露滴秋壠庭烏號夜柯思親两眼淚萬
古注江河
　　送鄭廵檢休官還莆
卑栖一枝足髙舉入雲層大鵬非斥鷃斥鷃非
大鵬卑髙各有適小大不相䏻㱕去木蘭溪溪
魚羙可􁊥
　　懐古
皇皇復皇皇開闢到陶唐遲日江山麗春風花
草香閭閻盡孝弟簡冊無禎祥乹坤十二㑹巳
午在中央
　　寄容一之
直以傭爲業何妨睡作魔吟詩終日少飲酒一
生多坐乆頭鳴籟行遲脚有鵝林居三十載一
室小維摩
　　萬松草屋
南山愛夫子夫子愛南山孤鶴去千載萬松棲
半間無愁催白髮有藥駐朱顔夜半風雷作龍
來問大還
畏途千百轉囬首見諸山若個幽求子結茅松
樹間希夷㱕華頂黄綺在啇顔分我青精飯從
君亦不還
　　寄太虚上人
太虚石洞居孤絶少人依逺客携琴至逢師乞
食歸一蒲青草上四面白雲飛盡日無言説岩
花落滿衣
定山聊作主石洞更無僯勸我無多事如公是
一人朝聞履虎尾莫見批龍鱗莫笑楊朱小楊
朱觧愛身
　　九日寄丁明府
病裡登髙意村邉社樹蒼有歡開酒禁無力控
詩狂老鬂簮花醜秋襟水照涼如何丁明府不
肯共重陽
　　菊節後五日丁明府彦誠携酒來飲白沙
　　社賦𥙷會
秋色上籬尖天髙霜氣嚴對花無阿堵笑我似
陶潜節去杯盤在公來吏隠兼江門賦𥙷㑹勝
話無窮年
此日還供酒人情盖亦難暫随明府醉断送菊
花殘極浦明秋日臨流弄晚竿遥憐張閫幕相
憶在長安
百里非無地東籬不借人因君九日愛傾此一
杯春菊謝人間世官閒酒䖏身想無厭花意投
轄暮江濵
　　對菊
種菊不盈區揮金毎顧餘古今閑計較俄頃失
歡娯西廩髙堆粟東樓賸貯書路旁楊栁樹顦
顇不成踈
　　秋晚
皎皎月又缺鮮鮮菊可收汀雲迷島嶼山雨落
扶留市有屠牛杌江連邏吏舟恐無賖酒䖏垂
白對清秋
　　陳方伯耻庵挽詩
乹坤如此老沒齒向斯文公自滄浪水人無觳
觫君衣冠全素履江海挹清芬病起須持酒青
山欲到墳
中年倦俯仰上䟽乞山林黽勉南州牧遲囬北
極心民蒙三日雨世病一鈎金殄瘁聲悲䖏龍
蛇歲直今
　　苦熱
揮汗書難継清心雨未來手提弱絲去風撼社
門開指點封君句摩挲土棟苔松根吾欲卧返
照又相催
晚涼慰我渇秋暑著人煩拄杖縁溪足㸔潮到
栁根哦詩衰骨痛開卷病眸昏六月飛雲冷相
思只断魂
　　晚歩
水國秋先至江村晚更幽泥筌收郭索山網落
軥輈涼入社門樹隂連渡口舟獨憐經略地吾
得放歌逰
居常懶岀戸肯到社西頭海國諸峯暝乹坤六
月秋㣲涼生浦樹返照下西樓今夕蒲團上前
山更卧逰
　　崔清獻公裔孫潜示遺芳卷復許示遺像
　　予既書紀夢之作扵其還也贈之詩
積雨堦苔上經旬断履㾗誰爲門外客公是菊
坡孫澤與流風逺名因避相尊丹青遺像在何
日照江門
　　太夫人晩㱕携諸孫候扵貞節橋下
寒花明隔塢暝色欲㱕潮未愁山路黒莫放板
車摇耄耋供人事児孫候此橋殷勤望四崦風
急暮雲飄
延縁看落日伊軋到溪西丫路依岡轉垂蘿拂
盖低喜從中道見痴效小児啼報賜心何極乹
坤　聖夀齊
　　枕上偶成
翰苑無官府蒲團了歲年岩雲交樹白水月印
沙圎懶甚陶元亮閑扵魏仲先吾曹生分薄於
福敢求全
　　梅村詩次韻黎雪青
梅村梅發早巳過賞花期玄酒𥘉無味名家豈
在詩井寒人汲少川暝鳥飛卑髙枕滄𬈑者神
仙定不疑
　　次韻秋興感事録寄東所
醉眠山影裡恨不與君同松下泉來冷鷄鳴日
過中就床梳白髪開戸納清風起視滄𬈑暮孤
鴻没遠空
秋露落芙蓉河山日不同物情詩卷裡天道雨
聲中朝岀馬愁坂暮行船逆風欲投雲谷隠鞭
鶴上層空
崑崙一池水色與銀河同問子爲誰氏從師向
此中短檠非世業破笠是家風囬首唐虞際浮
雲點太空
首陽非立異桞下不妨同歲月黑甜外乹坤軟
飽中腐儒甘糲食烈士死長風今古誰䏻計賢
愚併一空
　　得林子逢書感平湖事賦此次前韻
平湖千里水浣濯與誰同咄咄諸魔裏冥冥一
夢中支離深嵗月感慨極秋風㸃檢希顔處吾
瓢合屢空
同人未爲失子不善爲同䆠况浮雲外生涯大
鱉中孤篙撑急水弱羽試衝風佛者空諸有吾
儒有亦空
　　與梁文冠
鉛槧誰分付聞君有義方𥿄田須樂墾畫果豈
堪甞得雨花蹊潤随風鳥韻長公來詩不少排
日兩三章
　　與客
客訪貧家少連旬幸作東笙簧都萬籟爼豆亦
千峯冠帶迎人懶情懐傍酒濃白頭君莫笑醉
䄂舞春風
　　四月廿七日五鼓起索衣徃來房戸門失
　　脚仆地傷面咎在不謹然亦衰年乆病氣
　　弱無力之驗也爲詩以自悼
脛骨衰無力顛危剛莫支少年非一蹶今日獨
多悲形模甘老醜面目對人疑呼児敎滌血不
忍報慈闈
風捲芭蕉雨南窓夜擁衾人當懲樂正我已媿
曽參一一觀天命時時動此心林間子規鳥那
更助悲吟
　　寄張進士廷實
是詩難入俗正坐不雕鐫水滿魚争躍花深蝶
喜穿日髙雲卧處春在鳥啼邉不及陳無已能
無賞自然
　　秋中寄興同前感事韻録逓東所兼呈雲
　　谷老隱一笑
山人無外事白首稚児同弄水溪堂背争棋𥿄
局中盆池秋見月竹院夜呼風觸事成唐句狂
歌向碧空
　　偕伍伯饒楊伯順甥舅順徳李子長逰李
　　村山
逰走意何窮天樞日夜東青山都老脚破笠又
春風逕草分遥碧岩花墜小紅乹坤渾欲別何
處問壷公
　　晝睡偶成寄玉䑓文定上人
老脚春還短名山夢毎登玉䑓天上寺文定意
中僧得法休藏鉢傳心信有燈道人北窓下一
枕一瞢騰
　　春日書事
開年今日雨踈栁小塘春紫燕將㱕社黄鸝欲
喚人未明事南畝選日聘西賔元亮朝朝醉江
村白酒新
　　春日江村
時候花先覺隂晴鳥自知登山嫌避客得句樂
呼児蔓草披香徑垂楊覆淺漪羙人期未至江
月㡬盈虧
草帶籬腰緑花簮石頂紅林園開晝景鸎燕語
春風山靄霏霏合江流渺渺東獨來橋畔路髙
拄過眉笻
　　驛吏送酒
市榼通郵吏三杯洗侍児十分春意思一副酒
肝脾江嶺長看畫風花不盡詩混然天地内公
是醉郷誰
　　春日醉中言懐
山林亦朝市朝市亦山林两鬂白扵舊三杯狂
到今子雲休儗賦元亮巳忘琴南山千丈石可
以明我心
古人不可見空見古人心春風開我琖流水到
誰琴無說可傳後何才敢議今玉䑓花信少扶
杖更西林
　　與客談詩
風雅餘三百唐音僅㡬家夢猶将影說癢莫隔
靴爬豈是安排得胡爲孟浪誇超然不到處應
是用心差
　　雨中李世卿徃還
助談風滿席伴宿月流衾貧賤交㳺冷江山脚
跡深恵連何處夢孟毋此時心稍歇松齋雨還
來辨綉針
　　得林憲副待用書有懐故友張兼素
蹇蹇張兼素從君致匪躬天來今日定書展故
人封賈傅生還慟湘纍死亦忠平生两行泪萬
里寄秋風
　　寄容貫圭峯
西峯扶䇿上病骨快新涼乞米分僧飯聞香過
𣑽堂閉門秋竹靜語鳥暮鍾蔵浩浩蒲團上還
同在醉郷
落日荒䑓上疎松古塔邉身休論出世趣欲到
無絃峯閣𥘉生月渠通自到泉西菴慿借問許
住過殘年
　　江村晚聖寄世卿圭峯
一望一延縁諸山進目前卿邦無一老知舊半
重泉黄葉寺旁下白雲池上連無窮幽澗水日
夜注東川
　　贈黄進士廷章還亰
錦衣在親旁飲酒日百觴樂處嫌春短離心向
夜長青雲冠盖起黄甲姓名香五色持文綫千
年𥙷舜裳
　　白雀群飛益髙
取势翩翩上江空暮雨餘情䡖鳩並婦聲細雁
呼奴白雪洒孤嶂青天開一圖安䏻随蚱蜢跳
躑在泥塗
　　得林別駕書云去秋九月嘗夢予扵廣信
　　舟中兼示道路所聞
潦倒年斯邁芳菲日自遲忽聞天上夢又落世
間疑扛鼎須憑力無才敢與知涪翁亦秋思謾
寄頴濵詩
　　重過大忠祠
宋有中流柱三人吾所欽青山遺此廟終古厭
人心月到崖門白神逰海霧深興亡誰復道猿
鳥莫哀吟
　　春隂偶作寄定山
浩浩川流疾冥冥嶺樹隂共憐春錯莫更覺老
侵㝷宿雨衰花氣朝陽絶鳥吟誰䏻盡天道俛
仰此懷深
　　次韻寄廷實
吾猶堪起倒吾肯謝親賔在世寜須此如公故
可人百年應得見一面始能親獨向湘江去無
忘越嶺春
無才傭作吏有酒喜留賔老更躭髙卧時還近
俗人鍾鳴山寺逺月岀土床親何處期吾子笙
歌玉洞春
　　築室
垂老無筋力寜非板築人居常只謾過即事始
知貧海國秋風早山房夜氣新癡児觧了事吾
坐養吾真
一室無多事貧家毎作難從來無厚積况復不
䏻慳貸粟干知友营材入逺山三間開土閣聊
得奉慈顔
　　送景易赴秋試
未逹窮通理難忘得失心安䏻謝朝市且莫厭
山林烹鼎須兼味吹竽當好音文章無定價敝
帚不論金
　　圖新書舎懐世卿時別白沙半月
月上齋垣白疎梅共主賔偶來對月飲不見如
花人已覺書難至常疑夢與親海山猶在眼何
處却逢春
　　龍眼
龍眼何年種嗟嗟舊主人卑柯今蔽日腐骨已
成塵春雨沾花足秋䖝食實頻流形非木石鬂
脚半搔銀
　　始聞秋風作
西風中夜起天地始肅清白雁霜前意玄蟬露
下聲幽人亦何事版築𥘉經营何時登此閣坐
望羅浮征
　　題容氏輓冊
中秋悲蹟掃秋思忽依依此夜月還照何年鶴
始歸猿啼新宰木巷納舊蓑衣大塊終同爾誰
能駐落暉
　　梅花
山竹深深逕梅花淺淺塘清冷朝弄影芬馥夜
浮香痩骨交撑月横稍直過墻啄英終飽徳靈
鳯或來翔
探梅非探梅梅花滿玉䑓北風吹盡日踈雪點
荒苔色得乹坤正精成造化胎無人知老子剛
坐一牛來
何䖏㝷梅好羅浮海上春樹環鐡橋盡地與葛
仙僯煉藥香生鼎扳崖影落身西湖千頃水未
洗徃來塵
彼羙枝頭雪㣲韜嶺上雲低迷明月寺掩暎葛
洪墳北海罇䏻倒西湖地索分幽香偷未得衫
䄂細氤氲
手種梅千樹山寒半欲花歲闌知此意溪上問
誰家素豔明争雪青蘿倒綰蛇還須邵康節来
駕白牛車
　　逐客
笛聲且莫哀逐客過江隈還到此邉去盡因何
事來著書多在篋遇酒輙􁋚杯莫言生意盡寒
雨濕枯荄
　　得張主事廷實書
千口雖無累三年不易更春雷轟令問枯木嚼
官情長夜郷心切何時㑹計成登髙望東海到
眼是蓬􁱘
新凉欺老臂索被過殘更月到思君處書通在
客情有家寧免累作吏轉難成日踏皮鞋破思
量舊閬􁱘
三口丘園舊離群跡半更㡬時重見面中夜獨
馳情眠食今何似頭顱尚可成定山名敎頂賀
老却登羸
持燭圭峯寺宵談㒒屡更一爲方外友都没世
間情面壁僧猶在栽蓮社未成孤舟破危浪載
月下東􁱘
　　次韻寄潘時用
文章豪自寄丘壑靜還更乆病依人世長貧愜
婦情(辰婦岳氏嘗/止辰赴秋試)人爲知巳惜天與後生成更
約齊州外從吾泛大􁱘
　　乆雨
樹隠雲深黒籬崩水亂流凌風快燕子上壁定
蝸牛老更憐児病人多為草憂朝朝稽叔夜誰
辦不梳頭
　　用韻寄姜進士仁夫
書愛八分小來書喻率更雲霄𥘉接武江海尚
留情世事非難料人才怕小成諸賢須汲汲吾
老獨觀􁱃
　　用韻寄林緝熈平湖
秋懐耿不寐更静復聞更水向澷澷注心含種
種情士應強到底官豈怠将成舊業羅浮外東
南望隔􁱘
　　用韻効寒山
貧賤耻爲拙冨榮常好更髙論古今事中懐名
利情堂堂無復見小小或䏻成浪說神仙在從
來不住灜
四郊多竊盗村裏夜支更爲語長官道䏻無患
盗情家家愁日暮處處望秋成飢鼯飽倉粟苦
海變蓬灜
　　贈劉程郷別
肅菴今又別酒醒問圭峯秋色此溪樹暝煙何
處鍾㓛名悲夢蝶文字耻離蟲故里荒墳在㱕
來拜一峯
　　病疥用后山韻冩懐
癢極肌難忍爬深血有稜老親令就枕小婢問
留燈屋漏頻推瓦床摇屡束藤同𫀆誰問疾端
愧玉䑓僧
呻吟不盡痛夕枕傍慈幃安得身長徤朝朝見
綵衣無膚臀奄赤乍腫臂疑肥睡過西廊月寒
空淡不輝
缺月生殘夜㣲風引洞簫心閑髮少白人老病
難消岀戸行看月移舟釣落潮酒錢不挂杖著
處觧奴腰
病枕愁更永籠燈對夜長千年無鮑叔一懶有
柴桑児請栽瓜地妻評作麯方花時呼酒伴酩
酊岀扶墻
　　贈黎蕭二生别
白髪孤燈坐青春二妙來若無天度量争得聖
胚胎至樂終難說真知不著猜濛濛煙雨裏㱕
思若爲裁
　　野坐
團盖青松午重䄄緑草春野晴鶯得意花盛蝶
傷神斷靄生西塢殘潮下暝津竹根酣共卧不
覺蘚沾身
　　梅花
世傳詠梅句天下共稱竒花有無言妙人間都
未知正嗟同賞絶又過半開時安得邵康節爲
我問庖羲
風月交㳺淡江山几席閑夜深花睡去時有夢
來還引歩㝷香易無心弄影難乹坤留此妙何
處覔孤山
　　謝客
客舫𥘉辭岸主翁仍在床十年今轉數一飯故
難償竹杪風生汗天邉雨送涼所思王叔度嵗
晚得同嘗
漾漾湖侵岸蕭蕭風引旗問児打鼔處是客發
船時鬻屨時将暮迎門俗乆衰秪應巢許軰掩
口笑人癡
　　寒雨中作
有期乆不至旦旦問童奴雨過荆扉濕風囬樹
葉踈興移剡溪舫詩在㶚橋驢風韻今誰繼千
年勝事虛
　　喜梁文冠至
駐槳梅村夜風光勝早春直知花是路不覺月
随身草木皆知舊江湖多賤貧短蓑來徃數等
是最閑人
　　雨中栽竹
心被清虚引非關索竹看檐前纔數箇淇上已
千竿㣲雨土𥘉覆北風天正寒昆丘有孤鳯何
處啄琅玕
　　楚雲䑓呈世卿
三杯拈鐡篴見月上瑶䑓𥘉弄山石裂再轟仙
鶴來夜䦨試静聴曲罷仍遲囬何必楊州去前
村多羙醅
行窩還㡬䖏雲水且吾䑓雨脚風吹斷潮頭月
湧來野橋牽木度沙逕逐牛囬亦有采樵者放
歌行負醅
有月嚴光瀬無金郭隗䑓悠悠百年内又見一
人來水檻秋逾好山雲暝欲囬相逢各心醉一
語浹春醅
爽氣通秋服溪流静晩䑓髙樓多自愜真賞復
誰來對月詩方妙看山夢始囬市沽堪便醉况
乃是家醅
　　寄呉明府同世卿逰玉䑓
圭峯雨𥘉霽䇿馬向松關流泉忽滿澗白雲長
在山棄置千般事來投半日閑上方襌榻静坐
到暮鍾還
　　生日荅呉明府献臣
生日何人記南枝報長官酒香同客醉花少避
人看後甲惟元祀浮生又五寒凭軒一長嘯風
日滿江山
　　㝷梅飲李鴻宅用服周韻
今晨風日佳䇿杖去㝷梅獨樹山中老危枝石
上開時㸔殘臘盡人望早春來誰觧忘情得神
功付此杯
　　贈世卿別
客路經南岳湘㠶背岳開江湖閑老夢歲月是
君來相見児童喜別離琴瑟哀惟應楚雲外更
起望仙䑓
豈無千日酒花下與君同客思朝臨水㱕旗夜
引風一槎當浦口(謂荘/定山)一枕在遼東(謂賀/克恭)何事
今爲别藤蓑還贈公(世卿乞予/藤蓑贈之)
　　贈世卿逰山
萬丈崑崙頂冥棲憶老関君㸔白龍水何似黄
公山有酒終日醉無官到處閒南風乃何意又
送楚舟還
朝來生紫氣此地亦凾関㡌頂花沾雨雲中人
下山相逢欲大笑不語是真閑晩向東亭醉猶
䏻騎馬還
　　世卿将㱕
㑹有還郷意深慙不自量毋留児作伴妻爲客
求漿䑓榜眀朝旭松堂閉夜涼延縁過殘夏滿
意泛瀟湘
與君雲水別何夢得啇量合是真調鼎䏻忘老
賣漿還山非早計舉棹是秋涼有路通衡岳無
詩弔楚湘
　　贈饒鑑
君又去東津東津月送人周㳺千里道細問百
年身野色淡将暝江桃疑是春丹青如可贈畫
我小昆崙
　　梅花
草木自有性湖山更乞靈氷霜仙骨瘦桃李世
情腥惹䄂香全別和羔子未青未須携鐡笛吹
月上湖亭
　　喜何竹窓重過白沙話舊贈之
此君爲別乆不逐衆芳彫白葛身已老青雲郎
獨超春風吹細浪落日泛䡖橈楚雲有髙樹未
肯挂公瓢
憶年四十許公弟立如山行止相料理漁樵共
徃還餘情空耿耿秋鬂各斑斑不是公憐我清
顔誰更攀
　　聞林緝熈𥘉歸自平湖寄之
短世淵明醉長愁子羙謌髙情誰復爾乆別公
如何淡月𥘉岀浦好風來颺蓑買田滄海上耕
亦不須多
　　張地曹寄林縣博用韻荅之
無心雲自在得意鳥同謌白骨可人醉(杜詩古/人白骨)
(生青苔如何/不飲令心哀)蒼生如命何漁樵真有道烟水別
傳蓑想見滄𬈑外東南月更多
安得李太白樽前同爾謌自從識象岡未始離
無何草長逰人路風鳴挂樹蓑東僯古大嫂揜
口笑何多
　　和子長民澤論詩寄興羅浮之作
飛雲干老夢拉作騁遥臨揮手謝人世聞歌生
我心今年春又過何䖏洞還深相憶山樓暮依
依向逺岑
　　再用韻示諸生
賢聖低囬乆千年想一臨希顔非樂道疑孟失
求心逸駕行應速寒泉汲務深嘗聞根夲學不
盡㤗山岑
　　贈李司訓別
江門雲水地不絶徃來交巳恨栽花晚寧辭抱
瓮澆月疑窓下枕風語樹頭瓢精舍明朝別何
時還見招
　　再次冩懐
孤形将影住一臂與誰交矯矯志欲競栖栖習
恐澆江山一得手風月盡㱕瓢始覺逍遥外人
間未易招
　　代簡荅府尊林先生慶老母生日
有母年齡暮逢辰喜懼深多儀安敢却揣分故
難任錦叚拈香拜仙醅洗􁑭斟獨慙非節孝未
了百年心
　　秋坐碧玉樓
造次中秋過啇量九日來詩将秋景淡菊共老
人開時節陶潜醉江山宋玉哀平生滄海意不
受白鷗猜
亂不成詩
　　九日嘉會樓登髙
引歩下前除児扶杖亦扶㑹扵何處勝客有去
年無天道常流轉園林又變疎暫留賞今日醉
莫看茱茰
兼有吟詩病何妨著酒扶景逢佳處少句向覔
時無醉去乹坤小醒來伴侣疎今朝嘉會會不
盡㸔茱茰
半酣壷矢折又减两三扶九日江門有千年栗
里無山形當晩瘦脚跡向秋疎問我登髙去都
忘菊與茰
溪邉菊一區溪竹两相扶草木從吾好風霜殺
此無閑同九日醉浩笑一生疎試問干雲檜何
如小沜茰
　　楚雲䑓觀民澤所栽菊寄民澤用昨九日
　　韻時民澤還五羊未返
當軒玉朶孤植竹翠莖扶香細風𥘉動神淸俗
夲無寒深溪井涸月出山瓢疎何處異郷客永
懐歌茱茰
　　野菊吟寄子長再次
野菊生何處㝷香杖偶扶孤標猶訝絶佳色舊
知無老弄真成獨秋來不作疎金樽誰九日引
滿對茱茰
　　呉明府送菊次韻荅之
黄菊有名花淵明無酒官酒多人自醉花好月
同看老未厭人世天敎共歲寒未應携不去髙
歩蓬莱山
　　荅周潮州萬里
今代潮州守濂溪是一門乹坤吾道在歲月此
心存行次天邉路書投海上村夕愁空竚望風
雨暗髙原
　　汪廵按見訪
嶺南經畧地柱史不謀身料理安危事更張文
武臣風行光動草寒極正開春傾盖江樓暮揮
杯勸故人
　　寄題小圎岡書屋和民澤韻
四野雲飛盡圓岡一室清至虛元受道真隱或
逃名有疏微言塞無為大業成一聲聞絶唱五
岳看全輕
　　劉少叅見寄次韻奉答
西川一杯水為我浣詩塵身落滄溟遠心將翰
墨親江樓初見客野徑别藏春十郡停車地千
峰擊壤民
　　贈李世卿
楚客復歸楚青山此送君往來十年破精力半
生分著意當時見留情異代聞若非真有見何
處謝浮雲
三尺短春蓑山風吹薜蘿人材非管樂吾道本
丘軻送老諸名岳全生一病窩相思憑寄語路
打祝融過
落日蒼梧望清風發棹謳楚山正西上江水自
東流作伴春攜酒談詩月满舟洞庭看未透更
上岳陽樓
　　題黄公釣臺
小小離人意羊裘却未工今人多白眼爲我謝
黄公弄釣浮沉見登庖撥刺空浩歌泉石裏况
有古人風
　　曉枕示湛雨龔曰髙
二千六百丈脚底是飛雲悠悠四十年欲徃念
徒勤多謝紅藤子扶吾還數君鐡橋問何如見
景勝扵閒
萬年如一瞬莫問我浮生風雨将秋至山河載
月明語簷幽鳥樂對竹小童清夜夜湘江夢與
君何日行
　　雨和曉枕寄廷實
仰見雙白鶴髙飛入紫雲茍無脫俗意安用看
山勤好句能傳我幽期敢後君異時鐡橋詠莫
遣世人聞
萬徃皆有復左車不復生西風今夜起朗月四
山明天馬非常歩鐡橋相伴清去去莫復顧衡
山頂上行
　　曉枕再和
平生老黄石引望空白雲無人知感激爲我盡
殷勤何處㝷吾契名山訪道君洞天三十六歩
歩聲相聞
外生即非死胡爲樂乆生去來大化内俗眼未
分明我夀元無極君才亦太清五峯南斗上何
日踏歌行
　　中秋
平樓時稳歩身虚欲翩翩明日秋始半中天月
最圎武昌書未返督府句堪傳衡岳那䏻去羅
浮何處煙
廣寞天自然浮雲任飄翩随時有憂樂與物無
方圎酒底月未咽水中神莫傳去年今夜艇吾
欲破湘煙
　　彭司㓂挽詞
男子固多竒如公更不疑經綸思昔日㓛業問
當時鬼幸村巫小棋還國手知杜陵秋月下興
盡八哀詩
侃侃亦誾誾行違榜要津鳥還江上暝人老世
間春禄盡休言命愁多不爲親武夷最髙處東
望一沾巾
斗氣空遺劍牀燈不照琴春懐不自得老病忽
相㝷事徃浮雲夢山餘宿草心平生孺子意絮
酒一何深
　　題雲津書院泰和劉氏
雲津杳何許試向卷中㝷不覩六經敎空餘百
代心嵩陽思識靣白鹿尚遺音家有鴛鴦譜何
須更問針
　　春日冩懐
水際㝷芳去花枝隔水新可憐今日望不是向
來人紫䄂垂垂下黄鸝樹樹春東風天外至南
岳夢中身
一觴復一曲不覺夕陽殘好景我只醉春風人
未閑青紅今滿路風日未登山何如海中鳥鼓
翅蓬莱間
　　贈周文都
君行無日矣奈此別離何道逺書難寄年衰病
更多行行慎自愛浩浩不同波若見東山丈㣲
言共琢磨
　　贈黄希顔春試
北風雨如注是底別離時黄色眉端動青雲足
下馳児童酣世豢國士醒心期去去江流疾還
君一贈詩
　　詩罷懐白洲先生
山東無近耗(白洲時爲山/東左方伯)海上立斜暉童子覔
牛去漁翁罷釣㱕登舟人欲別(周文都赴/㑹試将行)見月
鳥還飛何限相思意千峯獨掩扉
　　贈丁一桂
初日照甘棠千門一炷香南風催返棹西望欲
沾裳有廟旌遺愛無金㱕故郷未知忠定者先
請問崇陽
　　奉寄筠巢翁
昔別筠巢叟如今是㡬年華巔将望百碧玉屢
添年寥寥千古下望望五峯前何日扶溪棹還
來別老仙
　　鄧御史公輔寄新刻陳君舉論孟古義復
　　以是詩
兩漢非三代人才逐世低市朝多畫虎文字笑
醯雞古義昭昭對終篇短短題不因歐六一争
得見昌黎
　　張綱
漢廷張御史何事便埋輪欲作千年計都忘一
個身堂堂見意氣黙黙愧經綸却恨程明道丹
青失冩真
　　呉節婦
江山逢此㑹真地作光輝路轉扶溪北山來越
嶺西春光流聖澤明月照霜帷碧玉遥相賀雲
中卧賦詩
　　汪海北訃至
西所今亡矣皇穹肯不仁眼中還見此天下豈
無人海闊書頻至神交夢亦真人間秋半後囬
首一沾巾
誠至通金石乹坤正惜君懐沙人不見脩古恨
空聞殁世䏻千載還山但一墳海山今夜月空
照水中雲
望望白洋水滔滔碧玉流白頭聞有是傾盖忽
相投天柱峯常在神龍雲正浮悲歌掩圖畫淚
落不䏻收
英雄滿襟泪不灑児女胸竆愁當盡夜浩歎起
秋風㡬點星𥘉落千峯日未紅髙樓慵引望興
盡一宵中
　　示景易
長鯨千里鬛靈物一生竒化成端有日潜躍貴
因時感應天終定早暮命難期信知抱瓮是安
事桔橰爲
　　題丁長官祠
千山多雨後百姓苦飢時老病無人問低囬只
自知百感觀空盡扁舟適楚遲詩成遠莫寄分
付長官祠
　　漫筆
行年七十二七十一年非漁樵真有分語黙各
因時比恨四愁具方年伯玉衰未行元属我天
命更由誰
　　題筠巢卷
手把筠巢卷口詠筠巢詩白頭心折處碧玉夢
醒時夢将人待逺心與此君期想見千林暮還
同一鶴棲
　　寄張梧州克脩
還家臣軄盡攝守郡符新心同端溪水跡比峽
山雲朝野無交牘桐江有釣綸時無張刺史脚
板但空聞
　　贈黄化州歸莆田
有客來何處多年守化州白雲秋自好碧玉夜
相投日月催人去行蔵悵此休武夷洗足罷囬
首望羅浮
　　枕上偶憶舊㳺南海祠因懐故友林􁕓
子覺饒英氣携書話此宫清祠無厲鬼大水有
真龍過客窺諸葛論詩病長公徃來三十載羙
惡併成空
　　卧逰上㳺庄
上㳺何處是試唱上㳺歌入澗花迷路岀門雲
滿蓑景勝開圖畫春香醉綺羅静對南岡頂月
眀秋更多
　　次韻荅鄺筠巢
飄飄八紘外逺意竟誰分我抱三年病天生㡬
様人十年營一壙萬骨掩孤墳休休莫復論局
促此乹坤
　　次韻逰上㳺黄雲山
繫艇黄雲下黄雲㡬度歌登髙雲壓㡌度宻雨
沾蓑瀑澗宵鳴瑟山花晝擁羅野人携茗榼路
打鐡橋過
　　荅容北溪見訪
曲徑黄雲外青山一路深卷爲乗興地人間何
處㝷白龍三畆水紫府萬囬心錦囊挑不去千
峯暮色深
　　中秋撥悶用舊韻
踈星圍碧玉秋氣正平分共持今夕酒又减去
年人白髪來千丈青山忽數墳年光付流水萬
物信乹坤
晩有悲秋意秋來此夜分可憐清夜酌盡是白
頭人紫盖終携病朱陵願卜墳誰䏻天地外別
去覔乹坤
　　諱日
雖貧還講諱兹事俗之常時節難虚度杯盤秪
自傷五鼎終難具千秋敢易忘痴児雖未了清
白永流芳
　　迎醫寄左明府
㠶開春鳥起篙響暁鴉連日岀千江水風連一
路煙病苦魔難敵情真事可憐平生左明府應
惠濟生丸
　　贈陸醫士左明府遣來
山雨睡𥘉醒門前報陸生手持王氏藥重是長
官情分付一杯茗剛勞㡬日程小詩何足謝聊
以著佳名
　　寄東所
病乆惟聴命詩成不浪傳門前花十丈王井正
開蓮數椽剛到地一棟正横天不亡吾道在萬
萬歲相連
　　春日偶成
菊殘猶可對人老不須嗟水閣風低桞山籬雀
啅花千門盡桃李十畝未桑麻大禹須治水顔
囬却卧家
競長家家栁齊開陣陣花春添新冨貴人老舊
煙霞欹枕黄鸝近開窓白鳥斜草玄無意緒呼
酒對侯巴
　　病中詠梅
去歲誇身徤㝷梅到㡬山酒傾崖影盡衣染露
香還北斗今何向南枝半已殘下堂兒女笑老
脚正蹣跚
孤山一片雪千古獨称竒此外不䏻到人間都
未知正嗟同賞絶又過半閑時囬首西巖下南
枝映北枝
人生如逝水花發見南枝對影身猶隔聞香席
不移延縁看月乆勃窣下堦遲坐恐芳時暮扶
衰丁一詩
何䖏梅梢月流光到枕屏江山都太極花草亦
平生閣冷香難即窓晴影似横凍崖妨足蹇藜
杖意髙撑
隠几日𥘉下東巖興復饒月髙寒自照花近夜
相撩濁酒頻堪冩清絃豈易調羅浮在何處䰟
夢與逍遥
水陸花何限梅花太絶塵如何開眼䖏不見賞
花人北塢風微動南梢月自真老夫前席坐得
意不無神
山閣數株梅山翁手自栽有花娛我老無計避
人開色映書帷净香㝷墨沼來庶㡬吾服汝不
作委蒿莱
風月江山外乹坤草木間卷簾踈影動柱頰暗
香還約伴多爲地吟詩別作壇終南雖白閣不
恃小廬山
何䖏花堪憶江門水背過滿身都著月一片未
随波髙倚松爲盖清連竹作窩白鷗􁋚不去飛
入釣魚蓑
借如桃有實方朔不來偷山近重重見人無淺
淺休路經寒水断香被白雲留寄語林和靖江
門是一丘
　　喜康沛至(五言六句)
三年念逰侣奄至廬岡曲睍睆枝上鶯相呼入
幽谷平生真淡意至老方耻獨
　七言律詩
　　與友約逰仙井
仙井㑹容雙眼到病軀須著一笻扶春風有客
來相問何曰扁舟進所如世道難交終索寞幽
居擬卜只虚無慿君寄語山靈道欲傍啼猿借
一區
　　馬貞卜築圃中與容貫同處
何䖏有花堪結椽溪邊園裏樹相連一齋一榻
同燈火江水江花自歲年元亮髙棲須避俗巖
青異骨合成仙東風兩岸黄鸝語我亦中流坐
我船
　　自斗岡還至汾水江值暮
歸舟欲背南風發別琖𥘉開落日斜社曲寄聲
憑驥子(是日景易/有信促歸)武陵囬首惜桃花東逰西泛
經旬日揮翰留詩到㡬家滿眼却愁歸路黒時
從野老問江乂
　　弔崖
天王舟楫浮南海大将旌旗仆北風義重君臣
終死節時來胡虜亦成㓛身爲左祍皆劉豫志
復中原有謝公人衆勝天非一日西湖雲掩鄂
王宫
　　子陵
誰将此筆點行蔵真有乹坤日月光三尺羊裘
㡬銖两千秋龍衮共低昻客星天上何須急老
脚人間不浪長留得先生在台輔不知東漢可
陶唐
　　讀張曲江撰徐聘君墓碣
杜陵煙艇曽來否相國銘章今在亡千古我䏻
生感激一碑誰可借輝光江波自映蒲輪返原
草還沾絮酒香事異鑿坏終逺去鴻冥天闊道
之常
桓靈而下使人悲却憶陳蕃在郡時何處公車
還欲召平生此榻竟奚禆事機成敗我當筭天
命去留人得知萬古江山一囬首風清月朗聘
君祠
知心未問陳蕃軰欲起先生在帝桓自古山林
輕禄位至今朋黨惜衣冠㝷常笑語諸公撫七
十支離一老㸔誰道開元張相國重磨碑碣冩
心肝
一木能支大厦顛栖栖徒只喻當年身垂白髪
西山裏光射青牛北斗邉信史只今文獻碣清
風何日豫章傳狂歌亂耳不足獻依舊生蒭置
墓前
　　西南驛晚望
暁來花雨濕詩嚢晚上郵亭望大荒南盡海旁
諸郡淺西來天上一江長漁歌落日還孤艇樹
隔啼鶯背短墻料理憑髙非一事樽前誰與共
平章
　　秋江漫興
能傾瓦􁑭深深酒不盡秋江短短篇閑弄孤舟
移白日明開两眼㸔青天鷗遷逺渚眠何䖏雲
颭髙風落此川野老隔波頻問訊可䏻無意向
神仙
　　送羅養明還江右
長寄湖西夢裡身扁舟春早忽相㝷乹坤自古
悲難合伯仲而今契亦深草色正催公子醉花
枝不稱老年心何須䄂却鴛鴦手更向滄𬈑問
我針
懶作人間賣卜仙紅蕖浪裡枕書眠詩篇到老
絶求世酒琖逢春不愛錢鷗鷺一群清似雪江
湖諸子逺如天扁舟忽報金牛信也得江花對
惠連
　　村中即事
山風䖏䖏聞松花江市日日來魚蝦髙田一弓
走獵犬灌木㡬株叢老鴉正逢元宵市燈好亦
有雜劇村鼔撾野老西疇急春事長揖縣官歸
縣衙
　　暁枕過金洲戯作
行人拍手笑天公十月江湖未朔風旭日上天
纔半赤晴霞照水忽殷紅注目九江來艇急囬
頭三老著篙慵何須却是蒼梧道不道天公也
笑儂
　　清明前三日有懐亡友伍光宇無子
先生英骨塟蓬莱幽思憑髙不易裁荒歲無竆
春易老清明将近雨還來皇天自失包胥定泉
壌誰興伯道哀㝷樂齋前數株樹月明空有鶴
飛囬
　　禱雨呈縣主丁彦誠
峯頂爲壇五土升皇穹端合享精誠雨聲先到
玉䑓寺雲氣𥘉蒸緑護屏野老分錢須一虎病
夫献茗走諸生年豊我欲招神貺絶壁髙鐫令
尹名
　　奉陪趙提學崖山慈元殿弔古
信國諸臣近有碑一陵瀕海尚堪疑荒山野水
無人到落日䡖風送我旗天地㡬囬人變鬼風
波萬里母将児萋萋芳草慈元下邂逅漁樵問
舊時
　　李徳孚輓歌詞
此翁白髮已垂肩猶借滄波十載眠(徳孚已丑/偕予自亰)
(師㱕不復出至/是十年而卒)一舸載書同載酒㡬家留藥更
留錢山陽笛奏西樵月(西樵南海山名余曩與/伍光宇同逰後有西樵)
(山感舊詩/即此山也)薤露歌傳大石篇(大石即徳孚/所居村名)誰道
人生只如此两行衰泪落江煙
別時已動東㳺興別後還深永訣悲夫子春秋
䏻六十故人涕泪不童兒身如南郭人間老家
有文溪地下師修短未知人喜戚天涯孤影日
淒其
　　題荘定山詩集
春風一曲有霓裳不落人間小錦嚢今代名家
誰李杜先生髙枕自羲皇乹坤兀兀中流柱風
月恢恢大雅堂莫道白沙無眼孔濯纓千頃破
滄浪
　　浴日亭次東坡韻
殘月無光水拍天漁舟數點落前湾赤騰空洞
昨宵日翠展蒼茫何處山顧影未須悲鶴髪負
暄可以献龍顔誰䏻手抱陽和去散入千崖萬
壑間
　　扶胥口書事借浴日亭韻
早春約我扶胥口今日進舟黄木湾使君已去
漫留諾水國獨吟空見山老向煙波真得地晚
來風日更開顔眀朝去覔南川子與話平生水
石間
　　宿㰖山書屋
一片荷衣也盖身閉窓眠者乃何人江山雨裏
同歌嘯今古人間㡬屈伸長與白雲爲洞主自
栽香樹作齋僯山中甲子無人記一度花開一
度春
　　別㰖山
羅浮山色眼中來老子心情不易裁髙浪不驚
南海舶白雲聊共㰖山杯未知竹徑留人否那
問天公著雨催主人更道秋來好收拾黄花待
我囬
　　餘興
何䖏秋聲入短琴江邊蕭瑟起楓林空歌白雪
兒童笑不負滄波老子心釣石摩挲雲氣暖睡
沙展轉月痕深眼中昏嫁随時了只有床頭鬻
犬金
　　陳冕來逰白沙至仰船江遇石尤風舟覆
中流㡬覆程夫子何况白沙門下人賢軰何曽
負天道老夫正自恠江神仁義㡬囬驚闊論利
名何處不通津秪應歸拜庭闈日棄置艱難不
肯陳
　　羅一峯輓詞
今我何敢私一峯百年公論在児童要知此老
如君實更恐前身是孔融青天白日人千古五
典三綱䟽一通天下何常乏知已我言剛與定
山同
状元文史少㣲星翰苑爲官謾两亰既有光華
争日月那無描畫在丹青表章細事慿諸老悵
望髙風激後生千秌欲與蘇徐並湖水中央更
一亭
芙蓉城下白騾還更見一峯何處山晩覺神仙
真妄誕肯留精爽一追攀髙才轉盻交㳺内元
氣驚心宇宙間此日迸空爲誰泣哀齡何意向
人寰
　　杜阮看山容貫卜居之地
曾扵海上看羅浮魂爽髙飛未得收一片好山
還入眼两廵瘦馬更囬頭青浮竹杪岡連峙紅
浸花枝水曲流君若卜居須卜此澗邉黄髪是
巢由
數家種竹已成林共有平生卜築心草木總偷
春色早雲霞偏傍晚山深鶯聲早赴山靈約松
盖先分地主隂欲置一菴三級土結趺髙榻對
南岑
　　代簡荅伍郡主爲莆田林侍御求草書
閉門一病九十日小草大草生荒蕪山癯須愛
老狂客府主正逢賢大夫藥褁君臣眠處有墨
池風雨坐來無秃管已馳林侍御如今雪繭不
還莆
　　東亭奉別憲副陶公
父老連村擁畫航東亭西日引杯長舊是宰官
今憲副後來新㑹古桐鄕指揮戎馬能千里表
裡山河捍一方太史但收䏻吏傳昇平不必問
耕桑
　　蔣宗誼以厥考樵林摘稿及其所著續宋
　　論見寄代簡奉荅
江右詩書不乏賢君家父子盡堪傳樵林一摘
㡬千首宋論直窺三百年西漢文章遷史後東
呉風月定山前乹坤隻眼知誰在不是楊雄不
好玄
　　寄景星海上
妬花暝雨迷千里隔水殘紅度㡬車夢破三更
子規鳥香來一樹木犀花病夫老去頭如鶴稚
子春來髪似鴉海曲傳詩意無盡更期何處問
丹砂
　　次韻都憲朱公歸興
當日頭顱也未然相逢休問買山錢葛巾旋把
陶潜酒煙水将歸范蠡船嶺表他年須領畧桂
陽秋月憶高眠大臣去􁂗嫌疑絶還似嘉謨賛
九天
　　命孫田
新開斥鹵走通川賸種烏穧益稅錢士不居官
終愛國孫當從祖是名田幸生天下承平日屢
見人間大有年從此不須憂俯仰茆齋向暖抱
孫眠
　　辛丑元旦戯筆
酒杯不與年顔老詩思還随物候新分外不加
毫末事意中長滿十分春栖栖竹几眠㸔客䖏
處桃符冩似人除却東風花鳥句更将何事荅
洪鈞
　　與謝胖
桞市南頭望客舟青山無語水東流江花自對
黄鸝晩風雨偏催白髪秋宇宙萬年開老眼肝
膓一縷入春愁明朝日岀波濤暖依舊忘機對
海鷗
　　重贈張詡
風雨何人來欵扉滄江烟艇疾扵飛正将白首
憐傾盖不管春泥得上衣詩句與君争岀手酒
杯中我自忘機傷心萬里滄𬈑水又逐長風破
浪歸
　　􁫩醾将開值雨
相看無語只沉吟蓓蕾枝頭已簇金山雨不來
昏晝景東君容有妬春心較量花品終何益茫
昧天機亦自深明日隂晴還未定一尊何急對
花斟
　　荅梅繡衣見訪
一春煙雨暗荆扉繫馬憐君共落暉酒琖香風
吹月桂硯池清露滴􁫩醾水中郭索嗔皆是屋
上慈烏愛亦非天道不移人自異紅塵飛上釣
魚磯
　　陳庸𬒳盗張詡有詩唁之因次其韻
三尺龍泉八尺身書生膽氣欲驚人亦遣偷兒
知我軰還将直道是斯民風連蜀魄東方暁雨
洗荼􁋍昨夜春白舫望君心若渇淸川照我髪
如銀
　　暁枕
天時人事莾何窮睡破山窓正惱公㡬點木犀
三月雨一聲蜀魄五更風青春有限年年老白
髪無私個個同莫共老人論甲子閭閻稚子亦
成翁
　　詠鶴
孤山赤壁两茫茫踈栁江邊一草堂塵世事多
黄髪老仙禽真對縞衣郎風囬蕙帳聲猶裊月
落芝田影漸長却怕茶煙生一縷等閑飛去碧
沙旁
　　憶鶴
孤山有月好西湖只問湖中鶴在無頸閣瘦軀
三尺半聲摇殘夢四更初青田别去何由見赤
壁飛來不受呼寂寞小齋誰是伴賽蘭香裊舊
團蒲
　　謝惠壷
江上花邉到一壷春風日日要人扶數篇栗里
乃何趣五斗髙陽非酒徒春事無多花去眼老
形巳具雪添鬚醉鄕著我扶溪老白璧黄金惠
不如
　　題閑叟
前村煙火熟朝炊正是先生睡足時身帶江山
人在畫目窮今古世争棋花邉擊鼔諸孫戯竹
下扶笻一鶴随應笑書生閑未得白頭憂世欲
何爲
　　㳺心樓爲丁縣尹作
城外青山樓外城城頭山勢與樓平坐來白日
心䏻靜看到浮雲世亦輕髙閣秪冝封斷簡半
年方許讀西銘乹坤一點龍門意分付當年尹
彦明
　　次荘定山清江雜興韻
家學華山一覺眠圖書亦在枕頭邉傍花随栁
我㝷句剰水殘山天賜年竹徑旁通沽酒市桃
花亂點釣魚船平生我愛孫思邈自古髙人方
又圎
　　中秋夜示江右李劉二生
勝㑹古來非獨今两生尊酒喜同斟且看𬈑海
中秋月莫動匡廬半夜心天道端須憐主客浮
雲不敢弄晴隂堯夫獨愛梧桐上萬籟無聲意
自深
　　辭修縣志
嘘嗟文献荒􁡾乆著述圖經長老冝令尹髙才
應處分病夫何者敢聞知嘗聞司馬開班范直
似家翁詔小児史體所關無大小千秋麟筆寄
宣尼
　　寄李九淵
黄花開盡不持醪更對黄花讀楚騷江閣影流
西日轉海鴻聲引北風髙大寒天地猶堪岀垂
老筋骸緫厭勞嗟我與君同甲子鏡中誰譲長
霜毛
　　次韻梅侍御贈別
朱絃一弄白雲深山水何人共賞音老去布裘
偏愛日春來花樹不冝隂雨端姤復雖天道一
體乹坤是此心扶病寒江逺相送古椰葉脫北
風吟
　　贈同逰馬玄真伍伯饒甥舊
江流東與海潮通江去潮來今古同岩洞風光
詩卷裏天涯歲月釣船中老甥動止常随舅小
友心情愛傍公更約鐡橋窺險絶筆牀琴匣未
須封
　　立春日呈丁縣尹
浮生五十五囬逢靑帝來朝駕自東草色向江
先自緑桃花臨路爲誰紅髙堂滿献曽孫酒小
邑𥘉移令尹風身着斑衣啼又笑老萊真個是
児童
　　元夕
欲将斗柄作垂鈎髙掛銀蟾照九州　皇帝萬
年臨宇宙群黎無䖏不歌謳两間和氣氤氲合
五色卿雲爛熳浮一曲昇平人盡樂老夫林下
更何求
　　賀冠者
都老門前十丈松采帷髙映日曈曨賔迎一徑
桃花裡春在三加酒琖中禮式未忘洪武化絃
歌還動子㳺風主人不用投壷勸醉倒江門老
石翁
　　寄髙知縣
下疑河岳上星辰何處勾連得此身天子未旌
強項令督郵多見折腰人青天白日孤城暁碧
栁黄鸝萬井春澗厎菖蒲真未有堪君服食更
通神
　　次韻伯饒見示養内之作
小結菴居不化縁牽蘿架石两三椽一凾玉笈
飛霞裡半枕華胥語鳥邉東老豈知丹是酒今
人多以管窺天市中買得參同契萬遍千週然
未然
　　次韻荅伯饒見拉岀釣
好共溪山結晚縁竹枝深夜響漁椽風清月朗
滄𬈑外魚躍鳶飛枕几邉茶竈煙銷囬野艇竹
竿霜冷釣秋天少年孟浪東西走衰病于今耻
復然
　　苦熱
㝷常衣汗濕靑荷争奈連朝溽暑何四象隂陽
分老少一年天地㡬中和水枯瓦沼蛙将徙日
炙山枝鳥不歌一事傷㢘非得巳竹林氷簟受
風多
　　寄林虛窓
蒼梧酒興未消磨又向江門鼓枻歌鳥見畫來
高畫品我疑詩巧是詩魔輞川樹石愁摩詰語
可精神動老坡開眼也知真有益後來嵗月悔
無多
　　晝睡
林木蒼蒼鳥哺雛江亭春與睡相冝風花巳遣
新年醉氣候還増病叟癡塵世悲懽忘䖏了浮
生日月夢中移晨炊未熟無人喚正是飛雲曵
杖時
　　對酒
竹杪風䡖瓦雀哀葛巾蕭散歩堦苔放懐自對
溪花笑好事誰撑酒舫來白髪驚看今日老青
春剛到隔年囬狂心被酒如飛鶴又逐紅雲上
玉䑓
二仲爲僯蔣詡家蕭然鶴髮映烏紗春來歌唱
惟消酒老去園林尚種花蚤卜居廬依木石不
論日月住煙霞小齋半夜忘眠處三尺盆池一
口蛙
　　南歸途中先寄諸郷友
我家乆住龍溪上說著龍溪便有情荔子不将
梨闘羙沙螺休與蟹争衡江村婦女蕉衫窄市
巷児郎木屐輕漫興詩多誰和我樽前忙殺馬
先生
不分賔主共林塘脫下朝衫作道装酒爲老夫
開瓮盎茗和春露摘旗鎗津頭水滿鴛鴦下墻
背風來枳殻香何處與君拚坐乆萬株花裡小
藜床
　　與謝祐
易生忽與謝生來小雨𥘉晴到玉䑓笑我十年
皋席在爲君今日蓽門開古來委吏非忘魯世
外髙人亦姓囬滿眼示人人不識更從何處話
根荄
　　縣主丁侯約逰圭峯齋次以病不果賦此
笋輿欲岀更夷猶病入西風汗未收書閣水雲
聊自晩玉䑓霜月爲誰秋主翁愛客杯盤大小
吏鳴鞭道路愁我有平生筋力在不㝷齋次碧
峯頭
　　懐古
五斗之粟可以生折腰殆非賢所䏻即生斯世
須妨俗莫道前身不是僧廬阜社中朝滚滚潯
陽菊畔醉騰騰南山歌罷悠然句誰續先生五
字燈
　　荼􁋍花開有懐同賞
看花何䖏發孤吟墻角荼􁋍又破金紫豔照人
今日態香風吹夢隔年心多情酒伴何來晚得
意逰蜂入毎深病起南窓坐終日獨憐涓滴未
成斟
　　次韻林先生潮連舘中見寄
烟村渺渺樹成行社屋三間是講堂竹葉林中
堪送老菊花籬下又逢霜膳夫問煮魴魚羙田
舎邀嘗早稲香入社撚鬚誰最數共㝷佳句荅
年光
祖母年髙令伯歸白雲丹陛共霑衣小臣去國
身多病　聖主留心日萬㡬一飯未䏻忘𥙷報
百年終是懶依違白頭恐負垂髫志記得城西
就舘時
　　夜坐因誦康節詩偶成
窓竹蕭蕭正晚風溪星耿耿又秋䖝一瓢豈肯
方顔子千首将無有邵雍恨月嘯花都大雅鳶
飛魚躍一中庸無人不羡黄陳軰髙歩騷壇角
兩雄
　　家兄徃東向村收蚤稲登舟後雷雨大作
　　章侍坐貞節堂至夜分以爲憂是年甲辰
　　家兄六十一未嘗有如意之求
花甲人間亦易囬吾兄懐抱㡬時開雲師暫引
秋㠶去風伯還将暮雨來社酒香消荷葉冷楚
歌聲起竹枝哀天公遺我多愁事貞節堂邊炒
夜雷
　　丁縣尹惠米時朝覲𥘉歸
病叟山中觀物坐長官天上帶春囬琴堂未必
淹三考村酤猶堪共一杯彩翼雲霄㸔得意白
頭供奉愧非才如今單父無禆𥙷分俸何須到
草萊
　　次韻張侍御見寄
吐月山前坐四更一涼何不献先生鷦鷯翅短
那䏻去駿馬蹄䡖只欲行見舞緑蓑知我醉聴
吟素練是君清許㝷舊雨江門下秋晚不來空
寄聲
赤松黄石皆留侯囬首丹丘是故丘明月波間
休擊楫白蘋洲上有眠鷗誰家風雨花無恙萬
古江河水自流百尺樓中朝引望望中去馬更
來牛
　　聞張廷實謝病歸寄之
老夫衰病託滄𬈑不道滄𬈑亦有争正是黒頭
堪入仕𥘉登黄甲最知名君當出我一頭地我
更期君萬里程聞說朱明丹已熟扁舟同作訪
醫行
　　偶憶夢中長髯道士用一囊貯羅浮山遺
　　子戯作示范規
飛雲萬丈來冥冥囊括誰将隻手擎南極囬頭
一閣老鐡橋有路中天行山通碧落神明衞地
有丹砂草木靈若個長髯應識我古來真隠不
知名
九節之笻手所持两年衰病負幽期香爐瀑布
還匡阜碧水丹山自武夷雞犬㡬時同馭氣雲
霄無日不支頥可憐一覺羅浮夢不記長髯道
士誰
羅浮道士說軒轅千古髙風尚可覘枕上昨宵
驚短夢人間何處覔長髯誰䏻愛酒過東老我
欲凌虚問海蟾四百亂峯南斗下是誰嚢括到
茅簷
　　夜坐
半属虚空半属身絪緼一氣似𥘉春仙家亦有
調元手屈子寜非具眼人莫遣塵埃封面目試
看金石貫精神些児欲問天根䖏亥子中間得
最真
不著絲毫也可僯何須息息數周天禪家更說
除生㓕黄老惟知養自然肯與蜉蝣同幻化秪
應龜鶴羡長年吾儒自有中和在誰㑹求之未
發前
　　次韻張廷實謝病後約逰羅浮見寄
滄波共擬一桴浮欲斫扶桑作釣舟箕頴舊知
堯舜大留侯𥘉伴赤松逰空中鶴爪挐雲上橋
下泉聲洗鐡流却憶平湖林縣慱僊山從我竟
何由
胸中千頃著南𬈑何物岑啼莾愛争但得百千
同買醉不曽三十便收名鶯花衮衮新搜句烟
水茫茫舊路程莫倚芳容欺老病手扶青玉並
君行　與謝胖
風波來徃十年身舊事淒涼不可陳當道豈非
鈎距手青山不問打眠人酒醒旅舘城南月夢
破茆茨海角春何日定携妻子去水田稼好最
娛親
　　夢崔清献坐床上李忠簡坐床下野服搭
　　颯而予參其間
清献堂堂四百春夢中眉宇識天人報君西蜀
青油幕老我東籬白葛巾萬里歸心長短賦九
天辭表十三陳南風欲理増江棹也借青山卜
墓僯
　　公在蜀中嘗賦水調歌頭一篇其詞曰萬
　　里雲間戍立馬劍門關亂山極目無際西
　　北是長安人苦百年塗炭鬼泣三邉鋒鏑
　　天道乆應還手冩留屯奏烱烱寸心丹對
　　青燈搔白髪漏聲殘老來勲業未􁂗妨却
　　一身閑蒲澗淸泉白石梅嶺緑隂青子恠
　　我舊盟寒烽火平安夜歸夢到家山夢中
　　對菊坡論舉此詞故中聮及之
宋史記中堪列傳菊坡門下豈無人弹文驚世
頻登閣散髪從師懶著巾嶺海一星元属李古
今全華揔歸陳山齋夢破公何在夜半歌聲徹
四僯
　　館廷實進士扵白沙社率爾成章兼呈丁
　　明府
壇有青松埭有花煙籠寒水月籠沙人間何處
堪棲鳯歲次今年正属蛇樹杪看山横半靣水
邊㝷路入三乂髙軒若肯終年住應沒閑愁上
鬢華
　　廷實偕丁明府逰圭峯雨中奉寄
脚頭到處是天台多少風光在草菜花縣偶携
眀府去玉䑓還少道人來清流赴海無千里白
骨封苔有㡬堆對雨一樽須強飲爲君呼起鼻
中雷
　　次韻郷人送酒
四時㓛徳正恢台仲蔚門前十畒莱恨我未䏻
終日醉夫君又送一尊來江山雨過聊供眼書
卷年深謾作堆午枕南風吹不醒可䏻破柱作
驚雷
　　廷實歸贈以瑞香之花次韻留別
是誰溪裡放船來溪月随身上釣䑓衰骨可供
連日語後生真有不覊才笑呼白鳥同詩社旋
掬清流當酒杯欲贈夫君何所有畫闌新帶瑞
香囬
　　次韻丘太守見寄兼懐賀克恭黄門
緑水青山置我曹江西遼左一神交短籬霜菊
誰供酒破屋秋風自補茆勲業都歸窓下枕行
蔵更問易中爻痴児多病慈親老不向清時嘆
繋匏
　　西良容君携孫來訪
不見夫君心緒亂忽過茅宇鬂毛班稚孫㸔弄
窓前筆舫子忘歸月下湾衰病欲㝷西華枕舊
逰半落北邙山洛陽詩酒耆英社分付江門主
客間
　　次韻定山先生種樹
東崦芳菲已碧桃更移紅杏占西㘭毎逢好雨
扶笻㸔不要先生抱甕澆與一野僧吟憇石無
諸俗事坐持醪不将物我來分別觀化于今是
㡬遭
橋下泉流十丈窪橋頭草屋萬株花關關終日
鳥鳴樹歲歲春風人在家何處三杯歌浦口夜
來一夢在天涯尊前不見滄𬈑闊浩浩還君一
笑誇
花時風日羙新晴北沜南垞迤邐行春色酣酣
薰我醉年光衮衮嘆人生竹林背水題将遍石
筍穿沙坐欲平客問定山何所有滿山紅紫数
聲鶯
　　題畫王太姥像夀家慈八十一
三元甲子不須論帝遣長生住此村花水前頭
瞻太姥雲霞裏靣拜曽孫一天星彩分南極千
歲桃花發舊根議儗人間都未是壷中自有一
乹坤
　　至日病𥘉起
至日哦詩起坐床梅花墻角爲誰香暖臍一盞
金櫻酒降氣連朝附子湯旋整巾裳還客拜未
堪歌舞趂孫狂赤藤杖點廬岡石向晩猶須望
八荒
兩度書雲傍玉䑓不才知幸乞㤙囬梅花果觧
撩詩思弓影何須落酒杯四大形骸從老去一
年風日想春來眼前不獨南枝蚤未臈江桃也
爛開
睡足龍溪舊草堂晨開東牗望扶桑四方雲物
書同日半夜梅梢度一陽行不媿人貧亦樂藥
䏻除老瘦何妨春來試約張東所何處投竿弄
渺茫
山人家世夲陳摶供奉何堪晚得官菽水可寛
垂老意江山不比向來㸔敎児別煑新年藥問
客䏻飡老菜盤欲上飛雲更何日典裘沽酒掛
驢鞍
　　殘菊寄兼素(此菊自九/江舁來)
徙檻編籬與護持託根何謝九江時数花寂寞
元髙品一賞延縁有舊知把酒忽驚今日意飡
英誰弔古人悲風霜未改㣲馨在看到玄冬復
㡬詩
　　晨起将出㝷梅
朝煙横野犢鳴陂索杖山齋睡起時田父許留
今日酒梅花不欠去年詩衝寒索笑來何處帶
病㝷香出每遲彷彿西湖夢中見水邉籬落忽
橫枝
半樹横枝太逼真暗香踈影亦傳神芝蘭失寵
元無雪桃李生嫌更媚春老幹最冝千丈石香
風不動九衢塵相思滿眼天涯暮迢逓無因寄
逺人
虬枝髙望鐡橋開禀氣寰中寡所諧樵塢夜寒
花索酒山厨香近月横堦何處畫圖空議儗他
時羮鼎絶安排相逢也恨孤山淺那得詩情到
簡齋
村南乂路細萦蛇注目寒江不見花逺樹帶煙
風裊㫁長稍離岸石鈎斜看來欲洗溪邉竹折
去須乗水上槎買地結庵何處所老梅今擬作
東家
　　輓勅緫两廣軍務都御史郴陽朱公
十年持節嶺西東奏䟽金門月㡬封都府清虚
如到寺家徒冷淡不随公瘡痍已拯人間溺經
略還收戰外㓛猶與後時憂餽餉羡餘不以献
重瞳
髪踈齒豁瘴天涯已道頭顱事可知萬里忽聞
徵召起九泉應恨乞歸遲事方年少常如鈍慮
過時人忽似痴愛惜餉軍三十萬至今猶繋陜
人思
楚天春望思難任生死交情秪自深豈有鵬程
髙萬里故收駿骨破千金姓名叨入黄公傳絮
酒空懐孺子心拂拭孤桐向眀月哀紘彈絶不
成音
　　六子少保誠庵朱公歸塟郴陽適㑹憲長
　　陶公遣生員陳諫偕景暘徃祭其墓遂併
　　以公意作詩贈之
銘旌前日別金䑓故吏門生安在㢤黄葉孤村
荆桂老青山連騎越香來人思舊徳聞吹笛鳥
避新阡下啄苔欲了平生㓛徳状到時須打墓
碑囬
黄金誰問買端溪羊祜殘碑我觧題一飯可忘
公吐握千秋遺愛廣東西寒瀧急雨飛濤悪夜
峽啼猿哭月低不爲髙堂兼卧病天涯絮酒肯
敎携
　　讀張進士輓丁明府彦誠詩次韻
六年官守斃諸難七月孤児護一棺作縣未逢
真事會濟人𥘉試小還丹思張公道多違俗入
叙年勞不轉官今日桐郷須愛我還公爼豆黄
雲間
　　寄荘定山兼謝藥鼎祭噐
青燈白馬共延縁半樹梅花一大顛(謂太/虚師)色笑
親公剛一月江山別我忽三年懸車有病時将
晩辟榖無方意可傳祭噐逺來人不見夜焚香
炷拜青天
　　易郴訃至乞書銘旌
三年不欵白沙扉病枕春來耗亦稀天地無窮
流水逺江山猶是昔人非群賢半逐春雲散老
泪還随暮雨飛八字銘旌吾敢愛知君不愧舊
儒衣
　　謁諸墓
宿草荒墳秪自悲百年心事欲奚爲劵堂有䑕
䏻穿地神道無人可假碑數口仍憂開歲給一
錢未領到官支赤泥淺土嗟何及早晩牀金盡
一揮
　　悼林琰
青湖山下抱琴囬人道藩籬自此開澡雪果嫌
身抱柱甘眠真有鼻呼雷塵埃衮衮荒書課鴻
鵠翩翩落酒杯多謝急難兄弟好爲收遺骨塟
蒿萊
扶胥早寄坐中身晚入黌宫忽四春放意自名
狂者事到頭誰是醉郷人世縁可狥聊同俗習
氣難除每䘮真聞道平湖㱕漸近相逢空有一
沾巾
　　㬌雲如郴陽未返懐之舊韻
曲江忠㐮鄕先逹過两廟拜㸔留題鳥還英徳
山當面人向芙蓉路更西盖頂拂霜羸馬怯擔
頭衝雨跛奴低西風两眼龍門泪洒向桂陽何
處溪
　　袁侍御夜過白沙
萬里心期共杳然春風何處酒相延霜䑓白髪
三千丈草閣青燈十九年酩酊放歌聞浦口支
離從事說南川乹坤此意誰拈岀盡是庖羲未
畫前
　　候緝熈
何日江邉艤畫航春風先客到林塘鳥性亦知
長傍樹人情莫甚乆離郷蕭蕭白髪春還短悄
悄丹心老更長不負平生袁御史嶺南無地著
秋霜
悵望春江醉欲呼諸君還契此機無花開小沜
供持酒水到垂楊可繫艫暮景何勞方伯玉前
程端勿問平湖故郷不似前囬別江閣青燈對
老夫
　　寄張兼素
歸舟逺泝長江水信息𥘉通五嶺雲此日山林
聊共病㡬時風月許平分諸賢在位當扶世我
軰何人敢避群蚤晚求丹還入海風濤滿地却
懐君
　　緝熈至用寄兼素先生韻冩懐
黄鸝啼破海山春萬里滄𬈑一片雲童子燒香
賔客坐老妻謀酒隔墻分閑花塢裏蔵春色麋
鹿山中失舊群今夜蒲團空對我明朝煙艇不
随君
草閣春風忽兩人坐臨江水㸔江雲㝷常肝肺
詩中冩六十頭顱鏡裡分落絮風驚還著樹行
人日岀便離群孤舟逺下南亰道望㫁梅関不
見君
　　次韻張廷實舟中冩興
春浪江門又打山孤舟誰蕩兩山間雙眸少見
鸞髙翥百歲當如蔗倒飡影響何勞空說夢㓛
名真個不如閑何人觧脫葫蘆纒跳下漁磯共
釣竿
白沙先生六十年脚頭到處是靑天㡬塲世事
攅眉應千丈雲根枕頂眠今夕髙談真不偶後
來勝㑹恐無縁白頭不起江門浪打住吟風弄
月船
好月江門客未眠水風吹冷緑楊烟望竆碧海
三山路興滿羅浮七洞天势利可䏻驅我軰路
人剛道是神仙千峯不語留君醉乞與人間作
畫傳
白沙子卷之七(終)
白沙子卷之八
　七言律詩
　　寄太虚上人用舊韻
衆生尊我我須勞公在吾儒公亦豪數點曉星
滄海逺一牀秋月定山髙性空彼我無差别力
大乹坤可跌交十二萬年如指掌且拚閑弄在
甄陶
　　寄定山
影響驅馳等是勞風流今古㡬人豪但聞司馬
衣裳古更見伊川㡌桶髙岩徑無風松子落翠
屏終日白雲交定山様子從來别詩變堯夫酒
變陶
　　封博羅何孝子廬墓詩卷
春夏誰開發育㓛直憑天地閉秋冬三緘欲了
西涯意諸作還經老手封活水有源終到海逰
絲無力秪随風肯将吾道千年計跳入羅浮四
百峯
　　重約馬黙齋外海㸔山
春風擬進赤泥舟曾約㸔山此共逰落蕋忽過
三月半先生能復一來不不堪老我痴猶在且
喜嬌児病巳瘳想得渡頭楊栁樹清隂閑弄釣
魚舟
　　代簡荅黄大理仲昭
先生面目入中年海曲丹青不遣傳尺簡豈堪
頻問訊两亰還說舊因縁餘生可試屠龍技畢
嫁纔消鬻犬錢九曲棹歌君莫唱千秋誰和武
夷仙
　　代簡荅林蒙庵用前韻
忽忽浮生又一年圖書老矣待誰傳人非爲巳
終無得我與先生似有縁六十懇辭兵部禄尋
常亦欠酒家錢武夷九曲君應到争向區區問
學仙
　　次韻荅林别駕
誰㰱南𬈑一口清惠陽别駕不勝情春雲可待
成霖雨空谷還來問朽生毎恨㓛名欺老病閑
将律吕寄新聲白頭滿眼知音少却愛夫君盖
未傾
　　杖
一杖何妨九尺材白頭筋力小低囬西崖拄月
翩翩去浦口挑雲得得來原壌見之休扣頸醉
郷扶我且􁋚杯一生用底公須愛持贈山僧恐
未該
　　與陳聦
秋風两見莆陽子皂盖青笻去復囬眼底流年
三十許脚跟行路㡬千來未知世事真䏻忘𥘉
得家書不肯開若問江門何許見两涯春雨長
青苔
　　輓袁侍御
九載冝興共太平長官能事問生靈霜䑓白筆
冝當路北極中天拱列星眼底两塗分淑慝手
中三尺有雷霆却疑夜半龍川雨直爲髙賢洗
汗青
山齋秉燭話同逰十九年中酒一甌赤縣敢辭
烏府召江湖先有廟堂憂諸公不意辰星少百
計猶須晚境休何處龍川子規鳥爲君啼恨五
更頭
　　近陞憲副翁公以占城國主自海南來(省/過)
　　白沙索和李黄門諸公韻
炎氛莫近使君驂清雨爲洗瘴天南聖朝簡卑
公何忝長夏驅馳老尚堪林下朝朝還暮暮水
邉兩兩復三三忽逢海上夷王過又把新聞續
舊談
　　留朱甘節誠庵先生之姪也
早從太保學關西三十不官人得知到處自稱
西楚客逢人只說李承箕百錢挂杖還雙屨千
里低頭但一碑江上竹枝歌正好留君况是月
明時
　　中秋與朱甘節白沙賞月呈甘節兼寄其
　　從子玭
天壌與君分楚越中秋髙坐白沙庵雖無絲管
留人醉且對滄波與客談桂樹何年攀月窟竹
枝今夜唱湖南外沙子弟通家舊一一煩君語
阿咸
　　元旦試筆
六載虚叨供奉㤙白頭吾亦兩朝臣閭閻擊壌
今弘治簡冊編年又戊申日色小薫穠李晝風
光欲醉乳鶯春廬岡此景誰分付也到江門不
属人
天上風雲慶㑹時廟謨争遣草茆知僯墻旋打
娯賔酒稚子齊歌樂歲詩老去又逢新歲月春
來更有好花枝晩風何處江樓笛吹到東溟月
上時
　　次韻李子長抵江門之作
江門之水流千春玉䑓之山多白雲此山若觧
留人住此水應須與客分雲谷丈人終不老舞
雩童子又成群去時若問來時見㝷樂齋前對
此君
　　送李子長還五羊
津頭看水坐成痴天地閑人我却知此日江山
𥘉見子向來風韻更因誰春波蕩桞舟難繋暁
樹啼鶯枕欲欹江上明朝空引望白雲何處乆
支頥
　　寄廷實用前韻
囀花黄鳥更狂痴報得春光滿地知千首有詩
都寄子一瓢無酒可干誰夜來極飲花神喜江
上長歌斗柄欹還憶舊㳺三两軰眼前今古涕
交頥
　　得陳庸書寄荘定山
族子不須疑用舎定山休更問行蔵千年天地
逢開闢一代規模見主張老惜筋骸雖伏枕分
甘藜藿也髙堂觀棋莫道無髙著當局輸羸又
未量
　　約諸友逰圭峯文都報子病不果行
西望蒼崖意巳傾恠來天道與人情雲頭似墨
朝垂幕雨脚如絲夜擁綾三約兩違真未信百
憂千筭卒無成相看獨有南山老打硬猶堪逐
後生
　　與廷實同逰圭峯别後奉寄
弄罷飛泉下玉䑓青天何處首空囬城中春雨
君髙卧竹下茆亭客未來坐隔談鋒終日笑碑
封丹蹟㡬囬開孤舟莫負秋來約同到厓門白
浪堆
千尋嶺上更登䑓再到丹丘忘却囬雨歇山齋
人已去月明江舫夢還來不拚鐡杵唐針利豈
乏金箆刮眼開囬首崖山多感慨英雄枯骨漫
成堆
　　用前韻寄文都曝日䑓
君家曝日有髙䑓君坐䑓中日㡬囬旁舎先生
扶杖過平湖縣博寄詩來不知天道晴還雨屢
見山花落又開巳有髙人來指點白雲何䖏路
旁堆
　　次韻李世卿雨中
南北東西眼欲連簷頭風雨夜鳴泉天低鄂渚
衡山外人在江門海水邉愛酒時時同李白論
詩稍稍到庭堅故人觧致西山鳯想脫漁蓑上
畫舡
　　李憲副若虚枉顧白沙别後賦此
江門相見忘平生何處長安盖已傾素壁龍蛇
騰十丈清談賔主破三更鶯花舊領詩全好山
水𥘉經眼獨明不怕長風吹大舶使君一口吸
南𬈑
　　偶成
秋月朗耀秋風清漁翁自歌還自聴却慙夜半
留雙睫早爲人間了六經賢聖當爲天下極何
人不共此心靈從前欲洗安排障萬古斯文㸔
日星
　　與世卿閒談兼呈李憲副
風光何處可憐生共把閒愁向酒傾今日花非
前日㸔少年人到老年更秦傾武穆憑張俊蜀
取劉璋病孔明萬古此冤誰洗得老夫無計挽
東𬈑
禮樂猶存魯兩生至今聞者尚心傾乹坤已正
髙皇統制作還随漢事更世情逈與淳風别山
色須看過雨明枕底白雲閑一片直從南斗跨
東𬈑
酒醒西岩㸔月生此懐此夜向誰傾百年自信
官情淡两耳那聞世態更露飲秋蘭分楚客詩
連石鼎對彌明五湖煙水䏻多少更整絲綸釣
八𬈑
午枕清風汗不生鼻雷打到日西傾東西山色
移床㸔六十年光轉瞬更廬阜白雲真太華玉
䑓髙閣小朱明丹青若更閑分别老子江門是
一𬈑
草長津南薙復生隂晴天氣欲相傾短簷風暖
偏冝睡古瑟絃髙且莫更有客艤舟留信宿呼
児問酒出黎明短衣江畔聊延竚又聴漁歌徹
四𬈑
病裡風光如隔生泥尊名酒爲誰傾不将蓴莱
還張翰也把茅根與率更松下白頭眠卓午沙
邉赤脚歩平明安期乆矣無㝷䖏知在南𬈑是
北𬈑
獨立滄茫笑此生瘦笻㡬尺也扶傾新傳隻屨
無多售舊濫吹竽亦小更徃徃詩嚢随李賀深
深酒􁑭寄淵明世間未必如公足山有飛雲水
有𬈑
碧酒三杯春又生偶逢騷客各披傾楊雄織字
終誰譲家媪知音却屢更舊管一題都迭蕩新
收半卷轉髙明封緘逺寄而宗老月在青天影
在𬈑
羞将白髮對黄生信未通前意巳傾門静客稀
偏足話山廽埭逺不知更鷄鳴桑柘孤村暁日
出東南一角明我欲與君同辟榖不携妻子住
滄𬈑
　　月下懐世卿時在南山
世卿昔赴南山召今見南山問世卿信宿世卿
向何處一片南山空自青滄波脚底機全活勾
漏嚢中藥褁靈且傍鐵橋携笛上亂峯明月試
吹聴
　　寄外史世卿玉䑓
两崖樹石㡬重衙冨貴人間未足誇到寺客携
元亮酒在山泉煮玉川茶髙軒倘許重過我多
病仍便乆卧家對月不禁秋思得清吟分付一
籬花
病領詞官不到衙老慵無意向人誇四時好景
偏留句两腋清風毎試茶司馬雖稱題柱客薛
公猶在賣漿家近來山寺多髙興更作詩豪對
浣花
城扉半掩更休衙客子山中句可誇階下西風
吹落葉僧呼童子掃烹茶著書歲晚堪投筆見
月宵來定憶家記得西甌舊㳺處滿舡秋雨木
綿花
江城吹笛月斜衙囬首秋巖寂可誇世外一眠
那有夣腹中三斗却須茶文衰東漢無髙手詩
過中唐少作家笑殺平原趙公子當年毛薛眼
全花
　　記旱用前韻
蕭管聲停刺史衙豊穣無復去年誇禾焦百畝
還輸稅菊到重陽可泛茶僯壌兵戈悲此役隔
村煙火問誰家諸公果觧憂民極肯筭腰金不
鏤花
　　得鄧俊圭書
舞雩童子亦同逰陋巷髙賢得自求漢老豈非
徐孺子宋人何獨薛居州數莖雪報年華晚獨
樹風驚昨夜秋書使逺來深有意白雲髙幘岸
羅浮
　　九日李鴻兄弟携酒從予登舎北小廬峯
　　四望書所見寄世卿圭峯
山愛廬峯節愛名登臨衮衮到諸生千巖已見
昏鴉集两榼還挑大鱉行壠稻不收交馬跡寒
花莫賞更人情玉䑓此日秋風賦誰敵縦横李
世卿
　　六十一自壽
世間甲子是何年毋鬂雙皤子亦然十數曽孫
羅膝下两三杯酒笑燈前尋僧野寺花迷路吹
笛江門月滿舡　聖主萬年歌不足黄河清了
鳯翩躚
孤子今來六十一慈親巳過八旬三旌書門外
題新榜拭泪床頭換舊衫少有菑畬供俯仰不
妨漁釣老東南些児别作長生計岩畔丹書有
兩凾
　　侍御朱先生将還亰再過白沙言别岀示
　　同寅周先生送行詩因附其韻
老大師門浪我推飛騰天路是君期兩藩須按
兵民籍百姓當懸父母思燭剪山齋曾舊雨盖
傾亰國亦多時分携别作無言贈處處還君不
暫離
　　臨安守鍾羙宣同姓将赴任過白沙言别
　　岀示荘定山所贈詩次韻
崖門春弄海濤髙太守當年共草茅山閣逺煩
青眼顧世情渾是白頭交㓛名此去期當道風
月何妨坐小舠敢兾千金收馬骨真成一笑擲
鴻毛
夜半海風來最髙江亭卷我三重茆一林月色
暁還在四壁波光寒欲交皂盖忽聞催驛騎緑
楊長繋釣魚舠也知竆逹關天命誰把行蔵管
鬂毛
　　廷實累約逰崖山不遂世卿在數千里外
　　不期而同固亦有數次舊韻寄廷實
海中來覔羡門生雪浪如山故故傾畫舫兩期
人不至蒼崖一别歲頻更嘈嘈鼓笛轟雲下弄
弄波濤到月明誰道青蓮李居士一槎千里共
浮溟
　　和世卿留别韻
笑索南枝冷未禁詩情翻益别情深杯中涕泪
知郊意手裡推𫾣失島心赤壁去㸔横白鶴大
崖不著買黄金山僧許借山房睡只許僧分月
一㝷
白首山中病不禁百年愚計謾成深四千客路
旁人笑去位憂端各此心何限詩留何限意一
嚢人當一嚢金江門細路細如線端爲髙軒廣
尺㝷
　　代陳汝岳謝李世卿撰玩琴軒記
先子當年坐一軒軒中髙榜掲無絃斯文觸目
休論價世徳流芳可盡年從此児童堪我誦是
何風韻與人傳道旁雖有崖千尺不得名家一
字鐫
　　玄真送柑
溪園十月摘黄柑歲月将窮致小籃繞膝痴孫
髙起舞百年乳酒正開罈色香夲岀梨之右風
味真無嶺以南不惜霜根傳藥圃白頭還觧荷
長鑱
　　讀丁知縣行状申文後
州里懽騰此郡推揮毫今徹九泉知古來士論
都元氣天下人心自秉彛太史書須凢例定桐
郷愛是長官遺憑君更向郊原問怕有人間未
采詩
　　得世卿南安書
嶺客歸時一信通匆匆燒燭待開封心知别去
千囬折詩長從來一格工大意天開曽點識前
塗誰貸阮郎竆世間浩浩閑來徃除是青山不
負公
　　世卿寄示經飛來寺和予壬寅秋舊律詩
　　復用韻荅之
山寺然燈客欲留客情到此淡扵秋詩篇可續
還杯酒行李無多共一牛峽水更㸔東逝急嶺
猿那肯晝啼休舊題囬首今如夢巢父猶應咲
許由
　　将营土閣使人取材扵海山颶作舟踰期
　　始至喜而賦此
颶毋徒懐一月憂眼中材木稱心求老妻洗爵
傾紅秫秋浪來㠶出白頭萬里滄波冝逺望四
時風月欠髙樓時㢤版築休停手二頃陂田幸
晚收
　　秋夕偶成小兒失觧聊以慰之
崔顥賦詩黄鶴樓白雲黃鶴兩悠悠江山供眼
不知老風月滿蓑還是秋三試吾兒雖失觧一
花司馬未簮頭何人乆抱遺珠恨黒觜抽成白
觜抽
　　憶世卿廷實用寄景暘韻
東西垣竹影交欹坐到芭蕉月上時何處塵蒙
春試馬壁間苔没舊題詩一杯脫粟吾将老萬
里長風子可覊别有樵夫來歇擔晩涼松下一
殘棋
　　永豊劉景惠持吾亡友羅一峯事状來訪
　　白沙道其尊翁程郷宰肅庵願友之意留
　　余舘中數日贈以是詩
儒官秋晚謝遲囬林下齋扉不浪開顧我敢辭
千古述故人真爲一峯來風流想見雷封下消
息通傳雪浪堆明發仙舟聞解䌫屋烏情在莫
頻催
　　贈潘上舎漢用前韻
東山月上暮潮囬誰遣歸㠶趂月開草屋肻留
潘上舎玉䑓還對古如來纔看溪樹交成幄又
見秋沙卷作堆半醉贈君歌亦半敎児還覆一
杯催
　　予欲爲一峯傳而患無所本其子梁撰事
　　状托程郷令劉君肅庵肅庵以授其子景
　　惠至白沙予将考其事實爲傳無所復辭
　　顧吾文凢吾惧不如司馬可傳之逺景惠
　　行復梁兄弟以詩用前韻
北海英風夢始囬誰将年譜到山開忽驚落月
神如在却對秋花咲不來雛鳯一群丹穴内殘
星㡬點慶雲堆春秋畫筆終難擬天地斯文更
著催
　　晚酌示蔵用諸友
何處氤氲到此溪香林髙樹望中迷瘦藤拄月
秋山逺破褐随風晩䄂低廬阜亦開新洞府玉
䑓還是古招提黄柑白酒誰賔主不放今朝醉
似泥
風清月朗此何溪㡬個神仙𬒳酒迷雲水此身
聊起倒乹坤入眼謾髙低因過紫極聞丹訣旋
把黄金鑄水提問我何如蘇内翰夜觀赤壁踏
黄泥
四人把手過龍溪一路梅花了不迷滄海月明
三島近白龍天逈衆山低客携卷子抄詩草兒
上松枝掛酒提盡日醉眠崖石上莓苔茵厚不
沾泥
涪翁指點好濂溪老眼青天醉不迷五老峯連
湖月白緑荷風颭水煙低無竆光霽還相接太
極圖書謹自提懶與時人談此事風流真個隔
雲泥
賞音無代無須溪我爲諸君略指迷開卷直疑
韓愈錯吟頭剛向孟郊低貪脩大藥遺真種争
得刀圭出粉提晋魏以前無近體獨憐陶謝不
拖泥
東溪牽犬過西溪短屐衝烟歩歩迷秋竹苔深
人語静古壇松冷鶴巢低山花折去空盈把春
酒沽來不滿提咲把長竿弄江月草間郭索尚
蟠泥
屋上青山屋下溪溪山何處使人迷岩頭老樹
排風正門外垂楊拂浪低東渚暁烟縈舴艋西
山夜雨落菩提㳙㳙却咲三江水未洗嚴光脚
板泥
漁翁向夜宿何溪月色蘆花到處迷蓬背風吹
黄葉過船頭浪捲雪山低晩來竿綫殊堪弄老
去干戈不著提自有平生烟水分何曽軒冕視
塗泥
丹青不冩武陵溪只記桃花也著迷芳草獨行
山路僻白雲相送洞門低咲呼竹笠前頭拜交
付詩嚢右手提風月滿山関不住他時須用一
丸泥
十一月梅開滿溪探花長是𬒳花迷岩前老樹
藤纒殺路上横枝竹掃低香動酒巵羗欲㰱影
留山月不堪提逋仙此意還真否笑指江門屨
底泥
　　贈朱玭還郴陽
君過衡山不上山祝融峯在有無間青燈此夜
聞長嘆白髪何年許共攀碑蹟我留諸叔乆酒
杯誰放世卿寛明朝又别東溟去還著東溟畫
裡看
　　得賀黄門克恭書
一封𥘉展制中書萬里遼天見起居何處江山
還著我斯文今古正関渠傷心入夜思賢母老
眼當年識鳯雛濂洛諸公傳不逺風流衣鉢共
圑蒲
　　疊前韻寄廼子諮
少年誰授訪之書父子元來共廣居無極渾淪
親茂叔西銘特逹見横渠各駒獨歩空凢馬一
鶚髙飛失衆雛想得趋庭詩禮罷愕然木榻對
盆蒲
耳目無交不展書此身如在太清居雪消爐熖
氷消日月到天心水到渠一一園花都傍暖飛
飛江燕未将雛好春好伴須行樂束起松根七
尺蒲
　　和元夕客中韻
人間樂事此宵同髙坐春風一􁊦中無地張燈
聊對酒是時聞雨不開蓬推𫾣一字須公得剪
刻千門亦女工厭見乹坤多事在紛紛萬有不
如空
　　次韻張侍御叔亨至白沙
生死遭逢未可知两生名氏至今疑自陳多病
甘爲退肯與閑愁博得衰冷雨侵人呼酒數瘦
藤扶老看花遲繡衣未咲茅根秃來請延陵十
字碑
舊事追惟喜復悲一生羸馬著鞭遲春來花鳥
偏留賞老去膏肓更莫醫蘇子瞻家真一酒邵
堯夫様打乖詩同歌同醉同今夕絶勝長安别
後思
　　次韻張叔亨宿别
春草江門緑兩涯隔江人唱浪淘沙好春剛到
融融處細雨𥘉開淡淡花僻地豈堪留客乆連
床端合拜君嘉明朝愛得酕醄别笑脕藤蓑付
酒家
　　次韻鄒汝愚陽江道中見寄
㡬畨形蹟落堪輿我亦人間一腐儒遺我數篇
風格别思君一夜鬂毛踈未知滿眼誰䏻恕可
復竆郷自作孤十二窩中春自在打乖正坐不
堯夫
　　春寒
江雲将雨弄春寒壊絮中宵褁作團二月北風
還浩浩㡬程西路更漫漫忽聞鶯語當窓沸想
擬花枝翌日看天道隂晴也無定藥爐且可共
泥丸
　　容一之飲僯家酩酊仆地戯作(一之少有/足疾扶杖)
山人早拄十年笻勃率髙低笑殺儂拾得田中
雙草屐知傾花底㡬郫筒虚空筋斗何妨打造
次文章莫浪攻見說緑楊津口月玉山先倒主
人公
　　贈曹御史
吹㫁南風雨一川畫舡到處是青天公程我枉
聊經宿吾道君憂正百年東海病夫身自逺九
宵孤鳯眼将穿不知詩史千年下誰與平章贈
處篇
　　何宗濂書來推許太過復以是詩
後來郷里不如前五百乹坤浪數年何地可扳
文獻駕平生願執菊坡鞭泰山北斗諸公地明
月清風病叟天竊比聖門吾豈敢汗顔窓下讀
來箋
　　題两山居士圖爲新淦李文光大賈
盤谷不知何處山君家真是兩山環萬杯春覆
酒遺老一枕日髙天與閑水墨殘巾蔵措大江
湖前夢說邯郸披圖一笑逢摩詰北沜南垞欲
徃還
　　讀林和靖詩集序
廟堂不坐周公旦到處山林有鹿麋北斗收名
千古獨西湖送老一枰誰鶴知好客來㝷主月
爲踈梅岀併詩未肯低頭陶靖節掛懐身外五
男兒
　　寄劉東山方伯用送緝熈韻
髙山流水好鍾期不是西崖那得知舊雨僧齋
勞枉駕秋風薇省近傳詩堂堂白日青天見昧
昧蒼生赤子思神爽屡交終是夢㡬時携手咲
支離
　　寄謝天錫
不了從兼病與貧小廬峯裡白頭新問誰肯我
同精舎垂老思君是故人世事轉頭渾覺夢烟
花過眼可憐春㡬時來伴江門釣閑與諸孫講
舊聞
　　次韻鄺筠巢哭子
八旬老眼爲誰枯泪盡家児不受呼天下誰還
禁此哭人間春已背公徂肝腸裂㫁詩䏻冩氣
力傷多酒不扶正坐两州消息好不違家訓逐
貪夫
　　次韻李子長至白沙
山轉黄雲信脚行西風吹𬒮五銖輕勝逰自喜
多閑日衰病還堪逐後生白髮我因何事咲黄
河人見㡬回清看君合伴廬岡睡不獨䏻詩一
技成
　　邀馬玄真用前韻
閑眠閑坐或閑行身老溪雲病亦輕客至正當
秋醸熟舡來莫待晚潮生江山偶得三人醉風
月還添一榻清昨日書來張主事頭顱空訝老
無成
駐屐岡頭望且行轆轤閑轉釣絲輕秋風篙楫
來無逺夜雨溪毛剪復生精舎晚開諸老共長
江東匯此門清李家子弟雖䏻賦浩浩之歌老
更成
　　再和示子長
名駒千里始䏻行何許雲霄一羽輕半個先天
無邵子㡬回隔壁笑侯生幸逢　聖主重華聖
遮莫清流徹底清手弄一丸無剰欠山林廊廟
總圎成
支離病骨此閑行搭颯短蓑何太輕人世萬縁
都大夢天機一點也長生借眠春草秋還緑偷
賞黄花晩更清莫笑老慵無著述真儒不是鄭
康成
　　與子長說詩忽聞有談方伯華容劉先生
　　徳政者因用韻以示
皇皇孔孟老于行公履何階是不輕萬有乹坤
渾欲動一波滄海莫令生閉門想見衡山大照
眼遥分楚水清肯爲蒼生留不去三年方岳豈
無成
　　候玄真不至用前韻
公來不來客亦行上江舡逆下江䡖空聞此日
悲吟在誰問從前太瘦生竹月曉沉山閣冷石
壇秋老菊花清人生佳㑹真難必十度商量九
不成
野菊籬前引客行白牛拖轉小車輕風流有様
㸔前軰笑語忘機接後生霜簟夜攤巖屋冷月
瓢秋泛釣湍清東𬈑望㫁漁翁地只賣江門一
劵成
　　次韻羅冕
髙笠短簑吾不疑白頭真結两生知天生男子
非無事公是閑人莫廢詩十月酒多留客乆千
峯月朗閉關遲夜深自弄江門篴驚起前湾白
鷺飛
　　送譚士直春試次世卿韻
山藤短窄製蓑衣獸錦長披力不支挿㡌有花
羞我老鈎詩無酒送君遲相依緑樹聞歌鳥肯
著黄金買侍兒草尾河南俱有䜟不知來歲状
元誰
　　種梅
晚從種樹作生涯十一月梅移帶花根著不随
風偃仰墻低惟信月横斜夢中山我羅浮到雪
裡詩誰處士佳君欲㝷梅何處是江門樵路更
旁义
　　種樹
早雨山泥滑屐牙瘦藤扶路入雲斜東原緑暎
西原白一徑松連兩徑花寒夜試㸔殘月掛春
風須著短墻遮江門亦是東門地我獨胡爲不
種瓜
長日山齋不弄棋只憑種樹遣衰遲小将梅逕
分枳殻不怕松根奪荔枝帶雨烟光春淡泊隔
墻花影晝離披等閑俗計休相聒拄杖來㸔又
有詩
　　元旦次榮敷韻
謝梅開杏了何疑一節花應一節知拍岸緑波
春映閣囀枝黄鳥日撩詩江山若惜開懐早歲
月偏驚聚首遲繋馬玉䑓重引望白雲閑與鶴
同飛
　　輓黎雪青
詩草人收味月亭先生何處獨登灜山雲日暎
新墳白齋榜空懸舊雪青到了有生還似寄㝷
思是夢不如醒秪應更坐蒲圑破讀盡琅凾㡬
部經
　　劉進盛書來勸著(述/用)舊韻荅之
一入啇量便作疑可堪垂老更求知追陪水月
惟須酒管勾風光却要詩孟子生憂傳道廢仲
尼不怕著書遲青天試問東南上何處凌空拄
杖飛
　　用前韻寄羅養明工畫竹
東西舉踵笑人疑種種邯鄲夢豈知風雨揮毫
千丈竹江湖囬首十年詩數杯歌舞嫌春淺髙
枕乹坤得老遲聞道一枝棲亦足刺天那肯逐
群飛
　　玉䑓次楊敷韻
咲倚長松咏晚䑓三三兩兩共無懐人間紫府
千囬夢我共黄雲一路來鹿洞當年㝷李勃鵝
湖今日想東萊将軍夜半還䏻飲欲引東𬈑入
酒杯
　　與楊敷投壷
矢戰輸羸更不疑老年精力此壷知君期大捷
休疑手我放㣲酡好賦詩三舎避人心毎下一
床對此意彌遲乹坤妙用安排外肯放絲毫到
奕棋
　　楊敷别後有懐
春潮渺渺獨乗槎春雨霏霏别釣沙海味豈䏻
甘此客華山真夲属吾家青垂綺陌千條桞紅
脫荒溪㡬樹花老脚尚堪逰走在紫藤髙拄赤
城霞
江門春雨送歸槎破㡌排風落晚沙向暖野鶯
猶戀樹感春逰子未還家山瓶免續沽來酒草
閣空殘别後花明日越王䑓上望白龍何處杳
飛霞
　　贈趙日新還潮州
千里徴文到此堂東風歸棹夜相将雨餘㡌頂
天如洗花落舡頭水亦香考徳毎勞休講席臨
流親爲瀉椒漿潮人共守文公敎趙徳文章獨
擅塲
　　送順徳李縣幕岳兼呈呉明府
江上清風不卷沙山中濁酒未蔵家數杯送客
發孤唱半醉扶吾來小車莫使長官愁案牘當
令滿縣種桃花敝居正在廬山下幸不來時路
口乂
　　春日偶成
蛺蝶飛飛花映窓流鶯恰恰桞垂江岀墻老竹
青十箇泛棹春鷗白一雙暖日暄風酣獨卧來
牛去馬亂相撞江山指點非無句誰致先(生酒/百缸)
　　贈余進士行簡别
行蔵今古漫云云誰把妍媸鏡裡分鄊里論年
多拜我雲霄歩武不如君短檠課好都黄甲獨
板門深只白雲欲識江門臨别意東風吹面酒
㣲醺
　　雨中偶述效康節
江門何處遣詩懐風雨終朝閉小齋同社客來
休見問卧家人懶不安排煙浮石几香全妙露
滴金盤酒極佳半醒半醉歌此曲不妨餘事略
詼諧
今雨還留舊雨氊滿襟涼氣似秋天偶因門外
無來客得向山中作睡仙樽爼喜歡朝暮醉鶯
花撩亂两三聮只消詩酒爲堅壘肯放閑愁入
暮年
山房四月紫棉衣無奈連朝雨欲欺老去杖藜
終稳便朝來花酒又淋漓昔賢曽共骷髏語今
日寧求俗子知莫笑狂夫無著述等閑拈弄盡
吾詩
　　次韻李憲副留别
一莖白髮未生鬂四尺黄金猶帶身歸去且㸔
湖上月相思還慰嶺南人情関逺别詩難冩花
不䏻言鳥爲申紫陌朱門天上事華山都道不
如貧
　　次韻薛㢘憲見寄(華衮之褒非所敢當惟/喜詩律之嚴整命童子)
(作越聲歌而和之耳謹依韻一首録上不/俟傾盖之愛與區區頌禱之忱一寓于此)
(惟髙明/察之)
嶺表生民澤可涯九泉吾恐躍枯骸豁開天日
驚人眼措點江雲詠此懐弄釣不生鯨尾浪入
山休攟鹿門鞋松根坐滿廬岡月夜引壷觴望
泰階
　　承白洲李先生見惠白米蛇酒香茗諸品
　　不勝榮感用韻以謝
舎釣開緘緑水涯偶來雲水弄衰骸即炊雪粒
供朝饌便冩蛇漿放老懐海上旌旗頻照眼城
中塵土未粘鞋廬岡此日還精舎賔主何時更
两階
　　次韻劉程郷至白沙
七月紫蘭開我家是誰醉挿滿頭花千峯有客
同文酒三日無錢落畫乂製錦手将龍𥙷衮釣
魚舡載月横沙人生出處各有意敢向秋江問
去車
　　九日小廬山示諸友
九月風光滿薜蘿一年天氣最清和泛花琖小
潘郎醉擊壤聲髙葉子歌東海傾心狂措大南
山當面老頭陀謝生愛卜葵根宅說道葵根月
更多
　　九日下廬山
秋風浩浩洗芳㽔瘦盡千峯雁始飛南海一波
長不定西山半面却疑非醉拈秃筆題蒼壁咲
挿寒花弄彩衣樂意滿腔推不去狂歌待得晚
鴉歸
　　奉陪方伯東山劉先生徃厓山舟中作
且作東山管病翁乹坤今古笑相同髙松落落
都擎日寒水𥻘𥻘又起風附子大黄天下藥虫
妖䑕恠世間兇數聲鼓角滄𬈑暮竒石舡頭鬼
拜公
　　東山至崖山議立慈元廟因感昔者夢中
　　之言成詩呈東山
海上一陵何處封劉翁今日問陳翁天翻地覆
諸王世草死崖枯十月風慨慷尚餘精爽在依
稀猶作夢魂通江山指點真還我棟宇啇量果
待公
　　元日有懐楊榮夫示陳東淵
今年酒不對榮夫來歲東淵對我無人結静縁
依嶺屋日浮春色上桃符哀鴻呌月今何向野
鶴穿雲不受呼老得身閑須愛惜蚤馳虚譽費
支吾
　　代簡荅林蒙庵先生
空山歲晚未逢君天許窮交只白雲賢聖中庸
非我夢東南風月可誰分浪求去馬真堪笑欲
報來鴻未有因千古遺篇都剰語晩生何敢復
云云(蒙庵問/所著書)
　　次韻興化王太守諸公㑹飲顧通府宅見
　　憶白沙聮句
兀兀騰騰且白沙鐡橋歲晚未移家子規枕上
無人喚枳殻江邉有酒賖萬物有成寧免壊百
年無喜復何嗟漁翁欲語滄𬈑外安得諸公共
釣槎
　　次韻顧通府儗歸索和章
山居還有事權無童子朝朝告水符我得此生
真得矣公知人懶不知乎一春花鳥篇章廢萬
里雲霄羽翼孤惟有白龍池上月夜深來伴老
樵夫
眼中魚鳥異飛沉天損真誰不受侵别駕何須
稱我病諸公那肯借人深三年入報天官政再
命來腰刺史金何許幔亭君欲去虹橋跨月㡬
千㝷
　　次韻吳獻臣明府
白雲流出一溪閑照見人間咲咲顔年少不妨
投筆早路危須信著鞭難乹坤許我具隻眼名
利真誰破两關千古伏波如白日等閑猶謗載
珠還
千古聖賢孰與閑頴陽剛好對啇顔看來彭澤
都無累㱕去紫桑便不難踏裏嬌児方偃蹇登
髙贏馬怯間関思君坐歇江亭雨何處蒼煙鳥
欲還
　　小酌次韻
清齋不厭紫芝貧夢裡衡山欲借春日麗好花
花當妓水流孤月月随人香醪數斗過伏臘髙
笠一流無主賔醉睡不知春事晩風飄紅雨點
苔茵
散髪老翁歌飲醇飲醉天氣正𥘉春鶯花歲辦
千篇課風月天生一様人不腆杯盤由老婦極
踈言貌接親賔香輪不輾蘼蕪破又長溪頭㡬
尺茵
　　次韻世卿贈蔡亨嘉還饒平
大崖居士此彈琴誰繋孤舟緑渚㝷滄海我真
忘僻逺雲山公肯到髙深䑕肝䖝臂都㱕幻雪
月風花未了吟滿眼欲知留客意廬岡孤月正
天心
　　林子逢至白沙作示之
舊雨還君紫菊詩秋風過我白龍池應看衰俗
人情破肯放中流柱脚欹弄影果誰非稚子請
纓正自不男児人間若問逍遥化紫極宫中有
一碑
　　世卿赴順徳呉明府之召五日不返詩以
　　促之
何處千杯一放歌楚雲剛好共婆娑百年㡬見
都難說一日三秋不啻過索笑梅花催拄杖照
眠山月滿吟窩髙栖逺卜衡陽下却到而今夢
更多
今雨相逢聴此謌江門漁父老婆娑紫霞酒琖
千囬醉黄鶴仙人兩遍過這莫支離親藥褁何
曽造次出眠窩廬岡凖備明朝飯小市津頭蚌
蛤多
　　一之夜歸自楚雲䑓失足墜䑓旁溝諸生
　　拽出之予聞大咲與世卿各賦詩唁之
力危掉却手中笻正賴諸公救得儂横加㫁岸
懸雙足滿吸清溝到㡬筒綿力不禁心轉怯衰
年長苦病交攻無端輕洩天機破䏻躍䏻潜果
在公
　　次韻顧通判夜泊江門見示
病裏春秋六十更酒杯無日不淵明還将白髮
供人事自許青山不世情版籍又勞今别駕風
花帶管老先生紅蕖緑浪江門路肯放孤舟半
夜行
　　送羅服周觧館
戀戀江門愧爾曹不離酒處見揮毫等閑歲月
抛鉛槧不賣聲名到桔槹㡬個児童供白髮一
年燈火伴青𫀆看花肯續春來約莫待黄鸝辭
碧稍
　　㝷梅飲李鴻宅用服周韻
應有花神候水西暁林香霧隔窓迷君謀萊婦
肯沽酒我愛孤山來杖藜香影句中無樂府梅
花村裡有招提東風未到春先到莫向南枝著
眼低
　　次韻顧通守
到處䏻開觀物眼平生不欠洗愁杯窓前草色
爛凝緑門外波光月蕩開歌放霓裳仙李白醉
空世界酒如來春山㡬幅無人畫紫翠重重疊
晩䑓
　　留世卿飲用前韻
大崖居士且徘徊老婦家中喚洗杯園花當檻
春饒咲竹洞封雲晝不開一冬莱飯留君住萬
里風舡破浪來若比詩情似坡老楚雲䑓是妙
髙䑓
　　與雷震東
何處黄公客欲還黄公山亦小廬山徃來雲水
兩三軰粧點春風花桞間岳色暁行湘浦望湖
光晴到洞庭㸔有詩都點逍遥送九萬扶揺一
日摶
　　與雷震陽
近午黄鸝鳴樹樹深春紅雨落山山誰開燈火
書帷地郎在丹青畫幅開醉墨收歸湘篋冨狂
詩抄與郢人㸔墻隈只欠梧桐樹髙翼還随老
鳯摶
　　與李嚴
野鶴将雛到海還楚雲歸夢㡬郷山羮墻見我
三湘外歲月還君五嶺間杏苑不禁春意閙羙
人争捲繡簾看長安莫買乖崖醉太華長留睡
老摶
　　次韻顧别駕江門夜泊
雲卷晴波千里白㠶收落日半江明遥看煙際
樓䑓逈不受人間鼓角驚碧玉偶逢須著眼黄
花已過更揮觥眼中别駕如君少傾倒尊前接
後生
　　次韻伍南山賀碧玉樓新成
脚底江山不浪開小樓占此是天裁光流南極
窓前枕春滿東𬈑掌裏杯碧玉乆亡今復見白
雲朝出暮還來梅花又報羅浮信月上江門載
影囬
百尺空中天眼闊三更月底夢詩成安排枕几
還公睡已有䦨干信客凭郷里過從盧行者海
山或遇羡門生當年碧玉無留賦何處青雲更
擬凌
　　再和碧玉樓韻
乹坤真妙此䑓開一一皆因造化裁意了梅花
難著句眼空江海咲浮杯未分無極源頭在誰
畫先天様子來碧玉樓中閑隠几千千山遶文
川廽
　　讀世卿藎卿挽五羊鍾狂客卷次韻
李家兄弟各才良誰爲酬知水鑑光天地好人
還自好古今狂者豈皆狂碧油帳遶青絲鞚紫
錦嚢封白雪章萬里平江䏻送我十年燈火夢
淮陽
　　次韻見訪
春暁不扄岩上扉遶䦨紅紫欲開時花來勸飲
誰禁得天不䏻歌人代之滄海匯爲雙帶遶青
山髙起百重圍赤坭居士來相訪䄂取雲笙月
下吹
　　飲酒
酌酒勸公公自謌三杯無奈老狂何坐忘碧玉
今何世舞破春風是此蓑一咲㓛名卑管晏六
經仁義沛江河江門詩景年年是毎到春來詩
便多
君莫停杯我爲謌我今忘我是誰何避人懶弄
舡頭笛對影非無月下蓑廬阜春雲眠華岳江
門秋水釣銀河竹弓挽住閑人手漸覺年來射
鴨多
　　再依韻荅子長
罇酒相逢喜欲謌眼中人物又如何山光開户
青遶几草色停舟緑滿蓑東泛與公剛到海西
逰去我莫踰河古今勝負弹棊手閑笑人閑局
面多
聴到人間寗戚謌馬周無病謝常何江邉野艇
眠依竹日出東山催著蓑自古或由詩入相如
公真有口懸河山樓盡日同揮琖花落黏罇晚
更多
逍遥華頂放仙謌華頂不登君謂何仰攀明月
天㡬尺中借狂夫地一蓑亦見軒轅來鑄鼎不
聞夫子嘆臨河赤城路隔芳菲㫁一醉碧桃春
更多
　　張主事報林縣愽歸過五羊用飲酒韻
太白峯頭太白謌太白不歸天奈何風雨驚囬
一塲夢江湖拈起十年蓑山僧借喻葫蘆纒武
帝收㓛瓠子河若道維摩元示病老夫當日病
還多
　　張地曹見和飲酒數篇復韻荅之
若比漁翁别調謌不将遺響弄隂何徃來釣瀬
生春水多少歸人著舊蓑學士有牋飛紫禁(張/東)
(白上䟽/乞歸)東山無計謝黄河(劉時雍/修黄河)閑人只謾閑
料理春雨階前草又多
　　将至廬山有作和呉兆麟
欲翕還舒雲以之半隂半晴三月時君謌一曲
來陶謝我把諸峯坐武夷岸夾桃花蔵釣石春
來江水入園籬孤山蕩破廬山影看到廬山㡬
丈詩
　　和景孚逰山
樹底樵歌鳥欲飛澗邉苔色上人衣碧雲洞杳
春蘿合紫蕨山深舊路㣲問我行蔵今老大伴
人逰走只童児采芳莫道無年少領得濃香滿
䄂歸
青雲偶共白雲飛白雲閑暎山人衣一路風光
春淡泊隔林煙靄晝霏㣲江山到我無前軰造
物磨人是小児花下一壼休㵼盡明朝留得送
春歸
　　得世卿書訝其太略
曠年爲别此封書應是山人半醉餘海月開罇
聊復爾楚雲囬首問何如春來㡬處藩籬破老
夢千年木石居笑割衡山共君老黄公何處且
茅廬(黄公世卿/住處山名)
　　荅世卿書
報荅還山第一書筆端有眼咲談餘行蔵付酒
君亦醉兄弟論文我不如髙榻忝同他雨坐西
山剛對此溪居因君料理安身䖏多少人間未
結廬
　　追和劉文靖偶得韻
千峯賖月飽清真到處風花對賞新菊徑豈無
蓮社酒逺師當與長官親經綸誰試期年手著
述空嗟百代人安得畫師深此意不将朱白浪
描春
三復遺詩有訂頑月中顔色見松關頭顱夲自
成三極嘘吸猶堪塞两間老至不知何歲月古
來無恙此江山莫輕語黙論前代天與閑人賸
與閑
　　呉明府約過廬山不果使人送菊酒至用
　　世卿韻荅之
合是先生酒處偏菊邉月下不成眠児謌野酌
三杯後花近藜床二尺前大塊了空無極眼濂
溪分付小圎圈長官觧記廬山否略欠廬山一
日縁
　　次韻顧别駕奉寄彭司㓂(序云别駕顧勉/庵聞司㓂彭從)
(吾先生得請致仕還莆賦近體詩二章賀/之謂僕受知於先生者不可無言旣示之)
(詩尋又以簡來促因述所聞附其韻/爲和荅之謌非所欲聞於司㓂者也)
今代爲官到六卿閩中此老最光榮面前路闊
身須退闕下人嗟代有名晩秫還家新釀熟溪
鋤試手藥苗生相看不厭壼山好笑拂松根坐
月明
二䟽誰叅漢大夫都門今賣送歸圖豈無經濟
酧當宁已道頭顱非故吾自古㓛名関寵辱㡬
人廊廟不江湖木蘭之水清無恙以配先生不
可乎
　　嘉㑹樓用顧别駕韻奉荅熊侍御
逺之非有近非無草色花香造化模俄頃咲談
飛鳥過丹青樓閣爲公扶煙霞舊隱移匡阜水
月新墪有鑑湖若個江山可蔵拙幸來相賞莫
相圖
　　夀王松坡用西涯韻(清戎王/侍御父)
雪晴騘馬自知津誰道梅花不是春玉節趍歸
生日酒松坡未了白雲身父子箕裘真有是江
山冨貴小看人徃來獅子峯前路洞口榴花㡬
度新
　　待黄太守見訪時當考績入亰
端陽春好是公開公莫朝天不放囬肯來嘉㑹
留一日更傍梅花勸㡬杯踏歌漁父江邉醉吹
篴仙童海上來問我擁旌何處客畫舡撑月此
徘徊
　　病中冩懐
世間賢智皆青瑣海上田家只白雲多病一生
長傍毋孤臣萬死敢忘君諸公莫要連章説先
帝曽将短䟽聞何處擁旌來勸駕買羊沽酒惜
殷勤
緫爲㓛名欺白髮不将冨貴薄秋雲雖然乆病
無官况毎拜名香祝　聖君九十萱親誰待老
㡬莖竹主話空聞定山何處無來耗惹得江門
夢寐勤
　　送左秀才次韻
脚底千峯不作難天涯相望㡬間関孤村水月
䏻看客一路梅花直到山畎畆未應同我病乹
坤那肯放人閑東南更有春如酒肯到明年二
月還
　　雲蘿處士挽詩
誰開三畝卧雲蘿洛下元稱安樂窩風月尚留
詩卷在經綸只放酒杯多身将沙鳥還賔主情
擁山花當綺羅四十五年成一夢乹坤囬首悵
如何
　　次韻汪御史留别
百代文章百代儒小将碧玉賛黄虞功名路上
多塵土桃李人間見此夫頃以髙談知識量未
聞俗態是規模不因指示晨雞唱白日誰知有
两徒
　　張生以詩來謁次其韻荅之
閑坐蒲團㡬個穿晩留一影畫漁舡日長睡榻
千峯裡春近柴門五桞邉在處雲山皆我樂後
來衣鉢是誰傳諸生莫有登瀛歩愛結而今病
鶴縁
　　八年春部書復至顧别駕以两司之命來
　　勸駕用舊冩懐韻賦詩見示荅之
恰恰啼鶯𥘉變樹翩翩官騎忽穿雲杯觴花底
香迎客鼓笛樓前閙送君老態一時都共見公
謌三疊敢相聞白頭空有丹心在北望天遥敢
戀勤
名敎可尊誰敢後少年空有氣凌雲得終殘喘
留将母直擬孤誠死報君俗變唐虞今日計徳
光堯禹萬方聞太平何處無歌頌卧聴蒿萊撃
壤勤
　　贈林府尊
收歛精神入太清藉茅無計遣書程两三别駕
風随動十數花封月最明露冕江山無愧色攀
轅天地有真情東風欲别仙城樹滿路啼鸎是
頌聲
　　夀月溪翁爲順徳主薄張如玘
花影揺溪水半篙晩風送上釣溪舠乗流曵轉
波間綫擊楫歌翻月下騷元亮此生惟盞酒瑶
池何日更蟠桃僯封主簿徵詩急再拜江門致
幣勞
　　次韻鄺筠巢早春見寄
城郭塵埃不到身扶溪㸔老百囬春里中物態
渾非舊墻外桃花只賣新此老直於三代見諸
郎雖在一官貧楚天何處堪囬首目㫁襄陽不
見人
　　次韻王樂用僉憲見寄
七十餘年未覺新躭眠猶是向來人春杯斟盡
啼鶯外晩笛吹殘釣渚濵人世謹防開眼錯此
懐得恐到頭真青山果是無心出何處眠窩共
卜僯
　　次韻孫御史别後見寄
冥冥宇内繆相賢處世如撑石瀬舡赤土喜逢
三日雨清談留到二更天山中宿鳥知投樹水
底潜魚不離淵明日畫舡賔不顧襲龍翔鳯有
來篇
白髮滄波了歲年偶逢佳客話延縁鳯毛五色
能驚世駿骨千金表好賢索莫杯盤津口月掃
空雲霧水中天寧知此地千年下追詠䏻無千
載前
　　次韻張侍(御/叔)亨見寄
月出不扄溪上門白頭漁父向人言扁舟自唱
濯纓曲四海共知明主㤙小飲未嘗沽市酒狂
書時復弄茅根相思也有䑓官夢夢見當年住
處村
家國不分無二門君今與我皆忘言五倫首重
君臣義一體元同骨肉㤙長養嘉苗休失實剪
除惡木不留根他年我見張文獻異代風流嶺
外村
　　北溪容球來訪荅之
孤月正酣東閣睡清風又到北溪舡㸔君逈出
諸容右問我何如十載前劍氣燭天堪引望桃
花照眼未須憐山中碧玉仙家物已証先生作
睡仙
三月風光遍海埏誰家園裏棹觚舡一身􁐌理
三杯内萬古乹坤半醉前㡬度寄書言自愛何
人挈榼荷相憐自從托契中山後却笑地仙是
鬼仙
　　鄧俊圭喪兄慰之
毎恨思君不見君一哀何處隔秋雲客來毎及
難兄問訃至那堪故友聞碧玉三年空枕塊廬
岡四尺自封墳青天㡬度㸔明月骨肉無言兩
地分
　　次韻王叔毅弘行人見寄
駐屐花邉聴鳥音青山何䖏想登臨肩頭伊尹
方䏻任脚板鴟夷未了心歷歷更冝觀徃古炎
炎何敢羡于今相逢杯酒喜共醉相憶詩情還
自深
髙棲何處可迯名說著衡山便有情不住三年
思乃舅可無一字寄金陵􁔇衣豈是無髙論若
水還應作貴卿他日五峯供我粥不知誰是老
門生
　　次韻余行人濂見訪
年富豈知行路永眼髙猶喜閲人多荒村古木
雲長鎻白鳥青天水不波老竹忽㸔髙鳯下短
墻無筭小䖝窠憑君寄語東山道神禹無功在
九河
　　贈劉秀才
江門舊雨長公詩今日江西學者師弘治以前
無此詔宫墻之内㡬人知詩書豈但供時好進
退多應與世疑百歲光隂同轉瞬老夫雙鬂已
如絲
　　次韻荅張天祥秀才
一處尋芳九處空逺随溪舫訪溪翁請還几杖
歌春鳥學製綸竿弄晚風㡬樹江山憐晩暮十
年逰走羡児童張生來問衡山道又問衡山孰
我同
　　次韻孫御史擬弔崖
瞬息人間三百年尋常興廢不須憐羗胡此賊
真無頼中國何年壊守邉信國不來知有罪魯
齋當仕豈忘天太空不語乹坤病萬歲千秋老
泪漣
　　容彦禮率諸弟同在館下彦昭彦禮彦貞
　　相繼而逝彦潜今又卒感而有作
水光山色兩依然不見當年載酒舡老我交㳺
踈後進君家兄弟散朝煙兩峯(彦昭/號)脚蹟今安
在(彦昭常逰永豊江浦/謁羅一峯荘定山)彦禮碑詩乆未鐫(某欲/爲彦)
(禮墓誌/未刻)莫道江門空識我千秋遺話及璣璿
　　悼彦潜用原韻
山樓耿耿夜燈然誰借東良一日舡泪逐花溝
因暮雨愁迷䳌樹慘朝煙養生有命妨新學入
社無題侈舊鐫茔次若将昭穆定九原新兆有
東璇
　　次韻劉少叅嘉㑹樓
一曲江邉一小樓滿川風雨夜來收扁舟東泛
桃花水香徑旁通杜若洲樓下脕蓑眠翠浪樓
前揮𬒮揖浮丘公來二月春多少两度詩筒向
此㳺
天氣𥘉炎過此樓江邉春色未全收煙消垂桞
𥘉凝岸風逓平荷尚隔洲破屋數家還碧玉好
山何處更丹丘兩公勝㑹真難遇結綺臨春是
别㳺
　　寄李世卿
再過湘江踏浪過一㠶西去傍煙蘿家臨漢水
心無住人到衡山興亦多豈是兵戈愁阻絶不
因婚嫁笑蹉跎白鷗肯信閑於我也觧忘機浴
逺波
湖北竹枝髙自歌釣絲千丈引垂蘿煙霞脚底
真曾到歲月人間頗厭多雲水與君終浩蕩題
緘寄我莫蹉跎秋風脫駕衡山下共泛清湘明
月波
　　次韻張東所元旦見寄
未到朱陵古洞門一封先荷沈公㤙睡竆殘臘
還憂病吟倚東風欲㫁魂紫盖不知誰是主青
天無盡鳥空鶱山人只合山中老一歲桃花種
一根
　　再用韻荅黄大叅見寄
數篇何䖏好懐開疑是江門得意囬嘉㑹樓前
曾駐節芰荷香裡小持杯急呼童子燒香讀重
遣黎生送酒來咫尺端溪不䏻到只憑清夢與
徘徊
别來幽抱不曾開長夏思君日㡬回使我䏻吟
白雪曲須君共對紫霞杯彫枯老鬂尚未已狂
殺春風肯再來莫爲廬山動髙興紫薇花下少
徘徊
　　荅鄧督府
不見如今五十年賢關風韻想依然衰齡我有
無窮朽督府公通第一箋願托經綸均嶺海莫
辭将相作神仙孤山鶴啄孤山月不要諸司費
俸錢
　　次韻臨汀鄔先生
水滿江門弄釣時一篇誰借病翁詩忽聞天外
舒長嘯都與人間作廣基海月偶紆南斗望風
光未遣北人知欲知此後相思處千載神交在
舞雩
　　贈童子乆住侍父入亰
還著小坡随長公天葩未吐孝經通青襟誰不
羡童子白髮我徒成老翁曝日家聲從此大凌
雲氣魄盖人雄曲江清獻郷先逹敢道後來無
此風
　　三贈文都
小住江門四十年隔波相應荷相憐窓開四面
客通刺酒覆三杯月到舡身上紫𫀆知有相畫
中碧眼亦真傳明朝庾嶺髙囬首萬里晴波正
接天
　　静軒次韻荘定山
崆峒道士岀山頻還入崆峒作主人當說夢時
都是夢未逢真䖏更求真團蒲坐破千峯月信
手椎開六合塵無極老翁無慾教一畨拈動一
畨新
　　次韻奉荅廷賛别駕王先生見寄
年去年來年復年浮生此夢尚依然不知草閣
千峯外坐到蒲團㡬箇穿馬跡交時駑亦進鳥
鳴哀處鳯還遷兖州别駕憐同姓不欠人間二
頃田
　　次韻梁平樂見寄
江山吾愛艶陽天花桞青紅共一川眼底秪應
無外物筆端何病不䏻圈㡬畨作夢因何事兩
度傳緘莫有縁共語喜逢丘御史沉痾端爲長
官痊
　　次韻荅太虚上人
雨過山中百卉寒人間囬首又春殘徒聞有病
肱三折未試囬生藥一丸石洞棲賢終苦節太
虚持律最清端年來雖闡蓮經敎却與無言是
一般
　　次韻沈督府見寄
誰是朱陵洞裡人世間此畫合描真一瓢未醉
山中聖七字先傳筆下神青玉有期看我老紫
芝無語爲誰春還公一岳一萬丈半點飛雲是
近僯
不住東南四百峯鐡橋山淺笑迷蹤喜聞世外
無塵地來伴巖頭掛月松藥鼎便分煨芋火道
人元是賣薑翁先生數上衡山頂紫盖峯前望
白龍
　　壽呉黄門母
何處思親錦卷封荷花髙映壽顔紅喜看還雜
來天上不覺依稀是夢中㡬歲風光依北極半
簾月色見真容不辭頌禱遥相賀却對江山語
未工
　　用筠巢翁韻兼呈翁
酒處䏻歌未盡陶還從酒處說功勞毎因興去
開三徑日對花來醉㡬遭春意滿腔成浩笑花
神覿面見揮毫南山向晚無真意只謾悲吟也
未髙
　　邸報劉亞卿先生以今冬十月得請還東
　　山喜而有作
衡岳五峯青貼天諸仙髙歩碧雲巔特書八字
非常見遣告三生是别傳一壼想共朱陵酒七
字先哦紫盖篇(紫盖/山名)今夜江門看邸報東山元
與岳相連
　　和荅李子長見寄
賢聖由來病有之那堪一病屢移時心寛不怕
思眠早性慢終應得老遲白首喜同湛雨坐青
燈細話子長詩定山却喜劉文靖賢軰如何都
不思
　　次韻荘定山曲阜道中
曲阜之民如崇陽五畝之宅樹以桑太牢不驚
天子詔百里豈負聖人郷争得緑蓑挿羽翼可
憐白髮來羮墻先生也未忘洙泗獨立源頭一
詠長
　　次韻荘定山謁孔廟
六經如日朝出東夫子之敎百代崇揆之千聖
無不合施之萬事無不中水南新抽桃葉碧山
北亦放桃花紅乹坤生意毎如是萬古不息誰
爲㓛
　　卧㳺上㳺荘湛民澤
上㳺洗足意如何到我來時還放歌秋半冩空
迷菊酒月明舞爛釣江蓑閑将野馬爲賔主笑
把山花當綺羅人道上㳺真個好上㳺固好遇
人多
黃雲之髙髙㡬何黄雲山人發浩歌短響入雲
白雪曲長裙拖地赤藤蓑黄鸝自愛蔵深谷野
鶴髙飛出罻羅山路相逢休問訊山靈掩口笑
何多
　　次韻張主事荅鄧督府
萬古人心萬古天江門漁父笑空眠幸逢嶺外
千山静共荷䑓端一老賢群趍豈尚班行簇羙
譽當令世代傳却憶東山天下望不留今日鎮
三邉
　　撥悶漫書
撥悶江樓病有詩詩成即事直堪嗤江山莫嘆
無前軰造物何嘗不小児物遇歲寒形自性天
于定後見真機大易發揮群聖逺碧玉山人近
有詩
　　自怡堂爲増江湛演題民澤世父也
十畒林中半是塘一蒲團卧花中央百年真樂
超人世萬􁒽清風在此堂洗足正當鐡橋水振
衣小坐黄雲岡四百影斜孤頂月任是神仙也
括嚢
　　丁長官祠秋祭示里人
蒼凉月色皎秋晴海濶天髙思巳冥當日疲癃
均乳哺于今畎畆盡墻羮一詞巳表桐郷愛列
傳還須國史成霜耀星華朱鳥上水涵山骨鐡
橋清
　　夢荘定山遣使來問夢中以詩荅云
定山歸後再清康夜半呼児喜欲狂夢遣長鬚
來問病故應早歲見羮墻文靖一生随老筆太
虚四大作禪床南北地殊生異世先生何處問
行蔵
　　暁枕
碧玉山樓暁枕眠獨吟樓上笑陽關人世誰爲
児女態道流空說化形仙衡岳開山秋正好舂
陵望岳地相連碧雲野路無覊絆五尺丹藤两
屨煙
　　荅雪齋先生惠曆
滄波老父多閑日碧玉先生著破巾一榻乆便
深谷卧百年長借内䑓春新書毎用知時令寵
貺多應及里人鶴舞雲飛皆得意坐㸔百粤盡
歸仁
　　次韻吾縣慱見寄
黄菊開時霜滿林山風吹冷薜蘿襟肯忘沂水
歸時詠也到廬山酒處㝷自得不須言有命太
虚元只是無心白頭不作人間夢一笑江門契
亦深
　　次韻鄧督府見寄
眼㸔百物随時過路有千岐到處多想見精神
官裏坐不離文字手中摩白衣管領千峯醉黄
菊啇量九日謌堯舜浮雲無一點廬山何敢更
嵳峩
　　衡山和李子長見懐欲過江門
新詩把讀大開懐乆病諸生擬到崖身上緑蓑
都舞破雨中黄葉忽飛來酒逢菊日何人送月
照柴關毎夜開廬阜歸來見束髪華陽巾好爲
公裁
秋來風月不開懐暮遶朱陵百丈崖青玉拂開
壇上舞紫鸞搏入手中來野心雲水潜孤笑老
眼乹坤病一開誰道李家無子弟紫冥句在不
堪裁
　　再次韻荅子長
懐極開懐是惱懐捉君手拍到天崖杖挑南極
星随去人到西山鳯不來乆坐或聞仙馭過登
髙時見洞門開誰知山石書題遍笑倩何人爲
緫裁
　　次韻汪鼎夫侍御夀母生日
可恨白雲無羽翼白雲朝暮在江南君親扵我
皆無盡忠孝須君两不慙錫命有封當第一折
肱治病不論三髙堂夀斚重陽近又借黄花一
度酣
　　次韻吾縣博登嘉㑹樓見寄
醉下江邉百尺樓浩歌一曲有陳留想當詩舫
忘眠夜正是廬岡見月秋青紫要途何足顧江
湖豪氣未全收去㝷野馬氤氲地即是人間第
一流
　　贈林敎諭汝惇
舞雩聲響在春殘只隔人間㡬片山偶此通名
秋竹院共君弄艇蘆花湾常於嶺右觀諸夏剛
𬒳梅花送一寒普贈乹坤唯一點萬古長留宇
宙間
　　贈鐫者何侃
一鐫一字一磨礱萬歲千秋感激同未蠟碑前
元属我到書丹後却須公萬里雲霄囬鸑鷟滿
池風雨舞蛟龍不知費盡閑心力誰傍斯文與
計傭
　　贈何侃如潮州刻三利溪記用潮州寄韻
咫尺荆州地肯容清光偏照蓽門中獨憐孺子
才堪賞不道詩人巧更竆已見千門傳好事可
辭束帛聘鐫公潮陽父老如相問爲說周陳共
此風
　　聞緝熈授平湖掌敎
偶從道路得行蔵南北音書又一郷溟海心情
真自逺平湖風月可誰将山中舊坐香根老耳
畔新聲木鐸長衰病未知何日起扶留窓下正
抄方
　　詩罷憶世卿廷實用前寄景暘韻
東西垣竹影交欹坐到芭蕉月上時何䖏塵蒙
春試馬壁間苔没舊題詩一杯脫粟吾将老萬
里長風子可羇别有樵夫來歇檐晩涼松下了
殘棋
　　次韻廷實示學者
樹倒藤枯始一扶諸賢爲計得無粗閲竆載籍
終無𥙷坐老蒲團亦是枯定性未䏻忘外物求
心依舊落迷塗弄丸我愛張東所只學堯夫也
不孤
　　讀茂卿次韻呈定山先生詩有夢入羅浮
　　之句用韻寄荅時世卿在白沙
鶴避茶煙信有之買田招鶴是何時百年睡息
深華岳九曲歌聲㫁武夷有客到齋言種樹呼
児挿桞當編籬誰知萬里東橋月夢破羅浮亦
有詩
　　東橋茂卿住處
彼此衰榮更共之年過六十是衰時藜羮頗恨
無萊婦卉服都忘在島夷水暖河豚吹細浪露
寒秋蟹過踈籬江天好景無人畫毎要先生藉
入詩
　　太虚上人以所註定山種樹詩見寄喜而
　　賦此兼稿呈定山
四十年前從事勞老來萬首放詩豪這囬種樹
心全子若個山僧眼揔髙米送定山居寺近書
來南海與神交白蓮不結楊州社賔主依然是
逺陶
　　追次康節先生小圃逢春之作
時物紛紛共闘妍好春多在語鶯邉傍花随桞
我㝷句剰水殘山天賜年竹逕旁通沽酒市桃
花亂點釣魚舡而今我是孫思邈自古髙人方
又圎
　　悼李九淵
九韶已死徵君老我與深之事偶同此夜北風
吹白髮舊時明月對蒼松聲名還許軰流上歲
月忽消鉛槧中莫笑腐儒無厚業尊前乂手鳯
駒鴻
　　弔子陵
羊裘不返道終疑玉帛雖來事可知天下君臣
光武詔世間膾炙子陵碑故人不改狂奴態一
事堪爲百世師九鼎漢家從此有聴歌山谷老
人詩
桐江秋水來天地照見千年老鳯還太史直書
形迹外先生猶在是非間交情此去投當宁年
事何勞列從班欲向東呉問遺老江湖容有此
翁閑
先生如此亦天民髙坐桐江一水濵却到陵夷
排亂賊方知名節是忠臣白鷗自去江湖逺黄
𥿄向來道路頻徃徃見人東廡下傷心一代帝
王真
　　過康齋呉與弼先生墓
桐園三尺聘君墳猶有門人爲掃雲此日英靈
應識我斯文風氣莫如君吟殘老杜詩千首看
破伊川易㡬分未了平生端的事九原風露倍
酸辛
　　弔鄒汝愚謫石城
少年爲意儘崢嶸謫死天涯二十零舊雨不留
花縣榻秋風還閃石城旌児啼母絶家何處水
宿山居路㡬程人事毎将天不定文章何用博
虚名
江月無光江水寒角聲杳杳夜漫漫孤児歲月
𥘉離乳夫子風流儘盖棺身後豈知名可貴世
間長苦路行難鴟夷不亂當年計還得雲門枕
上看
弱女孤児哭作團歸槎渺渺倩誰看乹坤敬士
此邦伯生死交情非長官逺陌不堪竆望眼寸
膓何直百憂端欲陳薄奠無由致園橘山𬞞領
一盤
脩短榮枯分各該荒江落日爲誰哀詞林當日
人如夢唐肆今朝馬又來㓛利紛紛難入手乹
坤滚滚負多才若将禍福論天道顛沛如公豈
理㢤
　　留别諸友
無賢路自愛清風卧絳厨道人或逢人賣屨眼
中誰謂我非夫他時得遂投閑計只對青山不
著書
釣渚風長裊故絲水花含笑海鷗疑都将老子
行蔵意分付東𬈑水月知自昔盡從巢許後而
今豈異　帝堯時憑君寄語張東所更與飛雲
作後期
　　石門次林緝熈韻
與君傾盖定前言來徃青山十五年老我自知
難用世勞君相送過貪泉清言晚對江邉寺離
思秋生鳥外天留取西華一樽酒春風還擬上
江舡
孤舟昔繋飛來寺白首重來十四秋君看秋風
吹彩鷁何如老子坐青牛留情世事終何𥙷得
意雲山亦易休見說䕫龍滿朝著九重應許放
巢由
　　不寐
一飯不忘溝􁒽心白頭氷雪更相侵妻烹野菜
晨供飯児點松燈夜對琴賦拙任留司馬壁碑
成不賣退之金無端昏嫁相料理獨聴踈更到
夜深
　　次韻張東海
老去人間乆廢談青衫不改舊啚南道超形氣
元無一人與乹坤本是三何物坐中春坱北㡬
時鏡裡雪䰐鬖白沙詩語如禪語試著南安太
守叅
　　南安贈龍溪李知縣
玉枕山前逢使君西風吹破玉䑓巾手中玉斚
休辭醉鬂脚黄花别是春鳯暦流年供俯仰龍
溪他日看經綸憑君若見蒙庵老爲說于今白
髮新
　　回岐道中
回岐接水樹冥冥又是朝京一日程兩耳如聞
重譯語㡬時不見五仙城朝無兒稚歌行酒夜
有巡舡卧打更欲識覊情多少在崑崙　白
雲生
　　番陽丘先生逺示傑作二章仰仞垂愛之
　　厚感慰兼極章衰疾龍鍾無足爲故人道
　　者勉㨿來韻少布區區之忱耳倘過遼陽
　　之便假手録寄以發克恭黄門一笑幸甚
昔從
天上拜
􁂍庭一别官河㡬度氷豈有文章供史舘澷将
𫀆笏對山靈數株松菊猶三徑两棹風煙又八
溟欲冩漁翁寄廬阜眼中誰觧辨丹青
緑水青山置我曹江西遼左一神交短籬霜菊
誰供酒破屋秋風自𥙷茆愁業却歸窓下枕行
蔵更問易中爻痴児多病慈親老不向清時歎
繋𫀆
　　李憲副若虚枉顧白沙别後賦此
江門相見忘平生何處長安盖已傾素壁龍蛇
騰十丈清談賔主破三更鸎花舊領詩全好山
水𥘉經眼獨明不怕長風吹大舶使公一口吸
南𬈑
　　聴秀夫誦定山先生之作
髙格英風忽两聮故人耳順是今年誰還敢擬
三千首我也前知八百仙淡淡菊花秋滿把陶
陶松蟻日髙眠定山倘許吾扳駕突過堯夫擊
壤前
　　廬阜書舎和潘百石
半畆還叨地主㤙北來岡阜亦稱尊水揺荔子
紅當檻雨洗萆蔴緑遶門飯後一床便獨卧晡
時三􁑭喜微温何人爲借丹青手冩過書齋也
未村
一飯區區亦有㤙千秋罍洗定誰尊先生終日
卧隱几童子㡬人來掃門晴旭滿窓啼鳥亂春
寒如酒著人温江門煙景還多少獨倚寒松望
逺村
青山别様與人㤙絶勝黄金買得尊從此徃來
喬木下可人風日短籬門窓臨緑沼晴曦動爐
有丹砂伏火温莫道我無徐孺子又同廬阜又
同村
滄𬈑著艇未還恩又結廬岡土宇尊六十乃扶
居士杖㝷常不過酒人門江山儘放襟懐闊風
日頻來笑語温只欠一詩閑道破無人走告定
山村
城中借竹且蒙㤙竹在崇岡竹故尊萬里滄𬈑
都座下一條官路自江門長驅李白詩中逸不
舎尭夫酒後温笑問地官張主事病翁今日住
何村
　　程鄕學生鍾宏求社學記贈之
千里來携欠一啚東南村搆㡬糢糊人扶世敎
何妨切老向斯文自愧踈雲谷許還徽國主周
溪流到長官居秋風海上無竆意也向程郷社
學書
　四言詩
　　題畫松泉爲張别駕吉
水流石間生两松樹洗耳掛瓢無此佳處幸逢
堯舜那無巢許
　　撥悶
乆病在床展轉莫舒我欲觀化有握其樞人有
善願天必從之我病㡬時我念西馳我行趦趄
如飢思食如寒思衣動惟厥時匪亟匪徐魚躍
鳶飛乃見真機天豈不知天偶遺之吾将尤誰
我聊任之撥悶以詩
　　示湛雨
有學無學有覺無覺千金一瓠萬金一諾天命
流行真機活潑水到渠成鳶飛魚躍得山莫杖
臨濟莫喝萬化自然太虚何說繡羅一方金針
誰掇
　　示黄昊
髙明之至無物不覆反求諸身覇柄在手
　五言排律
　　月桂自白石移來
金粟𥘉分我花仙不吝人煙霞三畆宅草木百
年身影入青霄舊香傳白石新爲誰工態度夲
自惜精神翠竹旁通徑緋桃正隔津生憂児女
狎莫摘老夫嗔坐乆風囬席行遲露在巾當時
尊玉茗平地隱氷輪收歛還真性生成荷大鈞
相逢山水地一笑武陵春
　　貞節堂栢
栢下拜群孫年華栢旣尊皇風動髙盖聖澤溉
深根一事堪詩傳千年仗魯論撑空疑有力印
月自無㾗日出江門近春囬海角暄細香浮竹
院深色映籬門身謝看花塢家貧賣酒村陶然
緑隂處髙枕弄吾丸
　　景雲田蓢尾
蓑笠堪從事少年農圃情乗潮打两槳落日照
孤城山廟題詩過汀鷗代鼓驚提携新耒耜寂
寞舊棋枰挾𬒳防春冷攤書讀晩晴児曹依本
分吾道在躬耕
　　旌節亭瓦雀
瓦雀喜亭栖丹青意自迷雨餘穿麗日花底啅
香泥並語聲全碎追飛羽忽低悠悠去繒繳欵
欵戀榱題卵育非無地児群或引梯慣行書案
上漸滿井欄西不羡彫籠養真堪畫卷携由來
親白首那更避青黎狎乆如私睨喧多類滑稽
行蔵非社燕飲啄溷家鷄度嶺千囬歇排風㡬
寸躋冥鴻於汝軰滄海一涔蹄
　七言排律
　　王僉憲問一謾述
客來問我一如何碧玉髙樓夜夜歌廬阜一壼
開我酒江門八尺贈人蓑杏壇多士無顔子洛
下遺書病首科且就玉衡觀轉運那曽珠斗見
森羅古來相遇難如此無恠人間說夢多
　　南海祠下短述
虎門千頃雪翻騰中有長鯨鼓鬛行㸔弄漁舟
移白日欲抛塵土住滄𬈑江西不得誇彭蠡李
白何須醉洞庭天際有山皆古色水邉無樹不
秋聲一春桃李風吹盡萬里乹坤雨洗清畫舫
乗空書卷白晴霞映水布衣明不辭海上児童
識亦有祠前老樹精歲歲放歌來此地晚年偏
喜不簮纓
　　代䟽荅五羊諸友
白頭哭子豈堪聞信有玄穹怨不仁精爽已歸
千佛國玄纁未贈九原身求之夢後心如失病
是愁中藥不神鬂脚又添今日白庭花何異昔
年春東君此意誰分付又遣黄鸝喚向人
　古風歌行
　　聴李深之說緑護屏聖池歌
天風吹㫁雲冥冥隂崖露滴池水清牧童投竿
蛟龍怒空山白日雷霆驚好事何人觧㝷覔李
生爲我言歷歷安得徤歩上崢嶸萬里直見滄
波横更憑猛手碎嵯峨一徑宻遶青松多池旁
是我安樂窩近者青松逺滄波紅塵溷溷如吾
何
　　除夕呈家兄
去年除夕色未稿今年除夕兄巳老小弟朱顔
不如昨但說窮通無醜好山中茅屋二十年日
月逝矣如奔川兄弟五男并四女啜菽飲水同
炊煙慈母年髙白髮少二十孀居憂未了眼前
黄口那得知争覔梨栗相喧炊我年未老筋力
衰耒耜即付大頭児童牛生角禾登壠爲我且
給通家糜
　　别蒼梧席間呈謝大叅叚都閫
蒼梧城中三日雨暁坐肩輿辭两府叅西藩者
謝大夫枉與叚侯同岀祖􁔇衣搭䬃濫西席對
坐一文兼一武三人相逢豈易得一金便作華
筵主酒酣擁盖囬仙亭立馬蒼茫别容與
　　贈陳冕
南有滄𬈑水北有崑崙山我屋正在溪山間瞻
望不逺行實難白雲朝暮常漫漫桃花欲開梅
又殘問君此去何時還
　　過端溪硯坑
峽雲鎻㫁端溪水白鶴群飛峽山紫獨憐深山
老鴝鵒萬古西風吹不起安得猛士提千鈞亂
石溪邉夜搥碎
　　行路難
頴川水洗巢由耳首陽薇實夷臍腹世人不識
将謂何子獨胡爲異兹俗古來死者非一人子
胥屈子自殞身生前杯酒不肯醉何用虚譽垂
千春
　　修外海赤坭嶺墓作
赤坭岡頭封馬鬛生荆死竹無日月晚生曾孫
賤又劣仰首蒼天泪流血載鉏入山日已决北
風吹我篙櫓折悲鳴中夜聲鳴咽暁踏荒山馬
蹄熱開榛伐樹㓛務捷指揮群㒒口喋喋須臾
豁見天然穴髙下山川甚蟠結西南諸峯青不
絶東北漫漫海波貼向來淺土悲㓕裂再掘又
恐靈氣洩復以玄石置墓碣永示雲來千萬刼
人生貴賤那可必下山復作児女别
　　釣魚効張志和體
紅蕖風起白鷗飛大網攔江魚正肥㣲雨過又
斜暉村北村南買醉歸
　　秋雨書事寄黄叔仁
嶺南氣候殊中土七月𥘉竆乃無暑樹杪晝蒙
宻宻雲簷前夜滴絲絲雨忽聞海上長風生卷
入寒城翳鍾鼓東舎今晨母殮児西僯昨夜夫
埋婦人間生死不可期慟哭蒼生奈何許
　　與黄叔仁乃父題東溪卷(并引昔余大父/渭川府君居此)
(溪上與黄氏故僯也去之六/十年矣閱此卷有感而作)
春煙漠漠溪溶溶鳥鳴終朝低竹叢桃花亂落
溪水紅白首一人扶一笻醉中忘却溪西東誰
載咿啞進酒篷朝歌昔舞煩児童吾廬若在兹
溪上如此風光不譲公
　　憫雨寄叔仁
去年無雨榖不登今年雨多種欲死農夫十室
九不炊天道胡爲乃如此自從西賊來充斥一
十九年罷供億科徴不停差役多歲歲邉江民
荷戈舊債未填新債續里中今有迯亡屋安䏻
爲汝上訴天五風十雨無㓙年
　　得林憲副待用書奉寄
午枕起攀庭樹株見戴白笠送君書開緘快讀
不見字世事滚滚終何如傾盖一談未可少悵
望萬里徒區區願言保此無壊身烈火不觧燔
空虚
　　自伍光宇墓還登蓬萊絶頂
故人墳前澆我酒白日欲西回馬首磴危道險
不可躋下馬長鬚扶两肘三歩一噫五歩停引
吭岀舌肺腸鳴此時平地慮顛踣仰首十丈梯
崢嶸以手捉㒒肩以足踏崖頸躋攀欲上分寸
難又恐翻身落深阱山北鳴鵂鶹山南呌軥輈
豺虎伏莾狐狸逰天地衮衮令人愁小童魚貫
上復休絶頂始得岩巒幽開顔一望隘九州弱
水涓涓扶桑樛中覆一杯滄溟流穹然青者吾
羅浮神仙葛白俱蜉蝣湖西先生去十秋五羊
詩客徒淹留數公陳迹或可搜死者已矣吾何
憂後來諸生繼前脩努力莫倦蓬萊逰
　　有鶴寓懐先友丁彦誠邑宰
有鶴獨睨臨江樓雪衣逈映江天幽問爾莫是
蘇耽流蘇耽一去三十秋人間膏火不可留欲
徃從之嗟無由鶴聞我言九囬頭欲去不去增
綢繆四野無雲風颼颼矯翮萬里須臾周顧我
欲下非丁侯
　　題畫春草
蘭兮蘭兮翳灌莾棘刺蒲芽逓消長野竹抽稍
一千丈巨石盤雲覆仙掌鶺鴒三三兼两两鼓
翼飛鳴齊下上仰視玄穹極髙廣稊稗瓦甓皆
真賞半酣一爬誰老癢五羊城中鍾雪舫
　　荅惠菊
玉䑓山中冬酒熟玉䑓氤氲聞紫菊香㠶帶雨
來山家九尺一莖紛天葩主人持酒向花笑坐
下無花詩不妙近者撃壤歌二千菊花之音如
響泉陳村老人植菊手玉蘂金華光照牗世人
有眼不識真愛菊還他晋時人一瓢酩酊廬山
下萬乗之君不得臣
　　讀東坡年譜
坡翁春秋六十六脚債一生償不足黄州去後
惠州來無何又向儋州宿瘴雨蠻風經㡬時放
歸便􁂗毘陵木熈寜以下至元符中間老稚圍
舡哭婦女倉皇吏卒欺坡翁已􁂗䑓官獄平生
㡬冊篋中書一一旁搜付囬禄西望眉山不知
處俯仰乹坤何局促假令坡翁活百年長領詞
官稱玉局氣節文章古所難先知孰與愚公谷
丈夫當自慎出處何爾呶呶蒙毀辱
　　戯題張千戸畫松
張侯畫松人不識松不畫横惟畫直上干青霄
下盤石倒卷蒼龍二千尺神物安可留屋壁變
化虚空了無迹不然恐遭雷斧闢左手執弓右
持㦸取勝無過萬人敵侯莫畫松費筆力
　　夢匡廬
老年心折何處山昨夜夢鼔潯陽柁九天無雲
瀑布飛聲落長江震呉楚望湖亭邉延五老逺
之近之無不可欲携五老還滄𬈑一囊又借長
髯我
　　與世卿同逰崖山作
海風晝號山木折黒浪夜撼蒼厓裂有廟扵此
昭臣節吾昔大書吾腦熱天冠地屨華夷别萬
古不使綱常㓕角聲鳴鳴旗獵獵樓舡将軍過
撃楫楚客傍觀嘿無說肝腸裏有三公鐡南山
老人紅玉頰乆坐松根待明月
　　題梁先生芸閣
聖人與天夲無作六經之言天注脚百氏區區
贅疣若汗牛充棟故可削世人閗見多尚慱恨
不堆書等山岳舎東丈人號芸閣髙坐松根自
鳴鐸摳趍童子慎唯諾口授心傳爲小學孝經
論語時參錯子史平生盡拈却寄以斯名聊自
謔講下諸郎頗淳檏誰敢作嘲侮先覺讀書不
爲章句縳千卷萬卷皆糟粕野鳥晝啼山花落
舎西先生睡方著
　　題馬黙齋壁
屋後青山屏翳合簷前緑樹煙花匝主人閉門
履不納跏趺明月光遶榻客來問我笑不荅但
聞山鶯啼恰恰橙橘盈園野芳雜門外一江深
映閤四時八風誰管押煙飛霧走龍騰甲拙者
孤舟持酒榼成化十年甲午臘
　　偶得
衡山西逰何時還暫寄漁蓑水石間又恐風吹
江日殘扁舟打落蘆花湾敎児且築大雲山
　　可左言贈憲府王樂用歸瑞昌
可可可左左左費盡多少精神惹得一塲笑唾
百年不滿一瞬煩惱皆由心作若是向上軰人
逹塞一齊覷破歸來乎青山還我白雲滿座莫
思量但髙卧
　　贈左明府考績之亰
六十花封一髙要髙要得公當不小阿衡事業
世豈知天下經綸此中了百里萬里大小同語
黙出處非殊調君今考績赴天官我只弄我江
門釣
　　力疾書慈元廟碑記
北窓一榻羲皇前青燈碧玉眠三年慈元落落
吾所憐兩崖山髙青閣天崖門之水常涓涓一
碑今爲東山傳虚言不扶名敎顛乆病江湖落
日前嗚呼此意誰與言嗚呼此意誰與言
　　墜床詩
母子之愛天所維廬岡數歩扄幽扉近者夢寐
常追随墜身床下如僵尸把火來照我爲誰乆
病不死長命雛側身東靣䰟依依
　　六月十夜枕上
歲歲與年年㡬見春秋過枕前有時自放春風
顛堯夫撃壤歌千篇大醉起舞春風前碧玉不
知今㡬年望望衡山眼欲穿世卿兹來何延縁
　　枕上
江門水上廬山顛蒲團展卧羲皇前洗手一弄
琴無絃江門之水常淵淵月光雲影江吞天安
得古今名家如劉文靖荘定山題一言洞視千
古如浮煙江門水與銀河連又何必栖栖向釣
魚䑓上來打眠夫然後信性氣果江湖行蔵動
星象同符羊裘老子未化之跡可見之形以爲
曠世之賢而思齊其賢也耶
　　示諸生
江門洗足上廬山放脚一踏雲霞穿大行不加
竆亦全堯舜與我都自然大者便問躍與潜守
身當以藩籬先世間膏火來熬煎市朝名利相
喧填百年光景空留連丈夫事業何由宣昔者
緑鬢今華巔烏呼老去誰之愆
　　病中寄張廷實用杜子羙韻
碧玉丈人天性直長以語人人不識胸中一部
蓮華經江雲浩浩江泠泠時取黄鶴樓中老鐡
笛傍崖吹之江神歛袵無人聴安得張乖崖來
分與衡山一半令日在衡山爲我作粥便是當
年事業成
　　與謝天錫
先生大事乆未㐮造次千人不啓齒先生老竆
旋渦佛㓕頂驚心羅漢水麥舟遇我盖非難㓙
歲探嚢誠未易佳城許譲白牛岡借助希㣲非
我意爲我寄聲謝韓子紛紛薄俗古今然所幸
男児竆有志後山之後豈無人百丈中流看砥
柱
　　與黄叔仁題心泉
夜半汲山井山泉日日新不将泉照面白日多
飛塵飛塵亦無害莫弄桔橰頻
　　民澤自白沙館告還謁母故以歸爲望
黄雲山人風韻奇撃壌亦唱堯夫詩頃者省母
増江湄梅花雪月如見之西風千畆稲垂垂再
把葫蘆斬纏歸岀門莫作児女悲陽關三疊徒
嘘唏(黄雲乃民澤/所居之洞也)
　　贈黎申兼呈克脩梧州
蒼梧夜床廬阜冬㠶獨透夢中彩筆子須投海
上黄雲我當種短歌送子子合知無病呻吟何
足諷
　　感事示黄生叔仁
親老需甘軟家貧乏囷倉賣文應不免爲恨故
難忘揮俗黄生激辭賔子覺剛爾曹雖得罪無
愧在門墻
　　王樂用僉憲江門看病别後賦此
木葉吾衣草吾屨鳥觧唱歌花觧舞天際虹橋
萬丈髙䄂裏青蛇三尺許破㡌衝開華頂雲西
望衡山乆延佇堂堂名敎天命之六六洞天誰
是主五羊城中老法星日昨江門㸔病去
　　惠州葉從事夜忽于江門垂釣得二尾魚
　　送山厨作饌戯贈之因懐舊釣伴張主事
　　廷實
取適愛魚生取魚愛魚死所取旣不同瀕江魚
滿市何日歸來張戸曹明朝且去州從事

白沙子卷之八(終)
䟦刻白沙子
　　崍梓是書旣因呈諸吾師鶴阿髙子請校
　　焉遂顧崍曰世之梓詩文者多矣然或止
　　乎詞焉而已者也何益㢤吾欲維揚士究
　　白沙子之心以逹扵濂洛洙泗故命尓梓
　　之苟得其心者衆焉雖廢是梓可也不然
　　又増一贅疣矣嗚呼㑹吾所以欲梓之心
　　而得吾所以不欲梓之意是在二三子崍
　　曰天何言㢤四時行焉百物生焉天何言
　　㦲是故其梓也其弗梓也無加損扵白沙
　　子也而以詞焉視兹書者其自病也甚矣
　　崍敢不祗若子之訓若将終身焉扵是退
　　而䟦諸此以告吾揚同志之士是歲孟冬
　　望日江都卞崍謹䟦
