#+TITLE: 雲山集-宋-王質
#+DATE: 2016-06-11 12:24:52
#+SOURCE: github.com/kanripo/KR4d0228 master fcab4108                
　　乾隆四十年十一月十六日奉
上諭據四庫全書館總裁將所輯永樂大典散篇進呈
　朕詳加披閲内宋劉跋學易集十二巻擬請刋刻其
　中有青詞一體乃道流祈禱之章非斯文正軌前因
　題胡宿集見其有道院青詞教坊致語之類命刪去
　刋行而抄本仍存其舊今劉跋所作則因己身服藥
　交年瑣事用青詞致告尤為不經雖抄本不妨姑存
　刋刻必不可也蓋青詞跡涉異端不特周程張朱諸
　儒所不肯為即韓栁歐蘇諸大家亦正集所未見若
　韓愈之送窮文栁宗元之乞巧文此乃擬托神靈㳺
　戲翰墨不過借以喻言竝非實有其事偶一為之固
　屬無害又如時文為舉業所習自前明以來通人擅
　長者甚多然亦只可聽其另集専行不宜竝登文集
　況青詞之尤乖典則者乎再所進書内有擬請抄錄
　之王質雪山集内如論和戰守疏及上宋孝宗書諸
　篇詞㫖剴切頗當事理竞宜付之剞劂但其中亦有
　青詞一種竝當一律從刪所有此二書著交該總裁
　等重加釐定分别削存用昭評騭之允至現在纂輯
　四庫全書部帙計盈數萬所採詩文别集既多自不
　能必其通體完善或大端可取原不妨棄瑕錄瑜如
　宋穆修集有曹操帳記語多稱頌謬于是非大義在
　所必刪而全集或可錄存亦不必因此以廢彼惟當
　于提要内闡明其故使去取之義昭然諸凡相類者
　均可照此辦理該總裁等務須詳慎決擇使羣言悉
　歸雅正副朕鑑古斥邪之意
欽定四庫全書　　　　　集部四
　雪山集　　　　　　　　别集類三(宋/)
　　提要
　　　　(臣/)等謹案雪山集十六巻宋王質撰質字景
　　　　文其先鄆州人後徙興國集中毎自稱東平
　　　　或稱汶陽不忘本也登紹興三十年進士召
　　　　試館職不就御史中丞汪澈宣諭荆襄樞密
　　　　使張浚都督江淮先後辟置幕府旋入為太
　　　　學正孝宗時以上疏論事為忌者所中罷去
　　　　㑹虞允文宣撫川陜辟與偕行後入為敕令
　　　　所刪定官遷樞密院編修官出通判荆南府
　　　　改吉州皆不赴奉祠山居而卒質篤志經學
　　　　所撰詩總聞已别著録其文章氣節見重於
　　　　世亦深為宋史本傳所推惟周密齊東野語
　　　　載張説為承㫖時朝士多趨之惟質與沈瀛
　　　　相戒勿詣已而質潛往説所甫入客位瀛已
　　　　先在物議喧傳久之皆不安而去與史殊相
　　　　乖剌攷史稱虞允文以質鯁亮不囘薦為右
　　　　正言時中貴人用事多畏憚質隂沮之云云
　　　　則質非附勢求進者殆張説等懼其彈劾反
　　　　造蜚語史所謂隂沮之者正指此事密不察
　　　　而誤載也觀其初受張浚之知又以湯思退
　　　　薦為太學正而論和戰守疏中排撃二人皆
　　　　無所假借此豈放利偷合者所能為歟其集
　　　　久佚不傳僅散見永樂大典中史稱其嘗著
　　　　論五十篇言歴代君臣治亂謂之朴論今止
　　　　存漢高帝文帝五代梁末帝周世宗四篇又
　　　　質自序西征叢紀云自丁亥至庚寅得詩一
　　　　百三十有九詞五十有一記十序六銘二又
　　　　于淳熙二年作退文有六悔有六變永樂大
　　　　典所載乃總題曰雪山集無可辨别宋史藝
　　　　文志稱王景文集四十卷又别出雪山集三
　　　　巻焦竑經籍志朱彝尊經義攷則俱云四十
　　　　卷攷王阮原序稱其家以遺稿見屬乃為蒐
　　　　羅刪次釐為四十卷名曰雪山本其舊也然
　　　　則質初有小集三卷自題曰雪山迨阮編次
　　　　全集篇帙雖增而標目如故故三卷之本與
　　　　四十卷之本諸書互見也至張端義貴耳集
　　　　載其何處難忘酒詩稱所撰有雪齋集則又
　　　　刋本流傳訛山為齋耳今據永樂大典所載
　　　　分類排次共得一十六巻其詩文先後有嵗
　　　　月可稽者各加攷證附於題下雖殘缺之餘
　　　　十存四五其生平出處與文章宗㫖亦足以
　　　　見其梗概矣史稱質博通經史善屬文與九
　　　　江王阮齊名阮序是集亦稱聽其論古如讀
　　　　酈道元水經名川支川貫穿周匝無有間斷
　　　　自明以來阮義豐集尚傳而質集湮没不彰
　　　　談藝家亦罕能稱道今仰䝉
　　睿鑒取其論和戰守疏及上宋孝宗疏諸篇詞㫖
　　　　剴切頗當事理
　　特命校正剞劂以發幽光洵為千載之一遇至集
　　　　中青詞一體本非文章之正軌今欽遵
　　諭㫖概予芟除又如㑹慶節功徳疏福勝化縁疏
　　　　真如修御書門疏天申節開啓疏滿散疏水
　　　　陸修齋懺經疏及修造榜文諸篇皆語渉異
　　　　教亦併為刋削以示别裁仍恭録
　　聖訓冠諸卷首用以見表章散佚防遏竒衺之至
　　　　意焉乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
雪山集原序
紹興中阮遊成均與東平王君景文同𨽻時中齋聴其
論古如讀酈道元水經名川支川貫穿周匝無有間斷
間語世務計後成否又如孟子言歴千載日至無毫釐
差咳唾隨風皆成珠璣使讀之者如嚼蜜雪齒頰有味
其施之場屋如拾芥如破竹而為世所貴重者特其餘
事耳未足以論景文也中書舍人張公孝祥使備制舉
䇿略并論歴代君臣治亂蓋將舉焉㑹去國不果上庚
辰春景文中進士第阮以服喪乃相契闊明年金人南
侵御史中丞汪公澈宣諭荆襄又明年丞相張公浚都
督江淮又明年丞相虞公允文宣撫川陜皆致景文于
幕下樞密葉公義問薦試館職丞相湯公思退擢領學
宫丞相梁公克家處以敕局丞相陳公俊卿更以編摩
宥密府材譽赫然亦以是數致言者而景文退居其里
矣守郡者亦其學校舊怨中以流言孝宗皇帝盛明即
疑佳士不應有此而景文之冤不辯而自直阮之聞此
也以書戲之曰名果累人者哉景文答曰至人無名此
某學道不至也時已病目後忽寄詩有我疾不佳之句
而訃至葢淳熙十六年正月十九日也其家勒以遺藁
見屬乃為捜羅刪次釐為四十巻名曰雪山本其舊也
惟廬陵歐陽公序蘓子美集有曰斯文金玉也棄擲埋
沒糞土不能蝕必有收而寳之于後世者又謂子美擯
斥摧挫之時文章已自行于天下雖其怨家仇人嘗出
力擠之死地者至其文章則不能少毁而掩蔽之而后
山先生贊劉道原亦謂當道原時識與不識相隨詆之
如復仇施其逝未幾念慕歌詠恨其生之晚以為前私
而後公又曰孰屈不伸有亡有存有一其得曷較後前
噫景文得之矣孔子曰求仁而得仁又何怨慶元四年
冬十月二十日敷淺原王阮南卿序
欽定四庫全書
　雪山集卷一
　　　　　　　　　　　　　宋　王質　撰
　奏議
　　論和戰守疏(案此疏是孝宗隆興二年質為太學/正所上宋史本傳載之字句間有不)
　　(同今附注/本文下)
陛下即位以来慨然起乘時有為之志而陳康伯葉義
問汪澈在廷陛下皆不以為才於是先逐義問次逐澈
獨徘徊於康伯不遽黜逐而意終鄙之(案宋史作獨徘/徊康伯難於進)
(退陛下意/終鄙之)遂決意用史浩而浩亦不稱陛下意於是決
用張浚而浚又無成於是決用湯思退今思退專任國
政又且數月臣度其終無益於陛下夫宰相之任一不
稱則陛下之意一沮(案意宋/史作志)前日康伯持陛下以和和
不成浚持陛下以戰戰不驗浚又持陛下以守守既困
思退又持陛下以和陛下亦嘗深察和戰守之事乎李
牧之在雁門法主于守守乃所以為戰祖逖之在河南
法主于戰戰乃所以為和羊祜之在襄陽法主于和和
乃所以為守(案此上三所以/為宋史皆作有)是和戰守本殊塗而同歸
者也(案此上十二字宋史作何/至分而不使相合八字)今陛下之心志未定規
模未立或告陛下金弱且亡而吾兵甚振陛下則勃然
有勒燕然之志或告陛下吾力不足持而金人且来陛
下即委然有盟平涼之心或告陛下吾不可進金不可
入陛下又蹇然有指鴻溝之意臣今為陛下謀(案臣今/宋史作)
(使/臣)㑹三者為一天下烏有不定哉(案定宋/史作治)
　　上皇帝書(案此疏當是孝/宗乾道初所上)
臣觀陛下即位以來初欲繫單于而獻之廟社今乃坐
困于二渠帥而不能抗初欲焚庭犁漠復秦漢全盛之
幅員今乃併淮南而失之初欲驟奮雄張立乎漢武帝
唐太宗之上今乃國勢有南唐之蹙陛下試遷慮回思
則平日施設舉措為是為非為當為否至此可見富國
有捷法強兵有要術管仲吳起商鞅諸葛亮王猛略得
區區之訣皆能以嵗月取效今未暇亟言亦未能遽行
直謂虎狼不可守門戸宜速驅使去耳以彼北摧契丹
部族數十萬之衆南卻宿州七八萬之師不旬月而獲
海泗唐鄧廬夀濠楚數千里之地殆非庸人所度劉寶
郭振之流皆非其對陛下勿輕信人言謂無能為臣往
還淮南久聞邳州汴京大治舟船圖水陸兼進之舉而
東阻海北阻泗清口潁河之利不全長淮之勢不通不
敢輕出移書三四移文六七使介兩三往來重失海泗
必欲得而後和朝廷不深探其情便謂誠然倉卒委棄
既得之則水利快便自清口而下者入滿浦自潁河而
下者入洪澤我無力以捍淮隂蔽山陽退保真陽之間
彼舟船得淮河運渠之利騎兵占天長清流之勝吾真
揚之師何以能立彼徘徊展轉列堡據要而未肯深進
者冬深旱久淮水低運河涸舟船不得以迫江面雖得
真揚徒睥睨而不能徑渡去巢穴愈逺致糧餽愈艱何
益又復遣人議和迢遞往来是特延引日月以待春水
生運河深江潮應閘口通則騎兵徑驅蹙真揚之戍舟
楫隨進迫真陽之閘與我爭長江之利無糧道之憂可
以持久敝我矣完顔亮提百萬之師長江在前舟楫不
具故格于采石頓于揚州慮懲前日之失是以有今日
之為今朝廷有二幸幸其不入幸其自去彼據形勢之
地有可圗東南之理何憚而不入成師以出一㦸不頓
而坐制吾命何虞而自去朝廷若謂其本無用兵之意
特欲見脅以成和恐遷延疑誤有如臣之所料今制寇
之奇實在荆襄一自唐州擣潁昌以趨汴一自鄧州擣
汝州以趨洛往者完顔亮盡萃其徒于瀕江吳拱李道
成閔合十萬之師端坐淮漢曾不能少掣其後而成閔
倉皇奔歸赴救徒耗死者大半宿州之長驅徳順之深
入荆襄空屯數萬之旅飽食竟日終不能出汴洛之舉
以分宿州徳順之勢故彼得專志以蹙徳順併力以退
宿州今則專嚮淮南瞰江面以窺國都我又虗荆襄之
力而弗應方且強驅民丁迫守江岸舉烽于樓設礮于
竿築壘而建女墻掘濠而施釣板發坑以陷馬植樁以
礙舟其形狀可恥堂堂之國不作丈夫之規而常事小
兒之戲使敵見之愈足納侮安能示威耶侵我徳順之
將士部曲其巢穴多在河中侵我宿州之將士部曲其
巢穴多在汴宋汴洛一動闗河震驚淮南之寇回顧而
有後憂其勢必退不退則心搖迹孤擊之可以得志臣
不復引兵法陳史傳葢攻其所必救奪其所必爭此用
兵之勝䇿自完顔亮南侵淮東之師敗于瓜洲淮西之
師䘐于楊林去嵗又狼狽于宿州惟荆襄之師屢得利
士氣全軍具偹王宣之猛趙樽之審相濟所長皆可以
為善將宿州之役荆襄有掎角之令二帥鼓舞三軍踴
躍既而止之咸相顧無色今敵盛兵以疑荆襄蓋亦慮
有腹心之擣其唐鄧陳蔡之兵未必皆精揚聲十餘萬
亦未必滿數往懲汝蔡之傷有憚荆襄之意今吾荆襄
之衆不下萬人用吾全䇿乘彼憚意留三分之一以備
諸要其餘徑擣直驅設使未有大功能掣之使退而後
議和則辭令有氣而禮節有筋骨不至于厚幣遣使唾
去而弗納陛下有此竒而不發非陛下不知亦非陛下
不能臣竊料未有任事之人肯承陛下之意慮事不捷
則已有禍蓋自張浚無成廢罷朝廷皆以言兵為亂人
撤藩仆闗蕩然示之以無有而坦然交之以不疑夫是
以至此之憑陵也今日刃侵于胸火逼于膚死中求活
法當尋出竒之計而況理有必然勢有必中非妄舉輕
擲如前日之比陛下若以臣言為然則斷自宸衷勿摇
浮議行之可使制寇之竒勿投于無用之地臣非不能
縁飾巧語鋪張繁文陛下何所用此且心危情廹有所
不暇惟陛下憐其忠而赦其簡陋幸甚幸甚
　　上皇帝書(案疏中辛巳至甲申及十年無/變云云當是乾道七八年所上)
臣觀今日事勢訓兵理財先為富強以待天下有變敵
國有釁則乘機從事于中原此今日恢復之定規也天
下未有變吾能激之使變生敵國未有釁吾能撓之使
釁作使就吾之機以行吾之志此今日規恢之竒謀也
弋者取禽獵者取獸方其栖深林伏豐草偶然自墮網
羅而後取之非弋獵之妙也動之使飛而觸吾之羅擾
之使逸而觸吾之網網羅在此若有所不可已而必陷
其中此弋獵之妙也自岐亮殞亡葛襃自立(案金史本/紀不著廢)
(帝亮初封岐王亦不著世宗雍初名襃而宋史于紹興/十九年書金岐王亮弑其主亶自立三十一年書金人)
(立其東京留守葛王襃為皇帝與此所稱合蓋/據當時傳告之文非本國習稱故金史畧之)其守國
蓋亦得䇿然豈可以其得䇿而遂絶念忘懷以為終不
可圖也要當使其不得已而必捨得䇿就失䇿彼雖明
知而無可奈何必當出此臣所謂使彼就吾之機者英
雄圖天下之妙訣也與陛下言恢復者衆矣亦有及此
者乎正隆之末中原本不欲南向岐亮以勢劫之未至
汴而軍已離未渡淮而盜已作未抵江而中原大亂數
年而後定此覆車之鑒也葛襃鑒岐亮之敗其勢不得
不歸于和方陛下堅持不和之論為葛襃者亦罔知攸
濟其初欲棄河南啗我以為和其臣力言岐亮之死軍
勢甚危我不能襲而止陳蔡之陷汴洛大震我不能進
而退隴右之失闗中欲傾我不能取而歸以此三者卜
天意之不與我苦勸葛襃勿棄河南已而削臣禮損嵗
幣欲就我以為和而陛下難于棄要害之地固執如初
已而大臣異議竝邊撤兵則乘間進師遂脅我以為和
而陛下權宜從之葛襃謀和之序有三勢未安則欲啗
我以為和勢稍立則就我以為和勢既振則脅我以為
和于是僅乃得成自辛巳至甲申何其欲和之堅謀和
之艱也葛襃之被衮服冕其初未敢僥倖久長也至是
東南既和中原漸定而其國始可保矣葛襃初年金人
已有亡徴其能存立漸致康强者和之效也成之既艱
保之必力苟失和則必用兵用兵則中原之人又復如
前而岐亮之患亦將襲後此葛襃之所甚懼也夫中原
之與金人其不相安久矣靖康建炎之際宇宙橫潰生
靈駭散莫知性命之所寄金人得以巻蕩而平吞之然
而立偽齊而復廢還河南而復取徘徊展轉欲奄中原
而未決欲棄中原而又惜之既見東南之僅欲自全而
不能為害也中原久困蹂踐無所歸依其勢已折而不
支于是決混一之計大徙五國之衆雜居中原不從令
者蕩盡城邑誅及種族中原百姓既不能抗而又無所
望于東南力盡勢窮而始定此彼之善觀天下情勢而
疾徐操縱不失其節以是能成其强然號為相屬而實
未嘗相安天意留此與我若將以待恢復者也岐亮好
勝自任以為中原之人食我水土為我臣僕者數十年
無有不從而不知中原之人非相服之真心特以風恬
浪静難以施其鼉作鯨吞也風濤忽起足以鼓躍而簸
掉則平時蓄憾之心至此得以逞矣岐亮之還師未嘗
為我所得而多為中原百姓所殲闗中隴右山東河南
州縣之稍復未嘗為我所下而皆為中原百姓所獻岐
亮一動而中原之釁作為吾之利也如此為彼之害者
如此葛襃因岐亮之變覺中原之心故其謀欲靜以安
之中原安則其國安其國安則其身安臣知葛襃永不
敢離燕地永不敢興南師何者其身所以得此位因前
人之舉此事也我又為之則我身烏知其不為亮他人
烏知其不效我也葛襃明見此理堅守此説故十年而
中原無變葛襃之説終不移則中原之變終不作中原
之變終不作則金人之勢終不傾不知我將坐待以至
何時也近者誰為葛襃之謀寛誘中原之衆吾淮南遷
徙之民稍復還歸或者以是為憂而臣益以窺見葛襃
之心可以行吾之謀也蓋彼務為銷變而吾當激之使
變生彼務為省釁而吾當撓之使釁作陛下既了然見
天下之勢則當斷然隨勢而施謀儻移乘輿進幸建康
則中原必讙傳親征彼不得不簽刷調發以為之備則
木末之風漸起江心之浪隨生中原之情固已洶洶而
不靖岌岌而不寧將漸逞前日正隆之態岐亮以斷然
不移之決持熾然不可嚮之威方其簽發固已不肯盡
從觀葛襃之庸豈可以比岐亮之果鋭人不肯盡從亮
則不肯盡從襃也必矣不肯盡從則其間必有強黠好
爭踴躍思動者出而為抗此天下有變之端也間遣一
使者復請園陵其勢決不肯從不從則備我益急備我
益急則中原益騷又間遣一使者求減嵗幣其勢亦決
不肯從不從則備我愈盛備我愈盛則中原愈擾或者
以為鷙鳥將擊而匿形苟欲圖人不當驚使為備此未
可與權也吾之警使為備者乃欲激之使變生而撓之
使釁作彼不如此則無以動中原中原動則彼覆亡之
萌而吾恢復之資如此一兩年之間可以漸致中原之
鬨坐成敵國之亂而吾厲兵秣馬揚欲進之聲而未動
飛符走檄作欲往之勢而未行中原一擾則不能遽止
寖久而寖多寖廣而寖熾彼方分刃以支中原未暇全
刃以及東南也中原室内之患東南門外之憂彼將孰
先則吾雖産其禍而未即受其敵其初隂攪之而未明
犯之及其成敗之未決去住之未定分道整軍而前收
中原之豪族以為吾爪牙據中原之沃壤以為吾囊槖
立契丹之主使率契丹之衆歸其故部還為契丹立渤
海之主使率渤海之衆歸其故部還為渤海諸國之在
中原者各隨其主而返其故部則女真亦不能獨立于
中原今人徒見其外龐然以大而不知其中枵然以空
女真之衆曾不當奚契丹渤海韎􁨍等諸國十之一五
國之衆又不當河南山東河朔闗隴等諸道百之一措
女真于五國之間固已甚微措五國于中原之内蓋益
甚𦕈今吾與中原相合而為一則五國不得不散而去
女真不得不迸而歸苟其不然則亦自相魚肉決不能
相守不貳以與我竝爭于中原也五姓之亂劉氏為匈
奴而羯滅之石氏為羯而冉閔滅之鮮卑又滅之慕容
氏為鮮卑而氐滅之復興而晉又滅之苻氏為氐而羌
滅之復興而羌又滅之姚氏為羌而晉滅之金人殘滅
諸國蹂躪中原假合而為一家凡今相處者非其不共
戴天之讎則其不反兵之讎也故不獨中原與金人不
相安而諸國亦與金人不相安也金人常蓄土摧瓦解
之勢于其腹心而吾不思所以謀之亦可謂偷安苟活
之計矣使偷而可安苟而可活如是而能久猶云可也
太祖太宗相與議汴洛之都太宗以遷為難則決䇿居
汴太祖歎曰不及百年東南之力竭矣未五六十年而
東南己以病告蓋重兵宿于京師而供給仰于東南京
師之備愈滋則東南之力愈負重今以東南為國西自
興梁東至吳越羅兵為守已過承平之大半而未止也
不獨養兵而所以為國之具其取諸東南者又倍重于
承平之時今將五十年矣其力日削一日嵗朘一嵗蘇
綽之在魏也以國用不足重為征稅之法既而歎曰今
所為正如張弓非平世法也後之君子誰能弛之東南
立國之初一時張弓之法至今不弛而更急者多矣近
世趙開為鹽酒之法以贍蜀師將死言曰若因循不恢
復蜀將大困而我為禍首也此與蘓綽之意無異今張
弓之法不弛而更加急恐非可以持久也大抵東南本
非久立國之地民力盡則國從之漢自靈帝以後而南
北分在南為孫氏晉自愍帝以後而南北分在南猶為
司馬氏已而為劉氏為兩蕭氏為陳氏唐自昭宗以後
而南北分在南為楊氏已而為李氏其間擁虗器徒有
名號者居多亦可謂國非其國也故在今日不得不注
意中原以紓東南廹切之勢以圗宗社堅長之䇿西晉
凡五十二年武帝麤安者二十餘年而惠帝懷愍極亂
者三十餘年至元帝中興而中原已無情于司馬氏矣
何者相恩之日少相毒之日多也故晉人恢復為難然
桓温至灞上劉裕入長安中原猶有戀戀之情所謂長
安十陵是公家墳墓咸陽宫殿是公家室宅舍此何之
是時闗中相繼為苻姚割據將八十年與劉裕初漠然
也而苦邀其留痛恨其返蓋慮北有拓跋西有赫連也
我自太祖造邦徳澤洽于中原者二百年今相離雖漸
久而其情未冺也為我毁族為我殺身者不可勝數而
終不悔豈可使之帖然受制于人而無所泄其憤闊然
相疎于我而無所効其情哉紹興隆興屢欲恢復而不
就蓋謀國大臣握兵諸將之過而非中原之難下也中
原難下當在他時日愈久而情愈衰則相視如路人甚
則相疾如仇讎此則中原難下之時也宣和取燕山契
丹曰南人只道燕雲是我故地不道屬我已二百餘年
能無許久君臣之情今日但當死鬭故涿易二州之外
其餘皆恝然也他時中原固應有此氣象有此氣象則
難圗矣政不惟氣象難圗且恐當有草萊豪傑起而收
之今日雖有豪傑亦未能收何者人情未忘我也人情
未忘則知有我不知有他從我則能行捨我則不能立
故豪傑睥睨而不敢輕發必待我而後可動雖使有赤
眉王郎亦必託漢為名託漢為名則借漢為重是其權
已在漢則終當歸漢何者偽不敵真也今陛下握金人
興亡之權制豪傑從違之命而或者謂恢復為難陛下
過聴而未決則是未嘗有以的然可指之形判然不可
易之理而告陛下者也臣謂今日有事于中原以十分
為率而計之六分用中原攻金人一分用諸國攻金人
三分用東南攻金人若十分盡仰東南此晉宋所以多
無成也宋文帝謂佛貍曰河南舊是我地今當修復不
干河北不知中原已無情于司馬氏而安得有情于劉
氏也故檀道濟王𤣥謨之力易窮佛貍之勢難遏蓋專
取力于東南而無所借助于中原此元嘉所以再舉而
再屈非今日事勢之比也今日事勢大略與東漢相同
西漢自髙祖以至平帝二百年而奪于王氏十五年光
隂未逺風聲相聞故人情思漢為深光武起于中原其
勢為便陛下興于東南其勢為不甚便然光武極其力
堅其志而期于必成陛下容有所疑容有所憚者必有
一擲之語孤注之言以動搖陛下之心而不知天下有
全䇿如臣之謀也光武至不樂兵嘗言每一發兵頭須
為白闗東初旱不堪兵間之積苦且欲置隗囂公孫述
二子于度外然終不能自已者慮後患之難圖也況陛
下守東南難久立之地對女真不並存之敵未易可以
安枕髙卧置此于度外以隗季孟公孫子陽待之也夫
天下之勢至此不變則不解氣候煩蒸非疾雷迅雨則
鬱滯之氣不散清明之氣不回當是之時惟英主能與
世為雷雨陛下真英主也可惜蹉跎玩時將老陛下之
齒髮迤邐遺患將殃陛下之子孫凡今所患兵之未精
財之未裕陛下試令臣熟數于前然後知兵非難精財
非難裕臣雖無似自度與陛下辦此而不難陛下誠能
變風俗銷朋黨使淫辭詖行者舉不得作則出而與陛
下同心圗事協力濟功者將患其多不患其少臣雖不
才誠自信與陛下辦此而不難臣非敢自謂能也陛下
有英主之髙資一借箸可以轉移天下之安危一躡足
可以鈴制英豪之死生故臣敢謂與陛下畫䇿與陛下
任事足以取效而無難恃陛下之為英主也惟陛下圗
之
　
　
　
　
　
　雪山集巻一
欽定四庫全書
　雪山集卷二
　　　　　　　　　　　　　宋　王質　撰
　奏議
　　論廟謀疏
一曰浮言勿搖臣嘗論之夫人之為國利之不能不喜
害之不能不懼惟其當利害之際喜而不示其喜之之
形懼而不露其懼之之迹故其虗實不可得而窺而淺
深不可得而測何者慮之素定故不搖養之素厚故不
驚彼其輕喜而驟懼者皆慮之不定養之不厚故倉卒
迫懼之中利得以怵而動害得以脅而遷嗟夫天下之
變生于有間而可入善為國者深蔵其喜懼之端補綻
縫隙以自秘其肺腑使人探之而莫能抵其淵叩之而
莫能揣其鑰窮搜曲覽而莫能得其要領當是之時雖
有強鄰悍敵亦且逡巡退縮而不敢措意于我臣觀自
古謀人之國既先誘之以利又喝之以害所以尋其間
也或者不能閉其尋之之路而開其入之之門喜懼之
情洋溢于内表著于外故墮其計而不知此何異摶人
而授之以手足盜在門而自啓其鍵也其亦可謂大惑
矣蓋昔者秦人欲以十五城而易趙璧趙人雖吝于予
璧而喜于得城璧既入而城不割則倉皇攜璧以歸夫
秦人以虎狼之心欲盡吞諸侯而宰天下其志豈在璧
也而藉以試趙趙人信之則秦人固已得其肺腑矣是
以暴驁陵劫至于加兵而不忌蓋知其無能為也楚子
伐宋不服令其師曰築室反耕楚烏能築室反耕也哉
何者越千里以伐人而強晉蠢蠢然又有欲動之勢形
孤而心搖必不能久矣而華元不得其情震悼惴慄奔
走求盟若不可以終日此其勢不得不折而歸楚是二
國者其初未嘗有致弱之形而不能自窒其間近者傳
北朝欲歸河南之地臣聞之士大夫以為朝廷至于動
色相慶已而聞北朝欲遷汴京之都臣聞之士大夫以
為朝廷錯愕而莫知所為夫河南之歸汴京之遷此不
待智者而得其是非矣何者古之棄地有三或不能有
而棄或無所得而棄或交相易而棄此三者今北朝皆
無焉臣固知河南之不歸也然而此言之所以出者臣
恐北朝之謀以利誘我而試其喜不喜也古之遷都有
三或以兵火殘敝而遷或以鄰敵窺伺而遷或以形勢
廹隘而遷此三者今北朝皆無焉臣固知汴京之不遷
也然而此言之所以出者臣恐北朝之謀以害喝我而
試其懼不懼也此正當今窒間之時而喜懼之形烏可
輕出哉臣讀東晉謝安傳而詳觀之處利害之際至于
苻堅之寇而不為懼謝元之勝而不為喜(案謝元之元/宋時避廟諱)
(所/改)未嘗不咨嗟嘆息以為後世君子之莫及而推原其
故則蓋本于慮之素定而養之素厚是以利不能誘害
不能喝夫天下之事縁飾之則以文雅而鎮壓之則以
器局就二者而輕重之寧不足于文雅而器局之君子
天下國家不可一日無也
二曰小利勿動臣嘗論之曰靜而觀利害之變揣其輕
重量其多寡而擇其害輕利重害寡利多者為之雖間
有所拂于世俗然固當有所勿恤何者天下之利害紛
綸反覆于冥漠之中搏之而不可執其形尋之而不可
究其端然輕重自有定勢而多寡自有定量甚不難知
也今夫以銖兩鈞石而視衡則銖不若兩兩不若鈞鈞
不若石以龠合升斗斛而觀量則龠不若合合不若升
升不若斗斗不若斛善處利害者如衡之于銖兩鈞石
量之于龠合升斗斛深明于毫忽之間曲辨于勺撮之
際惟夫世之君子心不平而氣不定高則為名所眩下
則為利所怵是以輕重之定勢多寡之定量舉惶惑顛
倒而莫知晁錯之削七國朱异之納侯景楊國忠之服
安南昔以為利一而害百者利一而害百雖童子亦有
所避而不為執天下之柄而不若童子之識亦可謂大
拙矣臣嘗嘆伏㑹昌宰相李徳裕之善處事以為非庸
材常智所可及烏介可汗飢不能振退渾党項請以部
落擊之因天徳軍使田牟以為言徳裕曰不可沙陀退
渾不可恃也見利則進遇敵則走誰肯為用耶天徳兵
素弱以一城與勁敵角必敗黠戛斯来言攻安西北庭
武宗欲求其地徳裕曰不可安西距京師七千里北庭
五千里異時河隴為我郡縣故能緩急調運河隴既入
吐蕃則何所興發何道餽輓縱得無用嗟夫有誅敵之
便而不進有得地之勢而不取此庸材常智之所謂失
機者也而徳裕所以揣輕重者甚明而量多寡者甚精
以為誅敵而生釁則不如勿誅得地而耗財則不如勿
得故他人以為可徳裕以為不可而今之謀利害者不
然近者括沙田籍銅器此其為利亦末矣臣聞之士大
夫沙田之數租以石計錢以緡計殆不過十數萬而淮
浙西之民咨嗟憤恨有甚不堪者舉天下之銅器而付
之爐冶或者以為風餐土食之餘薪烹火化之後頗不
利于鑄錢而生民器用一掃而空之此二者皆以豪髮
之利而召天下之怨豈非謀利害者不揣輕重不量多
寡之過與臣聞天下之人誰能皆有以順適其意苟使
吾事舉而有功功成而有利則雖朝謗夕誹固有不必
問者今之所圗者百分之勞曾未有一分之獲而天下
已紛紜議論而不可禁臣竊以為善計利害者不為也
　　論舉能疏
一曰寛大臣夫所謂寛大臣者何也臣嘗論之曰古之
大臣其操心也不危其臨事也不忌是以優游閒散而
能有所建立夫使大臣而下比小吏瑟縮踧踖常若有
所掣其肘而履其足者左顧右盼惟恐他人得以短長
是非而議其後坐于廟堂凛然燕之巢幕也當是之時
惟夫無能不才慕恩寵保爵位之人然後能靦顔安據
乎其上而竒傑大度之士以有為之才而束之小吏之
律則亦褰裳而去有所不顧者故夫天子之于大臣使
其施為措置不盡拘于繩墨規矩之内間有所斡旋提
挈以讋天下之情夫既為天子之大臣則當開胸露臆
以與天子共推無疑之心不可為曲亷細謹以自免于
衆人之議而僥倖于久安而不奪夫曲亷細謹非所以
為大臣體也其賢不過為張禹孔光而不肖者乃至于
蘓循趙渉夫其開胸露臆而無所疑其上者遂為伊尹
周公而下亦不失為杜黄裳李徳裕天下徒見夫王莽
楊堅之流盜權而取國以謂凡為大臣者舉不可以有
所為而不知王莽楊堅之流固不世世有也如是則拱
手卷舌而已矣蓋昔者堯舜之咨四岳曰孰能乂水也
四岳曰鯀可曰孰能㢲朕位也四岳曰舜可夫鯀之方
命圮族雖堯舜亦度其不可用而四岳乃以甚不肖之
人而猥充至重之責自今視之必曰是誤國也舉天下
而予人豈細事哉而四岳遽以在下匹夫而上居天子
之正位自今觀之必曰是非所當言也蓋古之君臣相
與忘機于形迹之外小過不責大言不怒然後能濟天
下之功今之大臣何其甚謹也平日之論薦者才氣雄
渾足以任重而道逺者何人也議論慷慨足以籌安而
慮危者何人也幹局明練足以剸繁而解紛者何人也
以臣觀之非雕章繪句而取科第則守已畏事而省過
失者也夫雕章繪句而取科第君子謂之陋儒守已畏
事而省過失君子謂之庸夫非天子大臣所宜論薦也
然此二流者雖不足以立事亦不足以累人大臣論薦
而出此無乃取其不足以累人而不恤其不足以立事
歟懼馬之奔蹶而求其無奔蹶者可矣取偶馬乘之曰
吾懼其奔蹶也不亦太過矣乎臣非敢妄詆大臣之論
薦也然慮其操心太危臨事太忌而偶馬得至乎其間
也欲使大臣操心不危臨事不忌則莫若陛下少寛假
之略其小失而責之以大綱使大臣稍稍釋去負背之
芒刺從容伴奐措意于法律之外而專搜天下英偉豪
傑之才必不敢徒為論薦以虗文而塞上意臣愚以謂
小有所肆者乃大有所畏也
二曰制私情夫所謂制私情者何也臣嘗論之曰古者
才則進不才則退舉天下之才而其進退舉不出于此
兩者而今進退才與不才俱無預乎其間古者士大夫
皆涵養醖釀于學校之中司徒之所謂選士則士之秀
者也學之所謂進士則造士之秀者也司馬之所謂辨
論官材則又進士之賢者也天下之士萃而奔走于天
子之爵禄惟其秀且賢者得之秀者異于人賢者過于
人之謂也至于東寄而西棘則皆恬于為惡而不變者
也夫是之謂有才者進不才者退自後世才與不才混
并為一而所謂進退者惟其有力無力而已有力者不
患其不才而無力者雖有才而不濟是故爵禄之公器
而集乎權勢之私門此其勢然也蓋制私者不強其勢
而反之正而使平其勢而不趨乎偏故祖宗所為舉薦
之格者所以均天下進退之勢也今之法大略自廸功
推而上之必三削而後遷謂之闗陞自從政推而上之
必五削而後遷謂之改官而其上所當舉薦之人以章
計之嵗有定數以人計之嵗有定員如是而後有力者
有所格而不得騁而無力者亦得以馴致而序進臣故
曰祖宗所以均天下進退之勢也自今觀之進退之勢
初未嘗均非法之有弊也法為人所勝也非人之能勝
法也人為情所勝也凡人之情有所畏則有所廹有所
愛則有所牽迫者牽者交勝則天下之公法徇于一人
之情有不得不然者今夫某人操某人之書而謁于某
人此必有所挟也挟之愈重則應之愈速謂之應副其
求者又如執劵之取償其應之也如取諸懐而予之也
有某章而不敢用有某人而不敢舉曰後將無以應權
勢之請也謂之準備寜忍而不發以俟夫急而應也某
人禱某人而求薦某人則某人亦禱某人而求薦某人
謂之换易内有不酬從而為辭曰某人債未償也或委
某人而治某事則先令之曰某事集則以某章薦或以
某人營某物則隂囑之曰某物至則以某章薦謂之酬
勞有不如其所欲不特不薦而已又加以罪焉夫是四
弊者舉内外流之失也臣嘗謂應副之弊凖備之弊是
生于畏而有所廹换易之弊酬勞之弊是生于愛而有
所牽臣愚欲望陛下明諭當薦舉之人舉某人則列其
實曰臣以某事而舉某人也既以名聞則京秩而上付
之給舍京秩而下付之都司是其所以然而駮其所以
不然既定則付之御史以按其姦此其事雖繁然可以
制人畏愛之私情庶幾有所憚而不至于大縱今某之
論曰是無益也植藩籬固扃鑰雖未足以禦盜不猶愈
于撤藩籬而啓扃鑰以聴其自至者哉是謂之無益不
可也
　　論馭臣疏
一曰勿窮恩臣嘗論之聖人之服天下惟其我無望于
人而人不能無望于我夫是以能鼔舞天下才俊豪傑
之士至于奔走勞苦終其身而不厭夫天下之才㑓豪
傑所謂奔走勞苦終其身而不厭者何也有所深慕而
不可以遽取有可得之方而無必得之理欲進則有所
格欲退則有所不忍捨聖人黙藏其顧盼顰笑而天下
爭先為役而聖人漠然終未嘗有所求于天下夫使天
下才㑓豪傑之士稍有所長則挟其所習以邀其上軒
然自以為天子不可一日無我也而天子惟其欲之為
徇慊然亦自以為天下不可以一日而無斯人也天子
以為天下不可以一日而無斯人則斯人亦以為天子
不可以一日而無我夫如是則黄帝堯舜不能以號召
天下嗟夫天下誠不可無才㑓豪傑之士也而不可使
之失機故聖人駕馭才俊豪傑之士亷于用恩而信于
用法大抵以為我之所頼于爾者輕而爾之所托于我
者重我可以無爾而爾不可以無我然後聖人之所以
憑藉而倚仗者甚重而不輕也是之謂機昔者漢高帝
崛起于匹夫之㣲而與秦楚爭天下所藉以為心膂爪
牙者惟二三豪傑是頼然高帝銖分寸量未嘗有以大
慰其心下某城則得某邑破某敵則錫某爵否則終嵗
不遷至于以一齊而授韓信猶靳靳而不肯予彼髙帝
非有所嗇以為我之官爵有時而窮土地有時而盡也
要使有時而窮者常若無窮有時而盡者常若無盡使
夫豪傑之士相與回旋曲折于無窮盡之中而莫自知
此固高帝之所以為善將將者也唐明皇寵一安禄山
自營州都督十遷而至宰相自平盧一軍五增而兼三
道之兵禄山之才未盡而爵禄已窮矣臣聞之習鷹者
搏擊之權在鷹而飲食之權在人故鷹之于人常不惜
其搏擊之力以易其飲食之資而人之于鷹常重惜其
飲食之資以邀其搏擊之力而後能用鷹有淺丈夫者
惴惴然惟恐其不可使也則雉兔雞鼠日陳于前其不
颺去者鮮矣尚安能為我盡力于搏擊哉明皇之于禄
山是養鷹而飽者也臣嘗論禄山逆計萌于天寶之中
年然而隠忍涵養以爵禄之窮而後發是故役使天下
豪傑之士必使彼之才有盡而我之爵禄不可窮今之
為大將平居無事為天子統㑹士卒而已非有攻城掠
地之功汗馬之勞也然而無故而進某階加某職夫今
之為大將者類非小官也馴致不已不數月可以極人
臣之位昔者曹彬克江南太祖皇帝惜一莭度使不與
拳拳留之以待巴蜀之平狄青交廣逐儂智髙議者欲
寵以樞密使獨宰相龐籍以為西北猶未平後有大功
何以賞之蓋其深謀逺慮以為寧使之常有所不足而
不可使之自安于有餘今無故而窮之何也且天下未
嘗無緩急也窮之于無事之時則何以使之于有事之
際乎臣懼其才未盡而爵禄先窮也
二曰勿開隙臣嘗論之天下之患其開也有隙其成也
有形方其開也棲之則墜轉之則散稍縱而弛則復合
往来翕忽𦕈𦕈綿綿使人可以疑可以欺夫是之謂隙
及其成也掩于東而生于西抑于内而振于外極力而
攻之力愈窮而患愈熾夫是之謂形天下之患惟不可
使至于形成天下之患而至于形成雖有敏者不可以
措手嗟夫世之君子其所以待天下之變盡矣而惟其
杜隙者甚難彼其智非不足以知也而知之以為無足
憂何者見其㣲而不察其著見其小而不極其大見其
所出而不推原其所窮夫三者是拱手而待變也蓋臣
思之荷堅之寵鮮卑李林甫之任邊將僕固懷恩之裂
河北杜元頴崔植之縱朱克融皆熟視其隙而不為彌
縫補苴以塞其變近者至于陷國忘身而逺者至于遺
害數百年而不息臣嘗宻察天下之患其狀如長江大
河方其激然若有所洩而不能潰凝然若有所鬱而不
得發回旋曲折隂蓄其怒于其心而朝搜暮求以尋其
馳騁奔衝之路于此之時而不為之髙其隄防以殺其
暴導其支派以洩其潰其勢必咆哮騰踴蕩然而四出
壤城郭包陵谷而不可治然天下之人不能曲盡水之
情狀狎其安流而忽其無事以為無足畏者則是引水
而横流于天下也臣觀漢唐之季皆由宦官斲喪其國
内脅人主戕公卿外招姦雄連盜賊至于舉天下鬨然
而起縱横奔突天下卒至亂而不可制蓋其慘如此臣
嘗細究其源則似甚㣲蓋自竇憲兄弟竊威弄權而鄭
衆于是有功故臣以為漢之宦官其隙開于鄭衆其形
成于孫程曹騰而極于曹節王甫自安南林邑之擾而
楊思勉于是有功故臣以為唐之宦官其隙開于楊思
勉其形成于李輔國仇士良國家宣和之末紹興之初
因宦官而召亂者再而至于今亦少損矣平居廣殖貨
財縱享娛樂窮極滋味此近習之常態固無足怪者臣
獨慮其爭引朝士以為門人此其漸則不可以不制且
民間之論以為某人之進某人主之臣非舉以為信也
而熟察其迹則不為無證何者天子之密㫖或洩而外
傳而人臣之私情或不旋踵而疾應非此曹而誰為也
嗟夫天下之事有聚必有散有所甚昵則必有所甚踈
唐自開元之間髙力士引宇文融楊國忠韋堅王鉷而
南北司合而為一自永泰以後元載殺魚朝恩而南北
司判而為二其合也則南司藉北司以成姦其判也則
南司因北司以成釁此其勢之相激有不得不然者今
日勿使合而為一則異時不至于判而為二此陛下不
可不留意也
　
　
　雪山集巻二
欽定四庫全書
　雪山集巻三
　　　　　　　　　　　　宋　王質　撰
　奏議
　　論固本疏
一日重淮夫所謂重淮者何臣嘗論之曰有三鎮然後
能守河有兩淮然後能守江江之恃兩淮如河之恃三
鎮皆所以藩籬其外而扄鐍于内自渡江以来強鄰悍
敵相與隔藩牆而分爾汝蓋無嵗而不有疆場之警然
建康未嘗聆西北金革之聲而長江未嘗染西北戎馬
之氣雖苻堅傾天下之鋒而盡鋭于一擲卒阻于淝水
而止宋文帝與佛貍相抗彼佛貍之師非脃敵矣衝蕩
飄忽一旦而臨𤓰歩遂與建康相望然逡廵退避若不
可以終日故臣以為晉之所以能保江左者以兩淮有
以當其前佛貍之所以不能越瓜步者以兩淮有以邀
其後國家渡江之初跡未著而心未安是故有兩淮而
不能守和親之後誓已定而約已明是故有兩淮而不
敢守然不能蔽淮終不可蔽江今沿江之屯有四一軍
駐鄂州一軍駐池州一軍駐建康一軍駐鎮江平居無
事形聯氣接可以當衝要而塞孔道一旦有急上下數
千里聚之則不徧散之則不多故臣以為蔽江莫先于
蔽淮非以為淮之果可以蔽江也綴之于前而待之于
後則守之也固而應之也閒蓋軍旅之中一夫被重鎧
一夫被單鎧被重鎧者一鎧洞則一鎧存而被單鎧者
一鎧洞則肌膚切矣然而今日之計有蔽江之實而無
蔽江之名有蔽江之實則我得利無蔽江之名則彼不
驚此不可以不熟講也今兩浙州郡之卒亡者不捕而
在者無幾是故有其籍而無其名所以供官吏衛府庫
遞郵傳者舉不能備數如是則莫若以給役之名而增
州郡之卒小州五百人大州倍之今之兩淮地曠人稀
而郡縣孤弱是以有冒禁通茶之商出沒乎其間發源
于江西而波流于江北蓋嘗震動郡縣力不能制如是
則莫如以禦盜之名而增廵檢之土兵尉司之弓手小
寨土兵二百人大寨倍之小縣之弓手百人大縣倍之
一路有幾州一州有幾縣一縣有幾寨誠能皆勇鋭悍
敏之夫屬之以戈矛弓矢之法而示之以坐作進退之
節誘之以賞懲之以罰不出五年則精兵可以所在而
有此可謂我得其利而彼不驚者也陛下若以臣之言
為然則密諭兩淮之計臣可以損其餽軍之數而留之
以為養土兵之資則兩淮不為無用而緩急可以綴敵
長江不為無助而倉卒得以為備蓋天下之事不可使
庸夫處之庸夫處之則坐安而待釁不可使褊夫處之
褊夫處之則張皇而生變惟夫緩不為庸急不為褊然
後能收冥冥之功是臣之䇿也
二曰重蜀夫所謂重蜀者何臣嘗論之蜀之常勢非盜
賊竊發蠻夷侵擾之為可憂而將帥專制之為可畏自
古蜀之盜賊惟公孫述李雄崛起于閭閻草野之中猖
狂僭竊以干正朔蓋其適逢大亂之世自李寳張忠之
敗羅尚之死而朝廷不復有一戈一㦸入劔閣縱横飄
忽聴其所往而莫之限故此二人者前無所忌後無所
顧得以坐成割據之勢其餘如漢之馬相趙祇晉之譙
縱本朝之王均李順皆不旋踵而撲滅唐自天寶以後
蜀嵗被南詔之擾蓋嘗一至成都而不能居又嘗再犯
而不能入然卒以奔敗而逺遁故臣以為盜賊竊發蠻
夷侵擾不為蜀憂何者主客之勢然也今夫蜀地險阻
而離隔其人柔忍而樸厚惟其地險阻而離隔雖有盜
賊卒起于其間而首尾肘腋不能以相應故其心搖蠻
夷無故而深入則斷續先後不能以相入故其勢孤心
搖者易散勢孤者難立可以為一時之擾而不可為久
逺之患至于柔忍樸厚之人呼之則来招之則應有姦
雄桀勇之夫而專制乎其上浸淫漸漬久而必至于為
害故唐之崔寧韋臯皆積屢嵗之久遂擁兵擅利以抗
朝廷梁之王建後唐之孟知祥亦皆先恢拓其腹心而
長養其羽翼一旦反目而從容談笑坐得數千里之地
小而為崔韋大而為王孟久而制蜀未有不然者此臣
之所以為今日之慮也今之制蜀者其初始有一時之
功栽培涵養而遂有不可㧞之勢兄弟之相承支黨之
相聯吏之奉承其風旨民之習熟其名字也蓋已久矣
夫平居無事彼猶肯以虗名奉我我得以虗名役彼彼
不幸有搖足之變則虗名有不可施而實禍將生蓋臣
以為杜鴻漸擇其所畏假之以兵而布之列郡以扼其
勢而制其姦安重誨納京師之兵扼蜀之腹心以幸其
有所憚而不敢動而不知圉虎豹于一閑跳蹌奮囓乃
所以趣其鬭擬刃于人胷手足不疾應者未之有也鴻
漸之䇿是圉虎豹于一閑而重誨之䇿則擬刃于其胷
也故二䇿之在今日皆有所不可行何者將以銷變而
反以生變非朝廷之利也臣愚以為鎮靜而不驚寛緩
而不迫久逺而有利者莫若厚恤二川之民于常賦之
外時有所蠲除其征需于常傭之外時有所寛簡其力
役間遣使者發徳音下明詔丁寧委曲為之訓辭而深
䘏其疾苦蓋朝廷之待巴蜀必有以大過于江淮閩浙
湖廣之民而後有以大慰巴蜀之心使其常有不能忘
朝廷之心則緩急之際斯有不忍負朝廷之意夫如是
則將帥能有兵而不能有民有兵而不能有民則可以
為患而不可為大患今兩川之民外資邊屯内供朝廷
以臣度之蓋必有重困者縱而不收恐為專制者資耳
　　論鎮盜疏
一曰收其所畏夫所謂收其所畏者何也臣嘗論之江
西之贛其俗尚鬭而喜殺浙西之嚴其俗好大而敢為
蓋其山川土木峻急暴厲故其風聲氣俗頑獷悍戾而
不可告語平居無事聚博族飲叫號鬭詈以輕犯鞭扑
甚至于發冢露刃揭闗而掠財物以輕犯刀鋸又甚者
至于捍城保壘蕩覆都邑竊立名字以輕犯兵革蓋臣
嘗聞之犯鞭扑者無日而無犯刀鋸者無嵗而無犯兵
革者雖不常有而逺者數年近者間嵗時猖狂竊發乎
其間此二郡者蓋今日盜賊之淵藪也臣嘗以為贛之
盜不可使出而嚴之盜不可使守贛之巨鎮不二百里
而南安小壘介乎其間未足以分贛之勢也故贛之盜
坐而守贛則必為禽縱而越嶺則二廣可以鼓行而無
憂矣二廣之城池器械士卒錢榖以臣度之恐不可以
支倉卒之急一旦有數千百人掉臂而疾呼不知其誰
為抗也故曰贛之盜不可使出嚴地險阨而峭狭崇岡
之路不可並臂胥口之溪不可横舟一夫守其衝可以
當百夫之力故曰嚴之盜不可使守往者齊寇之擾贛
所以易禽者在于守而不能出方寇之擾嚴所以不長
者在于出而不能守使二郡不幸有警而又有豪傑深
謀逺慮者為之畫彼其鑒齊寇之失必不肯守鑒方冦
之失必不肯出若是則非可以猝制也臣嘗熟講歴代
制禦盜賊之術雖紛紛多端而其要不出于刑以為之
懲賞以為之誘而二郡之民蓋刑之有所不能懲而賞
之有所不能誘也故兩䇿皆不可施于二郡之間臣嘗
聞之二郡人曰二郡之民不畏天子之官吏而畏鄉里
之豪強是以不伏官吏之約束而伏豪強之號令蓋豪
強之所以為重者有三智過人勇過人榖粟之蓄過人
有是三者桀驁之民不得不低首下心折節而歸豪強
之門為今之計者莫若諭郡縣之官吏重為之禮貌以
致其敬輕為之科率以結其愛内有盜賊則假之以權
以要其成苟有功效則縻之以爵以收其桀驁之民何
者郡縣之官吏不能制其命而豪強能服其命此其為
畏侮固不同矣故臣以為漢武帝不當殺郭解解之隂
賊感概姦人之䧺也恃氣以犯法藉義以報仇其情固
可疾而其人亦甚不可廢臣嘗讀西漢游俠傳而觀郭
解之始末以為容一夫之姦而可以制千夫之姦雖有
害亦不為無利蓋天下之事利害兼行而不可偏去所
貴夫善計惟擇其利多害少者為之故兩者兼權利可
以掩害而害不可勝利此非深窮乎利害之端者有不
能知雖知亦不能行嗟夫愚臣之䇿將為文吏之所誚
矣
二曰制其所主夫所謂制其所主者何也臣嘗論之曰
盜賊之所出者有三一曰飢民二曰愚民三曰姦民飢
民求生愚民求福姦民求利其初皆生于有所避有所
慕而要其情之所終則有可返者有不可返者可返者
飢民不可返者愚民姦民也何者飢民之為盜非有所
大欲也無可生之計是以為冒死之䇿而其心未嘗不
好生惡死也至于情之所廹而勢之所切以為生者必
死而為盜者猶介乎可生可死之間當是之時苟非忠
信㢘恥之人其誰能安坐而待必死也故嵗凶則不得
不為無恥之謀攻掠攘奪以濟一旦之命嵗豐則逡巡
銷縮返而顧其有可生之路幡然動其欲生之心其勢
不得不返田畝故飢民可閔而不可疾可濟而不可殺
有所甚擾亦有所甚不必畏也惟夫愚民之求福也無
厭求之于佛者而以為未足又轉而求之于鬼神求之
于鬼神而以為未足故左道惑人焉則是食菜事魔者
蓋生于愚民求福之無厭也姦民之求利也無已然惰
而不肯為農拙而不能為技藝以為務農而業技藝所
獲無幾而其勞有不可償者故相率而猖狂于三尺之
外以僥倖于十倍之利得利而死姦民之所不恤則是
盜販茶鹽者蓋生于姦民求利之無已也求福之無厭
求利之無已是心易入而難出易聚而難散可以術解
而不可以刑迫且朝廷所以禁止食菜事魔者可謂甚
嚴而此弊未嘗除所以限制盜販茶鹽者可謂甚宻而
此弊未嘗絶為官吏者熟視而不敢訶曲蔽而不敢去
無事而去官則後人當其患而任其責豈暇為拔本塞
源之術也然臣以為小人可離而不可合小人合而為
朋未有帖然者也臣往在江西見其所謂食菜事魔者
彌鄉亘里誦經焚香夜則鬨然而来旦則寂然而亡其
號令之所從出而語言之所從授則有宗師宗師之中
有小有大而又有甚小者其徒大者或數千人其小者
或千人其甚小者亦數百人其術則有雙修二㑹白佛
金剛禪而其書則又有佛吐心師佛説涕淚小大明王
出世開元經括地變文齊天論五来曲其所以為教戒
傳習之言亦不過使人避害而趨利背禍而向福里民
眩惑而莫知其所以然而然以為誠可以有利而無害
有福而無禍故其宗師之御其徒如君之于臣父之于
子而其徒之奉其宗師凛然如天地神明之不可犯較
然如春夏秋冬之不可違也雖使之蹈白刃赴湯火可
也由是言之莫若擒宗師則其徒不解而自散盜販私
鹽臣之所甚詳也臣往在江西見其所盜販茶者多輒
千餘少亦百數負者一夫而衞者兩夫横刀揭斧叫呼
踴躍以自震其威使人有所畏而不敢迫其在江西則
江州興國軍屢被其害其在江北則舒蘄之國不堪其
擾積累浸漬而不已臣恐其患不止此數郡也臣嘗推
其原以為非獨此曹之過也北界利其茶則以貨誘之
于外園戸利其貨則以茶誘之于内北界雖未可以制
而園户我之所及制也園戸有茶而不敢售則姦民欲
茶而無所得臣不知其自能採而煮治之耶由是言之
莫若禁園戸則其黨不治而自銷然欲擒宗師要使勿
驚欲禁園户要使勿怨何者無故而擒其首則其黨疑
其黨疑則懼而有所煽而為亂者臣願陛下密詢州縣
之臣籍記其宗師之姓名鄉里多方誘之使自陷于刑
辟而後鋤治而誅絶夫如是則可使不驚園戸所資以
為生私茶之商也驟塞其資之之門則必有不平之心
臣願陛下增降長短之引使其茶有所宣洩而不至于
底滯夫如是則可使勿怨陛下試熟思之足以見愚臣
計利算害如此其深也
　　論州郡財賦殿最賞罰劄子
臣竊謂方今天下之財患在于散而不能收隠而不能
出能收其散出其隠據度外之財自可了目前之事臣
愚不知生財大計獨以為禁姦懲慢謹藏嗇出猶為庶
幾且一州之中姦欺逋慢漁取有司之利蟻漏公上之
財者不知其幾精神思慮一有不到則財賦随去臣嘗
竊喻如手中搏沙放手即散隙中觀騁轉眼即失此物
一去則百事盡廢今陛下郡國布在宇内臣竊料其間
上下熬煎支吾不前者居其大半此其財賦亦未嘗無
或逋滯不集或滲漏不見逋滯不集者促迫之不得其
法則逋滯無可集之期滲漏不見者搜索之不得其處
則滲漏無可塞之理因仍而不救則至大壞凡今陛下
郡國其已壞者不知其幾其將壞者又不知其幾恐遲
數年不復有可為之地其于陛下國事所係非輕臣所
管州最為鄙陋窮薄之處又適當倒廢敗壞之期陛下
溥博髙明固所具知而臣二年之間補發舊欠十萬有
餘綱運上供州郡支遣五十萬有竒而終任見在又二
萬有竒以此知世不可謂無財而散慢不收隠匿不出
者以嵗計之不知其幾何以天下計之又不知其幾何
方其散且隠也則此物或落于姦欺之手或委為廢棄
之物及其收且出也則一物成一用一用濟一事以嵗
計之其所濟不知其幾何以天下計之其所濟又不知
其幾何臣蠢愚寡陋安知為政徒悉臣之心窮臣之力
收拾一郡之財麤辦二十年之事而況郡國之大有什
百于此人才之能有千萬于臣者乎近時一二儒臣所
至之處輒稱沛然則陛下宇内之財果不可謂無也有
人然後有政事有政事然後有財賦人廢而政事弛政
事弛而財賦始不可見矣陛下凡臨事遣守臣莫逃聖
鑒然非賞罰殿最則無以為勸沮臣願陛下明詔監司
凡本路守臣如綱運上供無拖欠州郡官吏軍兵支請
無積壓或拖欠積壓者毎嵗各擇其尤一二人以聞陛
下躬出剛斷顯行黜陟能者有以自喜而愈不惜力不
能者自知其不可為必求引避又將有自為量力不敢
試郡以謀苟禄者不待沙汰而庸者去不勞選舉而材
者出自此州郡可以各自支持陛下可以少息思慮雖
未能大治可漸冀小康伏惟陛下裁擇
　　論吏民劄子
臣嘗論古之為吏者無所忌于民而為民者無所忌于
吏吏民不相忌故其情通而氣協情通則無乖阻氣協
則無鬭爭古者郡邑之間吏不猜民民不疾吏懽忻怡
愉如父子之相信兄弟之相愛平時追呼號召未嘗及
于民之門而鞭扑笞箠亦未嘗切于民之肌膚間則出
之阡陌勞来相勸以勉其耘耔蠶織之事然其色怡和
而不厲其辭委曲而不徑若有以傷民之情者故民之
于吏依依切切常有慕戀感恱之意出力以供其衣食
雖甚勞而不辭及其無事之時則又為補葺其宫室以
庶幾無虞于風雨鳥鼠之害蓋嘗讀詩而至七月之篇
則見其吏民之情相親豈弟慈祥無纖毫齟齬扞格之
態故曰三之日于耜四之日舉趾同我婦子饁彼南畝
田畯至喜又曰春日遲遲采蘩祁祁女心傷悲其情亦
可見矣然猶以為未也七月鳴鵙八月載績載𤣥載黄
我朱孔陽為公子裳四月秀葽五月鳴蜩八月其穫十
月隕蘀一之日于貉取彼狐狸為公子裘績以為己裳
而公子則以𤣥黄貉以為己裘而公子則以狐狸蓋其
不敢自愛其身而愛其吏也如此當是時為吏者優㳺
泮奂得以盡其志而為民者謹朴勤厚以安其身雖有
狠戾無親之人咸悅慕而不肯疾視其上蓋自秦商鞅
設法以鬭吏民而其情遂離散而不可復合而平居吏
之視民惴惴然如覩其仇讎故吏得間則肆其忿以毒
民而民得間則泄其憤以毒吏蓋嘗思之至于秦皇二
世之際郡縣之吏屠人之父戕人之子暴虐慘酷假天
子之法令以濟其凶及夫劉項勝廣之變則紛然剚刃
于郡縣之吏者不可勝數蓋其勢之相激不得不然者
故臣謂吏民不可使之相忌忌則爭爭則必至于交讎
而不可止而後之有天下者不能平其爭之之心而反
授以爭之之具以趣其鬭其初欲制姦吏而不知其弊
或至于長姦吏姦吏未必可制而良吏先受病矣今夫
民之訟長吏者使其誠無辜而濫罪則不得不自伸其
寃誠過制而横斂則不得不自訴其抑然其間或啗童
僕以伺其隂或結胥吏以制其失或揚與之往来而餽
遺他日則持之以為不法雖狡猾者未有不墮其計也
此其端生于豪強兼并之家恃勢以暴民挾私以屈法
多不便于能吏是故必欲擿發搜求而使之去且今之
為郡縣之吏者葢亦甚難矣監司不䘏郡縣故嘗有不
時之需稍緩則符檄紛紛逼切則急于星火權要不䘏
郡縣故嘗有難應之求稍不如所欲則怒罵陵拂以至
于浸淫摇撼以快其志而又加之兼并豪強之民持其
短長以逞其詐以肆其横殆非所以保䕶能吏也嗟夫
郡縣之間烏能事事盡善而人人無失哉臣愚以為非
有大姦大慝一號令之不審一措置之失當不甚害民
而蠧國者則包涵掩覆有以略其過責其效而盡其才
使豪民不至于縱其姦而能吏不至于沮其志如是而
吏民之爭庶乎其可息也
　
　
　
　雪山集巻三
欽定四庫全書
　雪山集巻四
　　　　　　　　　　　　　宋　王質　撰
　表
　　謝賜御書經解表
漢儒集記表裏六經羲畫為章範模多士降自雲霄之
表光生儒苑之間凡委質之諸生舉銘恩于方寸(中/謝)竊
以炎圗二百餘載名家獨生于戴生記禮四十八篇得
趣惟深于經解綴葺雖嬴秦之後源流蓋孔聖之遺纂
精義于千言闡大猷于六籍其為人也喜入國而可知
不在兹乎幸斯文之未喪遇大聖而知其解等百世而
莫之違爛奎璧于寳跗震龍鸞于樂石豈結露霏煙之
比將赤文緑字之侔是何螢雪之儒方竄衣冠之版至
為疎賤亦預光華此蓋伏遇皇帝陛下徳溥有容恩深
無極育士類以阿陵之大器人才于榱桷之㣲憐臣等
辛苦之累年既見君而心則喜念臣等遭逢于一日盡
棄舊而新是圗爰頒雲漢之章用改草茅之觀在泥塗
久矣甘為蹭蹬之流見聖王師之更被昭回之飾臣等
敢不肅容歛袵維義誦言立則見參于前洋乎如在其
上天高明而地博厚孰報鴻慈詩温厚而書疏通誓遵
往訓
　　代張江州謝到任表(案張江州名孝祥此表當/是髙宗紹興三十年所作)
賦政外臺弗稱將明之㫖承流支郡遽膺師帥之權仰
大君觀過之仁開小臣自新之路拜命跼蹐感恩涕洟
(中/謝)伏念臣學無本根材有劑量精神困頓于百憂之後
齒髮彫零于多病之餘生也有涯寖迫駸駸之老景身
其餘幾但存耿耿之壯懷雖一行之尚堪恐萬分之無
補腰佩魚符之寵心慚鼠技之窮方九重念彫瘵之民
有如赤子罄四海盡循良之吏安用菲材此蓋伏遇皇
帝陛下天覆絃埏海涵動植憐臣賦命之淺薄數蹈于
網羅察臣起家之艱難粗諳于稼穡爰假列城之守俾
行平日之知臣敢不謹守教條明宣徳意必先四者願
推施仁發政之心比及三年儻獲有勇知方之效
　　天申節賀表(案此表當是孝宗/隆興元年所作)
嵗運臨丁月元建午咸得離宫之正永為炎徳之祥恭
惟太上皇帝陛下陶鑄帝皇權輿宇宙解乾綱而授聖
襲氣母以存真雖令萬嵗之三呼適動九霄之一笑臣
置身西服稽首南山阻陪百執之聯同上億斯之夀崆
峒大道非下土之可聞姑射餘休尚含生之受賜
　　㑹慶節賀表
時夏陳常載育后稷大商燮伐篤生武王惟上天祐海
内之民故元聖逰人間之世恭惟皇帝陛下叶膺符籙
宗主生靈自聰明睿智之有臨覺氣燄威靈之頓著方
千里者九行提全覆之封呼萬嵗者三茂對無疆之祉
臣馳心北極稽首南山十聖相望逺紹長春之盛兩宫
難老永延徳夀之期
　　代張魏公謝表(案此表當是孝宗隆興二年張/浚復都督江淮軍馬時所作)
授任無方功垂成而忽敗至仁不殺罪當死以更生既
苟逭于大刑仍弗移于故任彊顔拜命流涕銜恩(中/謝)伏
念臣遭時艱虞受國光寵自惜四朝之舊物嘗居百辟
之上游意廣才疎乃自天而夙賦主憂臣辱實無地以
能容自叨授鉞之權毎切繫纓之志痛國威之不振致
邊警之多虞誓以三軍決于兩陣轉石之勢方疾投于
千仞之顛破竹之威旋見格于數節之後當知難而遂
退乃貪進以不休衆散而歸民逃其上莫解陸沉之憤
益深旰食之憂嚮郊次以哭師至下行秦伯之事載廚
車而徇市將奚逃漢法之誅敢期肉骨之恩尚詭焚舟
之舉雖回谿失律他日冀黽池之功然城濮喪軍何顔
見申息之老此蓋伏遇皇帝陛下順帝之則與神為謀
憐臣耿耿之孤忠惟知徇國諒臣區區之小信尚足使
人遏横議于風波脱㣲軀于鼎鑊盡蠲宿負俾勵後圗
臣敢不蒐攬智能申明紀律焚龍庭而犁沙漠終必望
燕然之銘馘王雙而遁郭淮行且報街亭之辱
　　代慰安恭皇后祔廟表(案此表當是孝宗乾/道三年六月所作)
升馭于天莫瞻柔範妥靈于廟永閟徽音共銜厚載之
恩益結無窮之痛恭惟皇帝陛下道隆正始徳茂齊家
忽彫婺宿之輝遽失坤輿之助雖瑶池之燕方適難回
王母之游然闗雎之應已成無損周南之化願寛哀抱
俯慰羣情
　　代虞丞相冬雷待罪表(案此表當是孝宗乾/道三年十一月所作)
閉藏之月雷乃發聲輔佐之司義難逃責伏念臣推移
至此經濟蔑然在二三臣之間才最居于下乘越數千
里之外位猶玷于元樞難使處中之臣獨當弗若之咎
伏望皇帝陛下上承天意下酌民言責其無補于朝廷
正以有常之刑典葢坎離易位是豈為標末之災雖天
地至仁不敢望函容之造
　　代虞樞密謝賜臘藥表
焕發寳奩寵頒芳劑感便蕃之恩渥覺疲苶之身輕伏
念臣粤自違離增多衰病䝉被慈皇之鄭重記存窮塞
之荒寒内分龍藏之珍外傅螭文之寳爛榮光之璀璨
盡私室以驚奔此蓋伏遇皇帝陛下天幬穹窿露濡汪
濊俯憐老至雖曲意于扶衰自恨力愆終懷慙于報效
　　代賀皇帝加上太上尊號表(案此表當是孝宗乾/道六年十一月所作)
降鸞輅于瑤庭啓龍泥于玉䇿慈顔端受嘉氣横流伏
以上帝之統昊天膺御歴含真之號皇祇之鎮后土受
承天效法之名光堯道契于粹精明慈徳參于博厚豈
容稱謂弗配乾坤恭惟皇帝陛下親受聖傳密符帝則
雖據域中之大益敦膝下之嚴涓選休明鋪張閎偉大
安虗稱者八載曾莫貢于單辭興慶露請者再章終不
逾于四字緬稽缺典稍曠榮觀而況貞觀弗逮于夀安
至徳亦違于元獻未聞雙冊疊奉兩宫創行交舉之儀
集在重熈之旦臣受二儀之生育託兩曜之光輝自阻
宣承莫預嵩呼之列惟知明察永增川至之休
　　代賀太上皇后加尊號表
金繩貫冊覆以慶雲玉殿騰章麗乎華日夀先福五慈
冠寳三疊顯號以再昇沸歡聲而四溢伏以元天標美
祥符崇聖祖母之尊效法增徽政和闡皇地祇之盛仰
瞻霄極妙契靈真儻非殫賁飾之文曷可稱坤元之至
恭惟太上皇后殿下化光育物徳厚承天震一索而得
長男付之大寳晉二爻而福王母燕我鴻釐御瑶池九
色之龍秉玉女六丁之籙陪真人于雲表玩浩劫于塵
中闗雎詠周南之風而不指其名思齊顯太任之性而
弗彰其號極全功于今覩掩曠典于前聞臣雖觀善者
之機莫測淵兮之似惟深鼓舞盡謝形容仰至徳乎上
皇對揚休于吉日頌徽音乎慈母同衍夀于靈芝
　論
　　漢髙帝論
漢髙帝不事威儀溺冠踞洗怒罵叱咤不見優柔和易
之意則似簡率立談之間刻印銷印逡巡反覆有若兒
戲則似坦夷天下之人見其外而不察其中則以為大
度之君皆莫若髙帝而不知髙帝之度實有所不足惟
其巧于彌縫覆葢故天下之人以為簡率而不以為深
以為坦夷而不以為隘然難以欺智者矣夫天下之英
雄挟過人之智而負過人之勇惟大度之主為能與終
始何者天下之英雄可以誠服之不可以疑待之待之
以疑非彼負我則我負彼與其交至于相負也孰若兩
無負之為愈嗟夫君臣而至于交相負者未有不自疑
生者也漢景帝疑吳王濞而吳王濞反齊顯祖疑侯景
而侯景反唐廢帝疑石敬塘而石敬塘反彼其一旦而
乖君臣之分相與爭死生成敗于干戈鋒鏑之間雖甚
暴戾凶嚚之人豈其心樂為也夫惟有所不得不為而
後至于為故嘗謂韓信非負漢者也謂韓信非負漢者
當日挈手繞庭之計胡為而發哉要之其初非負漢者
也方其去楚而歸漢解衣推食之恩韓信未嘗一日忘
也安知其終至此哉嗟乎使韓信至于負漢則髙帝疑
之之過也髙帝疑信之端蓋兆于益兵之時韓信願益
兵三萬請以北舉燕趙東擊齊南絶楚之糧道西與髙
帝㑹于滎陽此固髙帝之所惕然而驚也雖不拒其益
兵之請而其遣張耳以佐之佐之者所以閑之也其後
為之罵使于滎陽奪兵于廣武當是之時幸韓信未覺
而已使韓信而覺則髙帝何以處之韓信之覺則覺于
雲夢之時也髙帝平日惴惴戰戰未嘗忘韓信也然猶
未露其所以疑之之形至是而有不可掩者矣韓信之
必反童兒舉知之而髙帝之東征也留稚妻弱子于新
造未集之國與一必反之韓信共守之毎讀史至此未
嘗不為髙帝寒心也嗚呼髙帝掃強秦斃項羽蓋無遺
䇿而其馭韓信也數陷天下之危機而髙帝不悟也夫
髙帝之為人外示大度而中實多忌豐沛故舊誰與蕭
何之至昵哉方蕭何之居闗中而髙帝未離京索也勞
苦之音不絶于道所以察蕭何之向背也以為虗言可
以欺之而鮑生覺之其征陳豨也増爵益封而又置衛
焉衛之者防之也以為虗文可以欺之而召平覺之推
疑于人顧豈有弗覺者特遲速之間爾噫蕭何忠信謹
樸之士也夫是以能不負于髙帝不然其將為韓信之
流乎
　　漢文帝論
天下之患莫大于當然而不然不當然而然當然而不
然則能者隳不當然而然則不能者喜夫是二者雖聖
人不能以為天下且聖人之于天下也則亦近于人情
而已矣夫當然則處之以當然而不然則處之以不然
也此情所不可易者也而聖人烏能易之且非獨聖人
為然也昔者齊威王召即墨大夫語之曰自子之居即
墨也毁言日至吾使人視即墨田野闢人民給官無留
事東方以寧是子不事吾左右以求助也封之萬家召
阿大夫語之曰自子守阿譽言日至吾使人視阿田野
不闢人民貧餒昔日趙攻鄄子不救衛取薛陵子不知
是子厚幣事左右以求譽也是日烹阿大夫彼威王以
為吾之設官所以治吾事也使人皆事事又何求惟其
有不事事者得以容身養私于其間是以吾事時有不
舉一事廢積而推之吾國幾何而不亂且亡也然而善
治天下國家者不能使人皆事事而能使事事者有所
勸不能使人皆不事事而能使不事事者有所懲夫欲
使事事者有所勸則莫若當然而處之以當然欲使不
事事者有所懲則莫若不然而處之以不然是二者苟
别白而分明而天下國家之不治者未之有也嗟乎孰
謂漢文帝之識而不若齊威王也文帝嘗問右丞相周
勃曰天下一嵗決獄幾何勃謝不知也以問左丞相陳
平曰各有主者即問決獄責廷尉問錢榖責治粟内史
是二者其為不知一也勃訥于辯平㨗于言其為不知
一也舉天下之事而付之宰相而宰相舉不事事如此
文帝拱手而聴焉且又以陳平為能也其何以率天下
之怠者耶禽獸之纖悉上林令之當知也上林令不知
而虎圈嗇夫知之二人能否見矣嗇夫無所賞而令無
所責則是知與不知固為一律而已此二事者皆可以
馴致天下之亂而文帝特幸免耳漢之大亂四夷猖獗
而諸侯驕恣其釁皆成于文帝之時而世以為文帝善
用長者不知石奮衛綰之流果何補于漢蓋嘗讀西漢
百官年表以為文帝公卿大夫類多齷齪庸樸之徒而
其通明精悍之士則皆暴露于宣帝之際宣帝之所以
鼓舞天下者何也賞有所不可辭而罰有所不可避名
有所不可覈而實有所不可隠儒者之論則以宣帝為
雜于霸文帝為純于王而不知賞罰名實此四者王道
之大權也
　　梁末帝論
論曰梁晉之交讎乆矣方朱全忠之盛也雖李克用之
雄勇善戰蓋嘗屢蹙而不振克用之末年全忠乘百鬭
百勝之威略汾潞卷慈隰不旋踵而至太原晉于是時
盖駸駸有亡徴矣克用既死而莊宗興收殫殘之餘而
震厲提挈之削弱之氣化為精強梁于是時其勢反又
稍稍下晉而其後卒以喪亡蓋其成敗強弱相反如此
世之説者曰以克用而遇全忠之强故克用不支以莊
宗而乘末帝之弱故莊宗得志由此之故也亦嘗詳觀
其勢而至于成敗強弱相反之變則以為梁晉之所以
為成敗強弱者不在梁晉而在河北自梁而言則汴為
腹心而河北為手足自晉而言則太原為腹心而河北
為手足是二國者立國之同不同而手足均係于河北
則其利害豈不甚重矣哉全忠挾天子而暴諸侯舉天
下之諸鎮蓋無有不被殃者而獨區區自結于魏全忠
豈畏一羅紹威哉畏克用也彼全忠之謀度天下之可
以害己者莫如晉度天下之可以限晉者莫如魏晉之
攻我也必不越魏而渡河我之攻晋也所隔者魏也魏
不我梗而土門飛狐可以平步而入矣故曰全忠之所
以厚魏者為晉也末帝患魏博之驕析而分之以殺其
強而梁人遂以失魏當是之時梁之限晉者一水之隔
耳于是乎梁之失計未有若是其謬者也魏博天下之
精兵處也不得重臣無以制魏博不能制魏博無以禦
晉此其勢雖童兒知之方克用之相抗其初未有以相
制也既得魏則梁遂以張晉遂以㣲獨幸晉之君臣上
下一心戮力相守然而不亡者幸也莊宗徘徊境上竭
力而不能有梁尺寸之地既得魏而拓地遂至于洛陽
楊劉徳勝之軍與汴相望也當是之時汴之國都固已
在其股掌中矣雖欲不亡得乎夫汴之為國無髙山大
川扼險控帶之勢平原廣陸汗漫千里所謂四通五逹
之地有河北則汴重無河北則汴輕是故梁之興也得
魏而興其亡也裂魏而亡晉之弱也魏在梁而其強也
魏在晉嗟夫此所以為梁晉之成敗也
　　周世宗論
石晉元年髙祖始割全燕以賂契丹而十八州之民遂
為其所有全燕號為天下之形勢而民物富庶土田衍
沃水草豐美皆足以為天下之冠契丹資之益以盛強
開運之末契丹擁全燕之勢而窺中原震蕩飄忽如風
雨之至而中原坐以覆沒漢髙祖周太祖雖創業之君
而彷徨倥傯自衞之不暇而何敢覬覦于其間世宗不
血刃而取三闗此豈可以不喜而中遂班師毁已成之
功而十四州之地垂得而復失此又豈可以不惜也葢
嘗深維其故則以為世宗用智深而為謀審未嘗不歎
息世宗之善用兵知所以勝知所以敗何者用兵之患
莫大于腹背之受敵昔者夫差謀中原而越入吳劉備
抗袁術而吕布入下邳腹背受敵智者不能為之謀矣
惟曹操不顧袁術之襲許而征劉備劉裕不顧盧循之
犯建業而伐闗中雖僅保不敗而國勢岌岌幾至于不
可復返今夫契丹之于太原與國也而太原之于周仇
讎也蓋自太祖襲劉氏之孤而奪其國以殘其宗此固
太原切骨銘心而不忘者也髙平之戰雖足以挫太原
之鋒而忻口之敗反所以張契丹之勢當是之時契丹
之形益強而太原之怨益深有益強之形而扼之于前
有益深之怨而邀之于後世宗安得安枕而卧也以史
攷之四月壬辰取乾寧軍辛丑取益津闗則相距十日
也癸卯取瓦橋闗則相距三日也五月乙巳取瀛州則
又相距三日也不兩旬而克三闗馳騁暴露于盛夏苦
熱之地周之師亦少憊矣而契丹養其鋒以待之于前
太原蓄其鋭以伺之于後如是而能不敗者太公穰苴
之所難也嗟夫天下之事固自有先後緩急之序為世
宗之䇿莫若先有事于太原遣一將提五萬師當忻口
之衝而斷契丹之援諸將數萬人略汾潞下慈隰而蹙
河東之勢而後徐以重兵擣太原既得太原而幽薊之
地可以次第而經略矣豈以世宗而不察此也以萬乘
之重而頓于二國之間契丹不拒太原不救以待我之
敝而乘之使世宗狃勝而不知返嗚呼可憂也哉
　
　
　
　
　
　
　雪山集卷四
欽定四庫全書
　雪山集卷五
　　　　　　　　　　　　宋　王質　撰
　序
　　樞密宣撫相公樂府序
維大觀四年十一月戊子二日丙寅實生仁夀虞公于
蜀乾道四年戊子是日己未門人汶陽王質依倣古樂
府歌詞以為公之生日之獻其辭所倚託皆異代宰相
故事于是公且相矣初公再入遂長西府太上皇帝親
書漢中大夫襃所著聖主得賢臣頌以賜公皇帝又親
述于其後維頌所論譔自堯舜禹湯文武之君六稷契
臯陶伊吕之臣五餘皆闕而弗著其證取諸易利見之
爻詩思皇之章天下咸知公當相也已而丞相莆田公
葉壽春公魏去晉陵公蔣又去(案宋史乾道三年十一/月葉顒魏杞罷四年六)
(月蔣芾以/母喪去)公方視師未復命天子虗其位弗實將有待
焉葢皇天后土太祖太宗與太上皇帝皇帝相與不言
而同謀某知其如此而不知其所以然意者有期運厯
數而莫之或知也維公當相者五采石郤敵宗社山河
克安弗傾一當相涼雍將命民圗来歸國紀用章二當
相荆襄總師上流乂安自漢達于淮海迺始克壯三當
相西府初命敵蹙江漢者即日解去載盟用成至于今
允懷四當相今功日茂望日隆天時人事極矣天下咸
知公且相也其辭凡四事一章六十言君子大其意而
不否其辭其將有傳俾世得以觀焉門人汶陽王質謹
序
　　西征叢紀序(案此序當是孝宗/乾道六年所作)
丁亥余西征自興國至于利里計二千六百九十有三
陸也日計自閏七月之十一至十月之二十五得百有
四日始達戊子自利至于成都里計七百十有五其還
如之日計自十一月之四至十二月之十九得四十有
五往来皆在焉己丑余東下自利至興國里計六千十
有五水也日計自正月之二十至四月之十得八十日
始達是役也宣撫虞公辟而西制置晁公檄而東事既
是嵗又西自興國至于成都里計如丁戊西征之數日
計自十月之十九至庚寅二月之五得百有六日始達
司廢是嵗又東自成都至于興國里計五千十有九促
于利来者其江異也日計自六月之一至八月之七得
六十有六日始達是役也晁公檄而西晁公去解而東
此再役本末也竟四百有一日萬七千三百十有五里
其所經見博矣州無鉅于成都漢次之無秀于眉閬次
之縣無美于新繁鎮無集于蠶叢闗無險于劔門饒風
次之市無翕于沙頭九支次之樓無敞于成都之西樓
南定岳陽次之山無峻于房之外朝雞鳴女媧次之灘
無難于漢初之峭門石門新灘次之江無雄于大江湖
無廣于洞庭峽無偉于瞿唐石無尊于灔澦棧無危于
朝天之龍洞峯無妙于巫峽之神女磯無猛于荆之髙
伏溪無悍于堵陽之石口廟無宏于江瀆寺無袤于大
慈見異無特于鳳凰山之龍訪古無邈于成都之石室
畫無老于漢殿之人物碑無豐于學宫之石經遨遊無
夥于浣花貿易無繁于藥市樹無大于下巖之槐花無
茂于漢隂之山茶獸無竒于郢之烏鹿鳥無珍于䕫之
花蜂所見之傑者如此推此類具言之則亦有不可勝
數者矣余之悲歌舒慘豐悴皆可以追見而耳目所增
益心志所開廣自知之而弗能言之是紀也事繫日日
繋月月繫年如先儒式而其文又隨事繫之詩一百三
十有九詞五十有一記十序六銘二他文皆非相闗者
弗載自古經行天下其著者惟司馬子長杜子美為廣
其文若詩皆宏偉洪博稱之豈不有所助哉余所厯非
淺鮮矣顧未見有所超者所謂降才之殊非耶雖然其
亦異夫昔矣
　　于湖集序(案此序當是孝宗/淳熈元年所作)
故宋中書舍人張公安國奮起荒寒寂寞之鄉而聲名
震耀天下者二十餘年可謂盛矣嵗丁丑某始從公于
臨安間謂某曰吾有志于文章將須成于子其請為我
言之某謝不能公益切某不得已而為之言文章之根
本皆在六經非惟義理也而其機杼物采規模制度無
不具備者也語未卒公出攷古圗其品百二十有八曰
是當為記于經乎何取某曰宜用顧命公拊掌變色曰
吾得之吾得之嵗丁亥追遊廬山之間訖事將裒其所
厯序之公曰何以某曰當用禹貢公益動嵗己丑某下
峽過荆州公出其文數十篇于是超然殆不可追躡非
漢唐諸子所能管攝也是嵗公沒于當塗之蕪湖而其
歌詞數編先出嵗癸巳公之弟王臣官大冶道永興某
謂王臣曰公之文當亟輯世酣于其歌詞而其英偉粹
精之全體未著將有以狹公者王臣既去一年以公之
文若干篇若干冊示某公之文非修辭立論之所可贊
也往㑹于荆州之杞梓堂公曰世之文秦降于三代漢
降于秦唐又降焉何也某曰文章非人之所為天地之
氣發露而為英華而人隨其淺深能否得之世運風俗
轉移遷流愈降而愈薄此可以觀氣之盈虧自混淪以
前其略見于釋氏之長含經而開闢以後其詳見于邵
氏之皇極經世此文章所以有高下而亦奚獨文章也
司馬子長班孟堅世以為匹觀張騫之贊子長孟堅增
損之語可以見人情之廣狹枚乘漢之劣而栁子厚雄
于唐者也觀乘之七發與子厚之八問可以見物態之
厚薄顧第弗深考公益叩曰然則何如某曰世之風俗
與天地之氣俱為消息盈虗而吾之心未嘗有所虧盈
也自三代而降中庸大學之㫖不傳而危㣲精一之學
遂廢世徒以智力精神與萬物相抗而奪其情狀為吾
之文章不知吾之智力精神與氣運風俗同流而我弗
能制也若是何怪道愈降文益衰夫惟至誠不息之功
全而克己復禮之力厚自為主宰不為氣運風俗所遷
吾之智力精神返而與泰定之光相合不隨古今之變
而常新無窮則三代之文章居然可致也林間之夫漢
上之女與今之學士大夫其賢愚工拙宜至相絶矣而
兔罝漢廣之聲非後世可吐此惟其有莫不好徳之心
故其音純有無思犯禮之念故其音正世溺于勢利聲
名而方寸之地為萬物往来馳騁之塗蹂踐吾之精靈
其力至淺鮮矣叙事而有大禹臯陶益稷之謨論諫而
有説命旅獒立政之書諭衆而有梓材多方之訓析理
而有洪範之文此非可以取必于其辭而其存諸中者
如玉在石珠在淵温純明湛之輝因物顯容而自莫如
此天下之至文也公曰善哉始吾所志未為極也如子
所言則六經是師三代是慕而後可也苟未死當無負
于子言已泣下初莫諭其故後四月而公亡此某所以
痛哭流涕而恨公之無年抱其不竭之才賫其未盡之
志以沒使某之言徒發而不見其驗也哀哉
　　退文序
退文者王子悔過之書也王子少而為學問文章年十
有六而貢于里二十有三而升于太學二十有六而選
于禮部其在太學也得聲為多二十有七而朝野交稱
辟召狎至得聲為尤多實淺而聲盈于是以功名為可
立就而不知識未明才未練不足以當世故而氣已盛
志已髙心之火為之宰才之薪為之用薪火相傳益炎
而王子不知也嵗辛巳一觸禍其可以知之矣而弗知
曰人忌我也嵗丙戌再觸禍其可以知之矣而又弗知
亦曰人嫉我也嵗辛夘三觸禍其可以知之矣而又弗
知亦曰人弗容我也嵗乙未得罪曰如是曰如是乃始
躍然悔霍然悟平生諸非參然畢陳于前凛然懼慘然
悲大變于頃刻之間于是王子年四十有一而始造端
為人嗚呼甚矣吾心之躁也悔躁則為静吾心之輕也
悔輕則為重吾心之急也悔急則為緩吾心之猛也悔
猛則為寛吾心之侈也悔侈則為儉甚矣吾心平生之
多過而吾弗知也然則奚以知之曰途弗窮則弗回勢
弗極則弗變方其變故之未知也吾心之火固自若也
增之益昌殖之益滋則吾之禍故可勝言哉及其變故
之至也如傾甘雨如激大波而吾心之火熾然者為蕭
然則此變其可無也無此火弗能召此變無此變弗能
銷此火嗚呼此變其可無也有此變王子為君子無此
變王子為小人非吾之資小人也此火導而入之也熏
蒸燔灼之心既息而温純明凈之心乃生向者火所覆
蔽而弗興也人以為得禍曰一職之失也三秩之鑴也
而吾以為得福曰其失也有時而得其鑴也有時而復
也機緘所斡鋒鋩所迫廓然移風易俗于吾靈臺之間
此不亦天下之至吉至祥也哉且弗攷其他以吾身觀
之形輕神怡志慮簡以吾家觀之上輯下睦門閭雍何
者吾心之火謝而弗為之主吾之幽顯咸安樂也弗謂
之吉祥可乎嗚呼生于憂患死于安樂孟子決生死于
憂患安樂之機而弗疑吾乃今知之得此變而後生此
變也者不至固不可緩亦不可不至蹈于死緩則濵于
死及是得之能弗死而生此天地之心他人弗知而吾
于悔悟之際窺之審也今將何以持之使堅曰畏何以
養之使熟曰緩作六悔著其昔之非作六變著其今之
是總而謂之退書未悔則務進既悔則務退其相反盖
理勢然也淳熙二年二月自序
　　趙信臣子名字序
趙信臣見其子于王景文問字若名焉吾為名曰善祥
字曰百卿咨爾善祥烏赤鵠朱馬圗器車麗玉葉芝有
粲于兹其祥也歟兹祥在物不宅其閭不麗其軀来如
飄風去如擲虗是則何有我不得居匪祥也歟附義而
行秉禮以趨以手拊心不震以瞿以形視身不惕以趄
父榮母安弟肅兄愉耳目聰明心氣佚舒疾癘遯藏秔
稌羡餘家無噫聲里無謗譽真祥也歟故曰作善降之
百祥子如不言視此古書
　　雲韜堂楚辭後序
陸氏埤雅比物性倍蓰增明(案陸佃先著物性門類後/著埤雅見其子宰埤雅序)
(中此省文/但稱物性)初神宗以對時育物宅心陸氏推此類具言
之造根于物性紀實于埤雅上迪君師下訓學士余之
本趣資物態以陶已靈而已㑹情于耳目者多索妙于
簡䇿者少以熟故精非以博故詳也山梁雌雉時哉時
哉子路共之三嗅而作浴乎沂風乎舞雩詠而歸吾與
㸃也故曰智者樂水仁者樂山智者動仁者静智者樂
仁者夀聖人之所事此凡寓意于彼適意于此所以導
人心茂此種也孟子曰夫仁亦在乎熟之而已矣鳶飛
戾天魚躍于淵此雖無補于世亦豈無益于己也
　　大慧禪師正法眼藏序
紹興二十七年余在杭遇大慧禪師于戸部侍郎榮公
茂世之家余方年少氣壯持先儒故事觝佛甚力遇其
徒輒憎之于是引卻弗與語明年又遇于湖之東林待
之如故又五年師終于徑山而正法眼藏先行于世時
隆興元年也又一年余夜宿金山之方丈不得寤信手
而抽几案文書得此閲之至洪爐㸃雪恍然非平時之
境竟夕危坐如行曲徑斜溪䝉籠繚繞忽林斷川明曠
然平原巨野之陳前也眉目周張莫知其何以致此將
從之逰以所省咨之則已無及顧遺恨終不可釋又一
年見語録數種則淨智居士黄君文昌所纂者也益浩
歎長吁恨一再遇師而不克親以至欲見而不可復得
已矣余生平無所甚恨而此恨則與江河同流無時而
極也既從事于其書毎抱卷傷懷不得猛刃于接手揕
胸之間而書之剸割亦少緩矣其與心相㑹者展轉思
繹雖間若醍醐甘露到口旋又苦鹹擾之終疑其間果
有不落一切迥超羣有之機蓋人間諸境法中萬趣至
此皆無所攀縁若斬絶者亦嘗于斬絶之所盡力為之
而情識不行塗轍俱斷無一可為者則又泊然莫知所
之疑之又七八年而後稍見死生塗窮勢竭之地夫人
之心無所往而不可天下之至難制者至于途窮勢竭
則亦無能為也如兵戈迫之遇沮洳則渉沮洳遇荆棘
則踐荆棘避死逃生其誰肯束手者至大川巨浸前無
舟楫旁無町畦顧刃將及之則霍然覺性命之輕而身
世之虗空矣況有所謂是非成敗得喪榮辱者哉故此
心必導而致此地而後能死此心此心死則死生之路
絶矣此心牛也死生之故車也牛斃則車止何能使牛
斃而車止則柏樹子乾屎橛之屬載在此書者皆殞牛
之具也至于講之而弗可明窮之而弗可徹情枯味竭
則益當勿捨而與柏樹子乾屎橛之屬深相往来久而
寖熟則此心無與為朋遁矣遁則窮其心有大川巨浸
迎其前而決其命者嗚呼此書豈不可傳以激天下之
為大丈夫者耶大慧之徒徳洪来請序于余略攄所懷
語之吁其贅矣
　題跋
　　書張魏公祠堂記後
乾道六年五月二十三日陳伯彊王質共啖荔子于史
大猷之舍伯彊誦其妙年從軍數詩余亦誦從事張魏
公幕府烏江盱眙數詩因曰魏公蜀人也東南是非固
不能皆一而西南滋是少而非多何也伯彊云云在庭
擁篲老兵嘆曰學士好道幾句與我相公出氣余驚曰
公議不在吾徒乃在此曹也亟引紙行墨書之漏下二
鼓月在半空而文成以授合坐者曰竢吾墓檟可巢烏
聴流傳也
　　跋蘇給事放白鷴帖
淳熙二年十一月二十七日早作潁昌程君元鼎來謁
起立言曰昔先君巡檢鼎之桃源時給事蘇公居提舉
使者幕府以鼎為治紹興三十一年也先君娶于柳氏
展如之女某之母也太師蘓公之妹展如之母也于是
與蘓氏有連公資巖壑喜魚鳥之儔先君所部山水深
秀竒麗黄石山者其尤也其間得白鷴獻之䕶致者不
謹傷焉公絶欲愈之不可得憐而返諸先君且屬深縱
之乃即故處如公指久之騰上髙山顛周視悲鳴弗忍
去又久之一白鷴從他来相與竝立交呼又久之始皆
徐飛去豈其雌雄耶仁心通乎異類何其驗之明也後
數年先君尉光之固始以沒將終季子在旁戒曰我習
言命以金木水火土五者揆之公他日必大且其所存
形諸白鷴者可以推而知也天人之符較然汝其識之
先君既喪他書疏多遺散獨此帖不敢荒先君之命嚢
别貯之旦慕視惟謹公今博大光明為知名公卿先君
之言效矣某將夀諸石君其為我書之余曰説如是帖
安在程君發諸袖中余掇視之慨然太息曰仁者人也
合而言之道也蓋其大與天地同量而其端以惻隠之
心充之孟子之言天下學士所信舍牛可以致王救孺
子可以保四海其仁至不可勝用者自無欲害人始也
子先君以白鷴驗蘓公此有道者之鑒也而余將何以
賛之子休矣自白鷴充之可使斯世為堯舜成康此孟
子之論而非余創建者也子毋疑公今為徽猷閣待制
鎮當塗太師文忠公之曾孫其學力蓋真能擴充者也
名昭廣字邦振蓋程君所道其先君者今附見之来者
得以知焉
　　題王承可文集後
秦㑹之輕天下以為無人時無豪傑縱使至此方靖康
士大夫垂頭摇尾時㑹之精神勃發敢與強鄰悍敵抗
爭是非紹興講和無賢不肖皆以為不可㑹之獨保無
後患雖其變在二十年之後而當時料者率不驗卧虎
三郵舉國灑淅莫敢有撩頭編鬚者㑹之單力攻堅立
挫其鋒罄天下而屈于㑹之則養成其威烏可以勝言
哉惟公以輩行鈞敵相視而㑹之亦敬憚公然見厚而
心不親辭甘而實不應以故多外而少内蹔近而終逺
則凡㑹之所昵而親之者世固不以為然而㑹之所疏
而却之者自可知其人也
　　題九歌圗
九歌世未有能暢其㫖者也葢訴神之辭乎已矣國無
人莫我知無可告者矣神其有靈尚庶㡬見答乎哀哉
蔡京當國致一異已者于理其人顧所謂天王號曰有
冤不雪尚為天王乎神為之目張京聞而舍之屈子之
訴切矣顧神漠焉何哉至使抱石投沙以殞其軀獨無
力援之歟司命湘君之流其有負于兹賢哉
　　復齋銘跋
孔子言仁最多學者自礙不少聖人猶江海豈有心礙
人哉且如答顔子之問稍異于他辭學者觸處礙生至
是莫能渾融強作差别銘曰孔門問仁各得其正惟語
顔子窮理盡性何其不疏而皆通也一日兩字學者多
略之惟于克己復禮致思安知要在一日也銘云克己
復禮一日之功天下歸仁快若飄風一日之狀渙然而
克己復禮之趣亦炳然何其不燭而自明也學者以經
典為情文不可造妙故曰禮者理也即天理也此銘不
變字形不入注脚但云視聽言動但防其非由禮之門
為仁之基躬行允蹈以禮踐形曲禮三千動皆合經又
何其粲然也儻中此機無須某解無用某傳心力省目
力口力手力皆省杜元凱雖季世晚儒其涣然氷釋怡
然理順兩語真學者氣象也此鄉多嗜學宜置思樂之
所與吾徒共之當有黙而識之者
　　跋文與可墨竹
文與可甚多能最篤好畫得意無過竹者木石葢晚為
之亦寡作不自以為竒故木石流傳皆鮮配于竹與可
作校理以疾請郡欲襄汝或資簡已有首丘之意既乃
得吳興至苑丘傳舍而卒此帖去死無㡬日猶眷戀竹
未能掃除與可之死沐浴衣冠端坐而逝是時胷中不
復有我況有竹乎畫後有帖云伏暑不能退須在假將
理今僅能飲食惟皮骨耳欲求襄汝或資簡生事窘薄
俛首碌碌為竊禄人慚悚素所嗜好都自撒去惟畫竹
吟詩有子駿子瞻為真賞故斷之遲遲此與可將去國
時畫及帖也故余言云然
　
　
　
　
　
　
　
　雪山集巻五
欽定四庫全書
　雪山集卷六
　　　　　　　　　　　　　宋　王質　撰
　記
　　遊東林山水記
紹興二十八年八月三日欲夕步自闤闠中出並溪南
行百歩背溪而西又百步復並溪南行溪上下色皆重
碧幽邃靖深意若不欲流溪未窮得支徑西升上數百
尺既竟其頂隠而青者或逺在一舍外鋭者如簪缺者
如玦隆者如髻圜者如璧長林逺樹出没烟霏聚者如
説散者如别整者如㦸亂者如髪於冥濛中以意命之
水數百脉支離轇轕經緯參錯迤者為溪漫者為滙斷
者為沼涸者為㘭洲汀島嶼向背離合青樹碧蔓交羅
䝉絡小舟葉葉縱横進退摘翠者菱挽紅者蓮舉白者
魚或志得意滿而歸或夷猶容與若無所為者山有浮
圖宫長松數十挺儼立門左右厯厯如流水聲從空中
墜也既暮不可留乃並山北下岡重嶺複喬木蒼蒼月
一眉掛修巖巔遲速若與客俱盡山足更換二鼓矣翌
日又轉北出小橋並溪東行又西三四曲折及姚君貴
聰門俯門而航自栁竹翳密間循渠而出又三四曲折
乃得大溪一色荷花風自兩岸來紅披緑偃摇蕩葳蕤
香氣勃鬰衝懐罥袖掩苒不脱小駐古栁根得酒兩罌
菱芡數種復引舟入荷花中歌豪笑劇響震溪谷風起
水面細生鱗甲流螢班班若駭若驚奄忽去來夜既深
山益高且近森森欲下搏人天無一㸃雲星斗張明錯
落水中如珠走鏡不可収拾𨽻而從者曰學童能嘲哳
為百鳥音如行空山深樹間春禽一兩聲倐然使人悵
而驚也曰沈慶能為歌聲囘曲宛轉嘹亮激越風露助
之其聲愈清悽然使人感而悲也追游不兩朝昏而東
林之勝殆盡同行姚貴聰沈虞卿周輔及余四人三君
雖紈綺世家皆積嵗憂患余亦羇旅異鄉家在天西南
隅引領長望而不可歸今而遇此開口一笑不偶然矣
皆應曰嘻子為之記
　　玉淵龍記
五老峯於廬山最高其傍有瀑如萬斛鎔銀騰空而下
山崖峭峽水盛怒無所輸瀉盤旋勃鬰欲迸崖而出則
有巨石如屋如屏如車輪小者猶如釡如鐘磬水力不
能加之則益横與石相衝相擊如戰馬如奔象其㣲者
猶如鬭雞如獵犬水盡鋭以爭石極力以拒相追數里
率未得勝負也忽山崖横裂有如物擘而開之向所謂
巨石皆滅没不見有如物掀而去之則有平石曼衍數
十丈如几如鏡水力稍寛方肆欲曼流則石勢㣲洼掣
水力而赴之盡墜於深潭彼方挾其無窮之怒而縱其
不可遏之情不虞其有洼也勢一就之不能以自制方
其與石鬭也猶宛轉排蹙未至夫斗落而無以自禁也
至是懸奔驟馳無崢嶸岌嶪者沮之其勢則崩撞衝激
乃始大肆如奔星如激矢如驚鷗如戲羊其聲如疾雷
如震霆如百萬之戰聲其飛流濺沬如急雨如飛雹其
窮而下者如潑乳如揮膏是謂玉淵兩崖植立如鑄如
削其上則水所自落其下則敷為淺灘湔為細流獨其
中不知其㡬百萬丈相傳有龍居之徃徃夜静月明或
見有婦人立於潭際者即之輒入于淵有僧負溪為厠
夢有婦人訶責安得汚我室比夕再夢僧懼亟去之乃
止故以是為雌龍也夫水惟其無心至則受之而玉淵
纎芥之觸不納人有負劍澣衣者劍忽躍去趣之併没
于潭已而浮尸于潭之上近嵗久雨大水湧至山石皆
突出空行潭面而過無一墜者其為龍居信然不疑間
雨暘弗若守土之臣有禱必先焉無不立應盖其來久
矣紹興三十二年三月十七日予與友人王阮南卿俱
來棲賢訪智通不遇則徘徊玉淵亭上有若蛇者驟見
于崩濤駭浪之中或與水曲折相抵冒如鈎或引吭樹
起如筆平行見其背如黛倒側見其腹如金蜿蜒上下
如戲如怒如有所喜予顧謂南卿曰是何為者予疑其
非常蛇者二玉淵之上去草木甚逺平衍瑩滑非蛇所
冝至且水勢乃爾他蛇至則靡矣尚安能立是二者吾
意其龍焉南卿未對智通自外歸指以問之智通駭曰
是矣是嘗出焉所聞正若此以子豈有所求歟何為其
至也予曰求之而後至不求則不至矣則其出没無亦
皆闗於世歟爾言非也予聞古之見異人與物者必其
真氣全也天地萬物皆是氣也是氣者全大而天地夥
而萬物皆吾類也不全則有所隔異物非能神也有所
間斷則若兩家者焉間斷則疎疎則隠隠則神矣而後
有異物者生焉三代之前有豢龍氏御龍氏之官其豢
而御之也無以異于常畜彼其天機深而嗜慾淺其于
真氣未有所傷也則見龍也如見夫馬牛也又奚能神
道喪而人偽滋起而後鞭䇿制馬楅衡制牛于馬牛猶
所憚而况于龍乎予之聞道末矣嘗于杭州遇異人焉
以為可與語也予問其故曰世人委順流靡者最害于
道何者見物則遷中無定操也子剛猛而果鋭有所不
為世外之欲鮮焉其庶㡬乎兹龍之出豈不以吾偶有
自脱于世塵而近道也夫莊子曰天地與我並生萬物
與我為一吾然後知玉淵之為吾囊橐而兹龍之為吾
血屬也爾乃以為求而致之則徃來于玉淵者相踵爾
盍不告之俾求之歟智通曰唯唯
　　沈氏勝栖堂記(案此記當是孝宗/隆興二年所作)
余以嵗戊寅來東林此地方為菰田沈氏兄弟竭智力
營之自其先君睥睨十餘年至是捐金錢數十萬乃得
集市之閒民競輦土石實之役工數千始平稍徙花竹
藩飾其處余為指其最勝者曰是可堂異時果堂其以
勝栖名之二子齊諾即所指地增築將基為堂者後四
年過之所規為略就位置行列皆應繩墨曰凡堂之材
若資悉具忌嵗未敢屋以俟明年又三年過之芙蓉木
犀梅杏桃李皆成林楊栁冬青皆成䕃修竹滿徑菱荷
滿池隠然一堂宏麗靖深挾以蔽軒引以修廊是為勝
栖進二子而謂之曰余過此者三初過之地始除再過
之堂始營三過之草木森然棟宇穹然昔意於心今形
于目二子持家有功抑余告子物難于成易毁事難于
進易退守之在誠行之在勤子惟肯堂之志甚確誠守
而勤行之乃克有濟先勁後弱始鋭末殺或隳其中何
成之云不輟肯堂惟堂故成無斁治身惟身故立人情
進退甚亟上之其變三始而慢再而駭三而羡下之其
變三始而疾再而憐三而鄙是故丘陵貴增削則寖頺
江河貴盈縮則寖涸學問貴益損則寖荒道徳貴崇卑
則寖㣲子以為然余將示子以方義重于財厚義薄財
徳重于勢就徳輕勢禮重于物崇禮卑物恩重于怨取
恩舍怨今日三過堂而堂之事三變他日屢見子而子
之能屢更將有信于余言長字虞卿次周輔
　　興國太守題名記(案此記當亦隆/興二年所作)
滎陽張公采元亮為此郡無毫髪不稱人意郡闕太守
題名元亮心不滿之間謂某曰前事之不忘後事之師
也去者漫然來何觀焉不惟如是太守於民有父母之
道師帥之義行路視之人情薄哉顧有所不決江西一
道十餘州此最毒于兵凡圖書金石皆散壊不可稽騐
我最後於諸公故老遺黎日就彫零益無所諮叩數熙
豐來楊公繪王公琪各以文章事業表見李公冝又捍
難保門有即墨平原之功至于今誦之然追其嵗紀官
稱已莫獲其詳姑憑其概見著之懼有舛焉獨得王公
旉以次實之將於此乎權輿闕者夥矣如之何而可質
曰著而舛猶未著也疑者于法從闕又何尤焉于是始
定于王公旉凡若干人具次于左方
　　汪參政生祠堂記(案汪參政名澈此記當/是孝宗乾道元年所作)
紹興三十一年秋七月詔以御史中丞鄱陽汪公宣諭
荆襄自行都及襄陽所過搜疵剔隠凡格而不流與壅
而不上達者咸驛置以聞天子惟公為信疏函朝通膏
澤夕下而興國被惠最厚興國地多山谷其稍夷衍者
則漫為深瀦淺澤不得盡為民資又當江淮走集之衝
徃嘗與東南巨寇桀賊為巢窟蹂躪戕圮較一道十州
獨甚舊占籍八萬四千九百有竒今二萬三千六百有
竒是存者四之一舊輸苗六萬一千有竒今三萬二千
七百有竒是損者十之五以四一之民輸十五之租其
他稱是已不可復任而淮衣與税縑並征税縑四千有
竒淮衣六千三百有竒垂將倍之公且至衆相謀曰被
此毒以來叩郡庭湊使臺謁省闥先後以數十計矣朝
廷取決于民部民部有司也奚敢議繩尺之外故屢進
弗獲今天子寄公耳目心腹公又聰明果達祥順慈厚
與天子意相通試告之冝納既至相率羣拜于庭列次
于門且延于衢千人一色慘怛怵惕久乃得言曰維氓
幸生兹時還定安集尚敢冀其他惟是淮衣沿襲因循
遂成不革灼爛肌膚灰滅頭顱于今有年願假須臾之
景有請于公公曰何哉吾惟有不知知之敢有不告天
子惟有不知知之豈有弗行爾其示我以詳于是進曰
初大河未他裂郡有賦曰黄河巻埽錢緡計一萬七千
有竒蘄黄為代輸而郡以縑充之匹計一萬四千有竒
自大觀二年始也今黄河不巻埽蘄黄不代輸而淮衣
著為經常自紹興五年始也其初二千一百有竒二十
五年増六千三百有竒及大觀之數則止膏竭命殫可
以損不可以加公其哀之公應曰諾又進曰徃者以錢
視縑緡計一百二十有竒得縑百承平時其直相當民
雖不欲而猶能堪之今無易縑之錢而一縑之估錢四
千五百有竒是一縑而羨三倍之錢徃者蘄黄與興國
各有虧餘相通蘄黄為興國供河埽興國為蘄黄調省
縑今蘄黄自若而興國獨抱虛逋承實禍是一州而輸
三郡之賦公又應曰諾明年春正月公歸拜參知政事
具白其事天子即詔有司以為率勿增令下闔一郡三
邑數萬之生靈扶伏踴躍首擊地手加額上戴天子次
則戴公維天子高視兩儀萬物之上敝屣神器褰裳遺
之何藻色之可狀而端倪之可窺公出而與世同憂公
不能忘世世亦不能忘公衆又相謀曰古者敬愛其人
而不得親或思其人而無所寄情則貌而奉之故其像
有畫其祠有堂于是鄉黨喜事有力者相與述人情規
古義以請于太守張公采太守曰地庳薄則不稱位宇
囂隘則不稱徳書得其略而不得其詳則不稱容乃得
西城佛宫相其位置之尤者傑為之屋而擇其輩行之
名者工為之貌奔走經營無所不用其至而後得公精
神儀幹冠冕佩服之真既具以曉其部之民民曰如是
可以無憾雖然自辛及乙宿師用兵五年溝池櫂艦樓
櫓營屯之役金鐡絲纊榖粟皮羽之斂魚鱗鳥氄錯布
疊出嗚呼殆哉斯民岌岌乎此邦也淮衣至是亦將無
以為輸且朝廷知其無名盍亦除之吾儕小人苦不知
足之嘲願受而不避無亦使盛世清朝何有待來年之
云太守曰天子視民如傷公愛物如己千載一遇不謀
而同符公將秉執元鈞佐佑太平兵甲斂息無所興發
府庫充仞無所庀藏復常庸蠲常租省常調爾行將見
之民曰如是誠可以無憾則以告其客汶陽王質求文
以列實質不敢辭不獨以彰天子之聖著公之賢凡志
士仁人皆可以動心焉
　　去思樓記(案此記當是乾/道二年所作)
興國太守張公未去郡之三月作南門冠樓于其上通
守王君澬間語余曰樓將成名未具也此邦人民心不
負於公之去而力不足于公之留有怏怏不滿之容有
鬰鬰嗟吟之聲夫未去而惜則既去而思也不既切乎
吾以去思名之人情宜事實稱也余曰今之為吏與古
異也不論古與徃數年又異也不論數年與徃十餘年
又異也古者事省而易應法簡而易行物豐而易征人
醇而易令故吏之為力也易施長老所傳承平未亂之
時雖拙者猶能從容閒暇有辦而無趣退食之餘賞心
樂事銷太平之景以余所見距此三數年太守亦或閒
庭几而府庫倉廪聞其充未聞其竭也有時而竭亦有
時而充未聞其不可復充也獨八九年來為吏者至不
可終朝余徃來兵間所厯殆遍東南平時豐州壯縣氣
象變改月異而嵗不同諸公所憂方隅乏佳政之吏田
野少歡聲之民此亦何足怪也事益繁法益急物益窘
人益澆御益澆之人掊益窘之物守益急之法應益繁
之事雖黄霸龔遂卓茂魯恭之賢將施其所積而遂其
欲不獨余知其難也民不能以盡徇吏故吏之怨民日
深吏不能以盡假民故民之讎吏日毒當是之時有未
去而怨者矣烏有既去而思者乎而張公所遇又天下
之至難建炎紹興之交江西無地無兵而興國受毒最
酷舊占籍八萬四千九百有竒今二萬三千六百有竒
是存者四之一舊秋輸六萬一千有竒今三萬二千七
百有竒夏輸十一萬三千九百有竒今五萬七千一百
有竒是損者十之五以四一之民輸十五之租而又無
故輸淮衣六千三百有竒雖解兵二十餘年益困弗蘇
而辛巳至於甲申復連兵四年溝池櫂艦樓櫓營屯之
役金鐡絲纊弓甲皮羽之斂視大州同科而以和為糴
者少亦不下五千有竒以汰去軍者多稍増至一百有
竒大州不堪而况于興國公來以甲申之夏其去以丙
戌之秋經大役者二興國平居為盜賊之淵甲申之虞
猺毒垂發公獵取數輩亟慘治之而警其餘姦不得肆
民乃少定凡城之隅若江之瀕布民兵其衝逺者敕吏
調存撫視近輒自行熾薪爇酒躬酌以飲民博飱巨胾
佐之部勒卒乘整厲弓戈出入游警以張民兵之聲行
者歸居者安强者奮弱者不恐市無讙言野無走塵若
貧若富相安以卒無事故警既撤而民始親乙酉合忠
義新軍于江州露食草宿立須具廬興國當三百有竒
為木若竹若蘆若鐡十萬有竒伐削之工覆築之工建
治之工遷運之工舉不在其間讙訛相驚欲遁欲移不
能者含憂以俟斃已而一物以計皆賦資于民而易其
物一工以積皆假直于民而取其工凡物視其時之價
凡工視其私之傭内郭外郊奔衝銜屬而樂與之從事
既周其身又濡其家故役既已而民益愛以再嵗攷之
上供之運錢計十萬五千有竒米計十二萬三千有竒
吏兵之俸錢計五萬七千有竒米計八萬四千有竒至
陋之國極困之民然而財以時輸上上不繩愆俸以時
給下下不告病此冝其度越經常醖釀新竒有所不免
者問之在廛在廛不知問之在野在野不知余能言之
窮其㣲𦕈而塞其漏鉗其變態而銷其姦析其竒贏而
嗇其出嚴其開闔而謹其藏如苦儒専經窮晝夜之力
争尺寸之功如枯僧縳禪棄形體寢食于寒暑之外拾
遺腐于糞壤之聚奪掩匿于盜賊之懐故財紓于上而
賦不及于下勞切于身而擾不至于民自公觀之以身
之勞易民之擾自民觀之移已之痛為他人之苦此而
不有所感禽魚無此情蠻貊無此理也則未去而惜既
去而思何異之足言而余獨念夫當故人難施巧之時
處今人至不幸之地去而得思于民此不亦天下之至
難哉或者不以余言為然自履之則知矣故余之于公
惟憐其至難而歎其不可能也公名采字元亮鄭人是
為記
　　興國軍學記
學在郡之北西附而東鄉舊者也在郡之西北附而南
鄉新者也其新者今太守縉雲葉公之為也請論昔自
紹興二十年寖毁厯二十年大毁奚以寖毁吏無政也
奚以大毁吏無志也奚以弗新吏無才也請論今自乾
道六年秋八月以興冬十二月以成奚以必新公有志
也奚以能新公有才也奚以能速公有仁人長者之心
也必新以志能新以才速亦才也不以才以仁人長者
之心何也請論志人各有私異同相形愛憎相搏不撓
者寡矣而不撓者志健也請論才才各有量抵其窮則
咫尺不加進毫毛不克舉也而不窮者才充也請論心
夫民戚上而弗之歡敬上而弗之愛心不交也我與民
為親則勞佚同民與我為親則緩急同蹶然動之趯然
其趨我也此略也請論詳公始至有事于先聖之庭悼
先聖之失其居而懼已之弗䖍其職也公之言曰佛老
之宫嚴且麗率與皇居相侔而先聖所庀乃弗及中下
之廬先聖吾天也慢天者不祥且吾所受制書學吾事
也違制者當論如律於是公之志立也既稽諸有司則
負上之逋以萬計負下之逋亦以萬計上以峻督下以
哀蘄公之言曰峻不已則怒繼之哀不已則怨繼之上
下交相憤也志將何之于是公之志既立而未果行也
期年戢姦整慢嚴藏嗇出而平時飛揚滅没之財並集
峻者夷哀者怡矣又推而應公上之羨征滿既徃之宿
負待後來之急須得衍算也于是公之志行也此迹也
請論理志者有意而無體必有所依而行才者所以為
行志之具也才者易縱而難収㣲失所控則肆故仁人
長者之心所以為御才之器也志健而才不足則事弗
濟才充而仁人長者之心弗篤則事雖濟而多傷事且
濟而無傷非三者相須而無虧何以及此也此名也請
論實凡物木章計若竹若石若瓦若甓箇計灰石計若
鐡若丹若堊斤計取具為物三十二萬三千有竒地為
官者積弗取多閑材不足則定其價而後市賦其資而
後輸視其願則徇而從之餘須皆如之凡工為廬事常
廪為土事常廪有差不時而撫其勞而扶其疾也餘須
又有差既役為工二萬二千有竒凡用以材事之質劑
命掌比之治者主之凡掌比之治皆民之有力自重善
持家恥犯法者也以役事之稍食命掌學之政者主之
凡掌學之政皆士之秀且賢遵法度可蹤跡者也民之
良者勞于外士之彦者持于内姦者有以寓目而無以
措手也靡錢貫計五千一百有竒粟石計九百三十有
竒無一而不至于民也凡民受役要者咸喜弗受役要
者咸慕相勸而至不忍舍而歸此其情非有感乎利也
凡室自殿若堂達于門皆序而兩之自殿若堂衍于旁
皆挾而兩之暨他室楹計二百五十有竒昔之所有必
具而有加其無也乃今有之此政也請論人公名模字
叔範其考是為石林先生嗚呼可謂有子矣
　　興國四營記
興國升軍則有兵自太平興國二年始也二十五之忠
節十五之効勇十九之武雄牢城此凡軍之額也其肄
額自何年始也六百六十有七屬諸禁二百六十有七
屬諸廂此凡軍之籍也其著籍自何年始也城之北少
西忠節効勇牢城營之城之東少北武雄營之此凡軍
之營也其建營自何年始也其廢自建炎三年始也其
興自乾道六年始也六年則太守縉雲葉公為政之再
期也六十有四以舍武雄四十有九以舍忠節三十以
舍効勇皆即其故營營之又三十以舍牢城更而西之
非其故也四十四萬二千一百有竒積其物而計之也
六千九百六十有竒積其庸而計之也二千三百三十
有竒以貫計錢二百八十有竒以石計粟市材召工之
費也市者弗告虧酬之優也役者弗告勞廪之厚也為
坊五于其郭為鄉十有三為里六十有五于其郊無毫
毛之自出也于是兵之雜處者皆遷兼其家者専舍之
止其身者合舍之其身他𨽻而以其家自隨者闕之戍
而未歸者制其室數以待之募而未集者分其地域飭
其材事以待之戍兵之歸皆具而未來者乃今有以逆
之則其為恩至衍也嗟夫月一其廪嵗兩其縑既有限
也征役則添有給慶禮則横有頒又弗常也鐫其有限
弗常之禄而廬人之廬甚矣其難也且非惟其私而已
凡兵非涅不為兵貴其辨于民也涅而去之以某罪論
惡其無辨于民也不足又以其服判之其品七中而至
于屨其采五白而至于緋謂之軍容其弗遵者以某罪
論惡其無辨于民也不足又以其居别之當舍而弗舍
弗當舍而舍與弗當入而入皆以某罪論聴而弗問又
以某罪論甚惡其辨于民也請有闘傷之禁有博戲之
禁有禽犬之禁有巫卜之禁有飲禁有濫禁有逃禁有
盜禁有詭名之禁有匿姦之禁有斂財之禁有弛藝之
禁有竊造軍噐之禁有私傳兵式之禁有出法物之禁
有結義社之禁法也者馭兵之噐也營也者施法之地
也官無寺無以施政也士無學無以施業也工無肆無
以施事也兵無營無以施法也凡營别而謂之都都有
頭總而謂之指揮指揮有使以伏事之儀制階級之律
重則死之有兵于此弗嚴則弗肅弗肅是縱而菑之也
凡營有房房有號號有籍損闕而失繕修一日以某罪
論三日以某罪論若垣墉之敗則登時築之庇兵于此
弗整則弗安弗安是錮而苦之也登時較之一日為多
一日較之三日為多四十三年而弗復可以為多否也
嵗秋八月乙丑有令禁兵之占于籍者以盈為度其闕
額錢毋輸冬十一月乙酉有令禁兵之疏于帳者多闕
弗登必罰無赦此地曠而人稀五方之游罕集初皆以
致兵為難及是憚為兵者趯然動疑為兵者毅然決變
其目之所習見而感其心之所樂為則營之勸也奚為
勸示其不恝然于彼而覈其不漠然于此此營之所以
為勸也官日以丑酉之令從事孰敢不力惟公之敏而
功也奚為敏而功無敺之以勢而致之以道此公之所
以敏而功也
　
　
　雪山集巻六
欽定四庫全書
　雪山集卷七
　　　　　　　　　　　　　宋　王質　撰
　記
　　涪陵譙先生祠記(案此記與白帝廟記張益徳廟/記當是孝宗乾道四年六年質)
　　(兩入蜀/時所作)
孔氏亡而書存世以其書誘士以為使外騖之徒利之
故正學廢而俗學興其所資者章句言語形名度數豪
傑之士不堪以其髙明廣大之體滯於其間佛氏之子
有達磨者自西土來中國斷拘攣之見掃凝滯之具引
學者以駿利之途天下豪傑相詠讚以為依歸於是佛
力始重自達磨建此宗而豪傑或見其趣嘘呵踧踏驚
絶超拔之功故豪傑歸則權在佛而儒者行世多為富
貴威武所制功業名譽所役有得於佛氏之家者輕之
儒者雖外不服而内自媿也普通以來天下以明心見
性之捷非求諸佛氏之門不可吾道之妙布列於詩書
禮樂而潛寓於易時出於論語孟子而㑹見于大學中
庸未有指而出之収天下豪傑而歸吾宗故惠能道一
懐遜義元之流不受衣冠之所維縶使吾宗得此百倍
于鄭元馬融(案鄭元之元宋/時避廟諱所改)失之哀哉伊川先生實始
標呈孔氏之秘比佛氏所明益顯露且親戚不絶衣服
飲食不易發竒偉之事于經常之中天下豪傑自有天
淵為飛躍之地異時插鍬繫竹咸為吾宗之歸孔氏之
權重矣涪陵譙先生初習佛伊川授其學以大學中庸
而指其法以敬先生悦之棄家破産疲曳妻子以從之
遊及其困飢且死不以非義之粟而易將殞之命非天
下之豪傑其能建立如此哉徃余在都有不悦伊川之
學者為余道之余曰建炎之初詔起譙先生于河南無
所蹤跡有野人道使者入嵩山深絶見先生卧土屋衣
襦釡竈皆塵强掖起之既至與宰相不合遂去不知所
之此孔氏所謂遯世無悶樂則行之憂則違之確乎其
不可拔潛龍也天地造化有不可羈紲或攝受之無難
可謂有力非耶制伏虎豹非西方獅子不能他非余所
知也是時尚未熟知先生之詳後數年過涪陵見伊川
之孫太守程公示余以武夷胡公憲河南郭公雍諸文
且道所未盡者乃得其本末出處甚悉初涪陵未有先
生祠堂公至始克為之險逺幽仄有此足以重天下而
無與揚之至今蓋其後徙于伊洛而轉仄于吴楚存没
皆不闗于故鄉其疎固冝雖于先生無所為虧而鄉黨
之典與牧守之職則為曠非公道問學敦教化念其祖
而欲崇其徒奬其先賢而欲風厲其後來者誰與領此
堂成而余來非平時有慕於其中而竊見其餘末又誰
當言之此豈偶然乎哉先生名定字天授起布衣為通
直郎直秘閣喪亂莫知所終或云終於嵩山少林寺又
云隠居青城之老人村易姓迨其今猶存云
　　白帝廟記
白帝公孫氏茂陵其里也清水導江臨卭其生所厯也
成都其稱帝王及死所也瞿唐其廟也其廟不知其所
始而其事則可次而言之也嗚呼更始元年稱輔漢將
軍于成都欲保郡自守以待真主此白帝素志也美矣
二年拒更始所遣將李寶張忠而稱蜀主貳於漢也當
是時世祖皇帝轉側河朔之間未興而更始之政已亂
非貳於漢也貳於更始也猶之可也建武元年以成家
為號而稱天子於是欲與世祖爭天下尚奚言素志盡
反矣嗚呼白帝其知天命所歸否耶白帝初聞李熊之
言辭曰帝王有命吾何足以當之白帝之知審也熊曰
天命無常百姓與能能者當之又何疑焉熊之弗知非
白帝之弗知又審也嗚呼誤白帝者熊也六年世祖騰
書為白帝平素之言且曰天下神噐不可以力爭白帝
其知神噐可爭否耶是嵗隗囂以隴西歸白帝白帝得
之與合從拒世祖嗚呼誤白帝者又囂也囂不能誤竇
融而誤白帝竇以興公孫以亡其白帝之不幸非耶十
二年世祖又移書為白帝苦陳之且曰以時自詣則全
當是時隗氏滅任滿田戎敗公孫恢史興又敗謝豐袁
吉又敗王師既守成都白帝其知事勢之去否耶十二
之期至矣白帝固自知之而延岑之言曰男子當死中
求生可坐窮乎嗚呼誤白帝者又岑也方事之急也張
隆常少勸白帝以來歸此劉禪之譙周也而白帝之言
曰廢興命也豈有降天子哉則已入岑言于先隆少忠
謀格矣岑存而隆少死何哀如之乎嗚呼使白帝如世
祖指挈圖迎降保族安民與河西竇融同功智士之事
也既不能然勢盡力窮健決糜於一死不肯為姚泓慕
容超以肉委人壯士之風也泓之果顧不及其童兒白
帝視之壯矣嗚呼智士之事不足壯夫之風有餘廟以
祀之非耶蜀也者魏取劉晉取李取譙唐取王特易於
他邦而漢取公孫最後於餘敵且難白帝之能高非禪
勢縱衍之倫也岑彭來歙强對也白帝能問隕之劉尚
敗吴漢危不得脱白帝之能誠高也嗚呼議白帝者難
乎其辭矣吾以為白帝之禍造於熊集於囂厚於岑非
白帝也如是其可以少慰白帝之心不與張步秦豐同
羞否耶白帝死而為神據江山之㑹而䕶持徃來於險
阻之中豐功茂澤咸交讚以為歸則泥首銜玉畏死偷
生之流何以得此也嗚呼其可書也已其可書也已
　　張益徳廟記
漢車騎將軍領司𨽻校尉西鄉侯張公與諸葛武侯闗
氏壯侯(案此節去舊諡一/字原本如是後同)以文武相濟夾輔先主紹延
漢基其子孫終始死生之際皆無負漢者天以此三人
遺先主成邦而共為存亡所謂期運者非耶初先主與
公同以涿郡為鄉先得公壯侯自解奔涿於是乃得壯
侯皆燕南故人也及先主依劉表駐新野於是乃得武
侯語序武侯新於二公而先主所為魚水者在武侯惟
深此二公所以弗悦雖其跡如此而忠於漢則三公同
一心也公之孫尚書遵武侯之子衛將軍瞻俱死事於
綿竹壯侯之孫夀亭侯彛與其宗殱於成都所謂共為
存亡者非耶嗚呼事將成天也初先主畏偪自樊略宛
循襄陽向江陵至當陽之長坂曹公垂將及之危哉公
據水斷橋瞋目横矛以二十騎遏數十萬之師不得前
而先主得斜道趨漢津㑹壯侯舟師以脱其不死幸也
於是武侯以大計説孫公而周瑜赤壁之事乃濟敗曹
公也其人為周瑜天下戸知之説孫公也其人為武侯
天下亦戸知之以舟師濟先主也其人為壯侯天下亦
戸知之至斷橋郤敵以免先主未有明為高於他功者
㣲公先主虀粉矣武侯壯侯安在哉而尚赤壁耶此漢
事之將成天遺公也嗚呼事不成亦天也初先主鋭復
壯侯之讎是以為吴之師公提萬數之旅順流而東下
陸遜豈易當之哀哉閬之難也公死而張南馮習本兵
猇亭秭歸之恥童子知之矣此漢事之不成天奪公也
天將壊人家國先奪其人人亡而後家國從之臺城陷
羊侃先死江陵陷胡僧祐先死汴州陷王彦章先死夀
春陷劉仁瞻先死人弗死如基弗摧室弗傾也夫先主
北向以爭天下中道而失壯侯實建安二十四年也東
向以爭江南中道而失公實章武元年也不二年無兩
公先主身老志彫而永安之變已矣天其可知也武侯
上失先主下失兩公而黄忠之卒以壯侯死之明年馬
超之卒以公死之明年異哉其參㑹也漢之羽翼殄矣
武侯欲以楊儀魏延李嚴馬謖之軰而囘天心武侯非
不知之其未解之條六章可以推之矣至鞠躬盡力死
而後已其成敗利鈍非能逆覩此武侯平生大指而形
諸辭者也後十三年而武侯死漢事去矣公不没於閬
壯侯不没於臨沮而武侯猶未殯於渭原殆未可量也
公自中平之初至建安之末事先主凡三十有八年其
相先後而終才一年有竒廢興存没其果有數也非耶
公既没而為神其豐功茂澤形於死者愈益加於生則
公為不死也神仙不死以氣之貞豪傑不死以氣之英
氣無間於窮壤無隔於今昔嗚呼其可以弗敬也夫其
可以弗敬也夫
　　濠州雙穗堂記
淳熙元年夏四月得麥於濠梁之郊一本而二岐太守
張公曰桑無附枝麥秀兩岐此吾祖漁陽之誦也吾何
以得之凡州之人咸曰維時穰哉維民康哉太守良哉
公曰異畝同頴之禾唐叔得之獻諸天子天子得之歸
諸周公歸禾之書是也周公得之旅天子之命作嘉禾
焉成王不肯有叔父是歸周公猶曰天子之命也敢辭
况唐叔哉國有祥天子承之其不有謙也臣揚之罔敢
居之在小臣尤冝也凡州之人又曰徃者資政沈公使
淮西其未入為大臣也有芝開其先焉堂以識之其名
為玉芝者也於是濡須重矣公誠不自有毋亦肯堂以
寵吾邦公謝不敢曰小儗大非倫也凡州之人又曰五
榖奚别而麥見謂首種其有以也夫天將興周以來麰
貽之及其降也春秋他榖不書至麥禾不成則書之非
末矣斯堂也者重民事承天休太守之職也公其毋忽
公又謝不敢弗能得則左其治之偏而堂之公曰以雙
穗名若何凡州之人曰宜公曰宜則當書來告曰苟宜
書公其為我書之漁陽在漢為宛人我於今為安豐人
間因亂避地而去之殘牒尚有攷焉今逆數漁陽為建
武初元得一千二百餘年而是物也復出大懼無以紹
前人之休然天子之澤非我之力也余曰公之言義之
正也不忘漁陽之烈知尊祖也不自有濠梁之祥知尊
君也為人後知尊祖為人臣知尊君於法當書余之言
義之正也初淮南被完顔亮之師公以諸生糾義旅䕶
鄉閭故安豐不亡太上皇帝義而官之以郡參佐付之
主上又以提封俾鎮之以儲閣俾直之居十有餘年安
豐烟火桑麻有承平之風焉又以節俾持之濠梁要地
既歸節又起而俾典之期年濠梁又成樂國民無榮悴
地無肥磽兹惟人哉天無心孰兩夫麥之岐麥無情孰
秀夫岐之兩也有沖氣行焉條達絪緼而為此祥兹惟
人哉公於漁陽雖其詳未可見而其人有相似者為祖
若孫或可以言之也漁陽少從世祖以儒家子為壯夫
事下公孫述於成都破匈奴漁陽高栁以少擊衆諸將
服之敵人畏焉以健武才施慈祥政開田疇勸耕耨陶
富庶於閭閻能者難之此與公氣象規模余以為似之
非耶漁陽班於郭伋杜詩亷范之間如公則將誰班議
者必有以處之矣始公為安豐有蓮一幹而兩華及為
濠梁又如之其祥不獨此也然非民政所闗弗著著其
堂所自得名以示夫有志於育民者觀焉
　　興國軍大冶縣學記
天子非人才無與共治天下人才也者其源在鄉其流
在郡其歸在朝廷積石河之源也岷山江之源也播而
九之河之流也别而九之又三江之流也其歸則同入
於海也河且南且東至於華隂底柱孟津大伾過大陸
而北之此而見河之功江所厯曰沱曰澧曰東陵曰滙
曰中江皆東趨此而見江之功皆未逾海之為歸其澤
溥也人才在鄉不若在郡國在郡國不若在朝廷朝廷
人才之海也而其源則濬於其鄉周制士有秀自鄉而
升之司徒則以選士名之拔於其羣也選士又有秀自
司徒而升之學則以俊士名之尤於其選也既升則弗
征則以造士名之與民别也造士又有秀大樂正以告
於王而升諸司馬則以進士名之與士别也進士又有
賢司馬以告於王而官之爵之禄之此人才之濫觴也
周官三百六十總以六卿内外高下而别之乃克用人
盖人才皆繇此出也今之天下為里若干而屬諸鄉為
鄉若干而屬諸縣縣也者鄉之㑹也此論士之積石岷
山𨗳之則九國被其惠否則萬物壅其澤其利害顧不
大哉公來為是邑則曰財匱當理訟滯當決有司事也
學校弗振則人才弗茂人才弗茂則國奚須君奚頼哉
國事也君事也古者三十年為一世州以士獻郡弗以
名聞閲世而且過之其才小不展於州縣大不施於朝
廷士奚怍有司之慚可既乎何為咎有司也縣令於民
有父母之道也於士有師之道焉民弗興咎在父母士
弗作咎在師公甚病之則以告凡邑之民曰學也者為
國養才非虛拘夫士也士也者為國養徳非空廪夫官
也徳足矣位及之所以訓治汝等既富且良而為美俗
也於是役興而民驩趨則又以告凡邑之士曰學也者
非徒其文也學之本在道士也者非徒其貌也士之實
在心所以推之治國平天下惟公所學是資也於是工
休而士競勸則以請東平王某書之公不自有又以告
凡邑之士若民曰學也者天子制之有司行之當戴天
子無思有司詩不云乎周王夀考遐不作人知本也夫
於是以時釋菜於先聖之庭再拜稽首詠歌君師之徳
以為天而后某為之述曰丙申冬十一月二十八日緒
功也丁酉春二月十五日訖事也三十有七者其楹也
西而北者其方也其來請者周君之竒朱君紱何君若
董君維新萬君鈞陳君勛學之儒生也其更新者潘公
子韶邑之令君也公三山人賢而有政事文章觀此其
他不問而可知也
　　張氏和政堂記(案此記當是孝宗/淳熙五年所作)
聖言該治道也悉矣箕子析為三正直一也剛克二也
柔克三也孔子析為四施之以寛一也施之以猛二也
平之以和三也和之至四也三即四四即三寛猛者剛
柔之異名也和者正直之殊稱也若之何别之亦嘗引
天下之理而伸之乎隂陽氣也晝夜者隂陽之變也隂
陽交而四時成焉剛柔形也水火者剛柔之變也土石
者水火之變也剛柔交而四維成焉寛猛事也緩急者
寛猛之變也堅脃者緩急之變也寛猛交而四端成焉
四時全則天和四維全則地和四端全則人和和與同
異不相同而濟乃克為和古之人誰其得之仲山甫以
之尹吉甫之誦曰人亦有言柔則茹之剛則吐之維仲
山甫柔亦不茹剛亦不吐不侮鰥寡不畏彊禦不茹夫
柔以柔為剛也不吐夫剛以剛為柔也聖人曰寛柔以
敎南方之强也死而不厭北方之强也故君子和而不
流中立而不倚仲山甫無偏於南北而㑹歸其極是之
謂致中和者耶近之人誰其得之西安趙公以之眉陽
蘇公之辭曰其在官守不専於寛時出猛政嚴而不殘
其在言責不専於直為國愛人掩其疵疾匪一於寛致
猛以濟其寛也匪一於直致曲以遂其直也聖人曰寛
裕温柔足有容也發强剛毅足有執也溥博淵泉而時
出之趙公入是門哉兹其源乎所濬發深逺矣今之人
誰其得之廣漢張公以之其為荆也慈温薰惻如趙公
行春令之於益也峻發嚴厲如趙公行冬令之於杭也
平舒肅潔如趙公行夏秋令之於處也合而為此邦此
堂之所由作也其試偃仰游息於斯堂之上近取諸身
逺取諸物而觀之日麗於晝而不能夜月麗於夜而不
能晝惟人也晝則曰闢夜則曰闔天之全吾兼之動物
横而不能縱植物縱而不能横惟人也立則體縱卧則
體横地之全吾兼之呼吸而為氣能隂能陽屈伸而為
形能柔能剛斂散而為事能寛能猛故人之為天地之
靈也為天地之靈而弗能自用之物所移也性有强弱
則五行之數移之也資有温燥則五方之氣移之也識
有顯晦趨有邪正則父祖所陶師友所漸風俗所染又
皆得而移之不動者真我也公定心所照無方不徹獨
運夫天地之靈而翕張疾徐皆在我也人無所致其親
又何所致其疏人無所施其畏又何所施其侮囘旋變
化於寛猛剛柔之間水火醯醢鹽梅備矣所謂和羮非
耶公名某字某其考太師某也父子所傳上之孔氏為
宗下之至於今也孔氏之大㫖曰喜怒哀樂之未發謂
之中發而皆中節謂之和惟其傳之正也故存心養性
而精一執之中弗離和弗散含徳厚矣其不競不絿不
剛不柔凡形諸外者充和之餘也其可書也已其可書
也已
　　平政堂記(案此記當是淳/熙六年所作)
上即位之十七年詔以某人為興國太守凡親若故咸
止君勿徃曰究之習興國者瀕湖為郭其民與龜魚薲
𤓰雜居水歸則葭葦莽蒼又與狐兔相參也是嵗諸大
吏繩是邦以法者若干諸小民訴是邦以牒者若干諸
吏若胥大若小重若輕論者若干諸當輸不輸錢若干
粟若干諸當辦不辦兵若干甲若干推此類具言之又
若干其何以當之君曰君命也將若之何既至信然某
人欲引去某人欲引去或趨君勿留曰興國久不可為
也而今為甚凡倉庾若府庫存者若干弗存者若干凡
文符可報者若干不可報者若干凡城郭若鄉里可督
者若干不可督者若干他不堪誰何者又若干其何以
承之君曰君事也又將若之何古之為吏者以職守為
業以官守為家漢制間即所居之官為姓號傳子孫而
疾病休謁湯沐則歸而與其家相見其勤且専者雖湯
沐亦弗出猶有純世之遺風焉古者重於以身臣人由
此之故也今士大夫之家固有不幸而當其敗壊者則
亦極力所致而已未有棄而他之也使為吏者舉擇夫
便利美好居之則逺外之人誰與共理者上不鄙為弗
能而俾之當此門持此家人主以天下為家者也衆建
官師分職内外無非幹蠱之子承徳而用譽斯為亨也
二爻幹母三爻幹父而終爻則父母之蠱皆弗及焉故
曰不事王侯高尚其事此季夏園公之倫非委質事人
者也且我方其未來則固徐氏之主也今委此身任此
邦徐氏則傳舍路人而興國則家也觀夫徐氏滋輕矣
其敢不力若履危涉難與死生相轇轕在勞心平時且
吉壤者不可同年語也其又將奚辭有所難於此則有
所難於彼慎重可以為事君之大義非耶已而反側者
綏之使安離散者斂之使集愁勞者保之使康迫蹙者
弛之使寛而後廢玩者震之使聳豪梗者鈐之使戢逋
滯者整之使齊彫敝者厲之使精寛猛相濟剛柔適時
而興國之政乃平凡邦國官府之財賦凡官吏卒伍之
稍食凡祭祀賔客之勞禮凡都鄙稍甸之政令無或過
無或不及而興國之政大平惟其閲義理明閲世故熟
致此非難也而不擇劇易不間􁁷惡以大公至正克其
心汲黯難於淮陽而君易於興國視古人有加焉其堂
凡辨地域凡審面勢凡賦功緒凡飭財用事皆弗著著
其大略而繫之辭從民志也辭曰峩峩其巔穹翠摩天
君登斯堂意不在山皎皎其沚江湖表裏君登斯堂意
不在水安在其心在帝之民有露有霜有秋有春維帝
克聖維民是徇不剛不柔大公至正維君體之又率履
之君明臣良相協濟之有熙斯辰有偃斯虹萬聲一歡
徃來憧憧有晏斯居晝律夜書弗猜弗驚浮龜沈魚君
之歸矣民之思矣有苃其隂無斁遺矣
　　三聖壇龍祠記
淳熙十有一年六月雨不以時至太守池陽王公曰先
成民而後致力於神古之訓也凡治具攷古之度相今
之冝以次畢講廼有事於上帝又有事於羣龍公曰在
田在淵且在天龍之所止行也宜求夫並野並水而揚
靈即其所止饗之東隔堤起阜屹立平湖之中勢不甚
高而巨浸莫能踰相傳與水俱升盖神之久矣公曰龍
實震為之雷亦震為之正東之卦也是地當用吏以祠
龍之舊儀進公曰祖宗憲章至天聖迄嘉祐愈粹今皇
祐之成式在是法當用公又曰是禮也文其何以將之
中庸不云乎至誠不息不息則久久則悠逺悠逺則博
厚博厚則高明博厚配地高明配天悠久無疆天地以
誠而交參神其舍諸公又曰是理也隠其何以表之中
庸不云乎視之而弗見聴之而弗聞體物而不可遺使
天下之人齊明盛服以承祭祀洋洋乎如在其上如在
其左右夫㣲之顯誠之不可掩如此夫誠可㑹幽明為
一家神其彰矣聞者信居半疑居半咸曰聖人之言在
世何其取用者多而收功者鮮也今將於公乎騐之丁
亥禮行是日隂雲生戊子禮成是日膏澤洽越三四日
至足而有餘越七八日洊至而不絶於是疑者皆信信
者皆堅然後知神道非邈聖言非誣某以為公致天澤
厚民生其功小使夫聖人之言信於天下之心其功大
天下不取信於聖人聖人不見信於天下雖有粟安得
而食諸公名某字某其學𨗳源於魯而㑹流於鄒故言
行之氣象藹如也信是理深相是禮篤起是工敏求是
文切汴都趙某以之觀是舉審紀是跡實汶陽王某以
之建諸天地而不悖質諸鬼神而無疑噫此文之所以
為作也
　　東坡先生祠堂記
先生以元豐七年别黄見詩桑下豈無三宿戀尊前聊
為一身歸者是(案聊為蘇軾/集作聊與)見詞好在堂前楊栁應念
我莫剪柔柯者是今載集楊元素起為富川聞先生自
黄移汝欲順大江逆西江適筠見子由令富川弟子員
李翔要先生道富川滿庭芳序所謂㑹李仲覽自江南
來者是(案江南集/作江東)今藏下雉李氏先生自臨皋渡武昌
見詩清風度水月銜山者是(案度水集/作弄水)今載集見詞高
安更過㡬重山者是今藏磁湖陳氏先生至富川見詩
吾曹總為長江老者是今傳富川見詞緑槐高栁咽新
蟬者是今載集且藏下雉李氏先生自富川趣高安與
元素濃醉解别不及石田已暮見詩惟見孤螢自開闔
者是今載集見詞過湖攜手屢沾襟者是(案高安更過/㡬重山吾曹)
(總為長江老過湖攜手屢/沾襟之句今集中佚之)今傳富川前三十年一嫗尚
及見修軀黧面衣短緑衫纔及膝曳杖謁士民家無擇
每㣲醉輒浪適驩相迎曰蘇學士來來則呼紙作字無
多飲少已傾斜高歌不甚著調薄睡即醒書一士人家
壁云惟陳季常不肯去要至廬山而返若為山神留住
必怒我書一民家户云今日借得西寺法華經其僧欲
見遺吾云汝須得我不須得今傳富川先生至京師入
禁林猶不忘此土見書都下全無佳思坐念公家水軒
蒲蓮豈可復見今藏下雉李氏吾廬切與蒲蓮相鄰以
小詞從事欽惟元豐矯揉琢磨先生於江湖之間五年
不如是奚以為先生先生去齊安以四月一日至富川
以七日去以十日至廬山以十五日至高安以五月一
日去以十一日至吴楚梁宋河朔交廣又十七年不必
攷亦不忍攷吁
　　富池昭勇廟記
昭毅武惠遺愛靈顯者王爵號也昭勇者王廟號也富
池者王廟所也甘氏者王姓也巴郡之臨江者王鄉里
也某為秦丞相王逺祖也某為吴尚書某為㑹稽令者
王子也某為吴太子太傅某為晉鎮南大將軍某為散
騎郎者王孫也鎮南者死王敦之難於襄陽晉忠臣也
吴王所仕國也大帝王所事主也西陵太守升城督折
衝將軍前部督王所厯官也破曹公於烏林於濡須獲
朱光於皖城遏張遼於合肥走關羽於益陽解曹仁於
南郡禽黄祖於武昌者王生而在吴之功也捍寇賊保
城邑興雨澤救生靈於元豐於建炎於紹興於隆興者
王没而在宋之功也王生而事劉表事黄祖皆弗克終
而其際㑹建功立業者吴也王没而厯晉厯宋厯齊厯
梁厯陳厯隋厯唐皆無所寵嘉而其尤大彰明較著者
宋也宋有天下追録前代忠臣義士死而能有隂功密
澤者於是以王為襃國公開寶五年太宗皇帝錫之也
以王為襃國武靈公者元豐五年大旱禱雨有應郡以
狀聞神皇帝錫之也以廟為昭勇者政和二年部使者
以王功聞諸朝徽宗皇帝錫之也以王為武惠王者宣
和五年道士臧歸真以王功上公車徽宗皇帝錫之也
以王為武惠昭毅王者建炎二年以靈卜驚張遇郡以
狀聞太上皇帝錫之也以王為昭毅武惠顯靈王者建
炎四年以隂兵鎮金人御營使劉光世以狀聞太上皇
帝錫之也以王為昭毅武惠遺愛靈顯王者紹興二十
一年部使者以王功聞諸朝又太上皇帝錫之也王太
守將軍於吴公於開寶增號於元豐王於宣和一再増
號於建炎又增號於紹興嗚呼吴於王厚宋於王尤厚
也順佑柔懿凡兩夫人小君若女也紹威紹靈凡兩侯
尚書若㑹稽也建炎四年劉光世之請也嗚呼吴於王
厚宋於王尤厚也吴所以興有五人也不能退曹公使
曹公順流而下吴必亡其退之者周瑜也不能擒闗羽
使闗羽卷襄漢而上吴必亡其擒之者吕䝉也不能郤
漢先主使先主順流而下吴必亡其郤之者陸遜也不
能取黄祖使黄祖據中而立吴弗興其取之者王也魯
肅也肅之言曰漢室不可復興曹操不可卒除惟有鼎
足江東以觀天下之釁𠞰除黄祖進伐劉表竟長江所
極據而有之然後建號以圖天下此高帝之業也王之
言曰漢祚日㣲曹操彌驕終為篡盜南荆之地山陵形
便江川流通國之西勢也劉表慮淺子劣不可後操圖
之宜先取黄祖進據楚闗漸規巴蜀此二䇿者吴所以
興也漢高帝之興韓信壇上之辭也漢先主之興諸葛
亮廬中之辭也吴大帝之興王所建取武昌并荆州之
謀也周瑜吕䝉魯肅陸遜班也陳武凌統董襲蔣欽非
班也後王之没千餘年始與史氏辨正而著王之等夷
為高非諸公之品也嗚呼其亦有數也已按圖經王嘗
為偏將領陽新下雉縣今在郡西大帝取以為武昌郡
者也按傳王為西陵太守領二縣陽新在隋為富川又
為永興去西陵千餘里疑傳未安也或者為西陵之後
易領陽新下雉上接武昌下控潯陽未可知也按圖經
王嘗侯溧陽鎮富池按傳王之卒也未侯嘗屯當口屯
半洲不及富池疑圖經未安也今下雉去富池二十餘
里或者富池即故下雉未可知也嗚呼校合山川道路
於千載之上難也可以闕書而王之豐功茂烈則不可
以闕書也受吴之恩報之如此受宋之恩報之又如此
則王之忠義又不可以闕書也宋祚無極王心亦無極
隂殄北敵永清中原共躋登兹王之威靈誠足以及此
也詞曰陵谷兮迭為高深草木兮秋春明月兮不淪金
支翠旗兮常新波濤沸兮簫鼓龍吟兮蛟舞瑶簪兮瓊
琚江妃兮漢女巵動兮星流袂舉兮雲浮格澤欃槍兮
播落踧踏虛空兮百萬之貔貅厲鬼驚兮疾走沙飛兮
石吼玉劔兮不鳴天河兮無聲億萬年兮元功生死兮
哀榮榖我兮絲我淮之右兮江之左繚荆陽兮提封惠
澤兮穹窿赤縣風塵兮䝉籠掲龍旂兮在大宫談笑汎
掃兮正帝位於天中有詔臣某兮女其為王頌之拜手
稽首兮曰臣其敢辭
　　壓波亭記
湖今以洮名者是亭今以壓波名者是以名斯亭者丹
陽陳希顔識後湖蘇公語也(案蘇庠著有後湖集/見陳振孫書録解題)或曰
公之行世困於言語之波濤寢老矣其將靖之懼之云
乎抑憤之云乎有是哉公之隘也公聞道最早其視波
濤均於皋壤矣奚其懼奚其憤夫以力御物為壓與物
無競養力不形其相忘於道術者乎何以壓為然則公
意安在吾不能追躡特以所見明之水之本性湛也波
濤其變非本性也風摇之否則石激之風石之勢或緩
或急而波濤從之有所使而然故曰非本性也變也本
性則無所使亘古窮今常若是而已矣吾觀於天下之
水環三蜀數千里之壤與夫西戎南蠻數十百國之幅
􁆟㑹三十三江與夫數百萬之壑谷而走諸瞿塘他吾
弗知自夷州達夷陵名灘四百二十有五極天下雄竒
而其無聞者亦且駭神墜膽鬼神將郤避之石使之也
至荆州水得平衍而縱横大肆以徹於海窮諸才辯不
足以發明其博大雄豪之趣㣲風乍起萬波隨興瞬息
顰伸天地為之變遷蛟龍為之掀舞陵谷山川弗主故
常風使之也風石之力亦大矣而騷人墨客一觴一詠
可使妥伏安帖文章之力滋大矣韓退之於南山杜子
美於洞庭玩名山大川於股掌之上推此類具言之豈
足以當文章之鋒哉公於文萬人之敵而有餘者也初
定交於後湖春秋甚富也周行天下熟閲世故自芽蘖
拱把而千霄梢雲後湖不及見也洮湖之波濤少時足
以鎮之後湖已服其竒矣今三江五湖横放之四海不
足容也而况於洮湖哉後湖當有以處之吾未嘗登斯
亭也而預觀於斯文想亭下之風煙凝逺魚鳥不驚草
木水石幽暇澄穆翛然有道之場塵中無有此也後湖
之語其然哉後湖之語其然哉吾晚出於後湖後湖之
意未究者猶可辭乎作止一如喧寂並遣無波濤亦無
無波濤無所壓亦無無所壓萬物之自然而相為徜徉
此之謂逍遥而天下之至樂蔑以加於此矣謂予不信
作後湖於九原試以問之
　　游無窮室記(為姚明/之作)
子王子問於子姚子曰子好遊乎吾將與子東絶大河
跨龍門厯砥柱而窮其源之與牛斗接者登岱宗望滄
海而觀日出泝汧渭略咸陽訪秦漢之故都而而想像
夫阿房五柞露寒宜春之壯麗子能强而從我乎曰能
吾將與子南浮大江陟九疑酹虞舜之瓦棺而弔英皇
北傳長城數飲馬之窟而眺望三闗阻阨之形勢子能
强而從我乎曰能吾將與子䄂手相對近不離几逺不
踰閾而相與神遊八極之表朝發軫於蒼梧夕弭節於
崑崙聲氣不接筋力不頓子能强而從我乎曰不能王
子曰子云所以不能者有所礙也今夫織蒲以為屨斵
栁以為履伐檀以為輪豢駟以為服合木以為舟緝竹
以為筏此六者世之所謂致逺者也而卒有所窮何者
之齊則違楚向秦則背越非齊楚秦越之病子也吾將
使子不屨不履而能行不輪不服而能馳不舟不筏而
能浮也如是則無齊無楚無秦無越是豈不在子耶昔
者子列子之御風也徐行不見屨履疾行不見輪服而
川行不見舟筏也蓬蓬乎與風俱高寥寥乎與風俱卑
迢迢乎逺而不疲翺翺乎澹而不白善矣而猶有所待
也風行則行風止則止是行止係乎風也行止係乎風
則不在我故飄然而升薄乎雲霄我不能使之降委然
而降墜乎川谷我不能使之升非天下之至游者也黜
肢體墮聰明與化俱流與妙俱冝而後能游於無窮今
吾子之室間函丈席間容尺人以為隘也而達者視之
不然千仞之高生於目也萬里之逺生於足也超然越
乎目與足之外則千仞烏能為高萬里烏能為逺哉函
丈之室容尺之席其間盖有無窮之游乎吾子盍歸而
求之敢命之曰游無窮而為之記
　　達磨大師行龕記
江陵張君孝芳事菩提達磨大師作行龕與俱以示某
曰為我記之達磨自竺乾來震旦過建康見梁武弗旋
踵遁去終其身於高山之間夫事佛之力他帝王未有
加梁武者藉此足以有為矣而去之何也梁武繳纒名
利之末固不足以領達磨所付而魏明者亦何足以知
之魏明見之三達磨郤之三此非有所可否於梁魏也
孟子曰舜生於諸馮遷於負夏卒於鳴條東夷之人也
文王生於岐周卒於畢郢西夷之人也地之相去也千
有餘里世之相後也千有餘嵗得志行乎中國若合符
節大哉中土聖人馳騁之地也所謂天下之廣居者乎
如長江巨河下萬斛之舟而巨風翼之如平原大川以
絶足之駟而駕輕車其力易施志易展也英雄好為事
業者固與道異趣所成如漢高帝斯已竒乎其王漢中
也曰吾亦欲東耳安能鬰鬰久居此乎聖人雖無心於
擇土而勢所便氣所合者多在夫七曜五行純全融結
之所自慕功業者言之所謂建瓴水於高屋之上者也
文王遷鎬而太公來達磨至洛而慧可出風虎雲龍此
豈偶然也哉南印來東土越海踰漠為法求人見赤縣
神州有大乘氣象達磨固自云耳
　
　雪山集卷七
欽定四庫全書
　雪山集卷八
　　　　　　　　　　　　　宋　王質　撰
　書
　　與張都督書(案此書當是孝宗/隆興元年所作)
某自四月離揚州今至南陵三日而行四百里勞苦之
狀不言可知獨是隂以觀聴求諸道塗薈蕞見聞或可
以補助萬一前書略以某人御下無狀之迹告之欽夫
持兵劫屬官之書擬刃臨總領之輿縱火焚編民之草
乘酒撞納婦之居甚不祥也某在相公左右未嘗聞之
某猶不聞也計不復至於相公之前矣然則相公平日
所聞懼有非其真也夫居人之上者下之顰笑屈伸無
所不當知之故能得其隠㣲而為之瀦洩古之為君也
或出入南畝之間曾孫來止是也為吏者或㫖否饁食
之際田畯至喜是也凡為此者無所不知之道也後世
之民視君如帝視大吏如神視小吏如龍麟虎豹可見
而不可近也故上之人耳目寢狹而下之人肝腸寖壅
幸而達也未有無所厯且無所託而能也對面之間猶
有乖隔況涉數傳之後乎相公之尊其得見者有數矣
見而敢言言而敢盡者又有數矣故某惟相公平日之
所聞有非下情所誠然者古之君子以苦言為良藥以
甘言為美疢何者苦言之多出於情而甘言之或浮於
實也雖不皆然要十之八九矣前侍相公因言趙沂來
告吴璘之師復振西人之歸不絶近見馮時行移書唐
立夫深病璘而危蜀趙子之論是馮子猶不失憂時愛
國之賢者馮子之論是趙子可勝罪乎然則馮子非欺
人者也趙子雖不欺人為人所欺則未可知也某亦安
知某人為能與否有不令子弟足見其無賢父兄矣然
此言難信者此事非某之素習也耕織當問奴婢軍旅
當問武夫書生非其業也問佛於僧其知之固也至於
飲酒茹葷為僧之病者其徒未有肯自列也問他人則
知之矣相公重以軍旅之事而問士大夫亦重以士大
夫之議而言將帥豈不以非其業故耶古之豪傑部賔
客以軍法是滅秦抗漢之規也勑兒曹為部曲是駕魏
陵吴之勢也近見陳阜卿云始謂御軍為難今又措置
民兵府卒乃知不過如此某云天下本無難事意解便
了然兵非士大夫之所常習亦非士大夫莫能深知此
物與鬼神造化相通非庸人所能輕解故某前書略謂
欽夫軍旅之權當使漸入士大夫之手只陳阜卿張晉
彦之流使居兵間戈鋋刀槊之下便有古人之風今數
大卒為之没世不能有美績也敗壊五家軍政職是數
大卒而又燈燈相傳源源不絶態度殊不甚逺尚有加
焉有陳金而置廡者必無宿城之奔有素服而殿師者
必無徳順之效此豈過誤哉相公以此知諸將之才矣
早晚還歸廟堂維新憲度若不易今日之軍政亦不過
今日之武功而已相公之誠通天地而開金石盖有餘
也然精神寖改於前時功業未滿於初心徒使相公深
悲浩嘆之不足前日臨分之際相公忽動山林之興退
與欽夫道而傷之諺云指望張三作王大争奈王大是
張三蹉跎相公至此者則此曹為之也豈獨諸將之罪
哉張晉彦聞已得祠必過維揚謁相公試留與語觀之
偶動懐抱不覺宣洩尚惟鈞恕
　　與湯相書(案此書亦似隆/興元年所作)
某於四月二十八日嘗以劄子訴相公以家貧親老之
狀乞一官職為養伺侯二十七日不得報廼五月二十
五日再以劄子申前懇益切伺侯又二十日猶不得報
某竊自疑相公前後再當國天下之才超軼驚邁如張
孝祥諸人皆弭耳下心聴命効力而不辭不獨相公有
以服之殆有以致之也故近世宰相之門多人物者無
如相公詩不云乎有卷者阿飄風自南阿卷則風至禮
盡而士附某以身試之而未然豈有所得罪於相公窮
思深維不可謂無罪然不得為罪也敢為相公陳之天
下之人苟非園公綺里之流誰能無求于宰相受其求
者尊則求之者卑惟其習為卑也故擎跽曲拳促縮喘
吁猶以為不足某今未嘗一涉相公之門移書而求官
閲月而狎至夫為天子之宰而匹夫可遥令且可趣得
耶此其罪則近乎傲羣天下之士而敎養之于都其名
曰太學以博士正録五七輩相與董治乎其事其名曰
學官其人雖未精選而間亦頗有所擇故金銀伏獵稍
不至其間而某驟出草萊未嘗為朝廷試用雖以舍選
進士發身又烏知其非金銀伏獵之流而遽有所求乎
此其罪則近乎僭傲與僭某不敢有所加飾獨念前日
幕府之廢亟欲解歸而未能忘懐于相公猶僥倖夫一
見而庶幾乎有成則歸且有辭以白大人而少慰其心
是以匍匐奔走而來至東林而嬰疾有故人者館之盖
將調䕶以待其平而自致相公之前又慮夫延日淹月
不能以卒安而藴結含蓄之情有所留滯而不得疾吐
如茹物于其咽而不下是以出此迫切率易之為而不
知其非夫江淮去行都千里而逺東林去行都百里而
近不憚千里之行而辭百里之役夫豈人情形近乎傲
而心非傲也某入太學一年而校外舍二年而升内舍三
年而中上舍季攷月書苟以事而不至盖未有至而弗獲
者厯數前後或者以為某積累之頗多而步驟之最速且
以為其人能自别于其徒略無場屋銷落塵滯之氣而其
為文無所大戾於繩檢雖間有所不與亦以其取名之太
多而躐等之太亟曳裾其後者不能無不平於其心至數
某不肖之迹則亦不過布衣平時之常態滕甫馮京反以
得聲而取重於世者也今之為學官者率出于進士之髙
科宏辭博學之異選三舍之聞人而三舍所居且多于其
他某有其一而又居其多則亦不可謂全無涉也五年之
積雖無一日之厯盖嘗用大臣之薦得册府之召近年召
試而報罷不旋踵而物故者許必勝也經年而為學官者劉
度也四年而漠無他授者某也某似必勝則猶有喘息苟存
于明時似度則嵗月邅迴殆或數倍過之某之負釁也則以
某人密授之某人而隂嗾以某人某人之怒某則以某為主
坐而不往見某人之怒某則以某辟屬官而不肯行而某人
則奉之行之者也夫某人某人之為人自有公論某人
死而某人廢凡其所排棄者無不奮迅光明而有以自
伸而某獨流落棲遲未解某人某人之冤幸未至于與
必勝同科猶可以援度而為例名近于僭而實非僭也
相公淵博超明豈不孚乎其心而疑乎其形察乎其實
而牽乎其名猶宛轉遲囘于此非相公有所靳吝而不
肯予特欲矯揉頓挫使知官爵之不易得而世事之難
期也相公敎誨之情甚至某感服之心甚深然而相公
所以遷延者至再而某所以哀鳴者至三相公矯揉頓
挫之功不可以有加而某急切懇迫之辭亦不可以有
進上之不可以有加而下之不可以有進其勢皆將窮
于此方其未窮也猶有所待也至其窮也而不囘而後
可以絶望而無所待天地之為秋冬也風戕霜剝而物
不怨形槁精乾而物之望不絶何者秋冬于今而春夏
于後也使萬物知天地惟秋冬之専而無春夏之繼其
望絶矣望絶則天地之造化亦窮故天地于萬物相資
而至於無極者吾之造化不窮而彼之望不絶是以能
久伏惟相公推天地造化之心畧去其傲僭之罪而深
察其至切之情度其勢之窮而無使其望之絶也是用
刳心瀝辭重足聴命
　　與虞宣機書(案此書當是孝宋/乾道五年所作)
某乍去恩門忽忽若有所失如詩人所謂静言思之不
能奮飛瞻望弗及泣涕如雨若非恩義相闗豈復滯情
如此伏想賢父子之間所以鍾意不肖者若合符節龜
山老禪有云已到岸人休忘後未曾渡者要須船盖記
録可見其詳者一佛三十三祖五十二世一千七百餘
尊宿無他事業止是岸岸相濟舟舟相渡到岸自已事
了度人佛法事了達磨謂神光云吾從南印來東土踰
海越漠為法求人此聖賢傳心付印之急要至勞至苦
至痛至辱而不辭載在詩書揚善推賢亦是法也在出
世界法則為報佛恩在世間法則為報國恩不獨是學
人身分上事自是尊宿性命上事學人委命以求師先
覺捐軀以求嗣西來之初達磨腐舌爛腸甘天下之至
毒而神光斷臂立雪極天下之至慘與後世兒孫輩立
本來面様今世有堪為法嗣而不遇引接之人有收為
子息而不堪付授之寄豈惟禪門士大夫亦然某于恩
門委身投誠如須彌山永無退轉如恒河沙永無窮竭
于是恩門于某未知肯與一指頭禪三頓棒法否若謂
果然則野水無人渡孤舟空自横又未知其説也老子
問于常樅曰何以敎我常樅曰過故鄉而下車子知之
乎非謂其不忘故耶常樅曰是已人情逺則疏疏則忘
今某逺矣疏矣願毋相忘而已
　　與虞相書(案此書當是乾/道六年所作)
某以凛冬之嚴厯馬嘶饒風之險以盛夏之烈犯瞿唐
巫峽之暴以期年之間而行數萬里之逺以一介之㣲
而當鸚鵡之憤可謂天下之至危至苦幸而死脱遂此
生歸凡身體髪膚父母妻子皆相公再與之餘置勿復
道也某心彫意謝無意從官固與相公有言矣自師友
親戚交謁更諌皆不以為當以義相感者以為自秦漢
以來王公不復下士宜少除豪以相遷就庶授受之間
兩得其理此一論也以利相𨗳者以為知己當位時難
得而易失過家宜亟去無留不可遷延持俟命之説此
又一論也前者之論謂之宜除豪盖自無豪可除其説
非也後者之論戒其勿俟命命者受之于天人若之何
其説益可羞矣某之所以自處者甚確其自知者甚明
也顧情有所迫義有所當然不得不為相公陳之父母
既老兄弟未立全家所望惟某而已今既不能强行其
所不欲則俯仰所以責任者未有以當之也伏念家君
好學守道亷介勤畏兩任六年麤為統莅者所知今夷
陵法掾垂滿若至行在謁銓部不惟數千里之役非老
者所宜而三五年之次亦非窮者所易守也某省罷固
法之所優而同列已各有處又以例之所當得者願以
此移之于親惟相公哀之祖宗之朝有乞以已官予父
者有司以法而格祖宗以情而從著在昭陵之録可覆
視也伏望相公攷祖宗之憲推父子之情且念某既不
能立身行道以顯親又不能靦容就録以養親將無所
容于天地之間矣相公儻從此請則某雖死之日猶生
之年雖不仕猶仕也竊度相公之心亦未能于某忘懐
或有耿焉故嵗所賜誨言所謂如坐針氈之上者意可
知也是舉可以釋相公之恨而滿某之願今而後相公
可以恝然而某無所望矣某宦情既銷歸志已決山林
之士固不當與宰物者相通此劉噐之所以絶書于司
馬文正而文正重之者也然不及已而及親雖私猶公
也相公雖擕而白之上出而示之朝議者亦無以罪某
矣恭惟莆田丞相與某有十五年之雅同悲歡于患難
之際共死生于兵戎之間一燈青熒對牀而聴夜雨兩
騎蕭條竝轡以行秋風丞相之書所謂江淮幕府之契
無如公者是也又謂毎得公書輒媿見顔面此其心不
可謂不知慙矣使某皮焦肉枯窮天下辛苦之情心碎
膽裂受人生危辱之極何冤何負而至于此異時丞相
將何顔以見天下之士然此私情耳而有公議焉修謹
寡過諒直自信謂之賢則不可誣也今其去矣為之慨
然規模一旦雄張多士羣論不無儻若之歎台庭既未
竝建則相公獨任其責矣富彦國營北事開端而讒已
集范希文韓穉圭理西事中道而毁肆興異意者本以
害諸公諸公之身既危而國家之事亦敗矣冦平仲收
澶淵之功而骰子之譖繼起文寛夫䇿貝州之勲而燈
籠之謗始作幸成乃爾而况于未必成哉惟冀保嚴自
任之軀峻極維垣之品某稽首遐瞻傾心䖍禱
　　與虞相書(案此書亦是乾/道六年所作)
某伏以即日凜秋恭惟一徳享天萬年永相鈞侯起居
萬福某迺七月二十日以書徹于相公時則在武昌今
八月一日以書達于相公時則在興國入蜀半期而無
一字出蜀一旬而致二緘有嫌無嫌之異也某之作蜀
視景偷生杜門避死之不給矧敢通宰執之訊以重危
疑之嫌哉相公可以嘿喻矣今以父子迫切之情雖有
嫌且不憚况無嫌乎伏念家君好古専經老猶不勌居
家臨官介然自守其勤畏亷純異常雖當世獨行立節
之士未易及也惟是屈于不遇之命少困場屋老沈下
僚雖家君處之夷然而為子之職當無所不用其至今
夷陵之掾垂滿異時之計不知所以裁之涉數千里而
調官固非老者所宜待三五年而得禄又非貧者所能
守私竊自念某省罷在法所優而一等差遣在朝廷所
當予而難郤者也今同官王亢子蒼自幹辦而升治中
省罷不一月而被命到官未十日而獲遷此雖非某孤
寒懶退者所當援以為例而議者不能無羡亢而嗟某
也伏覩朝廷均視親疎決無彼此願以所當得而移之
于親此亦朝廷所樂為而易從足以厚風俗而非啓僥
倖也具在别牘敢蘄鴻造某之自視良亦甚明固有欲
抑之者矣安在其為抑之也梁武帝作浮山堰遏長淮
以灌北道或曰四瀆天所以宣洩其氣不可塞也浮山
一敗而淮南皆海矣故人之負英氣與物之抱俊具者
皆不可抑也吕夷簡抑羣賢而慶厯之黨論興王安石
抑羣賢而元祐紹聖之黨事熾蔡京抑羣賢而宣和靖
康之黨禍極矣故不可抑而抑之抑者受名抑之者受
謗甚則受禍豈不悲夫孫沔上封事詆吕夷簡以柔而
易制者升為心腹以姦而可使者任為羽翼不進賢才
但用不如已者自為之計仁宗遣中使持書即第示之
夷簡讀而嘆曰善哉元規之言恨不早聞十年耳盖申
公是時逼老將退雖知悔已無及矣惜莆田丞相之在
位未嘗聞斯言也今雖去矣尚可告之庶有濟哉相公
恢宏洪博善與人同天下所以繫望而知歸者以相公
之大也文潞公欲引恬退之士謀于其客張子平潞公
曰宜莫如韓維張瓌也子平曰王安石以静退著名其
可遺乎潞公不答子平曰豈以瓌事相公加勤而安石
無所加乎潞公瞿然乃并薦之願相公勿以事我之疏
數為輕重則天下之賢無遺矣王文公數薦寇萊公真
宗曰準屢言卿過而卿力薦之何也文正曰臣備位宰
輔政事多闕他人相顧不言準獨能攻臣之短納忠陛
下此乃臣所以重準也願陛下亟用之願相公勿以于
我有毁譽而為去取則天下之賢歸心矣今某乃獨以
齷齪而不能有所開拓取人主之輕受天下之責則相
公可不闢至公之路開衆正之門上廣天子蒐攬賢豪
之心下恢士大夫馳騖當世之氣哉某此生永已無路
報恩惟望相公以道事君以徳澤民以公納士以正保
身若乃勢位極乎鈞鼎勲業溢乎旂常此自所當有而
未足道者也不敢摭以為獻云
　　與李處全殿院書(案此書當是乾/道七年所作)
某比者浹月疊貢二書揆日徹聴久矣第一議之傳大
哉言乎天之氣候世之風俗也五日一候至十五日一
節來此隂陽所以分春夏秋冬所以序也今是非混淆
而君子小人易位風俗不正故也欲正風俗當先從亷
恥始嗟夫亷恥道喪未有甚於此時者也誕慢之風盛
佞諛之俗昌而亷恥掃地狂生孺子敢竊借韓信諸葛
亮以干時庸夫腐儒敢假託管仲范蠡以欺世執事者
公受其欺莫能以理正之及其敗也又為之持調䕶之
説下分解之令小人何憚而不為欺乎漢髙在廣武械
繫言匈奴之不可擊者歸自彭城斷言匈奴之可擊者
此令不行真登壇真顧廬之言永不可進真夷吾真計
然之䇿永不得聞而㺯假三分影戲貪十萬貫貼子者
出矣殿院明目張膽當變天下氣候使寒暑分明則白
露不得為寒露小雪不得為大雪而况大冬之為大夏
乎昔人有戲語兩轉極有味元祐謂元豐法不便即復
嘉祐之法又慮其後患大率新書之法竝用時人謂之
對鈎法或云豈惟法令年號亦對鈎矣今明知某事之
非顯見某人之敗公議所攻不可得而已則調停和解
可否並用賢否兩存豈所謂對鉤者乎近者發運之事
似聞正衙露章甚切既朝廷講解乃已其事㣲損而其
章卒不出韓魏公嘗云君子業履要須精㣲放過一事
便為小人所窺前此天下未盡知殿院也數月以來深
山窮谷無不以手加額何其速且廣也公議所在若有
雷風播之鬼神傳之古今殿院取億兆之望于俄頃之
間此物至靈常堅持力䕶猶懼其不留若造次放過開
小人所窺之路某慮有倐然而逝也某與殿院陳義定
交非苟然者平時無所可為或放懐冩意於詩酒之間
今殿院立于國家命脈生民咽喉之上當以道相與以
義相律非泛舟焦山憑欄需亭無與於世者之時也某
抱影荒寒絶意休顯好不必已出殿院能不負所學以
濟斯民在晉猶在楚也瞻望無期惆悵不已
　　與趙丞相書(案此書當是孝宗/淳熙六年所作)
某伏以季春正時恭惟咸有一徳克享天心如伊尹之
暨成湯佑我烈祖格于皇天如傳説之廸髙宗明靈降
佑億兆知歸鈞候起居萬福某伏讀十一月八日制書
咨禹之辭亮采惠疇之訓甚切命畢之辭正色率下之
謨甚勤某所知者神州之境將復上道之日將行其闗
諸度數協諸隂陽天之所為不可得而知也雖管窺蠡
測竊知其土苴緒餘亦不能言也非獨管蠡不能言雖
儀秦之辯深析萬宇之情亦不能言也雖莊列之機普
觀六合之表亦不能言也雖佛祖之慧洞照萬劫之初
亦不能言也徳山禪師有云窮諸𤣥辨若一毫致于太
虛竭世樞機似一滴投於巨壑攷之吾儒所謂太倉之
稊米大澤之礧空此某所以不敢重緘疊幅致讚詠揄
揚之辭自知其繪畫之無益也然有一言敢述萬分自
藝祖以來與國同姓而登庸舉其尤彰明較著者凡三
人焉運屬建隆時則有忠獻趙公削平九牧混一萬殊
有宋之業開創靈長者由此之故也運屬紹興時則有
忠簡趙公(案忠獻趙普諡忠簡趙鼎/謚原本訛簡為愍今改正)扶顛持危撥亂反
正有宋之業復興再昌者由此之故也運屬淳熙時則
有我公有忠獻公削平應變之略而守天下之大經有
忠簡公元鎮持正之操而達天下之大權有斯人生斯
世遇斯時宅斯地此孟子所謂興王名世者以其數則
過矣以其時攷之則可矣其可謂非天乎其可謂非天
乎竊獨未知相公經緯錯綜四海九州之度固已指掌
於前孰為先孰為後孰為緩孰為急孰為第一議孰為
第二議孰為推轂孰為合尖相公必有以處之矣而某
未之或知也兹事姑止某有至危至迫至哀至窮之情
敢冀相公試垂聴焉相公應期乘運實在己酉而老父
生於庚寅某生于乙卯揆之常情事相公之日甚長事
老父之日差短興念及此莫知身世之所存迫世垂年
仕于遐邑欲挽而留之少安温凊之養而老父之宦情
未衰欲勝而上之稍進優清之位而某之力不足將若
之何將若之何昔丞相仙井虞公盖嘗造化老父以湖
北之帥屬又嘗造化老父以江南之帥屬非獨以不肖
子而埏埴老父也虞公篤孝于老太師某嘗為之畫贊
有云五桂芬芬流香如水今茂其一尚餘其四三槐森
森成隂滿庭其一屬子其二及孫大略云爾不獨興公
之擊節又動公之傷神所以某之肺肝及于老父之間
而公不忍拒也伏觀先太師克襄大事之時相公不鄙
狀其行賜之俾製挽章為靈輀之先驅相公尚亦記之
乎其詞盖云叩閽凛凛疏三通歸社蕭蕭酒一鍾龍卧
南陽呼不醒鵬飛北海去無蹤無年及見安車召有子
能荒大國封想見功名心未死亦隨江漢去朝宗其辭
雖陋而已有騐矣可謂先見乎今老太師端居上清俯
視塵寰未必慨然于功名之語也某輒敢憑此良縁仰
於洪造相公其動念於老父耶其不動念於老父耶虞
公之舊恩可援以為例耶不可援以為例耶皆惟相公
之命錫類之仁聖賢之盛徳也方相公期運未至從容
于紅蓮緑水之時彼此為之嬉笑者彌日今某可謂困
矣嗚呼使之困者天也使之不困者相公也相公亦天
也王仲淹云使如晦而得志於萬民其猶天乎天下皆
戴相公之天而某戴之尤深天未嘗有私覆也某之情
私也人之所欲天必從之天未嘗拒私情也顧其情如
何盖有似私而實公者某之所陳老父之辭是也相公
哀之相公憐之嗟夫仙凡之路異雲泥之分殊可以目
覩而不可以迹親可以聲徹而不可以足至惟相公厚
䕶棟梁永毗箕翼偉績塞乎鼎彛茂勲溢乎旂常某未
畢餘生尚庶㡬見之無以報効相公者獨公之所不能
形容某能發而為文著而成章徂徠慶厯之詩所謂維
仲淹弼一䕫一契壯哉崇二老之煒煜也某則不然近
取諸身則有賡歌之元首股肱逺取諸物則有乾之風
虎雲龍參天兩地而倚數則有禹皋陶五百嵗之運幽
贊于神明而生蓍則有傳説吕望夢卜之祥庶合于聖
人之遺意而為不負於相公也徂徠復生儻以為然乎
相公裁之
　　與周樞密益公書(案此書當是淳/熙十二年所作)
某伏以季春之月在天為中和之候在世為清明之辰
於易應泰於詩應頌於書應典而大賢皆乘之鈞侯起
居萬福某戴天不知天之恩惟知其一曰予我以善根
戴相公亦不知相公之恩惟知其一曰舉我以言語妙
天下盖十有三年之前相府賔次驟見而驟語五字纔
出一語纔已而雍公已降階相公已升堂矣古人以不
見授意儒門有之荷篠丈人之類是也他門亦多有之
以一字兩字授意儒門有之曾參之答唯孟懿子之得
無違之類是也他門亦多有之立見一而揖三立語一
而字五雖甚遽已亦足矣而某猶不知所謂則是土木
也則是蛙蚓也嵗月朝推暮移而此五字不推不移形
骸日遷月化而此五字不遷不化然某竊有不安者近
時可謂於斯為盛矣言語俊而莊則有薛公叔雲此一
妙也言語秀而麗則有李公粹伯此一妙也言語淡而
雅則有吕公伯恭此一妙也言語嚴而健則有尹公少
稷此一妙也言語約而肅則有劉公文潛此一妙也言
語粹而明則有洪公景盧此一妙也大槩如此可略舉
不可盡述也某何人斯言語之妙已不足以當之惟有
數種各具一妙自惟妙天下者此也敢惟相公陳之某
病僻平生不能曲隨簧鼔以脣吻為公論旁聯鉤鎖以
黨援為良朋以為男子不能自立門庭而依人藩籬不
能自守魂魄而附野草木每見古人特立獨行不為路
人移轉腳根者明目張膽慕之故人以某為好異此一
病甚大而自以為妙也某又有癡病平生嗜古過于嗜
芻豢好書甚于好顔色纔遇得意忘飢忘渇而身世兼
忘或經月或經年亦有經月經年不事此者故人以某
為無常此一病甚大而自以為妙也某又有狂病平生
耽江山悦林泉有意無傳則寄夫山水之鄉常繞湖百
匝自卷雪至靈仙一夕而成百詠嘗榜江千里自興國
至池陽順流而不知故人以某為抱恙此一病甚大而
自以為妙也某又有懶病平時閉門郤掃佛來不著祖
來推出雖未為息交絶游然賔朋亦稀輪鞅亦寡書疏
不能為苛謹禮重必簡情真必切如是而已故人以某
為輕物此一病甚大而自以為妙也又有拗病有蠢病
不可勝言啖土炭為珍羞豈非受疾之竒哉今幻妙皆
除惟相公所言真妙者始緒正而卒成之且如談詩自
知音始世之知音者少而古聲不復傳于世隋唐之際
河汾之區猶歌某詩和某詩而宣政之間鄉人竇氏尚
間能以詩入律則其廢亦未甚云久既不可復攷姑且
正音正訓正章正句正字正物正用正跡正事正人而
為十正吴公才老得其一節而不得其大方要可以推
其他矣少使訛舛稍歸于次第而後因情求意皆吾心
腹肺腸之事此某欲妙而未能妙者也又如談易自知
數始世之知數者少惟康節以此遺後人為入易之門
而人多因辭生理惟其意之所欲不知聖人一字不虛
發寓理于數寓數於理旁通曲貫數理竝行所謂吉凶
悔咎皆有自而生故以邵意邵辭邵數邵理邵訣邵騐
而為六邵稍見康節之緒餘而不為艱深盡屬平易非
如張公文饒之有所泥而不𨗳當世以通津此某欲妙
而未能妙者也兹事且置過此以徃時和嵗豐使米賤
帛低上恩流及於下民得以銷日度年此燮理之妙有
望於相公者也盜銷賊寜官不為貪吏不為酷金木稀
文符簡而安静於田閭此康濟之妙有望於相公者也
王子淵賢臣之妙陸士衡功臣之妙吕化光勲臣之妙
至於韓退之元和一表妙之又妙石守道慶厯一范一
富之頌妙之更妙必有任此者而某未之知也既老且
衰卒有不勝洒掃之職不得謝一語之恩于數仞之下
生有餘辜死有遺恨是以言此某惶恐惶恐死罪死罪
　
　
　
　
　
　
　
　
　
　
　雪山集卷八
欽定四庫全書
　雪山集卷九
　　　　　　　　　　　　　宋　王質　撰
　啓
　　代通王制置啓
奠坤軸於西維藹著金城之譽奉雲章於北闕遄歸玉
筍之班停鷁首於江干望斗標於天末雙鯉驚傳於尺
素五雲喜近於三台恭惟某官千載偉人萬夫重望大
圭不琢質涵天地之純黄鍾為宫氣韞隂陽之正文彩
步漢唐之上風流及晉宋之間峙冰玉於螭坳見之屬
目演絲綸於鳯闥聞者動心四方於申伯之宣九命作
周官之牧幅員萬里歡喜一辭身留玉壘之偏聲徹劔
闗之外版圖盡入見黄河天上之源鉦鼓不驚下滳博
雲間之戍總蜀部纔幾於再閏兼武侯僅數於兩人尚
韜游刃之餘未及叩囊之㡳戎行小駐鎮崑崙萬國之
西册拜殊榮將特進羣公之表某久淪潮海絶望盛明
偶叨半竹之分符適際介圭之入覲見紫芝之眉宇昔
嘗覩於英資望芙蓉之旌旗今再逢於仙馭
　　代張守謝張都督啓(案此啓當是孝宗興隆二/年張孝祥守江州時所作)
持部使者之權弗能將命視古諸侯之秩遽起為州悼
擢髪之罪盈感噓枯之徳厚伏念某智非語上才不逮
中曽大道之弗聞致危機之數蹈徃墮司刑之密網實
䝉太上之深恩寛其九死之誅賜以再生之路用之禮
樂惟難稱於光華畏此簡書粗服勞於奔走終坐才疏
而意廣弗知福過以災生至身擠淵谷之危殆天奪神
明之鑒置尊拳於雞肋何以當之厝烈火於鴻毛必無
事矣顧惟么麽安用誅鋤既偶逭于嚴科苟自存於餘
喘塵凝滿席秖圖飯飽以從容門設常闗不問客來之
剥啄聴蒼狗白衣之改變任雙鳧乘鴈之去來䄂手旁
觀已斷不談於世事纓冠徃救未能絶念于鄉鄰但虞
覆轍之車幾作傷弓之鳥敢謀更始猶使治民惟九江
據水陸之衝當一面受襟喉之任時維東晉視荆豫以
分權嵗紀紹興兼舒蘄而授節豈容重寄乃付陳人此
盖伏遇某官道大無方功髙不伐充徳量以乾坤之廣
霈仁恩於河海之深憐不諌之前非規未來之後效欽
惟舊徳載遇榮期鎡基不如待時正飢食渇飲之日天
地亦各從類乃風虎雲龍之辰兼收羣才共集大事自
揣不堪於一障何能有補於萬方某敢不運甓苦形飲
氷厲志提封千里當撫摩凋俗以安居飛櫂百艘更鼓
舞壯夫而効命
　　上晁制置啓(案此啓當是孝宗/乾道四年後所作)
十年而受坎壈殊無宦情一旦而得依歸頓有生意以
半生之齒髪與百指之妻孥寘在并包之中託為生死
之所某之平素公所照知無内美與修能有靈均與正
則日遒盡而羲和不容於弭節路曼修而望舒不亟于
先驅伏念某神交吴下之一書心醉漢中之數面以此
決䇿翻然委身恭惟某官綱維鼓舞之神而應以無方
負荷英豪之氣而御之有道宏知馳騖於鬼神天地之
表博學經緯于帝霸皇王之間三代有其人至秦漢而
不聞六經有其事更荀揚而弗著豈謂當代乃生斯賢
雖祖宗積累之使然亦期運推移之至此顧兩宫未滿
之願與四海同然之情有大功名終落公手凡今人物
誰同此心儻不鄙夷願相料理恐事於此去矣庾征西
至迫殷浩以見從其肯為我來乎烏大夫猶慮石洪之
不至凡今日全家而求託盖平時慕義以來歸惟所控
提以之奔走頗有如此客固未足以滿懐乃能駕馭卿
亦何患於無勢行將斂板豫達空函逢迎有主人都無
遺恨跪起如子姪曷敢不恭南樓夜月之據牀北地秋
風之分檝老子有興之際癡兒了事之餘詠紅蓮緑水
之風流望黄色赤雲之氣象容司馬之狂於方外敢以
此施於嚴尊誌書記之名于壁間庶來者得以觀覽
　　謝四川制幹到任啓(案此啓當是乾/道五年後所作)
萬里中州之宅曾無隙地以少留數仞宫墻之門夫何
窘步之得入某贅疣昭代露電半生與其放浪形骸而
溘死於江湖曷若收召魂魄而來歸于豪傑依魏國者
半載事虞公者期年若問所從之誰足以無憾於此惟
我三朝之彦友於二老之間無日不可無公託為司命
在晉亦猶在楚敢有他腸恭惟某官負斡旋乾坤之才
而損至于無挾籠絡宇宙之志而空諸所有故能折節
下士至曲拳擎跽以服勞推誠育才與無故俱存而同
樂惟來歸之本意久屬慕於先聲欲遺以芳馨悵莫知
美人之何許欲贈以瑶玉恐不稱君子之所思雖一再
面以相逢盖千萬心之未吐來期官守甘作庭趨過䝉
綢繆繾綣之私頓解躑躅沈吟之抱優渥之恩足以融
物使窮塗有更生之歡恢洪之度足以感人使㣲軀有
輕死之決念平昔艱難之多阻坐此生偃蹇之好修荃
不察兮余忠蓀何似兮愁苦登白蘋而聘望則嫋嫋秋
風之不可禁搴素華而習芳則遲遲春日之不可度倚
結軫而太息攬騑轡以徜徉方四顧動泣岐之悲忽三
匝得依枝之所蜀道有時而或易豈復興青天之嗟王
孫何事而不歸未能忘萋草之恨暫違幕府往訪庭幃
樂莫樂于新相知雖于義頗傷于去速怨復怨兮逺山
曲然所親久念于來遲盡家室以相攜託門闌而終老
成都萬事之好未免吾廬之少歸巴東三峽之長誰勸
北人之莫上
　　賀晁侍郎敷文閣直學士啓(案此啓當是乾/道六年所作)
地開井絡肆疇鎮撫之庸天麗奎躔増重邃嚴之直竊
以弓劍歸於永固訓謨秘於敷文既已有山君海王裒
對以䕶昭回之光又當有地靈人傑典領以鎮神明之
蔵偉五百年之名世統十六郡之提封雨潤松州不覩
夕烽之到雲浮玉壘常觀春色之新升華河洛之上游
改觀岷峨之福地去天尺五低迷接雲漢之章在殿西
南宻勿近山龍之象恭惟某官羣公事而弗友萬乗學
而後臣莘渭尚有英靈驚九原之復作漢唐豈無俊彦
覺千載之無光過周公居東之年而不歸比山甫徂齊
之役而差逺安知上意葢有淵謀嶓冢之蕩東流將以
據襄陽而䠞操劍門之石北向將以率益州而出秦古
今未了之功名豪傑難成之事業渭上雜耕之志既格
於徃日富平大舉之勲復隳於近時誰留啐啄之機付
在經綸之手把命珪兼相印胡可無桃林賀捷之詩躡
區落焚龍庭胡可無燕然勒功之頌自量不敏未敢輕
辭既適當泛水以依蓮寜不願攀鱗而附翼有如此客
於公固未足深誇問所從來在某亦可為幸會㣲生多
難薄命少逢精神喪于言語之風波意度靡于飢寒之
湯火寄百指夢魂之外山川修阻而音希過平生道路
之間風雪創殘而力竭磨成老態彫盡宦情今兹自力
以上來所望乞骸而歸去雖進退豈不在已但當師心
以行然死生既以託人敢不惟命是聴政使處山林之
下何嘗隔造化之中惟期早定於中原俾遂生還於東
國白摧朽骨掩纍纍先世之阡紅皺曬簷剥纂纂故園
之棗姑因贊喜少控由衷繼此有陳期于得請
　　上王參政啓(案王參政名炎此啓當/是乾道六年後所作)
南極一星厯荆揚而西上長城萬里䕶江漢以東流冠
兩班文武之崇分萬乘旌旗之半繙路朝之顯册卿士
從而大同灼太廟之元龜鬼神依而協吉時際君臣之
㑹情均骨肉之親二人同心洽金蘭之契一日不見覺
嵗月之深暫命徃釐亶非得已大禹征苗之役未㡬而
伯益已贊其班師仲山徂齊之行無何而吉甫式遄其
歸覲想二臣濡轡驅馳之際使兩君馳神寤寐之間欽
惟列聖之相承益重大臣之出使文潞公之帥河北及
闕下亦正大昭文之班韓康公之莅陜西即軍中而頒
左僕射之詔於皇太上既及今王亦遵令猷以待元老
忠獻張公之至即次趙公而秉鈞仁夀虞公之還行與
陳公而竝位(案以上言文彦博韓絳張浚趙鼎虞允文/陳俊卿原本忠獻之獻訛作憲今改正)
公居此地前有成規恭惟某官以伊尹之一徳而闡幽
以周公之多才而應變照臨四海以羲仲之日鼓舞萬
物以老子之龍多厯年所而囘翔不終日間而契悟我
見魏徴自比於匠之礪金孤有孔明不啻如魚之得水
山雲之出有開必先谷風之生同聲相應五百年必興
王者有名世焉而居其間九五爻利見大人有親上者
而從其類盡闗天數非出人謀總二火以制名符國家
之運氣賦一壬而定命合主上之天元上帝賚之以澤
生靈聖祖遺之以貽孫子恢洪百度疆理四方文法技
巧之精有黄龍之象車馬噐械之備有東都之風忽千
載一時之相逢將三光五嶽之復合祖宗有訓宰相當
用北人周漢以來太平多從西起惟桑梓之名邦曰相
而衮繡之先達有韓載生我公益懋其美實河朔英豪
之彦有雍梁形勢之區人與地以相當古至今而莫竝
渭上雜耕之志既格於前代富平大舉之謀復隳於近
時留此功名付公掌握劉當興而李為輔時將至則人
隨之來秦易并而羽可圖謀既定則事從以濟纔覩行
臺之建即知昌運之開盍使孤生預觀盛事豈無他人
不如同姓偶受氏列宗盟之中既見君子實獲我心願
終身依門牆之下
　　通宣州許侍郎啓
繡幢畫㦸占大藩鼓角之雄緗帙縹函通寶殿圖書之
秘鬰五雲之多處居千騎之上頭敢掣鈴絛載馳書牘
恭惟某官量涵海嶽氣塞乾坤孕楚東山水之靈為天
下搢紳之選宏圖甚逺摶九霄鵬翮之風獨力不摇扛
萬斛龍文之鼎雖未見紫芝之眉宇固嘗聞夫子之文
章月斧風斤驅英辭于筆下籖牙軸錦落佳製於人間
數端事業以兼全近代人才之未有惟疊嶂雙溪之形
勝有一王二謝之風流不忝此邦亶惟今日控赤鯉之
駕行趨覲于天皇踞白龜之城暫鎮臨于郡㑹某素無
竒操喜慕英游周旋諸彦之中奔走盛名之下四海習
鑿齒蹣跚絶望于亨塗一識韓荆州晼晚終酬于素願
麥秋清淑棠䕃靚深願調六氣之宜用慰羣倫之望
　　代通鄧安撫啓
元戎十乘遥尊節制之雄列國一同仰庇帡幪之大曽
未遑于守屏敢先達以空函恭惟某官識貫羣宗才周
數噐大圭不琢質涵天地之純黄鍾為宫氣韞隂陽之
正九命作周官之牧四方於南土之宣養以雨風春入
窮𥜗之煖去其蟊賊霜侵姦膽之寒刑徳竝流武文兼
濟觀所謂滕王閣暫看孤鶩之飛趣駕之未央宫行從
六龍之御某仰韓北斗頼楚餘波弓服矢房阻聴命旌
幢之下物華天寶第馳神翼軫之區
　　通司馬守啓
風聞上徹亟辭芸館之清班天度隆寛尚畀芹宫之舊
物適𤓰期之已及望棠舍以非遥行修斂板之恭豫貢
空函之贄伏念某闇而多蠢疎以近狂始縁畫餅之虛
名旋致索瘢之巧謗舟離蓬島悵紫芝丹草之難逢路
失桃源想流水落花之故在望千門而駐馬豈一飯以
忘君紫陌尋春敢避紅塵之撲面青衫獨往翻愁白首
之闗心雖銜去國之哀未替憂時之慮每切纓冠而往
救何曽䄂手以旁觀自憐牛馬走之㣲誰念蟣蝨臣之
意園蔬未鞠幸叨倚席之閒茅舍雖荒且緩來歸之賦
益逺長安之日徃依刺史之天楚客悠哉久恨佳人之
隔魯侯戻止將陪采藻之遊恭惟某官學詣真源才周
數用繼元祐宗臣之轍為紹興循吏之師鏘鸞佇聴于
來歸外服豈容于越在紫宸戸外即觀淑景之移雲夢
澤南姑借長城之重及鋒車之未至尚賔閣之可窺得
所歸依忘其流落自身罹于坎壈彌念切于氷兢耳喧
牀蟻之牛音目眩盃弓之蛇影仰憑徳度俾逭官評儻
䝉長者之知甘受欺予之笑本無怪事曽何咄咄之敢
書但乏酒錢所頼時時而頻與
　　代回晁知郡啓
人生五馬方傴僂以辭榮客遺雙魚仰輝光而拜賜雖
重私心之媿亦増老眼之明伏惟某官共謂通才亶惟
佳士必復其始是為天道之常能世其家未斬君子之
澤豈有海涵之噐即安斗大之州合殿春風行玩紫宸
之淑景譙門森㦸寜須燕寢之清香某衰謝窮途欹危
小器雙鳧乘鴈本何係于滄溟錯貝文羈偶復加于病
顙惟兹冒寵定自噓枯曾不崇朝將快争先之覩安知
為政更資樂告之忠
　　代回鍾知府啓
已受二毛難勝五馬之寄遽傳尺素逺致雙魚之勤目
為增明心知自媿恭惟某官受才膚敏禀噐渾成學術
研精已詣淵源之極吏能絶俗亦推土苴之餘攷所至
之能聲實今時之良士清華髙選冝居元都雨露之邉
勞佚相均暫憇廬阜烟雲之下某從遊惟舊託契最深
聮伯氏以䇿名因感在原之急代淮壖而丞郡更嗟㑹
面之難中更多故之百罹行對故人而一笑擕河梁之
手久漂泊以離羣共燈燭之光幸從容而道舊
　　代通王總領啓
序諸侯之上仰瞻禮樂之華攝大國之間幸𨽻轉輸之
部入謁尚遥于賔榻修辭敢後于齋鈴恭惟某官徳廣
無津才全不器斵鼻有運斤之巧解牛無游刃之難六
路提封居海内幅員之半三軍宿飽盖胸中經濟之餘
共安枕席之行師豈慮樵蘇而後爨留闗中之丞相果
成髙祖之功用范蠡之計能終雪㑹稽之恥行膺渥寵
入踐崇班某濫分銅虎之半符遥跂繡衣之直指雖風
便不踰於一日然雲從徒望於三台方當公私竝立之
時難圖近效儻有洒掃不勝之咎願賜隆寛
　　回李知録啓
一衣帶之水方馳想于修途雙鯉魚之書遽驚傳於尺
素無以下體先于匹夫鄰里聳觀子孫用寶恭惟某官
維時吉徳為世聞人略無瑕疵粹然操履之迹具有本
未卓哉踐揚之勲尚窘步于修門肯卑飛於下國天子
命我參卿事勿言州縣之徒勞宰相安得失此人但患
富貴之來逼某隨縁林下絶意世間野渡舟横屈指數
濟江之日公家事了放懐為同社之遊
　　回嚴敎授啓
王文公之故里常預瞻于萬蟻戰之場甘將軍之舊封
幸相望於一牛鳴之地星移物換十有六年目擊道存
百無一恨惟慙客遺于尺素重嘆身先于匹夫恭惟某
官道韻閎深文機妙密學問出漢唐之上風流在晉宋
之間將飛舉于木天稍低囘于芹水範模多士坐進百
能之千敎育英才是居三樂之一凡兹同志自以得師
某䕃宇俱空書癡未暇既已得見君子斯可矣未必尚
論古人而友之動春酌於燈前時赴鄭老同襟之約立
諸生于館下願聆韓公進學之辭
　
　
　
　
　
　
　
　
　雪山集卷九
欽定四庫全書
　雪山集卷十
　　　　　　　　　　　　　宋　王質　撰
　銘
　　章德茂破硯銘
　　　廣漢章德茂出硯示余絶佳雖中斷墨位猶全
　　　且道所來云戊子某月日得于昭化傳舍初癸
　　　酉水壊某甲歸鋤某地見此硯誤碎之驛吏善
　　　某甲求得以行郵書居十有六年昏翳汚塞無
　　　硯矣以緡錢千故硯一易之吏不為難刮剔營
　　　治燦然端產也以示今紫薇張公直父公為之
　　　銘又以要余余辭不可銘曰
錮于石藏不密遭刳剔墊于江沈不極受括擊雖有眼
弗能鑒欲避不能嬰此憾雖有趾弗能履欲去不能䝉
此恥嗚呼四皓來而復歸不如兩生止而弗來(音/離)兩生
止而弗來不如漁父莫知所之
　　棠陰閣銘
耽耽新堤有截中流臥鐵千尋弗震弗芤崇崇其閣以
時以作不疾其符維民是若公來祝堯冠佩鏘鏘拜稽
以興萬鱗洋洋維帝之恩如川之長維公之賢導帝之
滂率俾我民近天子之光公來燕喜既多受祉振振其
鼓民奔來趨公醉升輿翼者溢涂維公之澤如水之淵
維民之歸視公其天葦以秋繁蓮以炎滋公則去矣維
公之思魚泳于潛鳥集其茂望公于京道阻且右謂撫
此邦公實臨之嗟民之心公其知之公則去矣無我或
遺
　　簡軒銘(并序/)
　　　古以永興為壯縣今未必古之如然亦壯矣君
　　　來為政弗以壯為病從容閒暇酬之必有道焉
　　　而人莫之或知也簡軒之建略呈露圭角出談
　　　笑而揮浩穣也固宜君居東越識晦庵此理其
　　　知之矣銘曰
敬居簡行奚太之云簡不屬境實在此心四壌百里邊
淮接湖事至物來與雲烟俱求簡弗簡則有闕遺我簡
爾繁殊途同歸莫富于坤坤以簡能易從有功其大亦
宏旁多嘉山亦夥竒水意舉目到簡即其理一寸湛然
七竅燦然隨叩隨應湛者弗遷人嘻君勞我莞君佚秋
乗凉風春翫華日何必撫絃迺堪怡神谷音泉聲皆君
之琴
　　暎帶亭銘(并序/)
　　　上饒周君某介施君某求斯亭之名于汶陽王
　　　質施所讚詠略與山陰蘭相符焉于是以暎帶
　　　掲之右軍語也銘曰
崇山峻嶺茂林修竹清流激湍厥妙維六蘭亭已塵右
軍如燭人有渭涇地亦瓦玉於粲攸躋衆甫咸足呂曾
尹汪上征不復山君水王安得俯伏有懐斯人而立于
獨錯綜烟月斡旋谿谷雖無此手亦不鹿鹿不能奮飛
徒有遐矚白雲東南託兩黄鵠
　贊
　　石林贊(并序/)
　　　石林縉雲葉氏之所遷也嘗聞石之妙矣静者
　　　石之性也動者石之情也澤者石之氣也剛者
　　　石之體也光者石之精也土含于性故不根而
　　　能定木託于情故不二而能生水蓄于氣故液
　　　流而水至金孕于體故石裂而金潰火潛于精
　　　故石戛而火明箕子以金而廢石金者石之子
　　　也邵氏以石而代金石者金之母也王質以石
　　　夀公石者造化之全宇宙之永者也其辭曰
維公左丞與石造始以石之妙付在其子維公使君與
石作朋以石之全體在其身邵氏之微在物六篇左丞
不然以心相傳嶪嶪巖巖莫匪石之天使君不動以石
為用静鎮羣動剄劘百壬其光而明以洪斯文其澤而
温以篤斯文凡如是者尚石之細抱一全真出天地之
外出天地之外是故不殆役使五行變千億界維石所
產直古之幹閲其孫枝拂霓捎漢維石所憑遠空之岑
或墊為谷而還為陵遼東鶴歸皆非其故有不改者惟
我石林曁叔範父
　　陶靖節贊
謁潯陽刺史不如交劉遺民遺民見招山澤素心為彭
澤令君不如歸柴桑柴桑衡宇松菊無荒登著作庭不
如遊斜川斜川閒美層丘清漣見郡督郵不如延田父
田父好懐壺觴見候玩太守華軒不如把東籬秋菊秋
菊佳色露英可掬留檀將軍粱肉不如納王使君醇酎
醇酎銷憂身名奚有為五斗米不如耕東臯東臯遠風
我懐良苗從鎮廷威軍不如臥北窗北窗湛陰清風其
凉嗚呼無可奈何而乞食抱飢叩門不羞辭拙不得已
而止酒政恐多誤大醉堪醜未能忘懐而責子聊且進
杯天運如此無可寄言而贈影答形大鈞無私萬物自
森老少賢愚縱游天化而同死生者耶
　　自贊
一百年前蜀山之下有蘇子瞻煒煒煌煌若鳳若鸞一
百年後楚江之濱有王景文波波挈挈半癡半昏横笻
踞石風標則一英氣蹴天嗟哉難及贊者子由畫者伯
時今則𣺌然我皆無之吁
　　李平仲真贊
有軒冕委蛇之度然詘于時而未昌有巖壑静深之意
然游于世而弗藏富貴足以為浮雲三旌或輕于屠羊
朝市足以為小隱柱下或仝于首陽進而崇未必臧遯
而肥未必良封侯萬户走子房絶交一書殺稽康莫若
斵旁袖手血不染指隙中觀鬬争不及已處隱顯之兩
間故人不能深毁泯涇渭于一流故事不欲全是此聖
人所謂隨時于夫子可為得計矣
　　王稚川真贊
静淵不波玉沉其㡳清而徹太空無雲月行其中明而
潔勁弩駭機鼓以疾風剛而烈落花游絲熙以陽春和
而悦要之一聞百解不如一拙一日千里不如一歇四
海弟兄不如鳥散而雲飛萬人鼓簧不如金口而木石
當是之時望奔塵者決眥蓼水之陽追軼駕者息踵華
胥之國
　　徐行簡真贊
一寸之眼照四世界三寸之舌卷大瀛海足踏須彌歩
底雲飛手玩崑崙游戲指揮堂堂管葛不直一喝巍巍
良平撥轉三匝萬古拊掌羣豪鼓髯野馬蓬塵醯雞甕
天徐家父子英氣葢代若見妙喜請禮三拜
　　趙損之真贊
大年一幅小山叢竹德麟三盃洞庭春緑遇蘇與黄乃
作金玉寳玦珊瑚貴介所服未之前聞抄書滿屋紫薇
晚香宜以相屬豈其戎衣塵此車轂舉世英豪眼相具
足寧無雪堂亦有山谷
　　拙庵老人真贊
一寸之心無城無郭雲開大空塵飛不著三寸之舌無
浪無波風静長川月明相磨不絿不競多喜少愠不忮
不求易退難進即之也温久而愈真四海一家莫非弟
兄有唾師德師德不違有枉不疑不疑受之得見君子
斯可矣焉得長者而稱之毋謂無人斯焉取斯
　　京丞相真贊
籋雲之虬九霄之顛横海之鱣萬仞之淵有赫帝命下
征人間其或不然二十八躔又或不爾三百六僊玉皇
有子槖籥大干輔以斯賢吹嘘洪甄人傑地靈天寳物
華產茲壌者乃其人耶
　　許公緒真賛
豐而碩者厚也粹而清者秀也堅而澤者壽也掇真丹
青之上者巧者之手也發揮翰墨之外者辯者之口也
至于大耳對國師無言季咸見壺子郤走則巧與辯者
皆瞠若乎其後
　　和張總得彌勒贊
捧腹周遊四百州得抽頭處且抽頭莫欺肩上三升袋
盛了人間萬古愁
　　墨竹贊
望之森然劒㦸擁林聽之蕭然風雨作聲聞之郁然粉
籜吹馨按之隱然枝節生稜雖然子以意畫吾以意想
夫天地萬物同歸是幻本無實相而況以假託真以形
傳神以死寄生以有色見無色以有心出無心者耶
　　文石贊
　　　敷文李公得二文石其一如人紫面蒼髯周其
　　　身淡白雲也衣半領以下不見其裳皆雲也其
　　　一如稽首鞠躬周其身深墨雲也而衣純素凡
　　　此皆以意命之而李公以為鍾離權呂巖先生
　　　滋以意命之也蓋世所摹寫鍾離多髯而吕衣白
　　　且呂晚得鍾離劒訣始能變化以飛騰世以鍾離
　　　為呂之師其磬折則若事師之禮然李公以意
　　　命之亦非苟然也物與心相依故想生天地河
　　　山佛者以為皆因想想斷則物無從立雖然足
　　　以作興道心蠲掃塵縁方之他想賢也佛者教
　　　人斷想而誦説其國諸美樓殿珍寳香華食飲
　　　聞者慕之凡想皆妄也是名妄想即非妄想豈
　　　不以趣善故耶汶陽王子即李公之意贊之(案/贊)
　　　(詞永樂大/典缺載)
　傳
　　承元居士傳
滕修字曼卿泰山人後徙象郡好巖居自號絡石先生
既知名更號承元居士初居士多兄弟長曰石龍子次
曰木蓮子地錦子扶芳子附楓子土鼓子常春子蘡薁
子白華子石血子甘露子象頭子烏􁖟子續斷子丁公
子千金子又有釣生感生唐顯慶五年髙宗詔太尉長
孫無忌求山澤異產石龍子兄弟多在選中惟不及居
士至長安皆拜尚藥奉御居士意不自得以周易筮之
遇井☵☴(㢲下/坎上)之大有☲☰(乾下/離上)其繇曰木而驅漆而
塗水而舒金之刳附首而居遇暑而敷以問太史太史
曰㢲木也坎水也乾天也離火也漆木之滋也金水之
液也首者天之象也暑者火之候也木也漆也金也成
之器也首也託之所也暑者進之時也子其識之乆而
南海匠氏良遇居士山中匠氏曰子外柔而内堅貌瘠
而神腴支離䝉籠與葛藟葛蘿同居子盍從吾游乎居
士曰若將何以處我匠氏曰子獨勿聞而族頼我力多
矣吾入東陽郡得氏生遂與側理子澄心丈人齊名吾
入延德郡得盤生結事承華宫貴人幸臣更持之吾入
長樂郡得喬生自皇后昭儀出入皆從吾入嶺方郡得
龍生相生倚生皆為世用吾入南海郡得竹簟生木簟
生今為平曲侯木偃師侯子誠從遊何憂不彼若居士
猶不決匠氏力引之乃出然其質樸拳曲粗梗陋甚乃
使金氏銛水氏濡木氏堅漆氏合交致力其間時居士
已老而華彩儀矩乃更如通家少年子開元七年四月
明皇避暑華清宫忽忽不樂貴妃使東西頭供奉𢾗十
輩往來關内山東諸郡求所以悦帝意者居士聞知喜
而歌曰承矯龍之首兮孰與山夫之蠆髮兮薦伏犀之
腦兮孰與野人之鶴頸兮即詣崇元門上書曰臣外爽
中虛上隆下平外爽則目明中虛則心清上隆則不攖
下平則不傾若是可以為天子近臣矣書奏即召見清
思殿上悦稍得親近㑹晉陽進角生桂林進牙生武都
進石生居士寖疎頃之寕州進琥珀先生荆州復進玉
處士上大親重由是角生牙生石生其寵益衰七月上
宴清暑殿罷洗沐臥承風閣召玉處士琥珀先生居士
謂牙生曰上豈亦須我哉牙生笑曰我弗敢望也而尚
何道居士大慙是時上親幸文思使李奉趾宮中早朝
贊者導奉趾班居士上居士歎曰履雖新不加于枕吾
其何以在此因乞骸骨許之流落長安市中木生漆生
見居士老退皆舍去他日匠氏遇居士金光門外問何
以至此居士曰興廢時也成敗𢾗也吾無恨矣二子始
與我雷陳終與我耳餘吾有憾焉匠氏曰木生幹衰而
不堅漆生體敗而不固度終無以助子有子皆賢吾為
料理之更與子為新交居士依二子稍復振整然益老
不自持木漆强調護之居士力愈敝卒解去二子亦散
皆莫知所往或見之建康馬糞巷中與土生壌生共處
云
贊曰居士在山林烏有愛憎輕重于其間者乎一出而
變態棼起顛擠流落至于土糞同腐出處可不重哉玉
處士琥珀先生其光價重于居士固也然貴賤無常使
遇宋武帝者韲粉矣
　　平舒侯傳
蘄簟竹氏最盛于楚而其良多蘄春郡漢征和二年武
帝疾避暑甘泉宮顧左右侍御忽忽不樂少府進曰細
旃重席之上所與從容者誠不稱陛下之意臣聞楚竹
氏多材陛下試裁擇焉上乃召拜平為寝郎女兄圓為
婕妤女弟通為夫人上稍近幸平曰臣之别族覃孤髙
秀文其材宜在臣上隱積布黄石山中不出陛下能致
之安枕而臥矣上召東園主章將作大匠曰誰能為我
致覃者東園主章辭曰往陛下詔臣召杞生于南山梓
生于北山二子臣之友也今竹君與臣無故徒往無益
將作大匠曰臣以大匠為官無所不當與至蘄稱詔召
覃覃儼不動乃使鉅平人利金城人剛微嘗之覃意即
解又使姑篾人修内黄人起龍編人密相與調護至長
安覃身長八尺膚澤凝淨上臥涼風臺望見覃良悦覃
曰臣無心求陛下陛下召臣臣舒而來弗用臣臣卷而
去上笑曰在野則惟君今卷舒在我不在君也且我老
多病雖煩彊與我相依上疾尋愈于是制詔丞相御史
曰覃挺跡林野不為時用迺者朕身試之含節韜潤體
柔而性堅列為文章耦比綜錯縝密華整各中規矩憂
勞萬幾炎蒸偃薄神志憒瞀覃夙夜陪朕清制爽規解
囂蠲煩妥安朕躬厥功茂焉其以代郡之平舒千二百
戸封覃覃頓首曰生臣者天地成臣者將作大匠也微
此人陛下安所用臣願分國邑之半奉之上亦以東萊
之曲成七百戸封大匠為曲成侯人以此多覃之賢乆
之覃益親近自衞皇后李夫人鈎弋婕妤後宮幸御者
覃未嘗輒避后夫人亦皆昵愛之競引其族自近然莫
得與覃比族父青州刺史筠公與覃書曰子以長才清
節植立山林為衆所髙仰今附近人主偃仰翻覆惟主
意是視而又參錯嬪娞陪助綦專玩臣弄兒擁持拂嬰
子曾弗羞奈何覃曰㑹合無常遇時則親背時則疏一
日時節變移上意轉遷吾不在九真之無編則日南之
西捲矣甚則與鬼薪同論事固不可知也人生適意耳
尚何言是嵗九月上幸河東祠后土詔隰成侯温蒲領
侯厚從中黄門謁者猶擕覃偕行上燕羣臣于汾水之
上中觴作秋風之辭上凜然不懌而罷中黄門欲納覃
寝門令引卻之曰覃有大罪三棄直就曲摧剛化柔毁
平日之節不可復列士林其罪一也昵近帝所甘適主
欲專便燕私無以禮正君臣之義其罪二也干時戀寵
不知進退泚顔屈體自託僕妾之手其罪三也上嘿然
乃盡罷歸竹氏寝郎平徙陰館婕妤圓徙重合夫人通
徙曲梁覃願就國上不從徙渤海之束州更封漏臥侯
食牂柯之漏臥三百戸征和三年四月上自長樂温室
從御温凉殿思竹氏兄弟使使視之皆垢弊枯槁而覃
尤甚不敢出見使者上乃詔别選竹氏之材以聞復以
覃長子爽為安舒侯又封其族子瑣為陰密侯潤為廣
柔侯華為細陽侯淨為平曲侯分遣給事長信増成掖
庭椒房他諸宮殿竹氏侯者五人支孫生冒姓桃氏遷
巴西遂與安舒侯異族
太史公曰吾聞竹氏之先常顯重成康之間成王病臻
與天球河圖並列于庭受顧命之遺宣王之興也為之
安宮室之寝致男女之祥斯干之詩作焉蘄侯遇武帝
受恩席寵無與等夷矣始終之際何其異也吾從上行
幸甘泉五柞長楊及祀雍畤汾曲上隴坁封泰山觀寒
暑推移爱憎變遷奚獨蘄侯哉
　　麴生傳
石泉子姓緑氏麥城子姓白氏本同姓麴氏也初麴氏
與酒氏世相須為官酒氏者仕周為酒正其官掌酒之
政令以式法授酒材祭祀天地神祇供王后世子饗賓
客士庶子耆老孤子凡饌齊酌數器量與名物賜頒皆
有書契成要其繁重如此然無他助專資麴氏力是時
古近族姓簡麴氏惟石泉麥城兩房此兩房子弟資髙
下酒氏隨調適之而皆能成美才故兩家絶厚善無等
比其後酒氏更相傳寖逺酒式多廢而兩家往來本末
恩意子孫罕通知者故酒氏視石泉麥城良疎豆氏桂
氏糵氏霍氏舒蓼氏越椒氏皆排拫麴氏儳進讙曰石
泉麥城緩也不足用酒氏惑之亦撓曰緩也不可用二
子争弗能得始麴嘉臣沮渠王髙昌傳八主矣貞觀十
四年交河總管侯君集平之俘其王智茂以歸關東士
大夫以麴氏為愧諸遮止二子者因汙衊之二子内自
醜于是即居石泉為緑氏號石泉子麥城為居白氏號
麥城子他儳進者皆冒麴氏而蒲氏滕氏連氏蒼氏踵
出亦竊借麴氏以行與豆桂争衡矣曾有詔緝王氏族
于是金城米氏詣闕上䟽曰臣聞麴氏之先后稷之子
不窋生而有文在手曰鞠(案史記周本紀不窋子名鞠/鄭樵通志氏族略云鞠氏姬)
(姓后稷之孫生而有文在手曰鞠/因以名之此即以為不窋事有誤)不窋之孫氏之麴鞠
之變也麴氏有才子二人長曰石泉次曰麥城間酒氏
弗職引異族䝉正宗真麴氏子孫顧反他外避媒孽今
緑氏白氏是也陛下幸詔有司條源緒本門望勒成當
代言典伏惟追懐后稷之烈深嘉麴氏之勲訓齊酒氏
之官治辨他族之目釐正二子之系臣昧死以聞帝下
其書有司酒氏免冠置對曰臣愚不知古今沿革真偽
之變陛下幸赦弗誅請按本始還之臣願與麴氏締前
好規後圖糜身報德奉千萬夀帝乃詔中書門下酒氏
過誤厭故喜新其釋勿治夫辨族宜嚴録才宜寛緑氏
白氏可復姓麴氏豆氏桂氏諸族朕聞之與麴氏有連
其聽姓麴氏如故令有司别其房為支族有司以故事
奏請如詔制可
贊曰麴生之名始出自唐通元先生張果生儒稱也秦
漢多道之或曰生少稱也賈生年二十餘諸老先生皆
生之非也酈生年六十餘伏生年八十餘豈少也哉生
天姿清白自喜人多眄伺之寖老猥自䝉翳所謂埋光
鏟采非耶及遇米氏相資以成功瑩然故不沒也鳴呼
行世當如此矣
　　玉女傳
玉女者其出身甚微荒居蓬蒿少小不為鄰里所愛號
曰鬱臭又曰苦低弗能得美稱寖長稍憐之更號曰益
明又曰貞蔚事母甚孝故又號曰益母玉女者得諸唐
髙宗皇后武后于是其名始寵人争竒貴之當武后稱
制徹簾帷弗御顯朝羣臣決萬幾于是年垂八十矣見
者老之是時方開明堂建天樞鑄鼎受圖四方百蠻咸
朝集京師后患之間語幸醫尚藥奉御顔澤澤曰臣聞
有竒女在民間號曰益母妙能變化顔色第生長荒寒
陛下習觀祕掖采女美人懼不如指后曰誠有異奚他
嫌載初元年五月五日后燕羣臣于蓬萊宮退御含風
殿澤引内益母翠衣素袂紺纓儀矩支離后不懌侍御
皆笑澤曰臣嘗以聞陛下幸詔臣惟能是采臣是以敢
奉詔陛下盍試諸弗酬臣當坐罔上后頷之澤引卻益
母趨西廂益母驟見室屋服器惶怖戰栗澤為置火近
之俄衣冠面目熏灼蒼黒后偷望見疾戲曰去姑自治
已毋庸謀人澤曰臣聞金錬則精人錬則明益母新從
下土來微也其變色失度固當惟陛下寛之后曰我何
心第若是将安用澤曰誠䝉陛下厚恩願少遲之后曰
無傷顧迺終何如澤再拜謝曰願畀臣妻段氏妾盧氏
烏氏敕謹遇旦夕視且欲速則弗成陛下幸寛期俟之
段若盧烏俱賢也數數進苦辭烈語居十餘日澤曰可
矣白入之后猶持前説既見大驚光潔明潤非宿覩者
也遂大被爱幸益母善候伺每后起頮面将受朝益母
從旁調護顔色光新鮮妙間不時為容左右趣傳呼益
母益母至即粲然他昭容修容諸御女皆莫敢儳進雖
内熱顧后性剛危厲惟益母能調娛之以故後宮鮮失
而外庭亦少安天授二年制詔中書門下朕春秋髙重
以徐敬業程務挺裴炎之變多戚寡欣平原女子益母
擁護朕躬改色回容俾朕精神弗衰厥功茂焉三妃六
儀皆弗稱其賜號玉女宰相率百官伏紫宸殿稱賀即
日改元長壽神龍元年后徙上陽宮意不自得華益落
不復親幸玉女初暴貴承間從容言顔澤妻妾供養勞
苦狀乃以段氏為懐澤郡夫人盧氏秀容縣君烏氏華
陰縣君澤為壽光縣侯人以此多玉女稱長者
贊曰玉女之先曰蓷知名東周之際中谷有蓷是也後
轉側不常而以居中谷為正郭璞劉歆數為時人道之
而弗著其功能至玉女成聲武后之朝貴重矣彼其初
居中谷者嘅嘆啜泣亦各其所也
　
　
　
　
　雪山集卷十
欽定四庫全書
　雪山集卷十一
　　　　　　　　　　　　　宋　王質　撰
　雜著
　　和陶淵明歸去來辭
　　　元祐諸公多追和柴桑之辭自蘇子瞻發端子
　　　由繼之張文潛秦少游晁無咎李端叔又繼之
　　　崇寕崔德符建炎韓子蒼又繼之居閒無以自
　　　娛隨意屬辭姑陶寫而已非自附諸公也
歸去來兮朝而出兮暮而歸曠煙淨而川明幽風度而
林悲魚游泳其自適鳥飛逸其難追觸一境兮皆實徙
一歩兮俱非坡向陽而起塵崖背陰而生衣人益逺而
益稀路轉深而轉微嶺寒虎蹲林響鹿奔間聞舂聲俄
覩柴門桑柘少茁艾蕭多存山肴無皿野醅無樽畦丁
老而斑首饁婦稚而赬顔倚嘉木而假息藉柔荑而求
安春容蕩而澹沲春聲婉其間關山苞擷而堪餐巖花
睨而可觀雀鬬驚而葉墜鳧泛盡而波還俄羽毛其毿
毿有鷹隼其桓桓歸去來兮行雲流水同斯游雲于水
兮無取水于雲兮無求既無鄉其容喜亦無國其容憂
深青青兮隆陂暗㶁㶁兮平疇陸有芒鞵川有松舟桃
李側兮竹岡蘿杉外兮茆丘杳谷兮虗音曲竇兮微流
月騰波而欲上日斂轡其將休已矣乎今為何日仍何
時非我孰能與于此他人不可使知之白蓮自有社赤
松自有期燦玉樹兮何植炯瓊苗兮何耔吾不知典謨
訓誥之書亦不知國風雅頌之詩樂天知命吾何憂窮
理盡性吾何疑
　　祈晴文
三日以往尚且為霖一春以來可謂常雨支頤何望奔
命安歸自故年赤地之餘至今日轉溝之極一之為甚
旱與水其可荐臻二者何先麥比蠶尤為至急妄希一
得已十失全攷之箕疇則咎徵屬狂稽之月令則陽氣
不勝儻非造化曷致燮和伏願哀愍下民保綏首種若
能得此庻幾接西寳之秋如或不然難以度南薫之夏
厥罰常雨咎則有歸彼蒼者天民其何罪伏念臣將明
失指感召無方自知蟻蝨之微盍下雷霆之譴委一身
而䝉責冀百姓之蠲災大地衆生莫知所措皇天后土
實鑒斯言伏願號召鬼神奮除宇宙顯行白日駿發清
風儻一極之無凶庶九功之無壊
　　祭昭勇廟陰兵文
千載英靈與此邦而作鎮一朝緩急捨遺愛以誰依方
羽檄之交馳蔑金墉之可恃潢池弄盜今時惟興國之
多敵騎詭行前日有武昌之渡雖恃邦君而不恐有非
人力之所能敢告于神無忘兹土九歌之國殤既死願
普收鬼魄之雄八公之草木有靈或恐致人形之肖
　　祭梓潼神文
物情多私聖人弗憑于是有託度量權衡又不可信則
求諸神是非紛綸至神乃定曷維其然大明至正天地
不悖聖人不惑其曰無疑以神為質伋也有訓參貫三
極某有沈寃無與控言神如皦日為某一暾某有竊憤
無與攄發神如震雷為某一泄某有愚忠無路可通神
其介之上逹帝聰某有樸學無地可廓神其道之下及
民瘼司命東皇靈均所些已矣無人非神孰可某言孔
悲聞者則怡流涕告哀不得一噫某身良苦見者則憮
鞠躬乞憐不得一拊某亦人乎忍也如此使國無法某
則當死當死若生維神所命凡人之言曾何足聽若此
有罪亟下嚴誅若其無辜盍亦鑒諸
　　祭虞丞相文
采石之危危于淝水淝距長江尚隔千里岐亮之鋭鋭
于苻堅秉幟登壇刑馬告天維公之功功于安石彼乃
處中公切凴敵采石之急急于澶淵澶當其衝敵頓莫
前岐亮之才才于宗真華夷悉俱百萬是羣維公之難
難于萊國潛超猶全錡權皆北自古强敵三宼江淮瓜
歩徐歸國無人哉燾至平城命殱宗爱厥軀雖夷厥師
弗敗惟堅與亮宗覆身殞天耶人耶鑒此其警堅還長
安餘年而斃亮殂維揚期月而已靖康建炎嗟公生遲
早三十年强敵奚為國有丕烈天與英傑釣渭築巖如
印鑰符節將定淮蔡遺元和度將復河湟遺㑹昌德裕
克西雍東洛至德維郭下兩淮三關顯德維朴在辛巳
紹興豈天無心弗有斯厄弗有斯人維宋無極維功無
斁乗雲空飛矯首何及貌在凌烟功在太常名在四方
以暨八荒哀摧我肝液漲我睫欲報無從一念千劫
　　柴君益深哀辭(并序/)
　　　玉山汪先生其言為世所師柴君淵之誌之銘
　　　之出也其孰敢不信余不識君而君之猶子端
　　　義書來告曰叔父既有以識諸幽而聲諸顯者
　　　闕也公其辭之謹按誌銘所書士之仕也猶農
　　　夫之耕行其義也故植芸耦耕孔子弗與同其
　　　羣今君年五十有五以死而無為階仕之哀哉
　　　士之尊賢非王公之尊賢也天位天職若天禄
　　　皆天之物也王公有之而弗可獨則當與天下
　　　賢者共之故費惠晉平終于此而已矣孟子屈
　　　而士之卑之也今君年五十有五以死三者無
　　　一日加焉哀哉臧文仲其竊位者與知柳下惠
　　　之賢而弗與立也見賢弗立王公之至醜而世
　　　恬居之則賢誰與為媒以逹其志道之不行我
　　　知之矣哀哉言無實不祥不祥之實蔽賢者當
　　　之災祥非士所當計也竊位不足以醜蔽賢而
　　　後以不祥驚之然固自若也則君子所以佑賢
　　　之意殆將窮耶哀哉死者已矣而賢者之存于
　　　世或老且窮而莫舉之若君所師清湖先生徐
　　　君存者胡可謂無人乎哀哉余之哀如此又廣
　　　其意而為之辭曰
余于君悲也有不堪其悲二也有可以塞其悲亦二也
有不獨為君悲而為世悲又二也有不獨為世悲而為
我悲不可以一二數而無窮極期也道與位相依有道
而無位則不堪其悲一也德與年相隨有德而無年則
不堪其悲又一也有賢猶子增之以益崇之基則可以
塞其悲一也有大宗師濟之以不朽之資則可以塞其
悲又一也生民賴賢以濟有賢于此而阨窮使利澤不
見于世則為世悲一也王公倚賢以榮有賢于此而槁
死使羞及于在位之公卿則為世悲又一也士君子資
賢以益有賢于此而先逝共域而不得見同時而不及
識則我悲何有窮極也
　　王仲説哀辭(并序/)
　　　王仲説大夫仕于時不苟于其職繩繩律律引
　　　義助法操切事情他人不足仲説有餘所謂能
　　　者非耶然天下學士多訕怒之豈所謂人情者
　　　哉語曰才者動色不才失魄非虗言也察察似
　　　刻栗栗似暴汲汲似躁世所以病才盖亦有端
　　　非苟而已也真偽相形能否相臨所謂莫能兩
　　　大者耶勢逼伎生故緩不切事不謂之迂謂之
　　　大體繆無能為不謂之庸謂之長者斯言之行
　　　于世也才者病焉昔者趙廣漢以擊斷死蓋寛
　　　饒以亢直誅李德裕郭崇韜以果敢斃裕于才
　　　者凶其家足于能者殃其身不亦悲乎優哉游
　　　哉聊以卒歲此不亦無咎無憂康寕而考終命
　　　耶然立志之大不以彼而易此者不肯自欺其
　　　心也吾于仲説之死而哀之辭曰
五溪兮紛流蹇不進兮淹留渉其淺兮濡轡亂其深兮
無舟日冉冉兮崦嵫下鬼出遊兮跳舞庭有鐘鼓兮擊
考左春華兮右秋素滿堂兮芳菲出門兮不顧虎弗􁊫
兮君車亦平生好遊之故也進無底兮退無依也吁嗟
已矣兮命之衰也湘水之上兮九疑盍往兮陳辭曰維
帝其天兮臣死無歸
　誌銘
　　周德昭墓誌銘
易有否泰其言天下治亂備矣君子小人内外消長否
泰分焉故君子有位而後天下治反是殆哉岌岌乎斯
民也江西有君子周其氏珩其名德昭其字位止于簿
既致仕也宣教郎終其身有文學言語聲于太學時其
為士也有政事聲于潭之長沙郴之永興時其為官也
有德行聲于撫之臨川時其為鄉老也斯亦無憾矣嗚
呼君子所計非其位也位者載道之器也故仁者在髙
位則宜賢人在下位而無輔則悔君子所計非其位也
道也君子不得其位奚損而弔之何哉宣和四年議復
燕要人有慕交者密訪之君言不宜且後患必大㑹本
兵者方專不敢以聞靖康元年金人犯京師君獻書論
天下所以存亡當國者交讙讙無能為天子語二年天
子䝉塵于青城敵帥以我臣為力相與鬻國于太宰張
邦昌君遮勸范瓊絶苦瓊弗聽嗚呼推此類具言之君
子不得其位不可以為大事非耶當是時君博士弟子
也使君在位或如君者在位在位矣君臣又相得也則
伐燕之舉可定卻金之䇿可遂立楚之議可格雖未必
能然其殆庻幾乎故邦之興喪有可以一言決也君既
無意于世自號足翁其終八十有八年矣見崇寕宣和
之恬熙見靖康之俶擾見建炎之中興見紹興之載寧
見隆興乾道淳熙之寖盛嗚呼其閲世之長如此事業
不著于時德澤不加于民然而以善藥救人命以善言
救人心盖三十餘年于其鄉又延及比境其功亦豈少
哉曰翰曰衮曰擇其曾王父王父若考也曰昱曰景曰
三俊曰三省曰三益田佃曰僖曰僎其子若孫也某氏
某氏張氏其曾祖王母王母若妣也黄氏其婦也初王
父擢嘉祐八年進士異等後六年鄉人王介甫得政意
下士可華膴動之乃陳介甫所建為非是又騰書以切
磋之遂不合晚為藤州以死君逮事之其淵源所漸豈
淺鮮哉銘曰
縣以臨川鄉以長寧其山靈谷君子有之降爾遐福嵗
以丁酉月以壬子日與嵗一君子宜之俾爾多益書以
九齡狀以煥之實維陸氏有連于兹介景之辭今質以
詩是嵗仲秋吉日辛巳乃恪乃蠲如其所志維君有堂
誠意正心欲觀其人盍攷厥名羣聖一門繇此塗出逹
者得之何事不畢視君斯堂瓦解氷融誰謂君死如月
當空百世之上百世之下其誰與歸當有知者
　　東平王君鍚墓誌銘
王氏去山東來江南自甲叔君玉發科始更為儒家君
玉資豪爽妙言語不屑措意生理惟丙叔君鍚事乙兄
惟謹陳力庀事于有無贏縮之間君玉推心倚之某是
時甚稚年旁觀丙叔于乙兄蓋精確非矯餙也少孤長
以李觀之字為名而君鍚表之間關多依君玉方秦氏
奉金人凡索無少違乙叔秀叔與安陽郭氏為倩夫婦
皆當行君玉聞之亟命君鍚自巴陵趣豫章趣錢塘祈
哀當位者雖弗諧殊可壯也某尚記其從都返命形枯
足裂固已太息今世兄弟之風衰薄而君鍚能如此于
季孟雖不皆然斯亦難矣某稍進有益聲見多方藐無
同氣之風求如君鍚于君玉何其鮮也今世兄弟見先
登則嫉見不羣則忌寖憎而不已則芟夷之某嘗涕泗
横絶而弗禁也君鍚生長亂離視詩書希闊然樂見其
兄飛騰翩蹮每告語則動喜色益為之奔奏禦侮此風
非當世之君子見謂誦讀書者比也君鍚遇事多機間
關往諜見昔人挾智術而取功名者愛之倘逢時伸志
事為雖不純當可觀也晚依先隴勞生六十有三而死
瘞其某地某原子某孫某而誌者甲姪某也銘曰
汶乎生􁉅乎死惟汶滺滺惟滫泚泚魂兮魄兮毋痛歸
父兮母兮皆在此
　
　
　
　
　
　
　
　雪山集卷十一
欽定四庫全書
　雪山集卷十二
　　　　　　　　　　　　　宋　王質　撰
　賦
　　問北鴈賦
波浟浟兮江平上有楓兮秋清聆極浦之遙聲曰此豈
鴈之初征上手敬勞征行良苦大荒多霜長河多風背
河而南川原蕭條無食可充幸而至于此也既勞之且
訊之曰燕趙之野土梗俗勁慷慨大呼前無白刃齊負
東海魯挾龜䝉士辯而智譚髙氣洪三秦以西狎武喜
功今皆弗聞為有為無以為有耶固未有奮精忠之烈
建殊效于中都者也以為無耶山川興氣星辰定區奚
獨于今而變于初言未既若將緩翼俛咮垂吐復吞未
及有言又進之曰凡汝所經與汝所知比屋赤子為喜
為悲飢兮何食寒兮何衣故老遺民為亡為存城郭苑
囿桑麻草木為仍其生為一掃而更山兮崇崇為䧟而
深有淵其谷為墂而平古帝園陵繞牆崇扉為雄茂而
森肅為寒凉而惨悽秘殿崔嵬邃館沈宫為丹青兮不
改為荆榛兮灌叢異芳名英瑰竒怪石為形貌之猶然
為蒼莽而不可蹤跡也吾惟汝問幸告其故勿簡而疎
勿誕而誣于是哀鳴咿嚶若避若趨倐飛去兮不可追
黯落日兮平蕪
　　綺川亭賦
苕溪之北有山曰貝錦之山並山而西有亭曰綺川之
亭仰睨葛仙之丹鼎旁招卞山之白雲王子愛之坐見
于牆食見于羮夜航溪而十往返晝履山而百降登客
有問焉者曰造化治形耳目分職耳則司聲目則司色
彼聲色之無有顧耳目之何得胡乃廢寢興輟飲食墮
目于窈窕之境喪耳于黙黙之域王子曰子嘗覽于綺
川之亭乎曰未也綺川何如王子曰子欲聞之乎曰然
然則為子言之綺川之上巖穹谷淵青松魁竒翠竹淨
娟絡以蒼藤激以飛泉聲如應和上徹雲天百鳥吟呼
或高或低或僄疾而激烈或清深而逶迤如天球大鏞
並作于庭笙以小雅之南陔歌以召南之采蘋綺川之
下洲渚參差緑水紅蓮汎兮相依露濯而清風摇而馡
月麗而皎煙䝉而竒白蘋青藻前導後隨屬玉鵁鶄戀
不忍飛如洛水之浦巫山之陽戴金摇兮熠耀振文佩
兮飃颺此其大略也故曰不律呂而聲者天下之至聲
也不黼黻而色者天下之至色也且有喜而無憂有利
而無害有得而無喪有成而無敗今夫洪震纖響銷神
奪精命之曰伐命之兵豐頰長眉秀骨鮮膚命之曰銷
軀之爐非獨聲色而已美酒甘餐温醇濃渥命之曰腐
膓之藥縟衣遝裳縻曼繁鮮命之曰沈躬之淵子亦知
之乎于是客俯而思仰而歡曰嗚呼殆哉客與夷猶而
戲虎狼禹行舜趨而渉瞿唐然則流蕩遁逸清宫洞房
眩矅恍惚蜀文吳章邪氣湊襲正氣蔽藏精魄紛紜若
有若亡日盛月新乃溘而僵鳴呼殆哉向也吾見子之
陋今也吾見子之髙小人敢不敬再拜受賜
　雅
　　樞相宣撫虞公壽雅(并序/)
　　　乾道三年丁亥十一月壬子二日丙寅仁壽虞
　　　公生之日壽雅所謂作也私慶也曷以雅大賢
　　　之生天地有運陰陽有數星辰有度鬼神有謀
　　　關于天下大也曷為大宗廟有依生靈有歸禮
　　　樂有託道德有宗其為大明也崧髙之詩曰維
　　　嶽降神生甫及申烝民之詩曰保兹天子生仲
　　　山甫誦其人本其生非以其躬以其周也故曰
　　　維周之翰又曰天監有周私遺也曷以雅嵩髙
　　　之詩曰以贈申伯烝民之詩曰仲山甫永懐以
　　　慰其心禮則私情則公也曷以為公天生烝民
　　　好是懿德民之彞也無誖于古無浮于今某無
　　　尤焉維是有豐茂之德而無肆好之心有恢宏
　　　之功而無穆清之章此則某之媿也
　　　漢清
漢水之清其石粼粼仁壽公來思漢水則清
漢水之蜀其洄澳澳仁壽公往思漢水則濁
農耰于野不蹂一苗賈馳于郊不驚一毛公在襄陽民
生逍遙
公來自東襄民齎齎止公毋西
公來自吳襄民蹙蹙止公毋蜀
金我襄城湯我漢江春我之筐秋我之箱
我耄皤皤公昔年之而曷捐之
我孩嬰嬰公昔體之而曷置之
日月躞躞勿黧公色霜露烈烈勿華公髪
公髪勿華我生則遐籲彼蒼天佑我皇家
　　　江艫
江之沄沄艫之賁賁敵之休休震于崑崙仁壽公一臨
靡靡其傾
江之洋洋艫之揚揚敵之煌煌孔熾厥芒仁壽公一嘘
蕭蕭其凉
天子在宮有恫悒悒神主在廟有震岌岌暨我國人以
莫不惕
在宮雍雍金石其音在廟湛湛虎兕其扄暨我國人以
莫不寧
在庚之寅維公其生在已之辛維公其成而有斯厄而
有斯人匪天之私伊宋之仁
大江之濱采石之津波之淪淪石之粼粼謂公可堙江
則可塵山之嶔嶔隰之畇畇謂公可磨山則可簪
　五言古詩
　　故事三公皆黄閤作黄閤辭
文章開紫垣委耀照黄扉崇雉抱髙墉長虹曳華榱浮
闌翼交楯㦸衣摇縹粉石紋浪花碎紫光射金鼎珠􁇑
明黼領劒鏢玉螭冷槐香吹鬢影相對青炯炯
　　故事相國金印紫綬三公亦如之作金印辭
寳篆結金紋玉皇衣上雲飛馳雙日月開閉幾乾坤靈
䕫挾輈吼幰弩指幡首絳霏密葱蒨隱隱龜銜紐祥文
寫天影壽骨聳嶽頂蓮巢秋風冷甘守相國印
　　永興丞以皓雪鮮梅竒語見示戲占閒人浪辭酬
　　之
四海一山玉切作冠巑岏冠上戴明月履下踏飛湍肺
腸裹林壑表裏交珊珊上界雪可飽下土人希餐三春
鎮長在九夏何曾殘大千薝蔔林巨萬梅花團花惟白
皓皓巾自烏漫漫純玉龍争飛雜玉龍皆蟠千丈亭不
歴九尺庵隨看(沈存中有觀雪庵/其制在忘懐録)摩雲起髙崖運斤吾
能刋書空結竒字擘鏡誰能觀須彌有數盡此興無時
闌
　　聞雁
我性愛風竹歴耳如筦弦兩日偶不聞但見青摩烟半
夜意展轉時聞雁翩翩未能叫雲月而我獨不眠抱被
夜徙榻空堂秋山連亦有鷗鷺栖歴歴鳴更傳為汝飲
一杯問汝以一言不居蘆葦中乃巢蒼翠巔蕭蕭西風
多一等菰蒲寒逺來有相伴汝等豈不賢不覺點急急
難通意惓惓振翼忽飛去江湖水連天
　　荷柳松竹贈答(并序淳案此詩當是/孝宗  熙八年所作)
　　　王子景文蕭散人也渉暑即旁求水石茂林嘉
　　　木攘之惟饒閒故此念多酬其所得不貲矣權
　　　輿起辛巳推遷至辛丑逾二十年營巢寖就緒
　　　全體山僧道人之廬非火宅也或者野之麋鹿
　　　山林自本性豈故為崖異者耶有荷有柳松竹
　　　兼之嵗乆成魁幹成厚陰于素忌稍銷雖趨此
　　　門微有所省變熱惱為清凉亦無情而有趣者
　　　助也一日偃仰竹榻酬酢湖風意取故書繙之
　　　見香山雞鶴贈答凡二玉川客石竹贈答又加
　　　遜章凡三香山有競物之心焉玉川則展轉推
　　　卻避世而離俗者也寧為盧勿為白戲效其體
　　　為之然不全規摹亦在我者咸隨人焉難也小
　　　異何傷乎
　　　僕贈荷
僕贈荷吾友清陰多為我生凉飈寒輝相盪摩姑徐徐
勿急急欹爾緑玉盤傾爾白玉粒
　　　荷遜柳
荷遜柳短茁非脩莖焉如子妙宻騰起敷層陰明月上
子勿障主欲務遐觀清宇任昭曠
　　　柳遜竹
柳遜竹弱植短竒節戛玉仍鏗金難攀子清絶主睡酣
毋驚醒遲主江湖歸相與獻清影
　　　竹遜松
竹遜松古氣摩空纏鐵石作風骨可以班主賢虛空中
走河海主不好世音子盍宏天籟
　　　松答僕
松答僕奉主願盡心護以虬龍威娛以金玉音作炎夏
作凜秋願主愛玉體五夜増輕裘
　　和張晉彦
白草䝉荒烟江南似江北游子無故鄉去住總為客平
生不如意江闊見面窄相逢酒一杯意氣感知識
　　和郭從範二首
羽檄傳嵗月走馬不當疾我家在江南時節阻㑹集東
臯冗不治杜老趣歸急何時秉犁鋤夜翻隴頭濕
萱草摇清風榴英燄方午新燕披紫茸低昂子隨母暄
寒換時節濃疎變庭樹杜老癡不歸空憐小兒女
　七言古詩
　　初春
癡雲漠漠低壓屋雨意垂垂篩似粟半夜春聲到幽竹
方槽溜溜瀉寒玉夢破簷牙聲未乾開門山色青攢攢
東君放歩到籬脚桃李稍稍敷春妍既雨即晴應更好
將及清明藉芳草廟堂老手調陰陽故應隨意為雨暘
　　留别陳阜卿
巍巍堂堂陳豫章身長五尺名八方千鈞寳鼎薦禘嘗
百圍大木宜宮堂迺者從之在建康抉雲望見奎婁張
一言拓我萬里疆眇視六合揮八荒震靂雷電飛清霜
羣靈錯漠無晶光天駟超逸奔絶韁攙搶斂旗彫赤芒
鴻鵠之上日月旁翩翩孤影搖蒼茫大兒太史公子長
小兒元和韓侍郎䕫龍稷契伊傅姜青天白日雁成行
耽耽我負千鍾嚢置在公前一鍼鋩東齊南楚服晉强
而况胡沈梁江黄今我不樂思還鄉石頭渡口呼歸航
不獨别離多慨慷時事關心神轉傷一為公歌臣馬良
黄塵蔽人聲不揚公何時乎歸廟廊土嚢風怒於菟驤
煥發海藏龍宮藏滿朝桂术參芝香三湔三釁我冠裳
隻輪小車兩僕將不然扁舟下瀟湘參差孤起横滄浪
復欲淮南耕戰場傍鋤春草臥斜陽惠山樹石極葱蒼
儻來相對高僧房
　　送趙希郮
集英殿下識乃翁遺愛樓前又識儂參差兩紀短一載
伏想鬢髪秋蓬蓬道阻且脩不可見何喜老兄相㑹逢
老兄顏色清而丰娟娟秋水開芙蓉鐵甕城頭拭硎刃
晚榜咫尺春旗紅觚稜金爵面成背半帆楚月迎淮風
相思江西子王子尋盟來與白鷗同江莎濃澹俄一再
庾樓卻倚廬山峯吾宗乃有此豚犬掩鼻急趨風露中
老兄乆厭臭來逐是行不復塵相䝉亦欲柁牙把船尾
琵琶洲上攜手吟青楓
　　陪林守遊南湖月下歌
紫霄峯頭雲破湧明月翠華洞裏烟冷生清風水光上
下相映碧小舟飛入玻瓈中荷露白凝珠蓼花紅綴米
沈沈水晶宫金波幾千里君不見風流太守醉似泥倒
著接䍦騎馬歸南湖風月君不知問君何似髙陽池翡
翠杓金叵羅勸君一杯酒聽我南湖歌清風明月萬古
長如此有酒不樂將奈何
　　和袁丞海棠
海裳不入草堂手(見韓子/蒼詩)雪堂乃與同春風(見蘇子/瞻詩)草
堂雪堂各千載唐朝宋朝無兩紅露霏風嫋非人為(見/蘇)
(子瞻/詩)夜染朝酣自化工(見張建/封詩)大洋之内烟濛濛不似
周公禮樂中(見花木記花以海為/名者悉自南海來)
　　墨梅
貴簡不貴繁妙在有無間滿眼尋不見約畧見纖纖貴
老不貴稚妙在榮枯際芳態減初年其中寓幽意貴瘠
不貴肥愈瘦愈清竒瘦到無何有政好翫空枝貴含不
貴開風度韜胚胎游蜂啅不得乃始抱全才宜在幽且
邃終日無人至水繞山重重隔樹令人嚏宜在平且闊
大江驚濤潑潑上稍連顛半驀忽衝脱宜夜不宜晝更
宜月波溜崖淨澗淙淙漁子推篷嗅宜陰不宜晴更宜
雪花凝五七㸃未足封枝要全扄宜與竹相鄰白白參
青青所恨花無音間借竹為聲宜與松相伴扶疎交凌
亂松香麤則麤亦能佐一半其鳥宜翠羽否則碧蒿侶
山雀仍山鴉速去切勿駐其人宜野僧否則閒道民宜
疎綺紈客公子共王孫吾非僧又非道兩眼貯五湖兩
肩負三島相煩健筆凌風掃梅子王子成二老
　　龍珠吟
蛇有黄雞有錦蚌有珠魚有枕萬物隨身各懐寳惟龍
抱負超覆幬臆之上頷之下聲靈氣燄焯光輝威力神
通宏變化小徑寸大圍尺口中皎月戲吐吞掌上流星
恣抛擲存此珠千年萬年鱗不枯亡此珠一螻一蟻血
可濡有水即珠榮無水即珠悴有雲即珠騰無雲即珠
墜太陽真火力能鑠飛天夜叉勢能制所以多潛巖壑
睡功成行滿自在飛天旋地轉皆由之如人賢愚有九
品如人貴賤有十威三尺烏勿能啄大力鬼弗能摶開
通萬類總圓明照耀十方齊廓落珠正有珠忽無猶存
一念著恡惜即入三界纏空虛丹霞燒佛獨玩珠關南
打鼓喜獲珠韶山心珠本無色大海龍珠同一如乾六
爻龍六變潛見躍飛以次升飛上九天須一轉亢有悔
在上九見無首在用九藏威在首不在身若到無時竟
何有祗園佛闕里翁下土雖分兩聖域上天同是一真
龍
　　起伏龍行呈張元亮
使君寸丹通九淵冷徹龍膽驚不眠掣關稽首玉帝前
青霓影裏一粲鮮羣龍下走如奔泉電旗掀舞雷車旋
怒蛟騰起纏陰涎四海五湖歸一髯黄塵白沙飛滿川
頃刻變作聲潺湲何人此手有此拳斂散風雨麾雲烟
一州千里十萬廛翻覆歉歲為豐年雲花繚繞金連錢
使君倚鞚將朝天千珠萬玉傾箱圓夕陽捫腹秋風邊
此時可懐不可瞻何不留取黄金鞭
　　異蛇
非蛟非龍奚為耶杳靄是蛇或非蛇軀如三丈中廬棟
聲如二尺單夫車洶湧西來復南去激碎滿川波浪花
爾等陸産殊水産亦有水産非其家平生康莊在菅莽
胡乃出沒同魚蝦無何變化不俄頃野鴨凌亂揚風沙
向來鱗甲𣺌烟霧但見浦溆連蒹葭立憑石樹踏莎草
隄前隄後聽蝦蟇南山之趾西湖腹是日有物横空拏
一爪二角色純黒亂雲奔走相谽谺得非此物即此蛇
是否恍惚空喧譁虹腰餘飛雨腳斷夕陽半閣西山斜
　　登張安國右司官舍後閣
東風吹塵暗城郭一見吳山增眼明文人筆力轉嵩華
坐撫吳山毫髪輕向來嫵媚玉局老對公談罷猶縱横
參差萬象羅雙目奔走文場供約束東家粱肉西絲竹
卻與青山作僮僕
　　和游子明效李長吉體二首
江楓摇落秋吹清吳波夜澄孤槳横白蘋花老浪紋淺
的皪背荷雙鷺明烟嶼雲岑楚江逺三更夢歸五更返
斜陽影外逺山稠千里不遮南望眼
樹頂參差山髻青漫漫秋浦無人行征衫塵土老歲月
梧桐秋風桃李春水寒露冷蒹葭濕屬玉横江孤影直
波紋摇盡九秋香菱葉團圓水花碧
　　聽譚師彈琴
君不能百歩洪中裂横竹一聲吹入秋天緑巨魚鼓舞
碎明珠白浪軒昂動浮玉又不能多景樓上吹飛鴻哀
絃欲斷滄浪風徘徊舟子駐不進江妃出聽烟溟濛不
知何處得此薫風琴元龍六尺含蒼雲恐是嶧山孤峯
絶頂上萬歲不老之寒根道人兩手提天機中有妙法
無人知風顛雨急倐來往雨收風定游絲飛欲下不下
窺魚鷗忽前忽後囘波舟恍惚浮雲捲天宇錯落萬㸃
飛星流世間萬法總非真況此假合非天成匣琴不出
手無聲袖手不彈琴不鳴此琴此手兩無與問君廣陵
賀若從何去王子有琴誰復傳無徽無軫亦無絃若人
解得非耳聽為君試作無手彈
　　題觀政池橋(案此詩及游楊氏園詩當是孝宗/乾道四年六年質在蜀時所作)
西徹秦川東劒關十有六州無間言威聲浩蕩流東南
與大江水同發源節麾毿毿繡衣鮮剛風吹上九天門
手從瑶宮掇明月貯在官池水不渾菱葉荷花淨晼晚
舂鋤屬玉來頻煩冷光烈烈射地骨魑魅辟易聲煩寃
牛腰抱去鳧行速來瞰皎潔聽潺湲玉龍蟠底抱竒寳
獠奴試可呼崑崙洞庭青草似天闊灔澦瞿唐如馬奔
不如我池有幽致寳奩平開秋露洗髙人未到已神融
俗客若來應顙泚
　　遊楊氏園
幽芳秀陰似琅琊三四牛鳴通浣花少陵醉臥元不死
强請起來殊更佳向來娟娟隔秋水誰與為期同在此
德星分野到楊家亦有致然非偶爾蕭蕭騷騷詩韻寒
腷腷膊膊棊聲乾澎澎湃湃酒波卷便便旋旋茶眼翻
是日成都極炎熱此堂陰風下濃雪談端天地不支吾
筆下龍蛇争撇挒所恨江南在天末隔天鴻鴈難同飛
彭蠡洞庭隔烟水他日豈不懐此時他日安得如此時
楊家壁上更重題
　　贈沈文伯
沈公頂踵皆詩書如大國楚吞江湖平生瓊瑰三萬斛
化作木鐵來侵膚霜臺栢葉夜驚耳大庾梅香春染裾
世間萬法等一觀寧知憂患非歡娛三賢堂上一杯酒
風流未減承明廬兩星熒煌燿南海化州老沈儋州蘇
知公乆閑談笑口忍啄三尺不敢呼孟公故是大度士
豈受譾譾繁文拘一朝青天返白日冰山轉眼成空虛
秋鷹下鞲馬脱轡逸氣凜凜横天衢蠻烟不折壯士節
詩卷已作牛腰麤貝宮瑶胎貫月魄僊掌露華沈玉壺
酒酣妙語一咀嚼舌根沆瀣如醍醐歸來清夢渺江海
波濤一葉凌菰蒲十年故紙倦翻覆見此喜氣生眉鬚
何當杖履奉君子看公快掃青松腴
　　復和前韻
小牕厭讀牛毛書徑思一葦航江湖英英山色著眉宇
炯炯波光明髮膚清風蓑笠明月棹為我洗濯塵埃裾
功名暫寄癡兒手烟雲且與閒人娛浴鳧飛鷺總相識
近水遠山俱可廬東遊㑹稽略滄海西跨震澤窺姑蘇
小官趨事苦奔走大官憂國多嗟吁幸今未掛衣冠籍
浮家泛宅誰能拘天朝多士森列宿氐房奎壁牛女虛
如公第一等人物故應䇿轡飛雲衢得印安用如斗大
握筆㑹使如椽麤玉堂静夜掣鈴索臥聽宫㸃鳴銅壺
日閒剖茗碎鸞鳳霜清把酒傾醍醐記取江南子王子
溪邊共立春風蒲及今未趨紫宸列尚容時挽張公鬚
奚奴剰背古錦囊與公痛咀溪山腴
　　又次韻
眼前事事皆可書秋葉滿江烟滿湖霜風細織紅錦幄
露菊洗出黄金膚山南山北躡飛徑歩歩藤梢牽客裾
褰裳飛下蒹葭浦紛紛鷗鳥來相娛漁火深明隔橋浦
炊烟出沒臨溪廬溪山洗斷鴛鴦夢犀箆不憶錢塘蘇
百年日月走雙轂萬古興亡同一吁角鷹肯戀繡鞲穩
野馬不受金羈拘功名貴富兩安用烏有先生并子虛
不圖操筆賦清廟但思擊壌賡康衢何時再踏故山麓
芭蕉長大榿栽麤夜疇娟娟濕翻露春林聒聒聽提壺
魚肥不用去熊掌酒濁正是勝醍醐一區春雨熟瓜芋
半溪秋水繁菰蒲侯門亦復憐稚子下狀不敢勞長鬚
吾生一飽足已矣豈復過意求膏腴
　　贈戴漁
李氏小房何必廬顔氏心齋自有書吾衰乆矣不復夢
子歸求之師有餘千春杏花開闕里萬代風聲吟舞雩
静聽猶聞喚回也驚起不覺呼參乎茫茫空裏撮不得
歴歴箇中殊不疎一㸃外皆閒事業三聲中有大工夫
莫欺山東老王質撥醒江南窮戴漁若逢有眼但舉似
漫敲此骨真何如能于靈府鑽三寸敢許孟門増一徒
清風各自在何處明月相看元不孤他還見汝不見汝
定是故吾非故吾
　　用和游次公韻贈慧璉
行到山深山愈青山青水青青照人水光易晝而難夜
山態雖秋而亦春魚窠在水不知濕鳥翮凴空能自直
霞綺横飛總是紅浪花纔起渾無碧
　　再和示璉
秋林秋葉無全青手先把者山中人不獨秋風早來到
寒食清明隨立春倒飛斜日光不濕吹斷長虹影皆直
娟妙全存惨淡中一寸不如一分碧
　　倦繡圖
短屏小鴨眠枯葦徘徊略住西風指佳人手閒心不閒
腸斷吳江烟水寒凄凄空庭晚苔濕冷篆青烟半絲直
卷簾寂寞滿天秋惟見孤楠一株碧
　　送羅君
舉首黄龍山色青琤琤乾葉墜寒林門首平塘泊鷗鷺
吾與若曹都眼明海㑹幽銘掩清漢雲巖豐碑掣奔電
一甌花乳一爐烟投地起來俱不見
　　送張監税歸去來歌
君不見義熙元年陶彭澤偶纏秃綬稱長官俄颺輕舟
作歸客蕭蕭五十年衮衮八十日縣令雖為百里君不
似斜川臨流玩泉石公田雖收半頃税不似東臯種禾
滿阡陌後園之柳為我貯清陰東籬之菊為我發佳色
濁醪妙理汝不知素琴真趣吾能識陶隱君張公子千
二百年同一軌丈夫意氣當如此亦不掛冠神武門亦
不還笏蓬萊陛盡展平生履歴書凌亂雲烟飛滿紙歸
去來歸去來二君覺處真竒哉孔賓半夜呼將去李愿
終身喚不回子休矣子休矣取舍行藏都在已一往一
來聊爾耳人生起滅半天雲世事浮沉一江水腰間帶
不須束頭上巾還可漉南山荷鋤夕露晞北牕支枕凉
風足酒具遮留栗里墟籃輿輕適廬山隅行將過且躊
躇溪山雲月無今古試訪淵明舊隱居
　　送趙師耳
東風吹了落花天芍藥酴醿晚更妍典衣換酒正吾事
不辭顛倒春風前胡為便作輕離别再拜忽成千里隔
東君憐我太蕭條啼損黄鸝留不得我欲拖笻隨馬尾
飽看廬陵好山水自憐憔悴縛江干去住未能隨意耳
　　贈黄君
君見雪山譚晦菴晦菴南北隔山川有命歸來如二老
不然隱去自三賢晦庵今年登五十鬢華未改目光力
徘徊吳楚已多年晦庵不急蒼生急君行車馬衣冠衢
亦有晦庵相似無君臣慶㑹第一格晦庵何日何時須
横渠雖沒尚可作平生此事喜商略君當長跪問横渠
子細平章句教錯大江朔風多湧波上江下江且婆娑
古時賢士一時有奈此庚辛甲乙何(黄君來過談士大/夫甲乙及晦庵為)
(詳所從之游者如此不凡可卜也君子通老端明為族/孫故有士子風格云  案朱子年譜生于建炎庚戌此)
(詩當是淳熙六/年己亥所作)
　　寄題陸務觀漁隱(案此詩當是淳/熙七年所作)
　　　乙酉務觀貳豫章書來告曰吾登孺子亭見子
　　　以詩道南州髙士之神情竒哉吾巢㑹稽築卑
　　　棲號漁隱子為我詩之盖自是参差契闊相望
　　　動萬里又十六年務觀部江西治臨川又以書
　　　來驚嗟然諾之爽乃亟為之僕未嘗渡浙江安
　　　得識漁隱且久不見務觀弗克問其何如故寓
　　　諸夢以為之辭然心目皆往來于此常弗忘也
　　　寫真小軸偕之置在漁隱之旁與觀谿谷雲月
　　　之竒所怍其語鄙其容陋塵埃名勝之區為山
　　　川之神所卻或使周旋其間亦未可知也昔寄
　　　語他壌多矣未有以傳神俱者也此段風規自
　　　王景文始
漁隱漁隱在何方海門潮白江沙黄吾嘗袖手江之旁
西興草樹烟蒼蒼欲往從之道阻長波濤澎湃不敢航
仰觀河漢翔鷫鸘安得與之俱頡頏得非蘭亭㑹諸王
清湍茂竹聨崇岡無乃鏡湖留知章蘭蘅風露生寒凉
不然此地何鏗鏘宿昔名勝沈光芒俟今焜燿名方昌
恨不登時到侯鄉循墻三匝徐升堂觀山觀水觀松篁
以及魚鳥同徜徉而俟南益仍西涼青霄空闊横參商
無繇交臂咨其詳鴻雁同天不同行愛而不見魂飛揚
夢從縣圃周扶桑逢迎跪揖如平常齒牙砰磕摇風霜
秦漢魏晉周隋唐江河滚滚傾興亡指畫所隱聲琅琅
歡喜竒特不可當繼以驚愕懐慞惶倏忽烟霧輕騰驤
徑跨越嶠超吳瀧秦碑禹穴稽山陽隱約中有神仙莊
申椒菌桂連沙裳江蘺薜芷多同芳春風澹沲秋風香
木蘭冠佩芙蓉裳杉烟竹月無時荒白蒲青荇春悠揚
秀似黄家雙井塘雄如蘇老峨嵋江冰壺雪甕涵瑶漿
夢回空闊嘹天篁縹緲羽客搴雲纕清都飛露寒侵腸
涕唾塵窟掀翻牀俟其與世毋相忘且為清明開吉祥
蒼生環堵棲平康是時桐渚尋嚴光否則孺纓濯滄浪
不然楚竹然清湘下乃汀花静鳴榔間騎麒麟翳鳳凰
玉京羣帝參翺翔吾在風埃渺相望大千世界空茫茫
　　贈楊溥
豐城何以多英賢老杜曩有浮雲篇名季友者天下傳
與吾偕出緱山仙豫章尚有豐碑堅萬古千秋不敢鐫
卻距季友五百年星辰不滅同其躔致君逸氣常蹁蹮
風后力牧參吾前往往劍氣騰衝天季者太阿仲龍泉
斗牛河漢光相鮮雷煥安得知其然西山北巖埋蒼烟
不及華陰玉井連延津雙虬終蜿蜒恨我不識張茂先
精神胡為暗式乾(案此句意義未甚明曉攷晉書張華/傳有式乾殿進諌事殆謂華既得豐)
(城寳劍仍不能自顯其/精神于式乾之議耳)溥也疎骨麤繒纏叩門剝啄音
清圓詢之與我生相聨同在豐城南北廛五行七曜難
拘攣瑶環沈隱塵埃邊髙談雄辯波潺湲僂身縮手不
敢揎揚徐李呂紛蘭荃雲溪獨造珞琭淵此曹可收不
可捐康莊固有英豪潛溥也可惜真酸寒沙頭静鷺清
聨拳松梢野鶴飄孤搴合在林壑栖空禪否則江湖烟
雨舷二者汝亦難當焉斗米三錢汝萬錢菜根墮葉如
凝羶他時六版無兩肩枯蘆半席汝亦慳我亦自笑骨
迍邅有時揮麈敲哀弦汝談我命五者全略與庚午相
周旋我忽大笑汝失言魚水若得庚午權豈肯草草為
江南功成名遂飛翩翩不作子房作仲連澤州叔寳令
人憐長跪告别趨吳船無缾無鉢何論氈觚稜金鏡射
玉璿有見問者勿面謾但實告之灰不然别有一路非
人寰王癲來處從溪癲狐踪不入象王圈驢乳難霑獅
子涎臨濟飽受黄蘖鞭三鞭躍上層霄顛一喝一踏成
平原後來三傑勤演端佛日霹靂天關三足摇驢兒八
角盤駕雷驅電馳奔湍明月堂中一覺眠何時法鼔聲
闐闐今其去兮風方顛大江茫茫雪滿川蓴鱸興盡撑
西颿倘欲見我江淮堧不在廬山則祖山
　　送施丙卿(案此詩當是淳/熙七年所作)
嗣宗仲容天下無施家更與阮家殊舍人騎星上天衢
令君抱雲守仙都氐房奎壁牛女虛豈肯使人清暉孤
舍人桃李將吹噓青青白白并朱朱子昔綠水敷紅渠
速謝香火歸諸胥元豐歐陽元祐蘇黄晁張秦皆其徒
子所標凖前規摹䇿勲豈不真良圖甘王樓下百日餘
展盡胷襟渺江湖今年大燎然洪爐獨此冰玉涵秋菰
玉山玉水清而腴山南山北多仙廬居仁寳玦敲珊瑚
吉甫金椀傾醍醐山東文豪尹大夫銀河赤岸通方壺
三山仙伯飄飄俱端明殿老爭摶扶子乃奔軼攀其鬚
明月在天不可呼掇拾墮黒雲糢糊三台北斗韓尚書
芙蓉旌旗駐飛車低挽鳳凰追鯨魚髙搴麒麟起玉除
定不遺子鮫人珠宜春宣曲驂皇輿尚書許我能起予
飛黄一向抛蟾蜍不識尊意今何如四十有六垂桑榆
西湖寒雪参清娛飛瓊砰磕波文麤卓玉稜嶒山骨癯
尚書尚書切勿疎我乆寂歴西山隅尚書擊鼓羣龍趨
我豈不解吹笙竽青楓紅葉秋風初風聲獵獵摇江蒲
矯首河漢且長吁
　　與張安國圍棊勝者命題負者賦詩作藤枕歌
平生屈盤在空谷髙韻清修疎節目上凌幽巖冠松頂
下入寒溪捫石足觀君眉宇含風霜豈肯展轉蛾眉牀
西齋一榻淨如水何如與我同臥起客子倦遊思故鄉
歸心往來鷗鷺行夢中山川不識路慿君推挽過西江
　　竹夫人歌
君不見黄金屋裏貯阿嬌咳唾隨風飛九霄寵極妬深
恩愛絶長門畢竟成蕭條又不見明妃千載居深苑年
年不識春風面一朝上馬出君門萬里關山紫臺逺來
來去去春空絲鶯鶯燕燕能幾時百年不辦専房計萬
事翻覆仍難期豈如道人青奴元不惡金蠶玉燕慵梳
掠眼眼相看似有情誰念佳人翠袖薄迢迢良夜款相
親玉牕冰簟夢無塵西風索索暫别去一歲一回重見
君重見君猶勝姮娥不嫁人
　　送空上人歸育王
生涯挑上古藤梢歸心飛渡鄞江潮長安貴人足官府
不似育玉山色髙山前山後松風岑一衲無塵雙蹻輕
月寒濯足半溪玉日淨穿林兩袖雲吾生浪走踰千里
天涯踏破青鞋底誰令插腳墮紅塵只恐愈深收不起
千載此山端有期翩翩清夢隨君飛他年拄杖叩泉石
莫認此翁作生客
　　贈僧師能
稽首十方大醫王乞我太素靈樞方無朱無墨無文章
不用桂术參芝香亦非山澤川原良非丸非散仍非湯
勺撮銖兩何能量尋源不出羲農黄岐伯伊叟無交相
而況韓孟陳吳楊(韓保昇孟詵陳藏/器吳普楊損之)一切靈府常含光
不屬心脾肝膽腸倏忽六猴窺六牕心花撩亂空飄颺
三界六趣横顛狂六交十習紛踉蹡中此疾者何茫茫
爾出何䇿能相當此魔跋扈真强梁汗流盧扁走且僵
眼亂孫陶驚而蹌温寒燥濕翻陰陽君臣佐使徒慞惶
我發刀匕非尋常應證取效無参商臨濟一擊雷横撞
德山一喝龍騰驤荒郊解使枯骨强龍盤虎繞嬉迷藏
明月堂中啟秘嚢一服甘露玻璃漿大千世界都清凉
此藥亟嚥不必嘗一粒中裹千金剛炮爁炙煿誰精詳
聽取露柱聲琅琅西泝江漢浮瀟湘呼將石人撑鐵航
藥嚢抛向江中央長風落日雲蒼蒼(能精醫邂逅有竒/功雖雜學禪門所)
(訶然挾醫飬道猶/有愈于其他也)
　　贈南道人
露水班白未全白長江大湖喜為客西風漸少北風多
腳底路聲行格格一袍兩蹻都無餘腰間一二三葫蘆
生涯如此秖如此如此如此無他須紅黄瀰漫雜奔走
觀旁亦有可人否公卿將相總不問蓑衣鐵拐豈無有
青山緑水逢迎時亟來相報令吾知戴起一頂青蒻笠
拖將七尺紫藤枝因縁𣺌茫多阻隔斯人吾前亦不識
且吞溪玉濯心神更攬月輪摩眼力摩到無明醉夢醒
挹袖拍肩須有人
　　贈開懐道人
　　　開懷道民以隻履為標榜鬻命資身其曠達妙
　　　趣有起人者
達磨隻履投西歸一隻迺為汝所持汝持此隻將奚為
十方三世包無遺大撓十干十二支衍作六十花參差
釋迦佛亦不出斯丈六身外還屬誰七十九年略可推
無始劫來何從知可滿盛著瑯琊兒任汝胎年月日時
烏窠披上麤繒衣龍尾引入黄金墀平川袤野觀游絲
東西南北隨風飛水流雲在俱遲遲凡度眼者都忘機
一物今古長光輝無頭無尾無骨皮無男無女無妾妻
無肝無膽無心脾大率一切皆無之太空赤立孤悽悽
珞琭忽見全如癡何況呂李楊徐奚我命居申西南維
我身在未正直西臘月三十日到來此身此命成煙霏
捲起卦盤收卦棊梅軒共看花陰移
　
　
　雪山集卷十二
欽定四庫全書
　雪山集卷十三
　　　　　　　　　　　　　宋　王質　撰
　五言律詩
　　何處難忘酒
何處難忘酒英雄太屈蟠時違聊置畚運至即登壇梁
甫吟聲苦干將寳氣寒此時無一盞拍碎玉䦨干
　　次蕪湖聞張彥晉船已行
陸路如蛙鈍江流似馬馳不嫌君去速只恨我來遲兒
女三杯酒溪山五字詩英豪到此地莫更問何時
　　蕪湖道中
擾擾千支水攢攢一簇村牛羊紛下括鵝鴨閙爭門晚
徑飃松子秋田長稻孫霜天好風日壯士鐵衣温
　　山行卽事二首
轉岸波仍急瀕溪路半無柳低侵樹腹蓮濕墜花鬚田
舍籬憂倒漁舟柁喜扶雨餘山更碧倍費我工夫
浮雲在空碧來往議陰晴荷雨洒衣濕蘋風吹袖清鵲
聲喧日出鷗性狎波平山色不言語喚醒三日酲
　　和御製詩五首(案此詩當是孝宗乾/道三四年間所作)
　　　某前日恭䝉樞密宣撫出示御製春日聖作名
　　　儒巨公賡載之餘輒采其意之未盡者和成五
　　　章寒逺不能以通帝所持詣鈞墀仰塵崇覽
列聖兼仁武隨時議戰和佇開新日月重照舊山河西
北浮雲斂東南王氣多大唐功十二一一付鐃歌
大慶通宣德西華近保和草荒朱雀道沙壅護龍河九
廟烟塵暗七陵風露多君王既神武父老莫悲歌(舊京/宣德)
(門與大慶殿相値自西華門即入保和/殿御路直朱雀門南薫門外則護龍河)
濠楚前通泗舒廬内接和眼看花靨渡夢想白溝河火
德時方盛金行數不多儒臣且經略未要載賡歌
鼎待周公定羮須傅説和上方資羽翼誰解廢江河志
定功應就時來力不多晉公門下客豫製凱旋歌
景運開乾德昇平到政和七星摇帝座兩界隔天河義
士何曽少謀夫不在多鯉魚長尺半恐有扣牛歌
　　集杜子美句賦所居二首
田舍清江曲柴扉掃徑開野花乾更落水鳥去仍囘渺
渺春風見冥冥細雨來幽棲身懶動坐穩興悠哉
野屋流寒水春星帶草堂忘機對芳草駐屐近㣲香農
事空山裏柴門古道傍眼前今古意看劍引盃長
　　郊居
不著烏紗帽自開青竹籬鴈號殘月渚猿掛冷霜枝有
淚不知落無心空自悲人情正翻覆去住總難期
　　秋興
有願投金粟無情上玉除吾甘披短褐君自曵長裾浥
浥雲生屋涓涓水到渠十難三四好八九在閒居
　　物幻詩
北海鯤從化南枝蟻戰勲宋龜靈自困周蝶夢誰分外
物不可必此形何足云勞生竟不覺幻境徒紛紛
　　次虞樞密九日登髙韻(案此詩及挽楊参政詩當/是乾道三四年間所作)
風動旗千榦霜明甲萬聨愁邊悲有淚幽燧冷無煙殺
氣藏金鉞台光照玉船元豐韓相國故事講軍前
　　代虞相挽楊參政二首
特起西南紀孤飛五十年名登千佛頂位亞六階躔文
社尊韓伯經門事董先山川有冥㑹公在孝廉阡
道德平生足功名歲晚成掛冠方再表負杖忽三聲樂
夀兼仁智哀榮備死生我家無故老不忍見公傾
　　代李叔介挽楊參政
運泰風雲合名髙泰華秋杓衡方北指江漢已東流寡
祐良臣死鍾情志士憂驚心波浪裏不見濟川舟
　　有感
北斗䦨干外浮雲拄杖中天髙千障立月静一江空宇
宙横揮麈乾坤落轉蓬浩歌聊舉酒無泪哭英雄
　　卽事
竹色交簷暗苔痕擁舍深羣麕無定響斷鴈有孤音戀
闕穿雙眼憂時折寸心中原既傳檄乃更有陳琳
　　送晁侍郎二首(案此詩當是乾/道六年所作)
元衮催韓覲鏘鸞遲甫歸無功生靜福有道正危機棄
智輕觀世忘言妙格非五車書滿腹字字莫相違
昔欲全家託今惟隻影依任從龜左顧獨自鵲南飛災
淺謀三至心危泣百揮英豪天下少不敢廢依歸
　　次青渠
市井雖聊爾風光略勝他稻田方稍稍瓦屋漸多多得
路皆平地逢山但淺坡日斜煙欲集將奈晚寒何
　　舟中作二首
昨日到今日滿江常湧波山川非不好風浪抑何多所
愧累公等固知如我何柁樓無晚照髙臥一長歌
昨夜一葉落秋風江漢波晶晶紅日淡慘慘素烟多世
事今如此吾曹可若何凄凉聊繫棹一和大風歌
　　上王公明壽四首(案王公明名炎為四川宣撫/使此詩當是乾道七年所作)
緱氏吹簫逺王家奕葉光昔多稱建業今獨盛安陽泰
華何曾老江河各自長一名重兩火與宋大休祥
正統承周後元臣在鄴昌治平扶嗣聖乾作道興王指
日恢中土何時過故鄉新堂標晝錦門下有歐陽
稷契伊周後功名事業誰眼驚希世傑心喜太平時不
老池邊鳳長生印上龜旂常書不盡太廟有宗彝
風起雲飛志包含具善鄰試看公出手毋謂我無人揮
羽思平魏登場决幷秦功成身莫退小駐八千春
　　采石道中
聞説前年事分明是偶然羣雄誇好手萬事有蒼天浪
沫埋椿木波聲撼戰船蕭條苦鬭者揮淚立江邊
　　魏城道中
岡背車㾗亂崖陰馬足黏地爐茶帶苦幔店酒多甜水
減溪身瘦冰凝樹角銛衣篝都已盡無可更重添
　　青陽道中二首
今日青陽路行行不忍過人家茅屋少原野稻田多樹
木連蒼色陂塘湛碧波斜陽攲半嶺將奈鏡亭何
一路皆平坦今朝稍屈盤僕飢争小店橋斷㨂枯灘處
處山都好家家酒不酸人生各有地所樂是長安
　　宿石谿寺
落日寒山裏荒烟野寺中僧垣水衣白佛座蘚花紅舍
後蜂糖熟門前雁米豐夜長難早睡擁被聽松風
　　敕局同年相餞是日謝遣婢子春饒者還其家同
　　年大不然之共悵然也(案此詩當是乾/道七年所作)
已恨此身多將如之子何自甘吾潦倒真恐汝蹉跎身
老便孤睡家貧喜自歌輜軿他日見各想舊婆娑
　　發家書
别乘非為辱江陵稍近家牙緋雖滯色頭白亦增華見
説堂前竹勝如屋角花脱身歸到得餘事總塵沙
　　上亭
雨色昏何在鈴聲怨阿誰一朝人世改萬事帝心知西
去身雖脱東邊勢更危秖應南内裏不似上亭時
　　雨花臺
亂草踏秋碧斜陽立晚紅天低昏海霧江闊渡惟風臺
有餘基壯碑無舊觀豐愁人惜倦眼不敢送歸鴻
　　見九華峯有四十餘其最秀者不知孰為九也因
　　作是詩
稍稍雲氣散溶溶山態囘翠旌千丈立寳障百重開此
地真堪老何時遂得來海中蛟蜃惡吾不問蓬萊
　　送虞丞相孫運幹詩三首
祖予尚閉戸(案集中有和通一簡虞祖予浣/溪紗詞祖予蓋允文孫之字)景文當入
山未能黄綺外姑在尚彭間眼到風塵暗頭依樹石斑
曹溪有正路飛倦要知還
尚象子生子高風新又新昔看三檜戲今見一槐春父
祖有家法典型如老人傍觀應自肯自肯乃方親
曲肱真事業袖手大文章想子歸家急如吾捨世忙何
時見丞相幾日上瞿唐見問宜多説不言君亦忘
　　題東林姚貴高書屋
島嶼深沉碧溪花淡薄紅連山收宿雨當戸進凉風暮
靄孤村外斜陽一笛中西山起明月未放酒杯空
　　題洪景伯得江亭詩二首
眸子發孤照太空無阻修萬波爭赴海一嶂直當樓渺
渺憐身小茫茫覺世浮斜陽攲埤堄隨意數行舟
主去朝行在花留伴此亭别催心衮衮春攪思冥冥此
事須丘壑何人嗣典型但當添種竹相對北山青
　　題舫軒詩
一舸江湖外風濤有是非著身安實地冷眼看危機烟
樹何曾逺鷗羣故自飛若人能轉物滿載月明歸
　　題施大任雙桂軒詩
濯濯雙引幹􁅦􁅦同結根人知靈草木天與好兒孫嫵
媚花窺眼婆娑秀此軒門中福未艾遶樹更蘭孫
　　題孤山寺詩
窈窕孤山寺光明大士龕佛香時縹緲茶味亦清甘竹
挺森千百僧房並兩三全無兵火氣不似在淮南
　　和王充道夜坐二首
索索風呼葉蕭蕭雨打牕遙思雙白髮相對一殘缸夢
落湘南浦身浮浙右江漏窮鐘未斷猶自咽㣲撞
風雨連三日晨昏共一牕天寒憐翠袖夜永對青缸有
泪揮吳月無船上楚江夢寒元易斷鐘静不須撞
　　和孫仲甫
浦漵清溪遶人家緑樹圍竹墩森翠葆蓮蕩亂紅衣薄
雨生朝潤斜陽隱暮霏桃花流水意不在鱖魚肥
　　和姚明之
草色動秋緑松陰留晚清日烘蟬吻燥風助燕身輕蒼
莽家千里飄零酒一觥客愁銷不盡還與暮烟生
　　送陶茂安赴湖南二首
禮樂華今日江湖得此天繡衣開使指錦帳卷郎氈峻
嶽車帷外清湘簜節前何如歸禁籞花柳自風烟
飄泊年家子依歸父執尊不知分此袂還更躡誰門欲
語無言訴相期有意存何時憑水檻凉夜倒清樽
　　送韓總二首
斗絶重關險星馳四牡騑昕朝三勞遣晝錦再光輝距
踊歡趨死權竒飽欲飛羌兒還解事早送版圖歸
飄泊春餘絮孤寒歲晚松誰知文有虎秖道士無龍湓
浦城相别蠶叢國再逢論心能幾許山水又重重
　　送鄭德初歸吳中
相識雖非昔相知不似今歲寒三益友金斷兩同心半
子來歸葉孤兒維事任此間拈鼓笛那更有凡音
　　送清堅老人宰辰陽四首
黔郡隨山壌盧溪上水舟雙眸長不夜兩鬢未全秋製
錦寕傷手鳴琴自㸃頭武陵花賞遍安穩上瀛洲(黔郡/盧溪)
(見九/域志)
苦棟風方作桃花水未生逢村宜早住趂路莫宵行且
止青春酒頻添碧澗羮槐根幷馬骨切勿厭官清(青春/酒名)
(碧澗羮名見韓退/之杜子美詩云)
卻背五城關旁連七寳山楚臣經夕宿漢代入辰灣花
縣成陰了桃源覓路還功名歸晚節矍鑠上清班(五城/七寳)
(楚臣漢代皆/見輿地記)
穴出丹砂粒川呈暈角輝向來曽畫諾此去稍斜飛若
不吟紅藥還應對紫薇太公雖白髮西伯要同歸
　　挽李平仲二首
杳杳歸無極茫茫恨有餘九原那可作萬事總成虛汀
草何嘗歇雲山亦自如此囘真定别無雁可傳書
窮達皆昨夢死生同一波幻身非我有薄俗奈渠何霜
樹柯莖少江湖洲渚多老來不禁淚未忍過懐坡(平仲/有閣)
(曰懐/坡)
　　挽吳節夫二首
古道在今世今人離古心延陵存一老元祐得遺音樂
善稻粱熟憂民江海深二毛方五馬當代阻為霖
生死一大事聖賢三致思朝聞應夕可春葉又秋枝高
眼世無比㸃頭人有誰朔風吹槁野天地亦含悲
　　贈程元鼎二首
邂逅識程子牽連懐老坡山林深自引琴劍肯來過春
事已如許客情將若何舟行相風色江面水方波
杜宇正呼急程君來告辭自憐吾老矣敢問子何之起
柁指行在求官鳴有司歸來定何日秋事以為期
　　憶張安國
天上足官府舍人何處歸世情傷幻化道眼羡空飛易
合誰終始難言有是非九原如可作來共立斜暉
　　李南卿西歸求語以贈行山谷偈云八萬四千關
　　捩子與君一箇鎖匙開僕亦有一箇鎖匙謹以奉
　　贈
之子何方去荆江上渚宫頗知君筆力能嗣我宗風境
熟拈來是心圓觸處通贈之一轉語收了萬年功
　　贈同省訪别
咳唾相聞地江湖各一天所思無物似此去有人憐身
逺何能近心寛自覺便難言知幾許囘首意茫然
　　贈日者
　　　何君巨源婺女人與范右史元卿有連其談五
　　　行歴歴可聽自富川過蘄春將之武陵塵埃中
　　　試求公卿當有雷霆一世者
自墮胞胎裏難逃造化中一毫皆有數三昧卽無窮消
息深深見機緘了了通君能希八九亦足問元功
　　詠蘆
高致想江湖當庭植小蘆清風時自至緑竹興何殊漑
灌情偏重琴尊賞不孤朗吟應有趣瀟灑十餘株
　　送胡秉彝歸毗陵
千林秋葉深此際有行人握手恨無語出門愁始新殷
勤一枝柳聚散百年身眺逺情何極茲來跡已陳
　
　
　
　
　
　
　雪山集卷十三
欽定四庫全書
　雪山集卷十四
　　　　　　　　　　　　　宋　王質　撰
　七言律詩
　　西齋落成呈榮茂世
主人乞我短牕明推挽清風墮兩楹千里坐安雙脚穏
萬金難買一軒清掃除舊念無遺恨収拾新工上短檠
幸有諸郎共料理緊催燈火赴功名
　　幽居
春跗秋蕚以時開爾自野生吾懶栽有飯故須間菘韭
無羮安用著鹽梅雲蒼雲白變復變雨舊雨今来不来
杉露松霜皆我酒竹根木癭盡吾杯
　　秋夜讀書三首
不須薄澣少纎塵時復閒行更脚輕樹有涼聲常摵摵
燈無熱意但熒熒土鬆瘦菜從頭長地浄幽泓澈底清
月化日遷人不覺(見楞嚴豈惟月/化兼又日遷)郤于草木見先驚(見/蘇)
(子瞻琴操秋風/動而草木先驚)
縠紋絶似瀼西生(見劉禹錫瀼西春水縠紋生王/直方以為當作生熟之生乃徤)霜沫
全如潄玉清(見蘇子瞻潄玉亭詩亂/沫散霜雪古潭搖清空)稍定心源渟夜氣
即開耳界度秋聲旁觀事有千端異(見王履道詩浮/雲事有千端異)返
照身無一㸃輕一醉等閒千日過清江安用白鷗盟
無嫌烏帽走黄塵塵外塵中總有人口但輕輕吹鳥毳
(杜子美詩見/輕吹鳥毳)腸休軋軋轉車輪(見蘇子美聨句之子憤/悶腸如車輪腹悶軋軋)
(胷竒/陳陳)漫張明月清風眼試玩游絲落絮身半夜妙心花
忽發十方一刹現渾銀(見圓覺經心花/發明照十方刹)
　　秀野亭觀雪
不見湘娥十二鬟誰移白髪上青山雲開上界珠宫闕
風墮游仙玉佩環洄曲城孤千騎入山隂興盡一簔還
萬松嶺下寒溪口遙想梅花露半斑
　　從陳阜卿遊翠巖
馬輕人健有秋容飛到千巖萬壑中古殿含風寒佛骨
峻屏揭水注龍宫行深野屨霑空翠睡醒僧簷轉晚紅
彈指山川變光景横江旌吹擁元戎
　　和張安國聞捷
兩京喬木久秋風甘露棠棃非漢宫鐵鳳雕零周廟古
玊魚流落漢陵空朝催戰鼔雲埋陣夜發戈船月照篷
宣徳樓前清御道明年元㑹納羣工
　　渡湖過大浩寺
亂莎茁茁水皴皴紅葉黄花各自春隔竹歌呼知叟醉
倚松疎嬾見僧真有時柏子捎衣落無數松枝刺眼頻
山頂斜陽纔慘淡草顛多露已横陳
　　和李平仲出郊
渡頭脆栁不堪攀嶺背彫楓尚見斑店小青旗低拂馬
寺荒蒼蘚暗封關但知魚樂如吾樂未必僧閒似我閒
忽憶去年今日處楚山欲盡見秦山
　　張元亮見訪留和坐客
杯盤倉卒但隨家所頼龍山得孟嘉畧以詩聲知律吕
敢于學海望津涯精神霜後千頭橘風味新時一顆𤓰
髪白未應餘子識汗青當有後人誇
　　晚泊東流(案方回瀛奎律髓載此/詩以東流道中為題)
山髙樹多日出遲食時霧露且雰霏馬蹄已踏兩郵舍
人家漸開雙竹扉冬青匝路野蜂亂蕎麥滿園山鵲飛
明朝大江送吾去萬里天風吹客衣
　　江西道中
落日平西樹起煙亂山缺處水連天城樓突兀棲雲表
樹影叅差落眼前倒引歸心纒客病欲隨飛鳥渡平川
不辭繭足投微徑慰藉征行有晚蟬
　　林溪中阻風
扁舟西去苦匆匆底事天回柂尾風倉卒未應旗轉脚
慇懃聊借浦棲鴻半山烟雨駸駸暗兩岸霜林故故紅
得意輕帆休笑我去来等是一孤篷
　　代虞樞宻宴晁制置口號二首
合奏元和鼓吹聲旌幢交映兩轅門中臺上相官儀重
大國諸侯禮數尊一㑹星辰朝北極八方風雨聚西坤
今朝賓主周旋地千古英豪氣象昏
陳雷膠漆自平生申甫藩宣共此行夷則黄鍾相律吕
南箕北斗對髙明蛟螭鱗甲搖千纛虎豹牙須立萬兵
千載難逢今日㑹一盃且為故人傾
　　和虞相喜雪二首
縞夜寒輝花雨天灑空飛羽箭離弮普開薝蔔諸天供
大展兜羅萬里綿見在十方惟此佛後来千古説今年
乾坤正賴君調理未用輕尋范蠡船
六花飛墮九重天凍折旌竿裂弩弮不夜嘗衘九龍燭
未春先貢八蠶綿暫開晴色供前日(二公十九日/出郊頓晴)復作
竒祥餞故年(二十九/日又雪)留得餘生食賤麥楊林江上海樓
船(辛巳公有楊林/采石再走之功)
　　留别虞丞相二首
太倉宇宙久陳陳合與英豪共作新修造鳳樓須有手
住持烏寺可無人千官禮絶三司貴一士心歸萬國春
藉與八風吹六翮飛騰意度不無神
禹跡茫茫海㑹同有誰管領自西東側身江漢歸無所
開眼乾坤見有公隠几三思籌去住歴階再拜叩窮通
朝家有意尋幽側人在風烟慘淡中
　　題山亭
馬喜名山去不停半鞭馳度兩峯青飛来山鳥能言語
老去江梅尚典型溪女半扉撩倦客野僧三肅上孤亭
百灘流水蒼烟上倚盡斜陽且更聴
　　題蘄倅烟霏亭
落木寒聲晚更悲斜陽隠隠霧霏霏並塘官路青莎合
帶郭人家緑樹圍莫遣風霜驚雁字從教烟雨潤鳧衣
接䍦吹動肩樓聳却下脩篁徑裏歸
　　題張君量恩波寺
恩波全似海波深聊傍支流築小亭下映南山千丈影
上通雲漢一河星濠梁此日堪同樂文沼何時共効靈
人意亦隨魚意好一觥相對萬荷青
　　寄題挹翠樓詩
胸中磊磈但江山翠積靈臺挹不乾拂子折時無㸃滴
杖頭轉處湧波瀾収回晚照千巖静放出靈光萬壑寒
我欲登樓聊舉眼乾坤雖大不能寛
　　張安國為朱黄二豪作傳索賦詩
二豪名字遍人間未許癡兒見一斑俯仰半生雙鬢秃
是非千古寸心關向來蹤跡埋空谷老去文章滿道山
我有詩書三十乗肯來相伴小牕閒
　　余過荆州張安國已請祠先行
心事何曾吐一分鼓嚴早已報三聲元戎十乗公先啟
野渡孤舟我自横細看好山須少駐緩摇柔櫓莫多鳴
倘能黄鶴樓前見安得春江尾柁行
　　趙景山程徳紹視旱有詩成編
相隨騎尾紫游韁各佩牛腰古錦囊過眼風烟都領略
聚頭燈火更平章鵲枝賦罷驕横槊蚓鼎聨成倦倚牆
三讀軒渠仍伎癢亦撩草夢到池塘
　　送陶茂安知永州
弓刀陌上起征塵行到瀟湘春已深桞子文章親到眼
魏公池館故沾襟莫生去魯遲遲想且慰歌亷望望心
瀧水浯溪江不隔肯憑鯉尾寄佳音
　　觀政堂成上黄少譽二首
胸中道徳五千文聊借髙堂發妙音背倚飛樓懐古意
面臨止水正人心新荷此際敷青葉穉栁他年貯緑隂
但使厨烟無太逺時来分座伴孤斟
潁州丞相舊能名傳到雲孫尚典型月在澄潭心共白
山圍宴坐眼同青暫離方丈羣仙侣獨抱黄庭一卷經
十頃玻璃能幾許看公擊水渡南溟
　　題邕希孟静室
緑玉珊珊宻映門雙扉不受一絲塵經函藥鼎元無用
茗椀熏爐總是真坐閱百年俱幻境肯懸一榻貯閒身
麈毛揮罷無人語静看氷壺一㸃春
　　送鈕子明
大夫離别莫心酸痛飲長歌作壮顔勿羨春江燒赤壁
須從夜磧度隂山精神勃鬱雙眉上功業輪囷十指間
看罷吳鉤騰上馬臨分小試出三關
　　老人嘗饌北食兒女輩不能過蕪湖多魚且美僕
　　生長澤國不可一日無此
不得揚州蟹蛤嘗江鄉魚味亦相當自從南渡為生理
慚見東人説故鄉出火麥團猶雪白帶漿米飯更鵞黄
老人日日惟須此長笑兒郎太楚傖(借/韻)
　　含山寺
一僧龎眉拄杖扶自汲石泉澆茗盂山深松樹鬚髯古
寺老木魚鱗甲枯心閒逢人謝禮樂身倦到枕即江湖
夢回石壁半斜照蝙蝠打人山鳥呼
　　送王仲鈐口號
華屋沈沈燕不譁緑隂悄悄樹含花旌旗照野元戎壮
禮樂充庭使者華解袂莫辭雙玉酒同班行待五雲車
金虬度徹陽關曲佳月隨人未肯斜
　　送胡正仲二首
萬安松檟已叅天屬眼昆仍故宛然榮尹堂前周兩紀
甘王樓下跨三年八風翻海如如定一月當空在在圓
太極清都天尺五柂牙捩轉去翩翩
稍稍秋風吹客衣浮雲斜照送將歸搖開楚岸蟬方急
行到吳江雁已飛直恐相思衣帶緩無令問訊驛書稀
一牛鳴地難傾倒何况山川道路違
　　和陳阜卿
雨花臺下晚江秋曾對斜陽倒玉舟自㫁我當歸弔屈
不應君亦未封留異時兵裏同悲喜今日樽前再勸酬
悵望佳人雲暮合空遺别恨與湯休
　　送酒與胡倅
青堅堂下出香泉厯厯春聲到耳邊卷起白波滋舌本
養成黄氣舞胎仙帝觴他日分涓滴家釀今朝養聖賢
飲罷鈴絛應已製汝陽乘此去朝天
　　送劉子開二首
帝恩無吏肯承宣雨露滂沱貯半天璀璨兩星同拱所
蕭梢一驥獨當先驅馳足下千重繭忠孝心頭一寸田
孺子亭前見三雋為言秋事亦茫然
塵中拈出玉光明追琢多年老更精㑹使低頭降志士
無令抵掌笑書生此行原野霜風急所過溪湖潦水平
鴻雁同天不同侣為傳好在與南卿
　　送王充老歸盱江
風遣輕蒲趣去程滿江秋月碧紛紛相看㫁雁情何極
同著征衫袂更分千里固應俱對月一樽安得再論文
從今竹枕蓬牕夢不夢懸刀只夢君
　　送李公
海内堂堂見此公孤髙不與萬夫同身行宇宙東西遍
心徹乾坤表裏通莫共林泉謀老境更看彛鼎篆新功
君王拊髀休長嘆亦有英豪在眼中
　　送趙子真送藏經于朝廷
憶昔同遊金鳳臺臨髙望逺思悠哉重来又作燕山别
不意翻為驛馬催寳藏元輝天上去塞塵秋色鬢邊来
歸期已定終年約莫遣丹心一寸灰
　　别張君玉二首
烟霜江漢雁南飛鸚鵡洲前再拜辭風勁周郎焚艦日
月明庾老上樓時無言只共江聲語有意惟憑山色知
他日中原公事了磨崖千丈要豐碑
白雲黄鶴㑹相逢湖北江南故楚宫拭目文章王八座
叩頭勲業趙三公今朝側耳聴竒偉何日投身佐事功
公到京師相記憶蘆花江上竹竿風
　　謝王巽澤新火
月落參横剥啄聲起驚新火到陳人鬢隨周爟年年改
心共商盤日日新桐甑飯香增意氣草堂燈影換精神
侯家宫蠟晴烟起公自他時作好春(老杜云朝来新火/起晴烟是改火以)
(晨韓翃云日暮漢宫傳蠟燭是改火以晚盖改火當以/節侯今寅初得清明則以曉頒適其宜也足見處事雖)
(細微必周盡/故首及之)
　　謝范西叔惠詩
世間無可似君詩兔杵聲寒露脚飛頷下驪珠能奪取
袖中滄海更攜歸久荒此事成疎懶賴有斯人為發揮
佳處不隨車馬得但扶古堞看斜暉
　　贈徐輝
五曜循環十二宫乾坤盡落往来中竹羅書在人安在
姑射山空道不空疇昔未能知本末從今不復問窮通
東樓恣享湖山樂三尺䦨千萬里風
　　贈湯元亨
湯子親攜寳鑑囊路開春草見王郎只今萍梗栖湓浦
疇昔松楸在建康數轉話端纔歴歴一生身世不茫茫
從今㸃破心間事獨對東風笑一場
　　贈鄧東
青藜半夜放光明玉字金文下太清舉眼試看君行略
㸃頭㑹盡我平生運行勝景丁居丑嵗建昌期乙遇庚
四十五年如夢過尚堪晚景見昇平
　　贈劉遂良
二年不下竹匡牀枕損茅齋小米囊吹起江風渡劉子
踏開荒草見王郎胡灣此際談三命淝水何時戰一場
他日中原公事了與君同話此荒涼
　　和李粹伯
不多風雨已秋容慘澹斜陽濕晚紅長憶蘋風過歸雁
更思烟浪拍垂虹未應堂上燭能滅所願樽中酒不空
卷雪樓前卸帆日却從天際望吳中
　　又和李粹伯
雲似諸公簿領閒不名阿堵但江山秋風未白平生髪
尊酒聊赬壮士顔醉後參虛無咫尺悲来天地總間關
歸眠夢繞瀟湘野紅葉黄花滿望斑
　　問王稚川覓酒
麥天一似菊花秋澀雨癡風故作愁幸自從来公不飲
何如乞與我銷憂膠膠擾擾誰能問兀兀陶陶得即休
七澤五湖烟水闊可容閒夢到滄洲
　　次通守韻題和政堂
攙天髙栁意堂堂栁外山長水亦長百尺氷壺清徹底
一川雲錦爛生光暫看屬玉搖波影速駕麒麟入帝鄉
宣曲宜春驂輦路上林風味薄沙棠(上休賦沙棠櫟櫧/吕氏春秋果之美)
(者沙棠/之實)
　　和郭子應二首(子應以詩見遺有將分之語/愴甚因用前韻少叙此懐)
出門吹面已薰風春在垂楊慘淡中我輩不須悲聚散
此江元自有西東日暄波煖魚苗出雨潤泥融燕頷豐
尚可淹留成一醉引盃説劍未輸公
北牕睡起復西牕心事悠悠付枕囊日静無人驚燕雀
野青隨意卧牛羊愁中故自傷遊子别後還應憶漫郎
萬里梅邊尋斗米夫君身世亦遑遑
　　和張君玉
且把鋤頭且著書懶隨臣朔怖侏儒車腸久自思懐橘
蓬首還應念執殳未暇洞天尋小有盡將世界付南無
不知南北東西後肯寄書来問老夫
　　和張君玉與史喬年
弩矢先驅導繡衣芙蓉倒影動旌旗行歸容與螭頭陛
且去摩挲峴首碑吳帝城邊逢此日越王樓上憶他時
相煩問訊隆中陌尚有當年草木知
　　和張君玉
使星卿月共光輝行轉杓衡入紫微白粲萬檣軍總飽
紅稠千榦馬能飛後身叔子今安得萬代夷吾古亦希
風動一江吹晚雪嵗云暮矣送將歸
　　和沈述之贈權幹詩
江楓不敵寸心丹何待霜雄吏自寒滿眼空空無一佛
舉頭在在有三官毛端解運三千界脚底常飛九萬摶
鳬茈餘根挑欲盡莫憂魯巷有顔簞(上臺幕府鄭重来/修荒政吳人沈述)
(之有詩魯人王某賡之昨共話㸃雪寮舉隠峯推車語/只此一則便了平生故詩中畧露此消息共律身鈐吏)
(念物孳孳遇事井井皆此中推出者/推之又推天地雖寛奚足充塞耶)
　　用沈述之韻賦靈槎
甘王樓下挽清暉不到三湘識九疑骨健任從波浪嚙
眼空冷看市朝移常懐一簣香爐日不見三峰雪嶺時
安得杜蘇添此沈相從地上作三竒(子美假山詩云一/簣功盈尺又香爐)
(曉努分子瞻木山詩序先君子得木山三峯詩云蓬/婆雪嶺巧雕鎪林開命訣云地上三竒甲戊庚故云)
　　次韻姚貴聰
小簾低捲一庵春茗椀薰爐作意新今日共懽何事酒
他年定託不孤鄰愁腸繚繞終難展醉字横斜半失真
遙望江流横日脚極思沙嘴問歸津
　　次通守韻題廓齋
遙傳碧落入新除早向清都卜定居金勒鳴珂班退後
玉堂揮翰酒醒餘試聴掣動鈴絛響驚看飛来錦帕舒
甘露堂前正秋色集賢如堵望相如
　　銀山寺和宗禪師四季詩
　　　春
但聴清圓不覺喧松牀紙帳坦便便草深雉子争烘日
樹煖蜂鶵懶趂烟無事石頭頻打睡有時村店蹔逃禪
尋花問栁山前後隠隠鐘聲暮已傳
　　　夏
繞廊行聴鐸丁當禾稻桑麻各一鄉竹影能令心灑落
溪聲自與意清涼門無驚鹿衝籬破路有疎螢掠草光
纔到斜陽生暮靄滿庭山露滴松香
　　　秋
塵埃飛不到郊坰山鹿溪魚任意行宻逕竹烟迷莫影
幽巖松露滴秋聲燒殘野草斕斑黒脱盡疎林隠約明
溪石稜稜波激激水花紅紫謝還生
　　　冬
夹徑長松耐凛冬隨溪覓路杳無窮曉霜易滑荆橋上
朔雪難侵紙帳中溪冷無魚供酒客林荒有鹿伴樵翁
江湖水濼多蘆葦不異飄鴻泊野風
　　答楊教見和
飯鼓逢逢睡起時先生弟子總關扉不妨堂下輕騎馬
切莫江頭浪典衣且對燈花隨雨落任從苜蓿列盤稀
杜陵鄭老襟期在今昨那能定是非
　　挽趙處士
叩閽凛凛疏三通歸社蕭蕭酒一鍾龍卧髙陽呼不醒
鵬飛北海去無蹤無年及見安車召有子能荒大國封
想見功名心未死亦隨江漢去朝宗
　　弔法空
鶴不勝癯汝更癯平沙獨立未為孤雨花臺上方知有
明月堂中竟省無此夜吟風憑北固何時乘月叩西湖
出頭已解挑包走試路西江問老夫(空在建康雨花臺/方尋詩忽有省始)
(棄去從妙喜參禅妙喜甚恨其障深也見空来即曰拽/出死屍著蓋以屍為詩提撕剖擊力矣空竟坐詩為魔)
(參請少倦即尋溪陟山不覺又發諸吟哦妙喜屢歎其/形太脆數不長此事恐難成未幾瘦死今二十年矣埋)
(丹徒南陂有母尚存其乞貲曹勣云一夢江湖已十春/芒鞋不踐馬頭塵只知今日了今日豈料一身愁一身)
(南阮固應慙北阮越人那得累秦人西風不但吹/游子吹老天涯白髪親效唐人體非空本法也)
　
　
　
　
　
　雪山集卷十四
欽定四庫全書
　雪山集卷十五
　　　　　　　　　　　　　宋　王質　撰
　五言排律
　　挽虞丞相
一徳風雲㑹千秋海嶽靈中涵天度量外峙玉儀形人
物如三代文章似六經嘉謀調藥石偉望振雷霆二水
盤明鏡三嵎揭秀屏天心開俊傑世路化畦町采石交
綏急(時金人親督/衆渡江鋭甚)參謀攬轡停(公時為参謀勒/兵督戰却之)舟中掬
晉指屋上建秦瓴帝座憂回喜邦人醉得醒江聲鳴歴
歴圖畫儼亭亭(有畫采石戰圖鬻之者公/儼立山巔旁標曰虞舍人)蜀道馳宣詔
函關寖啟扃(公時宣/諭川陜)希文初遇吕平仲卒逢丁(旋以異/議易鎮)
(䕫/)直北烟都歇居東雨載零野隨裴令緑竹為武公青
宇宙傾風采朝廷遲典刑(公罷政甫至/仙井即趣召)三邊頻仗節(公/為)
(江淮荆襄川陜叅謀制/置宣諭宣撫凡五出使)七府遍移㕔(公為同簽書同知/知院及使叅政左)
(右皆/遍厯)堅重車方軌光新刃發硎事融湯裏雪物轉手中
瓶杞梓充庭茂芝蘭滿甸馨(公當國推挽賢才甚衆/今所用多其賓客也)寶
奩森漆栗藥籠富參苓幽士寧悲鵩該儒總識鼮輸懐
情繾綣接語步竛竮(公當國接人務盡其情/或至跛踦而公不倦也)巖壑多空
帳江湖少帶笭姚崇資倜儻葛亮意丁寧秀氣横連霍
洪恩沇溢滎徳威馴虎兕道力化蝗螟烽燧寒邊堠桑
麻蔽逺坰農熙牛􁣙􁣙兵勁馬駉駉雁澤寛心駐(西北/来歸)
(之民數萬口/賴公以安)龍沙側耳聴(敵中聞公姓名輒變色令/諜者潛摹公像以歸觀之)檄
囊停插羽綸閣緩搖鈴周廪仍多黍堯階再産蓂長楊
荒御宿茂草鞠虚囹忽化雙林火俄流五丈星更生游
佛國(有人入㝠見先/太師為更生佛)中衛立仙庭陵寢稽朝洛王師寖
度涇蕭何雖鎮蜀韓信未踰陘鶴踞新華表鯨歸舊紫
溟月明空皎皎風逺但泠泠蚤嵗䝉推奨多時備使令
盤飡傳舴艋(公航江入蜀視師乘小/艇公舟時傳嘉飱餽之)茵吐濺篁箳(嘗元/宵侍)
(宴醉吐公探/囊發藥餌之)追琢叅羣玉調和作五鯖(公不鄙數以/清貫處之)自
從悲殄瘁誰弗念伶俜道路紆脩阻音塵墮杳㝠口呿
惟墨墨頭㸃自惺惺髪白心隨老燈青目不瞑有聲號
井絡無路挽車軨睿意思元老徽章播大廷雲臺先鄧
禹烟閣重房齡未解聨温贊何勞勒固銘(公以文章見/期然未有以)
(報/也)孫多騏驥骨子悉鳳凰翎(公之子學問/道法皆茂)生死雖無憾
哀榮不忍聆一從雲隔漢兩見水漫汀(别公二年而公/薨得公書前未)
(薨十日手澤也其略云景文之身可/以升沈而文章不與時髙下哀哉)飛夢風翻絮浮生
泿捲萍西塵黯沈日雙照淚熒熒(興國視蜀/門為西)
　五言絶句
　　燈花
造化管不得要開時便開洗天風雨夜春色滿銀臺
　　團扇歌
鸞背如花女出自咸陽宫不愁無主愛惟怕見秋風
　　竹夫人二首
夫人承主愛不在鴛鴦幃庭楓飄一葉滿眼貯秋悲
洞房暗薫結誰作雙蝴蝶夫人獨自夢清露泣寒月
　七言絶句
　　上虞相行春口號十首
賓從行間錦作團相公馬上玉為山今朝除却西湖好
天下無春似此間
馳上平岡小打圍相公自控紫絲鞿一鞭揮出三千騎
驚動流紅窣窣飛
蝶整鶯齊不亂飛好風吹雨上花啼和寧門外沙如雪
且向江堤試馬蹄
團紅碎緑罥絲飛不敢輕輕觸衮衣正欲辭春春未許
且教留待相公歸
暖霧昏雲養麥天春風引緑去綿綿種成百萬軍民飽
忠孝心頭一寸田
浪縠髙張碧四垂游絲欲下不能低斜陽却恐花成睡
只在天邊未肯西
雲空玉宇降重重匣面雙蟠小戲龍夾路繁花香到骨
不如天上紫芝封(近口屡有/宸翰之賜)
暗黄退栁緑厭厭長與行人駐别筵傅説歸朝天下雨
不如休繫相公船
嬌風悄悄日晶晶只見花光不見塵行過津頭旗轉脚
萬波吹動碧鱗鱗(是日微風過/浮橋始大作)
遥指吳天背蜀雲峡波小緑作微皴西州寒食清明了
猶見檀心上苑春
　　效竹枝體有感四首
来時梅花繞路旁祇今壓枝梅子黄回思孤徑踏斜月
冉冉馬頭迎曉香
石橋直下槳雙横落葉漸低湖水生歸心欲寄潮頭去
潮頭不肯過湓城
斜風急雨暮瀟瀟更與客懐增寂寥樹頭梅子未全熟
莫来牕下打芭蕉
江南烟雨梅子肥稻針刺水青離離江南風物亦如此
所恨情懐非昔時
　　即事
桃李隂隂子滿枝春心宻意兩忘機無何一㸃流鶯過
驚動楊花簌簌飛
　　夜泊荻港二首
落日人家已半扉隔籬問答語聲微桑枝亞路蟬争噪
一似南村割稻歸
野火參差度暗光蕭蕭蒲稗自生涼夜深雲上無星斗
古樹隂沈覺許長
　　次虞樞宻九日登髙韻
滿擬重陽醉菊觴花時多已過重陽年来莫是無知己
未遇淵明不肯香
　　問王稚川借其父承可詩二首
侍郎墓檟已蒼蒼萬古江河一錦囊杜老平生憐驥子
不將衣鉢付他郎(集中有憐幼子/詩謂稚川也)
百代風流集豫章娟娟各自作時妝誰知索虎鉤鯨手
傳到黄家便到王
　　夜坐起贈范西叔何子方
濃淡雲中月吐吞寒枝驚葉動烏蹲青熒一㸃無人對
賴有西風為掩門
　　贈李時雍
平生飽識世間愁牢落江南盡處州插架有禾三百把
與君来往亦風流
　　集秦國文恭公句壽胡正仲四首
絳霄别有大羅天(題洞/真觀)鈞奏聲沈帝所閑(上元/禁樂)嵗晚政
成丹詔下(集賢石學/士守符離)水蒼朝珮響珊珊(和曼卿館/中夜直)
玉蟾清翰待君揮(送陳澤/歸吳興)五世嘉占得鳳飛(送吕解元/江隂禮席)
朝野多驩天子聖(暮冬/離京)便應調鼎向黄扉(和承旨/宋尚書)
君在東南第一流(送李供/奉歸闕)緑綈應檢出神州(送杜學士/知明州)
舉頭試作長安望(宛陵/秋晚)昨夜靈槎近斗牛(送秘閣張學/士二浙提宫)
三殿觚稜照綵霓(漢/宫)星郵傳語紫芝泥(送李舍/人歸闕)休論萬
里封侯事(題雄州/射亭)此去青霄别有梯(公/子)
　　送徐聖可十首
此州斗大故為慳金印如之足解顔他日低頭看屈肘
亦思王老住胡灣(某所廬在胡家灣古云豫州如斗大/又云金印如斗大故併取以寄意云)
元素當年㑹子瞻山三百疊故依然風流文采徐楊並
所欠賓朋似往年(蘇子瞻過楊元素時元素守此邦送/至石田子瞻有詩略云溪上青山三)
(百疊快馬輕/衫来一抹)
君玉風標世所希日臨小閣瞰清池君来已隔元豐夢
鷺静魚寒尚往時(王君玉元豐中守此邦愛滄浪亭有/詩畧云魚寒不食清池釣鷺静頻驚)
(小閣碁此/亭猶在)
一陳一葉此横飛飛到清霄總不遲東海月輪今又滿
履綦安穏上丹墀(陳子象葉叔範皆自此滿秩登朝以/至崇班古云徐徐東海出漸漸入天)
(衢此夜一輪滿凊光何/處無東海徐氏望也)
吾知昭徳眼通明君與渠家最有情何况蜚聲滿黄閣
定應倒屣笑相迎(晁子公侍郎識趙溫叔于未奮而/君與晁有連丞相相知亦以此故)
君到長安見侍郎定咨老子鬢毛蒼為言薜茘藤邊事
一局棊収又一觴(芮國瑞侍郎往櫂舟相過于東/林□棊觴酒薜茘回仙事也)
文康伯仲見昌黎(杜詩伯仲之/間見伊吕)傳到雲孫又過之君見
小坡應記憶近香亭下啜茶時(葛楚輔正言嘗和某詩/略云我家文康公世謂)
(昌黎韓某數榜舟訪楚輔寳溪對談書齋/周游花逕荷不鄙夷也近香園中亭名)
東望苕溪想月卿尚懐泉石養精神倘于歸雁亭邊見
為道陽關有故人(沈徳逺少卿與某同登不/見今八年時領毗陵也)
寳溪同社兩齊年一落江湖一上天試問吾兄應好在
何時再拜玉階前(沈子壽編修與楚輔皆文溪為命今/子壽尚棲遲子壽于某長一月某命)
(亦文溪也/故以兄稱)
卷雪樓前欲放船滄浪亭上且扶肩他時一月同千里
江漢吳淞共拍天
　　贈畫工
我無頭上進賢冠祇帶儒生一味酸願向筆端求蒻笠
桃花春水把漁竿
　　寄峡石老人
白沙渡口見鬚眉袖角槎牙出好詩願得揚舲秋水去
共看明月墮琉璃
　　題大浩寺
漫山竹樹結清深古殿荒寒一兩燈但有菜根隨粥飯
老夫請作住持僧
　　題真如寺詩
舊紅新緑都如許塵世何曾有定春晚渡野航衝雨去
今朝佳處總吾人
　　月下看古碑唐正元間物也
泥土相纒四百年摩挲十在九彫殘明朝义手東西去
更有誰人月下看
　　題李白笠釣圖
龍子梅粧釣笠前脱鞾豪氣總蕭然一絲来往茫茫碧
不記開元後幾年
　　題竇伯山小隠詩六首
栗里柴桑事事無但言吾亦愛吾廬掃開秋草門前路
恐有觀潮訪後湖
深衣緇縁古風標不用横飛上九臯且伴寒泉薦秋菊
水仙王亦是吾曹
蒲稗蒹葭宻擁門無風亦自有秋聲烟塵齊魯今何在
下雉陽新有兩生
山澹雲濃間有無數牛鳴外接匡廬甘樓亦有鴟夷老
左右盆山即五湖
瘦水微皴漸復槽秋楓脱葉下江臯王楊慮駱青㝠上
不廢江河廢爾曹
秋草空繁不識名秋蒲雖脱尚能聲君行愛護青鞵底
行到山空恐路生
　　題薛公肅西湖問梅圖二首
茅屋荒寒篝影昏口心相應共花論山橋野渡香凌亂
君在江南我劍門
人眼心花總不昏細從烟外月中論孤山疎影横斜處
今有珠樓鎖翠門
　　舟中題石母洞前潭中玉犀石
玉犀玉犀是何物白玉鱗蹄水晶骨珠宫貝闕不勝寒
夜来走出蛟龍窟
　黄制幹坐上題墨竹扇
自有清風風不吹雖無明月月相隨此君不可無一日
奈有霜寒露冷時
　　和黄少譽緑萼梅
緑毛么鳳仰衘花不在山椒即水涯昔日鬢邊能似此
春愁磨盡總成華
　　問查元章覓龍團茶詩
戲龍頓㫁天門鎖来蟄公家片段箱恐有墮髯収不盡
覓来驚起雁鳧行
　　用前韻謝元章惠茶二首
五夜輕行過故鄉不知箭栝與車箱清風一㸃吹靈府
夢㫁江南白鷺行
白日騰騰睡醉鄉塵絲撩亂罥巾箱從令易趁繙書課
滿眼精神下五行
　　和袁丞蓋嶺長松三首
强名呼作大夫官亘古摩空不免冠但惜五封遭一㸃
寧如深嶺撼風寒
露邊穉葉亦堪餐霜後皴皮更可冠撫此盤旋不憂晚
但憂栗里酒樽寒
百灘飛度半雲端波浪聲雄不濕冠嚲袖垂鞭徐進馬
市塵無此雪風寒
　　和李無變與諸公出郊訪王彦博
病来無力勝鞍馬不得蘭亭共一觴射雉如臯猶不笑
散花方丈錦千張
　　和李無變求詩
十年慘淡經營處一㸃青熒燈火知平日詩從天外得
只今天外總無詩
　　和秋日即事韻二首
駮駮山蒼雜水紅不如冷眼看秋風北鴻已望江南起
飛過榆林月正中(蕭琦云燕人喜射/鴈鴈南嚮多夜度)
初楓葉外數行飛瘦竹竿頭一㸃黐浮世危機總如此
青蛇飛處且相隨
　　千葉梅
一枝獨立衆芳先小翠長紅一任妍縞袂仙人来閱世
向来手眼故千千
　　新竹
我不疎君君自疎此君於我定何如中庭明月常常在
卷地風来不掃除
　　合歡扇
明月雖圓有缺時合歡安有百年期故令六六深宫女
淚落君前自不知
　　九華扇
玉斧修成玉兔宫蕭蕭無日不秋風九華紫翠騰空起
取次拈來在掌中
　　紗扇
八字囘環字字精一規孤月半銖輕只應来自鮫人室
風動猶聞細浪聲(簡文帝紗扇銘照/月空光耀發風霜)
　　黄鵠扇
摩盡青雲到紫微玉城風露冷霏霏政令同落生綃上
亦勝空梁一燕飛
　　竹扇二首
脱盡龍兒錦繡衣一枝變化作千絲泠然不受人間暑
誰道清風有歇時
老龍飛去葛家陂尚有龍兒戲錦衣只恐世塵吹不盡
世塵吹盡聴龍歸
　　白羽扇二首
昔卧隆中今渭湄真龍長御快風飛出關吹碎兒郎膽
安用軍師更指揮
鼎足三雄各立時卧龍騰起向西飛渭川波盡搖明月
百萬貔貅聴指揮
　　七寳扇
七寶薫開萬竅風靈犀一㸃與天通婆娑吹動紅爐雪
總在清涼世界中
　　六角扇二首
一自昭陵掩閟都龍跳虎卧世間疎如今縱有千金璧
不博當年十字書
昔日蘭亭暢惠風至今不與庶人同百金五字都休問
修竹清湍在眼中
　　蒲葵扇
輕蒲獵獵野風秋吹上蟾宫白玉樓想見東山紅粉裏
超然惟有此風流
　　道經(或云道家無經旨五千/言而已故作詩以咄之)
端拱主人無語句臺輿僕隸閙喧闐希聲絶想忘言處
海水墨山書不全
　
　
　
　
　
　
　
　
　雪山集卷十五
欽定四庫全書
　雪山集卷十六
　　　　　　　　　　　　宋　王質　撰
　詩餘
　　相見歡(薄霜/)
霜花零落全稀不成飛寒水溶溶漾漾軟琉璃　紅未
湧青已露白都晞(案此下原/本缺四字)沙暖戲鳧鷖
　　長相思(暮春/)
紅疎疎紫疎疎可惜飄零著地鋪春殘心轉孤　鶯相
呼燕相呼樓下斜楊遮得鳥倚欄人已無
　　前調(漁父/)
山青青水青青兩岸瀟瀟蘆荻林水深村又深　風泠
泠露泠泠一葉扁舟深處横垂楊鷗不驚
　　生查子(見梅花/)
見汝小溪灣修竹連疎影林杪動風聲驚下毿毿粉
見汝大江郊髙浪搖枯本飛雪宻封枝直到斜陽醒
　　楊栁枝(淡月/)
慣得嬌雲趕不開去還来淡光無可照樓臺且停杯
薄雨疎疎時幾㸃灑浮埃賣花未上擔兒擡聴他催
　　浣溪紗(和王通一韻簡虞祖予/)
何藥能醫腸九回榴蓮不似蜀當歸却簪征帽解戎衣
　淚下猿聲巴峡裏眼荒鷗磧楚江涯夢魂只傍故人
飛
　　又
夢到江南夢却回夢歸何處得身歸故溪渌浄看鳧衣
　下到瞿唐春欲杪桃花香浪渺無涯三台回望五雲
飛
　　又
征雁年来得幾回春風無雁帶書歸故應春瘦減春衣
　花桞傷心經嵗月江湖無夢失津涯到家無樹不紅
飛
　　前調(有感/)
細雨蕭蕭變作秋晚風楊栁冷颼颼無言有淚灑西樓
　眼共雲山昏慘慘心隨烟水去悠悠一蓑一笠任孤
舟
　　清平樂(感懐/)
江沙帶濕莎露和烟泣落日欲低紅未入悄悄暮峰凝
立　疎林秀色荒寒頻頻駐騎回看應是梧桐影下秋
風蹙碎眉山
　　又
㫁橋流水香滿扶疎裏忽見一枝明眼底人在山腰水
尾　梨花應夢紛紛征鴻呌斷行雲不見緑毛么鳳一
方明月中庭
　　前調(梅影/)
從来清瘦更被春僝僽瘦得花身無可有莫放隔簾風
透　一枝相映孤燈燈明不似花明細看横斜影下如
聞溪水泠泠
　　眼兒媚(送别/)
雨潤梨花雪未乾猶自有春寒不如且住清明寒食數
日之間　想君行盡嘉陵水我已下江南相看萬里時
須片紙各報平安
　　西江月(借江梅蠟梅為意夀董守/)
月斧修成膩玉風斤琢碎輕氷主人無那壽杯深倩取
花来喚醒　舞罷繡裀鳳蹙飲䦨畫閣香凝試將花蕊
數層層猶比長年不盡(泣/梅)
　　又
輕蠟細凝蜂蜜薄羅深壓鵝黄玉容縱不似他郎也在
百花頭上　試看眉間一㸃全如瓶裏孤芳明年此日
趁鴛行記取今朝勝賞(蠟/梅)
　　前調(和王道一韻促畫屏/)
蹙蹙紅中烟潤梢梢翠尾風斜閒軒幽樹少啼鴉此處
最宜君畫　望眼不知天濶歸心常恨天遮見君江浦
到蘆花意在琵琶亭下(軒外有石榴芭蕉壁/間有所畫江浦蘆鴈)
　　前調(感懐/)
壁水橋邊此客金鑾坡上何人沙塲老馬事無成淚濕
青瑩夾鏡　袖手烟霏小景回頭石嶺空城乾坤遺恨
渺難平目斷塞鴻孤影
　　滴滴金(晚眺/)
隂隂濕霧霜無汁江氣逼樹聲滴荒林只見夕陽入誰
喚晚烟集　漁翁猶把釣竿執蓑共笠時時葺風剛浪
猛早収拾天外莫雲黒
　　燕歸梁(送别/)
拂拂春風入馬蹄駐緑楊堤緑栁堤上乳鸎啼聲聲怨
怨春歸　而今一似花流水蹤跡任東西利成名遂在
何時早贏得兩分飛
　　青門引(尋梅/)
尋遍江南麓只有斑斑野菊梅花不遇我心悲一枝得
見便是一年足　微香来自横岡竹飛度寒溪曲落路
尋人借問謝他指向深深谷
　　鷓鴣天(山行/)
空響蕭蕭似見呼溪昏樹暗覺神孤微茫山路纔通足
行到山深路亦無　尋草淺㨂林疎雖疎無奈野藤粗
春衫不管藤搊碎可惜教花著地鋪
　　前調(詠漁父/)
一隻船兒任意飛眼前不管是和非魚兒得了渾閒事
未得魚兒未肯歸　全似懶又如痴遮些快活有誰知
華堂只見燈花好不見波平月上時
　　一斛珠(十一月十日知郡宴吳府判坐中賦海棠/)
風流太守未春光試回春手天寒修竹斜陽後翠袖中
間忽有人紅袖　天香國色濃如酒且教青女休僝僽
梅花元是羣花首細細商量只怕梅花瘦
　　前調(桃園賞雪/)
寒江凝碧是誰翦作梨花出花心猶帶江痕濕輕注香
腮却是桃花色　飛来飛去何曾宻疎疎全似新相識
横吹小弄梅花笛看你飄零不似江南客
　　前調(有寄/)
平塘玉立薄羅飛起層層碧人心不似花心宻待要相
逢未必相逢得　襪塵不動何曽濕芙蓉橋上曽相識
櫓聲搖去江聲急西北髙樓回首浮雲隔
　　怨春郎(宿池口/)
蘆花已老蓼花已老江腹衝風山頭殘照暮烟不辨栖
鷗識歸舟　歸舟照顧新洲閣驚波惡别㨂深灣泊南
津北濼水村總沒人家莽平沙
　　虞美人(即事/)
縁隂夾岸人家住橋上人来去行舟逺逺喚相譍全似
孤烟斜日出閶門　浪花拂拂侵沙嘴直到垂楊底吳
江雖有晚潮回未比合江亭下水如飛
　　前調(李敷文席上/)
翠隂融盡毿毿雪慘澹花明滅嫩沙拂拂漲痕添想見
故溪緑到草堂前　夕陽紅透櫻桃粒掩映深沈碧成
都事事似江南只是香衾兩處受春寒
　　臨江仙(和徐守聖可/)
縹緲清霄雲一握太清羣玉光中鈞天聲裏拂香風紫
皇低接手穏步上層空　雀扇徐開鸞影轉日髙舞動
蛟龍雙瞻御座立昭容回班趨複道環珮響丁東
　　又
千頃翠圍遮緑浄菱花影落波中看看紅錦漾清風此
時催入覲烟浪拍雲空　佇見觚稜棲寳爵旌旗全仗
飛龍赭黄一㸃現真容御麻宣未畢雲鏡上天東
　　前調(宴向守簇/)
曲水流觴修褉事袚除洗盡春愁舉樽再拜壽君侯只
今虚鼎足好去作班頭　自古相門還出相春旗小駐
南州雲孫將紹祖風流他時如見憶江漢一漁舟
　　前調(南樓席上夀張守/)
八字山頭来較晚彩雲未散南樓夕陽千丈映簾鉤君
侯如欲老江水莫教流　扇底清歌塵不動胡牀明月
清秋天漿為浪玉為舟酒䦨君便起歸去立班頭
　　定風波(夜賞海棠/)
曲曲䦨干曲曲池萬紅繚繞錦相圍花到黄昏思欲睡
休睡眼前多是好相知　銀燭轉添花轉好人在花深
深處更相宜似此好花須愛惜休惜鬢邊消得兩三枝
　　前調(贈將/)
問訊山東竇長卿蒼蒼雲外且垂綸流水落花都莫問
等取榆林沙月静邊塵　江面不如盃面濶卷起五湖
烟浪入清樽醉倒投牀君且睡郤怕挑燈看劍忽傷神
　　又
白璧黄金爵上卿紫宸殿下拜絲綸纔出龍門開虎帳但
看甲光如水夜無塵　古古今今男子事搖動芙蓉旗
影入金樽到得關河公事了早去白雲堆裏養精神
　　蘇幕遮(守倅移厨/)
　　　孟夏上澣使君通守不以荒寒肯臨老杜所謂
　　　盡日淹留佳客坐百年粗糲腐儒餐者也兩辭
　　　極道湖山雲月之趣因以記相與之意云
水風輕吹不皺上下浮光兩鏡光相就雲錦搖香吹散
酒細聴清談玉屑津津嗽　明月前斜陽後竹露秋聲
拂拂寒生袖掇取湖山聊入手紫閣黄扉到了終須有
　　前調(送張刪定赴召/)
驛塵飛天意緊香雪芝封猶帶吳泥潤昨夜寳奩開玉
鏡一㸃西風便覺寒秋近　白蘋洲紅蓼徑風露凄清
快促黄金鐙疊疊重重聴好信擲了碧油幢更擲雙堂
印
　　前調(聞鵑啼/)
眼將穿腸欲裂聲聲似向春風説春色飄零自是人間
客　不成淚都成血朝朝暮暮何曽歇叫徹斜陽又見
空山月
　　又
夜茫茫春寂寂含烟叫裂空山石吸盡東風化作垂紅
滴　漏將䦨情轉極月明繞樹聲聲急無數閒花盡染
啼痕濕
　　青玉案(木樨/)
中央自有仙風度散入千林去萬㸃秋芳洒飛露舜裳
赭色堯眉黄彩化作花無數　層層翠葆鸞旗舞吹下
天香遍瑤宇萬嵗千秋奉明主桂華月苑蕊珠寳殿長
聴黄金縷
　前調(池亭/)
浮萍不礙魚行路細數魚来去静倚溪隂深覓句碧鮮
清潤影搖香度易覺䦨干暮　鳧鶵深傍蘋根住浴罷
紅衣褪殘縷一寸江湖無可付渚蘭汀草卧烟欹雨荒
了垂綸處
　　江城子(席上賦/)
細風微揭碧鱗鱗繡帷深不聞聲時見推簾籠袖玉輕
輕不似綺樓髙捲幔相指㸃總分明　斜灣叢桞暗隂
隂且消停莫催行只恨夕陽雖好近黄昏得到釵梁容
略住無分做小蜻蜓
　　又
細風吹起翠田田雨和烟入梅天鮮潤繁隂悄悄轉清
圓十頃蒲萄深貯碧鷗共鷺各翩翩　影搖香度小嬋
娟竹林賢總神仙滴露飛霜雲壑注氷泉伴了芙蓉城
裏客無一事北牕眠
　　前調(宴守倅/)
栁梢無雪受風吹緑垂垂乳鴉啼直下蒲萄春水未平
堤郤似今年春氣早白團扇已相宜　紅巾當日鳥銜
飛曲江湄暮春時孔雀麒麟交蹙繡羅衣何似野堂陪
勝客花影外竹隂移
　　驀山溪(詠茶/)
枯林荒陌矮樹敷鮮葉不見雅風標十二分山容野色
因何嫩茁舞動小旗槍梅花後杏花前色味香三絶
含光隠燿塵土埋豪傑試看大粗疎争知變寒雲飛雪
休説休説世只兩名花芍藥相牡丹王未盡人間舌
　　滿江紅(幕府諸公郊外同集以病不去/)
方丈維摩䝉衲被都齊不省空悵望錦裘繡帽玉珂金
鐙十月小春逢此日一時勝事輸公等問短衣匹馬射
南山何人肯　山暮紫峰如筍江寒碧沙如粉望塞鴻
杳杳水遙天永飲罷不妨瓶屢卧歸来自有風吹醒試
㫁橋流水月明邊尋疎影
　　前調(慶夀/)
整頓乾坤恨舞袖回旋不足須付與腰金疊赤面槐參
緑功業豈無人可了英豪自有心相伏自孤牕寒燭聴
經綸常三復　舉大白傾醽醁為公起歌此曲曲中意
惟有斯賢堪屬萱草喜除煩惱障蓮華妙享清涼福願
年年團扇弄生綃長如玉
　　前調(春日/)
慘淡輕隂都養就朱朱白白最好是梨花帶雨海棠映
日暖霧烘成芳草色嬌風分與垂楊力聴紅邊翠杪囀
清圓曽相識　春緒亂還如織春夢㫁還堪覓看青梅
下時有遊人嘖嘖愛酒正香須滿泛憐花太嫩休輕摘
把領巾収聚衆香濃憑風立
　　又
生縠平鋪吹不起輕風無力西江上斗牛相射水天一
色二妙風流今代少一時光價何時息更絳霄白日下
雲軿芙蓉客　整飛馭成得得尋前約寛憶憶正雲飛
雨巻舊紅新碧茁茁抽長荷柄緑毿毿吐浄楊花白漸
衣篝香潤入楊天紅綃濕
　　前調(漁舟/)
莽莽雲平都不辨近山逺水儘徘徊尚留波面未歸灣
尾浪猛深深鷗抱穏波寒縮縮魚沈底恐狂風顛雨岸
都摧舟難艤　船篷重拖不起蓑衣濕森如洗想杖頭
未足盃中無計漁網吹翻無把捉釣竿凍㫁成抛棄到
髙歌風静月明時誰如你
　　前調(牧童/)
落盡斜陽尚有些㫁霞殘影甚灣環東溪西巷南巖北
嶺行熟更教羊引著睡濃却被鴉驚醒漸孤村樹暗顫
山欹霜風冷　人世裏嫌他蠢牛背上輸他穏但芒鞵
一緉蓑衣一領五臓荒坡蔬薦口雙髽幽崦花漫頂雖
雲烏月黒路䝉籠何曾窘
　　前調(聴琴/)
紙帳梅花有叢桂又有脩竹是何聲雪飄逺渚泉鳴幽
谷紅蓼白蘋須拂袖餘音尚帶清香馥挽素娥青女問
飛瓊誰家曲　韓退之歐永叔惚兮恍恍兮惚試側耳
山常似黛水常如玉顔子操中何足怨醉翁徽外無人
續正青天明月上東南芳時足
　　水調歌頭(京口/)
江水去無極無地有青天怒濤洶湧巻浪成雪蔽長川
一望揚州蒼莽隠見烟竿雙矗何處捲珠簾落日𤓰洲
渡鴻鷺滿風前　古戰場皆白草更蒼烟清平猶有遺
恨久矣在江邊北固山前三傑遙想當年意氣亹亹昵
中原上馬促歸去風墮接䍦翩
　　前調(中秋飲南樓呈范宣撫/)
細數十年夢十處過中秋今年清夢還在黄鶴舊樓頭
老子箇中不淺此㑹天教重見今古一南樓星漢淡無
色玉鏡倚空浮　帶秦烟縈楚霧熨江流關河離合南
北依舊照清愁想見姮娥冷笑笑我歸来霜鬢空敝黒
貂裘把酒問清影肯去伴滄洲
　　前調(遊銀山寺和壁間張安國作/)
晚嶂倚斜日秋樹戰悲風一泓紺紫澄碧中有睡蛟龍
散作清溪明玉激上長松流水雨電亂寒空抛却紅塵
袂飛入妙光宫　佛國大天溥博地含洪空巖亂壑遞
響珠影動金容萬古碧潭空界一㸃青霄明月澇漉總
無功雲散殿突兀風動鐸丁東
　　又
草蔓已多露松竹總含風羣山左顧右昐如虎更如龍
時見魚燈三兩知在誰家浦溆星斗爛垂空萬有付一
掃人世等天宫　秋蕭瑟林脱葉水歸洪江湖飄泊鴻
雁洲渚肯相容要使羣生安堵不聴三更吠犬此則是
竒功一任畫麟閣吾自老牆東
　　前調(九日/)
雲巘在空碧天宇共髙明重陽易得風雨今日不勝晴
天為兩朝元老付與四時佳節不動一絲塵香靄洗金
㦸飛霧洒霓旌　山鳴葉江動石總懽聲劍關玉壘千
載誰見此昇平細看樽前萬蕊相映眉間一㸃黄氣鬱
駸駸江漢下淮海都賴一長城
　　前調(饒風嶺上見梅/)
花上插蒼碧花下走清湍濃霜深覆殘雪更有月相參
似我竹溪茅屋欲曉未明天氣扶杖繞籬看秦楚五千
里何處是江南　饒風下人不㫁馬相連頗嘗見有此
客相屬意惓惓欲為横吹出塞無處可尋羌管短䇿叩
征鞍策㫁征鞍裂驚墮玊毿毿
　　前調(夀查郎中/)
淮海一星出分野到梁州玉京羣帝朝斗公在列仙流
盡掃攙搶格澤髙拱紫微太乙霞佩拂紅稠非霧非烟
裏永侍紺雲裘　日南至月既望壽君侯梅花滿眼一
朶聊當一千秋半夜玊堂承詔翼旦路朝宣冊歸去作
班頭風浄瞿唐峡安穏放行舟
　　前調(慶夀/)
河漢湛秋碧玉露曖瑤空太清仙子飄渺飛佩響玲瓏
暫馭青鸞紫鳳来玩十洲三島旌旆捲芙蓉身在大江
表名繫絳霄宫　兩仙客歌駐月舞迴風寳薫輕度簾
幙香霧結重重已覺長安近日㑹看北星朝斗千載慶
雲龍翠靄彤烟裏長侍衮衣紅
　　八聲甘州(懐張安國/)
海茫茫天北與天南吾友定安歸聞濡須江上皖公山
下駕白雲飛莽蒼空郊虚野古路立斜暉顔跖皆塵土
苦淚休揮　一代錦腸繡肺想英魂皎皎健口霏霏望
寒空明月無路寄相思嘆千古興亡成敗滿乾坤遺恨
有誰知今何在一川烟慘萬壑風悲(安國死後在准南/屢降憑箕作詩詞)
(偈頌及結字比生前愈竒偉/淮寧宰陸同得遺墨尤多)
　　前調(讀周公瑾傳/)
事茫茫赤壁半帆風四海忽三分想蒼烟金虎碧雲銅
爵恨滿乾坤鬱鬱秣陵王氣傳到第三孫風虎雲龍㑹
自有其人　朱顔二十有四正錦帷秋夢玉帳春聲望
吳江楚漢明月伴英魂浥浥小橋紅浪濕撫虚絃何處
得郎聞雪堂老千年一瞬再擊空明
　　前調(讀諸葛武侯傳/)
過隆中桑柘倚斜陽禾黍戰悲風世若無徐庶更無龎
統沈了英雄本計東荆西益觀變取竒功轉盡青天粟
無路能通　他日雜耕渭上忽一星飛墮萬事成空使
一曹三馬雲雨動蛟龍看璀璨出師一表照乾坤牛斗
氣常衝千年後錦城相弔遇草堂翁
　　前調(讀謝安石傳/)
氣佳哉烟紫石頭城雲碧雨花臺想東山前後望春樹
緑看晚潮回自古英雄豪傑無不待時来擁鼻微吟處
山静花開　商皓亦嘗如此羨蒼生皆有瞻望之懐但
淝河洛澗此事偶然諧疑是彼八公草木得神明相亮
不相猜西州淚千年猶濕回望興哀
　　倦尋芳(試墨/)
氷壺秋月去了潘郎傳到梁老騎馬乘船麾斥五湖三
島任梢雲兼拂日拽蛟龍鱗鬛都推倒向塵中分付髙
人勝士把雲烟掃　乾坤巧自蒼筠無汗烏錐無刃此
為至寶第一君門通表書囊諫草第二文章揚事業第
三編簡攄懐抱千百般終久被他磨了
　　前調(渡口酒家/)
斷崖樹老側岸槎枯倒倚斜揷脚面淺溪掌樣平洲重
疊著芒鞵攜竹杖遇亂莎幽澗縈紆涉那人家有竹篘
瓦缶頗頗清冽　曾微呷正斜陽淡淡暮靄昏昏晚風
獵獵轉眼已成陳迹不堪追躡試問舊醅還好在暫停
歸影留時霎待重来細拈弄水花山葉
　　萬年歡(有感/)
一輪明月古人心萬年更寸心存滄海化為黄土心不
成塵杳杳興亡成敗滿乾坤未見知音撫䦨干欲喚英
魂沈沈又没人譍　無聊欹枕搔首夢廬中壇上一似
平生共挽長江為酒相對同傾不覺霜風敲竹睡覺来
海與愁深拂袖去塞北河西紅塵陌上尋人
　　真珠簾(栽竹/)
翠虬夭矯拏蒼玊飛来到吾廬溪灣山麓一笑忽相逢
更解包投宿北池之畔西牆曲與主人呼青吸緑恨我
無天寒翠袖共倚脩竹　每遇飛雪蕭蕭更驚風摵摵
清標可掬更與月同来無半㸃塵俗冬有寒梅閒相伴
春亦有幽蘭相逐香足纔露下飛霜又有秋菊
　　沁園春(閒居/)
二百年間十二時中悲歡往来但蓋頭一把容身方丈
無多縁飾莫遣塵埃屈曲成幽蕭條生浄野草閒花都
妙哉家無力雖然咫尺強作縈回　竹齋向背松齋須
次第春蘭秋菊開在竹籬稀處宻栽甘橘荆橋斜畔疎
種香梅山芋芼羮地黄釀粥冬後春前皆可栽門通水
荷汀蓼渚足可徘徊
　　紅窻怨(送邵倅/)
欲寄意都無有且須折贈市橋官桞看君著上征衣也
尋思榜舟楚江口　此㑹未知何時又恨男兒不長相
守苟富貴無相忘若相忘有如此酒
　　前調(即事/)
簾不捲人難見縹緲歌聲暗隨香轉記與三五少年在
杭州曽聴得幾遍　唱到生綃白團扇晚涼初桐隂滿
院待要圖入丹青奈無縁識如花面
　　鳳時春(見殘梅/)
標格風流前輩纔瞥見春風蕭然無對只有月娥心不
退依舊㫁橋横在流水　我亦共月娥同意肯將情移
在麤紅俗翠除丁香薔薇酴醿外便做花王不是此輩
　　泛蘭舟(譙天授畫像/)
蕭蕭烏帽黄衫烟水拍雲岩風清月白一雙碧眼瑩秋
潭四海九州茫茫東北渺渺西南松霜杉露毿毿　龍
門隔如參井青城佳氣與天參蔽山充野牡丹紅外茯
苓甘鶴頂凝丹隙駒蹀􁣢儘百年間乾坤雲海風颿(譙/名)
(定涪陵人受道于伊川後棄鄉里隠河/洛復歸蜀居青城之老人村至今尚存)
　　無月不登樓(種花/)
池塘生春草夢中共水仙相識細撥氷綃低沈玊骨攪
動一池寒碧吹盡楊花糝氈消白郤有青錢㸃㸃如積
漸成翠亭亭如立　漢女江妃入奩室擘破靚粧擁出
夜月明前夕陽敧後清妙世間標格中貯瓊瑤汁才嚼
破露飛霜泣何益未轉眼度秋風成陳迹
　　别素質(請浙江僧嗣宗住庵/)
一箇茅庵三間七架兩畔更添兩厦倒坐雙亭平分扶
䦨兩下門前數十丘䆉稏塍外更百十株桑柘一溪活
水長流餘波及蔬畦菜把　便是招提與蘭若時抄疏
鄉園看經村社隨分斗米相酬鐶錢相謝便闕少亦堪
借借常収些筍乾蕨鮓好年嵗更無兵無火快活殺也
　
　
　雪山集巻十六
