#+TITLE: 秋巖詩集-元-陳宜甫
#+DATE: 2018-05-12 10:19:47
#+SOURCE: github.com/kanripo/KR4d0470 master 19a1405f                
欽定四庫全書　　　　　集部五
　提要
　　陳秋巖詩集二巻　　　别集類四(元/)
　　　　(臣/)等謹案陳秋巖集散見永樂大典中然不
　　　　著其名亦不著時代考焦竑國史經籍志有
　　　　陳宜甫秋巖集當即其人而爵里則終無可
　　　　考集中接劉介臣書詩云㡬回夢裏尋君去
　　　　三尺書來約我歸閩海浪肥春雨過和林沙
　　　　逺曉雲飛則當為閩人又有庚辰再隨駕北
　　　　行二詩庚辰為至元十七年則元世祖時嘗
　　　　為侍從又有讀元貞改元詔詩丙申十月扈
　　　　從晉王領降兵入京朝覲詩考之元史丙申
　　　　為元貞二年晉王名噶瑪喇(案噶瑪喇原作/甘麻剌今改正)
　　　　裕宗長子天性仁厚御下有恩王府官屬自
　　　　内史以下俱請命天子不敢稍專嘗出鎮北
　　　　邉叛王永和爾(案永和爾原作岳/木忽兒今改正)等聞其至
　　　　望風請降至元二十七年封梁王二十九年
　　　　改封晉王所云領降兵者應即此事則成宗
　　　　時又為晉王僚屬其詩多與盧摰姚燧趙孟
　　　　頫程鉅夫留夢炎等相為倡和而諸人詩乃
　　　　罕及之其始末遂不可復詳矣原集焦志作
　　　　一巻然篇什稍多疑其字畫偶誤今據永樂
　　　　大典所存者編為上下二巻其詩大抵源出
　　　　元白雖運意遣詞乏深刻竒警之致而平正
　　　　通達語無格礙要自不失為雅音也乾隆四
　　　　十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　秋巖詩集卷上　　　　　元　陳宜甫　撰
　　樂府歌行
　　　飲馬長城窟
我來長城下飲馬長城窟積此古怨基悲哉築城卒當
時掘土深望望築城髙縈紆九千里死者如牛毛骨浸
窟中水魂作泉下鬼朝風暮雨天啾啾哭不已昔人飲
馬時辛苦事甲兵今我飲馬來邊境方清寧馬飲再三
嗅似疑戰血腥昔人有哀吟吟寄潺湲聲潺湲聲不住
欲向何人訴青天不得聞白日又欲莫此恨應綿綿平
沙結寒霧
　　　望鄉歌寄盧疎齋
天漠漠兮夜茫茫草蕭颯兮金風凉白日淡兮霧慘沙
磧冷兮雲黄有人兮獨立而惆悵悲歌兮南望而思鄉
遡孤鴻之影滅兮書不得而遠寄驚兔走之伏莽兮那
思馳騁而發狂上駞車于半坡𣺌啞軋之餘響認寒廬
之㡬㸃兮浮炊爨之烟蒼天将寒兮感物變歳欲暮兮
單衣裳三載不浴兮黧瘦質之塵垢鬢根㸃雪兮亂飛
蓬之秋霜心一去兮萬餘里望不及兮雲飛揚懐千載
之向上兮人已云逺留萬古之遺恨兮綿綿久長髙臺
荒兮哀李陵節旄落兮感蘇郎蔡琰悲憤兮兒呼母而
失聲公主悲歌兮願為鵠而鶱翔彼丈夫女子之不同
兮其情况則一耳今我之念昔兮誰後我而悲傷􁁊天
宇之開廓兮去留野鶴之容易垂我王之憫顧兮總歸
吾土而徜徉如醉夣兮意撩亂重悵望兮廻中腸悵望
兮苦歌思之沉欝抱琴兮託遺調于宫商
　　　夜聞隴西歌有懐牧庵左丞
君莫唱楊柳枝遊子多别離君莫唱金縷衣人老更無
年少時自古唱歌易悲感思入碧雲愁黯黯陽闗三叠
不堪聞河滿一聲腸已斷君不見大風雲飛揚漢歌思
沛鄉又不見楚王氣葢世泣下愁烏江英雄勝負總塵
土一様蕭蕭白楊墓山河大地只如昨歌聲暗促年華
度我來隴西成浪遊寂寞春殘又到秋斜陽已落荒壘
暝片月自照交河流此時旅腸悲火熱隴西歌客歌清
切學将鸚鵡樹頭聲化作杜鵑枝上血寒風不動馬不
鳴餘音嫋嫋含餘情却疑古來出塞曲至今流落傳邉
庭我為沉吟愁不寐懐古思鄉賦歌意歌聲已斷歌思
長白雲衰草天茫茫
　　　氈車行
北方氈車千萬兩徤牛服力駱駝壮清晨排作鴈陣行
落日分屯夾氈帳轍分古道辨東西白雪黄雲不可迷
後人迤邐循舊迹那知創自軒轅時兩輪奔奔如日月
經年轣轆何時歇輾教沙草緑還枯㡬過河氷凍仍裂
江南野客慣乘舟北來只夣烟波秋於今天下皆王土
欲得回轅到彼遊
　　　夜静聽道友董舒隠彈李陵思漢因賦長歌以
　　　寫其當時之意云呈傅初菴
幽人南來彈玉琴泠泠一曲悲南音况作李陵思漢調
使我夜聽憂難禁将軍雖云去已久得君為寫千古艱
難心初撚指下纔輕舉黄金殿上聞天語将軍肯行天
子許戰勝良功立須取大絃忽變軒昂聲指揮劔客真
竒兵倐然百騎合争戰亂箭如雨強弓鳴小絃喑嗚復
抑欝不覺計窮力應屈微臣慮逺深自謀莫逆帝心果
安出須臾聲答鴈聲長雁來無書徒憶鄉孤忠空照日
耿耿慚愧強謝蘇中郎續續泛音轉迢遞遥望長空㡬
千里髙臺揮淚落斜陽望斷漢宫五雲起司馬忠言猶
且疑臣心只願蒼旻知臣雖不歸築䑓在後人或為臣
傷悲我為聽琴哀此意何况飄蓬沙漠地㡬年屢過将
軍臺雲淡霜寒草憔悴今宵聽君彈此曲喜為将軍鳴
不平曲終夜長萬籟静使我歸興欲戀岩上松風清
　　　四歌行
有父有父溪村居蒼顔白髪七尺軀醉時髙歌樂疎曠
家無擔石常晏如東鄰西舍邀即去不復晚景悲桑榆
有兒流落在天末未得歸隠同樵漁嗚呼一歌兮重長
嘆遥望家書寄廻鴈
有母有母年七十家中倚門望兒泣昔年典衣供學書
惟願功名當早立去年縫衣念逺遊老眼穿針恐行急
兒也驅馳荷聖明薄俸寄歸嗟晚及嗚呼二歌兮心悲
傷白雲萬里閩天長
有兄有兄純且良少年餬口遊四方前載相隨逺歸侍
三人戱綵登髙堂胡為伯氏早云殁使我不得如鴈行
如今逺求養親禄仲氏有頼常在傍嗚呼三歌兮悲百
種姜被孤寒不成夢
有姊有姊在建陽夫家辛苦事農桑兵後全身喜相見
陳情未已酸離腸留錢漫效故人意悲啼寄語思爺娘
别來三載消息斷也應憶弟留他鄉嗚呼四歌兮懐昔
日抱我聽書近鄰室
　　五言古詩
　　　初春月寄王眉叟
嬌娥對春初新畫一眉月脉脉天涯心迢迢拜瑶闕微
光射邊壘行客憶離别今年十三度隨處見圓缺料得
山中人憐我冐風雪素衣塵欲緇𤣥髪星忽忽惟此哉
生明偏照歸心切
　　　涇河詩一首寄王克齋同知
古人云涇河水流本渾濁今我來涇州見水繞城郭塵
顔照清泚似怪纓可濯古來有讒士曽厭清流惡
　　　讀灌夫傳呈傅初菴學士
堂堂灌将軍非與侯者儔挺身入吳壘發憤報父讎聲
名震朝野意氣凌斗牛鴻毛視貴戚加敬貧賤流及其
去官日只結魏其侯武安約無信是啟怒所由况於行
酒間一語輙不投遂乃致竒禍魏其甘與侔朝臣兩可
奏太后魚肉憂上書竟不辨棄市渭城休地下為鬼雄
怒目亟復讎武安族已矣一死俱荒丘雖云冥漠事亦
是朝廷羞
　　　道友黄石崖寄恵李伯時所畫石鼎聫句圗詩
　　　題其後
美哉劉進士天賦俊逸才堂堂校書郎琢句如瓊瑰相
逄一夜語持論無塵埃蒼髯醜道士骨瘦撑枯柴癡坐
黙以哂二子不足排等閒指石鼎共賦聊攄懐𡨕心運
巧思下筆神鬼哀二子技漸窮道士方咍咍疊出險怪
語不自人間來更闌燭見跋爐火成寒灰詩成各假寐
鼻息聲如雷曙光己不見莫挽仙蹤回明朝語昌黎嘆
服稱竒哉雄文照千古事迹不可埋龍眠畫入神寫意
兼形骸厓翁秘之久寄贈來金䑓披圗再玩味使我昏
眸開精神儼如在恨不吾同儕長歌續遺響清風繞茅
齋
　　　雙耳忽鳴
雙耳忽爾鳴似非人籟傳晴雷殷白晝石澗奔寒泉曽
瑟固宜捨陶琴可無絃𡨕心試静想觸類問蒼天
　　　徐州讀黄樓碑
黄樓灰燼餘基峙東門外雄碑刻石賦烈火燒不壊美
哉詞翰人光熖好文彩世間兩竒絶呵䕶有神在風流
尚可想山川見英邁清河通𣺌茫黄河急流㑹隄防太
守功一力去民害重城不沮洳至今感遺愛我來立斜
陽一讀一再拜企慕賢弟兄清光照千載
　　　送琴與閻子静承㫖
我從西陲來只挾書與琴書以閲古道琴将回古心誰
謂今之人寥落無知音先生一邂逅磊磊開胸襟慨然
志氣合起我擊節吟請君彈文王周雅尚可尋再理杏
壇操魯風尤所欽莫調出塞曲游子悲難禁君歸抑何
贈所愧無瑶琳舉琴以送君聊比雙南金
　　　舊扇吟寄程雪樓㢘使
去秋藏篋中依舊明月在攜持骨格輕發揮力量大四
海蒙清風炎官悉除害不以用舍期握手永相愛
　　　留忠齋承㫖南歸蒙寄廣香鹽梅作别
渴心久生塵鼻孔徒撩天豈意留夫子修書念臞仙竒
香清垢衣鹽梅止饞涎氣味憶吾土安得隨歸鞭
　　　范侍郎自燕都來恵韭
久居大漠天不見生芻束慣儲狐􁄄味飽啖牛羊肉故
人燕山來新韭剪春緑藤筐慎愛䕶道里經十宿抖擻
猶芳鮮恵我意良篤紅盤飣翠霧下筯興已足一洗腥
羶腸稍慰藜莧腹永懐夜雨吟歌聲繞梁屋
　　　龍虎山靖通菴前有古樹腹空忽生新竹自腹
　　　中而出同山諸友吟詠甚多予乃繼韻
山中有古樹矯矯蟠深根磅礴數十圍秀色何氤氲鐡
幹霜雪老蒼皮苔蘚㾗虚心守貞固衆木同推尊堂堂
此君種深感母子恩四月剖脇生蒼蒼凌天門胡為老
龍精養此幻小孫拳拳慎懐抱器質如瑶琨恐是孤竹
君見此再世魂或疑費長房化杖從飛奔峥嶸日已長
期汝未易言清風滿巖谷直節挺乾坤扶持得神力呵
䕶嚴虎賁俯憐老大身有頼清䕃存天寒藉垂芘風撼
為屏藩相依若唇齒氣味同蘭蓀許容女蘿附削去荆
棘繁我歌美真宰髙標在淇園
　　　蟻出一首同張太監賦
三月春雷鳴朔方啟萬蟄茫茫沙穴中衆蟻出如翕亂
走若經營引隊類出征相逄共耳語得食同羶􁂲我亦
蟻蝨臣飄零寄兹土不招南柯夣顧盻重憐汝歌詩為
徐行惟恐傷汝生
　　　富陽李宗勉丞相墳
丞相何年薨欝哉此佳城石羊卧烟雨兩馬矯欲鳴翁
仲喚不譍夜語招山精徃昔朱旐來人詫死塟榮鑿山
進深邃砌石宏經營結廬慎呵䕶樵牧焉敢行豈不有
子孫嵗嵗酹酒傾豈期百年後返使神鬼驚風濤翻浙
水亂卒交縱横民居擄掠盡猶記死者名操戈立塜上
嘯動疑山崩舂鋤鬬揮手舉石犂為坑紅棺碎霞色體
貎渾如生提撕解寳帯收拾金滿籯一錐控渠口採出
珠光明形骸委泥草老樹飢鴉聲恐公徳不及身後禍
乃萌或為此財累以致害不輕未從史書見重感空墳
塋舟人指示予歴説為愴情長林落日暝逺浦寒煙晴
歌詩弔㝠漠江濶愁波平
　　七言古詩
　　　謝平原趙郡公贈山桃杖
君不見少陵桃竹杖拔劒或與蛟龍争又不見東坡鐵
拄杖迸火石上飛裂星二公去已久今遇平原叟吾衰
氣未餒欲趁牛馬走美君出入真如飛山桃拄杖長相
隨秋巖老人􁒝所好慚愧慷慨擲與之赤蛇入手鱗甲
縮可游天下棄車轂大道徐行鬼神哭探出一指豺虎
伏横挑百錢尋酒家不須經卷掛南華春風好訪瑶池
去試問蟠桃㡬度花
　　　京兆廉訪使趙彦澤贈椰瓢稯扇
昔聞趙廣漢治民立政為銗筩又聞趙悦道宦歸只有
琴鶴從觀君矯矯真華胄如神擿伏清廉同我來相逄
再相别感贈二美情攸隆瓢分海南煙雨之椰子扇裁
華山雲壑之七㯶左手攜瓢汎春酒澆除磥砢生顔紅
右手攜扇却夏熱煩襟蕭爽香塵空酣歌慷慨意不俗
自笑鄙語難形容願君飲氷去酷吏我當斟酌元氣揚
仁風
　　　隆徳縣望火臺
近山一臺突兀勢逺山一臺出天際何時築此望烽火
留及如今太平世六十年來無甲兵西方樂土邊陲清
君王神武今混一藩籬大剖無金城尚餘此臺屹山頂
照月愁風拄孤影昔人觸目心膽寒今日空迷野烟瞑
行歌為我重悲傷願臺萬年無火光
　　　李陵臺
将軍少年真英雄隴西家世凌邊鋒竒材劒客五千士
自當一隊馳威風浚稽山前突戎騎被圍未蹈生擒計
強弓勁弩百萬兵流血成丹皆戰驚誰知管敢漏機密
遂使空弮冒鋒鏑歸無面目見君王将身未免降勍敵
繼曽殺李緒尚欲謀歸去蒙恩雖已深實起懐鄉心髙
陵築臺望鄉國中郎去後空哀吟累土髙一尺望天近
一尺誰為削平山望見長安陌望鄉不見春復秋将軍
一去臺空留我家住在南海上今日登臺重凄愴遼天
漠漠飛黄雲草中但見牛羊羣家山不識在何處教人
空自憶将軍
　　　題金城縣漢李夫人墓
延年歌發漢主惑縁何傾城再傾國為言美人絶姿色
曠代不遇難再得瑶臺金屋流春風夫人綽約真天容
等閒承恩媚一笑六宫爍伏花顔紅寵深體弱忽寝疾
不願君王顧衰質兒将有托即瞑目死别那知恨無極
玉簫聲斷知何許落日悲風愁萬古一從香骨塟金城
芳草青連茂陵土
　　　額葉布哈觸網得雙白魚燒以待予為歌長句
一雙白魚不受釣截流有網無由逃銀刀鼓躍眼光轉
濡沫濕喣空喁嗷城門失火幸免耳爛額焦頭那及此
旋㸔二美出凌煙天池快意燒龍尾雪肉肥鮮慰老饕
金鍾釂酒發詩豪醉來還唱漁家曲欲駕雲帆釣巨鼇
　　　橐駞雛一首寄吳成季
槖駞雛生來已髙三尺餘昂頭便覺氣貎殊學跪有禮
端荘如主人念幼寒廹膚覆以錦毯花糢糊母歩亦歩
趨亦趨一旦百里力不瘏有時跳梁挽駿駒恥在牛後
嗤黔驢沙泉足飲草滿墟肉峰易聳身魁梧㸔爾負重
行天衢
　　　一蠓吟同留承㫖賦
一蠓飛從何處來泊我書葉如㸃埃眼明細辨見形状
喙潛脚動翼稍開雖云區區至微命汝亦含靈存本性
不隨蚋蟆噆人膚獨立暫時那忍屏君不見荘生廣論
萬物齊蚊睫可托焦螟栖仲尼一聼老聃語自媿聞道
猶醯雞嗚呼古人已徃不復返對汝興思重嗟嘆
　　五言排律
　　　和吏部趙子昂久雨見寄
屯營襄武地秋雨久難禁雲色浮天近客愁連海深隂
迷山寂寞冷滴樹蕭森鴈濕低垂翅馬行淹壮心少陵
憂草色無已笑鳶吟泥濘難相屈徒懐誼斷金
　　　謝張疇齋恵筆
深感贈予筆江淹好夣醒聽陳古人意吟取與君聽毛
髪欲上指鋒芒初發硎黒雲蒸九澤硯水捲滄溟造化
寧無補江山助有靈峽流春汹汹溪霧晝㝠㝠大手誇
無敵英賢得寧馨我才慚朽木吟思蕩浮萍縱欲窺天
巧那能瑞帝庭徒扛九鼎重難釣五侯鯖蛇悔多添足
蠅知誤㸃屏班超投有志王述怒空形㝠歛浮光彩閒
修静典刑養生抄素問學道寫黄庭批註鑽龜䇿標題
相鶴經詩瓢宜泛水文冢合書銘適意添花譜垂名厭
竹青品茶追陸羽頌酒繼劉伶白髪為何事青山可暮
齡慇勤祝毛頴爾勿歎伶俜
　　　過華清宫和温庭筠詩二十二韻
前王遺構地今我獨來遊渭水煙如昨驪山樹己秋苔
荒老姥殿草滿夕陽樓下馬山腰曲朝元雲頂頭週廻
認故跡想像走諸侯春暖回龍駕天寒進翠裘時平安
御極曙早肅宸旒節鎮威咸服農家稼倍收温泉媚池
沼和氣舞旌斿歘盛真妃寵驕生義子羞寰區平似掌
逆黨曲如鉤眷顧迷方寸須臾撼九州眉愁太液柳齒
嚙未央榴龍子扶新日猪兒殺怒虬蜀山旋六御桃野
放羣牛豈不天神力能消父過尤山人禆聖徳猛将運
兵籌既復安巢鳥難忘汗血騮紛紛史上記忽忽夢中
休故國雄三輔嵬坡怨一丘日邊通路逺天際斷雲愁
嘆息人何在山泉依舊流
　
　
　
　
　
　
　
　
　
　秋巖詩集卷上
欽定四庫全書
　秋巖詩集巻下　　　　　元　陳宜甫　撰
　　五言律詩
　　　讀改元詔
詔下改新元元貞體大乾風雲開景運日月麗中天桃
實三千嵗蘿圖億萬年微臣仰春澤早潤及窮邊
　　　元貞丙申十月扈從晉王領降兵入京朝覲
奏凱引降騎長歌入帝都人皆帶弓箭我獨載詩書考
績慚無補懐歸盍早圖故交相慰勞尊酒話勤劬
　　　丙申秋同錫喇平章重過和林城故宫
昔日憲皇帝和林建此宫中原盡朝貢嘉運㑹英雄沙
漠皇風逺蒿萊古殿空最傷西蜀道六御不回龍
　　　庚辰春再隨駕北行二首
天地蒼茫濶其如旅况何氷融河水濁沙接塞雲多土
穴居黄䑕氈車駕白駞栖栖無所樂逺近聴朝歌
四更催蓐食結束閙比隣人去留殘跡車行擁後塵雲
開還有月風冷不知春幸得狐裘在温存逆旅身
　　　梁王春宴
碧草春光合青雲羽衛屯和風生帳殿遲日轉轅門樂
緩新聲奏歌長倚和喧微吟動髙興未數漢梁園
　　　晚霞
紅霞散天外掩映夕陽時織女抛殘錦蚩尤播火旗江
風吹葉落野火傍山移愛此光華好沉吟欲去遲
　　　秋夕一首寄李明府
獨坐真無賴清吟誰與同壮心惟浩嘆往事已成空明
月秋砧起西風畫角雄如何今夕夢多在故鄉中
　　　秋蓬
秋蓬元脆弱蟠結强扶持一夕因風斷孤根到處移行
人搔白首書客感龎眉莫使心如此朝朝可自治
　　　九日明朝是寄吳成季
九日明朝是征人未到家書無來使便菊有故園花秋
鬢霜根短西風雪片斜持螯閑老手愁思滿天涯
　　　九月九日有懐平原郡公趙五山
經年留朔漠此日又重陽遊子淚沾雨行軍氣挾霜沙
場愁草白籬落憶花黄忽念登髙處凄凉更一觴
　　　同盧疎齋學士泊舟桃源縣
客行河水上倚棹望桃源近有人來住新栽桑滿園沙
鷗宜緑水驛馬又黄昏忽聴漁歌響武陵愁客魂
　　　舟中負暄次趙吏部韻
燠燠耀紅輪熙熙曝背人晴消兩㟁雪滿載一船春天
地温存意江湖冷落身因思獻君去歡喜整烏巾
　　　洛陽
一出新安道停驂㸔洛京草埋東漢殿樹暗則天城風
月渾依舊山河幾戰爭客行懐往事更值暮猿聲
　　　晚行渭南道中同張太監賦
驛路多酸棗行人翠色中凉風生渭水落日照新豐犬
吠前村逺鴉飛暝靄空客逰便水竹去馬惜匆匆
　　　隆徳縣徳勝寨
　　　　五代以來隴右之地為吐蕃所有宋祥符間
　　　　曹武穆公復其地築寨屯兵以守之古碑猶
　　　　在李時傑請予賦詩以紀勲臣之遺跡焉
将軍拓邊地曽此立竒勲野草生空寨荒城鎖暮雲山
留舊耕跡苔暗古碑文得失如翻掌後人徒憶君
　　　夏日旅中
五月駸駸過遷營又轉車乳禽鳴野草亂螘走荒沙雨
老蕁麻葉風吹大㦸花地凉無苦熱自是客思家
　　　聞塞笛有懐趙詹澤㢘使
客行思故鄉聞笛轉凄凉不見梅花落空愁塞草黄鴈
聲沉逺漢牛背送斜陽出塞翻新曲誰知恨更長
　　　次盧疎齋韻
不聴琵琶久攜琴為寫憂黄鍾明月夜青塜白雲秋悲
怨當時語凄凉此日愁曲終意不盡鳴鴈過幽州
　　　塞上聞雞呈崔中丞
塞翁帶雞至啁哳塞垣深喚醒征人夢遥思君子心霜
寒秋草短月落曉星沉擬促劉琨輩相同舞劔吟
　　　次程雪樓御史見寄韻
昨擬賦歸去那知又再來黄雲馳驛道落日喚鷹臺得
句懐三影通靈慕萬回知君重思逺難寄隴人梅
　　　晚立
晚立動詩興凉風吹角巾空山答犬吠殘照送行人天
外五湖思邊陲萬里身家書春暮寄何日到南閩
　　　懐川晚立
清川繞縣衙小立共汀沙暝色催歸鳥春愁對落花江
湖頻戀闕風雨更思家出處成何事唯添兩鬢華
　　　得家書報父病憂悶而作
親年逾八十隨分老江村舊喜更生齒今憂病不言孤
雲憐白首薄日畏黄昏幸得加飡外猶能飲一尊
　　　張叔紀自燕寄書賦此以答
六年書兩得意重語殷勤夢話薊門雨行吟沙塞雲蒼
蠅思驥尾野鶴笑雞羣南望空惆悵天寒日又曛
　　　理髪一首寄傅初菴學士
清晨獨理髪髪短似鬚長白日行何速蒼顔秪自傷林
間空水石馬上亦風霜憔悴今如此詩歌未減狂
　　　賦紙被呈王克齋同知
楮糜秋水滑造出已端方一片雪如席㡬多春滿床梅
花頻有夣龍腦不沾香只抱天然白綺羅難久長
　　　觀曹娥廟碑同張師道學士賦
㳂流七日哭竟與水浮沉河伯不敢受父屍終可尋斷
碑秋雨暗古廟暮雲深忠孝男兒事吁嗟女子心
　　　歌風臺
髙祖去已久歸如魂魄何俗傳西漢事碑刻大風歌山
逺分滕壤氷開響沛河荒臺兩間屋衰草夕陽多
　　　陪趙左丞晚過臨潼
臨潼天欲暮騎馬去駸駸翠湧驪山秀清流渭水深路
繁酸棗樹市接古槐隂明日長安道新詩擬共吟
　　　徐浩然任西京經歴考滿回京訪子於城西寓
　　　舎賦此以寄
燕山逢舊友喜欲舞婆娑屈指三年别論心半夜過車
輕寒馬徤囊澁薦書多却問西京地民風近若何
　　　次詹天游學士見寄韻
悵望日邊客天遥雲水重書中曽寄語夢裏忽相逢細
雨埋芳草寒烟入古松何時一晤語尊酒又從容
　　　送京兆侯伯偉歸覲
十年江海上英邁已超倫斗酒辭狂客千金夀老親隂
風吹北塞明月照西秦驛馬天涯去中原花正春
　　　寄史蘭谷少監李海一尚書
天寒幽薊逺懐友苦勞心最喜加官秩曽煩寄俸金雪
消蘭玉秀春暖海濤深何日蓬萊館觴飛共醉吟
　　　送徐留村之上饒教授
聖朝方選士補治舉𢎞綱此道重昭灼惟公妙左張燕
臺秋月白葛水曉風凉同是江南客離情易慘傷
　　　懐李明府在閩
别來經兩載出處喜平安舉世多權吏惟君獨冷官林
霜黄橘熟山雨緑榕寒邊使歸來日音書定得㸔
　　　失馬次張疇齋學士韻
想因貪草去杳莫聽嘶鳴失豈不為福無之何以行雪
深空有跡鞍在未忘情只合在驢背吟詩興轉清
　　　悲獵兔
淺草卧纔穏俄驚獵騎鳴塵迷三穴失電過㡬坡平㨗
疾飛鷹攫踉蹡走犬争月中那得路搗藥乞長生
　七言律詩
　　　扈蹕作
丹詔香傳紫禁泥九重臺殿曉雲低碧桃露重初鸎語
青草風微去馬嘶劒佩元依新日月旌旗慣識舊山溪
野人扈從慚無補空落詩名在隴西
　　　贈汪總帥
風嚴帥府氣昂霄三十青春貴不驕将相一門多厚禄
功勲百世重清朝珂鳴紫陌春行馬箭入黄雲晚射鵰
武略不施邊塞静㡬廻氊帳話逍遥
　　　后賜狐裘
青紫貂蟬分不容狐裘猶得賜微躬恩來窈窕宫庭内
春在蒙茸領袖中披拂㶚橋驢背雪侵凌薊北馬頭風
何時詔許江南去著向煙波理釣篷
　　　讀忠齋題西游稾詩有懐
治由經濟信真儒周度諮詢用厥謨嘉爵已崇承㫖貴
至尊常獨状元呼吳天歳月頻清夣燕地風霜久白鬚
展巻有懐歌雅什可慚魚目暎驪珠
　　　讀舅氏歐耐軒遺槀
舅没於今二十年文章零落更誰傳朝廷不喜劉蕡䇿
風月空留李賀篇得米養親供子職有才無命豈天然
人言我貎偏相似收讀羣書即舊氊
　　　題張騫乗槎圗
雪湧銀濤八月秋風吹巾袂興悠悠坐來蓬島千年樹
穏勝蓮花一葉舟星照横機問織女月明清渚立牽牛
偶然得石歸來後却厭金章萬户侯
　　　題吳綵鸞寫韻軒詩
衣染紅塵㡬歳除琪花瑶樹憶清都光寒秋月歌明鏡
香暖春風曳繡襦仙態自來天上别韻書應怪世間無
彩雲夢㪚簫聲逺日落江山空畫圗
　　　鐡柱宫
大冶飛紅役鬼兵南昌雄鎮得清寧地神肅䕶天風静
鐡氣遥浮江水腥銅柱石髙空有信金盤露冷竟無靈
還知許令神功異直對西山萬古青
　　　仙巖
颯颯松風吹鬢毛溪流洗耳逺塵勞七千餘鶴春歸晚
二十四巖秋正髙露滴桂香浮酒盞山蒸雲氣潤詩袍
扁舟半是乘槎客吟振雷聲撼海濤
　　　鳯凰臺
白雲蒼蘚古臺基憶得當年鳯去時深慕楚狂歌往諫
空懐虞徳見來儀英雄磨滅青山在梧竹凄凉落日悲
草滿鷺洲吟思逺薄材難和謫僊詩
　　　同狄子玉司馬登和林佛閣留題
邊城寂寞磧雲黄興廢令人重感傷鴉噪夕陽迷佛宇
烟凝秋色暗宫牆十年故國人何處九月隂山草又霜
共倚欄杆懐徃事金仙無語塞天長
　　　同張尚書趙侍郎飲于長安酒肆主人從予乞
　　　對句標題予為題曰萬斛香浮金掌露四時人
　　　醉洞庭春上馬後足成一詩
偶從酒肆樂天真又見羲皇化俗淳萬斛香浮金掌露
四時人醉洞庭春休官最喜陶元亮荷鍤當隨劉伯倫
晉代風流無復見更誰傳此醉鄉神
　　　聞崔中丞舉薦李明府
牕螢乾死冊塵埃滿擬功名寄酒杯富貴逼人從分定
等閒乘興出山來馬鳴曉入皇都府鶚薦秋飛御史臺
君與石温同去就烏公元自識竒材
　　　沛豐懐古寄程雪樓御史
大蛇中斷戰旗紅一旦興亡起沛豐三月灰飛秦事業
四方雲合漢英雄張良雖有運籌力項伯當全舞劒功
帝業如今何處是歌臺荒草自春風
　　　送東崖劉大使重赴上都朝覲
氣與嶽雲相盪摩詔催驛騎渡天河江南徧覽湖山秀
薊北重來雨露多逸思可齊鸚鵡賦閒愁休續伯勞歌
佇㸔醫國陳竒術春養蒼生合太和
　　　咸陽懐古寄李叔固尚書
鹿走咸陽王氣微㡬朝争戰㡬安危水聲如説隋唐事
山色不殊秦漢時春事管絃宜進酒故陵烟雨易生悲
向來豪傑俱成夣空費行人弔古詩
　　　寄友人作
年壮共嗟吾與君苦愁詩思亂紛紛邊城古路開殘雪
夜月孤鴻呌斷雲天逺望鄉懐渺渺嵗窮流水嘆沄沄
眠醒獨更堪清冷烟隴空寒山笛聞
　　　有感
爾因何事多湮鬱俛首長鳴苦不休憶載浩然寒鍊句
思從果老舊仙遊戍樓風起角初咽戰地雲昏鬼亦愁
莫笑窮途悲歳晚帝城春近逐驊騮
　　　憶梅懐傅初菴學士
十年不見梅花樹長憶暗香氷雪顔心逐暮雲飛庾嶺
夢隨寒月到孤山縞衣叩户來何晚翠羽傳書去未還
一自西湖幽響絶豈無詩句落人間
　　　用閻子静承㫖贈行韻奉寄
喚醒舊夢十年前老得清閒似散仙㡬度行吟燕下月
遥思家住海雲邊蒲團夜學修丹術花宴春忘舞錦纒
好信不來鴻鴈逺斷腸人在幕南天
　　　得姚牧菴左丞書賦此以答
憶從相别醉吟鄉漠北燕南㡬雪霜四海競傳三語掾
一書偏慰九廻腸智囊賸有安民術荷橐能無薦士章
拭目㸔君承寵渥春風花對紫㣲郎
　　　重接劉介臣書
記得登舟惜别離天涯相望兩依依㡬回夢裏尋君去
三度書來約我歸閩海浪肥春雨過和林沙逺曉雲飛
今秋擬逐歸鴻便為説家中莫寄衣
　　　聞艣聲一首寄張子有尚書
汎汎扁舟緑𣺌茫艣聲吚􁷔送凄凉孟郊句澁沉吟苦
賈誼書成太息長響答漁歌來近浦清摇人影舞斜陽
縱然喚醒江湖夢遊子難禁鐵石腸
　　　懐李海一尚書
記得去年寒食後君從北上我西遊山川總入英豪氣
風雨不堪離别愁歸馬有知元識路來鴻無信動經秋
燕臺又擬相逢日共説長安古帝州
　　　寄舅氏歐澹菴
南海山村别業成有園堪種地堪耕攜書自教兒孫讀
對客曽談宅相榮飲酒頗同康節興年髙肯慕太公名
遥知散歩秋風外吟㸔寒潮落又生
　　　北方松子寄天師希微真人
窮髪之北有山岡松花結子成千章蒼皮已䕶霜雪操
玉齒偏凝雨露香未論封公羡丁固更思辟榖學張良
殷勤好向仙巖種生意林林㸔緑秧
　　　弔李時傑
忠殁誰稱叔又賢屬官隨母入幽燕将門氣槩終無忝
詩筆英華早已傳廣不封矦知有分賀悲短命却同年
寡妻幼子哀哀哭地逺天寒最可憐
　　　西山晉柏
當日旌陽種此株千年霜雪不曽枯葉驚蛟泣秋江雨
榦作龍拏夜目珠定有丹培資地脉許容藤附入山圗
不知諸葛祠前樹得似仙壇一様無
　　　石竹花次留忠齋状元
瘦小琅玕聚碧叢雕紅鏤白靚芳容詞人彩筆摛文錦
玉女羅衣唾繡茸鳯擬結巢非所托蜂因採蜜巧相逢
一枝欲寄仙娥去雲隔蓬萊水萬重
　　　同張學士賦蓮房
霞衣零落㸃煙波香結驪珠聚碧窠齊露玉纎含翠袖
圓同佛頂湧青螺柄持絡繹絲綸出心展勾萌造化多
今夕扁舟湖上興醉來同和採蓮歌
　　　同張子友尚書賦芭蕉
榮瘁根苖換嵗年緑雲光照玉闌前雙開掌扇平遮日
一卷新書直奏天自可題詩供醉筆不堪聽雨攪愁眠
若教種滿人間世得鹿紛紛到夢邊
　　　孤鴈寄王眉叟
澹澹長空㡬陣横西風吹斷獨飛鳴可憐落落失朋侣
似我行行憶弟兄影度墨河秋月冷聲沉紫塞暮雲平
江湖自有重逢處努力圗南不用驚
　　　弔馬骨
逐電追風意氣休尚留枯骨委荒丘龍姿寂寞歸圗畫
雪片糢糊慘髑髏露濕寒沙殘月曉風搖衰草白雲秋
千金不遇涓人買空有啼鴉弔汝愁
　　五言絶句
　　　聞鷄
度闗人己逺倚劒夜初分我亦待清曙前村多白雲
　　七言絶句
　　　駕行道中見老農
老農村裏别無營飽飯惟知樂太平天子駕來應下顧
低頭鞭犢自春耕
　　　同汪總帥賦秦王馬跑泉
勞苦逺行飢渴煎霜蹄輕跑湧寒泉如今又照驊騮影
不似當初出戰年
　　　呼鷹臺
當日呼鷹意氣雄髙臺揮羽立秋風自從一飽飛揚去
空有鴉啼夕照紅
　　　題明皇遊月宫圗為賽音平章賦
内亂俱平外攘生著心㸔到月華明若能慣歩蟾宫路
何必龍輿望蜀行
　　　昭君出塞圗為姚承㫖賦
低撥琵琶怨思長不禁塵染漢衣裳君王豈是無竒䇿
閒却将軍用女郎
　　　渭水
萬古清流繞郡廻㡬朝宫殿化飛灰釣璜人去秋波冷
嵗嵗西風鴈影來
　　　過交河作
黄昏飲馬伴交河吟著唐人出塞歌後四百年來到此
夕陽衰草意如何
北去李陵經㡬秋築臺憔悴望鄉愁可憐隴右天窮處
不見交河只淚流
　　　次張斯道學士韻
不是金華眠石化成羣逺出黒山隂蘇郎一去無人管
散入寒煙野草深
　　　和林城北唐闕特勒墳
特勒魂飛已寂然閒華落盡草芊芊大唐碑碣秋風裏
猶是開元二十年
　
　
　
　
　
　
　
　
　
　
　
　
　
　
　
　秋巖詩集卷下
