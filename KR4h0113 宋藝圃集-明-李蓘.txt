#+TITLE: 宋藝圃集-明-李蓘
#+DATE: 2016-06-11 12:26:10
#+SOURCE: github.com/kanripo/KR4h0113 master 26897d0c                
欽定四庫全書　　　　　集部八
　宋藝圃集　　　　　　　總集類
　　提要
　　　　(臣/)等謹案宋藝圃集二十二卷明李蓘編蓘字
　　　　子田内鄉人嘉靖癸丑進士官至貴州提學
　　　　副使是集選錄宋人之詩成於隆慶丁邜所
　　　　列詩人凢二百三十有六人而核其名氏二
　　　　百三十有七人盖編目時誤數一人末卷附
　　　　釋衲三十三人宮閨六人靈怪三人妓流五
　　　　人不知名四人通上當為二百八十八人而
　　　　註共二百八十四人則除不知姓名四人不
　　　　數也書中編次後先最為顛倒如以蘇軾蘇
　　　　轍列張詠余靖范仲淹司馬光前陳與義呂
　　　　本中曽㡬列蔡襄歐陽修黄庭堅陳師道前
　　　　秦觀列趙抃蘇頌前楊萬里列楊蟠米芾王
　　　　令庚前葉采嚴粲列蔡京章惇前林景熈謝
　　　　翺列陸游前者指不勝屈其最誕者莫若以
　　　　徽宗皇帝與邢居實張栻劉子翬合為一卷
　　　　夫漢書藝文志以文帝列劉敬賈山之間武
　　　　帝列蔡甲倪寛之間玉䑓新詠以梁武帝及
　　　　太子諸王列吳均等九人之後蕭子顯等二
　　　　十一人之前以時代相次猶為有説至邢實
　　　　為邢恕之子年十八早夭在徽宗以前劉子
　　　　翬為劉韐之子張栻為張浚之子皆南宋髙
　　　　孝時人在徽宗以後乃君臣襍列尤屬不倫
　　　　殆由選錄時隨手襍抄未遑銓次他若江為
　　　　孟賔于之属則上渉南唐馬定國史肅之属
　　　　則旁及金朝衡以斷限亦属未宜特其殫十
　　　　三年之功蒐采成編網羅頗富宋人之本無
　　　　専集行世與雖有專集而已佚者徃徃頼此
　　　　編以傳過而存之亦不棄菅蒯之意也乾隆
　　　　四十四年四月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
宋藝圃集原序
余往請告林居嘗與弟子餘選宋諸家詩后(闕/)　　披
繙旋多參附今既十三年所矣隆慶改元量移池陽山
城雨暇更加刪定名曰宋藝圃集為之叙叙曰世恒言
宋無詩談何易哉蓋嘗遡風望氣約略其世槩有三變
焉顧論者未之逮也夫建隆乾徳之間國祚初開淳龎
再合一時作者尚祖五李五季固唐餘也故林逋潘閬
胡宿王珪兩宋九僧之徒皆摛藻熒熒以清嬴相貴而
楊大年錢思公劉筠軰又死擬西崑(闕/)　尺度總之遺
矩雖存而雄思尚欝矣天聖明道而下則大變焉蓋於
時世際熈昌人文迅發人主之求日殷聚奎之兆斯應
故歐蘇曽王之流黄陳梅張之侣皆以曠絶不世之才
厲卓犖俊㧞之志博綜墳典旁測幽㣲海内顒顒咸所
傾仰啓西江宗派之名創絀唐進杜之説竭思憒神日
厯窮險當其興情所寄則徵事有不必解意趣所極則
古賢所不必法辟之舊家公子恢張其先人堂構至于
甲第飛雲雕鏤彩繪遠而望之絢爛奪目負其意氣遽
大掩前人矣光寧以還國歩浸衰文情隨易學士大夫
逓祖清逸無稱雄槩故陸游之流便嚴羽之婉腴紫陽
之冲容謝翺之詭誕其他若四靈戴式之文天祥林徳
暘軰咸遵正軌足引同方然究而言之凌遲之形見矣
斯國事之將季乎夫詩者人之聲也樂之章也發於情
不溺於情範於禮不着於禮者也宋人惟理是求而神
髓索焉其遺議於後也奚怪哉故滄浪之譏評紫陽之
論説皆所謂致喻于眉睫者也考其大都不俱可覩哉
自世俗宗唐擯宋羣然向風而凡家有宋詩悉束髙閣
間有單帙小選僅拈一二而未闡厥美終屬闕如忘其
謭蕪聊為編次得詩若干首以見一代之文獻而為稽
古之一助也順陽李蔉序
欽定四庫全書
　宋藝圃集巻一
　　　　　　　　　　　　　明　李蔉　編
　廖融三首
　　贈天台逸人
移檜託禪子攜家上赤城拂琴天籟寂敧枕海濤生雪
白寒峯晚鳥歌春谷晴又聞求桂楫載月十洲行
　　夢仙謡
琪木扶踈繫辟邪麻姑夜宴紫皇家銀河旌節揺波影
珠閣笙簫吸月華翠鳳引遊三島路赤龍齊别五雲車
星稀猶倚虹橋立擬就張騫搭漢槎
　　退宫妓
神仙風格本難儔曾侍前皇翠輦遊紅躑躅繁金殿暖
碧芙蓉笑水宫秋寳車鈿剝隂塵覆錦帳香銷畫燭幽
一旦色衰歸故里月明猶夢按梁州
　徐鉉二首
　　吳王挽詞(二首/)
倐忽千齡盡㝠茫萬事空青松洛陽陌荒草建康宫道
徳遺文在興衰自古同受恩無補報反袂泣途窮
　　二
土徳承餘烈江南廣舊恩一朝人事變千古信書存哀
挽周原道銘旌鄭國門此生雖未死寂寞巳消魂
　郭震五首(陳氏曰洪邁編唐絶句萬首可謂博矣而/多有本朝詩在其中如李九齡郭震滕白)
　　(王嵒王初/之屬也)
　　螢
秋風凛凛月依依飛過髙梧影裏時處暗若教同衆類
世間爭得有人知
　　漁者
江栁㺯風顰翠黛山花着雨濕臙脂却收短棹拈長笛
一葉舟中仰面吹
　　老卒
老來弓劍喜離身説著沙場更愴神任使將軍全得勝
歸時湏少去時人
　　惜花
艶拂衣襟蘂拂杯遶枝閒共蝶徘徊春風滿目還惆悵
半欲離披半未開
　　蓮花
臉膩香薰似有情世間何物比輕盈湘妃雨後來池㸔
碧玉盤中弄水晶
　滕白二首
　　題汶川村居
種茶巖接紅霞塢灌稻泉生白石根皤腹老翁眉似雪
海棠花下戯兒孫
　　燕
短羽新來别海陽真珠髙捲語雕梁佳人未必全聽爾
正把金針繡鳳凰
　王初八首
　　立春後作
東君珂珮響珊珊青馭多時下九關方信玉霄千萬里
春風猶未到人間
　　春日詠梅花(二首/)
靚籹纔罷粉㾗新迢遞風囘散玉塵若遣有情應悵望
已兼殘雪又兼春
　　二
青帝來時值逺芳殘花殘雪尚交光隔年擬待春消息
得見春風巳㫁腸
　　七夕
榆葉飄零碧漢流玉蟾珠露兩清秋仙家若有單棲恨
莫向銀臺半夜遊
　　送陳校勘入宿
日落風回巻碧霓方蓬一夜拆龍泥銀臺級級連清漢
桂子香濃月杵低
　　即夕
風幌涼生白袷衣星榆纔亂絳河低月明休近相思樹
恐有韓馮一處栖
　　雪霽
星榆葉葉晝離披雲粉千重凝不飛崑玉樓臺珠樹密
夜來誰向月中歸
　　舟次汴堤
曲岸蘭叢鴈飛起野客維舟碧烟裏竿頭五兩轉天風
白日楊花滿流水
　杜常一首
　　華清宫(釋圓至曰按孫公談圖及西清詩話杜常/與方澤皆宋人盖新舊唐書及唐諸家小)
　　　(説並無杜/常姓名也)
行盡江南數十程曉風殘月入華清朝元閣上西風急
都入長楊作雨聲
　方澤一首
　　武昌阻風
江上春風阻客舟無窮歸思滿東流與君盡日閒臨水
貪㸔飛花忘却愁
　畢田三首
　　水簾洞
洞門千尺掛飛流玉碎珠聫冷噴秋今古不知誰捲得
緑蘿為帶月為鈎
　　凝碧(在南岳石橋上/)
四面山屏疊萬重古嵐濃翠鎻寒空清秋獨倚危䦨立
身在琉璃世界中
　　大哀州
玉輦南廵去不還翠娥望斷楚雲間波寒剰寫哀絃怨
露冷偏滋泪篠斑一水盈盈傷逺目九峯􁭜􁭜慘愁顔
荒洲千古凄凉地半掩空祠向暮山
　沈彬三首
　　夢仙謡
玉殿大開從客入金桃爛熟沒人偷鳳驚寳扇頻翻翅
龍懼金鞭不轉頭
　　憶仙謡
白榆風占九天秋王母朝回宴玉樓日月漸長雙鳳睡
桑田欲變六鰲愁雲翻簫管相随去星觸旌幢各自流
詩酒近來狂不得騎龍却憶上清遊
　　贈劉象
曾應大中天子舉四朝風月鬢蕭踈不隨世祖重攜劍
知為文皇再讀書十載戰塵消舊業滿城風雨壞貧居
一枝何事於君惜仙桂年年幸有餘
　嚴惲一首
　　春光
春光冉冉歸何處更向花前把酒盃盡日問花花不語
為誰零落為誰開
　元絳一首
　　懷荆南舊遊
去年曽醉海棠叢聞説新枝發舊紅昨夜夢囘花下飲
不知身在玉堂中
　孟賔于一首
　　獻主司
那堪雨後更聞蟬溪隔重湖路七千憶昔故園楊栁岸
全家送上渡頭船
　王嵒四首
　　題嚴君觀
寒雲古木罩星臺凡骨仙蹤信可哀二十年前曽到此
一千年内未歸來
　　山中有所思
零零夜雨漬愁根觸物傷離好斷魂莫怪杜䳌飛去盡
紫薇花裏有啼猨
　　貧女
難把菱花照素顔試臨春水挿花看木蘭船上遊春子
笑指荆釵下逺灘
　　囘舊山
庾家樓上謝家池處處風煙少舊知明日落花誰共醉
野溪猿鳥恨歸遲
　江為三首
　　秋日述懷
迢迢江漢路秋色又堪驚半夜聞鴻雁多年别弟兄髙
風雲影斷㣲雨菊花明欲寄東歸信徘徊無限情
　　江行
越信隔年稀孤舟㡬夢歸月寒花露重江晚水烟㣲岸
直帆相望沙空鳥竝飛何時洞庭上春雨滿蓑衣
　　塞下
萬里黄雲凍不飛磧烟烽火夜深㣲蕃兒移帳寒笳絶
雪路時聞探馬歸
　林逋二十六首
　　湖樓晚望
湖水混空碧憑䦨凝睇勞夕寒山翠重秋浄鳥行髙遠
意極千里浮生輕一毫叢林數未遍杳靄隔漁舠
　　上湖閒泛艤舟石函因過下湖小墅
平臯望不極雲樹遠依依及向扁舟泊還尋下瀬歸青
山連石埭春水入柴扉多謝提壺鳥留人到落暉
　　湖山小隠
園井夾蕭森紅芳墮翠隂晝岩松䑕靜春塹竹鷄深嵗
課非無秫家藏獨有琴顔原遺事在千古壯閒心
　　小隠
門徑獨蕭然山林屋舍邊水風清晚釣花日重春眠苒
苒苔衣滑磷磷石子圎人寰諸洞府應合署閒仙
　　中峯
中峯一徑分盤折上幽雲夕照前村見秋濤隔嶺聞長
松含古翠衰藥動㣲薫自愛蘇門嘯懷賢思不羣
　　園廬秋夕
蘭社裛衰香開扉趣自長寒煙宿墟落清月上林塘意
想殊為適形骸固可忘援琴有餘興聊復寄吟觴
　　翠㣲亭
亭在江干寺清涼更翠㣲秋階響松子雨壁上苔衣絕
境長難得浮生不擬歸旅懷何計是西崦又斜暉
　　和梅聖俞雪中同虛白上人來訪
湖上玩佳雪相將惟道林早煙村意遠春漲岸㾗深地
僻過三徑人閒試五禽歸橈有餘興寧復比山隂
　　送皎師歸越
林間久離索忽忽望西陵静戸初聞扣歸舟又説登野
烟含樹色春浪疊沙稜幸謝雲門路同尋苦未能
　　寄錢紫㣲
晞髮起初晨中丘謝病身空持白雲意遥贈紫㣲人畫
轂坊門遠蒼苔掖署春元和舊文體當許繼清塵
　　寄臨川司理趙時校書
遠宦風波隔歸期嵗月頻天形孤島晚烟色大江春驛
路向江郭船檣留估人髙臺望不極空使鬢華新
　　池上春日
一池春水緑於苔水上花枝竹間開芳草得時依舊長
文禽無事等閒來年顏近老空多感風雅含情苦不才
獨有浴沂遺想在使人終日此徘徊
　　春隂
似雨非晴意思深宿酲牽引臥春隂苦憐燕子寒相並
生怕梨花晚不禁薄薄簾幃欺欲透遥遥歌管壓來沉
北園南陌狂無數只有芳菲㑹此心
　　寄宣城宗言姪
春水涵波緑𣺌瀰江南芳草又離離謝家元住青山郭
郄氏近攀丹桂枝衣下香囊非爾好牀頭詩巻愧吾癡
中林獨處仍多病早晚能來慰所思
　　春日齋中
空堦重疊上垣衣白晝初長社燕歸落盡海棠人臥病
東風時復動柴扉
　　易從師山亭
林表秋山白鳥飛此中幽致世還稀西村渡口人烟晚
坐見漁舟兩兩歸
　　秋江寫望
蒼茫沙觜鷺鷥眠片水無㾗浸碧天最愛蘆花經雨後
一篷烟火飯魚船
　　送陳日章秀才
聞却清尊掩縹囊病來無故亦凄凉江南春日舊行路
因送歸人更斷腸
　　送式遵師謁金陵王相國
天竺孱顔暫掩扉講香浮穗上行衣白猿聲裏生公石
莫遣移文怨晚歸
　　送善中師歸四明
四明山水别多時老病心閒事事違夢想西湖古蘭若
又和秋色送僧歸
　　送人之蒼梧
側身南望但依依片席乘風去似飛莫謂蒼梧在天末
帝鄉看逐白雲歸
　　自作夀堂因作一絕誌之
湖外青山對結廬墳前脩竹亦蕭踈茂陵他日求遺稿
猶喜曽無封禪書
　　樵者
雲際依依認舊林斷崖荒磴路難尋西山望見朝來雨
南澗歸時渡處深
　　詠退筆
神功雖缺力終存架琢珊瑚欠策勲日暮閒窗何所似
㶚陵憔悴故將軍
　　湖山小隠
衡門鄰晚塢環堵背寒岡片月通蘿徑幽雲在石牀客
遊抛鄠杜漁事擬滄浪管樂非吾尚昻頭肯自方
　陳搏四首
　　題石水澗
銀河灑落翠光冷一派囘環湛晚暉㡬恨却為頑石礙
琉璃滑處玉花飛
　　冬日晚望
山鬼煖或呼溪魚寒不跳晚景愈堪觀危峯露殘照
　　華山
半夜天香入巖谷西風吹落嶺頭蓮空愛掌㾗侵碧漢
無人曽嘆巨靈仙
　　與毛女遊
藥苖不滿笥又更上危巔囘指歸去路相將入翠烟
　魏野二首
　　上王相公
聖朝宰相年年出公在中書十二秋西祀東封俱巳了
好來相伴赤松遊
　　尋隠者不遇
尋真誤入蓬萊島香風不動松花老採芝何處未歸來
白雲滿地無人掃
　潘閬四首
　　夏日宿西禪
此地絶炎蒸深疑到不能夜凉如有雨院静若無僧枕
潤連雲石牎明照佛燈浮生多骨賤時日恐難勝
　　歳暮自桐廬歸錢塘晚泊漁浦
久客見華髪孤棹桐廬歸新月無朗照落日有餘暉漁
浦風水急龍山烟火㣲時驚沙上雁一一背南飛
　　秋上題琅琊山寺
巖下多幽景且無塵事喧鐘聲晴徹郭山色曉當門深
洞波泉脉懸崖露樹根更期來此宿絕頂聽寒猿
　　渭上秋夕閒望
秋夕滿秦川登臨渭水邉殘陽初過雨何樹不鳴蟬極
浦㴠秋月孤帆沒遠烟漁人空老盡誰似太公賢
　胡宿二十四首
　　天街曉望
長樂纔聞一叩鐘百官初謁未央宫金波穆穆沙堤月
玉樹琤琤上苑風香重椒蘭横結霧氣寒龍虎遠浮空
嗟予索米無人問行避霜臺御史騘
　　函谷闗
天開函谷壯闗中萬古驚塵向此空望氣竟能知老子
棄襦何不識終童謾持白馬先生論未抵鳴雞下客功
符命巳歸如掌地一丸曾誤隗王東
　　長卿
買賦金錢出後宫長卿文彩冠諸公梁園未至時名大
蜀道前驅使節雄巳托焦桐傳宻意更因殘札寄遺忠
如何一諷神仙事却得飄雲起賦中
　　洞靈觀結凉
秋波不動簟紋融松月愔愔透綺籠霜重井梧飜瘦碧
雨回堦藥墮嫣紅彩鴛静占銀塘水乳燕凉飛玉宇風
秫酒易銷殘夢斷却疑身在廣寒宫
　　芙蓉湖泛舟
小湖香豔戰芙蓉碧葉田田擁釣篷嵐氣欲飛山隔岸
秋波不定水揺空翩翻雪鳥爭投浦潑剌霜鱗對擲風
正是滄浪濯纓日一竿多謝紫溪翁
　　次韻朱沈春雨之什
蒼野迷雲黯不歸遠風吹雨入巖扉石牀潤極琴絲緩
水閣寒多酒力㣲夕夢將成還滴滴春心欲斷正(正一/作更)
霏霏憂花惜月長如此爭得東陽病骨肥
　　夜歸華山因寄幕府蘇廣文
山村寥落野人稀竹裏衡門掩翠㣲溪渡夜隨明月入
亭臯春伴白雲飛嵇康懶慢仍躭酒范蠡逋逃久拂衣
汀畔數鷗閒不起只應知我巳忘機
　　淮南王
貪鑄金錢盜寫符何曾七國戒前車長生不待爐中藥
鴻寳誰收篋内書碧井牀空天影在小山人去桂叢踈
雲中鷄犬無消息麥秀漸漸徧故墟
　　南城
昨夜輕隂結夕霏城南十里有香泥初聞山鳥驚新弄
遥見林花識舊蹊蕩漿遠從芳草渡墊巾還傍緑楊堤
羅敷正苦桑蠶事惆悵南來五馬蹄
　　趙宗道歸輦下
沿牒相逢楚水湄竹林文酒此攀嵇半氊未暖還傷别
一臂初交又觧攜江浦嘔啞風送㯭河橋勃窣栁垂堤
明年四月秦關道洗眼楊州㸔馬蹄(窣醉官切司馬相/如賦云媻嬌勃窣)
(上金堤注匍/匐上下貌)
　　冲虛觀
五粒青松護翠苔石門岑寂斷纎埃水浮花片知仙路
風逓鸞聲認嘯臺桐井曉寒千乳歛茗園春嫩一旗開
馳烟未勒山亭字可是英靈許再來
　　感舊
千里青雲未致身馬蹄空踏㡬年塵曾迷玉洞花光老
欲過金城栁眼新粉壁巳沉題鳳字酒罏猶記姓黄人
塢中横笛偏多感一涕䦨干白角巾
　　塞上
漢家神箭定天山烟火相望(望平/聲)萬里閒契(契作/頡)利請
盟金匕酒將軍歸臥玉門闗雲沉嶺上妖氛斷雪照回
中探騎閒五餌已行王道勝絕無刁斗至闐顔
　　殘花
雨壓殘紅一夜凋曉來簾外正飄揺數枝翠葉空相對
萬片香魂不可招長樂夢回春寂寂武陵人去水迢迢
愁將玉笛傳遺恨苦被芳風透綺寮
　　侯家
洞戸春遲漏箭長短轅初返洛陽傍綵雲按曲青岑醴
沉水薰衣白壁堂前檻蘭苕依玉樹後園桐葉護銀牀
宴殘紅燭長庚爛還促朝珂謁未央
　　淮南發運趙邢州被詔歸闕
天臺封詔紫泥馨馬首前瞻北斗城人在函闗先望氣
帝於京兆最知名一區東第趨晨近數刻西廂接晝榮
正是兩京裁化日百金雙璧拜虞卿
　　津亭
津亭欲闋戒棠舟五兩風來不暫留西北浮雲連魏闕
東南初日滿秦樓層城𣺌渺人傷别芳草萋萋客倦遊
平樂舊歡收不得更憑飛夢到瀛洲
　　古别
長道何年祖軷休風㠶不斷岳陽樓佳人挾瑟漳河曉
壯士悲歌易水秋九帳清油徒自貴百壺芳醑豈消憂
至今長樂坡前水不啻秦人怨隴頭
　　送林學士知明州
緑綈膺檢出神州又拜東吳最上遊腰下漢符分半虎
手中庖刄欠全牛玳筵進酒吳歈曲碧沼觀魚越鄂舟
政是金華隆舊業羣仙相望在瀛洲
　　雪
屏翳驅雲結夜隂素花飄墜惡氛沉色欺曹國麻衣淺
寒入荆王翠被深天上明河銀作水海中仙樹玉為林
日髙獨擁鸘裘臥誰乞長安取酒金
　　憶薦福寺牡丹
十日春風隔翠岑秪應繁朶自成隂樽前可要人頽玉
樹底遥知地側金花界三千春渺𣺌銅槃十二夜沉沉
雕槃分篸何由得空作西州擁鼻吟
　　寄昭潭王中立
髙絃一弄武陵深六幕天空萬里心吳苑歌驪成久别
楚峯回鴈好歸音十千美酒花期隔三百枯碁奕思沉
莫上孤城頻送目浮雲西北是家林
　　早夏
井轄投多思不禁密垂珠箔晝沉沉睡驚燕語頻移枕
病起蛛絲半在琴雨徑亂花埋宿艶月軒修竹轉凉隂
一春酒費知多少探盡囊中换賦金
　　次韻徐爽見寄
五兩青絲帝渥深平時何敢嘆英沉侏儒自是長三尺
澼絖都來直數金寂寞死灰人喪偶婆娑生意樹交隂
年來想見瓊枝色夕夢蘧蘧到竹林(澼音辟漂也/絖音縯絮也)
　楊億四首
　　書懷寄劉五二首
風波名路壯心殘三徑荒凉未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清樽嵗晏醉酡顔
世事悠悠未遽央虛名真意兩相忘休誇失馬曽歸塞
未省牽牛觧服箱四客髙風驚楚漢五君新詠棄山王
秋來安有漁樵夢多在箕峯潁水傍
　　南朝
五鼓端門漏滴稀夜籖聲斷翠華飛繁星曉埭聞鷄度
細雨春場射雉歸歩試金蓮波濺襪歌翻玉樹涕沾衣
龍盤王氣終三百猶得澄瀾對敞扉
　　受詔修書述懷感事三十韻
太極垂裳日中原偃草初樓船秋發詠衡石夜程書好
問虛前席徵賢走傳車蓬萊侔漢制煨燼訪秦餘紬繹
資金匱規模出玉除紛綸開四部秘邃接千廬日賜雙
鷄膳親廻六尺輿華芝下閶闔白羽擁儲胥望氣成龍
虎披文辨魯魚清光無咫尺𤣥覽亦躊躇羣彦揮鉛筆
㣲生濫石渠嵇康真懶慢謝客本空踈講學情田埆談
經腹笥虛月評依許邵文體慕相如雄飲歡娱合清言
鄙吝祛彌旬容出沐終日喜羣居撫巳慙鳴玉歸田憶
荷鋤池籠飬魚鳥章服畏猿狙圜府愁尸禄天閽愧弊
裾虛名同鄭璞散質類莊樗國士誰知我鄰家或侮予
放懷齊指馬屏息度羲舒寡婦宜憂緯三公亦灌蔬危
心惟觳觫直道忍蘧蒢徃聖容巢許先儒美寗蘧晨趨
歡勞止夕愓念歸歟秦痔踈杯酒顔瓢頼斗儲如諧曲
肱臥猶可直鈎漁矯矯龜御印翩翩隼畫旟一麾終遂
志阮籍去騎驢
　錢惟演三首
　　公子(二首/)
蓮勺交衢接荻園來時十里一開筵歌翻南國桃根曲
馬過章臺杏葉韉别殿對廻雙綬貴後門歸夜九枝然
閒隨翠幰敧烏㡌紫陌三條入栁煙
　　二
結綺臨春暎夕霏景陽鐘動曙星稀潘妃寳釧光如晝
江令花牋落似飛舴艋臨波朱火度觚稜拂漢紫煙㣲
自從飲馬秦淮水蜀栁無因對殿幃
　　漢武
一曲横汾鼓吹廻侍臣髙㑹栢梁臺金芝煜煜凌晨見
黄雀軒翔白晝來立候東溟邀鶴駕窮兵西極待龍媒
甘泉祭罷神光滅更遣人間識玉杯
　王珪三十九首
　　依韻恭和聖製龍圖天章閣觀三聖御書
半夜傳君召西清閲帝文筆回丹穴鳳歌起沛中雲御
幄金蝌轉仙墀羽仗分君王自天縱况復睿心勤
　　依韻和王原寂内翰有懷
暮鑰嚴温省宵鈴静浴堂銀花無奈冷瑶草又還芳夢
久聞仙笛班清犯曉霜帝閽何所叩一炷祝堯香
　　次韻和元厚之平羗
詔收新土鳳林東四百餘年䧟犬戎葱嶺自横秦塞上
金城還落漢圖中輕裘坐嘆無遺策觧髪來庭有舊風
零雨未濛音巳㨗不勞歸旅詠周公
　　聞仲諤脂米川大㨗
神兵十萬忽乗秋西磧妖氛一夕收匹馬不嘶榆塞外
長城自起玉闗頭君王别繪凌烟閣將帥今輕定遠侯
莫道無人能報國紅旗行去取凉州
　　依韻和吳相公從駕至開寳寺慶夀崇因閣
崇因開寳構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花滿御衣塔疑
從地湧棟擬入雲飛上行乗今果羣超悞昨非慧珠常
自照法雨徧成霏但起真如念梯梁即可㡬
　　恭和御製上元觀燈
雪消華月滿髙臺萬燭當樓寳扇開雙鳳雲中扶輦下
六鰲海上駕山來鎬宫春酒霑周燕汾水秋風陋漢材
一曲昇平人共樂君王又進紫霞杯
　　和金陵懷古
懷鄉訪古事悠悠獨上江城滿目秋一鳥帶烟來别渚
數㠶和雨下歸舟蕭蕭暮吹驚紅葉慘慘寒雲壓舊樓
故國凄凉誰與問人心無復更風流
　　宫詞(三十二首/)
燕去燕來閒白晝花開花落送黄昏年年好景春風妬
夢裏鉛華濕淚㾗
元夕星燈照路臺六宫歌吹出雲來夜深翠輦歸金殿
十里廻廊錦帳開
黄昏鏁院聽宣除翰長平明趂起居撰就白麻先進草
金泥降出内中書
夜寒金屋篆煙飛燈燭分明在紫㣲漏永禁宫三十六
宴回爭踏月輪歸
曉吹翩翩動翠旗爐烟千疊瑞雲飛何人奏對偏移刻
御史天香隔繡衣
内庭秋燕玉池東香散荷花水殿風阿監採菱牽錦䌫
月明猶在畫船中
鏁聲金掣閣門環簾捲真珠十二間别殿春風呼萬嵗
中丞新押散朝班
三月金明栁絮飛岸花堤草弄春時樓船百戱催宣賜
玉輦今年不上池
鬭草深宮玉檻前書蒲如箭荇如錢不知紅藥䦨干曲
日暮何人落翠鈿
太液波清水殿涼畫船驚起宿鴛鴦翠眉不及池邉栁
取次飛花入建章
金鋋畫角警場開天子南郊玉輅來十里青城遥北望
綵雲宫殿月樓臺
麗日祥煙鏁禁林櫻桃初熟杏成隂年年翠輦來遊幸
花落春階一寸深
萱草成窠杏子青夜聞禁漏曉聞鶯吹回一覺昭陽夢
帳外春風太薄情
一片桃花一片春夜來風雨落紛紛多情更逐東流水
還作髙唐夢裏人
侍輦歸來歩玉階試穿金縷鳳頭鞋堦前摘得宜男草
笑挿黄金十二釵
内苑宮人學打毬青絲飛控紫驊騮朝朝結束防宣喚
一様真珠落轡頭
中宫賜雪玉成峯滴露堆寒冷照空三十六窗明月夜
姮娥渾在水晶宫
琵琶先抹六么頭小管丁寧側調愁半夜美人雙起唱
一聲聲出鳳凰樓
十三初學擘箜篌弟子名中被㸃頭昨日教坊新進入
並房宫女與梳頭
因喫櫻桃放得歸三年着破舊羅衣内中侍從來還去
結得金花上貴妃
小小宫娥到内園未梳雲鬢臉如蓮自從配與夫人後
不使尋花亂入船
摴蒲冷淡學投壺箭倚腰身約畫圖盡對君王稱妙手
一人來謝一人輸
曉來隨駕上城遊行到東西百尺樓回望烟中花栁色
緑隂紅艶滿池頭
朱雀門開花未開毬場空闊浸塵埃預排白兎兼蒼狗
等候君王按鶻來
朝朝臘日官家出隨駕先湏㸃内人囘鶻衣装囘鶻馬
就中偏稱小腰身
苑中排比宴秋宵絃管掙摐各自調日晚閉門傳聖㫖
明朝盡放紫宸朝
池邉小様釣魚船入玩偏宜向晚天掛得綵㠶教便放
急風吹過水門邉
㑹仙觀内玉清壇新㸃宫人作女冠毎度駕來羞不出
羽衣初着怕人看
小院珠簾着地垂院中排比不相知羨他鸚鵡能言語
窗裏偷教鸜鵒兒
寒食清明小殿傍綵樓雙夾闘鷄場内人對御分明看
先賭紅羅十擔牀
棃園子弟簇池頭小樂擕來候宴遊旋炙紅笙先按拍
海棠花下合梁州
御溝春水碧於天宫女尋花入内園汗濕紅粧行漸困
岸頭相喚洗花鈿
　王琪一首
　　吳中曉寒曲
大澤穹天莾同色碧瓦閶門曉花白石岩左右斷行人
洞庭一夜氷千尺曽持漢節單于壘北風如刀割人耳
却憐凍足幸雙摧一生不向雪中履憑誰贈我紫綺裘
中吳風土清且柔令嚴氣正天地肅長歌白苧臨寒流
玉蘭酒熟金醅溢大白連雲尚殊克(殊克一/作難敵)書窗半掩
晝始開㡬日紅梅斷消息
　李沆一首
　　題六合㙮
經從㙮下㡬春秋每恨無因到上頭今日始知髙處險
不如歸去臥林丘
　曹汝弼四首
　　懷寄披雲峯誠上人
院髙窮木盛野極静無言險路通岩頂香泉出石根㣲
風飄磬韻幽鳥啄苔㾗常記相留夜秋堂共聽猿
　　再寄
江城從别後聞説在松間度日長扄戸終年不下山静
為詩所役閒免事相闗應喜雲邉客㝠搜鬢未斑
　　贈披峯岳長老
禪外掩松扃閒眠度嵗隂雨侵香篆濕苔長屐㾗深水
在銅缾冷雲歸玉磬沉前山有靈藥時策杖藜尋
　　贈僧
一從叨命服乗興入天台院接石橋住門臨瀑布開松
間應獨坐雪裏更誰來時復擕藜杖看雲上古臺
　劉筠一首
　　寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見鷄犬可能渾忘姓劉人
　章冠之一首
　　寄荆南故人
餘生自拚一虛舟未觧尋詩慰客愁梅欲飄零猶醖藉
栁纔依約巳風流闗心弟妹無黄犬入夢江湖有白鷗
别後故人相念否東風應倚仲宣樓
　冦凖十一首
　　冬夜旅思
年少嗟羇旅煙霄進未能江樓千里月雪屋一龕燈逺
信憑邉鴈孤吟寄岳僧爐灰愁擁坐硯水半成氷
　　南浦
春風入垂楊烟波漲南浦落日動離魂江花泣㣲雨
　　水村即事
虛齋臨遠水吟釣度朝晡葦岸秋聲合莎庭鶴影孤片
雲藏疊巘四野起寒蕪獨歩時凝望離人隔五湖
　　春日登樓懷歸
髙樓聊引望杳杳一川平野水無人渡孤舟盡日横荒
村生斷靄古寺語流鶯舊業遥清渭沉思忽自驚
　　山寺
寺在猿啼外門開古澗涯山深㣲有徑樹老半無枝望
遠雲長暝談空日易移恐朝金馬去還失白蓮期
　　夜泊江上
嵗暮峽中寺維舟古樹根羣峯初落日后夜獨聞猿流
水自無盡客愁那可論平明離楚岸迢逓指吳門
　　楚江夜懷
西風生逺水蕭䬃度吟臺明月夜還滿故人秋未來寒
蛩啼暗壁敗葉下蒼苔誰念空江水年年首重回
　　江南春
杳杳煙波隔千里白蘋香散東風起日落汀洲一望時
愁情不斷如流水
　　春晝偶書
白晝偶成芳草夢起來幽興有誰知風簾不動黄鸝語
坐看庭花日影移
　　書河上亭壁
暮天寥落凍雲垂一望幽亭欲下遲臨水數村誰盡得
淺山寒雪未消時
　王操三首
　　村家
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
　　喜故人至
地僻無賔侣柴門晝始開谿山寒葉落江國故人來話
舊驚霜鬢論詩帶酒杯相留喜同宿不寐曙光廻
　　送人南歸
相送當揺落孤舟泛渺瀰去㠶看巳遠臨水立多時别
浦寒鴻下空山夜鶴移它年重㑹面吟鬢共成絲
　
　
　
　
　宋藝圃集巻一
欽定四庫全書
　宋藝圃集巻二
　　　　　　　　　　　　　明　李蔉　編
　宋郊二首
　　莊獻明肅太后挽詞應制
寳慈垂毋訓一紀御璿除地有占沙舊天仍補石餘軒
星淪夕緯翟輅去宸居異日金縢啓方知復辟書
　　閏十二月望日立春禁中作
閏厯先春破臘寒綵花金勝寵千官氷從太液池邉動
栁向靈和殿裏看瑞氣因風飄禁仗暖暉依日上仙盤
湏知聖運隨生殖萬國年年共此懽
　宋祁二十一首
　　僑居(二首/)
抱病苦憂幽都城困倦遊身抛秃翁板言入稗家流世
路風波惡天涯日月遒危心正無泊時底喻窮愁
　　二
公宇静寥寥居然俗意銷屐閒誰記齒帶適自忘腰畎
首秋殘穫城西日暮樵比來行樂熟隨意度溪橋
　　官下
東泊驂驔一駐車騩雲芣木澹扶踈風經禦冦仙遊外
野識禆諶草創餘頴谷寒煙仍井邑侯門殘日但丘墟
兩都大道過從盛不稱支離佩左魚
　　兄長莒公赴鎮道出西苑作詩有長楊獵罷寒熊
　　吼太液歌餘瑞鵠飛造語驚邁予輙擬作一篇
寳樓斜倚闕西天北轉樓隂壓素漣白雪久殘梁複道
黄頭空守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
　　和致政燕侍郎舟中寄宴尚書
異時仙閣對王休頓首辭榮動邃旒疏廣故寮供祖帳
鴟夷盡室付歸舟側堦生玉懷歡宴燕壁圖山代逺遊
新句漸髙塵累少紫芝巖曲要相求
　　移病還臺凡閲半嵗乃愈始到家園視園夫治畦
　　植花因成自嘆
臥治無功賜告回驟叨鳴履上中臺壺公天壤非真死
䝉叟軒裳是儻來經灌早蔬扶隴出失刋園蕊犯簷開
此身踈拙真丘壑不是當年王佐才
　　再遊海雲寺作
十里雲邉寺重驅千騎來天形敧野盡江勢讓山回園
柰濃成幄樓鐘近殷雷斜陽歸鞅促飛盖冐輕埃
　　為承㫖詩
粉署重來憶舊遊蟠桃開盡海山秋寧知不是神仙骨
上到鰲峰更上頭
　　臘後晚望
寒日繫難定鳴笳弄巳休凍崖初辨馬昏谷自量牛古
樹臨闗密黄河入塞流登髙能賦未風物古堯州
　　華山
仙館三峰下年華百嵗中夢休孤蝶徃蜕在一蟬空蕊
芨㣲言秘霄晨浩氣通丹遺䑛後鼎林遣御餘風市霧
沉荒白餐霞委暗紅蛾眉有歸約飛歩與誰同
　　答勸農李淵宗嘉州江行見寄
嘉月嘉州路軻峩接部船山回杜宇國江入夜郎天霽
引溪流望凉供水閣眠愧君舟楫急遂欲濟長川
　　中秋新霽壕水初滿自城東隅從舟回謝公命賦
霽舫談經後官池載酒行斜陽鳥外落新月樹端生演
漾思江浦夷猶繞郡城東轅有遺恨日日物華清
　　渡湘江
春過瀟湘渡真觀八景圖雲藏岳麓寺江入洞庭湖晴
日花爭發豐年酒易沽長沙千萬戸遊女似京都
　　真定述事
莫嫌屯壘是邉州試聽山河説上遊帳下文書三幕府
馬前鞾靺五諸侯王藩故社經涂國俠窟餘風觧報仇
四十年來民緩帶使君何事不輕裘
　　擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
　　懷古眺望
城闉聊屬眺千古恨悠悠夏享空臺毁韓亡故社留廟
祠旌潁鳳(黄丞相祠/並鳳凰里)溪水識巢由(潁水過/城下)春色依林動
晨煙傍戍浮庌騶閒自集田鶴呌相求町篠寅緣密川
葭霍靡柔櫟墟迷鄭鄙隗路隔軒游(春秋櫟邑莊周/載大隗山皆在)感
昔如吾輩曽經幾斛愁
　　城隅晚意
寥寥天意晚稍覺井閭閒水落呈全嶼雲生失半山牛
羊樵路暗燈火客舟還暝思輸鳧鵠歸飛沆漭間
　　長安道中悵然作(二首/)
三輔古風煙征驂悵未前山園蓬顆外宫室黍離邊樹
老經唐日碑殘刻漢年便須真隕涕不待雍門絃
　　二
興亡作今古事徃始堪悲宫破黄山在城空北斗移走
岡寒兎隠啼戍暮鴉飢㶚岸重回首惟餘王粲詩
　　夏日陪提刑彭學士登周襄王故城
聊隨漢使者一止周王城片雨北郊晦殘陽西嶺明野
禽呼自别香草問無名誰復黍離詠但興箕潁情
　　落花
墜素翻紅各自傷青樓烟雨忍相忘將飛更作廻風舞
巳落猶成半面粧滄海客歸珠迸淚章臺人去骨遺香
可憐無意傳雙蝶盡付芳心與蜜房
　晏殊二首
　　假中示判官張寺丞王校勘
元巳清明假未開小園幽徑獨徘徊春寒不定班班雨
宿醉難禁灧灧杯無可柰何花落去似曽相識燕歸來
遊梁賦客多風味莫惜青錢萬選才
　　寓意
油壁香車不再逢峽雲無迹任西東梨花院落溶溶月
栁絮池塘淡淡風㡬日寂寥傷酒後一畨蕭索禁烟中
魚書欲寄何由達水遠山長處處同
　陳襄四首
　　過罨畫溪
五雲深處問新亭月裏乗舟夜半行不見藤花相掩映
鄉人遥指畫溪名
　　和子瞻沿牒京口憶西湖出遊見寄
春風漠漠燕飛飛可惜春風與子違半嶺烟霞紅斾入
滿湖風月畫船歸緱笙一闋人何在遼鶴重來事巳非
猶憶去年題别處鳥啼花落客沾衣
　　金華山人
幽居倚翠巒塵事不相干天地醉來小琴棋靜裏歡雨
苔春徑緑風竹夜窗寒若問長生術金燈有寳丹
　　書嶽麓宫道房
借問今行處羣仙第㡬家暗簷鳴雪滴虛砌影梅花香
爇何年栢泉煎末社茶道人三四軰相對誦南華
　蔡中道一首
　　張公洞
天上騾踪竟不廻洞門深閉密封苔神光夜燭燒丹竈
淑氣晴薫講易臺瑶草春肥仙去遠紫芝雲暖鶴歸來
清游喜挾三茅客杖履凌空霧雨開
　王質一首
　　東流道中
山髙樹多日出遲食時霧露且雰霏馬蹄巳踏兩郵舍
人家漸開雙竹扉冬青匝地野蜂亂蕎麥滿園山雀飛
明朝大江載吾去萬里天風吹客衣
　夏竦一首
　　和上元觀燈
魚龍漫衍六街呈金鎻通宵啓玉京冉冉遊塵生輦道
遲遲春箭入歌聲寳坊月皎龍燈淡紫舘風㣲鶴燄平
宴罷南端天欲曉回瞻河漢向盈盈
　李九齡八首
　　贈馬道士
水共逍遥雲共孤混時言笑只佯愚經年但醉宜城酒
千里惟擔華嶽圖尋野鶴來空碧洞覔琴僧去渡重湖
人間再見知何日乞取先生石轆轤
　　贈譚先生
古觀重重遶翠㣲杉松深處掩􁁉扉雲生萬壑投龍去
海隔三山放鶴歸花洞宴遊春日永石壇朝禮曙星稀
每聽髙論長生理擬向寰中便拂衣
　　上清辭(三首/)
入海浮生汗漫秋紫皇髙晏五雲樓霓裳曲罷天風起
吹散仙香滿十洲
樓鎻彤霞地絶塵碧桃花發九天春東皇近日慵遊宴
閒煞瑶池五色麟
本來方朔是真仙偶别丹臺未得還何事玉皇消息晚
忍教憔悴向人間
　　代邉將
雪凍隂河半夜風戰回鐡甲血漂紅據鞍遥指長安道
頃刻麟臺第一功
　　過相思谷
悠悠信馬春山曲芳草和烟鋪嫩緑正被離愁着莫人
那堪更過相思谷
　　山中寄友人
亂雲堆裏結茅廬巳共紅塵跡漸踈莫問野人生計事
窗前流水枕前書
　李虚巳一首
　　和内翰楊大年見寄
鰲冠三峰碧海寛雲謡初下靄芝蘭探珠宫裏驪龍睡
織錦機中綵鳳盤藥砌蒼苔錢作㸃粉牆修竹玉為竿
閒從蝶夢親鳧舄曽得安期九轉丹
　趙湘三首
　　秋夜集李式西齋
澤國秋光澹詩家夜㑹清雨餘逢月色風靜得琴聲小
徑幽蟲絶寒堦落葉幷嘗茶不擬睡自起繞池行
　　寄楊塤
閉門苔自長春恨極天涯落日山横水宫城雨過花斷
狂曾避蝶多病更聞蛙江上無消息風吹度桞斜
　　答徐本
天遠草離離秋霖寄信遲相思逢葉盡獨坐聽蟬悲岳
色寒前見松心雪後知頻招猶未至時復檢清辭
　陳堯佐三首
　　吳江
平波𣺌𣺌煙蒼蒼菰蒲纔熟江栁黄扁舟繫岸不忍去
秋風斜日鱸魚香
　　虎丘山
雲際樓臺樹杪烟孤松千尺聳平田危䦨遠思㣲吟好
隠隠秋帆半入天
　　題碧瀾堂
苕溪清淺霅溪斜碧玉寒光照萬家誰向月中終夜聽
洞庭漁笛隔蘆花
　錢易一首
　　西遊曲
花銷秋老白日短敗紅荒緑迷空舘擬將清血洒昭陵
幽谷猿啼半山晚十年辭家勤獻書王孫不許延公車
江頭祖廟祭無血重門生草寒離離我有黄金三尺劔
姦骨餘㾗古波艶佩入函闗無故人玉握凋零七星暗
　羅思純一首
　　題太湖
三萬六千頃湖侵海内田逢山方得地見月始知天南
國吞將盡東溟勢欲連何當灑為雨無處不豐年
　王禹偁五首
　　江頭
三年為吏向江濵重到江頭照病身滿眼碧波輸匹鳥
一簔踈雨屬漁人隨船曉日孤輪白入座青山數㸃春
張翰精靈應笑我緑裙依舊染紅塵
　　讀史
紀信生降為沛公草荒孤壘想英風漢家青史縁何事
却道蕭何第一功
　　清明
無花無酒過清明興味蕭然似野僧昨日鄰家乞新火
曉窗分與讀書燈
　　春日雜興
兩株桃杏映籬斜粧㸃商州副使家何事春風容不得
和鶯吹折數枝花
　　商州
節及登髙忽嘆嗟經年憔悴别京華貳車何處搔蓬鬢
九日樽前見菊花
　陶弼一首
　　送趙樞寺丞宰䖍化縣
路入䖍雲去如何輕觧擕人煙五嶺北星斗大江西暖
雪梅花樹晴雷贛石溪青衫欲無淚不柰鷓鴣啼
　燕肅一首
　　僻居
蓬茅城市遠草徑接魚村白日偶無客青山長對門藥
罏留火暖花塢帶烟昏靜坐搜新句㝠心傍酒樽
　唐異二首
　　塞上作
防秋人不到萬里絶妖氛馬放降來地鵰閒戰後雲月
依孤壘沒燒逐遠荒分未省為邉客宵笳懶欲聞
　　閒居書事
幽居輕宿雨屐齒徧林塘一境無過客千山自夕陽晝
禽多獨語夏木有餘凉招隠詩慵寄時清誰肯㤀
　吕夷簡一首
　　天華寺
賀家湖上天華寺一一軒窗向水開不用閉門防俗客
愛閒能有㡬人來
　王素一首
　　晚歳思玉京之夢
虚碧中藏白玉京夢魂飛入黄金城何時再歩烟霄外
皓齒仙童巳掃㕔
　蘇洵五首
　　又答陳公美(二首/)
仲尼為羣婢一走十四年荀卿老不出五十干諸田顧
彼二夫子豈其䧟狂顛出處固無定不失稱聖賢彼亦
誠自信誰能恤多言
公孫昔放逐牧羊滄海濵勉强聽鄉里垂老西游秦自
固未為壯徒為久辛勤君子豈必隠孔孟皆旅人
　　送李才元學士知卭州
貧賤羞妻子富貴樂鄉闗不見李夫子得意今西還白
馬渡滻水紅旗照蜀山歸來未解帶故舊巳滿門平生
浪游處何者哀王孫壯士無齷齪千金報一飱
　　送任師中任清江
吾老尚喜事羡君方少年有如伏櫪馬看彼始及鞍奔
騰過吾目蕭條正思邊誰知脱吾羈傲睨登太山君今
始得縣翺翔大江干大江多風波𣺌然欲騰翻浩蕩吞
九野開闔壯士肝人生患不出局束守一廛未嘗見大
物不識天地寛今君吾鄉秀固巳見西川去年作邉吏
出入烽火間儒冠雜武弁屢與氊裘言又當適南土大
浪泛目前胸中芥蔕心吹盡為平田陳湯喜形勝所至
常縱觀吾想君至彼胸膽當豁然
　　九日和韓魏公
晚嵗登門最不才蕭蕭華髪映金罍不堪丞相延東閣
閒伴諸儒老曲臺佳節巳從愁裏過壯心偶傍醉中來
暮歸春雨寒無睡自把新詩百徧裁
　
　
　
　
　
　宋藝圃集巻二
欽定四庫全書
　宋藝圃集巻三
　　　　　　　　　　　　　明　李蔉　編
　蘇軾二百四十五首
　　古離别送蘇伯固
三度别君來此别真遲暮白盡老髭鬚明日淮南去酒
罷月隨人淚濕花如霧後夜逐君還夢遶湖邉路
　　雷州
下居近流水水巢依嶺岑終日數椽間但聞鳥遺音爐
香入幽夢海月明孤斟鷦鷯一枝足所恨非故林
　　碧落洞
槎牙亂峯合晃蕩絶壁横遥知紫翠間古來仙釋幷陽
峯射朝日髙處連玉京隂谷扣白月夢中游化城果然
石門開中有銀河傾幽龕入窈窕别戸穿虚明泉流下
珠琲乳盖交縵纓我行畏人知恐為仙者迎小語輙響
答空山自雷驚策杖歸去來治具煩方平
　　新城陳氏園次晁補之韻
荒凉廢圃秋寂厯幽花晚山城巳窮僻况與城相逺我
來亦何事徙倚望雲巘不見苦吟人清樽為誰滿
　　開先漱玉亭
高巖下赤日深谷來悲風擘開青山峽飛出兩白龍亂
沫散霜雪古潭揺清空餘流滑無聲快瀉雙石谼我來
不忍去月出飛橋東蕩蕩白雲闕沉沉水精宫願隨琴
高生脚踏赤鯶公手持白芙蕖跳下清泠中
　　遊鶴林招隠(二首/)
郊原雨初霽春物有餘妍古寺滿脩竹深林聞杜鵑睡
餘栁花墮目眩山櫻然西窗有病客危坐看香烟
　　二
行歌白雲嶺坐咏脩竹林風輕花自落日薄山半隂澗
草誰復識聞香杳難尋時見城市人幽居惜未深
　　竹亭小飲懷歐陽叔弼李黙呈趙景貺陳履常一
　　首
歳暮自急景我閒方緩觴懽餘西湖晚歩轉北渚長地
坐略少長意行無澗岡久知薺麥青稍覺榆葉黄盎盎
春欲動㶑㶑夜未央水天鷗鷺静月霧松桂香撫景方
婉娩懷人重凄凉豈無一老卒坐念兩歐陽我意正麋
鹿君才亦珪璋此㑹恐難久此懽不可忘
　　南都妙峯亭
千尋掛雲闕十頃含風灣開門弄清泚照見雙銅鐶池
臺半禾黍桃李餘榛菅無人肯囘首日暮車班班史君非
世人心與古佛閒時邀聲利客來洗塵埃顔新亭在東
阜飛宇凌通闤古甃磨翠壁霜林散煙鬟孤雲抱商丘
芳草連杏山俯仰盡法界逍遥寄人寰亭亭妙髙峯了
了蓬艾間五老壓彭蠡三峯照潼闗均為拳石小配此
一掬慳煩公為標指免使勤躋攀
　　金山妙髙臺
我欲乗飛車東訪赤松子蓬萊不可到弱水三萬里不
如金山去清風半㠶耳中有妙髙臺雲峰自孤起仰觀
初無路誰信平如砥臺中老比丘碧眼照窻几巉巉玉
為骨凛凛霜如齒機鋒不可觸千偈如翻水何湏尋德
雲即此比丘是長生未暇學且學長不死
　　送曹輔赴閩漕
曹子本儒俠筆勢翻濤瀾徃來戎馬間邉風裂儒冠詩
成横槊裏楮墨何曽乾一日事遠游紅塵隔岩灘平生
羊炙口並海搜酸鹹一從荔枝飲豈念苜蓿槃我亦江
海人市朝非所安常恐青霞志坐隨白髪闌淵明賦歸
去談笑便觧顔
　　參寥上人初得知果院㑹者十六人分韻賦詩某
　　得心字
漲水返舊壑飛雲思故岑念君忘家客亦有懷歸心三
間得幽寂數歩藏清深攅金盧橘塢散花楊梅林茶笋
盡禪味松杉真法音雲崖有淺井玉醴常半尋遂名參
寥泉可濯幽人襟相擕横嶺上未覺衰年侵一眼吞江
湖萬象涵古今願君更小築嵗晚解我簮
　　夜坐與邁聨句
清風來無邉明月翳復吐(自/)松聲滿虚空竹影侵半戸
(邁/)暗枝有驚鵲壊壁鳴饑䑕(自/)露葉耿髙梧風螢落空
廡(邁/)㣲凉感團扇古意歌白紵(自/)樂哉今夕游復此陪
杖履(邁/)傳家詩律細巳自過宗武短詩膝上成聊以慰
懷祖(自/)
　　和子由記園中草木(四首/)
行樂惜芳辰秋風常苦早誰知念離别喜見秋𤓰老秋
𤓰感霜霰莖葉颯已槁宦游歸無時身若馬繫皁悲鳴
念千里耿耿志空抱多憂竟何為使汝𤣥髪縞
　　二
自我來闗輔南山得再遊山中亦何有草木媚深幽菖
蒲人不識生此亂石溝山髙霜雪苦苖葉不得抽下有
千嵗根蹙縮如蟠虬長為鬼神守德薄安敢偷
　　三
我歸自南山山翠猶在目心隨白雲去夢繞山之麓汝
從何方來笑齒粲如玉探懷出新詩秀語奪山緑覺來
巳茫昧但記説秋菊有如探樵子入洞聽琴筑歸來寫
遺聲猶勝人間曲
　　四
野菊生秋澗芳心空自知無人驚嵗晚唯有暗蛩悲花
開澗水上花落澗水湄菊衰蛩亦蟄與汝嵗相期楚客
方多感秋風詠江蘺落英不滿掬何以慰朝飢
　　次韻孫莘老斗野亭寄子由在邵伯堰
落帆謝公渚日脚東西平孤亭得小憇暮景含餘清坐
待斗與牛錯落掛南甍老僧如宿昔一笑意巳傾新詩
出故人舊事疑前生吾生七徃来送老海上城逢人輙自
哂得魚不忍烹似聞續溪老復作東都行小詩如秋菊
艶艶霜中明過此感我言長篇發春榮
　　黃州
南山一尺雪雪盡山蒼然澗谷深自暖梅花應巳繁使
君厭騎從車馬留山前行歌招野叟共歩青林間長松
得髙䕃盤石堪醉眠秪樂聽山鳥擕琴寫幽泉愛之欲
忘返但苦世俗牽歸來始覺遠明月髙峰顛
　　秋懷
海風東南來吹盡三日雨空堦有餘滴似與幽人語念
我平生觀寂寞守環堵壺漿慰作勞褁飯救寒苦今年
秋應熟過此飽雞黍嗟我獨何求萬里渉江浦居貧豈
無食自不安畎畝念此坐達晨殘燈翳復吐
　　送鄭户曹
水遶彭城樓山圍戯馬臺古來豪傑地千嵗有餘哀隆
凖飛上天重瞳亦成灰白門下吕布大星隕臨淮尚想
劉徳輿置酒此徘徊爾來苦寂寞廢圃多蒼苔河從百
歩響山到九里回山水自相激夜聲轉風雷蕩蕩清河
壖黄樓我所開秋月墮城角春風揺酒杯遲君為坐客
新詩出瓊瑰樓成君巳去人事固多乖他年君倦㳺白
首賦歸來登樓一長嘯使君安在哉
　　送李公擇
嗟余寡兄弟四海一子由故人雖云多出處不我謀弓
車無停招逝去勢莫留僅存今㡬人各在天一陬有如
長庚月到晚爛不收宜我與夫子相好手足侔比年兩
見之賔主更獻酬樂哉十日飲衎衎和不流論事到深
夜僵仆鈴與騶頗嘗見使君有客如此不欲别不忍言
慘慘集百憂念我野夫兄知名三十秋已得其為人不
待風馬牛他年林下見傾蓋如白頭
　　送俞節推
吳興有君子淡如朱絲琴一唱三太息至今有遺音嗟
余與夫子相避如辰參猶喜見諸郎窈然清且深異時
多良士末路䘮初心我生不有命其肯枉尺尋
　　冬至日贈安節
我生㡬冬至少小如昨日當時事父兄上夀拜脱膝十
年閲凋謝白髪催衰疾瞻前惟兄三顧後子由一近者
隔濤江遠者天一壁今朝復何幸見此萬里姪憶汝總
角時啼笑為梨栗今來能慷慨志氣堅鐡石諸孫行復
爾世事何時畢詩成却超然老淚不成滴
　　過建昌李野夫公擇故居
彭蠡東北源廬阜西南麓何人脩水上種此一雙玉思
之不可見破澤餘修竹四鄰戒莫犯十畝森似束我來
仲夏初解籜呈新緑幽鳥向我鳴野人留我宿徘徊不
忍去㣲月掛喬木遥想他年歸解組巾一幅對牀老兄
弟夜雨鳴竹屋臥聽鄰寺鐘書窻耿殘燭
　　張兢辰永康所居萬巻堂
君家四壁如相如卷藏天䘵吞石渠豈惟鄴侯三萬軸
家有世南行秘書兒童拍手笑何事笑人空腹談經義
未許中郎得異書且共揚雄説竒字清江縈山碧玉環
下有老龍千古閒知君好事家有酒化為老人夜扣闗
留侯之孫書滿腹玉函寳方何用讀濠梁空復五車多
圯上從來一篇足
　　薄命佳人(錢塘試尼童經/)
雙頰凝酥髪抹漆眼光入簾珠的皪故將白練作仙衣
不許紅膏汙天質吳音嬌軟帶兒癡無限閒愁總未知
自古佳人多命薄閉門長信楊花落
　　東陽水樂亭(為東陽令王/都官槩作)
君不學白公引涇東注渭五斗黄泥一鍾水又不學哥
舒横行西海頭歸來羯鼓打凉州但向空山石壁下愛
此有聲無用之清流流泉無絃石無竅强名水樂人人
笑慣見山僧巳厭聽多情海月空留照洞庭不復來軒
轅至今魚龍舞鈞天聞道磬襄東入海遺聲恐在海山
間鏘然澗谷含宫徴節奏未成君獨喜不湏寫入薰風
絃縱有此聲無此耳
　　豆粥
君不見滹沱流澌車折軸公孫倉皇奉豆粥濕薪破竈
自燎衣饑寒頓解劉文叔又不見金谷敲氷草木春帳
下烹煎皆美人萍虀豆粥不傳法咄嗟而辦石季倫干
戈未解身如寄聲色相纒心巳醉身心顛倒自不知更
識人間有真味豈如江頭千頃雪色蘆茒簷出沒晨煙
孤地碓舂秔光似玉沙瓶煑豆軟如酥我老此身無著
處賣書來問東家住臥聽雞鳴粥熟時蓬頭曳履君家
去
　　次韻子由書李伯時所藏韓幹馬
潭潭古屋雲幕垂省中文書如亂絲忽見伯時畫天馬
朔風邊沙生落錐天馬西來從西極勢與落日爭先(一/作)
(分/)馳龍膺豹股頭八尺奮迅不受人間覊元狩虎脊聊
可友開元玉花何足竒伯時有道真吏隠飲啄不羡山
梁雌丹青弄筆聊爾耳意在萬里誰知之幹惟畫肉不
畫骨而况失實空餘皮煩君巧説腹中事妙語欲遣黄
泉知君不見韓生自言無所學廐馬萬匹皆吾師
　　雪齋(為杭僧法言作/)
君不見峨眉山西雪千里北望成都如井底春風百日
吹不消五月行人如凍蟻紛紛市人爭奪中誰信言公
似賛公人間熱惱無處避(一作/洗)故向西齋作雪峯我夢
扁舟適吳越長廊静院燈如月開門不見人與牛惟見
空庭滿山雪(言有詩見寄云林/下閒看水牯牛)
　　四時詞(四首/)
春雲隂隂雪欲落東風和冷驚羅幕漸看遠水緑生漪
未放小桃紅入蕚佳人瘦盡雪膚肌眉歛春愁知為誰
深院無人剪刀響應將白紵作春衣
垂桞隂隂日初永蔗漿酪粉金盤冷簾額低垂紫燕忙
蜜脾巳滿黃蜂静髙樓睡起翠眉顰枕破斜紅未肯勻
玉腕半掀雲碧袖樓前知有斷腸人
新愁舊恨眉生緑粉汗餘香在蘄竹象牀素手熨寒衣
爍爍風燈動華屋夜香燒罷掩重扃香霧空濛月滿庭
抱琴轉軸無人見門外空聞裂帛聲
霜葉蕭蕭鳴屋角黄昏斗覺羅衾(一作/裳)薄夜風揺動鎮
幃屏酒醒夢回聞雪落起來呵手畫雙鴉醉臉輕勻襯
彩霞真態生香誰畫得玉奴纎手嗅梅花
　　芙蓉城(并引/)
　　　世傳太原王逈字子髙嘗與仙人汝南周瑶英
　　　同遊元豐元年三月余識子髙問之信然乃作
　　　此詩極其情而歸之正亦變風止乎禮義之意
　　　也
芙蓉城中花㝠𡨕誰其主者石與丁珠簾玉案翡翠屛
風舒霞捲千娉婷中有一人長眉青烱如㣲雲淡疎星
徃來三世空煉形竟坐誤讀黄庭經天門夜開飛爽靈
無復白日乗雲軿俗縁千仭磨不盡翠被冷落凄餘馨
因過緱山朝帝廷夜聞笙蕭弭節聽飄然而來誰使令
皎如明月入窗櫺忽然而去不可執寒衾虚幌風泠泠
仙宫洞房本不扄夢中同躡鳳凰翎徑度萬里如奔霆
玉樓浮空聳亭亭天書雲篆誰所銘繞樓飛歩髙竛竮
仙風鏘然韻流鈴蘧蘧形開如酒醒芳卿寄謝空丁寜
一朝覆水不返缾羅巾别淚空熒熒春風花間秋葉零
世間羅綺紛膻腥此生流浪隨滄溟偶然相别兩浮萍
願君收視觀三庭勿與嘉糓生蝗螟從渠一念三千齡
下作人間尹與邢
　襄陽樂府(三篇/)
　　野鷹來
野鷹來萬山下荒山無食鷹苦飢飛來為爾繫綵絲北
原有兎老且白年年飬子秋食菽我欲擊之不可得年
深兎老鷹力弱野鷹來城東有臺髙崔嵬臺中公子着
皮袖東望萬里心悠哉鷹何在嗟爾公子歸無勞使鷹
可呼亦凡曹天隂月黒狐夜嘷
　　上堵吟
臺上有客吟秋風悲聲蕭散飄入宫臺邉遊女來竊聽
欲學聲同意不同君悲竟何事千里金城兩稚子白馬
為塞鳳為闕山川無人空且閒我悲亦何苦江水東更
深鯿魚冷難捕悠悠江上聽歌人不知我意徒悲辛
　　襄陽樂
使君未來襄陽愁提戈入市裹氊裘自從氊裘南渡沔
襄陽無事多春遊襄陽春遊樂何許峴山之陽漢江浦
使君朱斾來翻翻人道使君似羊杜道邊逢人問洛陽
中原苦戰春田荒北人聞道襄陽樂目送飛鴻應斷腸
　　歐陽少師令賦所蓄石屏
何人遺公石屏風上有水墨希㣲蹤不畫長林與巨石
(一作/直)獨畫峩眉山西雪嶺上萬嵗不長之孤松崖崩澗
絶可望不可到孤煙落日相溟濛含風偃蹇得真態刻
畫始信天有功我恐畢宏韋偃死葬虢山下骨可朽爛
心難窮神機巧思無可發化為煙霏淪石中古來畫師
非俗士摹寫物象略與詩人同願公作詩慰不遇無使
二子含憤泣幽宫
　　遊靈隠寺得李杞寺丞見和詩復用前韻
君不見錢塘湖錢王壯觀今巳無屋堆黄金斗量珠運
盡不勞折簡呼四方宦遊散其孥宫闕留與閑人娛盛
衰哀樂兩湏臾何用多憂心欝紆溪山處處皆可廬最
愛靈隠飛來孤喬松百丈蒼髯鬚擾擾下笑桞與蒲高
堂㑹食羅千夫撞鐘擊鼓喧朝晡凝香方丈眠氍毹絶
勝絮被縫海圗清風時來驚睡餘遂超羲皇傲凡蘧歸
時棲鴉正畢逋孤煙落日不可摹
　　仙都山鹿
　　　老泉詩序云至豐都縣將遊仙都觀見知縣李
　　　長官云固知君之將至也此山有鹿甚老而猛
　　　獸獵人終莫能害將有客來遊鹿輙夜鳴故常
　　　以此候之而未嘗失余聞而異之乃為作詩
日月何促促塵世苦局束仙子去無蹤故山遺白鹿仙
人已去鹿無家孤棲悵望層城霞至今聞有遊洞客夜
來江市呌平沙長松千樹風蕭瑟仙宫去人無咫尺夜
鳴白鹿安在哉滿山秋草無形迹
　　李思訓畫長江絶島圖
山蒼蒼江茫茫大孤小孤江中央崖崩路絶猿鳥去惟
有喬木攙天長客舟何處來棹歌中流聲(一作/時)抑揚沙
平風軟望不到孤山久與船低昻峨峨兩煙鬟曉鏡開
新粧舟中賈客莫漫狂小孤前年嫁彭郎
　　送劉攽倅海陵
君不見阮嗣宗臧否不挂口莫誇舌在牙齒牢是中惟
可飲醇酒讀書不用多作詩不湏工海邉無事日日醉
夢魂不到蓬萊宫秋風昨夜入庭樹蓴絲未老君先去
君先去㡬時回劉郎應白髪桃花開不開
　　送將官梁左藏赴莫州
燕南垂趙北際其間不合大如礪至今父老哀公孫蒸
土為城鐡作門城中積穀三百萬猛士如雲驕不戰一
朝鼓角鳴地中帳下美人空掩面豈如千騎平時來笑
談謦欬生風雷葛巾羽扇紅塵静投壺雅歌清燕開東
方徤兒虓虎様泣涕懷思廉恥將彭城老守亦凄然不
見君家雪兒唱
　　甘露寺彈筝
多景樓上彈神曲欲斷哀絃再三促江妃出聽霧雨愁
白浪翻空動浮玉(金山/名)喚取吾家雙鳳槽遣作三峽孤
猿號與君合奏芳春調啄木飛來雙樹杪
　　答吕梁仲屯田
亂山回合(一作/合沓)圍彭門官居獨在懸水村(吕梁/地名)居民蕭
條雜麋鹿小市冷落無鷄豚黄河西來初不覺但訝清
泗流奔渾夜聞沙岸鳴甕盎曉看雪浪浮鵬鵾吕梁自
古喉吻地萬頃一抹何由吞坐觀入市巻閭井吏民走
盡餘王尊計窮路斷欲安適吟詩破屋愁鳶蹲嵗寒霜
重水歸壑但見屋瓦留沙痕入城相對如夢寐我亦僅
免為魚黿旋呼歌舞雜談笑不惜飲釂空缾盆念君官
舍氷雪冷新詩美酒聊相温人生如寄何不樂任使綘
臘燒黄昏宣房未築淮泗滿故道堙滅瘡痍存明年勞
苦應更甚我當畚鍤先黥髠付君萬指伐頑石千鎚雷
動蒼山根髙城如鐡洪口決談笑却掃看崩奔農夫掉
臂免狼顧秋穀布野如雲屯還須更置軟脚酒為君擊
鼓行金樽
　　送戴䝉赴成都玉局觀將老焉
拾遺被酒行歌處野梅官桞西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年巳足燒百嵗風燈(一作/狂)定何
有羡君今作峩眉叟縱未家生執㦸郎也應世出埋輪
守莫欺老病未歸身玉局他年第㡬人㑹待子猷清興
發還湏雪夜去尋君
　　送陳睦知潭州
華清縹緲浮髙棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流永朝元閣上酒醒時
臥聽風鑾鳴鐡鳳舊遊空在人何處二十三年真一夢
我得生還雪髯滿君亦老嫌金帶重有如社燕與秋鴻
相逢未穏還相送洞庭青草𣺌無際天柱紫蓋森欲動
湖南萬古一長嗟付與騷人發嘲弄
　　送表弟程六知楚州
烱烱明珠照雙璧當年三老蘇程石里人下道避鳩杖
刺史迎門倒鳧舄我時與子皆兒童狂走從人覔梨栗
徤如黄犢不可恃隙過白駒那暇惜醴泉寺古垂橘柚
石頭山髙闇松櫟諸孫相逢萬里外一笑未觧千憂積
子方得郡守山陽老手生風謝刀筆我正含毫紫㣲閣
病眼昏花困書檄莫教印綬繫餘年去掃墳墓當有日
功成白頭早歸來共藉梨花作寒食
　　趙令晏崔白大圖幅徑三丈
扶桑大繭如甕盎天女織綃雲漢上徃來不遣鳳銜梭
誰能鼔臂投三丈人間刀尺不敢裁丹青付與濠梁崔
風蒲半折寒鴈起竹間灼爍横江梅畫堂粉壁飜雲幕
十里江天無處著好臥元龍百尺樓笑看江水拍天流
　　郭熈畫秋山平遠(潞公為/䟦尾)
玉堂晝掩春日閒中有郭熈畫春山鳴鳩乳鷰初睡起
白波青嶂非人間離離短幅開平遠漠漠踈林寄秋晚
恰似江南送客時中流回頭望雲巘伊川佚老鬢如霜
臥看秋山思洛陽為君紙尾作行草炯如嵩洛浮秋光
我從公游如一日不覺青山映黄髪為畫龍門八節灘
待向伊川買泉石
　　九月十五日邇英講論語終篇賜執政講讀史官
　　燕于東宫又遣中使就賜御書詩各一首臣軾得
　　紫薇花絶句其詞云絲綸閣下文章静鐘鼓樓中
　　刻漏長獨坐黄昏誰是伴紫薇花對紫薇郎翌日
　　各以表謝又進詩一篇臣軾詩云
繡裳畫袞雲垂地不作成王剪桐戯日髙黄繖下西清
風動槐龍舞交翠壁中蠧簡今千年漆書科斗光射天
諸儒不復憂吻燥東宫賜酒如流泉酒酣復拜千金賜
一紙驚鸞回鳳字蒼顔白髪便生光袖有驪珠三十四
歸來車馬巳喧闐爭看銀鈎墨色鮮人間一日轉萬口
喜見雲章第一篇玉堂晝掩文書静鈴索不揺鐘漏永
莫言弄筆數行書須信時平由主聖犬羊散盡沙漠空
㨗烽夜到甘泉宫似聞指揮築上郡巳覺談笑無西戎
文思天子師文母終閉玉闗辭馬武小臣願對紫薇花
試草尺書招贊普
　　和王晉卿送梅花
東坡先生未歸時自種來禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三嘆息
　　和蔡景繁海州石室
芙蓉仙人(石曼/卿也)舊遊處蒼藤翠壁初無路戯將桃核裹
黄泥石間散擲如風雨坐令空山出錦繡依天照海花
無數花間石室可容車流蘇寳蓋窺靈宇何年霹靂起
神物玉棺飛出王喬墓當時醉臥動千日至今石縫餘
糟醑仙人一去五十年花老室空誰作主手植數松今
偃蓋蒼髯白甲低瓊戸我來取酒酹先生後車仍載胡
琴女一聲氷鐡散巖谷海為瀾翻松為舞爾來心賞復
可人持節中郎醉無伍獨臨斷岸撫出日紅波碧巘相
吞吐徑尋我語覔餘聲拄杖彭鏗扣銅鼓長篇小字逺
相寄一唱三嘆神凄楚江風海雨入牙頰似聽石室胡
琴語我今老病不出門海山巖洞知何許門外桃花自
開落牀頭酒甕生塵土前年開閣放桞枝今年洗心參
佛祖夢中舊事時一笑坐覺俯仰成今古願君不用刻
此詩東海桑田真旦暮
　　和秦太虚梅花
西湖處士骨應槁只有此詩君壓倒東坡先生心巳灰
為愛君詩被花惱多情立馬待黄昏殘雪消遲月出早
江頭千樹春欲闇竹外一枝斜更好孤山山下醉眠處
㸃綴裙腰紛不掃萬里春隨逐客來十年花送佳人老
去年花開我巳病今年對花還草草不如風雨巻春歸
收拾餘香還太昊
　　自興國徃筠宿石田驛南二十五里野人舍
溪上青山三百疊快馬輕衫來一抹倚山脩竹有人家
横道青泉知我渴芒鞋竹杖自輕軟蒲薦松牀亦香滑
夜深風露滿中庭惟見孤螢自開闔
　　鐡溝行贈喬太博
城東坡壠何所似風吹海濤低復起城中病守無所為
走馬來尋鐡溝水鐡溝水淺不容輈恰似當年韓與侯
有魚無魚何足道駕言聊復寫我憂荒(一作/孤)村野店亦
何有欲發狂言湏斗酒山頭落日側金盆倒著接䍦搔
白首忽憶從軍年少時輕裘細馬百不知臂弓腰箭南
山下追逐長楊射獵兒老去同君兩憔悴犯夜醉歸人
不避今年定起故將軍未肯先誅㶚陵尉
　　和子由與顔長道同遊百步洪相地築亭種桞
平明坐衙不暖席歸來閉閣閒終日臥聞客至倒屣迎
兩眼朦朧餘睡色城東泗水歩可到路轉河洪翻雪白
安得青絲絡駿馬蹙踏飛波柳隂下奮身三丈兩蹄間
振鬛長鳴身自乾少年狂興久巳謝但憶嘉陵遶劍闗
劔闗大道車方軌君自不去歸何難山中故人應大笑
築室種桞何時還
　　贈寫御容妙善師
憶昔射策千先皇珠簾翠幄分兩箱紫衣中使下傳詔
跪捧冉冉聞天香仰觀眩晃目生暈但見曉色開扶桑
迎陽晚出來就坐綘紗玉斧光照廊野人不識日月角
髣髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆巳忘幅巾常服儼不動孤臣入門涕自滂
元老侑坐鬚眉古虎臣立侍冠劍長平生慣寫龍鳳質
肯顧草間猿與麞都人踏破鐡門限黄金白璧空堆牀
爾來摹寫亦到我謂是先帝白髪郎不須覽鏡坐自了
明年乞身歸故郷
　　蔡景繁官舍小閣
使君不獨東南美典型長記先君子戯嘲王叟短轅車
肯為徐郎書紙尾三年弭節江湖上千首放懷風月裏
手開東閣坐虚明目淨東溪照清泚素琴蜀酒容一榻
落霞共鶩供千里大舫何時繫門栁小詩屢欲書窻紙
文昌新搆滿鵷鸞都邑正喧収祀梓相逢一醉豈有命
南來寂寞君歸矣
　　寄吳徳仁兼簡陳季常
東坡先生無一錢十年家火燒凡鉛黄金可成河可塞
只有霜鬢無由𤣥龍丘居士亦可憐談空説有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前䆉稏十頃田清溪繞屋花連天溪堂醉卧呼不醒
落花如雪春風顛我遊蘭溪訪清泉巳辦布韈行青纒
嵇山不是無賀老我自興盡回酒船恨君不識顔平原
恨我不識元魯山銅駝陌上㑹相見握手一笑三千年
　　蒜山松林中可卜居予欲就其地地屬金山故作
　　詩與金山元長老
魏王大瓠無人識種成何翅實五石不辭破作兩大尊
只憂水淺江湖窄我材濩落無所用虛名驚世終何益
東方先生好自譽伯夷子路并為一杜陵布衣老且愚
信口自比契與稷暮年欲學栁下惠嗜好酸鹹不相入
金山也是不覊人早歳聞名晚相得我醉而嬉欲先去
旁人笑倒山謂實問我此生何所歸笑指浮休百年宅
蒜山幸有閒田地招此無家一房客
　　寄蘄簟與蒲傳正
蘭溪美箭不成笛離離玉筯排霜脊千溝萬縷自生風
入手未開先慘慄公家列屋閒蛾眉珠簾不動花隂移
霧帳銀床初破睡牙籖玉軸坐弹棋東坡病叟長羈旅
凍卧飢吟似饑䑕倚頼春風洗破衾一夜雪寒披故絮
火冷燈清誰復知孤舟兒女自嚘咿皇天何時反炎燠
愧此八尺黄琉璃願公浄掃清香閣臥聽風漪聲滿榻
習習還從兩腋生請公稱此朝閶闔
　　滄洲亭懷古
湘水悠悠天際來夾江古木抱山回城中人物若可數
日晏市散多蒼苔九嶷巉天古雲埋遥想帝子龍車廻
心衰目極何可望九歌寂寂令人哀
　　栢家渡
栢家渡西日欲落青山上下猿鳥樂欲因新月望吳雲
遥看北斗掛南嶽一夢愔愔四十秋古人不死終未休
草舍蕭條誰與語香風欲過白蘋洲
　　清遠舟中寄耘老
小寒初渡梅花嶺萬壑千岩背人境清遠聊為泛舟行
一夢分明墮鄉井覺來滿眼是湖山鴨緑波揺鳳凰影
海陵居士無雲梯嵗晚結廬潁水湄山腰自懸蒼玉佩
野馬不受黄金羈門前車蓋獵獵走笑倚清流數鬢絲
汀洲相見春風起白蘋吹花散煙水萬里飄篷未得歸
目斷滄浪淚如洗北鴈南來遺素書苦言大浸沒我廬
清齋十日不燃鼎曲突徃徃巢龜魚今年玉粒賤如水
清銅欲買囊已虛人生百年如寄耳七十朱顔能有㡬
有子休論賢與愚倪生枉却帶經鋤天南看取東坡叟
可是平生廢讀書
　　大雪獨留尉氏
古驛無人雪滿庭有客冐雪來自北紛紛笠上巳盈寸
下馬登堂面蒼墨苦寒有酒不能飲見之何必問相識
我酌徐徐不滿觥看客倒盡不留滴千門晝閉行路絶
相與笑語不知夕醉中不復問姓名馬上忽去横短策
　　二十七日自陽平至斜谷宿於南山中蟠龍寺
横槎晚渡碧澗口騎馬夜入南山谷(音/浴)谷中暗水響瀧
瀧嶺上疎星明煜煜寺藏岩底千萬仭路轉山腰三百曲
風生飢虎嘯空林月黒驚麏竄修竹入門突兀見深
殿照佛青熒有殘燭媿無酒食待遊人旋斫杉松煑溪
蔌板閣獨眠驚旅枕木魚曉動隨僧粥起觀萬瓦欝參
差目亂千嵓散紅緑門前啇賈負椒荈山後咫尺連巴
蜀何時歸耕江上田一夜心逐南飛鵠
　　王頥赴建州錢監求詩及草書
我昔識子自武功寒㕔夜語樽酒同酒闌燭盡語不盡
倦僕立寐僵屛風丁寧勸學不死訣自言親受方瞳翁
嗟予聞道不早悟醉夢顛倒隨盲聾爾來憂患苦摧剥
意思蕭索如霜蓬羡君顔色愈少壯外慕漸少由中充
河車挽水灌腦黒丹砂伏火入頰紅大梁相逢又東去
但道何日辭樊籠未能便乞岣嶁令官曹似是錫與銅
留詩河上慰離别草書未暇縁怱怱
　　送吕希道知和州
去年送君守觧梁今年送君守厯陽年年送人作太守
坐受塵土堆胷腸君家聮翩三將相富貴未巳今方將
鳳雛驥子生有種毛骨徃徃傳諸郎觀君崛欝負竒表
便合劔佩趨明光胡為小郡屢奔走征馬未觧風帆張
我生本自便江海忍耻未去猶徬徨無言贈君有長嘆
美哉河水空洋洋
　　送劉道原歸覲南康
晏嬰不滿六尺長高節萬仭凌首陽青衫白髪不自嘆
富貴在天那得忙十年閉戸樂幽獨百金購書收散亡
朅來東觀弄丹墨聊借舊史誅姦强孔融不肯下曹操
汲黯本自輕張湯雖無尺箠與寸刄口吻排擊含風霜
自言静中閲世俗有似不飲觀酒狂衣巾狼籍又屢舞
旁人大笑供千塲交朋翩翩去略盡惟我與子猶徬徨
世人共棄君獨厚豈敢自愛恐子傷朝來告别驚何速
歸意巳逐征鴻翔匡廬先生古君子掛冠兩紀鬢未蒼
定將文度置膝上喜動鄰里烹猪羊君歸為我道姓字
幅巾他日容登堂
　　遊金山寺
我家江水初發源宦遊直送江入海聞道潮頭一丈髙
天寒尚有沙痕在中泠南畔石盤陀古來出沒隨濤波
試登絶頂望鄉國江南江北青山多覊愁畏晚尋歸楫
山僧苦留看落日㣲風萬頃龍文細㫁霞半空魚尾赤
是時江月初生魄二更月落天深黒江心似有炬火明
飛熖照山棲鳥驚悵然歸臥心莫識非鬼非人竟何物
江山如此不歸山江神見怪驚我頑我謝江神豈得巳
有田不歸如江水(是夜所/見如此)
　　臘日遊孤山訪惠勤惠思二僧
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娛道
人之居在何許寳雲山前路盤紆孤山孤絶誰肯廬道
人有道山不孤紙窻竹屋深自暖擁褐坐睡依圓蒲天
寒路遠愁僕夫整駕催歸日未晡出山迴望雲木合但
見野鶻盤浮圖兹遊淡泊歡有餘到家恍如夢蘧蘧作
詩火急追亡逋清景一失後難摹
　　李杞寺丞見和前篇復用元韻答之
獸在藪魚在湖一入池檻歸期無誤隨弓旌落塵土坐
使鞭箠環呻呼追胥連保罪及孥(近屢獲鹽賊皆/坐同保徙其家)百日
愁歎一日娛白雲舊有終老約朱紱豈合山人紆人生
何者非蘧廬故山鶴怨秋猿孤何時自駕鹿車去掃除
白髪煩菖蒲麻鞋短箭隨獵夫射弋狐兎供朝晡陶潜
自作五栁傳潘閬畫入三峯圖吾年凛凛今㡬餘知非
不去慙衛蘧嵗荒無術歸亡逋鵠則易畫虎難摹
　　送别
鴨頭春水濃如染水面桃花弄春臉衰翁送客水邊行
沙襯馬蹄烏㡌㸃昻頭問客幾時歸客道秋風落葉飛
繫馬緑楊開口笑傍山依約見斜暉
　　和蔡凖郎中見邀遊西湖
夏潦漲湖深更幽西風落木芙蓉秋飛雪闇天雲拂地
新蒲出水栁映洲湖上四時看不足惟有人生飄若浮
解顔一笑豈易得主人有酒君應留君不見錢塘遊宦
客朝推囚暮决獄不因人喚何時休
　　遊道場山何山
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫青山忽作龍蛇盤
山高無風松自響誤認石齒號驚湍山僧不放山泉出
屋底清池照瑶席堦前合抱香入雲月裏仙人親手植
出山回望翠雲鬟碧瓦朱欄縹𣺌間白水田頭問行路
小溪深處是何山髙人讀書夜逹旦至今山鶴鳴夜半
我今廢學不歸山山中對酒空三嘆
　　自普照遊二庵
長松吟風晚雨細東菴半掩西菴閉山行盡日不逢人
浥浥野梅香入袂居僧笑我戀清景自厭山深出無計
我雖愛山亦自笑獨徃神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
　　定惠院寓居月夜偶出
幽人無事不出門偶逐東風轉良夜參差玉宇飛木末
繚繞香煙來月下江雲有態清自媚竹露無聲浩如瀉
巳驚弱桞萬絲垂尚有殘梅一枝亞清詩獨吟還自和
白酒巳盡誰能借不辭青春忽忽過但恐歡意年年謝
自知醉耳愛松風㑹揀霜林結茒舍浮浮大甑長吹玉
溜溜小槽如壓蔗飲中真味老更濃醉裏狂言醒可怕
但當謝客對妻子倒冠落佩從嘲罵
　　任氏閲世堂前大檜
君家大檜長百尺根如車輪身絃直壯夫連臂不能抱
孤鶴髙飛直上立狂風動地舞枝榦大雪飜空洗顔色
人言此檜三百年未知此是何人植君家大夫老不遇
一生直氣未嘗屈沒身不説歸故里遺愛自知懷舊邑
此翁此檜兩相似相與閲世終何極汝南山淺無良材
櫟社棟椽聊障日便令殺身起大厦亦恐衆材無匹敵
且留枝葉撓雲霓猶得世人長嘆息
　　荆州(二首/)
遊人出三峽楚地盡平川北客隨南賈吳檣間蜀船江
侵平野斷風捲白沙旋欲問興亡意重城自古堅
　　二
朱檻城東角髙王北望沙江山非一國峰火是三巴戰
骨淪秋草危樓倚斷霞百年豪傑盡擾擾見魚鰕
　　太白山下早行至横渠鎮書崇夀院壁
馬上續殘夢不知朝日昇亂山横翠障落月淡孤燈奔
走煩郵吏安閒媿老僧再遊應眷眷聊亦記吾曽
　　人日惠州偶作
曉雨暗人日春愁連上元水生桃菜渚煙濕落梅村晚
市人歸盡孤舟鶴踏翻猶堪慰寂寞漁火亂黄昏
　　暮歸
牛羊久巳下寂寞掩柴扉水鶴鳴城堞飛螢上㦸衣夜
凉江海近天闊斗牛㣲何日招舟子寒光北度歸
　　唐守携酒見訪用韻
箕踞狂歌老瓦盆燎毛燔肉似羗渾傳呼草市來携客
灑掃漁磯共置樽山下黄童爭看舞江干白骨巳銜恩
(時簷方議/葬暴骨)孤雲落日西南望長羡歸鴉自識村
　　正月二十六日偶遇數客野歩嘉祐僧舍東南埜
　　人家雜花盛開叩門求觀林媪出應白髪青裙少
　　寡獨居三十年矣嘆息之餘作詩紀之
縹帶緗枝出綘房緑隂青子送春忙涓涓泣露紫含笑
熖熖燒空紅佛桑落日孤烟知客恨短離破屋為誰香
主人白髪青裙袂子美詩中黄四娘
　　惠州近城數小山類蜀道春與進士許穀野歩㑹
　　意處飲之且醉作詩以記適參寥專使欲歸使持
　　此以示西湖之上諸友庶使余未嘗一日忘湖山
　　也
夕陽飛絮亂平蕪萬里春前酒一壺鐡化雙魚沉遠素
劍分二嶺隔中區花曽識面香仍好鳥不知名聲自呼
夢想平生消未盡滿林煙月到西湖
　　贈清凉寺和長老
代北初辭沒馬塵江南來見臥雲人問禪不契前三語
施佛空留丈六身老去山林徒夢想雨餘鐘鼔更清新
㑹湏一洗黄茅瘴未用深藏白㲲巾
　　李鈐轄坐上分題戴花
二八佳人細馬駝十千美酒渭城歌簾前柳絮驚春晚
頭上花枝柰老何露濕醉巾香掩冉月明歸路影婆娑
緑珠吹笛何時見欲把斜紅挿皂羅
　　儋州上元過子赴使君㑹
使君置酒莫相違守舍何妨獨掩扉臥看月窗蟠蜥蜴
静聞風幔落蛜蝛燈花結盡吾猶夢香篆消時汝欲歸
回首凄凉十年事傳柑歸遺滿朝衣
　　秋晚客興
草滿池塘霜送梅踈林野色近樓臺天圍故越侵雲盡
潮上孤城帶月廻客夢冷隨楓葉斷愁心低逐鴈聲来
流年又喜驚重九可意黄花是處開
　　留題仙遊潭中興寺寺東有玉女洞洞南有馬融
　　讀書石室過潭而南山石益竒潭上有橋畏其險
　　不可渡
清潭百尺皎無泥山木隂隂谷鳥啼蜀客曽遊明月峽
秦人今在武陵溪獨攀書室窺岩竇還訪仙姝欵石閨
猶有愛山心未至不將雙脚踏飛梯
　　九月二十日㣲雪懷子由弟
岐陽九月天㣲雪巳作蕭條嵗暮心短日送寒砧杵急
冷官無事屋廬深愁腸别後能消酒白髪秋來巳上簮
近買貂裘堪出塞忽思乗傳問西琛
　　七月二十四日以久不雨出禱磻溪是日宿虢縣
　　二十五日晚自虢縣渡渭宿于僧舍曾閣閣故曾
　　氏所建也夜久不寐見壁有前縣令趙薦留名有
　　懷其人
龕燈明滅欲三更敧枕無人夢自驚深谷流風終夜響
亂山銜月半牀明故人漸遠無消息古寺空來看姓名
欲向磻溪問姜叟僕夫屢報斗杓傾
　　二十六日五更起行至磻溪未明
夜入磻溪如入峽照山炬火落驚猿山頭孤月耿猶在
石上寒波曉更喧至人舊隠白雲合神物已化遺蹤蜿
安得夢隨霹靂駕馬上傾倒天瓢翻
　　次韻杭州裴惟甫
餘杭門外葉飛秋尚記居人挽去舟一别臨平山上㙮
五年雲夢澤南州凄凉楚些縁吾發邂逅秦淮為子留
寄語西湖舊風月故應時許夢中游
　　和仲伯達
歸山嵗月苦無多尚有丹沙奈老何繡谷只應花自染
鏡潭長與月相磨君方傍海看初日我巳横江擊素波
人不我知斯我貴不湏雷雨起龍梭
　　再和
憶觀滄海過東萊日照三山迤邐開玉觀飛樓凌霧起
仙幢寳蓋拂天來不聞宫漏催晨箭但覺簷隂轉古槐
供奉青班非老處㑹稽何日乞方回(時方闕/㑹稽守)
　　次韻王定國揚州倅
此身江海寄天游一落紅塵不易收未許相如還蜀道
空教何遜在揚州又驚白酒催黄菊尚喜朱顔映黒頭
火急著書千古事虞卿應未厭窮愁
　　送吕昌明知嘉州
不羡三刀夢蜀都聊將八詠繼東吳臥看古佛凌雲閣
勅賜詩人明月湖得句㑹應縁竹鶴思歸寧復為蓴鱸
横空好在修眉色頭白猶堪乞左符
　　座上復借韻送岢嵐軍通判葉朝奉
雲間踏白看纒旗莫忘西湖把酒時夢裏吳山連越嶠
樽前𦍑婦雜蕃兒夕烽過後人初醉春鴈來時雪未滋
為問從軍真樂否書來粗遣故人知
　　夀星院寒碧軒
清風肅肅揺牎扉牎前修竹一尺圍紛紛蒼雪落夏簟
冉冉緑霧沾人衣日髙山蟬抱葉響人静翠羽穿林飛
道人絶粒對寒碧為問鶴骨何縁肥
　　送杜介歸揚州
再入都門萬事空閑看清洛漾東風當年帷幄㡬人在
回首觚稜一夢中採藥㑹湏逢薊子問禪何處識龎翁
歸來鄰里應迎笑新長淮南舊桂叢
　　華隂寄子由
三年無日不思歸夢裏還家旋覺非臘酒送寒催去國
東風吹雪滿征衣三峰已過天浮翠四扇行看日照扉
里堠消磨不禁盡速携家餉勞驂騑
　　龜山
我生飄蕩去何求再過龜山嵗五周身行萬里半天下
僧臥一庵初白頭地隔中原勞北望湖連滄海欲東游
元嘉舊事無人記故壘摧頽今在不(宋文帝遣將拒魏/太武築城北山)
　　莘老葺天慶觀小園有亭北向道士山崇説乞名
　　與詩
春風欲動北風㣲歸鴈亭邉送鴈歸蜀客南遊家最遠
吳山寒盡雪先晞扁舟去後花枝亂五馬來時賔從非
惟有道人應不忘抱琴無語立斜暉
　　次韻趙令鑠
東坡巳報六年穰惆悵紅塵白首郎枕上溪山猶可見
門前冠盖巳相忘故人年少真瓊樹落筆風生戰堵牆
端向甕間尋吏部老來專以醉為鄉
　
　
　
　
　
　
　
　宋藝圃集巻三
欽定四庫全書
　宋藝圃集巻四
　　　　　　　　　　　　　明　李蔉　編
　蘓軾
　　縱筆
寂寂東坡一病翁白鬚蕭散滿霜風小兒誤喜朱顔在
一笑那知是酒紅
　　題惠州范氏溪隂堂
白水滿時雙鷺下緑槐髙處一蟬吟酒醒門外三竿日
臥看溪南十里隂
　　題織錦圖上廻文
春晚落花餘碧草夜凉低月半秋桐人随瘦馬邉城暮
雨映踈簾繡閣空
紅手素絲千字錦故人新曲九廻腸風吹絮雪愁縈骨
淚洒縑書恨見郎
羞看一首廻文錦錦似文君别恨深頭白自吟悲賦客
斷腸愁是斷絃琴
　　和人廻文(五首/)
紅窗小泣低聲怨永夕春寒斗帳空中酒落花飛絮亂
曉鶯啼破夢匆匆
晞草露如郎薄幸亂花飛似妾情多歸鴻見處揮珠淚
語燕閒時歛翠娥
琴絃斷續愁兼恨嶺水分流西復東深院小扉紅日落
繡窗閒倚更誰同
參横霽色天沉水鳥宿寒枝竹鎻煙衾戀舊香清夜半
淚凝殘燭畫堂前
寒宿霜風秋葉黄冷燈殘月照空牀看君寄意傳文錦
字字愁縈苦斷腸
　　望海樓晚景(三首/)
青山斷處塔層層隔岸人家喚欲應江上秋風晚來急
為傳鐘鼔到西興
海上濤頭一線來樓前指顧雪成堆從今潮上君湏上
更看銀山二十回
横風吹雨入船斜壯觀應湏好句誇雨過湖平江海碧
電光時掣紫金蛇
　　戯贈
惆悵沙河十里春一畨花落一畨新小樓依舊斜陽裏
不見樓中垂手人
　　贈别
青鳥銜巾久欲飛黄鶯别主更悲啼慇懃莫忘分携處
湖水東邉鳳嶺西
　　追和子由去嵗試舉人洛下所寄詩二首暴雨初
　　晴樓上晚景
洛邑從來天地中嵩高蒼翠北邙紅風流耆舊消磨盡
只有青山對病翁(謂富/公也)
客路三年不見山上樓相對夢魂間明朝却踏紅塵去
羞向清伊照病顔
　　陌上花
陌上花開蝴蝶飛江山猶是昔人非遺民㡬度垂垂老
遊女長歌緩緩歸
　　送范德孺
漸覺東風料峭寒青蒿黄韭試春盤遥想慶州千嶂裏
暮雲衰草雪漫漫
　　送惠州監押
一聲鳴雁破江雲萬葉梧桐巻露銀我自飄零是羇旅
更堪秋晚送行人
　　題澄邁驛通潮閣
倦客愁聞歸路遥眼明飛閣俯長橋貪看白鷺横秋浦
不覺青林没晚潮
　　夢中絶句
楸樹高花欲挿天暖風遲日共茫然落英滿地君方見
惆悵春光又一年
　　金山夢中作
江東賈客木棉裘㑹散金山月滿樓半夜潮來風又熟
臥吹簫管到揚州
　　書辨才白雲堂壁
不辭清曉叩松扉却值支公久不歸山鳥不鳴天欲雪
巻簾惟見白雲飛
　　䖍州八境圖(四首/)
濤頭寂寞打城還章贑臺前暮靄寒倦客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日㣲明皂盖歸時酒半醒薄暮漁樵人去盡
碧溪青嶂遶螺亭
煙雲縹緲鬱孤臺積翠浮空兩半開想見之罘觀海市
綘宫明滅是蓬萊
　　韓康公坐上侍兒求書扇
一一窻扉面水開更於何處覔蓬萊天香滿袂人知否
曽到旃檀小殿來
　　書王定國所藏烟江疊嶂圖王晉卿畫
江上愁心千疊山浮空積翠如雲烟山耶雲耶遠莫知
烟空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本㸃檢毫末分清妍不知人間何
處有此境徑欲往置二頃田君不見武昌樊口幽絶處東
坡先生留五年春風揺江天漠漠暮雲捲雨山娟娟丹
楓翻鴉伴水宿長松落雪驚醉眠桃花流水在人世武
陵豈必皆神仙江山清空我塵土雖有去路尋無縁還
君此畫三嘆息山中故人應有招我歸來篇
　　寓居合江樓
海山葱朧氣佳哉二江合處朱樓開蓬萊方丈應不遠
肯為蘇子浮江來江風初凉睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
(余家釀酒/名羅浮春)
　　十一月二十六日松風亭下梅花盛開
春風嶺上淮南村昔年梅花曾斷魂豈知流落復相見
蠻風蜒雨愁黄昏長條半落荔枝浦臥樹獨秀桄榔園
豈惟幽光留夜色直恐冷艶排冬温松風亭下荆棘裏
兩株玉蘂明朝暾海南僊雲嬌墮砌月下縞衣來扣門
酒醒夢覺起繞樹妙意有在終無言先生獨飲勿歎息
幸有落月窺清樽
　　再用前韻
羅浮山下梅花村玉雪為骨氷為魂紛紛初疑月挂樹
耿耿獨與參横昏先生索居江海上悄如病鶴栖荒園
天香國艶肯相顧知我酒熟詩清温蓬萊宫中花鳥使
緑衣倒挂扶桑暾抱叢窺我方醉臥故遣啄木先敲門
麻姑過君急洒掃鳥能歌舞花能言酒醒人散山寂寂
惟有落蘂黏空樽
　　遊桓山㑹者十人以春水滿四澤夏雲多竒峯為
　　韻得澤字
東郊欲尋春未見鶯花迹春風在流水鳧雁先拍拍孤
㠶信溶漾弄此半篙碧艤舟桓山下長嘯理輕䇿彈琴
石室中幽響清磔磔弔彼泉下人野火失枯腊悟此人
間世何者為真宅暮回百歩洪散坐洪土石媿我非王
襄子淵肯見客臨流吹洞簫水月照連璧此歡真不朽
回首嵗月隔想像斜川遊作詩寄彭澤
　　贈寫真何秀才
君不見潞州别駕眼如電左手掛弓横撚箭又不見雪
中騎驢孟浩然皺眉吟詩肩聳山饑寒富貴兩安在空
有遺像留人間此身常擬同外物浮雲變化無蹤跡問
君何苦寫我真君言好之聊自適黄冠野服山家容意
欲置我山巖中勲名將相今何限徃寫褒公與鄂公
　　薄薄酒
薄薄酒勝茶湯粗粗布勝無裳醜妻惡妾勝空房五更
待漏靴滿霜不如三伏日髙睡足北窗凉珠襦玉匣萬
人祖送歸北邙不如懸鶉百結獨坐負朝陽生前富貴
死後文章百年瞬息萬世忙夷齊盜跖俱亡羊不如眼
前一醉是非憂樂都兩忘
　　西湖秋涸東池魚窘甚因㑹客呼網師遷之西池
　　為一笑之樂夜歸被酒不能寢戱作放魚一首
東池浮萍半枯塊裂碧跳青出魚背西池秋水尚涵空
舞闊揺深吹荇帶吾僚有意為遷居太守縱饞那忍鱠
縱横争看銀刀出瀺灂初驚玉花碎但愁數罟損鱗鬛
未信長堤隔濤瀬濊濊潑潑須臾間圉圉洋洋尋丈外
安知中無蛟龍種尚恐或有風雲㑹明年春水漲西湖
好去相忘𣺌湖海
　　蜜酒歌(西蜀道士楊世昌善作蜜酒絶/醇釅余得其法作此歌遺之)
真珠為漿玉為醴六月田夫汗流泚不如春甕自生香
蜂為耕耘花作米一日小沸魚吐沫二日眩轉清光活
三日開甕香滿城快瀉銀瓶不須撥百錢一斗濃無聲
甘露㣲濁醍醐清君不見南園採花蜂如雨天教釀酒
醉先生先生年來窮到骨問人乞米何曽得世間萬事
真悠悠蜜蜂大勝監河侯
　　虢國夫人夜遊圖
佳人自鞚玉花騘翩如驚燕踏飛龍金鞭爭道寳釵落
何人先入明光宮宮中羯鼓催花栁玉奴絃索花奴手
坐中八姨真貴人走馬來看不動塵明眸皓齒誰復見
只有丹青餘淚痕人間俯仰成今古吳公臺下雷塘路
當時一笑潘麗華不知門外韓擒虎
　　定惠院海棠
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖巻紗紅映肉林深霧暗曉光遲日暖風輕春睡足
雨中有淚亦悽慘月下無人更清淑先生食飽無一事
散歩逍遥自捫腹不問人家與僧舍拄杖敲門看修竹
忽逢絶艶照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
　　留題仙都觀
山前江水流浩浩山上蒼蒼松栢老舟中行客去紛紛
古今換易如秋草空山樓觀何崢嶸真人王逺隂長生
飛符御氣朝百靈悟道不復誦黄庭龍車虎駕下來迎
去如旋風摶紫清真人厭世不回顧世間生死如朝露學
仙度世豈無人餐霞絶粒長苦辛安得獨從逍遥君泠
然乗風駕浮雲超世無有我獨行
　　續麗人行
深宮無人春日長沉香亭北百花香美人睡起薄梳洗
燕語鶯啼空斷腸畫工欲畫無窮意背立春風初破睡
若教回首却嫣然陽城下蔡俱風靡杜陵饑客眼常寒
蹇驢破㡌隨金鞍隔花臨水時一見只許腰肢背後看
心醉歸來茅屋裏方信人間有西子君不見孟光舉案
與齊眉何曽背面傷春啼
　　月夜與客飲酒杏花下
杏花飛簾散餘春明月入戸尋幽人褰衣歩月踏花影
烱如流水涵青蘋花間置酒清香發爭挽長條落香雪
山城薄酒不堪飲勸君且吸杯中月洞簫聲斷月明中
惟憂月落酒杯空明朝巻地春風惡但見緑葉栖殘紅
　　題王逸少帖
顛張醉素兩秃翁追逐世好稱書工何曾夢見王與鍾
妄自粉餙欺盲聾有如市倡抺青紅妖歌嫚舞眩兒童
謝家夫人淡丰容蕭然自有林下風天門蕩蕩驚跳龍
山林飛鳥一掃空為君草書續其終待我他日不怱怱
　　四月十一日初食荔支
南村諸楊北村盧白花青葉冬不枯垂黄綴紫煙雨裏
特與荔支為先驅海山仙人絳羅襦紅紗中單白玉膚
不須更待妃子笑風骨自是傾城姝不知天工有意無
遣此尤物生海隅雲山得伴松檜老霜雪自困楂梨麤
先生洗琖酌桂醑氷槃薦此頳虬珠似開江鰩斫玉柱
更洗河豚烹腹腴我生渉世本為口一官久巳輕蓴鱸
人間何者非夢幻南來萬里真良圖
　　石蒼舒醉墨堂
人生識字憂患始姓名粗記可以休何用草書誇神速
開巻戃怳令人愁我甞好之毎自笑君有此病何年瘳
自言其中有真樂適意無異逍遥游近者作堂名醉墨
如飲斗酒消百憂乃知劉子語不妄病嗜土炭如珍羞
君於此藝亦云至堆墻敗筆如山丘興來一揮百紙盡
駿馬倐忽踏九州我書意造本無法㸃畫信手煩推求
胡為議論獨見假隻字片紙皆藏收不减鍾王君自取
下方羅趙我亦優不須臨池更苦學完取絹素充衾裯
　　李公擇求黄鶴樓詩因記舊所聞於馮當世者
黄鶴樓前月滿川抱闗老卒饑不眠夜聞三人笑語言
羽衣著屐響空山非鬼非人意其仙石扉三叩聲清圎
洞中鏗鋐落門闗縹緲入石如飛烟雞鳴月落風馭還
迎拜稽首願執鞭汝非其人骨腥膻黄金乞得重莫肩
持歸包裹弊席氊夜穿茅屋光射天里閭來觀巳變遷
似石非石鉛非鉛或取而有衆忿喧訟歸有司今㡬年
無功暴得喜欲顛神仙戱汝真可憐願君為考然不然
此語可信馮公傳
　　贈寫真李道士
君不見景靈今殿圖功臣進賢大䇿東西陳能令將相
長在世自古獨有曹將軍嵩髙李師掉頭笑自言弄筆
曹前身百世遺像誰復識滿朝冠劔多偉人據鞍一見
心有得臨軒相對疑通神十年江海鬚半脱歸來俯仰
慚簮紳一揮七尺傍牆立客來顧我誠似君金章紫綬
本非有緑鬢黄蒻甘長貧何如畫作老白衣置之茒屋
全吾真
　　法惠寺横翠閣
朝見吳山横暮見吳山從吳山故多態轉側為君容幽
人起朱閣空洞更無物惟有千歩岡東西作簾額春來
故國歸無期人言悲秋春更悲巳泛平湖思濯錦更看
横翠憶峩眉彫欄能得㡬時好不獨慿欄人易老百年
興廢更堪哀懸知草莽化池臺遊人尋我舊遊處但覔
吳山横處來
　　三峽橋
吾聞太山石積日穿綫澑況此百雷霆萬世與石闘深
行九地底險出三峽右長輸不盡溪欲滿無底竇跳波
翻潜魚震響落飛狖清寒入山骨草木盡堅瘦空濛烟
靄間傾洞金石奏灣灣飛橋出㶑㶑半月彀玉淵神龍
近雨雹亂晴書垂瓶得清甘可嚥不可嗽
　　城南縣尉水亭得長字
兩尉鬱相望東西百歩塲揮旗蒲柳市伐鼓水雲鄉
已作觀魚檻仍開射鴨堂全家依畫舫極目亂紅粧
灔灔波頭細疎疎雨脚長我来閒濯足溪漲欲浮牀
澤國山圍裏孤城水影旁欲知歸路處葦外記風
檣
　　江月(五首/)
一更山吐月玉塔卧㣲瀾正似西湖上湧金門外看氷
輪横海濶香霧入樓寒停鞭且莫上照我一杯殘
二更山吐月幽人方獨夜可憐人與月夜夜江樓下風
枝夕未停露草不可藉歸来掩闗卧唧唧蟲夜話
三更山吐月棲鳥亦驚起起尋夢中遊清絶正如此驅
雲歸衆宿俯仰迷空水幸可飲我牛不須違洗耳
四更山吐月皎皎為誰明幽人赴我約坐待玉繩横野
横多斷板山寺有㣲行今夕定何夕夢中游化城
五更山吐月窗迥室幽幽玉鈎還挂戸江練却明摟星
河澹欲曉鼔角冷知秋不眠翻五詠清切變蠻謳
　　歸去来詞集字
寄傲疑今是求榮感昨非聊欣樽有酒不恨室無衣丘
壑世情逺田園生事㣲庭柯還獨眄時有鳥歸飛
　　廣慶寺朱瑶畫
朱瑶唐晚輩得法尚雄深滿寺空遺跡何人識苦心長
廊敧雨脚破壁撼鐘音成壞無窮事他年復弔今
　　倦夜
敧枕倦長夜小窗猶未明孤村一犬吠殘月㡬人行衰
鬢久巳白旅懷空自清荒園有絡緯虛織竟何成
　　和韋蘇州詩寄鄧道士
一杯羅浮春遠餉採薇客遥知獨酌罷醉臥松下石幽
人不可見清嘯聞月夕聊戯庵中人空飛本無迹
　　禽言
南山昨夜雨西溪不可渡溪邊布穀兒勸我脱布袴
不辭脱袴溪水寒水中照見催租瘢
　　挽滕逹道
雲夢連江雨樊山落木秋公方占賈鵩我正買龔牛共
有江湖樂空懷畎畆憂荆溪欲歸老浮玉偶同游骯髒
儀型在驚呼嵗月遒回頭雜歌哭挽語不成謳
　　鬱孤臺和許朝奉
高門元世舊客路晚追遊清絶聞詩語䟽通豈法流傳
家有衣鉢斷獄盡春秋邂逅陪車馬尋芳謝眺洲凄凉
望鄉國得句仲宣樓恨賦投湘水悲歌祀栁州何如五
字律相與一樽留更約登塵外歸時月滿舟
　　祭常山回小獵
青葢前頭㸃皂旗黄茅岡下出長圍弄風驕馬跑空立
趂兎蒼鷹掠地飛回望白雲生翠巘歸來紅葉滿征衣
聖朝若用西凉簿白羽猶能効一揮
　　有美堂暴雨
遊人脚底一聲雷滿坐頑雲撥不開天外黒風吹海立
浙東飛雨過江來十分㶑灔金樽凸千丈敲鏗羯鼓催
喚起謫仙泉灑面倒傾鮫室瀉瓊瑰
　　次韻穆父尚書侍祠郊丘瞻望天光退而相慶引
　　滿醉吟一首
千章杞梓䕃雲天樗散誰收老鄭䖍喜氣到君浮白裏
豐年及我掛冠前令嚴鐘鼓三更月野宿貔貅萬竈煙
太息何人知帝力歸來金帛看頳肩
　　次韻晁無斁春懷
城郭朝陽散積隂郊原注目日清深年衰鷗鷺如今是
夢斷邯鄲何處尋語鵲飛烏春稍稍重簾深院晚沉沉
不辭杖履衝泥雪未有瓊琚報好音
　　過嶺寄子由
七年來徃我何堪又試曹谿一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山雞忽驚起半巖花雨落毿毿
　　天竺寺
香山居士留遺迹天竺禪師有故家空詠連珠吟疊壁
已亡飛鳥失驚蛇林深野桂寒無子雨浥山薑病有花
四十七年真一夢天涯流落淚横斜
　　贈王子真秀才
萬里雲山一破裘杖端閒掛百錢遊五車書巳留兒讀
二頃田應為鶴謀水底笙歌蛙兩部山中奴婢橘千頭
幅巾我欲相隨去海上何人識故侯(此詩前六句/皆用數目字)
　　出潁口初見淮山
我行日夜見江海楓葉蘆花秋興長平淮忽迷天逺近
青山久與船低昻壽州已見白石塔短棹又轉黄茅岡
波平風軟望不到故人久立天蒼茫(見一作向/又一作未)
　　送子由之契丹
雲海相忘寄此身那因遠適更傷神不辭驛騎凌風雪
要使天驕識鳳麟沙漠回看清禁月湖山應夢武陵春
單于若問君家世莫道中朝第一人
　　賀陳述古弟章生子
欝葱佳氣夜充閭始見徐卿第二雛甚欲去為湯餅客
惟愁錯寫弄麞書參軍新婦賢相敵阿大中郎喜有餘
我亦從來識英物試教啼看定何如
　　贈惠山僧惠表
行遍天涯意未闌將心到處遣人安山中老宿依然在
案上楞嚴巳不看敧枕落花餘㡬片閉門修竹自千竿
客來茶罷空無有盧橘楊梅尚帶酸
　　西太一見王荆公舊詩偶次其韻(二首/)
秋早川原淨麗雨餘風日清酣從此歸耕劔外何人送
我池南
但有尊中若下何須墓上征西聞道烏衣巷口而今烟
草萋迷
　　靈上訪道人不遇
花光紅滿欄草色緑無岸不逄青眼人長歌白石爛
　　安節姪將去作小詩送之
索漠齊安郡從來著放臣如何風雪裏更送獨歸人
　　題贈田辨之琴姬
流水隨絃滑清風入指寒坐中有狂客莫近繡簾弹
　　梅花(二首/)
春來幽谷水潺潺的皪梅花草棘間一夜東風吹石裂
半隨飛雪渡闗山
何人把酒慰深幽開自無聊落更愁幸有清溪三百曲
不辭相送到黄州
　　中秋月
暮雲收盡溢清寒銀漢無聲轉玉盤此生此夜不長好
明月明年何處看
　　春宵
春宵一刻直千金花有清香月有隂歌管樓臺聲細細
鞦韆院落夜沉沉
　　上元侍宴
淡月踈星繞建章仙風吹下御爐香侍臣鵠立通明殿
一朶紅雲捧玉皇
　　海棠
東風嫋嫋汎崇光香霧空濛月轉廊只恐夜深花睡去
故燒髙燭照紅粧
　　遊三茅洞
凍雨飛飛半成雪遊人屨冷蒼苔滑不辭擕被巖底眠
洞口雲深夜無月
　　惠崇春江曉景
竹外桃花三兩枝春江水暖鴨先知蔞蒿滿地蘆芽短
正是河豚欲上時
　　澄邁驛通潮閣
餘生欲老海南村帝遣巫陽招我魂杳杳天低鶻沒處
青山一髪是中原
　　六月二十七日望湖樓醉書(三首/)
黒雲翻墨未遮山白雨跳波亂入船巻地風來忽吹散
望湖樓下水如天
放生魚鼈逐人來無主荷花到處開水枕能令山俯仰
風船觧與月徘徊
獻花遊女木蘭橈細雨斜風濕翠翹無限芳洲生杜若
吳兒不識楚詞招
　　雜詩
窗揺細浪魚吹日手弄黄花蝶透衣不覺春風吹酒醒
空教明月伴人歸
　　東欄梨花
梨花淡白栁深青栁絮飛時花滿城惆悵東欄一株雪
人生看得㡬清明
　　和子由逍遥堂詩
别期漸近不堪聞風雨蕭蕭巳斷魂猶勝相逢不相識
形容變盡語音存
　　僕年三十九在潤州道上過除夜作此詩又二十
　　年在惠州録之以示過
寺官官小未朝叅紅日半窗春睡酣為報鄰雞莫驚覺
更容殘夢到江南
　　吉祥寺花將落而述古不至
今嵗東風巧翦裁含情只待使君来對花無信花應恨
直恐明年便不開
　　述古聞之明日即來坐上復用前韻同賦
仙衣不用剪刀裁國色初酣卯酒來太守問花花不語
為君零落為君開
　　於潜令刁同年野翁亭
山翁不出山溪翁長在溪不如野翁來徃溪山間上友
麋鹿下鳧鷖問翁何所樂三年不去煩推擠翁言此間
亦有樂非絲非竹非蛾眉山人醉後鐡冠落溪女笑時
銀櫛低我來觀政問風謡皆云吠犬足生氂但恐此翁
一旦舍此去長使山人索寞溪女啼(天目山唐道士常/冠鉄冠扵潜婦女)
(皆挿大銀櫛長/尺許謂之蓬沓)
　　登常山絶頂廣麗寺
西望穆陵闗東望琅琊臺南望九仙山北望空飛埃相
將呌虞舜遂欲歸蓬萊嗟我二三子狂飲亦荒哉紅裙
欲先去長笛有餘哀清歌入雲霄妙舞纎腰回自從有
此山白石封蒼苔何嘗有此樂將去復徘徊人生如朝
露白髪日夜催棄置當何言萬刼終飛仄
　　和子由送將官梁左藏仲通
雨足誰言春麥短城堅不怕秋濤巻日長惟有睡相宜
半脱紗巾落紈扇芳草不鋤當户長珍禽獨下無人見
覺來身世都是夢坐久枕痕猶著面城西忽報故人來
急掃風軒吹麥飯伏波論兵初矍鑠中散談仙更清遠
南都從事亦學道不恤腸空誇腦滿問羊他日到金華
應許相將游閬苑(黄初平之兄尋/其弟於金華山)
　　大風留金山兩日
㙮上一鈴獨自語明日顛風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙却笑蛟龍為誰怒無事久留童僕怪
此風聊得妻孥許灊山道人獨何事半夜不眠聴粥鼓
　　陪歐陽公讌西湖
謂公方壯鬚似雪謂公巳老光浮頰渇來湖上飲美酒
醉後劇談猶激烈湖邉草木新着霜芙蓉晚菊爭煌煌
揷花起舞為公夀公言百嵗如風狂赤松共遊也不惡
誰能忍饑啖仙藥巳將夭夀付天公彼徒辛苦吾差樂
城上烏棲暮靄生銀缸畫燭照湖明不辭歌詩勸公飲
坐無桓伊能撫筝
　　安國寺尋春
臥聞百舌呼春風起尋花栁村村同城南古寺修竹合
小房曲檻敧深紅看花歎老憶年少對酒思家愁老翁
病眼不羞雲毋亂鬢絲强理茶烟中遥知二月王城外
玉仙洪福花如海薄羅勻霧盖新粧快馬爭風鳴雜佩
玉川先生真可憐一生耽酒終無錢病過春風九十日
獨抱添丁看花發
　　王齊萬秀才寓居武昌縣劉郎洑正與伍洲相對
　　伍子胥奔吳所從渡江也
君家稻田冠西蜀𢷬玉揚珠三萬斛塞江流柹起書樓
碧瓦朱欄照山谷傾家取樂不論命散盡黄金如轉燭
惟餘舊書一百車方舟載入荆江曲江上青山亦何有
伍洲遥望劉郎藪明朝寒食當過君請殺耕牛壓私酒
與君飲酒細論文酒酣訪古江之濆仲謀公瑾不須弔
一酹波神英烈君(杭州伍子胥/廟封英烈王)
　　陳季常自岐亭見訪郡中及舊州諸豪爭欲邀致
　　之戱作陳孟公詩一首
孟公好飲寧論斗醉後闗門防客走不妨閒過左阿君
百謫終為賢太守老居閭里自浮沈笑問伯松何苦心
忽然載酒從陋巷為愛揚雄作酒箴長安富兒求一過
千金夀君君笑唾汝家安得客孟公從來只識陳驚座
　　武昌銅劔歌
雨餘江清風巻沙雷公躡雲捕黄蛇蛇行空中如枉矢
電光煜煜燒蛇尾或投以塊鏗有聲雷飛上天蛇入水
水上青山如削鐡神物欲出山自裂細看兩脅生碧花
猶是西江老蛟血蘇子得之何所為蒯緱彈鋏詠新詩
君不見凌烟功臣長九尺腰間玉具髙拄頥
　　石芝
空堂明月清且新幽人睡息來初勻了然非夢亦非覺
有人夜呼祁孔賔披衣相從到何許朱欄碧井開瓊戸
忽驚石上堆龍蛇玉芝紫笋生無數鏘然敲折青珊瑚
味如蜜藕和雞蘇主人相顧一撫掌滿堂坐客皆盧胡
亦知洞府嘲輕脱終勝嵇康羡王烈神山一合五百年
風吹石髓堅如鐡
　　郭祥正家醉畫竹石壁上郭作詩為謝且遺古銅
　　劍二
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書墻涴壁長遭罵
不嗔不罵喜有餘世間誰復如君者一雙銅劔秋水光
兩首新詩爭劍鋩劍在牀頭詩在手不知誰作蛟龍吼
　　眉子石硯歌贈胡誾
君不見成都畫手開十眉横雲却月爭新竒游人指㸃
小顰處中有漁陽鐡馬嘶又不見王孫青𤨏横雙碧腸
斷浮空遠山色書生性命何足論坐費千金買消渇爾
來䘮亂愁天公謫向君家書硯中小窗虛幌相嫵媚令
君曉夢生春紅毗耶居士談空處結習巳空花不住試
教天女為磨鉛千偈瀾翻無一語
　　觀杭州鈐轄歐育刀劔戰袍
青綾納衫暖襯甲紅線勒巾光繞脅秃襟小袖鵰鶻盤
大刀長劍龍蛇揷兩軍鼓噪屋瓦墜紅塵白羽紛相戞
將軍恩重此身輕笑履鋒鋩如一搯書生只肯坐帷幄
談笑毫端弄生殺呌呼擊鼓催上竿猛士應憐小兒黠
試問黄河夜偷渡掠面驚沙寒霎霎何如大艦日髙眠
一枕清風過苕霅
　　書林逋詩後
吳儂生長湖山曲呼吸湖光飲山渌不論世外隠君子
傭兒販婦皆氷玉先生可是絶俗人神清骨冷無由俗
我不識君曽夢見瞳子瞭然光可燭遺篇妙字處處有
歩繞西湖看不足詩如東野不言寒書似西臺差少肉
平生髙節巳難繼將死㣲言猶可録自言不作封禪書
更肯悲吟白頭曲我笑吳人不好事好作祠堂傍修竹
不然配食水仙王一盞寒泉薦秋菊
　　海市(并序/)
　　　予聞登州海市舊矣父老云常出於春夏今嵗
　　　晚不復見矣予到官五日而去以不見為恨禱
　　　於海神廣徳王之廟明日見焉乃作是詩
東方雲海空復空羣仙出沒空明中蕩揺浮世生萬象
豈有貝闕藏珠宫心知所見嗜幻影敢以耳目煩神工
嵗寒水冷天地閉為我起蟄鞭魚龍重樓翠阜出霜曉
異事驚倒百嵗翁人間所得容力取世外無物誰為雄
率然有請不我拒信我人厄非天窮潮陽太守南遷歸
喜見石廪堆祝融自言正直動山鬼豈知造化哀龍鍾
信眉一笑豈易得神之報汝亦巳豐斜陽萬里孤鳥沒
但見碧海磨青銅新詩綺語亦安用相與變滅隨東風
　　過莱州雪後望三山
東海如碧環西北巻登萊雲光與天色且到三山回我
行適冬仲薄雪收浮埃黄昏風絮定半夜扶桑開參差
太華頂出沒雲濤堆安期與羨門乗龍安在哉茂陵秋
風客勸爾麾一杯帝鄉不可期楚些招歸來
　　武昌西山(并序/)
　　　嘉祐中翰林學士承㫖鄧公聖求為武昌令常
　　　遊寒溪西山山中人至今能言之軾謫居黄岡
　　　與武昌相望亦常往来溪山間元祐元年十一
　　　月二十九日考試舘職與聖求㑹宿玉堂偶話
　　　舊事聖求嘗作元次山窪樽銘刻之巖石因為
　　　此詩請聖求同賦當以遺邑人使刻之銘側
春江渌漲蒲萄醅武昌官桞知誰栽憶從樊口載春酒
歩上西山尋野梅西山一上十五里風駕兩掖飛崔嵬
同遊困臥九曲嶺褰衣獨到吳王臺中原北望在何許
但見落日低黄埃歸來觧劔亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
臥看椽燭髙花摧江邉曉夢忽驚斷銅環玉鎻鳴春雷
山人帳空猿鶴怨江湖水生鴻雁來請公作詩寄父老
徃和萬壑松風哀
　　次韻孔常父送張天覺河東提刑
送君應典鷫鸘裘憑仗千鍾洗别愁脱㡌風流餘長史
(君喜草書而不/工故以此為戯)埋輪家世本留侯(張綱子房七世孫也/犍為武陽人墓在今)
(彭山君豈/其後耶)子河駿馬方爭出(麟府馬出/子河泌)昭義疲兵亦少
休(唐昭義歩兵葢/澤潞弓箭手)定向秋山得嘉句故闗黄葉滿行舟
　　送喬仝寄賀君二首(賀水部唐末五代人宋/真宗東封謁于道左)
曾謁東封玉輅塵幅巾短褐亦逡巡行宫夜奏空名姓
悵望雲霞縹緲人
舊聞父老晉郎官巳作飛騰變化看聞道東䝉有居處
願供薪水看燒丹
　　慶源宣義王丈以累舉得官為洪雅主簿雅州戸
　　掾遇吏民如家人人安樂之既謝事居眉之青神
　　瑞草橋放懷自得有書來求紅帶既以遺之且作
　　詩為戱請黄魯直學士秦少游賢良各為賦一首
　　為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽須
拂衣自注下下考芋魁飯豆吾豈無歸來瑞草橋邉路
獨游還佩平生壺慈姥巖前自喚渡青衣江上人争扶
今年蠶市數州集中有遺民懷袴襦邑中之黔相指似
白髯紅帶老不癯我欲西歸卜鄰舎隔墻拊掌容歌呼
不學山王乘駟馬回頭空指黄公壚
　　次前韻送程六表弟
君家兄弟真連璧門十朱輪家萬石竹使猶分刺史符
尚方行贈尚書舄前年持節發倉廪到處賣刀收蠒栗
歸來閉口不論功却走渡江誰復恤君才不用如澗松
我老得全猶社櫟青衫莫厭百僚底白首上有千薪積
憶昔江湖一釣舟無數雲山供㸃筆未應便障西風扇
只恐先移北山檄憑君寄謝江南叟念我空見長安日
浮江泝蜀有成言江水在此吾不食
　　戱書李伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來臥斜日
莫教優孟卜葬地厚衣薪槱入銅厯
　　次韻子由使契丹至涿州見寄
氊毳年來亦甚都時時鴂舌問三蘇那知老去渾無用
欲問君王乞鏡湖
　　十月十四日以病在告獨酌
翠栢不知秋空庭失揺落幽人得佳䕃露坐方獨酌月
華稍澄穆霧氣尤清薄小兒亦何知相語翁正樂銅爐
燒柏子石鼎煑山藥一盃賞月露萬象紛醻酢此生獨
何幸風䌫欣初泊逝逃顔蹠網行赴松喬約莫嫌風有
待漫欲戱寥廓泠然心境空髣髴來笙鶴
　　書丹元子所示李太白真
天人㡬何同一漚謫仙非謫乃其遊麾斥八極隘九州
化為兩鳥鳴相酬一鳴一止三千秋開元有道為少留
縻之不可矧肯求西望太極横峨岷眼髙四海空無人
大兒汾陽中令君小兒天台坐忘真生年不知髙將軍
手汗吾足乃敢瞋作詩一笑君應聞
　　次韻范純父涵星硯月石風林屏詩一首
月次子房厯三星斗牛不神箕獨靈簸揺桑榆盡西靡
影落蘇子硯與屏天工與我兩厭事孰居無事為此形
與君持槖侍帷幄同到温室觀堯蓂自憐太史牛馬走
技等卜祝均倡伶欲留衣冠挂神武便擊雲水歸南溟
陶泓不稱管城沐醉石可助平泉醒故持二物與夫子
欲使妙質留天庭但令滋液到枯槁勿遣光景生晦㝠
上書挂名豈待我獨立自可當雷霆我時醉眠風林下
夜與漁火同青熒撫物懷人應獨嘆作詩寄子誰當聽
　　連州追録
巻巻長廊走黄葉席簾垂地香烟歇主人待來終不來
火紅消盡灰如雪
　　贈僧
道人自嫌三世將棄家十年今始壯玉骨猶含富貴餘
漆瞳巳照人天上去年相見古長干衆中矯矯如翔鸞
今年過我江西寺病瘦巳作霜松寒朱顔不變供嵗月
風中蒿火湯中雪好問君家黄面翁乞得摩尼照生滅
莫學王郎與支遁臂鷹走馬憐神駿還君畫圗君自收
不如木人騎土牛
　　犍為王氏書樓
樹林幽翠滿山谷樓觀突兀起江濵云是昔人藏書處
磊落萬巻今生塵江邉日出紅霧散綺窗畫閣青氛氲
山猿悲嘯泉谷響野鳥嘐戞巖花春借問主人今何在
被甲逺戍長苦辛先登博戰事斬級區區何者為三墳
書生古亦有戰陣葛巾羽扇揮三軍古人不見悲世俗
回首蒼山空白雲
　　過宜賔見夷中亂山
江寒晴不知遠見山上日朦朧含高峯晃蕩射峭壁横
雲忽飄散翠樹紛厯厯行人挹孤光飛鳥投逺碧蠻荒
誰復愛穠秀安可適豈無避世士髙隠鍊精魄誰能從
之遊路有豺虎迹
　　舟中聽大人彈琴
彈琴江浦夜漏永歛衽竊聽獨激昻風松瀑布巳清絶
更愛玉珮聲琅璫自從鄭衛亂雅樂古噐殘缺世巳忘
千年寥落獨琴在有如老仙不死閲興亡世人不容獨
反古强以新曲求鏗鏘㣲音淡弄忽變轉數聲浮脆如
笙簧無情枯木今尚爾何况古意墮𣺌茫江空月出人
響絶夜闌更請彈文王
　　竹葉酒
楚人汲漢水釀酒古宜城春風吹酒熟猶似漢江清耆
舊人何在丘墳應巳平惟餘竹葉在留此千古情
　　渚宫
渚宫寂寞依古郢楚地荒茫非故基二王臺閣巳鹵莽
(湘東王/髙氏)何况逺問縱横時楚王獵罷擊靈鼓猛士操舟
張水嬉釣魚不復數魚鼈大鼎千石烹蛟螭當時郢人
架宫殿意思絶妙般與倕飛樓百尺照湖水上有燕趙
千娥眉臨風揚揚意自得長使宋玉作楚詞秦兵西來
取鐘簴故宫禾黍秋離離千年壯觀不可復今之存者
盖巳卑池空野逈樓閣小惟有深竹藏狐狸臺中綘帳
誰復見臺下野水(一作/鴨)浮清猗緑窗朱戸春晝閉想見
深屋彈朱絲腐儒亦觧愛聲色何用白首談孔姬沙泉
半涸艸堂在破窗無紙風颸颸陳公蹤跡最未遠士瑞
寥落今何之百年人事知㡬變直恐荒廢成空陂誰能
為我訪遺迹草中應有湘東碑
　　昭陵六馬唐文皇戰馬也琢石象之立昭陵前客
　　有持此石本示予為賦之(此首一作/張文潜詩)
天將剗隋亂帝遣六龍來森然風雲姿颯爽毛骨開飈
馳不及視山川儼莫回長鳴視八表擾擾萬駑駘秦王
龍鳳姿魚鳥不足摧腰間太白羽中物如風雷區區數
竪子搏取若提孩手持掃天箒六合無塵埃艱難濟大
業一一非常才維時六驥足績與英衞陪功成鏘八鸞
玉輅行天街荒凉照陵闕古石埋蒼苔
　　驪山
君門如天深㡬重君王如帝坐法宫人生難處是安穏
何為來此驪山中複道凌雲接金闕樓觀隠烟横翠空
林深霧暗迷八駿朝東暮西勞六龍六龍西幸峨眉棧
悲風便入華清院霓裳蕭散羽衣空麋鹿來游猿鶴怨
我上朝元春半老滿地落花無人掃羯鼓樓髙掛夕陽
長生殿古生青草可憐吳楚兩醯雞築臺未就巳堪悲
長楊五柞漢幸免江都樓戍隋自迷由來留連多䘮國
宴安酖毒因奢惑三風十愆古所戒不必驪山可亡國
　　寒食夜
漏聲透入窗窻紗人靜鞦韆影半斜沉麝不燒金鴨冷
淡雲籠月照梨花
　　秋興
故里依然一夢前相擕重上釣魚船常陪大幙今陳迹
謬忝承明愧昔年報國無成空白首退耕何處有名田
黄雞白酒雲山約此計當時巳浩然
　　移合浦郭功甫見寄
君恩浩蕩似陽春合浦何如在海濵莫趂明珠弄明月
夜深無數採珠人
　　讀開元天寳遺事(三首/)
姚宋亡來事事興一官銖重萬人輕朔方老將風流在
不取西蕃石堡城
潭裏春船百陪多廣陵銅器越溪羅三郎官爵如泥土
爭唱𢎞農得寳歌
琵琶絃急衮梁州羯鼓聲髙舞臂鞲破費八姨三百萬
大唐天子要纒頭
　　絶句
柴桑春晚思依依屋角鳴鳩雨欲飛昨日巳收寒食火
吹花風起却添衣
　蘇轍五首
　　雨花巖
巖花不可攀翔蘂久未墮忽墜幽人前知子觀空坐
　　白龍潭
白龍晝飲潭修尾掛石壁幽人欲下看雨雹晴相射
　　㑹子瞻兄宿逍遥堂二絶
逍遥堂後千尋木長送中宵風雨聲悞喜對牀尋舊約
不知漂泊在彭城
秋來東閣凉如水客去山公醉似泥困臥北窗呼不醒
風吹松竹雨凄凄
　　南窗
京城三日雪雪盡泥方深閉門謝還徃不聞車馬音西
齋書帙亂南窗朝日升展轉守牀榻欲起復不能開戸
失瓊玉滿堦松竹隂故人遠方來疑我何苦辛踈拙自
當爾有酒聊共斟(此其少年時所作也東坡好書之以/為人間當有數百本盖閑淡簡違得)
(味外之/味云)
　
　
　
　
　宋藝圃集巻四
欽定四庫全書
　宋藝圃集卷五
　　　　　　　　　　　　　明　李蔉　編
　張詠二首
　　勸酒惜别
春日遲遲輾空碧綠楊紅杏描春色人生年少不再來
莫把青春枉抛擲思之不可令人驚中有萬恨千愁并
今日就花始暢飲坐中行客酸離情我欲為君舞長劍
劍歌苦悲人苦厭我欲為君彈瑶琴淳風死去無回心
不如轉海為飲花為幄贏取青春片時樂明朝匹馬嘶
春風洛花發臙脂紅車馳馬走狂似沸家家帳幕臨晴空
天子聖明君正少勿恨功名苦不早富貴有時來偷閒
强歡笑莫與離憂賈生老
　　答傅逸人
踈踈蘆葦映門牆見說新秋膾味長何事輕抛來帝里
至今魂夢遶寒塘
　傅霖一首
　　贈張忠定
忍把浮名賣却閒門前流水對青山青山不語人無事
門外風花任往還
　余靖十二首
　　送僧惠勤歸鄉
舊國起歸興三江一棹輕夜吟逢月白曉渡趂潮平楚
岸雲藏寺吳宮水繞城羨師塵外去何日濯吾纓
　　留題澄虛亭
湖光湛寒碧簾影拂莓苔魚戲應同樂鷗閒亦自來雨
餘輕靄合竹外雜花開久欲留詩去慙無綺靡才
　　靈樹喜長老屬疾見寄次韻酬之
鳴韶山下客多病似吾身每想彌天辯誰為問疾人泉
清偏照月松瘦不知春未遂尋高論相遥一水濵
　　塞上
漢使重頒朔蕃臣舊乞盟烽烟虛晝望刁斗絶宵驚虎
落雲空鏁龍堆月自明祁連山更北新築受降城
　　桂園早行
聞雞已行邁策馬更徘徊月色依山盡秋聲帯雨來自
堪悲玉璞誰復築金臺薄宦空羈東西齋長緑苔
　　晚至松門僧舍懷寄李太祝
日暮倦行役解鞍初息肩霧昏臨水寺風勁欲霜天蓼
浦初聞鴈人家半在船思君正惆悵黄葉更翩翩
　　湘中送人
離謳方揭耳别緖已凄然草蔚湘纍浦花殘蜀魄天疑
山晴拂漢啼竹冷澄煙後夜思君意空歌皓月篇
　　題白蓮庵
掩室昔宴居㝠心遺萬化菡萏本無染紛華共高謝夜
禪杉月落晨齋庭鳥下棟間雲氣浮地面秋香詫演法
辭故棲幽蹤賁寒野蠟屐此同遊願結宗雷社
　　留題龍潭
峭嶺盤遠郊幽泉生石罅沮洳成深潭神龍隱其下氣
昏雲霧朝光寒風雨夜絶境隣梵宮餘波沃農稼秋態
月色澄晴橋虹影射勢非蛟室卑名將鳳池亞存身此
蟠蟄得時扶造化何當歲太早移湫救亟夏
　　端午日寄酒庶回都官
龍舟爭快楚江濵弔屈誰知特愴神家釀寄君須酩酊
古今嫌見獨醒人
　　曲江津亭謁華嚴長老見所賜御書因成
數年不侍御罏傍夢斷千山隔帝鄉今日見師堪下涙
御書開巻帶天香
　　送靈谷山人
萬樹秋風一路蟬波頭重艤木蘭船自慙蹙額非奇骨
擬問清朝躍馬年
　范仲淹四首
　　和章岷從事鬭茶歌
年年春自東南來建溪先暖水微開溪邊竒茗冠天下
武夷仙人從古栽新雷昨夜發何處家家嬉笑穿雲去
露芽錯落一番營綴玉含珠散嘉樹終朝采掇未盈襜
唯求精粹不敢貪研膏焙乳有雅製方中圭兮圓中蟾
北苑將期獻天子林下雄豪先鬭美鼎磨雲外首山銅
瓶攜江上中􁫕水黄金碾畔緑塵飛碧玉甌中翠濤起
鬭茶味兮輕醍醐鬬茶香兮薄蘭沚吁嗟天產石上英
論功不愧堦前蓂衆人之濁我可清千日之醉我可醒
屈原試與招魂魄劉伶却得聞雷霆盧仝敢不歌陸羽
須作經森然萬象中焉知無茶星商山丈人休茹芝首
陽先生休采薇長安酒價減千萬成都藥市無光輝不
如仙山一啜好泠然便欲乗風飛君莫羨花間女郎只
鬭草贏得珠璣滿斗歸(此篇中有四句欠/佳者今削之似愈)
　　廬山瀑布
靈源何太高北斗想可挹凌日五光直逗雲千仞急白
蛟下澗飲寒劒倚天立閃電不得瞬長雷無敢蟄萬丈
岩崖折一道林巒濕險慮飛鳥墜冷洒山鬼泣須當截
海去濁清不相入
　　聽眞上人琴歌
銀潢耿耿霜稜稜西窗月色寒如氷江上一扣朱絲繩
萬籟不起秋光凝伏羲歸天忽千古我聞遺音涙如雨
嗟嗟不及鄭衞兒北里南陵竟歌舞竟歌舞竟歌舞何
時休師襄堂上心悠悠擊浮金戞鳴玉老龍秋啼滄海
底幼猿暮哨寒山曲隴頭瑟瑟咽流泉洞庭蕭蕭落寒
木此聲感物何太靈十二銜珠下仙鵠為予再奏南風
詩神人和暢舜無為為予試彈廣陵散鬼物悲哀晉方
亂乃知聖人情慮深將治四海先治琴興亡哀樂不我
道坐中可見天下心感公遺我正始音
　　江上漁者
江上往來人但愛鱸魚美君看一葉舟出没風波裏
　蘇舜欽五首(余居京師日曾借友人蘇子美全集抄/本其中惟此數首乃世所常拈者則占)
　　(人之書固有不必/以未見為恨也)
　　田家詞
南風霏霏麥花落豆田漠漠初垂角山邊夜半一犁雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天公供爾良獨難
　　春睡
别院簾昏掩竹扉朝醒未解惜春暉身如蟬蛻一榻上
夢似楊花千里飛嗒爾暫能離世網陶然直欲見天機
此中有德堪為頌絶勝人間較是非
　　夏意
别院沉沉夏簟清石榴開遍透簾明樹隂滿地日卓午
夢覺流鶯時一聲
　　泊舟
春隂垂野草青青時有幽花一樹明晚泊孤舟古祠下
滿川風雨看潮生
　　望太湖
杳杳波濤閱古今四邊無際莫知深潤通曉月為清露
氣入霜天作暝隂笠澤鱸肥人膾玉洞庭柑熟客分金
風煙觸目相招引聊為停橈一楚吟
　邵雍十三首(堯夫詩率談理世有喜之者而余拈此/諸篇自以其詩論耳然出此而可誦者)
　　(亦希/矣)
　　女几祠
西南有高山山在杳冥間神仙不可見滿目空雲烟千
年女几祠門臨洛水邊但聞霓裳曲世人猶或傳
　　謝彥國相公和詩用醉和風雨夜深歸
道堂閒話儘多時塵外盃觴不浪飛初上小車人已靜
醉和風雨夜深歸
　　天津感事(五首/)
雲輕日淡天津暮風急林疎洛水秋獨歩獨吟人莫㑹
時時鷗鷺下汀洲
鳳樓深處鎻雲烟一鎻雲烟又百年痛惜汾隂西祀後
翠華辜負上陽天
陽烏西去水東流今古推移幾度秋四面遠山長歛黛
不知終日為誰愁
自古别都多隙地參天喬木亂昏鴉荒垣壞堵人耕處
半是前朝卿相家
淥水悠悠際碧天平蕪更與遠山連白頭老叟心無事
閒倚䦨干看洛川
　　寄劍州普安令周士彥屯田
正當老輩過從日况値高秋揺落天一把黄花一樽酒
故人西去又經年
　　訪南園張氏昆仲因而留宿
中秋天氣隨宜好來訪南園㑹隱家(張氏/園名)貪飲不知歸
去晚水晶宮裏宿烟霞
　　依韻和君實端明洛濵間歩
風背河聲近亦㣲斜陽淡薄隔雲衣一雙白鷺來烟外
將下沙頭又却飛
　　月陂閒歩
因隨芳草行來遠為愛清波歸去遲獨歩獨吟仍獨坐
初凉天氣未寒時
　　暮春吟
林下居常睡起遲那堪車馬近來稀春深晝永簾垂地
庭院無風花自飛
　　天津聞樂
名園相倚洛陽春花陌無塵羅綺新何處青樓隔桃李
樂聲時復到天津
　司馬光三十八首
　　夏日西亭書事
榴花映葉未全開槐影沉沉雨勢來小院地偏人不到
滿庭鳥跡印蒼苔
　　草庵獨坐呈堯夫
荒園方一畝意足以為多雖不居丘壑常如隱薜蘿忘
機林鳥下極目塞鴻過為問市朝裏紅塵深幾何
　　和利州鮮于轉運侁公居(二首/)
凛然凌霜色本自生丘壑徙之君子庭栽培固不薄靜
夜聲飂飂清晝隂漠漠秀氣逼簷楹翠影通簾箔知君
梁棟材大匠偶未度但守歲寒心閒軒亦不惡(柏軒/)
　　二
吏治正倥偬夫君何燕閒繭絲既云寡符移皆可刪(子/駿)
(奏減役錢幾/半朝廷是之)印封從事散躡屐升東山放杖坐危亭清
嘯出雲間無私席賔少忘機林鳥還野人瞻翠微稽首
雙眉斑(閒燕/亭)
　　呈范景仁
劒山中斷融為川清江雙流鬱廻旋溝塍阡陌粲如繡
香秔紫芋皆良田地靈物秀氣淑美由來滾滾生英賢
朝家文明所及遠於今臺閣尤蟬聨獵纓鳴佩走聲望
出入金馬如雲烟柰何應辰獨坎壈華髪未得離賔筵
璵璠懸黎已為寳結緑豈得偏棄捐願君彈冠自重惜
邑人行誦子虛篇
　　和張仲通學士苦暑思長安幕中望終南秋雪呈
　　　江鄰幾
秋雲覆秦川小雨野未濕誰言終南頂已有霰雪集返
景開新晴孱顏照都邑初疑江津闊遠浪横風急又疑
龍蛻骨逶迤委原隰詞客登高樓四望清興入當時應
百篇遺散不復拾今茲宦帝城大暑困鬱悒紅塵滿九
衢出入冠帶襲家居賔旅來傴僂煩拜揖回思幕中趨
引領安可及江翁養文采正如𤣥豹蟄君往犯其嚴騰
起誰敢縶嗟予素恇怯旁睨毛髪立强復綴此章庶幾
勇可習
　　藏珠石(疊石溪東山下有墜石銜丸/徑二尺餘其崖上脱處猶存)
水齧東山根土色渥如丹危峯忽摧脫半崖銜石丸隂
陽昔融結神化不可原初疑偓佺養靈藥魑魅觸之無
故落又疑蛟龍伏巨卵雷電擊之從此􁍄或者女媧補
天餘却下青冥遺耳珠不然盤石戲為樂聊取天弧彈
朱雀物理萬狀終難知巧心推求徒自疲不如引客坐
石上好奇且醉手中巵
　　楊白華
勸君勿嫌楊花太輕薄籬下溝中紛漠漠翠鬟婢子不
勝愁掃盡還飛滿朱閣晚來風雨送行春天無遊絲地
無塵雪狂絮亂安可得孤樹青青愁殺人
　　海仙歌
東望海波蒼茫浩𣺌無所極高浪洪濤黯風色翻星倒
漢天地黑隂靈出没互相索東方曈曨景氣清慶雲合
沓吐赤精蓬萊瀛洲杳如萍遥觀五樓十二城羣仙劒
佩朝玉京祥風縹𣺌鈞天聲彩幢翠蓋煙霞生鸞歌鳳
舞入帝鄉紫麟徐驅白鶴翔餐芝茹术飲玉漿千年萬
年樂未央
　　孟嘗君歌
君不見薛公在齊當路時三千豪士相追隨邑封萬户
無自入椎牛釃酒不為貲門下紛紛如市人雞鳴狗盜
亦同塵一朝失勢賔客落唯有馮驩西入秦
　　楚宮行
楚王宮中夜未央清歌妙舞㑹華堂木蘭為柱桂為梁
隋珠和璧爛同光横吹乍鳴秋竹裂繁絃初度春雨歇
九微火樹垂垂滅羅衣紛紛玉纓絶滿朝冠劒東方明
宮門未起君朝醒秦關日夜出奇兵武安君火照夷陵
　　春塘氷
春塘冷薄氷淅瀝隱隈曲晴日射寒芒柔風折哀玉草
樹曾未知波光已先緑
　　煙際鐘
蒼茫返照收羃䍥寒煙起前山黯同色不辨峯巒美獨
有遠來鐘悠揚翠微裏
　　天外峯
飛鳥去不息長空黯何極疎峯帶夕暉㸃綴秋天碧禪
觀坐超然相望兩沉寂
　　懷翠亭
高齋對秋山平望殊不遠雖違獨往心蒼蒼長在眼可
嗟都邑遊終日紅塵滿
　　題致仕李太傳園亭
漢家飛將種氣槩耿清秋解去金貂貴來從洛社遊清
商擁高宴華舘帶長流可笑班超老崎嶇萬里侯
　　答陳進士謂之憶江東舊遊見贈
客路今東去亭臯木葉飛居然不堪恨况與賞心違顧
渚烟波闊長洲草樹微江邊好春色行望錦標歸
　　延安道中作
羈旅兼邊思川原蹀血新煙雲長帶雨草樹不知春細
水淘沙骨驚飈轉路塵今朝見烽火白首太平人
　　寓泊鄭圃寄獻昌言舍人
旅食緇衣館飄蓬怳自迷樹横寒霧遠山隱古原低愁
暮空庭雀驚晨别墅雞故人何處在依約玉繩西
　　謁三門禹祠
贔屭青崖裂喧豗白浪豪客舟浮水葉生理脫鴻毛栢
映孤峯短(水際孤峯甚細而高上有小栢耆舊相傳/不知幾何年矣而止長尺餘人莫測其理)銘
書絶壁高(唐太宗刻銘砥柱之隂魏鄭/公撰字幾盈尺殘缺僅可讀)河師不耕織容
易戲風濤
　　酬終南閻諫議見寄
齒衰心力耗揣分乞西臺微禄供多病閒官養不才敝
廬容嘯傲清洛伴歸來故友猶相念寒光生死灰
　　閒居呈復古
閒居雖懶放未得便無營伐木添山色穿渠擘水聲經
霜收芋美帶雨接花成前日鄰翁至柴門掃葉迎
　　送馬狀元京歸鄂州
夙昔負奇節琅然為衆珠下韝連得雋出手盡成盧喜
氣兼鄰曲榮名溢道塗風雲俱動色非復舊江湖
　　送同年使北
雲愁雪欲零四牡出郊坰古塞烟華紫寒沙白氣青金
門秘雞樹朱節耀龍庭幾夜天街北遥占漢使星
　　送王校理懌守瑯琊
金門倦鳴玉千騎出東方封略依滄海枌榆近故鄉秦
碑苔蝕字鄅稻日翻芒國史遥應識當年丞相郎
　　送劉觀察從廣知洺州
漢家英俊士滾滾出金章久襲通侯籍新腰太守章畛
封連故趙廬井帶清漳春色迎鐃吹應忘道路長
　　送李尉以監丞致仕歸閩中
行行歌式微浩歎返荆扉却着登山屐盡焚趨府衣溪
清魚影亂竹闇筍芽肥每應浮名誤空將白髪歸
　　送瀛州僉判蘇秘丞寀
高隂十萬兵幕府籍時英塞上風猶勁關南春未生投
壺邊柝靜倚馬檄書成不忘塵中客征鴻可寄聲
　　送張伯鎭知湖州
江外饒佳郡吳興天下稀蓴羮紫絲滑鱸膾雪花肥星
斗寒相照煙波碧四圍柳侯還作牧草樹轉清輝
　　仁宗皇帝挽詞
霧曉銅魚躍霜寒閶闔開哀聲際海發雪仗拂天來别
寢嚴虛位重閽閟夜臺柏城空有路無復屬車回
　　相國廣平文簡程公琳挽詞
帝誥封泥紫皇墳殺簡青坐談安玉壘專對讋龍庭黼
黻昭文理氷霜瑩典型英靈入箕尾終古作天星
　　虎牢關
天險限西東難知造化功路邀三晉㑹勢壓兩河雄餘
雪霑枯草驚飈巻斷蓬徒觀爭戰處今古索然空
　　秋日登觀信亭
西風連夜雨草樹已蕭條宿靄稍零落寒山更寂寥林
紅猶帶日岸白欲生潮新鴈來何處離離天際遥
　　野菊
野菊未嘗種秋花何處來羞隨衆草没故犯早霜開寒
蝶舞不去夜蛬吟更哀幽人自移席小摘泛青杯
　　孫器之奉使淮浙至江為書見寄以詩謝之
沙漵鶴爭飛波光可染衣松江異淇水信美不如歸(器/之)
(家衞/州)
　程顥三首(曾觀明道全書出此/三篇外靡有可采者)
　　陳公廙園修禊事席上賦
盛集蘭亭舊風流洛社今坐中無俗客水曲有清音香
篆来還去花枝泛復沉未須愁日暮天際是輕隂
　　郊行即事
芳原綠野恣行時春入遥山碧四圍興逐亂紅穿柳巷
困隨流水坐苔磯莫辭盞酒十分醉只恐風花一片飛
况是清明好天氣不妨遊衍莫忘歸
　　遊月陂
月陂堤上四徘徊北望中天百尺臺萬物已隨秋氣改
一樽聊為晚凉開水心雲影閒相映林下泉聲靜自來
世事無端何足計但逢佳節約重陪
　楊時五首
　　含雲寺書事(三首/)
山前咫尺市朝賖垣屋蕭條似隱家過客不須攜鼔吹
野塘終日有鳴蛙
夾屋青松長數圍午風揺影舞僛僛幽禽葉底鳴相應
時引殘聲過别枝
竹間幽徑草成圍藜杖穿雲翠滿衣石上坐忘驚覺晚
山前明月伴人歸
　　登峴山阻雨
庭前古木已經秋天外行雲暝不收倚杖却尋山下路
一川風雨濕行舟
　　岳陽書事
洞庭水落洲渚出疊嶂廻峯遠烟没重樓百尺壓高城
畫棟沉沉倚天闕湖光上下天水融中以日月分西東
氣凌雲夢吞八九欲與溟渤爭雌雄澄瀾無風雨新霽
一日萬頃磨青銅琉璃夜影貯星漢騎鯨已在銀潢中
湘妃帝子昔何許但有林壑青浮空蒼梧雲深不可見
遺恨千古嗟何窮須臾暝晦忽異色風怒濤飜際天黒
乗陵駕壑走魑魅停滀百怪誰能測忍看舟子玩行險
更欲飛帆借風力安得晴雲萬里開依舊寒光浸虛碧
　張耒三十三首
　　旱謠
十月不雨井水渾孤城烈日風揚塵楚天萬里無纎雲
旱氣塞空白晝昏土龍蜥蜴竟無神田中水車聲相聞
努力踏車莫厭勤但憂水勢傷禾根道旁排送者何人
稻塍爭水殺厥鄰五湖七澤水不貧正賴老龍一屈伸
　　寒食歌
東風芳草長寒食春茫茫人家掩門去雞犬自相將原
頭簇簇柳與花行人來往長嘆嗟舊墳新塚纍纍是裂
錢澆酒何人家桑上鳴鳩喚山雨雨脚蕭蕭山日暮歸
來門巷正春寒花底殘紅落無數北里悲啼夜未休清
絃脆管起南樓古來歌哭何時盡芳草白楊春復秋去
年巧笑鞦韆女今年嫁作東家婦彩繩畫柱似當年只
有朱顏不如故百人學仙無一成麻姑不見但聞名萬
斛春醪須痛飲江邊漁父笑人醒
　　離黄州
扁舟發孤城揮手謝送者山回地勢巻天豁江面瀉中
流望赤壁石脚插水下昏昏煙霧嶺厯厯漁樵舍居夷
實三載鄰里通假借别之豈無情老淚為一洒篙工起
鳴鼔輕櫓健於馬聊為過江宿寂寂樊山夜(張文潛最/愛老杜玉)
(華宮詩吟之不絶口何大圭曰先生所賦何必減此曰/平生極力模寫僅有一篇稍似之然未可同日語遂誦)
(其離黄州詩云/出容齋隨筆)
　　于湖曲
武昌雲旗蔽天赤夜築于湖洗鋒鏑巴滇綠駿風作蹄
去如滅没來不嘶日圍萬里纒孤壁兵氣如霜已潛釋
地矛賤士識天顏玉帳髯奴落妖魄君不見銅駞陌上
塵沙起兵騎春來飲瀍水浮江天馬是龍兒蹙踏揚州
開帝里王氣高懸五百秋弄兵老濞空白頭石城戰骨
卧秋草更欲君王分上流
　　七夕歌
人間一葉梧桐飄蓐收行秋回斗杓神官召集役靈鵲
直渡銀河横作橋河東美人天帝子機杼年年勞玉指
織成雲霧紫綃衣辛苦無歡容不理帝憐獨居無與娛
河西嫁與牽牛夫自從嫁後廢織紝緑鬢雲鬟朝暮梳
貪歡不知天地怒責歸却踏來時路但令一歲一相逢
七月七日橋邊渡别多㑹少知柰何却憶從前歡愛多
匆匆萬事說不盡玉龍已駕隨羲和河邊靈官催曉發
令嚴不管輕離别便將涙作雨滂沱涙痕有盡愁無歇
我言織女君莫歎天地無窮㑹相見猶勝嫦娥不嫁人
夜夜孤眠廣寒殿
　　磨崖碑後
玉環妖血無人掃漁陽馬厭長安草潼關戰骨高於山
萬里君王蜀中老金戈鐵馬從西來郭公凛凛英雄才
舉旗為風偃為雨洒掃九廟無塵埃元功高名誰與紀
風雅不繼騷人死水部胸中星斗文太師筆下龍蛇字
天遣二子傳將來高山十丈磨蒼崖誰持此碑入我室
使我一見昏眸開百年廢興增歎慨當時數子今安在
君不見荒凉浯水棄不收時有遊人打碑賣
　　孫彥古畫風雨山水歌
山深崖高石壁青白日忽變天晦𡨕黑風驅雪走不停
驚電疾雨來如傾山前雨㸃大如手山下水湧危槎横
崩岩古樹老有靈吼怒直與風雪爭枝披葉偃鬬不怯
萬竅却欲藏雷霆鞭驢疾驅者誰子石路險澁驢凌兢
目迷心懾愈走愈不及來憇樹下如寒蠅蒼茫直與鬼
神接恍惚不保龍蛇驚平居此樂忽入眼孫家古圖纔
可辨柰何一幅一尺餘欲奪天地之奇變我心愛之良
有以昔苦山行今遇此一生兩足不下堂輸爾朱門貴
公子
　　臘日
擊柝山城閉踈燈野店扃疾風鳴夜谷晴水動浮星霜
翼歸何晚鄰機織未停短歌聊自放愁絶更誰聽
　　近清明
斜日去不駐好風來有情江城過風雨花木近清明水
樹閒照影山禽時有聲吾年行老矣淹泊蹇何成
　　晨興
端居歲已宴杖屨亦蕭然雲露窗前日秋明樹外天大
江寒欲落諸嶺霽逾鮮白首無聊劇昏昏只醉眠
　　都梁亭下
金塔青冥上孤城蒼莽中淺山寒帶水旱日白吹風人
事劇翻手生涯眞轉蓬高眠待春漲鮭菜伴南公
　　舟中曉思
樹色未啼鳥槳聲初度航客燈青映壁城角冷吹霜飄
泊年來甚羈遊情易傷年豐清潁尾吾計亦差良
　　雨中
即物即自好客心何落然早寒清野市夜雨暗江天破
屋踈茅滴空㕑濕葦烟政須一杯酒相與度流年
　　少年
朱繩縳天狗白羽射旄頭新佩將軍印初成甲第樓絲
羅諸院使鞍馬五陵秋惟有如霜鬢令君覽鏡愁
　　晨起
曉色淡朦朧園林白露濃寒叢蛩響畔秋屋葉聲中更
老心猶在雖貧樽不空浮生仗天理不礙哭途窮
　　二十三日立秋夜行泊林里港
淅淅曉風起孤舟愁思生蓬窻一螢過葦岸數蛩鳴老
大畏為客風波難計程家人夜深語應念客猶征
　　發長平
歸舟川上渡去翼望中迷野水侵官道春蕪没斷堤川
平雙槳上天濶一帆西無酒消羈恨詩成獨自題
　　柘城道中
欲雪日易晚不風寒更清崩橋斷官道積水入空城屏
翳野初燒降丘民始耕冬輝疾於鳥汲汲暝途征
　　赴宣城守吳興道中
秋野連雲靜三吳稻熟時風江客帆疾晴埜鴈行遲草
木霜天曉山川澤國卑宣城不負汝好繼謝公詩
　　絶句
風棹浮烟匝地回雨將濃翠撲山來晚凉鼓角三吹罷
夕照江天萬里開
　　絶句
亭亭畫舸繫春潭直待行人酒半酣不管煙波與風雨
載將離恨過江南
　　送楊補之赴鄂州支使
相逢顧我尚童兒二十年來鬢有絲涕涙兩家同患難
光隂一半屬分離扁舟又作江湖别千里長懸夢寐思
何日粗醻身世了卜鄰耕釣老追隨
　　自海至楚途寄馬金玉
蕭蕭晚雨向風斜村遠荒凉三四家野色連雲迷稼穡
秋聲催晚起蒹葭愁如夜月長隨客身似飛鴻不記家
極目相忘何處是海天無際落殘霞
　　雨後至城外
日日思歸未就歸只今行路已霑衣江村過雨蓬麻亂
野水連天鸛鶴飛塵務却嫌經意少故人新更得書稀
鹿門縱隱猶多事苦向人前說是非
　　用寄壁上人韻范元室趙才仲及從叔知上
故人瓶錫各西東吾道從來冀北空病去漸於文字懶
南來猶覺歲時公江回夜雨千巖黒霜着高林萬葉紅
政好還家君未肯莫教慚愧北窗風
　　春日
輝輝煖日弄遊絲風歛晴雲緩緩飛殘雪暗隨氷筍滴
新春偷向柳稍歸可憐客鬢蹉跎老每惜梅花取次稀
何事都成輕薄子買歡沽酒試春衣
　　新秋
火雲猶未歛奇峯敧枕初驚一葉風幾處園林蕭瑟裏
誰家砧杵寂寥中蟬聲斷續悲殘月螢熖高低照暮空
賦就金門期再獻夜深搔首嘆飛蓬
　　京師廢宅
當道朱門白晝扃高堂歌詠久無聲古窗積雨昏殘日
朽樹經春長寄生門下老人時洒掃舊時來客嘆平生
艷姬嬌馬知何處獨有庭花春自榮
　　贈妓劉淑女
可是相逢意便深為郎巧笑不須金門前一尺春風髻
窗外三更夜雨衾别燕從教燈見涙夜船惟有月知心
東西芳草皆相似欲望高樓何處尋
　　登城樓
沙雨初乾布褐輕獨披蓑蔓歩高城天晴海上峰巒出
野暗人家燈火明歸鳥各尋芳樹去夕陽微照遠村耕
登樓已恨荆州遠况復安仁白髪生
　　登山望海
鳥去蒼烟古木人歸緑埜孤舟信美雖非吾土消憂且
復登樓
　　題宣州後堂壁
過雨山亭暑氣微老天猶未試生衣滿園閒緑無人到
盡日南風燕子飛
　　聽客話澶淵事
惜昔兵來動河朔黄河飲馬吹笳角澶淵城下水載車
邊風蕭蕭千里賖城上黄旗坐眞主夜遣六丁張猛弩
雷驚電發一矢飛横射過笠貫車柱奔潰無踪大漠空
歸來封禪告成功自是乾坤扶聖主可能功業盡萊公
　
　宋藝圃集巻五
欽定四庫全書
　宋藝圃集巻六
　　　　　　　　　　　　　明　李蔉　編
　梅堯臣七十六首
　　送張山甫秘校歸緱氏
去年來折桂今年來娶婦得意春風前還家寒食後蓬
巷閙雞犬藤花䕃井臼緱山白醪醇重酌高堂壽
　　古壁苔
隂壁流暗泉古苔長自好不改春與秋何如路傍草空
山正幽靄淨綠無人掃
　　漁舟火
蘆洲一㸃明知有漁人泊江暝杳不分誰方在高閣是
時孤鴈去應認光中落
　　金陵與張十二傳師賞心亭飲
但嗟識君遲不恨春風惡風惡舟未前置酒共談謔漁
歌還浦頭斜日下洲角明朝渡江去相望便成昨
　　依韻和守賢上人晚秋書事
秋霧欝不開曚曨夾溪樹深枝尚宿禽寒葉時驚露我
居溪之隂早景誠所慕開溪吐初陽獨吟神與晤豈意
方袍人而懷此焉趣忽枉瓊玖章無慙惠休句
　　謝尉西歸
曾為洛陽客喜見洛陽人每憶舊遊處相逢借問頻當
時伊水上醉㺯巖花春而今絶茲樂欲語已酸辛明朝
君當去又復與誰親唯應有素月相照寒溪濵
　　和潘叔治早春遊何山
泛泛寒溪流縈紆向山去淺石長蒲茸朝煙暖巖樹舍
舟當禪扉踏蘚汚野屨誰愛鮑叅軍登臨多秀句
　　早夏陪知府學士登疊嶂樓
高陵自可眺况復更層樓峩峩衆山翠活活寒溪流新
篁未掃籜緣險已修修曲道出林杪飛宇跨城頭春餘
衆芳歇子結纍蔓抽庭空野鼠竄日暝啼禽留誰知郡
府趣適有林壑幽主人易吾土惟襲是瀛洲伊我去閭
井爾來三十秋昔望白雲下今從輕軒游
　　望海樓
嘗聞觀蹄涔詎識海水大浩浩與天同滔滔衆流㑹平
吞江作練遠瀉河如帯終日郡樓間欲取長鯨膾
　　甘露寺
山頭百畝宫庭下千年樹在昔甘露霏嘗疑神物護隂
連殿閣寒聲撼雷霆怒瞻影衞公堂英魂想來去
　　送逐客王勝之不及遂至屠兒原
犯霜出國門送客客已去猶意行未遠䇿馬過寒戍川
長不見人沙没前岡路始聞雲水深忽逢朱亥墓金鎚
一報恩義烈垂竹索何須文學為寄語長沙傅
　　擬杜甫玉華宫
松深溪色古中有鼯䑕鳴廢殿不知年但與蒼崖平鬼
火出空屋未繼華燭明暗泉發虛竇似作哀絃鳴黄金
不變土玉質空令名當時從輿輦石馬埋棘荆獨來感
舊物煎懷如沸羮區區人世間誰免此虧盈
　　送詹彥廸秘校之越
夙懷山水心夢寐向東越聞為㑹稽行獨此羡明發渡
江信春潮泊舘食野蕨平時異梁鴻但泛鏡湖月
　　淮上雜詩(二首/)
漠漠晝煙波縱横見漁艇輕橈上急水或與飛鴻並魚
大釣丝㣲牽隨碧潭逈向晚得志歸浩歌山月靜
　　二
舟閣下灘遲蒼黄暮灘上偏愁逆水風更駕崩沙浪落
日看已昏漁燈遠相向夜䦨天轉寒坐待潮流漲
　　送石昌言舍人使匈奴
燕然山北大單于漢家皇帝與璽書持書大夫腰金魚
飛龍借馬出國都邊沙九月草已枯草上霜花如五銖
白裘貂帽著不暖莽莽黄塵車款款野廬邊月出隴來
風靜天邊鴈聲短聞到罽庭尤苦寒譯言揉耳不譏彈
公於是時已觀禮踏雪再拜辭可汗
　　和謝愛山晚吟韻日晚與客散歩因誦夕陽雖好
　　不多時之句謝愛山欣然賦之余亦卒然口占以
　　和亦一時之樂也
日落未落天滄涼懸崖掛壁留餘光紫烟翠霧空迷茫
颼颼度壑松風長牛背短笛催歸忙飄飄逸興空悠揚
襟懷灑落塵慮亡須臾薄暝山色藏長歌浩浩相激昂
淡雲弄月㣲昏黄
　　和江隣幾學士得雷殿直墨竹二軸
昔見雷子之小篆今見雷子之墨竹節瘦已似蛟龍孫
葉暗曾無鳳凰宿江翁得之尤愛憐作詩寫意酬雙軸
掛在空堂坐卧看如玩蕭蕭嵓畔綠莫疑昏黑眼生花
松煤濃色切寒鵶不問主人兼客至明朝騎馬到君家
　　送壽州司理張元輿
清川夜流明月光城上有烏啼女牆月明不掩斗與氣
烏啼未歸雲㸃霜霜寒月冷古時獄下有苔蠧之雄鋩
水方軒眉大靈智見我西北天門傍自言昔有切玉寳
嗟今非後百鍊鋼用之補履亦何益頴脫未如錐出囊
誰能為封華隂土背負七星生焜煌君去味我書此意
莫嘆淮水來湯湯
　　金陵有美堂
李白愛山如洛陽三杯為歌愁日長廢基臺殿不可識
玉燕舊棲王謝堂公來碧瓦起棟宇羅列圖畫牙作牀
池頭古月城下江照見萬里氷雪光江流不盡月不死
寒浪素影東西翔願公樂此殊未央愼勿區區思故鄉
　　續永叔歸田樂
秋風忽來鳴蟪蛄豆葉半黄陂水枯織婦夜作露欲冷
社酒已熟人相呼坎坎擊鼓坐林下醉去自有兒童扶
壯男獨獵南山虎中子已扱荒徑狐田家此樂樂有餘
食肉緝皮裘豈無我雖愛之乏寸土待買短艇歸江湖
　　牡丹
洛陽牡丹名品多自謂天下無能過近來江南花亦好
絳紫淺紅如舞娥竹隂水照增顏色春服貼妥裁輕羅
時結游朋去尋玩香吹酒面生紅波粉英不忿付狂蝶
白髪强插成悲歌明年更開余已去風雨催殘可柰何
　　晨鴉
雲昏夜黑鴉不知鼔聲鼕鼕雞報啼睥睨未辨天東西
癡雛噪舞羣翅低野桑巻葉風凄凄濃霧不起寒雨迷
晨鴉却歸巢上棲
　　㑹勝院沃洲亭
前溪夾洲後溪闊風吹細浪龍鱗活孤亭一入野氣深
松上籐蘿籬上葛葛花葛蔓無斷時女蘿莫翦連古枝
當年吾叔讀書處夜夜飛螢來復去
　　獨酌偶作
東路歸梁懶黄流下汴深眼穿南去翼耳冷北來音風
雨昏斜日乾坤入醉吟不憂貧且老自有伯鸞心
　　李審言歸鄭州
嘗從京索間躍馬望春山氣象歸王國丘陵接漢關長
榆啼鳥亂細草牧陂間老厭行涂路因歌送子還
　　李廷臣通判蔡州
夾路青青草隨君去未休亦將離思遠還共翠心抽細
籍車輪穩薰牽野蔓柔王孫歸不久冉冉莫經秋
　　感春之際以病止酒水丘有簡云時雨乍晴物景
　　鮮麗疑其未是止酒時因成短章奉答
東風固無迹何處見春歸土逐草心坼雨兼花片飛雖
憐柔甲長只恐艷條稀君但惜晴景休言止酒非
　　泛舟和持國
緣源去未窮夾岸樹濛濛弱蔓低侵水殘芳不隱叢浣
衣思越婦折笋擬江童薄暮回船處潭魚動鏡中
　　魯山山行
適興野情愜千山高復低好峰隨處改幽逕獨行迷霜
落熊升樹林空鹿飲溪人家在何許雲外一聲鷄
　　公安縣
門沿大堤入路趂淺沙行樹短天根起山窮地勢傾孤
舟難泊岸遠水欲沉城半夜求津濟烟中荻火明
　　送鮮于秘丞通判黔州
壺頭山下俗巴婦曲中聽汲井熬鹽白燒田種穀青巖
風來虎嘯江雨過龍腥事簡能談者揚雄所草經
　　程文簡公挽詞
關塞秋雲冷伊川苦霧隂薤歌金鐸碎蒿里石宫深燃
漆為長夜栽松作茂林空留舊冠劒家廟四時心
　　依韻和池守王㣲之訪别
君榮初出守我老未東歸病眼生花早蒼毛似葉稀往
還從更少談笑暫相依不及秋鴻翼能隨向楚飛
　　送劉元忠學士歸陳州省親
芸香閒秘秩蘇合着新裘公子言歸日天王賜問優治
分周太宰禮重漢諸侯拜慶無如樂黄金作酒舟
　　送殿丞吉甫知資陽
單騎欲之蜀綵衣初過秦王喬鳬是舄陶令酒名巾潭
上愁逢雪褒中喜見春兩川風物美不似走京塵
　　贈僕射侍中劉相公挽詞
處外諸侯重居朝聖主知祅逢庚子日夢異戊丁時歸
椁江山遠凝笳道路悲欲傳千古跡佐世本無為
　　金山寺
吳客獨來後楚橈歸夕曛山形無地接寺界與波分巢
鶻寧窺物馴鷗自作羣老僧忘歲月石上看江雲
　　聞櫓
靜夜有舟下中流聞櫓聲隔窗燈已暗巻幔月㣲明漸
向寒灣遠遥應宿枕驚客心何苦急曾是不緣名
　　秋日家居
移榻愛晴暉翛然世慮㣲懸蟲低復上鬬雀墮還飛相
趂入寒竹自收當晚闈無人知靜景苔色照人衣
　　送達觀禪師歸隱净寺
栗林霜下熟歸摘禦窮冬帯月渉溪水過山聞寺鐘未
嫌雲衲濕已喜野人逢且莫似盃渡滄波無去蹤
　　齊國大長公主挽詞
魯舘當年盛秦臺此日遥龍歸終合劒鳳去不聞簫挽
曲方傳薤行輀競奠椒空餘漢官屬泣送馬如潮
　　送崔主簿赴睦州清溪
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與高懷愜寧歌行路難
　　悼亡
每出身如夢逢人强意多歸來仍寂寞欲語向誰何窗
冷孤螢入宵長一鴈過世間無限苦精爽此消磨
　　晨起裴吳二直講過門云鳳閣韓舍人物故作詩
　　哭之(三首/)
平生交友涙又哭寢門前魯叟不言命楚人空問天月
沉滄海底星隕太㣲邊莫恨終埋没文章自可傳
　　二
昔時賔宴地今見繐幃遮棲室那因鵩從盃不為蛇曾
無越人術竟起漢臣嗟明日東城陌悲凉後部笳
　　三
曉陌行車過交相歎且驚荀龍聞一蛻穆駿失全鳴不
復中書直空餘左史成緖言猶在耳尚想見平生
　　送唐紫㣲知蘇臺
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨蹡拜上官
曾過揚州能慣否劉郎盞底勸須寛
　　送余少卿知睦州
青山峽裏桐廬郡七里灘頭太史船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅溪邊
　　依韻和丁學士陪諸公城東飲
黄花秋草滿荒臺聫馬鳴珂未欲迴上苑自將馳道隔
高林空望白雲開薦肴已去紗籠幕賜醖新從蟻甕來
天氣正清風景好重門雖禁不辭杯
　　和宋次道答弟中道寄懷
陸家兄弟苦西東黄耳傳書近已通共歎流年同轉轂
各驚華髪似飛蓬河氷夜合知霜勁塞霧朝開見日紅
臘盡春來又相遠江南江北望歸鴻
　　寄京西通判宋次道學士
當時交友都無幾欲問懽娛亦異今花接上林新木變
水分清洛舊池深峩嵯嵩色雲常在窈窕宮牆草又侵
修竹千竿白家寺昔年題處可能尋
　　送少卿張學士知洪州
朱旗畫舸一百尺五月長江水拍天穩去先應望廬岳
暫來誰復見龍泉閣經吏部重為記山識吳王舊鑄錢
往迹可尋軍士少賸書遺逸附青編
　　送王察推縝之鄧州
昔向南陽憶洛陽秋橙初熟半林黄車過白水沙痕閣
鴈落鉗盧稻穟長廢壘漢碑金刻字古原秦塚石為羊
太平羽檄何曾有賔主相歡薦菊觴
　　禽言(四首/)
泥滑滑苦竹岡雨蕭蕭馬上郎馬蹄凌兢雨又急此鳥
為君應斷腸
婆餅焦兒不食爾父向何之爾母山頭化為石山頭化
石可柰何遂作㣲禽啼不息
提葫蘆沽美酒風為賔樹為友山花繚亂目前開勸爾
今朝千萬壽
不如歸去春山云暮萬木兮叅雲蜀天兮何處人言有
翼可飛歸安用空啼向高樹
　　寄馬遵
三更醉下凌陽峯仙舟江上去無踪杈牙鐵鎻漫横繩
㯭濕不驚潭底龍斷腸吳姬指如笋欲剥玉榧將何從
短翎水鴨飛不遠那經細雨山重重却顧舊埓病驄馬
塵沙厯盡空龍鍾
　　王龍圖知江陵
捧詔出荆州天心寄遠憂行車踐殘雪寒色犯輕裘祖
軷山川闊歌驪道路愁吏迎多越乗兵衞粲吳鈎地與
蠻溪接江通溪水流風宜橘林賦俗尚竹枝謳樽爼思
疇日煙雲感舊游終當勞侍從寧久渚宫留
　　依韻和李舍人斾中寒食感事
一百五日風雨急斜飄細雨濕春衣梨花半殘意思少
客子漸老尋遊非戢戢車徒九門盛寥寥煙火萬家㣲
今朝甘自居窮巻無限墦間得醉歸
　　夏日晚晴登許昌西湖
新晴萬柳齊鶯度水東西城上明殘照雲間掛斷霓煙
蒲勻若翦沙岸淨無泥菓壓繁枝重人乗小駟低嵐光
開翡翠湖色浸玻瓈只欠朱藤宻如過罨畫谿
　　送刁景純學士使北
嘗聞朔北寒尤甚已見黄河可過車驛騎駸駸持使節
邊風慘慘聽悲笳朝供酪粥氷生椀夜卧氊廬月照沙
侍女新傳教坊曲歸來偷賞上林花
　　夏夜小亭有懷
西南雨氣濃林上昏月色寒影不隨人寥寥空露白
　　送叔昭上人附施屯田歸宣城
瓶巾過江去遠托故人船借問風濤勢何如盃度年
　　月暈
月暈已知風燈花先報喜明日准帆歸春湖能幾里
　　社前
欲社先知雨將歸未見花那能長作客夜夜夢還家
　　蓮塘
不畏塘雨急鈿葉自相遮紋禽忽驚去衝落波上霞
　　苔徑
林間夏雨滋復有斜陽照綠凈不揺風從教春草笑
　　流泉
石齒嚼寒聲粼粼縈曲處有時浮落英又過城根去
　　漁艇
古木刳為舟野藤牽作纜釣人寒雨中遠望煙蓑暗
　　採菱
紫角菱實肥青銅菱葉老孤根未能定不及寒塘草
　　夢過三陵
夢過漢陵間秋風石馬閒當年侍臣涙泣盡向三山
　　雜詩(二首/)
青草生水中日日隨水長水落何所依撩亂為宿莽
　　二
度水紅蜻蜓傍人飛欵欵但知隨船輕不知船去遠
　　新井
淺淺清泉自鑑開鱗鱗寒甃未生苔山中亭午野禽渴
不畏人驚欲下來
　
　
　
　
　
　
　
　
　
　宋藝圃集卷六
欽定四庫全書
　宋藝圃集卷七
　　　　　　　　　　　　　明　李蔉　編
　王安石二百一首
　　示寳覺
宿雨轉歊煩朝雲擁清迥蕭蕭碧柳輭脉脉紅蕖靚黙
卧如有懷荒乗豈無興幽人適過我共取牆隂徑
　　定林示道原
昨登定林山俯視東南陔但見一方白莫知所從來濕
銀注寒晶奩以青培堆迢迢晻靄中疑有白玉臺是夕
清風興煩雲豁然開嫦娥攀桂枝顧影久徘徊杖藜忽
高秋陳迹與子陪壯觀非復昔平蕪夜莓苔
　　自喻
岸凉竹娟娟水淨菱帖帖鰕揺浮游鬚魚鼓嬉戲鬛釋
杖聊一愒褰裳如可渉自喻適志歟翩然夢中蝶
　　獨卧有懷
午鳩鳴春深獨卧林壑靜微雲過一雨淅瀝生晚聽紅
緑紛在眼流芳與時競有懷無與言佇立鍾山暝
　　秋早
暮尋蔡郭西獨覺秋尚早山路葩卉繁野田風日好禪
林鳥未泊經屋塵初掃蠻藤五花簟復足休吾老
　　次韻舍弟江上
岸紅歸欲稠渚綠合猶晚晴沙上屐輕暖水隨帆遠吹
波戲魚動掠葉飛禽返著意覔幽蹊桃花悞劉阮
　　送惠思上人
黄鶴撫四海翩然落中州一聽笙與鏞低回如有求飛
鳴阿閣上好與鳳凰遊顧憐魯東門無事反悲愁歲晏
忽驚去問胡不少留因知網羅外猶有稻粱謀
　　雜詠(三首/)
懷王自墮馬賈傳至死悲古人事一職豈敢茍然為哭
死非為生吾心良不欺滔滔聲利間絳灌亦何知
　　二
先生善鼓瑟齊國好吹竽操竽入齊人雅鄭亦復殊豈
不得祿賜歸卧自欷歔寥寥朱絲絃老矣誰與娛
　　三
商陽殺三人每輒不忍視亦云食君食報禮當如此波
瀾吹九州金石安得止永懷南山阿慷慨中夜起
　　寄二弟時往臨川
蕭條東風高吹我冠上霜我行歲已寒悲汝道路長持
以犬馬心千里不得將使汝身百憂辛苦冐川梁青燈
照詩書仰屋涕數行不有親戚思詎知遠遊傷
　　解使事泊棠隂時三弟皆在京師(二首/)
始吾泊棠隂三子不在舟今當捨之去三子還遠遊茫
然千里水今見荻花洲俛仰换春冬紛紛空百憂懷哉
山川異往矣霜霰稠登高一涕泗寄此空江流
　　二
泊船棠隂下灘水清且淺回首望孤城浮雲一何緬久
留非吾意欲去猶繾綣馳心故人側一望三四反蕭蕭
東堂竹異日留息偃無恩被南國疑此行當翦
　　東門
東門白下亭摧甓蔓寒葩淺沙􁂳素舸一水宛秋蛇漁
商數十室門巷隱桑麻翰林謫仙人往歲酒姥家調笑
此水上能歌楊白花楊花飛白雲枝褭綠煙斜舞袖巻
煙雪綺裘明紫霞風流翳蓬顆故地使人嗟迢迢陌頭
青空復可藏鵶
　　飯祈澤寺
駕言東南遊午飯投僧舘山白梅蕊長林黄柳芽短笭
箵沙際來略彴桑間斷春映一川明雪消千壑漫魚隨
竹影浮鳥誤人聲散玩物豈能留干時吾自懶
　　答瑞新十遠
遠水悠然碧遠山天際蒼中有山水人寄我十遠章我
時在高樓徙倚觀八荒亦復有遠意千載不相忘
　　乙巳九月登冶城作
欲望鍾山岑因知冶城路躋攀隱木杪稍記曾遊處紅
沉渚上日蒼起榛中霧即事有哀傷山川自如故
　　舟中讀書
冉冉木葉下蕭蕭山水秋浮雲帯田野落日抱汀洲歸
卧無與語出門何所求未能忘感慨聊與古人謀
　　酬冲卿月晦夜有感
夜雲不見天况乃星與月蕭蕭暗塵走坎坎寒更發樓
歌客尚飲酩酊不畏雪巷哭復有人鄰風送幽咽紛然
各所遇悲喜孰優劣君方感莊周浩蕩擺羈絏歸來亦
置酒玉指調絃撥獨我坐無為青燈對明滅
　　同杜使君飲南城
山公遊何處白馬鳴翩翩檀那十畝碧五月浮寒煙留
客醉其間風吹江海縣出罇不見日竹外空青天焚蠟
助月出酒光發金船狂客惜不去醉翁舞廻旋何必吹
簫人玉枝自嬋娟歸路借紅燭兩星低馬前
　　書山石辭
水冷冷而北出山靡靡以旁圍欲窮原而不得竟悵望
以空歸
　　寄蔡氏女(二首/)
建業東郭望城西堠千嶂承宇百泉遶霤青遥遥兮纚
屬綠宛宛兮横逗積李兮縞夜崇桃兮炫晝蘭馥兮衆
植竹媚兮常茂柳蔫綿兮含姿松偃蹇兮獻秀鳥跂兮
上下魚跳兮左右顧我兮適我有斑兮伏獸感時物兮
念汝遲汝歸兮攜幼
我營兮北渚有懷兮歸女石梁兮以苫蓋綠隂隂兮承宇
仰有桂兮俯有蘭嗟女歸兮路豈難望超然之白雲臨
清流而長嘆
　　移桃花示俞秀老
舍南舍北皆種桃東風一吹數尺高枝柯蔫綿花爛熳
美錦千兩敷亭臯晴溝漲春綠周遭俯視紅影移漁舠
山前邂逅武陵客水際髣髴秦人逃攀條弄芳畏晼晚
已見黍雪盤中毛仙人愛杏令虎守百年終屬樵蘇手
我哀此果復易朽蟲來食根那得久瑶池紺色誰見有
更直花時且追酒君能酩酊相隨否
　　明妃曲(二首/)
明妃初出漢宮時淚濕春風鬢脚垂低佪顧影無顏色
尚得君王不自持歸來却怪丹青手入眼平生何曾有
意態由來畫不成當時枉殺毛延壽一去心知更不歸
可憐着盡漢宮衣寄聲欲問塞南事只有年年鴻鴈飛
家人萬里傳消息好在氊城莫相憶君不見咫尺長門
閉阿嬌人生失意無南北
明妃初嫁與戎時氊車百兩皆戎姬含情欲說獨無處
傳與琵琶心自知黄金捍撥春風手彈看飛鴻勸胡酒
漢宮侍女暗垂涙沙上行人却回首漢恩自淺胡自深
人生樂在相知心可憐青塚已蕪没尚有哀絃留至今
　　桃源行
望夷宮中鹿為馬秦人半死長城下避時不獨商山翁
亦有桃源種桃者此來種桃經幾春採花為食枝為薪
兒孫生長與世隔雖有父子無君臣漁郎漾舟迷遠近
花間相見因相問世上那知古有秦山中豈料今為晉
聞道長安吹戰塵春風回首一霑巾重華一去寧復得
天下紛紛經幾秦
　　送春
武陵山下朝買船風吹宿霧山花鮮萬家笑語横青天
綺窗羅幕舞嬋娟小鬟折花叩船舷玉琖瀉酒酬金錢
朱甍飛動浮雲巘天外筦簫來宛轉斷橋人行夕陽路
樓觀瑠璃影中現酡顏未分驊騮催燭入坐客猶徘徊
豈知閶闔門邊住春盡不見芳菲開日月紛紛車走坂
少年意氣何由挽洞庭浪與天地白塵昏萬里東浮眼
黑貂裘敝歸幾時相見綠樹啼黄鸝榮華俯仰憂患隨
命駕吾與高人期
　　虎圖
壯哉非熊亦非貙目光夾鏡當坐隅横行妥尾不畏逐
顧盻欲去仍躊躇卒然我見心為動熟視稍稍摩其鬚
固知畫者巧為此此物安肯來庭除想當槃礴欲畫時
睥睨衆史如庸奴神閒意定始一掃功與造化論錙銖
悲風颯颯吹黄蘆上有寒雀驚相呼槎牙死樹鳴老烏
向之俛噣如哺雞山牆野壁黄昏後馮婦遥看亦下車
　　陳橋
走馬黄昏渡河水夜爭歸路春風裏指㸃韋城太白高
投鞭日午陳橋市楊柳初回陌上塵胭脂洗出杏花勻
紛紛塞路堪追惜失却新年一半春
　　離家
蒼黄離家問南北中路思歸歸不得風濤何處不驚人
雨雪前村更欺客舊交旌斾此盤桓見我即令兒觧鞍
荒山樂官歌舞拙提壺沽酒聊一歡行藏欲語眉不展
互歎别離心繾綣行年半百勞如此南畝催耕未宜晚
　　送程公闢守洪州
畫船插幟揺秋光鳴鐃傳鼓水洋洋豫章太守吳郡郎
行指斗牛先過鄉鄉人出郭航酒漿炰鼈膾鯉炊稻粱
芡頭肥大菱腰長釂醻喧呼坐滿床怪君三年滯瞿塘
又驅傳馬登太行纓旄脫盡歸大梁飜然出走天南疆
九江左投貢與章揚瀾吹漂浩無旁老蛟戲水風助狂
盤渦忽折千丈强君聞此語悲慨慷迎吏乃前持一觴
鄙州歴選多雋良鎭撫時有諸侯王拂天高閣朱鳥翔
西山蟠繞鱗鬛蒼下視城塹眞金湯雄樓傑屋欝相望
中户尚有千金藏漂田種秔出穰穰沉檀珠犀雜萬商
大舟如山起牙檣(一本無/此一句)輸瀉交廣流荆揚輕裙利屣
列名娼春風蹋謡能斷腸平湖灣塢煙𣺌茫樹石珍怪
花草香幽處往往聞笙簧地靈人秀古所臧勝兵可使
酒可嘗十州將吏隨低昂談笑指麾回雨暘非君才高
力方剛豈得跨有此一方無為聽客欲霑裳使君謝吏
趣治裝我行樂矣未渠央
　　彭蠡
茫茫彭蠡春無地白浪春風濕天際東西捩柂萬舟回
千歲老蛟時出戲少年輕事鎭南來水怒如山帆正開
中流蜿蜒見脊尾觀者膽墮予方咍衣冠今日龍山路
廟下沽酒山前住老矣安能學佽飛買田欲棄江湖去
　　葛藴作巫山高愛其飄逸因亦作一篇
巫山高十二峯上有往來飄忽之猨猱下有出没瀺灂
之蛟龍中有倚薄縹緲之神宮神人處子氷雪容吸風
飲露虛無中千歲寂寞無人逢邂逅乃與襄王通丹崖
碧嶂深重重白月如日明房櫳象牀玉几來自從錦屏
翠幔金芙蓉陽臺美人多楚語秪有纎腰能楚舞爭吹
鳳管鳴鼉鼔那知襄王夢時事但見朝朝暮暮長雲雨
　　隂漫漫行
愁雪怒風相追逐青山滅没滄江覆少留燈火就空牀
更聽波濤圍野屋憶昨踏雪度長安夜宿木瘤還苦寒
誰云當春便妍暖十日八九隂漫漫
　　孤城
孤城回望(一作/首)距幾何記得好處常經過最思東山煙
樹色更憶南湖秋水波百年顛倒如夢寐萬里乖隔徒
悲歌(一作萬事/應感激)應須飲酒不復道今夜江頭明月多
　　送謝師宰赴任楚州
崑崙一支流向東七月八月船如風愛君少壯此行樂
恨我留連成老翁神頭兩岸水無窮伏檻荷花滿地紅
當時不得君攜手今日山川在眼中
　　到郡與同官(時倅/舒州)
瀉碧沄沄横大郭浮蒼靄靄遥連閣草木猶疑夏鬱葱
風雲已見秋蕭索荒歌野舞同醉醒水果山肴互酬酢
自嫌多病少懽顏獨負嘉賔此時樂
　　復至曹娥堰寄剡縣丁元珍
溪水渾渾來自北千山抱水清相射山深水急無艇子
欲從故人安可得故人昔日此水上罇酒扁舟慰行役
津亭把手坐一笑我喜滿懷君動色論新講舊惜未足
落日低佪已催客離心自醉不復飲秋果寒花空滿席
今年却坐相逢處惆悵難求别時迹可憐溪水自南流
安得溪船問消息
　　韓持國從富并州辟
韓侯氷玉人不可塵土襍官雖衆俊後名字久訇磕并
州天下望撫士威愛惬千金棄不惜賔客常滿閤遥聞
餘風髙為子置一榻親交西門餞百馬驕襍遝子材宜
用世談者為鳴唈矧今名主人氣力足呵欱推賢為時
輔勢若朽易拉㑹當薦還朝立子在閶闔惜哉秣騏驥
賦以升龠合咨予栖栖者氣象已摧塌他年佐方州説
將尚不納况於聲勢尊豈易取酬答有如持寸莛未足
感鞺鞳顧於山水間意願多所合匡廬與韶石少小巳
嘗蹋風遊㑹稽春雲宿天柱臘淮湖江海上慣食蝦蟹
蛤西南窮岷嶓東北盡濟漯身雖未嘗厯魂夢已稠沓
荆溪最所愛映燭多廟塔溪果㸃丹漆溪花團繡罨扁
舟信所過行不廢樽榼一從捨之去霜雪行滿頬思之
不能寐蹙若䖟蚋噆方將築其濵畢景謝噂􁀨安能孤
此意顛倒就衰颯唯子余所嚮嗜好比鶼鰈何時歸相
過遊屐尚可蠟
　　和平甫舟中望九華山
楚越千萬山雄奇此山兼盤根雖巨壯其末乃脩纖去
縣尚百里側身勇前瞻蕭條煙嵐上縹緲浮青尖徐行
稍復逼所曯亦已添精神去亹亹氣象来漸漸卸席取
近岸移船傍蒼蒹窺觀坐窮晡未覺晷刻淹江空萬物
息四面波瀾恬峩然九女鬟争出一鏡匳卧送秋月没
起看朝陽暹游氛蕩無餘𤨏細得盡覘陵空翠纛直照
影寒鋩銛冢木立紺髪崖林張紫髯變態生倐忽雖神
詎能占當留老吾身少駐誰云饜惜哉秦漢君黄屋上
衡灊等之事嬉遊捨此何其廉我疑二后荒神物久巳
厭埋藏在雲霧不欲登昏憸又疑避褒封蔽匿以為謙
或是古史書脱落簡與籤當時備巡遊今不在緗縑終
南秦之望泰山魯所詹天王與秩祭俎豆羅䤈鹽茍能
澤下民維此逺亦沾方今東南旱土脈燥不黏尚無膚
寸功豈免竊食嫌神莽吾難知士病吾能砭文章巧傅
㑹智術工飛箝薦寶互珪璧論材自楩柟茍以飾婦妾
謬云活蒼黔豈如幽人樂兹山謝閭閻穴石作戸牖垂
泉當門簾尋奇出後徑覽勝倚前簷超然往不返舉世徒
呫呫髙興寄日月千秋伴烏蟾遐追商洛翁秦火不能炎
近慕楚穆生竟脱楚人鉗吾意竊所尚人謀諒難僉
　　寄贈胡先生(并序/)
　　　孔孟去世逺矣信其聖且賢者質諸書焉耳翼
　　　之先生與予並世非若孔孟之逺也聞薦紳先
　　　生所稱述又詳於書不待見而後知其人也歎
　　　慕之不足故作是詩
先生天下豪傑魁胷臆廣博天所開文章事業望孔孟
不復睥睨蔡與崔十年留滯東南州飽足藜藿安蒿莱
獨嗚道徳驚此民民之聞者源源来高冠大帶滿門下
奮如百蟄乗春雷惡人沮服善者起昔時蹻跖今騫回
先生不試乃能爾誠令得志如何哉吾願聖帝營太平
補葺廊廟枝傾頽披旒發纊廣耳目照徹山谷多遺材
先収先生作梁柱以次構架桷與榱羣臣面向帝深拱
仰戴堂陛方崔嵬
　　得曽子固書因寄
始吾居揚日重問每見及云將自親側萬里同講習子
行何舒舒吾望巳汲汲窮年夢東南顔色不可挹仁賢
豈欺我正恐事維縶嚴親抱憂衰生理賴以給不然航
江外天寒北風急無乃山路惡僕弱馬行澁孤懐未肯
開嵗物忽如蟄朅来髙郵住巷屋頗卑濕蓬蒿稍芟除
茅竹隨補葺茍云禦風氣尚恐憂雨汁故人莫在眼屢
獨開巾笈忠信盖未見吾敢誣兹邑出闗誰與語念子
百憂集眺聽聊自放日暮城頭立徐歸坐當戸使者操
書入時開識子意如渇得美湆驪駒日就道玉手行可
執舊學待鐫磨新文得刪拾重登城頭望喜氣滿原隰
　　相送行效張籍
一車南一車北身世匆匆俱有役憶昔論心兩綢繆那
知相送不得留但聞馬嘶覺已逺欲望應須上前坂秋
風忽起吹泥塵雙目空回不見人
　　汴水
汴水無情日夜流不肯為我少淹留相逢故人昨夜去
不知今日到何州州州人物不相似處處蟬鳴令客愁
可憐南北意不就二十起家今白頭
　　憶蔣山送勝上人
蒼藤翠木江南山激激流水兩山間山高水深魚鳥樂
車馬跡絶人長閑雲埋樵聲隔葱蒨月弄釣影臨潺湲
黄塵滿眼衣可濯夢寐惆悵何時還
　　雲山詩送孫正之
雲山參差碧相圍溪水詰曲帯城陴溪翁壤斷至者誰
予獨與子相諧嬉山城之西鼓吹悲水風蕭蕭不滿旗
予今去此來何時予有不可誰予規
　　獨山梅花
獨山梅花何所似半開半謝荆棘中美人零落依草木
志士顦顇守蒿蓬亭亭孤艷帯寒日漠漠遠香隨野風
移栽不得根欲老回首上林顏色空
　　飛鴈
鴈飛冥冥時下泊稻粱雖少江湖樂人生何必慕輕肥
辛苦將身到沙漠漢時蘇武與張騫萬里生還値偶然
丈夫許國當如此男子辭親亦可憐
　　久雨
煤炲著天無寸空白沫上岸吹魚龍羲和推車出不得
河伯欲取山為宮城門晝開眠百賈饑孫得糟夜哺翁
老人慣事少所怪看屋箕踞歌南風
　　寄朱昌叔
西安春風花幾樹花邊飲酒今何處一盃塞上看黄雲
萬里寄聲無鴈去世事紛紛洗更新老來空得滿衣塵
青山欲買江南宅歸去相招有此身
　　奉使道中寄育王山長老常坦
道人少賈海上游海舶破散身沈浮抱金滿篋人所寄
吹簸偶得還中州臝身歸金不受報秪取斗酒相獻酬
歡娛慈母終一世脱棄妻子藏巖幽蒼煙寥寥池水漫
白玉菡蓞吹髙秋夜燃栢子煮山藥憶此東望無時休
塞垣春枯積雪溜沙礫盛怒黄雲愁五更匹馬隨雁起
想見鄮郭花今稠百年夸奪終一丘世上滿眼真悠悠
寄聲萬里心綢繆莫道異趣無相求
　　欲歸
水漾青天暖沙吹白日隂塞垣春錯莫行路老侵尋緑
稍還幽草紅應動故林留連一盃酒滿眼欲歸心
　　冬日
擾擾今非昔漫漫夜復晨風沙不貸客雲日欲迷人散
􁁉愁邊老開顏醉後春轉思江海上一洗白綸巾
　　將次洺州憇漳上
漠漠春風裏茸茸綠未齊平田鵶散啄深處馬迎嘶地
入河流曲天隨日去低高城已在眼聊復解輕齎
　　宜春苑
宜春舊臺沼日暮一登臨解帯行蒼蘚移鞍坐綠隂樹
踈啼鳥遠水靜落花深無復增修事君王惜費金
　　癸卯追感正月十五事
正月端門夜金輿縹緲中傳觴三鼓罷縱觀萬人同警
蹕聲如在嬉遊事已空但令千載後追詠太平功
　　次韻范景仁二月五日夜風雪
何知此邂逅談笑接清揚對雪知春淺回燈惜夜長宻
雲通炫晃殘月墮冥茫故有臨卭客抽毫興未忘
　　次韻冲卿過睢陽
宫廟此神鄉留親泊楚艎天開今壯麗地積古悲凉不
改山河舊猶餘草木荒還聞足賔客誰是漢鄒陽
　　崑山慧聚寺次張祜韻
峯嶺互出没江湖相吐吞園林浮海角臺殿擁山根百
里見漁艇萬家藏水村地偏來客少幽興秪桑門
　　暮春
春期行晼晚春意賸芳菲曲水應修褉披香未試衣雨
花紅半墮煙樹碧相依悵望夢中地王孫底不歸
　　壬辰寒食
客思似楊柳春風千萬條更傾寒食淚欲漲冶城潮巾
髪雪爭出鏡顏朱早彫未知軒冕樂但欲老漁樵
　　招丁元珍
黙黙不自得紛紛何所為畫墁聊取食獵較久隨時秋
入江湖暗風生草樹悲黄花一盃酒思與故人持
　　宿雨
綠攬寒蕪出紅爭暖樹歸魚吹塘水動鴈拂塞垣飛宿
雨驚沙盡晴雲晝漏稀却愁春夢短燈火着征衣
　　即事
徑暖草如積山晴花更繁從横一川水高下數家村靜
憇雞鳴午荒尋犬吠昏歸來向人說疑是武陵源
　　鴈
北去還為客南來豈是歸倦投空渚泊饑帖冷雲飛垣
栅雞長暖溝池鶩自肥憐渠不知此更墮野人機
　　懷吳顯道
南郭紅亭冷西山白道曛江光凌翠氣洲色亂黄雲歲
暮誰邀客情親故憶君天涯獨惆悵歸鳥黑紛紛
　　題齊安寺山亭
北山無躑躅故國有楊梅悵望心常折慇懃手自栽暮
年逢火改晴日對花開萬里烏塘路春風自往來
　　北山暮歸示道人
千山復萬山行路有無間花發蜂遞繞果垂猿對攀獨
尋寒水渡欲趂夕陽還天黑月未上兒童初掩關
　　華藏寺㑹故人得泉字
百憂成阻闊一笑得留連城郭西風裏園林落照前共
知官似夢莫負酒如泉興罷重攜手江湖即𣺌然
　　次韻昌叔歲暮
城雲漏日晚樹凍裹春深槮宻魚雖暖巢危鶴更隂横
風高彍弩殘溜細鳴琴歲換兒童喜還傷老大心
　　春日
冉冉春行暮菲菲物競華鶯猶求舊友鷰不背貧家室
有賢人酒門無長者車醉眠聊自適歸夢到天涯
　　遊賞心亭寄䖍州女弟
秀發千峯霽清涵萬里秋滄江天上落明月鏡中流眼
與魂俱斷身依影獨留為憐幽興極不見爾來遊
　　金山寺
重經高處寺一與白雲親樹木有春意江山如故人幽
軒含氣象偏景落風塵日暮臨歸去徘徊欲損神
　　舟夜即事
火炬臨遥岸餘光照客船水明魚中餌沙暖鷺忘眠感
慨無窮事遲回欲曉天山泉如有意枕上送潺湲
　　送孫子高
蕩漾江南客融怡席上珍一罇相别酒千里獨歸人客
路貧堪病交情遠更親自慙兒女意失淚滴衣巾
　　送董傳
悠悠隴頭水日夜向西流行路未云已歸人空復愁文
章合用世顏髪未經秋一聽秦聲罷還來上國遊
　　自白土村入北寺
雨過百泉出秋聲連衆山獨尋飛鳥外時渡亂流間坐
石偶成歇看雲相與還㑹須營一畝長聽此潺潺
　　題朱郎中白都莊
蕭灑桐廬守滄洲寄一㕓山光隔釣岸江氣雜炊煙藜
杖聽鳴艫藍輿看種田明時須共理此興在他年
　　吳江
莽莽昔登臨秋風一散襟地留孤嶼小天入五湖深柑
橘無千里魚鰕有萬金吾雖輕范蠡終欲此幽尋
　　江
靈源開闢有贏縮但相隨逆折山能礙奔流海與期泥
沙坼蚌蛤雲雨暗蛟螭欲問深何處馮夷秪自知
　　遊杭州聖果寺
登高見山水身在水中央下視樓臺起空多樹木蒼浮
雲連海氣落日動湖光偶坐吹横笛殘聲入富陽
　　江上
潮連風浩蕩沙引客淹留落日更清坐空江無近舟共
看葭葦宅聊即稻粱謀未敢嗟艱食凶年半九州
　　仁宗皇帝挽辭
馮几微言絶羣臣涕泗揮哀號三級陛縞素九重圍天
上仙遊遠宮中御座非最悲帷幄侍不復未明衣
　　神宗皇帝挽辭
城闕宮車轉山林隧路歸蒼梧雲未遠姑射露先晞玉
暗蛟龍蟄金寒鴈鶩飛老臣他日涙湖海想遺衣
　　王逢原挽辭
蒿里竟何在死生從此分謾傳仙掌籍誰見鬼修文蔡
琰能傳業侯芭為起墳傷心北風路吹涙濕江雲
　　擬和御製賞花釣魚
雲暖蓬萊日風酣太液春水光承歩輦花氣入鈎陳伏
檻留清蹕傳觴屬從臣霏香連釣餌落葉亂游鱗鎬飲
恩知厚衢樽賜願均更看追夏諺先此詠逢辰
　　見遠亭上王郎中
高亭豁可望朝暮對谿山野色軒楹外霞光几席間樹
侵蒼靄没烏背夕陽還草帯平沙闊煙籠别戍閒圃畦
荷氣合田徑燒痕斑樵笛吟晴塢漁帆出暝灣登臨及
芳節宴喜發朱顏夾砌陳旌旝褰簾進佩環觀風南國
最應宿紫宸班康樂詩名舊蕪音詎可攀
　　和御製賞花釣魚
䕃幄晴雲拂曉開傳呼仙仗九天來披香殿上留朱輦
太液池邊送玉杯宿蘂暖含風浩蕩戲鱗清映日徘徊
宸章獨與春爭麗思許賡歌豈易陪
　　御溝
𣺌𣺌金河漲欲平數枝分綠報清明常縈輦路漂花去
更引流杯送酒行靜見金輿穿樹影清含玉漏過牆聲
衰顏一照自多感廻首江南春水生
　　長干寺
梵館清閒側布金小塘回曲翠文深柳條不動千絲直
荷葉相依萬蓋隂漠漠岑雲相上下翩翩沙鳥自浮沉
羇人樂此忘歸思忍向西風學越吟
　　葛溪驛
缺月昏昏漏未央一燈明㓕照秋牀病身最覺風霜早
歸夢不知山水長坐感歲時歌慷慨起看天地色凄凉
鳴蟬更亂行人耳正抱踈桐葉半黄
　　爲裴使君賦擬峴臺
君作新臺擬峴山羊公千載得追攀歌鍾殷地登臨處
花木移春指顧間城似大隄來宛宛溪如清漢落潺潺
時平不比征吳日緩帯尤宜向此閒
　　送西京簽判王著作
兒曹曾上洛城頭尚記清波遶驛流却想山川常在夢
可憐顏髪已驚秋辟書今日看君去着籍長年嘆我留
三十六峯應好在寄聲多謝欲來遊
　　寄朱昌叔
清江漫漫遶城流尚憶城邊繫小舟射虎未能隨李廣
割雞空欲戲言游雲埋塞路驚塵合霜入春風滿鬢愁
此日君書苦難得漫多鴻鴈起南洲
　　次韻答丁端州
莫嗟荒僻又離羣且喜風謡嶺北聞銅柱雖然蠻徼接
竹符還是漢家分春書來逐衡陽鴈秋騎歸看隴首雲
相見㑹知南望苦病骸今似沈休文
　　次韻舍弟賞心亭即事
覇氣消磨不復存舊朝臺殿秪空村孤城倚薄青天近
細雨侵凌白日昏稍覺野雲成晚霽却疑山月是朝暾
此時江海無窮興醒客忘言醉客喧
　　登中茅山
翛然杖屨出塵囂雞犬無聲到泬寥欲見五芝莖葉老
尚攀三鶴羽翰遥容谿路轉迷横彴仙几風來得墮樵
興罷日斜歸亦懶更磨碑蘚認前朝
　　午枕
百年春夢去悠悠不復吹簫向此留野草自花還自落
鳴禽相乳亦相酬舊蹊埋没開新徑朱戸敧斜見畫樓
欲把一盃無伴侶眼看興廢使人愁
　　太湖恬亭
檻臨溪上綠隂圍溪岸高低入翠微日落斷橋人獨立
水涵幽樹鳥相依清遊始覺心無累靜處誰知世有機
更待夜深同徙倚秋風斜月釣船歸
　　次韻酬吳彥珍見寄
君作新詩故起予一吟聊復報雙魚杖藜高徑誰來往
散帙空堂自巻舒樹外鳥啼催晚種花間人語趂朝虛
春風處處堪携手何事臨池苦學書
　　自金陵如丹陽道中有感
數百年來王氣消難將前事問漁樵苑方秦地皆蕪没
山借揚州更寂寥荒埭暗雞催月晚空場老雉挾春驕
豪華秪有諸陵在往往黄金出市朝
　　除夜寄舍弟
一尊聊有天涯憶百感翻然醉裏眠酒醒燈前猶是客
夢回江北已經年佳時流落眞何得勝事蹉跎只可憐
唯有到家寒食在春風因泛澦溪船
　　送許覺之奉使東川
三秋不見每惓惓握手山林復悵然後㑹敢期黄耈日
相看且度白雞年畏途石棧王尊馭榮路金門祖逖鞭
一代官儀新藻拂得瞻宸宇想留連
　　寄題程公闢物華樓
吳楚東南最上遊江山多在物華樓遥瞻旌節臨樽爼
獨卧柴荆阻獻酬想有新詩傳素壁怪無餘墨到滄洲
湡涪南望重重綠章水還能向此流
　　次韻吳季野題岳上人澄心亭
空亭五月尚寒生回首塵沙自鬱蒸砌水亂流穿石底
檻雲高出蔽山層躋攀欲絶人間世締搆知從物外僧
腸胃坐來清似洗神奇未怪佛圖澄
　　寄張先郎中
留連山水住多時年比馮唐未覺衰篝火尚能書細字
郵筒還肯寄新詩胡牀月下知誰對蠻榼花前想自隨
投老主恩聊欲報每瞻高躅恨歸遲
　　送裴如晦宰吳江
青髪朱顏各少年幅巾談笑兩歡然柴桑别後餘三徑
天祿歸來盡一廛邂逅都門誰載酒蕭條江縣去鳴弦
猶疑甫里英靈在到日憑君為艤船
　　丁年
丁年結客盛遊從宛洛氊車處處逢吟盡物華愁筆老
醉消春色愛醅濃壚閒寂寞相如病鍜處荒凉叔夜慵
早晚青雲須自致立談平取徹侯封
　　愁臺
頽垣斷壍有平沙老木荒榛八九家河勢東南吹地坼
天形西北倚城斜傾壺語罷還登眺岸幘詩成却嘆嗟
萬事因循今白髪一年容易即黄花
　　垂虹亭
坐覺塵襟一夕空人間似得羽翰通暮天窈窈山銜日
爽氣駸駸客御風草木韻沉高下外星河影落有無中
飄然更待乗桴伴一到扶桑興未窮
　　送遜師歸舒州
山川相對一悲翁往事紛紛夢寐中邂逅故人恩意在
低佪今日笑言同看吹陌上楊花滿忽憶巖前蕙帳空
亦見桐鄉諸父老為傳衰颯病春風
　　送李璋
湖海聲名二十年尚隨鄉賦已華顛却歸甫里無三徑
擬傍胥山就一㕓朱轂風塵休悵望青鞋雲水且留連
故人一見如相問為道方尋木鴈篇
　　次韻酬宋玘(二首/)
城中燈火照青春遠引吾方避糾紛遊衍水邊追野馬
嘯歌林下應山君愁尋徑草無求仲喜對簷花有廣文
邂逅一樽聊酩酊聲名身後豈須聞
　　二
無能私願秪求田時物安能學計然鑿井未能歌擊壤
射熊猶得夢鈞天遥思故國歸來日留滯新恩已去年
攜手與君遊最樂春風陂上水濺濺
　　寄余温卿
雲散風流不自禁天涯無路盍朋簪空馳上國青泥信
誰和南山白石音平日離愁寛帯眼訖春歸思滿琴心
終回一命翩翩駕獨過稽山鍜樹隂
　　酬凈因長老樓上翫月見懷有疑君魂夢在清都
　　之句
道人心與世無求隱几蕭然在此樓坐對高梧傾曉月
看翻清露洗新秋登臨更欲邀元亮披寫還能擬惠休
顧我不知天上樂虛疑昨夜夢仙遊
　　次韻平甫金山㑹宿寄親友
天末海門横北固煙中沙岸似西興已無船舫猶聞笛
遠有樓臺秪見燈山月入松金破碎江風吹水雪崩騰
飄然欲作乗桴計一到扶桑恨未能
　　次御河寄城北㑹上諸友
客路花時秪攪心行逢御水半晴隂背城野色雲邊盡
隔屋春聲樹外深香草已堪回歩履午風聊復散衣襟
憶君載酒相追處紅萼青跗定滿林
　　藏春塢詩獻刁十四丈學士
蒜山東渡得林丘邂逅籃輿亦少留今日更知萊氏隱
暮年長憶武陵遊欲營垣屋隨穿斸尚歎塵沙隔獻酬
遥約向吳亭下路春風深駐五湖舟
　　文元賈公挽辭
銘旌蕭颯九秋風薤露悲歌落月中華屋幾人思賈傳
佳城今日閉滕公名垂竹帛書勲在神寄丹青審象同
天上貂蟬曾夢賜歸魂應佩紫陽宮
　　河中使君修撰陸公挽辭
𤾂城初得故人詩嘆息龍媒踠壯時太史滯留終不偶
中郎制作遂無施二千石禄今何有四十車書昔漫知
海曲冷雲理拱木延州空掛暮年悲
　　午睡
簷日隂隂轉牀風細細吹翛然殘午夢何許一黄鸝
　　山中
隨月出山去尋雲相伴歸春晨花上露芳氣着人衣
　　送王補之行風忽作因題四句於舟中
淮口西風急君行定幾時故應今夜月未便照相思
　　南浦
南浦隨花去廻舟路已迷暗香無覔處日落畫橋西
　　江上
江水漾西風江花脫晚紅離情被横笛吹過亂山東
　　雜詠(四首/)
故畦􁀙汝水新壟寄鍾山為問揚州月何時照我還
　　二
已作湖隂客如何更遠遊漳江昨夜月送我到揚州
　　三
證聖南朝寺三年到百回不知檣下路今日幾荷開
　　四
桃李石城塢餉田三月時柴荆常自閉花發少知人
　　春晴
新春十日雨雨晴門始開靜看蒼苔紋莫上人衣來
　　别方邵秘校
迢迢建業水中有武昌魚别後應相憶能忘數寄書
　　梅花
牆角數枝梅凌寒獨自開遥知不是雪為有暗香來
　　紅梅
春半花纔發多應不奈寒北人初未識渾作杏花看
　　春郊
青秧漫漫出初齊雞犬遥聞路却迷但見山花流出水
那知不是武陵溪
　　竹裏
竹裏編茅倚石根竹莖疎處見前村閒眠盡日無人到
自有春風為掃門
　　木末
木末北山煙冉冉草根南澗水泠泠繰成白雪桑重緑
割盡黄雲稻正青
　　送方劭秘校
南浦柔條拂地垂攀翻聊寄我西悲武昌官柳年年好
他日春風憶此時
　　北山
北山輸綠漲横陂直壍回塘灧灧時細數落花因坐久
緩尋芳草得歸遲
　　江寧夾口
鍾山咫尺被雲埋何况南樓與北齋昨夜月明江上夢
逆隨潮水到秦淮
　　寄蔡天啟
杖屨縁塹復穿橋誰與高秋共寂寥佇立東岡一搔首
冷雲衰草暮迢迢
　　書湖隂先生壁(二首/)
茆簷長掃靜無苔花木成畦手自栽一水䕶田將綠繞
兩山排闥送青來
綠條索漠柳花繁風飲餘香暗度垣黄鳥數聲殘午夢
尚疑身屬半山園
　　示俞秀老
不見故人天際舟小亭殘日更回頭繰成白雪三千丈
細草孤雲一片愁
　　望淮口
白煙瀰漫接天涯黯黯長空一道斜有似錢塘江上望
晚潮初落見平沙
　　金陵即事
水際柴門一半開小橋分路入青苔背人照影無窮柳
隔屋吹香併是梅
　　午枕
午枕花前簟欲流日催紅影上簾鈎窺人鳥喚悠颺夢
隔水山供宛轉愁
　　鍾山即事
澗水無聲遶竹流竹西花草弄春柔茅簷相對坐終日
一鳥不鳴山更幽
　　日西
日西階影轉梧桐簾巻青山簟半空金鴨火銷流水冷
悠悠殘夢鳥聲中
　　禁中春寒
青煙漠漠雨紛紛水殿西廊北苑門已著單衣猶禁火
海棠花下怯黄昏
　　楚天
楚天如夢水悠悠花底殘紅漫不收獨繞去年揮涙處
還將牢落對滄洲
　　春江
春江𣺌𣺌抱牆流煙草茸茸一片愁吹盡柳花人不見
青旗催日下城頭
　　過外弟飲
一日君家把酒盃六年波浪與塵埃不知烏石岡邊路
至老相尋得幾回
　　定林
定林青木老參天横貫東南一道泉六月杖藜尋石路
午隂多處弄潺湲
　　出塞
涿州沙上飲盤桓看舞春風小契丹塞雨巧催燕淚落
濛濛吹濕漢衣冠
　　入塞
荒雲凉雨水悠悠鞍馬東西鼔吹休尚有燕人數行淚
回身却望塞南流
　　遇雪
定知花發是歸期不柰歸心日日歸風雪豈知行客恨
向人更作落花飛
　　訪隱者
童子穿雲晚未歸誰收松下着殘碁先生醉卧落花裏
春去人間總不知
　　雜詠
白頭重到太寧宫玉珮瓊琚在眼中歌舞可憐人暗換
花開花落幾春風
　　獨卧
茅簷午影轉悠悠門閉青苔水亂流百轉黄鸝看不見
海棠無數出牆頭
　　别和甫赴南徐
都城落日馬蕭蕭雨壓春風暗柳條天際歸艎那可望
只將心寄海門潮
　　遊鍾山
兩山松櫟暗朱藤一水中間勝武陵午夢隔雲知有寺
夕陽歸去不逢僧
　　春日席上
十年流落負歸期臨水登山各有思今日樽前千萬恨
不堪頻唱鷓鴣詞
　　中茅峯石上徐鍇篆字題名
百年風雨草苔昏尚有當年墨法存秪恐終隨嶧碑盡
西風吹燒滿秋原
　　悟眞院
野水從横潄屋除午窗殘夢鳥相呼春風日日吹香草
山北山南路欲無
　　鍾山晚歩
小雨輕風落楝花細紅如雪㸃平沙槿籬竹屋江村路
時見宜城賣酒家
　　江寧府園示元度
畫船南北水遥通日暮幅巾篁竹中行到月臺逢翠碧
背人飛過子城東
　　入𤓰歩望揚州
落日平林一水邊蕪城掩映秪蒼然白頭追想當年事
幕府青衫最少年
　　州橋
州橋蹋月想山椒迴首哀湍未覺遥今夜重聞舊塢咽
却看山月話州橋
　　六年
六年湖海老侵尋千里歸來一寸心西望國門搔短髪
九天宫闕五雲深
　　若耶溪歸興
若耶溪上踏莓苔興罷張帆載酒回汀草岸花渾不見
青山無數逐人來
　　試院中
白髪無聊病更侵移牀卧竹向秋隂朝來鴈背西風急
吹折江湖萬里心
　　前題
蕭蕭踈雨吹簷角噎噎暝蛩啼草根閑却荒庭歸未得
一燈明滅照黄昏
　　暮春
無限殘紅着地飛谿頭煙樹翠相圍楊花獨得東風意
相逐晴空去不歸
　　松江
來時還似去時天欲道來時已惘然秪有松江橋下水
無情長送去來船
　　贈安太師
獨龍岡北第三峯逋客歸來老更慷敗屋數椽青繚繞
冷雲深處不聞鐘
　　題西太一宮壁
草色浮雲漠漠樹隂落日潭潭三十六陂春水白頭想
見江南
　　西太一宮樓
草際芙蕖零落水邊楊柳欹斜日暮炊烟孤起不知漁
網誰家
　　古意
采芝天門山寒露淨毛骨帝青九萬里空洞無一物傾
河略西南晶射河鼔没蓬萊眼中見人世嘆超忽當時
棄桃核聞已掌月窟且當呼阿環乘興弄溟渤
　　秋夜泛舟
池塹秋水淨扁舟遡凉飈的皪荷上珠俯映踈星揺深
尋畏魚淰中道只回橈㝠㝠菰蒲中乃復有驚跳
　　朝日一暴背
朝日一暴背欣然忘夜寒樵松煮澗水既食取琴彈彈
作南風歌歌罷坐長嘆寤彼栖栖者遺世良獨難
　　牧笛
綠草無端倪牛羊在平地芊綿杳靄間落日一横吹超
遥送逸響誕漫寫眞意豈比賣餳人吹簫販童穉
　　寄曾子固
吾少莫與合愛我君為最君名髙山嶽嵑孼嵩與泰低
心收惷友似不讓塵壒又如滄江水不逆溝畎澮君身
揭日月遇輒破氛靄我材特窮空無用補倉廥謂宜從
君久垢汚得洮汰人生不可必所願毎顛沛乖離五年
餘牢落千里外投身落俗穽薄宦自鉗鈦平居每自守
高論從誰丏揺揺西南心夢想與君㑹思君挾奇璞願
售無良儈窮閻抱幽憂凶禍費禳禬州窮吉士少誰可
壻諸妹仍聞病連月醫藥誰可賴家貧奉養狹誰與通
貨貝詩人刺曹公賢者荷戈祋柰何遭平時德澤盛汪
濊鸞鳯鳴上下萬羽來翽翽呦呦林門鹿爭出噬羊藾
乃令高世士動輒遭狼狽人事既難了天理尤茫昧聖
賢多如此自古云無奈周人貴婦女扁鵲名醫㿃今世
無常勢趨舍惟利害而君信謀道不問身窮泰棄捐人
間樂濯耳受天籟諒知安肥甘未肯顧糠糩龍螭雖蟠
屈不慕蛇蟬蛻令人重感奮意勇忘身蕞何由日親炙
病體同砭艾功名未云合歲月尤須愒懷思切劘效中
夜涙霶霈君嘗許過我早晚治車軚山蹊雖峻惡高眺
發䝉肺峰巒碧參差木樹青晻藹桐江路尤駚飛漿下
鳴瀨魚村指暮火酒舍瞻晨斾清醪足消憂玉鯽行可
膾行行願無留日夕佇傾蓋㑹將見顏色不復謀蓍蔡
延陵古君子議樂恥言鄶細事豈足論故欲論其大披
披發鞬槖懍懍見戈銳探深犯嚴壁破惑翻强襘離行
歩荃蘭偶坐隂松檜宵牀連衾幬晝食共麄糲茲歡何
時合清瘦見衣帯作詩寄微誠誠語無綵繪
　　泊舟姑蘇
朝遊盤門東暮出閶門西四顧茫無人但見白日低荒
林帶昏烟上有歸鳥啼物皆得所託而我無安棲
　　崑山慧聚寺次孟郊韻
僧蹊蟠青蒼莓苔上秋牀露翰飢更清風葩遠亦香
　　陸機宅
故物一已盡嗟此年歲深野桃自着花荒棘自生鍼芊
芊谷水陽欝欝崑山隂俛仰但如昨遊者不可尋
　　元豐行示德逢
四山翛翛映赤日田背坼如龜兆出湖隂先生坐草室
看踏溝車望秋實雷蟠電掣雲滔滔夜半載雨輸亭臯
旱禾秀發埋牛尻豆死更蘇肥莢毛倒持龍具挂屋敖
買酒澆客追前勞三年五穀賤如水今見西成復如此
元豐聖人與天通千秋萬歲與此同先生在野故不窮
擊壤至老歌元豐
　　純甫出釋惠崇畫要予作詩
畫史紛紛莫足數惠崇晚出吾最許旱雲六月漲林莽
移我翛然墮沙渚黄蘆低摧雪翳土鳬鴈靜立將儔侶
往時所立今在眼沙平水澹西江浦暮氣沉舟暗魚罟
欹眠嘔軋如聞㯭頗疑道人三昧力異域山川能斷取
方諸承水調幻藥灑落生綃變寒暑金坡巨然山數堵
粉墨空多眞漫與大梁崔白亦善畫曾見桃花淨初吐
酒酣弄筆起春風便恐漂零作紅雨流鸎探枝婉欲語
蜜蜂掇蘂隨翅股一時二子皆絶藝裘馬穿羸久羈旅
華堂豈惜萬黄金苦道今人不如古
　　春日曉行
門前楊柳二三月枝條綠煙花白雪呼僮羈我果下騮
欲尋南岡一散愁縁岡初日溝港淨與我門前綠相映
隔淮仍見裊裊垂佇立怊悵去年時杏花園西光宅路
草暖沙晴正好渡興盡無人檝迎我却隨倦鵶歸薄暮
　　獨歸
鍾山獨歸雨微冥稻畦夾岡半黄青疲農心知雨未足
看雲倚木車不停悲哉作勞亦已久暮歌如哭難為聽
而我官閒幸無事北窗枕簟風泠泠於時荷花擁翠蓋
細浪嬲雪千娉婷誰能歌眠共此樂秋港雖淺可揚舲
　　隂山畫虎圖
隂山健兒鞭鞚急走勢能追北風及逶迤一虎出馬前
白羽横穿更人立回旗倒㦸四邊動抽矢當前放蹄入
爪牙蹭蹬不得施磧上流丹看來濕霜天朔漠殺氣高
煙雲萬里埋弓刀穹廬無工可貎此漢使自解丹青包
堂上絹素開欲裂一見猶能動毛髪低佪使我思古人
此地摶兵幾勝負秦關漢月空蕭然豈若封疆今晏眠
契丹弋獵漢耕作飛將自老南山邊還能射虎隨少年
　　塞翁行
塞翁少小壟上鋤塞翁老來能捕魚魚長如人水滿眼
桑柘死盡生芙蕖漢家新堤廣能築蕃兒壯馬休南牧
北風巻却波浪生秪放田車行轣轆
　　寄鄂州張使君
昔人寧飲建業水共道不食武昌魚公來建業每自如
亦復不厭武昌居武昌山川今可想綠水逶迤煙蒼莽
白鷗晴飛隨兩槳岸薺茸茸映魚網投老留連陌上塵
思公一語何由往
　　九井
沿崖渉澗三十里高下犖确無人耕捫蘿挽蔦到山趾
仰見吹瀉何崢嶸餘聲投林欲風雨末勢巻土猶溪阬
飛蟲凌兢走獸慄霜雪夏落雷冬鳴野人往往見神物
鱗甲漠漠雲隨行我來立久無所得空數石上菖蒲生
中官繫龍沉玉冊小吏磔狗澆銀觥地形偶爾藏險怪
天意未必司隂晴山川在理有崩竭丘壑自古相虛盈
誰能保此千世後天柱不折泉常傾
　　書㑹别亭
西城路居人送客西歸處年年借問去何時今日扁舟
從此去春風吹花落高枝飛來飛去不自知路上行人
亦如此應有重來此處時
　　太白嶺
太白巃嵸東南馳衆嶺環合青紛披煙雲厚薄皆可愛
樹石疎宻自相宜陽春已歸鳥語樂溪水不動魚行遲
生民何由得處所與茲魚鳥相諧熈
　　草堂
草堂今寂寞往事翳山椒蕙帳空留鶴蘿衣終換貂生
皆墮天袠隱或寄公朝疊頴何勞怒東風汝自揺
　　送吳叔開南征
摻袂不勝情犀舟擊汰行倦遊無萬里惜别有千名春
草凄凄緑江風湛湛青金陵多麗景此去屬蘭成
　　秋興和冲卿
雲浮朝慘淡風起夜颼飀欲作氷霜地先廻草樹秋征
人倚笛怨思婦向砧愁為問隨陽鴈哀鳴豈有求
　　沂澤懷正之
故人何處所天角浪漫漫寂寞斷音驛徘徊愁肺肝世
情紛可怪旅况浩難安願化東南鵠高飛託羽翰
　　次韻元厚之平戎慶捷
朝廷今日四夷功先以招懷後殪戎羌地馬牛歸隴底
漢人煙火起湟中投戈更講諸儒藝免胄爭趨上將風
文武佐時慚吉甫宣王征伐自膚公
　王安國九首
　　九江琵琶亭
夜泊潯陽宿酒樓琵琶亭畔荻花秋雲沉烏沒事已往
月白風清江自流
　　送客西陵
若耶溪畔醉秋風獵獵船旗照水紅後夜錢塘酒樓上
夢魂應遶浙江東
　　假寐
計較平生分閉關偶然容得近人寰春風池沼魚兒戲
暮雨樓臺燕子間假寐塵侵黄巻上行吟花墮緑苔間
了無一事撩方寸自是頽齡合鬢斑
　　金明池
霓裳遠遠拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望池臺落日邊
最引平生江海趣波瀾一段草如煙
　　西湖春日
爭得才如杜牧之試來湖上輒題詩春煙寺院敲茶鼔
夕照樓臺卓酒旗濃吐雜芳薰巘崿濕飛雙翠破漣漪
人間幸有蓑兼笠且上漁舟作釣師
　　記夢
萬頃波濤木葉飛笙簫宫殿號靈芝揮毫不似人間世
長樂鐘聲夢覺時
　　次韻景文雪中見寄
未能談笑破愁城猶幸都無俗事攖載酒何人過揚子
評詩今日得鍾嶸杜門落寞塵埃隔掃徑侵尋霜雪生
誰向梁園能授簡看君文格出天成
　　滕王閣
滕王平昔好追遊高閣依然枕碧流勝地幾經興廢事
夕陽偏照古今愁層城樹宻千家笛江渚人孤一葉舟
悵望滄波吟不盡西山重壓亂雲浮
　　再作
地勢遠迂徐孺亭穹南有客兩曾經簷前燕雀鳴相鬭
潭裏蛟龍困未醒亂靄蒼茫迷樹色驚濤浩蕩失天形
當時好景無同賞對此悲歌孰為聽
　
　
　
　
　
　
　
　
　
　
　宋藝圃集巻七
欽定四庫全書
　宋藝圃集巻八
　　　　　　　　　　　　　明　李蔉　編
　陳與義八十四首
　　别伯共
樽酒相逢地江楓欲盡時猶能十日客共出數年詩供
世無筋力驚心有别離好為南極柱深慰旅人思
　　中道寒食
斗粟淹吾駕浮雲笑此生有詩酬歲月無夢到功名客
裏逢歸鴈愁邊又亂鶯楊花不觧事更作倚風輕
　　美哉亭
西出成臯關土谷僅容駝天掛一疋練雙闕闘嵯峨忽
然五丈缺高構如危窠青山麗中原白日照大河下視
萬里川草木何其多臨高一吐氣却柰雄風何辛苦一
生快造物巧揣摩險易終不償翻身下殘坡
　　試院書懷
細讀平安字愁邊失歲華疎踈一簾雨淡淡滿枝花投
老詩成癖經春夢到家茫然十年事倚杖數棲鴉
　　雨
沙岸殘春雨茅簷古鎭官一時花帯涙萬里客憑欄日
晚薔薇重樓高燕子寒惜無陶謝手盡日破憂端
　　春雨
花盡春猶冷覊心只自驚孤鶯啼永晝細雨濕高城擾
擾成何事悠悠送此生蛛絲閃夕霽隨處有詩情
　　雨
雲起谷全曙雨晴山復明青春望中色白澗晚來聲遠
樹烏羣集高原人獨耕老夫逃世久堅坐聽隂晴
　　細雨
避㓂煩三老那知是勝遊平湖受細雨遠岸送輕舟天
地悲深阻山川慰久留參差發鄰舫未覺壯心休
　　晚歩
畎畝意不適出門聊散休雨餘山欲近春半水爭流衆
籟夕還作孤懷行轉幽溪西篁竹亂微徑散歸牛
　　雨思
小閣當橋木清溪抱竹林寒聲日暮起客思雨中深行
李妨幽事闌干試獨臨終然遊子意非復昔人心
　　雨中
北客霜侵鬢南州雨送年未聞兵革定從使歲時遷古
澤生春靄高空落暮鳶山川含萬古欝欝在樽前
　　渡江
江南非不好楚客自生哀揺檝天平渡迎人樹欲來雨
餘吳岫立日照海門開雖異中原險方隅赤壯哉
　　岸幘
岸幘立清曉山頭生薄隂亂雲交翠壁細雨濕青林時
改客心動鳥鳴春意深窮鄉百不理時得一閑吟
　　放慵
暖日薰楊柳濃春醉海棠放慵眞有味應俗苦相妨官
拙從人笑交疎得自藏雲移穩扶杖燕坐獨焚香
　　傷春
廟堂無策可平戎坐使甘泉照夕烽初怪上都聞戰馬
豈知窮海望飛龍孤臣霜髪三千丈每歲煙花一萬重
稍喜長沙向延閣疲兵敢犯虎狼鋒
　　懷天經知老因以訪之
今年二月凍初融睡起苕溪緑向東客子光隂詩巻裏
杏花消息雨聲中西庵禪伯還多病北柵儒先只固窮
忽憶輕舟尋二子綸巾鶴氅試春風
　　次韻謝呂居仁居仁時寓賀州
别君不覺歲時荒豈意相逢魑魅鄉篋裏詩書總寥落
天涯形貌各昂藏江南今歲無烽火嶺表窮冬有雪霜
倘可卜鄰吾欲住草茆為蓋竹為梁
　　與大光同登封州小閣
去程欲數莽難知三日封州更作遲青嶂足稽天下士
錦囊今有嶠南詩共登小閣春風裏回望中原夕靄時
萬本梅花為我壽一杯相屬未全癡
　　次韻伊潛感懷
烽烟又看遶淮春嘆息猶為國有人可使翠華周㝢縣
誰持白扇靜風塵五年天地無窮事萬里江湖見在身
共說金陵龍虎氣放臣迷路感烟津
　　除夜
城中爆竹已殘更朔吹飜江意未平多事鬢毛隨節換
盡情燈火向人明比量舊歲聊堪喜流轉殊方又可驚
明日岳陽樓上去島煙湖霧看春生
　　登岳陽樓
洞庭之東江水西簾旌不動夕陽遲登臨吳蜀横分地
徙倚湖山欲暮時萬里來遊還望遠三年多難更憑危
白頭弔古風霜裏老木蒼波無限悲
　　望燕公樓下李花
燕公樓下繁華樹一日遥看一百回羽蓋夢餘當晝立
縞衣風急過牆來洛陽路不容春到南國花應為客開
今日豈堪簪短髪感時傷舊意難裁
　　有感再賦
憶得佳辰重九日天恩曾預宴城東龍沙此日西風冷
誰折黄花壽兩宫
　　和張矩臣水墨梅
粲粲江南萬玉妃别來幾度見春歸相逢京洛渾依舊
惟恨緇塵梁素衣
自讀西湖處士詩年年臨水愛幽姿晴窗畫出横斜影
絶勝前村夜雪時
　　題唐希雅畫寒江圖
江頭雲黄天醖雪樹枝慘慘凍欲折耐寒野鴉不知歸
猶向沙邊弄羽衣黄茅終日不自力影亂弱藻相因依
唯有蒼石如卧虎不受隂晴與寒暑舟中過客莫敢侮
閒伴長江了今古
　　江南春
雨後江上緑客悲隨眼新桃花十里影揺蕩一江春朝
風逆船波浪惡暮風送船無處泊江南雖好不如歸老
薺遶牆人得肥
　　西風
木末西風起中含萬里凉浮雲不愁思盡日只飛揚夢
斷頭將白詩成葉自黄不關明主棄本出涸隂鄉
　　題小室
暫脫朝衣不當閒澶州夢斷已多年諸公自致青雲上
病客長齋繡佛前隨意時為獅子卧安心懶作野狐禪
爐烟忽散無踪跡屋上寒雲自黯然
　　寄若拙弟兼呈二十家叔
退之送窮窮不去樂天待富富不來政須青山映黒髮
顧著皂蓋爭黄埃何如父子共一壑龎家活計良不惡
阿奴况自不碌碌白鷗之盟可同諾三間瓦屋亦易求
著子東頭我西頭中間共作老萊戲世上樂復有此不
問夢膏肓應已瘳歸來歸來無久留竹林歩兵非俗流
為道此意思同遊
　　連雨賦書事(三首/)
九月逢連雨瀟瀟穩送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
　　二
風伯方安卧雲師亦少饕氣連河漢潤聲到竹窗高老
鶴尤貪去寒蟬遂不號相悲更相識滿眼楚人騷
　　三
白菊生新紫黄蕪失舊青但含歲晚恨倂入夜深聽夢
寐連蕭索更籌亂晦冥雲移過吳越應為洗餘醒
　　秋夜
中庭淡月照三更白露洗空河漢明莫遣西風吹葉盡
却愁無處著秋聲
　　為陳介然題持約畫
層層水落白灘生萬里征鴻小作程日落微風過荷葉
陂南陂北聽秋聲
　　寄題兖州孫大夫絶塵亭(二首/)
不讀遠遊賦放懷茲地宜雲山遶窗户萬態爭紛披世
故日已遠風水方逶迤倚杖夜來雨東山烟散遲人間
許長史不與此心期
境空納浩蕩日暮生泬寥竹聲池邊起欲斷還蕭蕭文
人方㣲吟萬象各動揺林間光景異月出東山椒門前
誰剝啄已逝不須邀
　　送喜相僧超然歸廬山
九疊峰前遠法師長安塵染坐禪衣十年依舊雙瞳碧
萬里今持一笑歸䑕目向來吾自了龜腸從與世相違
酒酣更欲煩公說黄葉漫山錫杖飛
　　休日早起
朧朧窗影來稍稍禽聲集開門知有雨老樹半身濕劇
讀了無味遠遊非所急蒲團著身寛安取萬戸邑開鏡
白雲度捲簾秋光入飽受今日閒明朝復羈縶
　　夏夜
幽窗報夕霽㣲月在屋橑手中白羽扇共此夜寥寥六
月天上碧三更樹㣲揺緬懷山中景茲夕感路遥長嘯
送行雲可望不可招夜䦨林光發白露濡青條
　　寒食
草草隨時事蕭蕭傍水門濃隂花照野寒食柳圍村客
袂空佳節鶯聲忽故園不知何處笛吹恨滿清尊
　　夜歩堤上(三首/)
世故生白髪意行無與期平生木上座臨老始相知月
中沙岸永歲暮河流遲留侯廟前柳葉盡空離離百年
信難料賸賦奇絶詩
人間睡聲起幽子方獨歩倚杖看白雲亭亭水中度十
月鴈背高三更河流去物生各擾擾念此煎百慮聊將
憂世心數遍橋西樹
旋買青芒鞋去踏沙頭月爭教冠蓋地著此景突兀樹
寒棲鳥動風轉孤管發月色夜夜佳人生事如髪夢中
續清遊濃露濕銀闕
　　八關僧房遇雨
脫履坐明窻偶至情更適池上風忽來斜雨滿高壁探
松含歲暮幽鳥立晝寂世故方未䦨焚香破今夕
　　贈黄家阿莘
君家阿莘如白玉呼出燈前語陸續可憐郎罷窮一生
只今有汝照茅屋猪生十子豚復豚阿莘明年可當門
階庭一笑不外索萬事紛紛何足論
　　縱歩至董氏園亭
池光脩竹裏笻杖季春頭客子愁無柰桃花笑不休百
年今日勝萬里此生浮莽莽尊前事題詩寄獨遊
　　印老索鈍庵詩
人言融公懶牀上揖賔客我來兩忘揖團團一庵白戲
談鄧州禪分食天寧麥竹風亦喜我蕭索至日夕出家
丈夫事軒冕本兒劇願香驚餘烟世故感陳迹固應師
未鈍使我不安席時求一滴水為洗三生石
　　遊董園
西園可散髪何必賦遠遊地曠多雄風葉聲無時休幸
有濟勝具枯藜杖白頭平生㑹心處未覺身淹留散坐
青石牀松意淡欲秋薄雨青衆卉深林耿㣲流一凉天
地德物我俱夷猶東北方用武六月事戈矛甲裳無乃
重腐儒故多憂珍禽呌高樹且復寄悠悠
　　道中書事
臨老傷行役藍輿歲月奔客愁無處避世事不堪論白
道含秋色青山帯雨痕壞梁斜鬭水喬木宻藏村易破
還家夢難招去國魂一身從白首隨意答乾坤
　　將次葉城道中
荒野少人去竹輿伊軋聲晴雲秋更白野水暮還明寂
寞信吾道淹留諳物情王喬有餘舄借我一東征
　　與季申信道自光化復入鄧書事(二首/)
賣舟作歸計竹籃穩如舟霧收青臯濕行路當春遊老
馬不自知意欲踏九州依然還故櫪寂寞壯心休
　　二
再來生白髪重見鄧州春依舊城西路桃花不記人卜
居得窮巷日色滿窗新㣲吟驚市卒獨鶴語城闉
　　感事
喪亂那堪說干戈竟未休鄉關勞北望江漢故東流風
斷黄龍府雲移白鷺洲云何舒國歩特底副君憂
　　遊南嶂同孫信道
遥瞻南嶂深復深雙崖與天藏太隂青鞋濟勝不能嬾
踏破積雪窮﨑嶔空中朽樹抱孤篠無竅蒼壁生横林
孤禽三呌危石裂欲返未返神蕭森磴迴忽然何處所
當面烟如翠蛟舞石門泄風無晝夜古木截道藏雷雨
丹丘赤城去幾許下視人間足塵土放身天地不自知
導以龍蛇翼熊虎山中異事記今晨杖藜得道孫與陳
　　同信道晚登古原
幽懷忽牢落起望登古原㣲吹度脩竹半林白翻翻日
暮紛物態山空銷客魂惜無一尊酒與子醉中言
　　入山
都迷去時路策杖煙漫漫㣲雨洗春色諸峰生晚寒
　　欲離均陽而雨不止書八句寄何子應
江城八月楓葉彫城頭哦詩江動揺秋雨留人意戀戀
水光泛樹風蕭蕭綸巾老子無遠策長作東西南北客
不如何遜在揚州坐待梅花映粧額
　　均陽舟中夜賦
游子不能寐船頭語輕波開窗望兩津煙樹何其多晴
江涵萬象夜半光蕩摩客愁彌世路秋氣入天河汝洛
塵未銷幾人不負戈長吟宇宙内激烈悲蹉跎
　　石城夜賦
初月光滿江斷處知急流沉沉石城夜漠漠河漢秋為
客寐常晚臨風意難收三更把樓底身世入搔頭
　　居夷行
遭亂始知承平樂居夷更覺中原好巴陵十月江不平
萬里北風吹客倒洞庭葉稀秋聲歇黄帝樂罷川杲杲
君山偃蹇横歲暮天映湖南白如掃人世多違壯士悲
干戈未定書生老揚州雲氣鬱不動白首頻回費私禱
后勝誤齊已莫追范蠡圖越當若為皇天豈無悔過意
君子愼惜經綸時願聞羣公張王室臣也安眠送餘日
　　寒食日遊百花亭
晴氣已復濁虛舘可淹留㣲花耿寒食始覺在它州自
聞鼙鼓聒不恨歲月流亂代有今夕茲園况堪遊雲移
樹隂失風定川華收曵杖新城下日暮禽語幽羣行意
易分獨賞興難周咏嘯以自暢片月生城頭
　　晚晴野望
洞庭㣲雨後凉氣入綸巾水底歸雲亂蘆叢返照新遥
汀横薄暮獨鳥度長津兵甲無歸日江湖送老身悠悠
只倚杖悄悄自傷神天意蒼茫裏村醪亦醉人
　　舟抵華容縣
篙舟入華容白水繞城堞夾津列茂樹倒影青相接遠
色分村塢㣲凉動蘆葉天地困腐儒江湖託孤檝
　　夜賦
泊舟華容縣湖水終夜明凄然不能寐左右菰蒲聲窮
途事多違勝處亦心驚三㬰螢火閙萬里天河横阿瞞
狼狽地山澤空崢嶸强弱與興衰今古莽難平腐儒憂
平世况復値甲兵終然無寸策白髪滿頭生
　　夜月
獨立夜轇轕蘆聲泛遥津月下風起波莽莽白龍鱗隂
彩凝草木暑氣森星辰天地塵未消江湖氣聊伸人生
幾今夕亂代偶此身胡為不少樂况乃迹易陳三更大
魚舞悄愴驚心神永懷騎鯨士發興煙中新
　　寥落
寥落洞庭野㣲風泛客裾袁宏詠史罷孫登清嘯餘月
明流水去夜靜芙蓉舒城郭方多事野興一蕭踈
　　九日自巴丘適湖南别粹翁
離合不可常去住兩無策𣺌𣺌孤飛鴈嚴霜欺羽翼使
君南道主終日好看客江湖尊前深日月夢中疾世事
不相貸秋風撼缾錫南雲本同征變化知無極四年孤
臣淚萬里遊子色臨别不得言清愁漲胷臆
　　留别天寧永慶乾明金鸞四老
我生能幾何兩脚疲世故忽破巴丘夢還尋邵陽路窮
鄉得四老足以慰遲暮勝事遠公蓮深心懶殘芋本是
羣山雲暫聚當别去那知天風便不得還相聚凡情我
未免臨别吐幽句慎勿過虎溪曉霜侵杖屨
　　别岳州
朝食三斗䓤暮飲三斗醋寧受此酸辛莫行歲晚路丈
夫少壯日忍窮不自怒乘除冀晚泰乃復逢變故經年
岳陽樓不見南宫樹辭巢已萬里兩脚未遑住水落君
山高洞庭秋已素浮雲易歸岫遠客難回顧飄然一缾
錫未知所掛處寂寞短歌行蕭條遠遊賦學道始恨晚
為儒孰非腐乾坤杳茫茫三嘆出門去
　　元日
五年元日只流離楚俗今年事事非後飲屠蘇驚已老
長乗舴艋竟安歸携家作客眞無策學道刳心却自違
汀草岸花知節序一身千恨獨霑衣
　　初至邵陽逢入桂林使作書問其地之安危
湖北彌年所長沙費月餘初為邵陽夢又作桂林書老
矣身安用飄然計本疎管寧遼海上何得更端居
　　今夕
今夕定何夕對此山蒼然偷生經五載幽意獨已堅㣲
隂拱衆木靜夜聞孤泉唯應寂寞事可以送餘年
　　雷雨行
憶昨炎正中不融元帥仗鉞臨山東萬方嗷嗷呌上帝
黄屋已照睢陽宫嗚呼吾君天所立豈料四載猶服戎
禹巡㑹稽不到海未省駕舶觀民風定知諫諍有張猛
不可危急無高共自古美惡周必復狼星汝莫見妖凶
吉語四奏元氣通德音夜發春改容雷雨一日遍天下
父老感泣霑其胷臣少憂國今成翁欲起荷㦸傷疲癃
小遊太一未移次大樹將軍莫振功劉琨祖逖未足雄
晏球一戰腥臊空諸君努力光竹素天子可使塵常䝉
君不見夷門山頭虎復龍向來佳氣元葱葱
　　開壁置窗命曰遠軒
鍾妖鳴吾旁楊獠舞吾側東西俱有礙羣盗何時息丈
夫堂堂軀坐受世褊迫仙人千仞岡下視笑予厄誰能
久鬱鬱持斧破南壁窗開三尺明空納萬里碧岩霏雜
川靄奇變供几席誰見老書生軒中岸𤣥幘蕩漾浮世
裏迢遥送茲夕倚檻發孤嘯呼月出荒澤天公亦粲然
林壑受珠璧㑹有鶴賀賔經過來見客
　　六月十七日夜寄邢子友
暑雨雖不足凉風還有餘樂此城隂夜何殊山崦居月
明蒼檜立露下芭蕉舒試問澄虛閣今夕復焉如
　　遥碧軒作呈使君少隱時欲赴召
我本山中人尺一喚起趨埃塵君為邊城守作意邀山
入窗牖朝來爽氣如有期送我憑軒一杯酒丈夫已忍
猿鶴羞欲去且復斯須留西峰木脫萬鬟擁東嶺烟破
脩眉浮主人愛客山更好醉裏一笑驚蠻州丁寧雲雨
莫作厄明日青山當逐客
　　愚溪
小閣當喬木清溪抱竹林寒聲日暮起客思雨中深行
李妨幽事欄干試獨臨終然遊子意非復昔人心
　　登海山樓
萬航如鳬鷖一水如虛空此地接元氣壓以樓觀雄我
來自中州登臨眩冲融白波動南極蒼鬢承東風人間
路浩浩海上春濛濛遠遊為兩眸豈惜勞我躬仙人欲
吾語薄暮山葱瓏海清無蜃氣彼固蓬萊宫
　　題長岡亭呈德升大光
久客不忘歸如頭垢思沭身行江海濵夢繞嵩山麓馬
何預得失鵬何了淹速匣中三尺氷瘴雨生新綠胡為
古驛中坐聽風吟木既非還吳張亦異赴洛陸兩公茂
名實自是宜鼎軸發發不可遲帝言頻郁穆
　　過下杯渡
夜宿下杯舘朝鳴一棹東湖平天盡落峽斷海横通冉
冉雲隨舸茫茫鳥遡風仙人蓬島上遥見我乘空
　　秋夜獨酌
凉秋佳夕天氛廓河漢之涯秋漠漠月出未出林彩變
幽人露坐方獨酌自歌新調酒如空天星下飲觥船中
忽思李白不可見夜半喬木揺西風百年佳月幾今夕
憂樂相尋老來疾瓊瑶滿地我影横添酒賦詩何可失
　　西軒
平生江海志歲暮僧廬中虛齋時獨歩遡此西窗風初
夏氣未變幽居念方冲三日無客來門外生蒿蓬輕隂
映夕幌窈窕缾花紅未知古來士誰與此心同
　　雪
仙人手持白鸞尾夜半朝元明月裏羽衣三振風不斷
下視銀潢一千里王􁉨栽花分後前欲落未落天恍然
餘標從向人間去乞與袁安破曉眠
　
　
　
　宋藝圃集巻八
欽定四庫全書
　宋藝圃集卷九
　　　　　　　　　　　　　明　李蔉　編
　吕本中七首
　　宜章元日
東風初解凍桃李巳經春避地逢雞日傷時感鴈臣湖
南馳朔騎江外踐邊塵憔悴成無用虚煩淚濕巾
　　兵亂後(二首/)
晚逄戎馬際處處聚兵時後死翻為累偷生未有期積
憂全少睡經劫抱長飢欲逐范仔輩同盟起義師
　　二
羽檄連朝暮戎旃匝邇遐未教知死所詎敢作生涯東
郭同逃户西郊類破家萍蓬無定跡屢欲過三巴
　　還韓城
乍喜全家脱虚疑匹馬奔乾坤徳盛大盗賊爾猶存稻
壟秋仍旱溪流晚自渾素冠兼白髮愁絶更誰論
　　送常子正赴召
疾病老逾劇交親窮轉踈惟公不變舊怪我未安居日
月干戈裏江山瘴癘餘因行見李白亦是問何如
　　雪盡
雪盡寒仍在園荒春欲歸晴空落鴈少古木聚鴉稀肺
病猶宜酒囊空合典衣碧雲愁不見千里故山薇
　　憶别
栁絮飛時與君别南樓把酒㸔明月月似當年離别時
栁絮如君何處飛千書萬書要想就思君不見令人痩
念君情意不如初顧我形骸已非舊朝来有信度黄河
鴈足繫書多網羅城南城北芳草多月明如此奈愁何
　曽幾四首
　　雪中登王正中書閣
對雪誰同語登樓似欲仙人家修月戸丈室散花天山
擁鈎簾外江横隠几前寒深落鴈渚清絶釣魚船扶病
從摩詰消愁得仲宣展書明細字烹茗濕踈烟月好還
同夢詩成已下弦明年倘相憶為一到闗邉
　　三衢道中
梅子黄時日日晴小溪泛盡却山行緑隂不减来時路
添得黄鸝四五聲
　　雨夜
一雨遂通夕安眠失百憂窗扉澹欲曉枕簟冷生秋畫
燭爭棋道金尊數酒籌依然錦城夢忘却在南州
　　謝人送壑源絶品云九重所賜也
三伏汗如雨終朝沾我裳誰分金掌露来作玉溪凉别
甑軟炊飯小爐深炷香麴生何等物不與汝同鄉
　蔡襄一首
　　上元
髙列千峯寳炬森端門方喜翠華臨宸逰不為三元夜
樂事還同萬衆心天上清光留此夕人間和氣閣春隂
要知盡慶華封祝四十餘年惠愛深
　蔡確四首
　　夏日登車盖亭
公事無多客亦稀朱衣小吏不須隨溪潭直上虚亭裏
臥展柴桑處士詩
西山髣髴見松筠日日来㸔色轉新聞説桃花巖石畔
讀書曽有謫仙人
来結芳廬向翠㣲自将緑酒對青暉水趨夢澤悠悠過
雲枕西山冉冉飛
紙屛石枕竹方牀手倦抛書午夢長睡起莞然成獨笑
數聲漁笛在滄浪
　謝逸七首
　　春(三首/)
蒲芽荇帶繞清池錦䌫牽船水拍堤好是寒烟踈雨裏
逺峯青處子規啼
門前楊栁暗沙汀雨濕東風未放晴㸃㸃落花春事晚
青青芳草暮愁生
竹風烟靜午隂凉飯罷呼童啓北窗試拂横牀供晝寝
且容幽夢遶清江
　　秋
梧桐葉落覆東墻院落風清枕簟凉夢覺踈鐘鳴逺寺
一池明月芰荷香
　　送董元達
讀書不作儒生酸躍馬西入金城闗塞垣苦寒風氣惡
歸来面皺鬚眉斑先皇召見延和殿議論慷慨天開顔
謗書盈箧不復辯脱身来㸔江南山長江滚滚蛟龍怒
扁舟此去何當還大梁城裏定相見玉川破屋應數間
　　鐡柱觀
豫章城南老子宫堦前一柱立積鐡云是旌陽役萬鬼
夜半舁来老蛟穴挿足三江不沸騰切勿揺撼坤軸裂
蒼苔色裏鱗皺皮我欲摩娑肘屢掣旌陽挈家上天去
只留千夫應門戸西山髙處風露寒兹事恍惚從誰語
安得猛士若朱亥袖徃横山擊諸部
　　寄隠居士
處士骨相不封侯卜居但得林塘幽家藏玉唾幾千卷
手校韋編三十秋相思四海孰青眼髙臥一麾今白頭
襄陽耆舊節獨著惟有龎公不入州
　單鍚一首
　　前題
巖頭欝欝凌寒栢栢間時復雲封白苔蒼草碧自年年
絶奇中有叅同客道通下躡天根深山靈啼泣穹崖隂
春深不問花開落寂寂空山千萬尋
　蒋之奇一首
　　春帖
昧旦求衣向曉鷄蓬莱伏日下将西花添漏鼔三聲逺
栁映春旗一色齊
　歐陽修一百十一首
　　送徐生之澠池
河南地望雄西京相公好賢天下稱吹嘘死灰生氣燄談
笑暖律回嚴凝曾陪罇俎被顧盻羅列臺閣皆名卿(一作/才能)
徐生南國後來秀得官古縣依崤陵脚靴手板實卑賤賢
雋未可吏事繩擕文百篇赴知己西望未到氣已増我昔
初官便伊洛當時意氣尤驕矜主人樂士喜文學幕府最
盛多交朋園林相映花百種都邑四顧山千層朝行綠槐
聽流水夜飲翠幙張紅燈爾来飄流二十載髩髪蕭索垂
霜氷同時並遊在者幾舊事欲説無人應(一作/譍)文章無用
等畫虎名譽過耳如飛蠅榮華萬事不入眼憂患百慮来
填膺羡子年少(一作/少年)正得路有如扶桑初日昇名高場屋
已得雋世有龍門今復登出門相送親與友何異籬鷃瞻
雲鵬嗟吾筆硯久已格感激短章(一作/章句)因子興
　　滄浪亭
子美寄我滄浪吟邀我共作滄浪篇滄浪有景不可到
使我東望心悠然荒灣野水氣象古髙林翠阜相回環
新篁抽笋添夏景老枿亂發争春妍水禽閒暇事髙格
山鳥日夕相啾喧不知此地幾興廢仰視喬木皆蒼烟
堪嗟人迹到不逺雖有来路曽無縁窮奇極怪誰似子
捜索幽隠探神仙初尋一逕入䝉宻豁目異景無窮邉
風髙月白最宜夜一片瑩淨鋪瓊田清光不辨水與月
但見空碧㴠漪漣清風明月本無價可惜祇賣四萬錢
又疑此景天乞與壯士憔悴天應憐鴟夷古亦有獨徃
江湖波濤𣺌飜天崎嶇世路欲脱去反以身試蛟龍淵
豈如扁舟任飄兀紅蕖緑浪揺醉眠丈夫身在豈長棄
新詩美酒聊窮年雖然不許俗客到莫惜佳句人間傳
　　廬山髙
廬山髙哉幾千仞兮根盤幾百里嶻然屹立乎長江長
江西来走其下是為揚瀾左里兮洪濤巨浪日夕相舂
撞雲消風止水鏡淨泊舟登岸而逺望兮上摩青蒼以
䁆靄下壓后土之鴻龎試徃造乎其間兮攀縁石磴窺
空谾千巖萬壑響松檜懸崖巨石飛流淙水聲聒聒亂
人耳六月飛雪灑石矼仙翁釋子亦徃徃而逢兮吾嘗
惡其學幻而言􁀙但見丹霞翠壁逺近映樓閣晨鐘暮
鼓杳靄羅旛幢幽花野草不知其名兮風吹霧濕香澗
谷時有白鶴飛来雙幽尋逺去不可極便欲絶世遺紛
厖羡君買田築室老其下挿秧盈疇兮釀酒盈缸欲令
浮嵐瞹翠千萬状坐臥常對乎軒窗君懷磊砢有至寳
世俗不辨珉與玒策名為吏二十載青衫白首困一邦
寵榮聲利不可以茍屈兮自非青雲白石有深趣其意
矹硉何由降丈夫壯節似君少嗟我欲説安得巨筆如
長杠
　　石屏路
石屏自倚浮雲外石路乆無人跡行我来攜酒醉其下
卧㸔千峯秋月明
　　班春亭
信馬尋春踏雪泥醉中山水㺯晴輝野僧不用相迎送
乗興閒来興盡歸
　　田家
緑楊髙下映平川賽罷田神笑語喧林外鳴鳩春雨歇
屋頭初日杏花繁
　　西湖
緑芰紅蓮畫舸浮使君那復憶揚州都将二十四橋月
換得西湖十頃秋
　　仁宗皇帝挽詞
素幙悠悠逗晚風行隨哀挽出深宫妃嬪莫向蒼梧望
雲覆昭陵洛水東
　　寄秦州田元均
近来邉将用儒臣坐以威名撫漢軍萬馬不嘶聴號令
諸畨無事樂耕耘夢回夜帳聞羌笛詩就髙樓對隴雲
莫忘鎮陽遺愛在北潭桃李正氤氲
　　寄梅聖俞
青山四顧亂無涯雞犬蕭條數百家楚俗嵗時多雜鬼
蠻鄉言語不通華繞城江急舟難泊當縣山髙日易斜
擊鼓踏歌成夜市邀龜卜雨趂燒畬叢林白晝飛妖鳥
庭砌非時見異花惟有山川為絶勝寄人堪作畫圖誇
　　羣玉殿賜宴
至治臻無事豐年樂有成圖書開秘府宴飲集羣英論
道皇墳奥貽謀寳訓明九重多暇豫八體極研精筆力
千鈞勁毫端萬象生飛牋金灑落拜賜玉鏘鳴盛際崇
儒學愚臣濫寵榮唯能同舞獸聞樂識和聲
　　下直呈同行三公
午漏聲初轉歸鞍路偶同天清黄道日街闊緑槐風萬
國舟車㑹中天象魏雄戢戈清四海論道屬三公自愧
陪羣彦從来但樸忠時平容竊禄嵗晚歎衰翁買地淮
山北垂竿潁水東稻梁雖可戀吾志在㝠鴻
　　春寒效李長吉體
東風吹雲海天黒飢龍凍雲雨不滴嗔雷隠隠愁烟白
宿露無光瑶草寂東皇染花滿春國天為花迷惜春色
呼雲鎻月恐紅蔫幾日春隂養花魄悠悠逺絮縈空擲
愁思織春挽不得髙樓去天無幾尺逺岫參差亂屏碧
　　秋懷
節物豈不好秋懷何黯然西風酒旗市細雨菊花天感
事悲霜鬢包羞食萬錢鹿車終自駕歸去潁東田
　　送鄭革先輩賜第南歸
中年鄉譽嘆才淹六十猶隨貢士函握手親朋驚白髪
還家閭里㸔青衫閣涵空翠連衡阜門枕寒江落楚帆
試問塵埃勤斗禄何如琴酒老雲巖
　　答丁元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞啼鴈生鄉思病入新年感物華
曽是洛陽花下客野芳雖晚不須嗟
　　自東門泛舟至竹西亭登崑丘入䝉谷戯題春貢
　　亭
崑丘䝉谷接新亭畫舸悠悠春水生欲覔揚州使君處
但隨風際管絃聲
　　夏享太廟攝事齋宫聞鶯寄原甫
四月田家麥穗稠桑枝生椹鳥啁啾鳳城緑樹知多少
何處飛来黄栗留
　　寄許道人
緑髮方瞳痩骨輕飄然乗鶴去吹笙郡齋獨坐風生竹
疑是孫登長嘯聲
　　逰瑯琊山
南山一尺雪雪盡山蒼然澗谷深自暖梅花應已繁使
君猒騎從車馬留山前行歌招野叟共步青林間長松
得髙䕃盤石堪醉眠止樂聴山鳥擕琴寫幽泉愛之欲
忘返但苦世俗牽歸時始覺逺明月髙峯巔
　　大熱
陽暉爍四野萬里纎雲收羲和困路逺正午當空留枝
條不動影草木皆含愁深林虎不嘯臥喘如吳牛蜩蟬
一何㣲嗟爾徒啾啾
　　寳劒
寳劒匣中藏暗室夜常明欲知天将雨錚爾劒有聲神
龍本一物氣類感則鳴常恐躍匣去有時暫開鋦煌煌
七星文照耀三尺氷此劒在人間百妖夜收形姦兇與
佞媚膽破骨亦驚試以向星月飛光射欃槍藏之武庫
中可息天下兵奈何邊塞兒尚敢邀金繒
　　秋懷一首寄聖俞
孤管呌秋月清砧韻霜風天涯逺夢歸驚㫁山千重羣
物動已息百憂感從中日月矢雙流四時環無窮隆隂
夷老物摧折壮士胷壮士亦何為素絲悲青銅
　　太白戯聖俞
開元無事二十年五兵不用太白閒太白之精下人間
李白髙歌蜀道難蜀道之難難於上青天李白落筆生
雲烟千奇萬險不可攀却視蜀道猶平川宫娃扶来白
已醉醉裏詩成醒不記忽然乗興登名山龍咆虎嘯松
風寒山頭婆娑弄明月九域塵土悲人寰吹笙飲酒紫
陽家紫陽真人駕雲車空山流水空流花飄然已去凌
青霞下㸔區區郊與島螢飛露濕吟秋草
　　風吹沙
北風吹沙千里黄馬行确犖悲摧藏當冬萬物慘顔色
氷雪射日生光芒一年百日風塵道安得朱顔長美好
攬鞍鞭馬行勿遲酒熟花開二月時
　　刑部㸔竹效孟郊體
花妍兒女姿零落一何速竹色君子徳猗猗寒更緑京
師多名園車馬紛馳逐春風紅紫時見此蒼翠玉凌亂
迸青苔蕭踈拂華屋森森日影閒濯濯生意足幸此接
清賞寧辭薦芳醁黄昏人去鎻空廊枝上月明春鳥宿
　　哭聖俞
昔逢詩老伊水頭青衫白馬渡伊流灘聲八節響石樓
坐中辭氣凌清秋一飲百盞不言休酒酣思逸語更遒
河南丞相稱賢侯後車日載枚與鄒我年最少力方優
明珠白璧相報投詩成希深擁鼻謳師魯卷舌藏戈矛
三十年間如轉眸屈指十九歸山丘凋零所餘身百憂
晚登玉墀侍珠旒詩老韲鹽太學愁乖離㑹合謂無由
此㑹天幸非人謀頷鬚已白齒根浮子年加我貌則不
文章落筆動九州釜甑過午無饙餾良時已失不早收
篋積瓦礫遺琳璆名聲赫赫掩諸幽翩然素旐歸一舟
送子有淚流如溝(中削原本/數句覺勝)
　　憶焦陂
焦陂荷花照水光未到十里聞花香焦陂八月新酒熟
秋水魚肥膾如玉清河兩岸栁鳴蟬直到焦陂不下船
笑向漁翁酒家保金龜可解不須錢
　　送龍茶與許道人
潁陽道士青霞客来似浮雲去無蹟夜朝北斗太清壇
不道姓名人不識我有龍團古蒼璧九龍泉深一百尺
憑君汲井試烹之不是人間香味色
　　戯石塘山隠者
石塘仙室紫雲深潁陽真人此惬心真人已去升寥廓
嵗嵗巖花自開落我昔曽為洛陽客偶向巖山坐盤石
四字丹書萬仞崖神清之洞鎻樓䑓雲深路絶無人到
鸞鶴今應待我来
　　送王汲宰藍田
喧喧動車馬共出古都門洛日催行客東風吹酒罇樹
揺秦甸緑花入輞川繁若遇西来旅時應問故園
　　南征回京至界上驛先呈城中諸友
朝雲来少室日暮向箕山本以無心出寧隨倦客還春
歸伊水緑花曉落橋閒誰有餘罇酒相期一解顔
　　廣愛寺
都人布金地紺宇巋然存山氣蒸經閣鐘聲出國門老
杉春自緑古壁雨先昏應有幽人屐来留石蘚痕
　　智蟾上人逰南岳
終日念雲壑南歸心浩然青山入楚路白水望湖田野
渡惟浮鉢山家少施錢到時春尚早收茗緑巖前
　　送梅秀才歸宣城
從學方年少還家罄槖金乆為江北客能作洛生吟罷
亞霜前稻鉤輈竹上禽歸帆何處落應拂野梅林
　　張主簿東齋
官舎掩寒扉聊同隠者棲溪流穿竹過山鳥入城啼賔
主髙談勝心㝠外物齊惟應朝枕夢長厭隔鄰雞
　　獨至香山憶謝學士
伊水弄春沙山臨水上斜曽為謝公客徧入梵王家隂
澗初生草春嵓自落花却尋題石處嵗月已堪嗟
　　春晚同應之偶至普明寺小飲作
偶来林下徑共酌竹間亭積雨添方沼殘花㸃緑萍野
隂侵席潤芳氣襲人醒禽鳥休驚顧却忘兀爾形
　　送張如京知安肅軍
相逢舊從事新命忽臨戎界上山河壯軍中鼓角雄朔
風馳駿馬塞雪射驚鴻試取封侯印何如筆硯功
　　送祝熙載之東陽主簿
呉江通海浦畫舸候潮歸疊鼓山間響髙帆鳥外飛孤
城秋枕水千室夜鳴機試問還家客遼東今是非
　　鄭十一先輩赴四明幕
梁漢襃斜險夫君畏逺逰家臨越山下帆入海潮頭岸
栁行稍盡江蓴歸漸秋故鄉看衣錦寧羡李膺舟
　　送丁元珍陜州判官
為客乆南方西逰更異鄉江通蜀國逺山閉楚祠荒油
幕無軍事清猿㫁客腸惟應陪主諾不費日飛觴
　　送楚建中頴州法曹
冠盖盛西京當年相府榮曽陪鹿鳴宴徧識洛陽生共
歎長沙謫空存許劭評堪嗟桃李樹何日見隂成
　　送王尚恭隰州幕
去國初㳺宦從軍苦寂寥愁雲帶城起畫角向山飄秋
勁方馳馬春寒正襲貂遥知為客恨應頼酒盃消
　　送廖八下第歸衡山
曽作闗中客嘗窺百二疆自言秦隴水能㫁楚人腸失
意倦京國羇愁成鬢霜何如伴征鴈日日向衡陽
　　宋宣獻公挽辭
結髮逢明主馳聲著兩朝奠楹先有夢升屋豈能招贈
服三公袞兼榮七葉貂春風笳鼓咽松栢助蕭蕭
　　初出真州泛大江作
孤舟日日去無窮行色蒼茫杳靄中山浦轉帆迷向背
夜江㸔斗辨西東滮田漸下雲間鴈霜日初丹水上楓
蓴菜鱸魚方有味逺来猶喜及秋風
　　離峽州後回寄元珍表臣
經年遷謫猒荆蠻惟有江山興未闌醉裏人歸青草渡
夢中船下武牙灘野花零落風前亂飛雨蕭條江上寒
荻笋時魚方有味恨無佳客共盃盤
　　再至西都
伊川不到十年間魚鳥今應怪我還浪得浮名銷壯節
羞将白髮見青山野花向客開如笑芳草留人意自閒
却道謝公題壁處向風清淚獨潺潺
　　豐樂亭逰春(二首/)
緑樹交加山鳥啼晴風蕩漾落花飛鳥歌花舞太守醉
明日酒醒春已歸
春雲淡淡日輝輝草惹行襟絮拂衣行到亭西逄太守
籃輿酩酊挿花歸
　　畫眉鳥
百囀千聲隨意移山花紅紫樹髙低始知鎻向金籠聴
不及林間自在啼
　　夢中作
夜涼吹笛千山月路暗迷人百種花碁罷不知人換世
酒闌無奈客思家
　　上方閣
聞鐘渡寒水共步尋雲嶂還隨孤鳥下却望層林上清
梵逺猶聞日暮空山響
　　伊川泛舟
春谿漸生溜演漾廻舟小沙禽獨避人飛去青林杪
　　宿廣化寺
乗槎渡深澗披露採香薇樵歌雜梵響共向松林歸日
落寒山慘浮雲隨客衣
　　八節灘
亂石瀉溪流跳波濺如雪徃来川上人朝暮愁灘闊更
待浮雲散孤舟弄明月
　　山槎
古木卧山腰危根老盤石山中苦霜霰嵗乆無春色不
如嵓下桂開花獨留客
　　魚罾
春水弄春沙蕩漾流不極笭箵苦難滿終日沙頭客向
暮捲空罾棹歌菱浦北
　　三逰洞
漾檝泝清川捨舟縁翠嶺探奇冒層嶮因以窮人境弄
舟終日愛雲山徒見青蒼杳靄間誰知一室烟霞裏乳
竇雲腴凝石髓蒼崖一徑横查渡翠壁千尋當戸起昔
人心賞為誰留人去山阿跡更幽青蘿緑桂何岑寂山
鳥嘐嘐不驚客松鳴澗底自生風月出林間来照席仙
境難尋復易迷山回路轉幾人知惟應洞口春花落流
出巖前百丈溪
　　擕手曲
落日堤上行獨歌擕手曲却憶擕手人處處春花緑
　　雨中歸
朝看樓上雲日暮城南雨路逺香車遲迢迢向何所
　　拜馬澗
昔聞王子晉把袂浮丘仙金駿於此墮吹笙不復還玉
蹄無跡乆澗草但荒烟
　　二室道
二室對苕蕘羣峯聳崷直雲隨髙下起路轉參差碧春
晚桂叢深日下山烟白芝英已可茹悠然想泉石
　　自峻極中院步登太室中峯
繫馬青松隂躡屣蒼苔路驚鳥動林花空山答人語雲
霞不可攬直入㝠㝠霧
　　玉女𢷬衣石
玉女𢷬仙衣夜下青松嶺山深風露寒月杵遥相應靈
蹤杳可尋片石秋光瑩
　　天門泉(舊號救命泉惡其名鄙因取美名/書為續命泉人書一字立于泉側)
烟霞天門深靈泉吐巖側雲濕顥氣寒石老林腴碧長
松暫休坐一酌煩心滌
　　天池
髙步登天池靈源湛然吐俯窺不可見淵黙神龍䕶靜
夜天(一作/松)籟寒宿客宜風雨
　　和楊子聰答聖俞月夜見寄
秋露靄巳繁迢迢星漢回皎潔庭際月光流依井苔有
客愛凉景幽軒為君開所思不可極但慰清風来
　　謝人寄雙桂樹子
有客賞芳叢移根自幽谷為懐山中趣愛此嵓下緑曉
露秋暉浮清隂藥欄曲更待繁花白邀君弄芳馥
　　庭前兩好樹
庭前兩好樹日夕欣相對風霜嵗苦晚枝葉常葱翠午
眠背清隂露坐䕃髙蓋東城桃李月車馬傾闤闐而我
不出門依然伴憔悴榮華不隨時寂寞幸相慰
　　答錢寺丞憶伊川
之子問伊川伊川已春色緑芷雜芳浦青溪含白石山
阿昔留賞屐齒無遺迹惟有嵓桂花留芳待歸客
　　聞梅二授徳興令戲書
君家小謝城為客洛陽裏緑髮方少年青衫喜為吏重
湖亂山緑歸夢寄千里洛浦見秋鴻江南老芳芷自言
北地禽能感南人耳京國本繁華馳逐多英軌爭歌白
雪曲取酒西城市朝逄油壁車暮結青騘尾嵗月倐可
忘行樂方未已忽爾畏簡書翻然浩歸思江山故國近
風物饒陽美楚柚烟中黄吳蓴波上紫還鄉問井邑上
堂多慶喜離别古所難更畏秋風起
　　戯贈
莫愁家住洛川傍十五纎腰聞四方堂上金罇邀上客
門前白馬繫垂楊春風滿城花滿樹落日花光爭粉光
城頭行人莫駐馬一曲能令君㫁腸
　　寄左軍巡劉判官
遥聴洛城鐘獨渡伊川水緑樹鬱參差行人去無已因
髙望京邑驅馬沿山趾落日亂峯多龍門何處是
　　與李獻臣宋子京春集東園得節字
緑野秀可飡逰驂喜初結芸局苦寂寥禁署隔清切歡
言得幽尋況此及喜節鳥哢已闗闗泉流初決決紫蕚
繁若綴翠苕柔可擷屢期無後時芳物畏鶗鴂
　　晚泊岳陽
卧聞岳陽城裏鐘繫舟岳陽城下樹正見空江明月来
雲水蒼茫失江路夜深江月弄清輝水上人歌月下歸
一闋聲長聴不盡輕舟短楫去如飛
　　代贈田文初
感君一顧重千金贈君白璧為妾心舟中繡被薫香夜
春雲江頭三尺深西陵長官頭已白憔悴窮愁(一作/顧)愧
相識手持玉斝唱陽春江上梅花落如積津亭送别君
未悲夢闌酒解始相思須知巫峽聞猿處不似荆江夜
雪時
　　惠泉亭
翠壁刻孱顔烟霞跬步間使君能愛客朝夕弄山泉春
巖雨過春流長置酒来聴山溜響鑑中樓閣俯青池雪
裏峯巒開曉幌須知清興無時已酒美賔嘉自相對席
間誰伴謝公吟日暮多逢山簡醉淹留桂樹幾經春野
鳥巖花識使君使君今是罇前客誰與山泉作主人
　　行次葉縣
朝渡汝河流暮宿楚山曲城隂日下寒野氣春深緑征
車倦長道故國有喬木行行漸樂郊東風滿平陸
　　送徐生秀州法曹
一笑暫相從結交方恨晚猶兹簿領困況爾東南逺落
帆淮口暮採石江州暖黄鴿可寄書惟嗟雙翅短
　　送吳照鄰還江南
霜前江水磨碧銅岸背菱葉翹青蟲吳郎鬢絲生幾縷
不羞月上扶桑東差見清波照人影去時黒髮笑春風
五年歸来婦應喜從此不問西飛鴻
　　寄張志秘校
闗山一里一重愁念逺傷離兩未休南陌望窮雲似帳
西樓吟㫁月如鈎栁綿飛後(一作/處)春應减蘭徑荒時客
倦㳺擬寄東流問溝水亦應溝水更東流
　　寄徐巽秀才
瑶花飛雪蕩離愁鷤鴂驚風下緑疇睢苑樹荒誰共客
楚江楓老獨悲秋千重錦浪飜如箭萬疊春山翠入樓
章陌栁條今在否定臨溝水拂東流
　　寄劉昉秀才
絲路縈回細入雲離懷南陌草初薰茂林修竹誰同禊
明月春蘿定勒文燕憶銅鞮来不定鴻歸碣石信難分
東風鸎友應相望懊惱孤飛不及羣
　　即目
李徑隂森接翠疇押簾風日澹清秋晚烏藏栁棲殘照
逺燕傷風失故樓星漢經年雖可望雲波千疊不緘愁
平居革帶頻移孔誰問無憀沈隠侯
　　題金山寺
地接龍宫漲浪賖鷲峯岑絶倚雲斜嵓披宿霧三竿日
路引迷人四照花海國盗牙爭起塔河童施鉢但驚沙
春蘿攀倚難成去山谷踈鐘落暮霞
　　仙意
孤桐百尺拂霏烟鳳去鸞歸夜悄然滄海風髙愁燕逺
扶桑春老記蠺眠槎流千里纔成曲桂魄經旬始下弦
獨有金人寄遺恨曉盤雲泪冷涓涓
　　甘露寺
雲樹千尋隔翠㣲給園金地敞仁祠講花飄雨諸天近
春漏敧蓮白日遲引鉢當空時取露殘灰經劫自成池
危欄徙倚吟窗下九子鈴寒塔影移
　　送友人南下
河橋别栁減春條隔浦挐音聴已遥千里羮蓴誇敵酪
滿池滮稻欲鳴蜩東風楚岸神靈雨殘月吳波上下潮
如弔湘纍搴杜若秋江斜日駐蘭橈
　　榴花
絮亂絲繁不自持蜂黄蝶紫燕參差榴花最恨来時晚
惆悵春期獨後期
　　宿雲夢館
北鴈来時嵗欲昏私書歸夢杳難分井桐葉落池荷盡
一夜西窗雨不聞
　　簾
銀蒜鈎簾宛地垂桂叢烏起上朝暉枉将玳瑁雕為押
遮掩春堂礙燕歸
　　行雲
疊疊烟波隔夢思離愁幾日減腰圍行雲自亦傷無定
莫就行雲托信歸
　　琵琶亭上作
九江烟水一登臨風月清含古恨深濕盡青衫司馬泪
琵琶還似雍門琴
　　栁
雨闊堤長走畫轅絮兼梨雪墮春烟東風花外千絲老
猶伴吳蠶盡日眠
　　井桐
簷敧碧瓦拂傾梧玉井聲髙轉轆轤腸㫁西樓驚穏夢
半留殘月照啼烏
　　雪中寄友人
楚岸梅香半入衣凍雲銀鑠曉光飛遥應便面逢人處
走馬章街失路歸
　　送王公慥判官
乆客倦京國言歸嵗已冬獨過伊水渡猶聴洛城鐘山
色經寒緑雲隂入暮重臈梅孤館路疲馬有誰逢
　　題薦嚴院
那堪多難百憂攻三十衰容一病翁却把西都㸔花眼
㫁膓来此哭東風
　　寄題嵩巫亭
平地烟霞向此分繡楣丹檻照清芬(一作/汾)風簾暮捲秋
空碧剰見西山數嶺雲
　　霽後㸔雪走筆呈元珍判官
嘉景無人把酒㸔(一作/尊)縣樓終日獨凭欄山城嵗暮驚
時節已作春風料峭寒
　　行次夀州寄内
紫金山下水長流常記當年此共逰今夜南風吹客夢
清淮明月照孤舟
　　春日詞(五首/)
宫壇清陌賽牛回玉琯(一作/管)東風逗曉来不待嶺梅傳
逺信剪刀先放綵花開
試粉東窗待曉迴共尋春栁傍香䑓不驚樹裏禽初變
共喜釵頭燕已来
紅霧初開上曉霞共驚風色變年華香車遥認春雷響
庭雪先開玉樹花
玉琯吹灰夜色殘鷄鳴紅日上仙盤初經百舌綿蠻語
已覺東風料峭寒
待曉銅荷剪臘煤繡簾春色犯寒来畫眉不待張京兆
自有新粧試落梅
　　走筆答原甫提刑學士
嵗暮山城喜少留西亭尚欲把行輈一罇莫惜臨岐别
十載相逢各白頭
　　送薛水部通判并州
胷懐磊落逢知己氣畧縱横負壯心玉麈生風賔滿坐
金鱗照甲士如林牛羊日暖山田美雨雪春寒土屋深
自古幽并重豪俠秖應行樂費黄金
　
　
　
　
　
　
　
　宋藝圃集巻九
欽定四庫全書
　宋藝圃集卷十
　　　　　　　　　　　　　明　李蔉　編
　黄庭堅五十首
　　贈東坡(二首/)
江梅有佳實託根桃李場桃李終不言朝露借恩光孤
芳忌皎潔氷雪空自香古来和鼎實此物升廟廊嵗月
坐成晚烟雨青已黄得升桃李柈以逺初見嘗終然不
可口擲置官道旁但使本根在棄捐果何傷
　　二
青松在澗壑十里聞風聲上有百尺絲下有千嵗苓自
惟得乆要為人制頽齡小草有逺志相依在平生醫和
不并世深根直固蔕人言可醫國何因太早計大小材
則殊形味固相似
　　過家
絡緯聲轉急田車寒不運兒時手種栁上與雲雨近舎
傍舊慵保少換老欲盡宰木鬱蒼蒼田園變畦畛招延
屈父黨勞問走昏親歸来翻作客顧影良自哂一生萍
託水萬事雪侵鬢夜闌風隕霜乾葉落成陣燈花何故
喜大是報書信親年當喜懼兒齒欲毁齔繫船三百里
去夢無一寸
　　姨母李氏崇徳君贈墨竹且令作歌
夜来北風元自小何事吹折青琅玕數枝洒落髙堂上
敗葉蕭蕭烟景寒乃是神工妙手欲自試襲取天巧不
作難行㸔嘆息手厯拂落勢夭矯墨未乾徃徃塵晦碧
紗籠伊人或用姓名達未必全收俊偉功人有能事便
白首不免身為老畫工豈如崇徳君學有古人風揮毫
李衛讓神筆彈琴蔡琰方入室道韞九嵗能論詩龍女
早年先娛佛奕碁仙客腐柯還吹笙仙子下緱山更能
遇物寫形似落筆不待施青丹尤知嘗異老蒼節獨與
長松凌嵗寒世俗寧知真與偽揮霍紛紛鬼神事黄塵
汚眼輕白日巻軸無人得覘視見我愛吟好畫勝他人
直謂子美當前身贈圖索歌追故事才薄豈易終斯文
所愛子猷發佳興不可一日無此君吾家書齋傍青壁
手種琅玕十數百一官偶仕葉公城道逺莫致心慘戚
我方得此興不孤造次卷置隨琴書思歸纔有故園夢
便可呼兒開此圖
　　慈雲寺
城東寳坊金碧重道人修思剪蒿蓬一瓶一鉢三十年
瓊榱碧瓦上秋空稻田摩衲擁黄髮專築書閣諸天中
三后在天遺聖墨百神受職扶琳宫文思帝澤餘温潤
雨露下國常年豐貢川章川結襟帶梅嶺桂嶺来朝宗
參旗斗柄略欄楯清坐耳閒河漢風道人飽叅口掛壁
頗喜作詩如已公家風秀色刻琬琰邀我落筆何其工
安得雄文壓勝境九原喚起杜陵翁
　　趙含答詩約攜山妓見訪
晴波鸂鶒漾潭隈能使逰人判不回風入園林寒漠漠
日移宫殿影枚枚未嘗緑蟻何妨撥宿戒紅粧莫待催
缺月西南光景少仍須挽取燭龍来
　　古雲寺山
空餘叔子兩青碑無復山翁白接䍦臥對江流悲徃事
行穿雲嶺扣禪扉松風半入烹茶鼎山鳥常啼挂月枝
見説北歸應有日道人先作鹿門期
　　題落星寺
落星開士深結屋龍閣老翁来賦詩小雨藏山客坐乆
長江接天帆到遲燕寝清香與世隔畫圖絶妙無人知
蜂房各自開户牖處處煮茶藤一枝
　　汴岸置酒贈黄十七
吾宗端居懷百憂長歌勸之肯出逰黄流不解涴明月
碧樹為我生凉秋初平羣羊置莫問叔度千頃醉即休
誰倚柁樓吹玉笛斗杓寒掛屋山頭
　　寄黄幾復
我居北海君南海寄鴈傳書謝不能桃李春風一盃酒
江湖夜雨十年燈持家但有四立壁治病不禁三折肱
想得讀書頭已白隔江猿哭瘴溪藤
　　漢陽親舊攜酒追送聊為短句
接浙報官府敢違王事程宵征江夏縣睡起漢陽城鄰
里煩追送杯盤瀉濁清祇應瘴鄉老難荅故人情
　　塞上曲
十月北風燕草黄燕人馬肥弓力强虎皮裁鞍鵰羽箭
射殺山隂雙白狼青氊帳髙雪不濕擊鼓傳觴令行急
戎王半醉擁貂裘昭君猶抱琵琶泣
　　聴宋宗儒摘阮歌
翰林尚書宋公子文采風流今尚爾自疑耆域是前身
囊中探丸起人死貌如千嵗枯松枝落魄酒中無足止
得錢百萬送酒家一笑不問今餘幾手揮琵琶送飛鴻
促絃聒醉驚客起寒蟲催織月籠秋獨鴈呌羣天拍水
楚國羇臣放十年漢宫佳人嫁千里深閨洞房語恩怨
紫燕黄鸝韻桃李楚狂行歌驚市人漁父挐舟在葭葦
問君枯木著朱繩何能道人意中事君言此物傳數姓
𤣥璧庚庚有横理閉門三月傳國工身令親見阮仲容
我有江南一丘壑安得與君醉其中曲肱聴君瀉松風
　　戯和答禽語
南村北村雨一犁新婦餉姑翁哺兒田中啼鳥自四時
催人脱袴著新衣著新替舊亦不惡去年租種無袴著
　　水仙花
凌波仙子生塵韈水上盈盈步㣲月是誰招此㫁腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横
　　謫居黔南(三首/)
相望六千里天地隔江山十書九不到何用一開顔
　　二
霜降水返壑風落木歸山冉冉嵗華晚昆蟲皆閉闗
　　三
山郭燈火稀峻天星漢少年光東流水生計南枝鳥
　　酴醿
漢宫嬌額半塗黄入骨濃薰賈女香日色漸遲風力細
倚欄偷舞白霓裳
　　君山
滿川風月獨凭欄綰結湘娥十二鬟可惜不當湘水滿
銀山堆裏㸔青山
　　送姪孫隨乃父知命北行
莫去沙邉學釣魚莫将百丈作轆轤清江濯足江下坐
燕子日長宜讀書
　　書王氏夢錫扇
壓枝梅子大于錢慚愧春光又一年亭午無人初破睡
杜鵑啼在栁稍邉
　　大暑水閣聴晉卿家昭華吹笛
蘄竹能吹水底龍玉人應在月明中何時為洗秋空熱
散作霜天落葉風
　　鄂州南村即事
四顧山光接水光凭欄十里芰荷香清風明月無人管
併作南村一夜凉
　　次王介甫韻
晚風池蓮香度曉日宫槐影西白下長干夢到青門紫
曲塵迷
　　次韻子瞻咏好頭赤圖
李侯畫骨不畫肉筆下馬生如破竹秦駒雖入天仗圖
猶恐真龍在空谷精神權奇汗溝赤有頭赤烏能逐日
安得身為漢都䕶三十六城㸔厯厯
　　考試局與孫元忠博士竹間對窻夜聞元忠誦書
　　聲調悲壯戯作竹枝歌
屋山啼鳥兒當歸玉釵罥珠郎馬嘶去時燈火正月半
階前雪消萱草齊
　　竹枝詞二首
撐崖拄谷蝮蛇愁入箐攀天猿掉頭鬼門闗外莫言逺
五十三驛是皇州
浮雲一百八盤榮落日四十九渡明鬼門闗外莫言逺
四海一家皆弟兄
　　離福巖
山下三日晴山上三日雨不見祝融峰還泝瀟湘去
　　再作(一作/初)次韻
隆儒殿閣對横經咫尺清都雨露零見説文星環北極
人間無路俯天庭
　　題惠崇畫扇
惠崇筆下開江面萬里晴波向落暉梅影横斜人不見
鴛鴦相對浴紅衣
　　寗子興追和予岳陽樓詩復次韻
軒皇樂罷拱清班天地為家不閉闗惟有金罏紫烟起
至今留作御前山
　　次韻晁補之廖正一贈答詩
晁子抱材耕谷口世有髙賢踐台斗頃隨計吏西入闗
闗夫數日停車還封侯半屬妄校尉射虎猛将猶行間
無因自致青雲上浪説諸公見嗟賞驥伏鹽車不稱情
輕裘肥馬鳳凰城歸来作詩謝同列句與桃李爭春榮
十年山林廖居士今隨詔書稱舉子文章宏麗學西京
新有詩聲似侯喜君不見古来良士知音難絶絃不為
時人彈已喜瓊枝在我側更恨桂樹無由攀千里風期
初不隔獨憐形迹滯河山
　　聖東将寓于衛行乞食放齊有可憐之色再次韻
　　感春一首贈之
種萱欲遣憂叢薄空自緑洗心日三省人亦不我穀誰
能書窗下草𤣥抱幽獨白首官不遷校書漢天禄身當
萬户侯鼓吹擁部曲解佩著犀渠張弓挿彫服何時李
将軍射獵出上谷
　　和陳君議讀楊太真外傳
梁州一曲當時事(一作開/元夢)記得曽拈玉笛吹端正樓空
春晝永小桃猶學淡燕支
　　次韻子瞻元夕扈從端門三首(淮海集中亦有此/三首作秦少㳺詩)
　　(也/)
赭黄繖底望龍章不㫁誰聞寳炬香一片韶音歸複道
重瞳左右列英皇
端門魏闕欝崢嶸燈火如山輦路平不待上林鸎百囀
教坊先已進春聲
仗下蕃夷各一羣機錢如雨自繽紛諦觀香案傍邉吏
却是茅山大小君
　　王立之以小詩送並蔕牡丹戯答
分送香紅惜折殘春隂醉起薄羅寒不如王謝堂前燕
曽見新粧並倚欄
　　題王居士所藏王友畫桃杏花一首
凌雲一笑見桃花三十年来始到家從此春風春雨後
亂隨流水到天涯
　　太平州作
千古人心指下傳楊姝烟月過年年不知心向誰邉切
彈盡松風欲㫁絃
　　送李徳素歸舒城
僧夏莫問塗麥秋宜煮餅北寺旬休歸長廊六月冷簟翻
寒江浪茶破蒼璧影李侯為我来遽以歸期請青衿廢詩
書白髪違定省荒畦當鉏灌蠧簡要籖整挽衣不可留決
去事幽屏天恢獵徳網日饎養賢鼎此士落江湖熟思令
人癭胷中吉祥宅膜外榮辱境婆娑萬物表藏刃避肯綮
人生要當學安燕不徹警古來惟深地相待汲脩綆
　　古樂府白紵四時歌
桃李欲開風雨多籠絃束管奈春何風休雨静花滿地
時節去我如驚波少年志願不成就日月星辰後昏晝
俟河之清未有期斗酒聊為社公夀
　　李君貺借示其祖西䑓學士草聖并書帖一扁二
　　軸以詩酬之
當時髙蹈翰墨場江南李氏洛下楊二人歿後數来者
西台唯有尚書郎篆科草聖凡幾家奄有漢魏跨兩唐
紙摹石鏤見髣髴曽未得似君家藏側釐數幅氷不及
字體敧傾墨猶濕明忩棐几開卷㸔坐客失牀皆起立
新春一聲雷未聞何得龍蛇已驚蟄仲将伯英無後塵
邇来此公下筆親使之早出見李衛不獨右軍能逼人
枯林棲鴉滿僧院秀句爭得兩京遍文工墨妙九原荒
伊洛氣象今凄凉夜光入手愛不得還君復入古錦囊
此後臨池無筆法時時夢到君書堂
　　春近絶句
梅英欲盡香無頼草色才蘇緑未勻苦竹空将嵗寒節
又隨官栁到青春
　　覩化
菰蒲短短未出水𣺌𣺌春湖如凍雲安得酒船二萬斛
棹歌長入白鷗羣
　　再和元禮春懷(二首/)
回腸無奈别愁煎待得鸞膠續㫁絃最憶錢塘風物苦
西湖月落採菱船
吳中風物最嬌嬈百里春風酒斾揺徃徃貴人留騎從
少年叢裏貫金貂
　　過西山
新春木葉未蒙蘢西望天涯幾日通商洛山間白雲起
行歌思見採芝翁
　　大風
霜重天髙日色㣲顛狂紅葉上階飛北風不惜江南客
更入破窻吹客衣
　　伯時彭蠡春牧圖
岳陽樓上春已歸湖中鴻鴈拍波飛布帆天濶隨鳥道
石林風晚吹人衣春水初生及馬腹浮灘欲上西山麓
遥㸔絶嶺秀雲松上有垂蘿暗谿谷沙眠草嚙性不驕
側身注目鳴相招林間瞥過星爍爍原上獨立風蕭蕭
君不見中原真種紅塵沒南行市骨何倉卒祇收力健
載征夫肯向時危辨奇骨即今貢馬西北来東西坊監
屯雲開紛然駑驥同一秣爾可不憂四蹄脱
　　觀劉永年團練畫角鷹
劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐡萬里風雲藏勁翮
兀立槎枒不畏人眼看青㝠有餘力霜飛晴空塞草白
雲垂四野隂山黒此時軒然盍飛去何乃㠝岏立西壁
秪應真骨下人世不謂雄姿留粉墨造次更無髙鳥喧
等閒亦恐狐貍嚇旁觀未必窮神妙乃是天機貫胷臆
瞻相突兀摩空材想見其人英武格傳聞揮毫頗容易
持以與人無甚惜物逄其賞世所珍此畫他年恐難得
　陳師道七十二首
　　次韻夏日江村
漏屋簷生菌臨江樹作門捲簾通燕子織竹䕶鷄孫向
夕㣲凉進相逢故意存何當加我嵗從此問乾坤
　　智寳院後樓懷胡元茂
晚渡呼舟疾寒城着霧深昏鷗明鳥道風葉亂霜林乆
客登樓目中年懷舊心猶須一長笛領覧自霑襟
　　寄張文潜舎人
今代張平子雄深次子長名髙三俊上官立右螭傍車
笠吾何恨飛騰子莫量時平身早達未用夢凝香
　　次韻無斁雪後
閉閣春雲薄開門夜雪深江梅猶故意湖鴈起歸心草
潤留餘澤窗明度積隂慇勤報春信屋角有来禽
　　宿深明閣
窈窕深明閣晴寒是去年老将災疾至人與嵗時遷黙
坐元如在孤燈共不眠暮年身萬里頼有故人憐
　　次韻觀月
風雲隨落日河漢欲回天隔巷如千里還家已再圓簾
踈分細細江淨共涓涓他日吾何適聴詩説去年
　　觸目
溪響飢魚食川明桂影斜驚禽穿宻竹噪鵲立浮楂谷
暗山藏雨林喧雀啅蛇鄉閭等行路何處更為家
　　登快哉亭
城與清江曲泉流亂石間夕陽初隠地暮靄已依山度
鳥欲何向奔雲亦自閒登臨興不盡稚子故須還
　　黄預挽詞
志大期千里身宜置一丘英詞真蓋世爽氣已横秋地
要黄金骨天成白玉樓平生㫁泥手斤斧恐長休
　　秋懷(二首/)
小雨㫁復續回斜落晚風寒心生蟋蟀秋色傍梧桐草
與遥山碧花欺晚照紅口須談世事目已失飛鴻
　　二
山㫁開平野河回殺急流登臨須向夕風雨更宜秋急
急後飛鴈翩翩不下鷗晚舟猶小待暮雀已深投
　　覧勝亭
㫁岸通横水吹花滿繫船中年擅幽獨輟食買林泉草
木真宜主江山故作妍升沉有流轉且復賦歸田
　　晚㳺九曲院
泠落叢祠晚回斜峽路賖平荷留夜雨驚鳥過鄰家雲
暗重重樹風開旋旋花病身無俗事待得後歸鴉
　　寒夜
留滯常思動艱虞却悔来寒燈挑不熖殘火撥成灰凍
水滴還歇風簾捲復開熟知文有忌情至自生哀
　　宿濟河
燭暗人初寂寒生夜向深潜魚聚沙窟墜鳥滑霜林稍
作他方計初回萬里心還家只有夢更着曉寒侵
　　南豐先生挽詞(二首/)
早棄人間事真從地下逰丘原無起日江漢有東流身
世從違裏功名取次休不應須禮樂始作後程仇
　　二
精爽回長夜衣冠出廣庭勛庸留琬琰形像付丹青道
喪餘篇翰人亡更典刑侯芭才一足白首太𤣥經
　　雪後黄樓寄負山居士
林廬烟不起城郭嵗将窮雲日明松雪溪上進晚風人
行圖畫裏鳥度醉吟中不盡山隂興天留憶戴公
　　送張支使
曠度逄知晚髙才處下難清秋一鶚上拭目萬人㸔白
酒初同醉黄花已戒寒憑将衰老事一一報長安
　　送楊侍禁兼寄顔黄二公
多問黄居士終年欠一書因人候消息有使報何如向
晚逢楊子真堪託後車親年方頼禄不惜借吹嘘
　　送外舅郭大夫䕫路提刑
天險連三峽官曹據上㳺百年雙鬢白萬里一身浮可
使無人訟寧須意外憂平生晏平仲能費幾狐裘
　　從蘇公登後樓
倐作三年别才堪一解顔樓孤帶清洛林缺見巴山五
月池無水千年鶴自還白鷗沒浩蕩愛惜髩毛斑
　　别叔父録曹
為吏專刑法成家託弟昆三年如昨日一笑更何言扶
老須㣲禄㣲官實至恩兩踈元父子何日復東轅
　　明士彦挽詞
晚進違前輩平生闕異聞吾猶識此老天豈喪斯文善
學家傳業英詞世不羣固應譏尚白官序見楊雲
　　晁无咎張文潜見過
白社雙林去髙軒二妙来排門衝鳥雀揮壁帶塵埃不
憚除堂費深愁帶酒回功名付公等歸路在蓬莱
　　懷逺
海外三年謫天南萬里行生前只為累身後更須名未
得平安報空懷故舊情斯人有如此無復涕縱横
　　還里(自曹/歸徐)
曠士愛吾廬㳺子悲故鄉慷慨四方志衰老但悲傷虚
名自成誤失得畧相當暮年還家樂未覺道里長閭里
喜我来車馬塞康荘爭前借言色草木亦晶光向来千
人聚一老獨徜徉手開南陽阡松栢欝蒼蒼永願守一
丘脱身萬里航平生功名念倒海浣我腸欵段引下澤
㫁絃更空觴尚恐北山南有文移路傍
　　妾薄命(二首/)
主家十二樓一身當三千古来妾命薄事主不盡年起
舞為主夀相送南陽阡忍着主衣裳為人作春妍有聲
當徹天有淚當徹泉死者恐無知妾身長自憐
　　二
葉落風不起山空花自紅捐世不待老惠妾無其終一
死尚可忍百嵗何當窮天地豈不寛妾身自不容死者
如有知殺身以相從向来歌舞地夜雨鳴寒蛩
　　晚晴野望
洞庭㣲雨後凉氣入綸巾水底歸雲亂蘆藂返照新遥
汀横薄暮獨鳥度長津兵甲無歸日江湖送老身悠悠
只倚仗悄悄自傷神天意蒼茫裏村醪亦醉人
　　和黄充實榴花
春去花隨盡紅榴暖欲然後時何所恨處獨不祈憐葉
葉自相偶重重乆更鮮流珠沾暑雨改色淡朝烟着子
專寒酒移根擅化權愧非無價手刻畫竟難傳
　　示三子
去逺即相忘歸近不可忍兒女已在眼眉目畧不省喜
極不得語淚盡方一哂了知不是夢忽忽心未穏
　　送蘇公知杭州
平生羊荆州追送不作逺豈不畏簡書放麑誠不忍一
代不數人百年能幾見昔如馬口銜今為禁門鉉一雨
五月涼中宵大江滿風帆目力短江空嵗年晚
　　蠅虎
㣲物趣下世不數隨意捕生得稱虎匿形注目揺兩股
卒然一擊勢莫禦十中失一八九取吻間流血腹如鼔
却行奮臂吾甚武明日淮南作端午
　　次韻螢火
年侵觀物化共被嵗時催熠熠孤光動翩翩渡水来雖
能穿幔入已復受風囘投卷吾衰矣㣲吟子壯哉
　　十五夜月
向老逄清節歸懷托素輝飛螢元失照重露已沾衣稍
稍孤光動沉沉衆籟㣲不應明白髪似欲勸人歸
　　山口
重霧真成雨踈簾不隔風青林擁紅樹家鶩雜賔鴻漁
屋渾環水晴湖半落東徃来成一老猶在半途中
　　除夜對酒贈少章
嵗晚身何托燈前客未空半生憂患裏一夢有無中髮
短愁催白顔衰酒借紅我歌君起舞潦倒畧相同
　　和王子安至日
晨起公私迫昏歸鳥雀催百年忙裏盡萬事醉間来竹
雨深宜晚江梅半欲開風燈挑不熖寒火撥成灰
　　寄外舅郭大夫
巴蜀通歸使妻孥且舊居深知報消息不忍問何如身
健何妨逺情親未忍踈功名欺老病淚盡數行書
　　九日寄秦觀
疾風迥雨水明霞沙步叢祠欲暮鴉九日清樽欺白髮
十年為客負黄花登髙懷逺心如在向老逢辰意有加
淮海少年天下士獨能無地落烏紗
　　寄秦州曽侍郎子固
八年門第故違離千里河山費夢思淮海風濤真有道
麒麟圖畫豈無時今朝有客傳何尹是處逢人説項斯
三徑未成心已具世間惟有白鷗知
　　寄侍讀蘇尚書
六月西湖早得秋二年歸思與遲留一時賔客餘枚叟
在處兒童説細侯經國向来須老手有懷何必到壷頭
逄知丹地開黄卷解記清波沒白鷗
　　即事
老覺山林可避人正須麋鹿與同羣却嫌鳥語猶多事
强管隂晴報客聞
　　齋居
青奴白牯淨相宜老罷形骸不自持一枕西窻深閉閣
臥聴叢竹雨来時
　　次韻邢君實
秋来為客意何如千里河山信不踈昔日老人今則少
不妨紅葉閉門書
　　題柱
桃李摧殘風雨春天孫河鼓隔天津主恩不與妍華盡
多少人間失意人
　　次介甫韻
啜羮不如放麑樂羊終愧巴西欲問老翁歸處帝鄉無
路雲迷
　　和冦十一同逰城南阻雨還登山寺
雨阻逰南步泥留出北情稍㸔飛霧㫁復作逺山横野
闊膏新澤樓明納晚晴歸宜有佳思紗帽壓香英
　　次韻夜雨
暗雨来何急寒房客自醒驟㸔燈閃閃擬對竹清清聲
到江干失風回葉上聴更長那得曉欹側想儀形
　　寄張宣州(耒/)
與世情将盡懷仁老未忘故人今五馬髙處謾三長詩
豈江山助名成沈鮑行肯為文俗事打鴨起鴛鴦
　　别觀音山主(二首/)
離合應生理偶逄豈近縁情親見今日語妙記當年閉
戸安禪主衝風逆水船不應清夜月故作别時圓
　　二
此老三年别何時萬里迴更無南去鴈猶見北枝梅㑹
有哀籠鳥寧須溺死灰聖朝無棄物與子賦歸哉
　　寄鄧州杜侍郎(紘/)
南陽老㓜如雲屯連日城東候使君後者排前旁㨗出
爭先見面作慇勤六年重来已白髮一日再見回青春
道傍過者怪相問共言杜母真吾親使君雖老心尚壯
文采風流諸謝上名家從昔杜陵人盛徳于今文人行
我昔臥病老彭城畫船鳴鼓千里行致書饋奠初未識
丁寧勞苦如平生人言此事今未有古人中求還得否
忘年屈勢不虚傳公取為徳吾何取菊潭之水甘且潔
潭上秋花照山白請公酌此夀百年奕奕長為此邦伯
孰先一州後四方重金疊盖登廟堂請從今日至雲来
月三十斛輸洛陽
　　何太冲挽詞(一作/大中)
課最三川守名成萬石君平生欠一識聲烈即多聞兠
率真歸處琴䑓只㫁雲傷心今夜月忍便到初墳
　　送鄭祠部
持節還家未白頭有親八十更何求又隨急詔朝天去
不為寒鄉盡嵗留四着儒冠甘送老數經奇運得銷憂
擬登碣石臨朝日浩蕩滄溟沒白鷗
　　别鄉舊
數有中年别寛為滿嵗期得無魚口厄聊為鴈門踦齒
脱心猶壯秋清意自悲平生郡文學鄧禹得三為
　　寒夜
閉户風将雨通宵浪打頭若為中夜聴復作别時愁宿
鴈鳴漁火村舂急暗投不應田二頃能使寸心休
　　寓目
曲曲河回復青青草接連去帆風力滿来鴈一聲先野
曠低歸鳥江平進晚牽望鄉從此始留眼未須穿
　　野望
霜葉紅於染吹花落更馨平江行詰曲小徑夾葱青度
鳥開愁眼遥山入畫屏畏人惟可飲從俗却須醒
　　寄兖州張龍圖文潜
去國遭前政還家未白頭百年當晚遇一辱獨先收齒
脱空餘舌顔衰早着秋三為郡文學大勝鄧元侯
　　家山晚立
遶舎苔衣積倚墻梨頰紅地平宜落日野曠自多風禹
迹千年後家山一顧中未休嗤土偶已復逐飄蓬
　　宿合清口
風葉初宜雨晴窗誤作明穿林出去鳥舉棹有来聲深
渚魚猶得寒沙鴈自驚臥家還就道自計豈蒼生
　　晚坐
栁弱留春色梅寒讓雪花溪明數積石月過戀平沙病
減還増藥年侵却累家後歸棲未定不但只昏鴉
　　除官
扶老趨嚴召徐行及聖時端能幾字正敢恨十年遲肯
着金根謬寧辭乳媪譏向来憂畏㫁不盡鹿門期
　　和饒節詠周昉畫李白真
君不見浣花老翁醉騎驢熊兒捉轡驥子扶金華仙伯
哦七字好事不復千金模青蓮居士亦其亞斗酒百篇
天所借英姿秀骨尚可似逸氣髙懷那得畫周郎韻勝
筆有神解衣槃礴未必真一朝寫此英妙質似悔只識
如花人醉色欲盡玉色起分明尚帶金井水烏紗白紵
真天人不用更着山巖裏平生潦倒飽丘園禁省不識
将軍尊袖手猶懷脱靴氣豈是從来骨相屯仰視雲空
鴻鵠舉眼前紛紛那得顧是非榮辱不到處正恐朝来
有新句勿言身後不要名尚得吳侯費百金江西勝士
與長吟後来不憂身陸沉
　　和舅氏公退言懷
追陪强韻愧難過應接前聞覺未多盛禮每虚摩詰席
舊詞猶可雪兒歌手開新徑延徐步眼趂髙梧上碧蘿
風雨入懷泥滿眼時須好語滌煩痾
　　題明發髙軒過圖
滕王蛺蝶江都馬一紙千金不當價異才天縱非力能
畫工不是甘為下今代風流數大年含毫落筆開山川
忽忘朽老壓塵底却怪鳧鴻墮目前爾来八二復秀出
萬里河山才咫尺眼前安得有突兀復似天地初開闢
明窻寫出髙軒過便逐愈湜聞吟哦晚知書畫真有益
却悔嵗月来無多宫禁修嚴㫁過訪時於僻寺逢税鞅
秀潤如行琮璧間清明似引星辰上憂悲愉怢百不平
河擘太華東南傾平生秀句寰區滿掇拾餘棄成丹青
平湖逺嶺開精神斗覺文字生清新未許二豪今角立
要知旁有衛夫人
　　送晁堯民守徐
中年為别不堪憂束髪登門到白頭南省望郎仍國士
東方千騎更吾州彭翁老夀終遺骨燕子飛来只故樓
知己難逢身易老頌公置醴我歸休
　　登彭祖樓
城上危樓江上城風流千載擅佳名水兼汴泗浮天闊
山入青齊煥眼明喬木下泉遺故國黄鸝白鳥解人情
須知壮士多秋思不露文章世已驚
　　送澤之過維揚
夢裏揚州十載前青樓陳迹故依然袍爭爛錦催詩筆
雨濺明珠落酒船顧我老無騎鶴興羡君行及看花天
囊中綉句歸應滿不負韋郎五色牋
　　送兄子孝忠落解南歸
妙年失手未須恨白璧深藏可自妍短髮我今能種種
晚粧他日看娟娟千金市帚能論價萬户封侯信有年
清白傳家有如此歸塗囊盡不留錢
　
　
　
　
　宋藝圃集卷之十
欽定四庫全書
　宋藝圃集卷十一
　　　　　　　　　　　　　明　李蔉　編
　晁冲之二十一首
　　古樂府
大星何厯厯小星爛如石掖垣崔巍横紫㣲十二羽林
森北極今夕何夕月欲沉虎抱空闗龍厭直崢嶸北斗
着地垂手去瓠瓜不盈尺嚴陵醉卧光武傍浮楂正值
天孫織王良挾策飛上天傳説空騎箕尾立君不見茂
陵棄子欲登仙自将壯士終南邉忽然遭窘出璽綬歸
来下詔除民田阿瞞急示乗輿物鮮卑仍棄珊瑚鞭又
不見古来垂堂戒華屋敵國挾輈戎接轂白龍魚服誤
網羅孔雀金華被牛觸(此篇好奇過/甚不可解)
　　洗馬次十二兄之道韻
灞橋春水波粼粼橋邉結束何圉人解鞍傍水如洗馬
飛龍九尺凌漪淪風鬃霧鬛才一注玉花照影光滿身
月題却貫黄金勒更覺閃艷開精神主人貴相不必問
特賜内廐天麒麟即今此物亦安用燕山萬里靖無塵
嫖姚功髙自不出長鳴但踏城西春君不見少陵時已
無伯樂尚有曹将軍寫真
　　夷門行贈秦夷仲
君不見夷門客有侯嬴風殺人白晝紅塵中京兆知名
不敢捕倚天長劍着崆峒同時結交三數公聯翩走馬
幾馬驄仰天一笑萬事空入門賔客不復通起家簮笏
(一作/筆)明光宫嗚呼男兒名重太山身如葉手犯龍鱗心
莫懾一生好色馬相如慷慨直辭猶諫獵
　　法一以余所贈墨為不佳
上人好事世莫當羅列四寳如文房廣交徃徃得奇物
有墨尺度如圭長秋麋折角膠與力春麝入臍煤生香
已将雪覆輕羅帕更令花暎紅紗囊草堂老人不自料
亦藏一餅誇精妙自言和璧持贈君反為燕石遭譏誚
鳴呼萬事孰不然古今工拙那同調君不見當年諸李
數不到廷寛只今賜墨無老潘
　　復以承晏墨贈之
我聞江南墨官有諸奚老超尚不如廷珪後来承晏復
秀出喧然父子名相齊百年相傳文㫁碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黄門侍立才人見銀鈎洒落桃李牋牙牀磨試紅
絲研同時書畫三萬軸大徐小篆徐熙竹御題四絶海
内傳秘府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
　　次韻集津兄㑹羣從王敦素宿王立之園明日西
　　征馬上寄示諸人(以道嘗監陜/府集津倉)
秋髙訪幽居風急桑未落天寒鷄犬靜地僻門巷闊主
人避世賢自説乆棲泊呼兒出鐏罍梨栗亦不惡賔客
四五人談笑動林薄夜闌慘無歡離憂倐中作伯也天
下士千金輕一諾揮斤楊墨徒正是鄒魯學如何但銀
魚生事了無託惜哉桃李姿見笑葵與藿鷄鳴驅車行
令人意參錯
　　次二十一兄季此韻
憶在長安最少年酒酣到處一欣然獵回漢苑秋高夜
飲罷秦臺雪作天不擬俳優陪殿下相随于蒍過樓前
如今白髪山城裏宴坐觀空習斷縁
　　雪效栁子厚(一作贈一/兄上人)
月落鷄聲寒曉色靜茅屋開門驚不知夜雪壓修竹槎
牙生新氷鱗甲刻溪谷皛皛州渚明冽冽川原肅孤蹲
雀不動沈酣客猶宿呼童晨汲歸獨漱寒泉玉
　　都下追感徃昔因成
少年使酒走京華縱步曽逰小小家㸔舞霓裳羽衣曲
聴歌玉樹後庭花門侵楊栁垂珠箔窗對櫻桃卷碧紗
坐客半驚隨逝水主人星散落天涯
　　自然詩
先生手不廢經營白屋憑虚結此亭燕麥兔絲侵宻坐
南箕北斗挂踈櫺青松夾日交傾蓋翠栢分風倚列屏
莫道君家無長物案頭燈火有流螢
　　蔡晉如挽歌
南部清笳咽東門素旐飛如何一老沒不及二疏歸宇
宙那復見死生從此違吾年未四十已歎故人稀
　　感梅憶王立之
王子已仙去梅花空自新江山餘此物海岱失斯人賔
客他鄉老園林幾度春城南載酒地生死一沾巾
　　送僧
無端伏枕日不見放舟時晚得平安報初成送别詩山
深歸履急江闊度杯遲定許同香火終參慧逺師
　　懷濟北弟姪
乆客思吾子生涯滯故鄉獨擕髙士傳飜憶紫香囊合
榻言猶在同堂樂未央翩翩春草夢隨意遶池塘
　　春日
隂隂溪曲緑交加小雨飜萍上淺沙鵞鴨不知春去盡
爭隨流水趂桃花(一本作春色不堪流水/送雙浮鳴鴨趂桃花)
　　樂府
自摘荼䕷滿架空擬将豪氣敵春風欲知盞面玻瓈闊
㸔照紅顔在酒中
　　和二十二弟
靜處偷㸔肘後書幽棲古有此人無緑蓑青蒻非吾事
白浪狂風滿太湖
　　和新鄉二十一兄華嚴水亭
近市危樓通野寺隔溪髙栁接京華蕩舟不怕風波急
㸔盡芙蓉十里花
　　與秦少章題漢江逺帆
雲埋鳳林寺浪打鹿門山今日江風惡郎船勸不還
　　次韻陳叔易柳橋
落日河梁上遲留客去時近隣無逺送莫挽最長枝
　晁補之一首
　　錢塘
錢塘江北百餘里漲沙不復生菰蒲沙田老桑出葉麄
江潮打根根半枯八月九月秋風惡風髙駕潮晚不落
鼓聲鼕鼕艫咿喔爭凑富春城下泊
　晁詠之一首
　　初行山
靄靄初蒸雲落落欲墜石山深多晚花照水自紅碧魚
艇入烟小松竹凌烟直西風漾碧波扁舟恣崎側客從
北方来苦遭世俗迫登臨雖宿願山川多未識浩蕩涉
寒流躋攀並蒼壁捫蘿窺鳥道踏逕窮人迹清泉洗塵
心山鳥慣幽客逸興良未巳日下千崖赤十載孫承公
好具登山屐
　晁説之一首
　　打毬
閶闔千門萬户開三郎沈醉打毬回九齡已老韓休死
無復明朝諫䟽来
　文同二首
　　朱櫻桃
金衣珍禽弄深樾禁籞朱櫻班若纈上幸離宫促薦新
藤藍寳籠貂璫發凝霞作丸珠尚軟油露成津蜜初割
君王午坐鼓猗蘭翡翠一盤紅韎􁨍
　　新晴山月
髙松漏踈月落影如畫地徘徊愛其下夜乆不能寐怯
風池荷卷病雨山果墜誰伴予苦吟滿林啼絡緯
　石延年二首
　　張氏園亭
亭舘連城敵謝家四時園色闘明霞門迎西渭封侯竹
地接東陵處士瓜樂意相闗禽對語生香不㫁樹交花
從逰㑹約無留事醉待參横落日斜
　　瀑布
飛勢掛岳頂無時向此傾玉虹垂地色銀漢落天聲萬
丈寒雲濕千巖暑氣清滄浪不足羨就此濯塵纓
　韓駒三首
　　憶舊贈人
憶昨昭文并直廬與君三載侍皇居花開輦路春迎駕
日麗蓬山曉曝書學士南来尚嵓穴神州北望已丘墟
忽逢漢節臨江上握手西風泪滿裾
　　題太乙真人蓮葉圖
太乙真人蓮葉舟脱巾露髮寒颼颼輕風為帆浪為檝
卧㸔玉宇浮中流中流蕩漾翠綃舞穏如龍驤萬斛舉
不是峯頭十丈花世間那得葉如許龍眠畫手老如神
尺素幻出真天人恍然坐我水仙府蒼烟萬傾波粼粼
玉堂學士今劉向禁直岧嶤九天上不須對此融心神
㑹植青藜夜相訪
　　代葛亞卿作
君住江濵起畫樓妾居海角送潮頭潮中有妾相思淚
流到樓前更不流
　沈括十二首
　　潤州甘露寺
丞相髙齋半草莱舊時風月滿亭䑓地從日月生時見
眼到江山盡處回三國是非春夢㫁六朝城闕野花開
心隨潮水漫漫去流遍烟村半日来
　　仙都
苔封輦路上青山鶴馭遼天去不還惟有銀河秋夜月
鼎湖烟浪到人間
　　開元樂詞(三首/)
樓上正臨宫外人間不見仙家寒食輕烟薄霧滿城明
月梨花
按舞驪山影裏回鸞渭水光中玉笛一天明月翠華滿
陌春風
殿後春旗簇仗樓前御隊穿花一片紅雲閙處外人遥
認官家
　　姑熟
新晴渡口百花香石子池頭鴨弄黄捲幔夕陽留不住
好風将雨過梅塘
　　江南曲
新秋拂水無行跡夜夜隨潮過江北西風捲雨上半天
渡口㣲凉含曉碧城頭鼓響日脚垂天際籠烟鏁山色
髙樓索莫臨長陌黄竹一聲無北客時平田苦少人耕
唯有蘆花滿江白
　　凱歌(五首/)
先取山西十二州别分子将打衙頭回㸔秦塞低如馬
漸見黄河直北流
天威捲地過黄河萬里羌人盡漢歌莫堰横山倒流水
從教西去作恩波
馬尾桐琴隨漢使曲聲猶自怨單于彎弓莫射雲中鴈
歸鴈如今不寄書
旗隊渾如錦繡堆銀装背㟴打圍回先教靜掃安西路
待向河源飲馬来
靈武西涼不用圍蕃家總侍納王師城中半是闗西種
猶有當時軋吃兒
　郭祥正七首
　　訪隠者
一徑沿厓踏蒼壁半塢寒雲抱泉石山翁酒熟不出門
殘花滿地無行迹
　　天柱閣
羣峯奔来一峯起千丈芙蓉碧霄裏老松自作孤鳳吟
潮浪時生三井水
　　别灊峯閣
一溪清瀉萬山重風物能留邴曼容後夜相思憂思極
月明孤影伴寒松
　　鳳凰䑓
髙䑓不見鳳凰逰浩浩長江入海流舞罷青娥同去國
戰殘白骨尚盈丘風揺落日催行棹潮擁新沙換故洲
結綺臨春無處覔年年荒草向人愁
　　金山寺
金山杳在滄溟中雪崖氷柱浮仙宫乾坤扶持自今古
日月彷彿躔西東我泛靈槎出塵世搜索異境窺神工
一朝登臨重太息四時想像何其雄卷簾夜閣掛北斗
大鯨駕浪吹長空舟摧岸㫁豈足數徃徃霹靂鎚蛟龍
寒蟾八月蕩揺海秋光上下磨青銅鳥飛不盡暮天碧
漁歌忽㫁蘆花風蓬莱乆聞未成徃壯觀絶致遥應同
潮生潮落夜還曉物與數㑹誰能窮百年形影浪自苦
便欲此地安㣲躬白雲南来入我望又起歸興隨征鴻
　　寄題九華樓
千金建傑閣遥對九華峯紫光射曉日璀璨錦芙蓉南
風吹秀色半落尊酒中酒味愈冷冽琴聲又玲瓏飄然
紫霄想何日附冥鴻
　　蓮根有長絲
蓮根有長絲不供貧女機栁梢有飛綿不暖寒者衣朝
歌悠悠暮歌短下地沉沉上天逺東生白日還西流志
士長懷萬古愁
　秦觀四十八首
　　㳺仙詞(四首/)
隂風一夜攪青㝠風定霏霏霰雪零想見玉清真境上
白虚光裏誦黄庭(霰雪一/作雪霰)
夜深樓上撥書眠天在闌干斗角邉風掃亂雲毫髮盡
獨留壁月照人圓(斗角一/作四角)
天風吹月入闌干烏雀無聲子夜閒織女明星来枕上
了知身不在人間(此首又見/東坡集中)
本是匡山種杏人出山来事碧虚君上清欲問因何事
請㸔仙山十丈文(十丈一/作十賚)
　　秋日(三首/)
霜落䢴溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
連卷雌蜺掛西樓逐雨追晴意未休安得萬粧相向舞
酒酣聊把作纒頭
　　牽牛花
銀漢初移漏欲殘步虛人倚玉闌干仙衣染得天邉碧
乞與人間向曉㸔
　　納凉
擕杖来追栁外凉畫橋南畔倚胡牀月明船笛參差起
風定池蓮自在香
　　送僧歸遂州
賢師本巴蜀浪跡逰淮海定水湛虚明戒珠炯圓彩飄
零鄉縣異晼晚星霜改明發又西征孤帆破煙靄
　　春日雜興(三首/)
飄忽星氣徂青陽迫遲暮鳴飛各有適赤白紛無數雨
砌墮危芳風軒納飛絮褰幃香霧横岸幘雲峯度林影
舞窗扉池光染衣履參差花鳥期蹭蹬琴觴趣撫事動
幽尋感時遺近慕秣馬膏余車行行不周路
　　二
潭潭故邑井猗猗上宫蘭不食自清渫莫服更幽閒志
士恥弱植卷跡甘飢寒佳晨追良覿觸物懸悲端川途
眇回逺經嵗曠音翰豈不慕裘馬詭得非所安蟬冕多
怵迫繩樞尠憂患枉尋竟何補方枘誠獨難
　　三
吳㑹雖褊小海濵富奇峯天雞一號呌劒㦸明遥空谿
谷相徑復深林杳攅叢猿吟虎豹啼雲氣迷西東中有
遯世士超然閟孤蹤被蘭服明月起坐松聲中夜鍜吸
沆瀣朝琴庇青葱騎星友元氣巢許安可同俛眄區中
人飛埃集毛鋒問津或不繆從子㳺鴻䝉
　　同子瞻端午日逰諸寺賦得深字
太史抱孤韻暢懷在登臨别乗載鄒枚佳辰事幽尋參
差水石痩窅窕房櫳深清磬發踈箔妙香横素襟復登
窣堵波環回矚嶔崟雙溪貫城郭暝色帶孤禽凉颷動
爽籟薄雨生㣲隂塵想澹清漣牢愁洗芳斟揮箑訂徃
古援毫示来今愧無刻燭敏續此金玉音
　　次韻奉酬丹元先生
金華紫烟客来作牧羊兒至言初無文尋繹自成詩二
景入妙解元氣含烟詞憐我鬛滄浪黄埃眩蟲絲勸解
冠上纓一濯含風漪攝身列缺外倒躡蜿蜒鬐維斗錯
明珠望舒耿脩眉真㳺無疆界浩蕩天風吹
　　次韻夏侯太冲秀才
儒官飽閒散室若僧房静北窗腹便便支枕㸔斗柄或
時得名酒停午猶中聖醒来復何事秉筆賦秋興焉知
懶是真但覺貧非病茫茫流水意㑹有知音聴鐘鼎與
山林人生各天性
　　與子瞻㑹松江得浪字
松江浩無旁垂虹跨其上漫然銜洞庭領畧非一狀怳
如陣平野萬馬攅穹帳離離雲抹山窅窅天粘浪烟中
漁唱起島外征帆颺愈知宇宙寛斗覺東南壯太史主
文盟諸豪盡詩将超揺外形檢語笑供頡頏㛹娟棄追
逐撥刺亦從放獨留三百缸聊用沃軒曠
　　荷花
方塘收雨脚落日半遥岑芙蕖淨娟娟麗服撫翠衾無
言意自逺欲渡秋水深緬懷平生人對此詎可尋弄芳
惜晼晚酒至誰與斟天涯有歸雲聊寄相思心心開獲
清賞芙蕖一何綺美人艷新粧歛袂照秋水端如蕩子
妻顧自良家子黄金選燕趙揺落對江沚薄暮風雨来
獨立淚如洗望君君詎知傾宫定誰似
　　同子瞻賦㳺惠山
輟棹從幽討籃輿入青蒼圓頂相邀迓旃檀燎深堂層
巒淡如洗傑閣森欲翔林芳含雨滋岫日隔林光涓涓
續清溜靡靡傳幽香俯仰佳覽眺悠哉身世忘
　　夜坐懷莘老司諫(次韻/參寥)
六合寥寥信茫昧中有日月無根柢古徃今来漫不休
青髮素顔從此逝嗟予自少多邅迴氣血未衰心已艾
北渡長淮霜入履南窺禹穴塵生袂日鑿一竅渾沌死
雖有餘風終破碎回車復路可無縁三問道人三不對
　　和王通叟琵琶夢
鶗鴂鳴時衆芳歇華堂夢㫁音容絶風驚玉露不成圓
一夜芙蕖泣秋月金紋捍面紫檀槽曽抱花前送酒舠
庾郎江令費珠璧小砑紅牋揮兔毫風流雲散令人痩
忍㸔麴塵昏錦綬楚水悠悠更不西上天破鑑空依舊
　　題騕䮍圖
雙瞳夾鏡權協月尾鬛蕭森澤於髮鞍銜不施韁復脱
旁無馭者氣騰越地如砥平丘隴滅天寒日暮抱飢渴
驤首號鳴思一發超軼絶塵入恍忽東門京鑄乆銷歇
曹霸丹青亦云沒頼有龍眠戯揮筆眼前時見千里骨
玉䑓閶闔相因依嗟爾龍媒空自奇鸞旗日行三十里
焉用逐風追電為
　　贈女冠暢師
瞳人剪水腰如束一幅烏紗裹寒玉飄然自有姑射姿
回首粉黛皆塵俗霧閣雲窗人莫窺門前車馬任東西
禮罷曉壇春日靜落紅滿地乳鵶啼
　　宿金山
山南山北江水流半空金碧隨雲浮我来仍值風日好
十月未寒如晚秋山僧引客尋蒼翠厯巻參差到平地
萬里風来拂骨清却憶人間如夢寐夜深無風月入扉
相對老人如槁枝流水與天爭入海共笑此心誰得知
下山却向中􁬛望翻憶當時在屏幛老母思兒且欲歸
回首雲峯已天上
　　過六合水亭憶裴博士次韻(二首/)
晚憇孤亭上羸驂繫㫁柯荒門寒帶露空檻闊増波徃
事青山在餘生白鳥過誦言成絶語亹亹迫隂何
　　二
折栁相從地重来失舊柯林光延晚照岸影動㣲波隔
浦檀欒宻當簷翡翠過主人成異物搔首奈情何
　　吕與叔挽章(二首/)
舉舉西州士来為邦國華藝文尤爾雅經術自名家正
有髙山仰俄成逝水嗟賢人各有數不獨嵗龍蛇
　　二
數日音容隔人琴遂已虚門生應有謚國史可無書舊
室懸蛛網遺編走蠧魚定無封禪草平日笑相如
　　流觴亭次韻
縹緲雲巒欲盡頭灑然華搆别飛流朱盤㶑灧開氷鑑
碧甃縈紆走玉虬毛骨漸驚超濁界風烟驟覺變清秋
更憐白足如霜句可羨溪邉六逸逰
　　逰龍瑞宫次程公韻
靈祠真館閟山隈形勢相髙對越䑓莓徑翠依屏上轉
藕花紅繞鑑中開鶴銜寳箭排烟去龍䕶金書帶雨来
夾道萬星攅騎火滿城爭㸔使君回
　　次韻馬忠玉喜王定國還自濵州
淮海相逢一解顔紛紛嵗月夢魂間初驚漁艇迷花去
忽認星槎拂斗還桂嶺暮登猿㫁續槐堂春到鳥綿蠻
石渠舊議行當復未信佳時得自閒
　　次韻酬周開祖宣義
并州令尹古人風淮海相忘十載中麗句曉披花綽約
清談初扣玉丁東追攀昔共猗犴子嗜好今同桑苧翁
所惜華船輕解繂未窺笠澤故書叢
　　别程公闢給事
人物風流推鎮東名郎持節作元戎樽前倦客劉師命
月下清歌盛小叢裘弊黒貂霜正急書傳黄犬嵗将窮
買舟江上辭公去迴首蓬莱夢寐中
　　和莘老㳺龍洞
葦蕭傳火度㝠㝠乍入清都醉魄醒草隠月崖垂鳳尾
風生隂穴帶龍腥壁間泉貯千鍾碧門外天横數尺青
更欲仗笻留頃刻却疑朝市已千齡
　　春日寓直有懷參寥
觚稜金爵自岧嶤藏室春深更寂寥捫虱幽花欹露葉
岸巾髙栁轉風條文書几上鬚髯變鞍馬塵中嵗月銷
何日一笻江海上與君徐步㸔生潮
　　次韻裴仲謨和何先輩
汝南古郡寡參尋兀兀長如鶴在隂支枕星河横醉後
入簾風絮報春深青山未落詩人手白髮誰知國士心
多謝名郎傳緑綺愧無佳句比南金
　　次韻劉遜父以寧齋詩二軸作以還之
揚舲偶過海邉州一見名郎破百憂荀氏諸龍俱俊偉
河東小鳳最風流明珠白璧堪投報細草幽花入獻酬
别駕舊齋何足念文昌新府待公㳺
　　燕觴亭
碧流如鏡羽觴飛夏木隂隂五月時清渭日長逰女困
武陵春去落花遲玉笙吹罷觥籌錯宻炬燒殘簮珥遺
吳越風流公第一未輸山簡習家池
　　送佛印
抱袍初捨蔚頭藍江月松風處處參他日惠林馬上首
幾年彌勒作同龕真珠撒帳開新座飛鳥銜花繞舊庵
雲散虎溪蓮社友獨依香火思何堪
　　致政通議口號
秋空畫隼照新晴符隠庵前小隊停玉斝金醪通繾綣
鳳笙龍管入青㝠靚粧釃酒花侵席寳獸呀香露滿庭
太史應占豫州分上台星近老人星
　　晚出左掖
金爵觚陵轉夕暉翩翩宫葉墮秋衣出門塵障如黄霧
始覺身從天上歸
　　和程給事贈遺道判(二首/)
囊中玉色已經餐醉拂絲桐坐杏壇應笑倦㳺塵滓客
鬢毛蕭瑟事鉛丹
　　二
漢武㳺心縹緲間文成五利盡登壇何如屈曲韓夫子
不羨神君白玉丹
　　盆池釣翁
誰刻仙材作釣翁尺池終日釣㣲風令人却憶鴟夷子
散髮五湖狂醉中
　　無題
掃地燒香閉閣眠簟紋如水帳如烟客来夢覺知何處
挂起西窗浪接天
　　聞鴈懷邵仲恭
楚澤吳天去未遲煩君且傍蒜山飛白袍居士如相問
為説淄塵欲滿衣
　　白馬寺晚泊
濛濛晚雨暗回塘逺樹依㣲不辨行人物漸稀踈磬㫁
緑蒲叢底宿鴛鴦
　　霅上感懷
七年三過白蘋洲長興諸豪載酒㳺舊事欲尋無處問
雨荷風蓼不勝秋
　
　
　
　
　
　
　宋藝圃集卷十一
欽定四庫全書
　宋藝圃集巻十二
　　　　　　　　　　　　　明　李蔉　編
　趙抃九首(清獻在當時不以詩名余家偶有其/集就中拈數首如此然亦足觀也已)
　　洞真觀
木老巖坰冷泉飛月殿寒栖真無一事清嘯倚闌干
　　挽黄洞
靈洞古壇基烟蘿接翠㣲日西春又晚不見羽人歸
　　横溪洞飛泉
寒瀑落春巖天垂百丈縑更疑仙客宴不捲水晶簾
　　嶽麓寺
古木與雲齊門前百丈梯我來煩想滌疑是過靈溪
　　和沈太博㑹春晚歸
未醉樽前未可歸青春九十日芳菲名園一夜狂風雨
苔上殘花㸃緑衣
　　和沈太博小圃偶作
日烘薄霧開柔陌風罥逰絲着栁條語燕啼鶯自撩亂
驚人殘夢是春朝
　　題中隠堂
植杖焚香貝葉經主人無事掩松扄兀然隠几秋宵静
雲在諸峯月在庭
　　次韻程給事謁禹廟
春色湖光照錦衣岸花汀草共芬菲若耶溪上逰人樂
舉棹狂歌半醉歸
　劉敞二首
　　雜詩效玉川體
毁巢鳳不至竭澤龍不㳺賢者有所歸得非龍鳳儔周
公下白屋聖徳被九州趙禹謝賔客漢朝以為優澆淳
不相襲用舎何其繆茍徇一身利不為萬姓謀哀彼杕
杜詩死生遺道周
　　雜詩
鑿井取泉飲上山採薇食豈不信憔悴所願皆我力泉
也非難致薇也不易得志士恥徒飽衆人茍所獲犧牲
畏芻豢樊籠害羽翼晤理宜在早無為晚更惑
　劉攽三首
　　詠長蘆寺
越舶吳商倚萬橈紺園金刹起中霄魚龍聴法因多雨
江海歸心每上潮林黒夜深燈影白川平天濶梵聲遥
心知水怪俱調伏惜取靈犀不用燒
　　絶句
青苔滿地初晴後緑樹無人晝夢餘惟有南風舊相識
徑開門户又翻書
　　絶句
壁門金闕倚天開五見宫花落古槐明日扁舟滄海去
却将雲氣望蓬萊
　崔鶠二首
　　江月圖
冥冥一葉輕不知水與天獨於灝氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空烟我從江海來形留意先還何當買
魚蓬追此水墨仙
　　春日村居
春草門前已沒靴更無人過野人家離離細栁時聞雨
淡淡疎簾不隔花
　賀鑄七首
　　望夫石
亭亭思婦石下閱㡬人代蕩子長不歸山椒乆相待㣲
雲䕃髮彩初月輝蛾黛秋雨疊苔衣春風舞羅帶宛然
姑射子矯首塵冥外陳迹遂無窮佳期從莫再脱如魯
秋氏妄結桑下愛玉質委淵沙悠悠復安在
　　題定林寺
破氷泉脈漱籬根壞衲遥疑挂樹猿蠟屐舊痕尋不見
東風先為我開門
　　艤船當利江口待風
一葉寄津口怒濤安可乘朝風占酒斾夜爨乞漁燈牛
渚逢新月秦淮想結氷故人他夕夢歌吹滿金陵
　　九日戱馬臺
常年節物此山川倦客登臨獨惘然戯馬臺荒年自乆
射蛇公去事空傳黄華半老清霜後白鳥孤飛落照前
不與興亡城下水穏浮漁艇入淮天
　　長安在何許(二首/)
長安在何許疑在青天上矯首遡西風浮雲㫁人望
　　二
長安在何許疑在白日下徘徊天一隅化月生新夜
　　叢臺歌
累土三百尺流光二千年人生物數不得待摧頽故址
秋風前武靈舊壠今安在秃樹無隂困樵采玉簫金鏡
未銷沉㡬見耕夫到城賣君不聞叢臺全盛時綺羅成
市逰春輝一從琱輦閉荒草蕭散行雲無復歸招魂想
像風流在晴華露蔓猶依稀紆囘棘逕撩人衣禾黍晚
成貆貉肥層簷壁瓦碎平地夢作鴛鴦相伴飛登臨弔
古将語誰城郭人民今是非指君㸔取古時物南有清
流西翠㣲彷徨華表不忍去豈獨遼東丁令威
　　秦淮夜泊
宫栁動春條秦淮生暮潮樓臺見新月燈火下雙橋隔
岸開朱箔臨風㺯紫簫誰憐逺逰子心斾正揺揺
　姜仲謙一首
　　己酉仲秋任才仲陳去非㑹飲岳陽樓上酒半酣
　　髙歌大笑行草間出誠一時俊逰也為賦之
岳陽樓髙㡬千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鰲手盡移雲水到松菴
　周莘一首
　　野泊對月有感
可憐江月亂中明應識逋逃家客情斗柄闌干洞庭野
角聲凄㫁岳陽城酒添客淚愁仍濺浪巻歸心時自驚
欲問行朝近消息眼中羣盗尚縱横
　鄧潤甫一首
　　春帖
晨曦歛灔上簾櫳金屋熈熈歌吹中桃臉似知宫宴早
百花頭上放輕紅
　蘇頌一首
　　春帖
璇霄一夕斗標東㶑灔晨曦照九重和氣薫風摩葢壤
競消金甲事春農
　蘇庠一首
　　清江曲
屬玉雙飛水滿塘菰蒲深處浴鴛鴦白蘋滿棹歸來晚
愁㸔蘆花一片霜扁舟繫岸依林樾蕭蕭兩鬢吹華髮
萬事不理醉復醒長占烟波㺯明月
　梁君貺一首
　　春帖
東方和氣斗囘杓龍角中星轉紫霄聖主問安天未曉
求衣親䕶玉宸朝
　魏泰二首
　　挽王平甫(二首/)
海内文章傑朝廷亮直聞黄瓊起處士子夏遽修文貝
錦生遷怒江湖乆離羣傷心王佐略不得致華勛
　　二
今日臨風淚蕭蕭似綆縻空懷徐穉絮誰立鄭𤣥碑無
力酬推轂平時憤抵巇何人令枉狀路粹豈能為
　陳執中一首
　　賦御溝栁
一度春來一度新翠光長得照龍津君王自愛天然色
恨殺昭陽學舞人
　潘檉一首
　　題釣臺
蟬冠未必似羊裘出處髙時已熟籌但得諸公依日月
不妨老子卧林丘英雄陳迹千年在香火空山萬木秋
自笑黄塵吹鬢客愛來祠下繫孤舟
　蔡肇一首
　　岊亭山嶺白龍穴
南山鼕鼕天作鼓號召諸龍盡行雨惟有秃角最先到
潑墨雲中雪鱗舞
　許覬三首
　　紫騮馬
黄金絡頭玉為觼蜀錦障泥亂雲葉花間顧影驕不行
萬里龍駒空汗血露牀秋粟飽不食青蒭苜蓿無顔色
君不見東郊瘦馬百戰場天寒目暮鳥啄瘡
　　秋雨歎
霖雨不出動隔旬門前秋草長於人江湖浩𣺌欲無岸
錦石最小猶生雲㣲陽片月何曾見只有莓苔昏筆硯
田家黍穗未暇悲茅屋且為螢火飛
　　夢中詩
閒花亂草青春好秋鴻社燕年年歸青天露下麥苗濕
古道月寒人跡稀
　許仲山二首
　　夢中作
山色濃如滴湖光平似席風月不相識相逢便相得
　　進和御製
輕寒慘慘透衾羅玉箭銀壺漏水多常是未明供御服
夢囘頻問夜如何
　方千里一首
　　題真源宫
萬嵗丹霞府千函蕊芨書時時瞻絳節往往下雲車近
與剛風接高連上帝居登前望南嶽清蹕徹空虛
　張先二首
　　贈妓
十載芳洲撫白蘋移舟㺯水賞青春當時自倚青春力
不信東風解悮人
　　題西溪無相院
積水涵虛上下清㡬家門浄岸痕平浮萍破處見山影
小艇歸時聞棹聲入郭僧尋塵裡去過橋人似鑑中行
已慿暫雨添秋色莫放脩蘆礙日生
　沈遼一首
　　古興
我不歎白髪安得新少年往者不失勢後來豈能賢世
間亦多士倚仗良有縁寄語夸奪子古人已皆然
　許彦國一首
　　虞美人草
　　　(嘗見諸選以此為曽子固詩後檢子固全集無/此篇苕溪漁隠曰此詩許表民作而或以為曽)
　　　(子宣夫人魏/氏作大非也)
鴻門玉斗紛如雪十萬降兵夜流血咸陽宫殿三月紅
霸業已隨烟燼滅剛强必死仁義王陵隂失道非天亡
英雄本學萬人敵何用屑屑悲紅粧三軍散盡旌旗倒
玉帳佳人坐中老香魂夜逐劍光飛青血化為原上草
芳心寂寞寄寒枝舊曲聞來似歛眉哀怨徘徊愁不語
恰如初聴楚歌時滔滔逝水流今古漢楚興亡兩丘土
當年遺事乆成空慷慨樽前為誰舞
　狄遵度四首
　　㸔白雲愛而成詩
秋風吹白雲觸處自何谷初猶半洞門歘出遍巖腹零
落依水湄片段掛枯木餘影透㣲白滅跡混空緑烟蘿
自蘙宻島溆徒縈曲安知蒼梧野下覆猿鳥哭誰能乆
徘徊返顧視黄鵠
　　紀夢詩
佳城欝欝鎖寒烟孤雛乳兔號荒阡夜卧北斗寒掛枕
木落霜拱雁連天浮雲西去伴落日行客東盡隨長川
乾坤未毁吾尚在肯與蟪蛄論大年
　　和渙之深秋月夜書事
洞庭葉下凉颼颼凍天頑白凝不流圓月擬缺不忍缺
輕露欲浮終未浮憶吹朱籟鳳軿上更採紫芝雲嶠陬
玉樓天半㡬千尺珠樹玲瓏懸上頭
　　謁孔先生
月出髙樹枝影動酒樽處樹深月色薄稍以燈火助主
人喜我過斟酌亦云屢於時幸無累所談非近務凉風
自逺至清景淡吾慮方期西山秋厯覽陪杖屨
　孫覺一首
　　介亭
真人昔未起奔鹿駭四方連延天目山兩乳百里長有
地跨江海無種生侯王中宵燎穹旻列石表壇場朱旗
大梁野英氣吞八荒寥寥百年後故物已亦亡所餘陂
巉巖峯巔屹相望主人承明老星斗工文章築亭紫霄
上坐客蒼林旁攀雲㺯明月曉星生扶桑禹山隔波濤
簡書永埋藏願逢希夷使水土還故常
　陳烈一首
　　題福唐津亭
溪山龍虎蟠溪水鼓角喧中宵鄉夢破六月夜衾寒風
雨生殘樹蛟龍喜怒瀾慇懃祝舟子移棹過前灘
　盧襄六首
　　桐君祠作招仙詞
桐君歸來兮仙馭逺逰将何之寜不欲朝玉京兮升紫
㣲戴日月之冠兮披紫霞之衣佩蒼精之龍兮餐玉田
之芝友王喬與蕭史兮儼霓旌玉佩而葳㽔何如歸來
猿鶴慘兮怨空山川壑寂兮松桂閉胡不拂袖幌兮鬬
(一作/開)雲闗藉芳草兮歌幽蘭庶乎逰山之人可以往還
　　姑蘇臺
姑蘇臺上麋鹿逰㫁烟荒草令人愁姑蘇臺邉少行迹
宫殿無人土花碧當年伯業㡬英雄轉首都歸血刃中
利劍一朝尸壮士白楊千古號悲風吳王羞歸九泉裏
西施空似桃花美子胥雖死過生榮越人却是竒男子
　　吳江懷古
秋風起兮鴻鴈歸秋月明兮白雲飛弔往古兮一霑衣
　　雍丘
蕃兵倚劍摩崆峒范陽兵火燒天紅潼闗失守大将死
鑾輿播遷岷峨中貔貅兵甲照氷雪戈頭盡是生民血
鯨海揚波魚鼈腥中原盡作天山月二公擐甲怒攙搶
極鬬軍前眥皆裂食窮愛妾膏斤斧愁蹙蛾眉氣如縷
花鈿寳髻誰復收壮士相㸔淚如雨霜刀抉齒肉未寒
再造皇家有英主雄心義骨填溝壑不得生榮肩李郭
論功初入鳷鵲樓圖形已入麒麟閣
　　招隠
有玉人兮山之隅騎蒼龍兮歌歩虛薜荔衣兮女蘿裙
餐瓊蕊兮披玉書朝玉皇兮㳺上都擗麟脯兮邀麻姑
胡不捨此而來兮吾與俱
　　又歌
日旋月轉兮能㡬時人間不可以乆留兮緇塵染予素
衣胡不讀青苔之篇兮歌白雲之詩玉書金簡號仙籍
兮留芳名其庶㡬然後左蒼虬而右青螭飛羽葢兮張
旗黄鵠引兮歸瑶池汝将捨此兮安之
　張昌二首
　　逰真源宫(二首/)
漠漠山雲閣雨離離澗草揺風㸔處行穿空翠不妨小
駐孤笻
木末輕風索索雲邉小雨班班行盡丹霞林樾𤾂山下
㸔灊山
　孫覿六十三首
　　題臨川孝義寺壁
秋風嫋嫋轉庭梧客夢初驚一鳥呼揀盡寒枝棲不穏
獨行殘夜影同孤
　　次桂州
江上烟雲翠作堆倚天青璧鴈飛囘神州一望三千里
不是南遷肯獨來
　　過楓橋寺示遷老
翠木蒼藤一兩家門依古栁抱谿斜古城流水參差是
不見𤣥都舊日花
　　吳門道中(二首/)
數間茅屋水邉村楊栁依依緑映門渡口喚船人獨立
一蓑烟雨濕黄昏
一㸃炊烟竹裏村人家深閉雨中門數聲好鳥不知處
千丈藤蘿古木昏
　　富陽道中
白帽炎州客青裙酒姥家㣲風揺浪扇細雨落簷花客
舎休占鵩蠻村欲饌蛇㑹令醒復醉髙枕送生涯
　　春雨
小雨破春昏清風洗瘴氛霏㣲花上見蕭瑟夜深聞獨
笑闗幽事酣歌倚半醺羈懷不堪寫危坐對爐芬
　　三山寺(二首/)
斜日半窗明無人獨掩扃風鈴時自語雪栢老終青立
鵲參差見㣲泉㫁續聴老僧渾不語危坐巻殘經
　　二
異縣乆為客窮途飽所更對牀雲伴宿曳杖月同行到
處身如寄㸔山眼蹔明平生飲中趣酒賤且頻傾
　　次韻王子欽上元感事
寒雨吹黄屋遥星照紫宸龍沙萬里去燈市七年春感
戀丹心折悲吟白髮新孤臣卧江海老淚滿衣巾
　　䝉亭
小築三間足雄包萬象并遥波通極浦落日抱孤城小
語千巖應長歌百蟄驚坐㸔衣屨上漠漠晚雲生
　　鄭惇老謙老出示三賦
妙絶窺三賦雄奇想二豪望驚河伯歎却走季咸逃句
挾青丘大吟飜白雪髙定知空驥北猶待九方臯
　　臨安道中
㣲流隠復見一曲宛秋蛇栁老蟲書葉潮平鳥篆沙青
鞋蹋雨滑烏㡌倚風斜何處堪攜手宜城賣酒家
　　送鄭次賈歸臨川
徒歩輕千里重臨賁一丘留歡不暖席索去忽扁舟惜
别猶班草傳聲可置郵躊躇搔白首獨上仲宣樓
　　疎山寺次白文林韻
翠榦軒軒迥出林夜風吹籟紫簫音老龍頭角雲霄近
𤣥豹文章霧雨深末路浮榮吹劍首半生遺恨寄琴心
愁吟獨濺花前淚故國山河百戰侵
　　送張牧之赴南昌尉
青衫觸熱竝西州沒馬黄塵接地流庾亮南樓應有待
薛宣東閣可能留官閒端為三升戀興盡還從五斗休
鱠出金盤堆白雪秋江一葉認歸舟
　　王左司致政還鄉
水滿滄浪舊釣磯春風江上片帆歸繁紅不見桃千樹
老榦空驚栁十圍萬壑烟雲供坐嘯一龕香火結真依
落花細草應堪籍醉撼長條雪滿衣
　　興化朱公沒其子彦實過余於晉陵賦小詩以餞
　　之
百感闗心老淚澘一坯埋玉卧空山着鞭競㸔駒千里
闚管初驚豹一斑貧病故侯今白髮風流公子尚青綸
不須優孟追諧笑已見遺珠合浦還
　　謝景思提舉見過
璽書光麗九芝塗繡斧煌煌刺史車當路狐狸那足問
漫山藜藿未應鋤使星尚拱天南極卿月終環帝北居
此夜光華賁岑寂故侯留落在郊墟
　　桐廬連夕大雨溪漲數丈徙寓白答山上方閣
蒼莽川流㑹渾酣海氣嘘蛟龍改窟宅雷電走空虛殷
地飜坤軸粘天浸日車髙僧欲盃渡遊客且樓居壯觀
真難值幽懷亦少攄翩翩一鳥去何必羡知魚
　　水退
蕩沃波瀾大慿陵意氣麤射潮鮫鰐怒鞭石鬼神驅雲
㫁千崖立風行萬壑趨檣烏朝共起水鳥夜仍呼灔灔
紅昇曉霏霏翠撲膚浮楂卧泥滓狼籍滿街衢
　　胥澤民招隠
蒼茫夜氣合𣺌𣺌風露清籃輿兀醉夢翩若孤鴈征老
馬志萬里絡首喪其生十年飽芻豆立仗不敢鳴自識
酒中趣仍辭身後名皎皎一片心不受寵辱驚清風悲
永夜萬竅同一聲醉裏有歸路彷彿遊仙城
　　徙寓妙覺佛舍胥乂民襆被相過賦夜坐
客居厭窮獨蓬艾翳環堵荘舄尚越吟鍾儀猶楚語吾
人有竒撡空洞見城府相逢逆旅中霧豹初一睹拘囹
賦囚山避謗憎市虎褰裳肯過我崖嶠走風雨㣲吟對
清夜破此五月暑墜露浥金莖空花墮犀麈孤燈映籠
紗冷艶翳復吐耿耿遂不眠逢逢聴晨鼔
　　妙覺寺適軒
古寺秋崖上清風掩半闗晚花明艶艶曉溜落潺潺松
笋穿堦瘦苔窠蔽石斑翹沙憐鷺静抱葉㸔蜂還心以
空無累身從病得閒儀曹獨何事終日賦囚山
　　静老容安菴
離離風中花漂落任所之汎汎水中萍流轉復在兹静
公湖海士世網那得縻獨有鐡石心不與燥濕移巢肩
繞靈鵲搘牀餘老龜區區了官事應觧笑兒癡
　　宜黄尉李集義遣書問安否小詩為謝
三年著南冠兩見芳嵗新朝為蟲蛇侣暮與魑魅隣行
隨木上坐卧對竹夫人獨有金石交不廢風雨晨書來
一弔屈我以屢厄陳嘖嘖爨下桐嗷嗷轍中鱗絙以朱
絲繩放之碧海津窮途得重惠肝膽大輪囷
　　礲巖
日上千峯亂風涵萬壑秋兩崖折天罅一水漲巖幽絶
巘飛橋過尋源秉燭逰倚空翹翠葆潄石走蒼虬老樹
攙天立犇雲接地流壯懷開浩浩病骨聳颼颼皓首殊
方去清樽盡日留無人與說似勝事滿南州
　　七星巖
十載汙修門簮橐侍帝垣五雲深莫窺衆星拱以繁一
坐牘背書身落海上村山川發餘想鐘鼓眩昔聞星圖
煥斗極兩兩錯地文今日復何日乘槎造天閽日月起
可挾參井立能捫誰當掲其柄為我酌清尊
　　棲霞洞
飛仙巢三山弱水環四溟誰知黄茅嶺自有白玉京獨
曳一枝笻梯空上青冥蟾飛墮八桂石隕化七星幽幽
炬火然異狀不可名垂天紫雲葢挿地翠羽屏已無俗
士駕尚有遷客經敢言居夷陋絶妙冠平生
　　曾公巖
羣峯依天立萬馬屹不動風敧紫玉珂雨暗青絲鞚相
君千里目𣺌𣺌孤鴻送披雲觀天巧鑿翠出巖洞中空
貫長虹側立剖大甕宛宛卧石梁欲起時地控玉棺已
上天甘棠有遺誦獨餘澗底泉時與幽人共
　　西山超然亭
厖區翳榛莽地瘴藏百怪西山何軒軒拔脚風塵外中
縈一線蟠側立兩壁對旁連九疑髙逺控三湘大孤亭
坐林杪俯見飛鳥背號弓泣二女禦魅竄四罪誰云窘
囚拘故自脫天械飄飄思凌雲萬里風雨㑹
　　别象州陳守容徳
三年客殊方榮悴不堪説迢迢家萬里奄奄命一髮使
君古丈夫興衰在縲絏平生風馬牛舊識比鶼蟨欣然
一笑粲破此百憂結皇恩下天扉淚泣孤臣血行厨洗
玉盤載酒助懽悦庖珍間五鯖餅字炊十裂徙突今未
黔班草又一訣何須更秉燭端是夢中别
　　發桂林劉帥立道同諸司出餞於甘棠渡口
行盡海北天笑指江南路使君載酒醪擁節東城駐前
驅千纛直縱獵萬人呼塵流翳白日十里映黄霧何人
檝迎我一葦横江渡𣺌𣺌倦鴉翻相隨歸薄暮
　　芳美亭
離離陌上花春到錦營中上冡千騎出竟天曉旌紅故
園已陳迹風流餘此翁渺渺山澗曲披披烟雨叢種桄
今着花千巖貯春風錦繡裹山谷遺民悲故宫
　　遂初亭
行有叱馭難坐有垂堂畏莫驅九折險輕用千金貴為
貧聊爾耳興盡我輒逝平生慕朱㳺肯汙薛宣吏清曉
拄笏坐西山有佳氣一笑食蛤蜊寧復知許事
　　洞庭善慶堂置酒小詩寄之
幽絶小蓬壺參差見畫圗亂青山四出一碧水平鋪洲
萼紅相照沙茸細欲無蓮房駢百子橘圃聚千奴布穀
休催種提壷且勸酤楚腰飛燕燕秦缶和烏烏便旋驚
囘雪嬋姢引貫珠西風催畫鷁落日詠驪駒浩蕩川原
隔驚呼嵗月徂寥寥清夜夢直擬控搏扶
　　青氊堂
晉馬已老矣楚弓今得之懷璧萬里至化鶴千嵗歸主
人有故巢鳩居不復棲俄驚桑田換已見城郭非偶尋
蕉中覆忽得爨下遺平生手所種老大今十圍故壁初
見蝎空牀尚支龜塞翁一笑喜共賦青氊詩
　　梅僊潭
潭潭雲幕垂樹杪秋磬發飛僊駕青鸞通籍在金闕遥
見切雲冠尚想凌波韈殷勤小梅花獨照黄昏月生綃
濕香霧翠袖巻烟雪忽然東風惡一夜吹石裂
　　甘陂荘院
張公卧江海戢羽如鵬蹲平生廊廟具投老三家村一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見招一笑空罍尊
　　題宜興閭丘令巢鳳亭
少年有殊相瓠白作臞儒三吳山水窟見此紫鳳雛家
無擔石儲腹有萬巻書陳編踐芻狗博具抵牧豬手持
半段槍伎癢始一呼倒海探龍頷據地埒虎須有客持
鈞樞大書表其閭盛事傳不朽畫入荆谿圖
　　西樓
層梯倚半空百尺卧元龍偃蹇一榻上崢嶸兩爭雄暮
捲珠簾雨夜鎮犀帷風吾公安在哉雲開指青紅俯視
大千界一器蚋滿中巢蚊幸有餘國蝸遂相攻湛湛天
一碧萬里磨青銅不落牛背上悠悠送飛鴻
　　湖洑上冡繫舟丁山田舎小憇
清溪三百曲一片春風緑茅屋有人家窈窕閟深竹老
去耽田里寓目快新矚風漪巻翠綃雲巘鏤蒼玉尋盟
喚白鷗解佩贖黄犢獨嘯無一人傳聲滿空谷
　　雪夜宿致思菴
霏霏竹間雨練練松上雪誰遺碧玉壷化作白銀闕孤
懷愜幽欣一笑暖栗冽寒光注老眼謂是山吐月耿耿
清不眠夜半聴竹折
　　泊徳清龜谿亭遇大雨
崩雲四合千嶂重犇電一掣十里紅土囊叱􁀙萬竅風
狂飜石走昏相䝉疾雷破柱鞭老龍百賈顛沛市井空
銀河倒傾千丈谼魚鼈欲取山為宫洪濤衝天怒相攻
大舸吹簸如飛蓬醉卧掀舞一葉中洗戈雲夢芥蔕胸
忽然變滅何匆匆雷公收聲電改容烟舒霧捲縈長虹
紺碧萬頃磨青銅溪邉結網南巷翁白髮黄馘射兩瞳
赤鯉騰出無留蹤刻舟求劍何時逢
　　鄒次魏黄善長攜文見過小詩為謝
鄒郎英妙知名乆筆端自有談天口客舍相逢一樽酒
衆星錯落見箕斗髙談欲追牛馬走長劍忽作蛟龍吼
餘子碌碌那得友江夏無雙亦其偶我觀二妙屠龍手
青紫紛紛何足取他年要作中興碑大字磨崖繼聱叟
　　吳益先攜文見過以詩為謝
千里之馬初服輈風騣霧鬛跨九州駕鹽挽磨三十秋
俯首尚與駑駘逰吳郎人中第一流文采絢爛珊瑚鈎
陽春白雪和者不夜光明月暗中投魯人不貴東家丘
吾髯凜凜青兩眸摐金戛玉聲相求屬鏤雙蟠九地幽
午夜氣出干斗牛忽然化作長黄虬睚眦之怨何足讐
一麾立斷樓蘭頭
　　題靈巖五至堂
老人昔記觀何處白髮蒼顔只如故湛然不與生滅期
始信真心有常住公今忘物兼忘我坎止流行無不可
桑下了無三宿戀壁間一坐九年過振履忽逐秋鴻往
浮杯又趂春潮上一片孤雲自在飛不落人中去來想
　　致政運使直閣朱公挽詞(二首/)
握節來金馬飛芻上木牛能令天粟雨故作地錢流望
實傾三舘賢勞閲百州寥寥千古恨零落掩山丘
　　二
蕭散鳥藤杖風流白接䍦分茵前席滿載酒後車隨食
鼎羅千指歌鍾擁十眉凄凉今夜月空照君家池
　　致政左司公挽詞(二首/)
東海懷疏傅西州憶謝公劍飛衝夜斗桂折卧秋風塵
暗芸堂冷香凝粉署空潺潺千斛淚忍㸔一旌紅
　　二
解組天門上揮金里舎旁漸欣雙髀滿仍見一瞳方舊
説山中相今為地下郎流芳知有在鸞鵠正翺翔
　　天台太守端明胡公挽詞(二首/)
天上文昌省人中翰墨仙尚書心似水學士筆如椽視
草金蓮夜哦詩錦瑟年玉樓方㫁手又著紫鸞鞭
　　二
遮門皓首啼行路涕交揮不見斑衣好空隨畫翣歸蘭
芽方獨秀華萼尚交輝試待遼東鶴千年有令威
　　宣撫簽書胡公挽詞
幕府分弓日轅門叱馭時捫星髙厯井修月上騎箕𠢐
面降人泣聞鼙聖主思龍驤老賔客競賦八哀詩
　　光禄董公挽詞(二首/)
舊學江都相遺忠太史家絳帷今寂寞青簡尚光華謾
奏三千牘猶傳四十車諸生半齊魯東望涕横斜
　　二
帳殿旌旗捲轅門鼓角悲江邉五馬渡天上六龍飛感
憤冠衝髮追攀時見衣興元戡難日零落寸心違
　　惠彦達承事挽詞
鳩杖尊三夀龜牀閲九齡名留髙士傳光掩少㣲星圯
下無遺躅江邉有獨醒潭潭餘慶在鸞鵠滿家庭
　　大資政張公挽詞(二首/)
大筆文章手飛揚獨妙年判花森玉筍視草對金蓮講
肆聨重席宫花卧八塼他年紬石室妙絶冠遺編
　　二
禮絶邀三顧恩榮閲九遷秉鈞平似砥履坦直如弦晉
室和戎日周家定鼎年金甌方卜相飈馭已超然
　　霍彦明通判挽詞
契濶艱虞地匆匆喜一逢俄驚門上莠已化柙中龍手
板歸囊楮腰章掩窆封空餘故人淚灑向九泉重
　　通川太守錢公挽詞
舞鳳來天目馮熊竝海門盡捐牛犢佩爭詠袴襦恩雁
塔名猶在棠郊茇故存龍池飛霹靂空記刻舟痕
　　少保張公挽詞
平土疎新渥覃恩洞九泉印懸金斗大冠珥玉蟬連墜
劍今亡矣鳴珂尚宛然風流春月栁無復似當年
　　領省樞相太傅信安王挽詞
秉燭聨飛葢分茵託後車兵厨千日酒記室五雲書尚
想儀型在那聞語笑餘龍鍾隨𦵏紼老涙落衣裾
　　太令人施氏挽詞
天上驂鸞鶴人中夢虺蛇舒長真化國青白舊儒家朝
籍通丹地宫衣曳紫霞蓬萊三萬里何處問靈槎
　
　
　
　
　
　
　
　
　
　
　
　
　
　
　宋藝圃集巻十二
欽定四庫全書
　宋藝圃集巻十三
　　　　　　　　　　　　　明　李蓘　編
　馬定遠四首
　　楊休烈村居
籬落牽牛放晚花西風吹葉滿人家閉門久雨青苔滑
時見鴛鴦下白沙
　　郢州城西
秋江白水浪花麄墟落人歸鳥自呼新月高城三百雉
角聲吹徹小單于
　　村居
溪頭梅是去年花閒日初長竹逕斜向晚孤烟三十里
不知樵唱落誰家
　　秋日書事
井邊薏苡吐秋珠舍下瓜區雜芋區世道未夷聊小隱
不須辛苦著潛夫
　馬存三首
　　邀月亭
亭上十分緑醑酒盤中一筯黄金鷄滄溟東角邀姮娥
氷輪碾上靑琉璃天風洒掃浮雲没千岩萬壑瓊瑤窟
桂花飛影入盞來傾下胸中照淸骨玉兔擣藥與誰餐
且與豪客留朱顔為君殺却蝦蟇精腰間老劍光芒寒
舉酒勸明月聽我歌聲發照見古人多少愁更與今人
照離别我曹自是高陽徒肯學羣兒嘆圓缺(中去二/句覺勝)
　　長淮謡
長淮之水靑如苔行人但覺心眼開湘江豈無水魚腹
忠魂埋但見愁雲結雨猿聲哀浙江豈無水鴟革漂胥
骸但見潮頭怒氣如山來孤臣詞客到江上何以寛心
懷長淮之水遶楚流先生家住淮上頭黄金萬斛浴明
月碧玉一片含淸秋酒光入面歌一聲淮上百物無閒
愁
　　燕思亭
李白騎鯨飛上天江南風月閒多年縱有高亭與美酒
何人一斗詩百篇主人定是金龜老未到亭中名已好
紫蠏肥時晚稻香黄鷄啄處秋風早我憶金鑾殿上人
醉著宫錦烏角巾巨靈摩山洪河竭長鯨吸海萬壑貧
如傾元氣入胸腹須臾百媚生陽春讀書不必破萬巻
筆下自有鬼與神我曹本是狂唫客寄語溪山莫相憶
他年須使襄陽兒再唱銅鞮滿街陌
　曾肇一首
　　上王荆公墓
天上龍胡斷人間鵬鳥來未應淮水竭所惜泰山頽華
屋今非昔佳城閉不開白頭門下士悵望有餘哀
　曾鞏二十一首
　　將之江淛延祖子山師柔㑹别飲散獨宿孤亭遂
　　書懐别
蜀客向何處欲觀浙江潮艤舟吳門柵况㑹故人招置
酒吳亭上無人吹紫簫浩觀萬物變䬃爾生凉飈遂恐
時節晚芳蘭從此彫功名竟安在富貴空寥寥鴻鵠舉
千里鸞鳳翔九霄胡為蓬蒿下日夜悲鷦鷯車馬夕已
還行人亦飄颻浩然滄海志寂寞守空宵
　　上人
金節横光馬珂閙瑞鶻宫袍腰玉繞烟沙轣轆高軒過
路上千人瞻羽纛瑤魁精彩浮蒼龍江城四面生春風
城中壞屋書籖碧有客苦吟連旦夕麻衣塵暗抱書泣
歲暮黄梁不供食白日曈曨望龍坂坐上一言寒口暖
西入天關灑霖雨須惜窮鱗在泥土
　　江上懷介甫
江上信淸華風月亦蕭洒故人在千里樽酒難獨把由
來懶拙甚豈免交游寡朱絃任塵埃誰是知音者
　　舞鶴
蓬瀛歸未得偃翼淸溪隂忽聞瑤琴奏遂舞玉山岑舞
罷復嘹唳誰知天外心
　　戲呈休文屯田
陳侯雋拔人所羡歲晚江湖初識面已聞淸論至更僕
更讀新詩欲焚硯天子無由熟姓名諸公固合思論薦
烏鞾况已踏臺省黑綬未得辭州縣落落逢人愈難合
欣欣顧我能忘倦跬步麄官别經歲角巾廣坐今相見
遶郭靑山疊寒玉縈隄遠水鋪文練明紅靚白花千樹
隔葉跳枝鸎百囀佳時苦雨已蕭索落蕊隨風還面旋
縱無供帳出郊野尚有淸樽就閒燕脱遺拘檢任真率
放恣嘲諧較豪健東廊解榻不共語明日離亭空眷眷
　　七月十四日韓持國直廬同觀山海經
高閣在淸禁長軒憑廣虚御幄閟圖象依然臨幸餘翠
甓布天路黄簾分直廬一雨淸景早稍涼秋興初解帶
就君坐臨牀闚素書山海所錯出飛潛類紛如此語果
虚實遺編空巻舒自笑正豕亥更㣲注蟲魚君材合逺
用就此固已疎如我乃斯幸地閒容寄居竹影散良席
花香浮廣裾俯仰自足適歸時更當徐
　　李節推亭子
旰江郭東門江水湛虚碧東南望羣峰連延倚天壁長
林相蔽虧蒼翠浮日夕靑㝠窗户寒居者非咫尺子初
得從誰有此煙霧宅燕坐遠世喧及門無塵客築亭更
求深緩帶聊自適時花笑婀娜山鳥吟格磔家釀熟新
樽歡言命良席故已輕華簪寧論珍拱璧我亦有菑田
相望在阡陌安得巾柴車過從獲三益
　　秋夜露坐偶作
白雲飛向低淸露泫猶早風來亦依㣲濁暑焉能掃客
堂虛四楹洒水恨枯槁喜兹宵漏初露坐散襟抱明河
帶飛觀月白通馳道顧眄塵慮銷瓶泉謝頻倒恨無同
聲人詩義與探討踟躇拂方牀歸臥夢亦好
　　遊金山寺作
候潮動鳴艣出浦縱方舟舉箔見兹山巋然峙中流朱
堂出煙霧縹緲若瀛州十年入夢想一日恣尋遊屣履
上層閣披襟當九秋地勢已瀟灑風飈更颼飀遠挹蜀
浪來旁臨滄海浮壺觴對京口笑語落揚州久聞神龍
伏况覩鷙鳥投行縁石徑盡却倚巖房幽頗諧雲林思
頓豁塵土憂昏鐘滿江路歸榜尚夷猶
　　芙蓉臺
芙蓉花開秋水冷水面無風見花影飄香上下兩嬋娟
雲在巫山月在天淸瀾素礫為庭户羽蓋霓裳不知數
臺上遊人下流水柱脚亭亭挿花裏䦨邊飲酒櫂女歌
臺北臺南花正多莫笑來時嘗著屐緑柳牆連使君宅
　　招隱寺
一徑入松下兩峰横馬前攀縁緑蘿磴飛步蒼崖巔昔
人此嘉遯手弄朱絲絃想當林間月獨寫山中泉此樂
非外得肯受世網牽我亦本蕭散至此更怡然獨憐最
幽處流水鳴濺濺
　　漢陽泊舟
暫泊漢陽岸不登黄鶴樓江含峩岷氣萬里正東流驚
風孤鴈起蔽日寒雲浮祗役雖遠道放懷成薄遊興隨
滄洲發事等漁樵幽烟波一樽酒盡室載扁舟
　　送鄭州邵資政
江夏無雙譽菑州第一才笑談成黼藻咳唾落瓊瑰紫
氣鋒鋩露靑冥羽翼開雋遊追幕府高步集蓬萊探討
篇章洽研磨術業該九霄新漢邸萬目注梁臺選擇真
儒用招延急詔催衣冠驚角綺賔友重鄒枚每右横經
席寧虚置醴杯八荒披日月萬里散雲雷始去東山榜
俄參北斗魁廟堂竒計得羌敵鷙心摧帝念人求舊朝
須汝作梅避榮言屢切請外志難回際海歸封略連吳
入剸裁夕氷承命出晝錦過卿來許國風猷壯容民宇
量恢節旄恩換鎮京室地稱陪賜覲親中扆通班接上
台壺漿空度洧公位在三槐
　　錢塘上元夜祥符寺陪咨臣郎中文席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水樓臺浸遠空
白髮蹉跎歡意少強顔猶入少年叢
　　寄鄆州邵資政(䝉問敝邑山水之景見索新詩/重意之辱謹咏二百字上寄)
鉛筆讎書客朱轓守土臣素餐方側席黄髮已侵巾喜
有山圍郭仍憐水滿津淸華閒耳目瀟灑長精神秀色
秋來重寒聲雨後新宿雲依户牖流月過松筠北圃分
殊境西湖斷俗塵渚花紅四出沙鳥翠相親芡老含珠
實魚驚躍錦鱗飛梁凌窅眇虚榭壓奫淪嶺對横脩竹
洲分抱白蘋靜宜人事拙閒覺道腴真器小難周物官
㣲幸此身簿書偷暇日杖屨想幽人泝險飛遊艇探竒
漾釣緡形縻甘鶴怨心泰得鷗馴督府恩容久芳牋問
訊頻門庭嚴衞㦸尊爼自華紳却起烟霞興還思水石
鄰自嗤田父樂那可薦鴻鈞
　　憶越中梅
浣沙亭北小山梅蘭沼移來手自栽今日舊林氷雪地
冷花幽艷向誰開
　　寄致仕歐陽少師
四海文章伯三朝社稷臣功名埀竹帛風義動簪紳此
道推先覺諸儒出後塵忘機心皎皎樂善意諄諄大略
才超古昌言勇絶人抗懷輕紱冕瀝懇謝陶鈞耕稼歸
莘野畋漁返渭濵五年淸興屬一日壯圖伸北闕恩知
舊東宫命數新鸞凰開羽翼驥騄放精神曠達林中趣
高閒物外身揮金延故老置驛候嘉賔主當西湖月勾留
潁水春露寒消鶴怨沙靜見鷗馴酒熟誇浮蟻書成感
獲麟激昻疎受晚冲淡赤松親龍臥傾時望鴻冥聳士
倫少休均逸豫獨往異沉淪䇿畫咨詢急儀刑矚想頻
應須協龜筮更起為生民
　　閲武堂
五朝坏冶歸皇極萬里車書共太平邊馬不窺光禄塞
漢家常𨽻羽林兵柳間自詫投壺樂桑下方安佩犢行
高枕四封無一事腐儒何幸偶專城
　　鶴山亭
大亭孤起壓城顛屋角峩峩挿紫烟濼水飛綃來野岸
鵲山浮黛入晴天少陵騷雅今誰和東海風流世謾傳
太守自吟還自笑歸來乘月尚留連
　　西樓
海浪如雲去却回北風吹起數聲雷朱樓四面鈎疎箔
臥看千山急雨來
　　和史館相公上元觀燈
九衢供仗豫游歸寶燭星繁換夕暉傳醆未斜淸禁月
散花還拂侍臣衣天香暗度金虬暖宫扇雙開彩鳳飛
法曲世人聽未足却迎朱輦下端闈
　王俊民一首
　　遇桂英
謝氏筵中聞雅唱何人戛玉在簾幃一聲透過秋空碧
㡬片行雲不敢飛
　胡志道六首
　　縉雲山
仙都古洞天雲闕高嶻􁫙新宫欣然成碧瓦燦鱗列我
時宿瑶房六月失煩熱松聲起中夜夢枕忽驚輟天籟
鳴虚徐玉簫遞泠徹鳳歌諧律吕鶴舞相應節安知非
羣仙宴罷搖珮玦從來箏笛耳一洗萬想滅
　　黄帝祠宇李陽氷篆
李侯神仙才宇宙在其手古篆誇雄竒鐵柱貫金鈕標
榜黄帝祠字畫氣渾厚想當落筆時雲夢吞八九每傳
風雨夜蜿蜿龍蛇走光怪發岩竇草木潤不朽鬼物煩
撝訶一旦忽失守隨煙遽飛騰無復世間有因訪山中
人石刻尚仍舊誰能一新之易若運諸肘
　　競秀軒
㡬年因塵鞿厥狀浸成俗此來夢魂淸勝賞得林麓羣
峰綰烟鬟炯炯皆在目寒碧冷相射秀氣還可掬我詩
三伏中淸風起幽谷只恐吹我衣化為雲錦服汗流籍
湜輩上下相追逐
　　仙水洞
升巍躡層巔雲陛近百尺平生塵土足到此還㡬厯有
岩中枵然斧鑿若天劃玉泉出石罅雨㸃散寒碧我來
供茗事松鼎煮瓊液餘甘生齒頰可以醒醉魄永懷鶴
髮翁(謂周景復/嘗居於此)四顧但空壁似聞便仙去山間謾留舄
　　初暘谷
山嵐鬱蒼蒼溪水流浩浩紛然世上人換易如秋草竒
哉三洞天連路極深窈陽崖時朝曦先見扶桑曉誰能
餐九華顔色端使好仙翁蟬蜕去遺迹不可考我來愜
登臨幽事費尋討悲嘯聞澗猿啁哳聽啼鳥平生憤懣
意到此始一掃行將袖手版汗漫遊八表
　　詠縉雲山
兹山何巍巍欲上捫蘿蔦怪石虎踞蹲老卉虬夭矯中
有古洞天劃然若天造爰從開闢來日月自昬曉神龍
此蟄蟠雪玉吐淼淼每逢歲旱乾山老必見禱顧盼層
雲生掀舞百川倒何時謝魚蝦昻霄騰浩𣺌
　徐積四十一首
　　莫望草(為潞公作/)
莫望坡頭日日色催行人莫望河上草草色空連雲雲
邊芳草路茫然是何處行人望不見草色自如故
　　貧女扇
妾有一尺絹已為身上衣自織淸溪蒲團團手中持朝
尋麥隴去暮汲水泉歸無人不看妾不使見娥眉
　　述懷寄吕師
君看關西山壁立春雲突盡春空窄濃嵐滴去渭川寒
孤峯深與秦天碧白雲流水豈無情立馬吟詩定相憶
且倩東風先寄聲我整西裝期已迫吟到秋風放我歸
歸來待作瀟湘客
　　送張九掾兼簡同事錢明府可與慎叔良蔡彦規
　　同一笑也
有人獨酌南窻酒春是故人詩是友故人消息在江南
為我江頭探楊柳詩人見春雙眼明迎春送春俱有情
何况温温張九掾可無詩句贈君行
　　送王潛聖
公車待報凡㡬年蕭生罷去今浩然監瀆野中尋舊隱
揚子江頭呼渡船太湖波浪濕秋天洞庭橘柚生紅煙
馬踏新霜吳嶺外猿啼小雪建溪邊關西夫子雖遲暮
行笑行吟正安步菑川海上牧羊兒亦説公孫放豚去
(此詩措/意難解)
　　送陳長官赴衡陽
楚天搖落霜風早山色依依江𣺌𣺌洞庭水寒帆影孤
鴈聲正在衡陽道君不見屈原憔悴賈生夭遺恨至今
猶未了日晚江頭船住時行人莫望江邊草
　　和倪敦復
縣令醉時花滿睫縣令臥時雲滿榻其時北面竹軒凉
雨聲霎罷風颯颯美人爭唱醒酒歌濕透紅綃聲未匝
玉容沃以沉香水瑤槃凍屑珠璣雜魂夢適從何處來
帳中猶把浮雲踏自説騎鸞向閬風到時玉洞諸仙合
只被桃花迷殺人行顧瑤關忽雙闔枕上猶能走筆吟
纍纍吐出珠千哈壓倒唐時白與元兩翁相顧如何答
　　恨君不作洛陽客
余雖不作洛陽客自有吟魂兼醉魄吟魂醉魄御風行
看盡千花萬花色寧知洛浦有人留挽定春山歸不得
脱身誤入嵩山中山中逢見白鬚翁懽然借我雙金童
須臾引入花林中亂花深處迷西東花光照天香薫空
金盆挹酒雙瑤鍾酒酣邀我吟春風紺雲千丈揮玉虹
捜羅萬變窮神功有人飛下紫霄峰酬詩解佩聲玲瓏
余方却步不與語笑余不似鄭交甫
　　夢中作
詩翁吟袖忽翻然便脱紅塵騰紫烟一身病骨如生翅
兩道銀河不用船奔星相隨趂明月鳴鸞引去追飛仙
琅玕樹下夜宴起雲童為汲瑤山水仍遣詩筒寄閬風
詩筒落下煙霞中人間知是吟哦翁舉頭齊望靑㝠空
　　誰何哭
誰何哭哀且危白頭母朱顔兒兒忽舍母去母何用生
為架上有兒書篋中有兒衣兒聲不復聞兒貌不復窺
誰何哭哀復哀腸未絶心先摧母恃兒為命兒去不復
來朝看他人兒暮看他人子一日一夜間十生九復死
君不見昨夜人靜黄昬時含辛抱痛無人知其時忽不
記兒死倚門引頸望兒歸
　　閔災詞(并序/)
　　　春秋大雨大小震電皆書今淮南不幸有此變
　　　故故作閔災詞以弔之
神地出淵泉商羊向天舞電火燒黑空雷車震金鼓大
塊噫風吹黄沙黄沙須頃化為霧此時隂氣一何盛蚓
噓雲兮鬼嘯雨雨繩繩兮雲蒸蒸天慘慘兮朝復暮嗟
爾長淮之民何生而苦方饉而饑方疫而愈巧有此患
普及於汝地湧水泉天降淫雨浩浩之勢包山逾阜汝
居無廬汝耕無土汝口嗷嗷其將安訴吾聞堯水凡九
年民雖昬墊不失所願我君王發徳音一變悲號作歌
舞
　　劍山
此劍曾將赤霄倚雲雷欲戰秋風起擕下赤霄磨玉山
玉山色變龍蛇寒霜飛浪活河漢清星辰日月分光明
天生神物不可犯曾向人間誅不平玉龍不死常在腰
一抹血腥猶未消莫敎望見延平水待與人地除凶妖
　　謫仙
我是蓬萊山上客暫到人間管春色謝家池館聳吟魂
卓氏酒壚閒醉魄人間春色將奈何瀲瀲灔灔濃如波
歸來説與秦王女麻姑偷去唱為歌
　　送王潛聖
一自渡江津茫然不記春船諳淮上月馬慣洛陽塵可
去問唐舉未須慚買臣終令舊關吏還似棄繻人
　　神宗皇帝挽詞
顧託艱難后宫城盡閉關師屯五校肅日馭六龍閒易
貯金莖露難尋玉府山裕陵人散後猶望白雲間
　　耳邊啼鳥喚不起
耳邊啼鳥喚不起有人醉臥春風裏被花迷入夢魂中
却上煙霞并瑤水
　　釣者
有人口誦浮雲曲手把瀟湘一竿竹荻花洲上築茅庵
坐看江頭浪如屋
　　贈山翁
耳聽人言似不聞心於時事若無分一生已是靑山客
更欲將身換白雲
　　戲呈魏評事
紫府瑤關夜更深阿誰閒醉洞中春呼童去問煙霞事
只見桃花不見人
　　答魏老
滿面春風醉落暉滿頭紅艷帶花歸醉眠自有風流格
不是無人為解衣
一片山中雲自飛葛巾有酒琴無徽陶公自是秋風客
不見黄花未肯歸
　　天都山
天兵十萬著犀衣手執金幢踏彩霓龍共玉麟相次列
羣鸞班在鳳凰西
　　早朝仙
紫瑤闕上煙霞曉赤玉階前劍佩齊十二金童傳詔罷
雲冠星弁一時低
　　朝回仙
匆匆朝罷九重天便按蓬萊御紫煙趂得蟠桃花下宴
鼓簫諸部約三千
　　貴仙
鳳節霓旌擁萬神五雲車騎駕龍麟腰間獨佩黄金籙
元是瑤宫第一人
　　醉仙
曾共諸仙宴紫㣲金鍾挿羽疾於飛醉魂已望三山去
猶整華冠齊羽衣
　　醉起仙
佩環聲動出金華鳳引鸞隨入絳霞行到瑤臺雲路狹
側身趨避玉妃車
　　棋仙
壺中白日何曾夜洞裏桃花别是春一局閒棋猶未了
坐中老却採樵人
　　夜宴仙
閶闔宫中夜宴開手揮明月坐瑤臺不教偷藥姮娥到
却放投壺玉女來
　　困仙
洞中一覺春風夢落盡桃源萬樹花竈上丹砂尋不見
騎鸞誤入阿誰家
　　太平仙
誰知我是太平仙歌罷浮雲笑暮烟更倚玉樓吟樂府
斷虹消盡月明天
　　雪仙
九重天路忽難通誰與傳書寄閬風鶴馭三千無處覔
銀潢萬丈一時空
　　望仙
好雲消盡鶴空來一去麻姑更不回紫府路從何處去
碧桃花向夢中開
　　無妄仙
淸風窗外雲初去明月池中鶴自還春色一簾閒睡過
瑤花落盡不抽關
　　希夷仙
紅塵舊學今雖廢紫府新書近已齊三十六宫俱不見
玉函金鎻印龍泥
　　水仙
曾乗秋浪泛銀河撥盡閒雲恣浩歌明月一環來拂面
玉龍十萬總隨波
　　晨起仙
帳外雙童持劍履一榻紅雲睡初起滿面淸風漱月華
銀槃更挹瑶池水
　　童仙
憶昔為兒跨竹梢誰何傳與太平謠如今羽化已千載
緑鬢朱顔更不彫
　　茶仙
賜得龍田不種花常攜瑤水灌煙霞誰將玉樹雙枝換
只得春前一寸茶
　　玉妃
琳琅宫殿本無塵猶跨靑鸞踏紫雲怪得曉來天色淡
海霞都在玉妃裠
　　麻姑
不道風塵良苦辛却停仙仗醉紅塵靑鸞一去無消息
只被麻姑誤殺人
　　淮之水
淮之水淮之水春風吹春風洗靑於藍緑染指魚不來
鷗不起瀲瀲灔灔天盡頭秪見孤㠶不見舟殘陽欲落
未落處盡是人間今古愁可奈何可奈何莫使騷人間
棹歌我曹盡是浩歌客笑聲酒面春風和
　
　宋藝圃集巻十三
欽定四庫全書
　宋藝圃集巻十四
　　　　　　　　　　　　　明　李蓘　編
　姜特立二首
　　賀陸郎中放翁
午庭風雨撼高槐一洗城頭十丈埃老子坐間尋句好
故人門外寄詩來勁鋒久服穿楊妙鈍思深慙擊鉢催
請佩左符君未可要聽吟咏發春雷
　　歲暮直舍感懷
歲暮坐公館永懷時序遷雪消殘臘外春到早梅邊夜
色侵烏鵲年光送管絃無人同晤語輸寫頼詩篇
　汪藻十六首
　　同張昌時宿高明寺
幽臥不知覺窗懸寒日初矧伊夜來雨谿聲到吾廬故
人挽我出忽往天際書躋險敢自休靑山轉籃輿相逢
竹間寺共擷園中蔬殘僧誰在亡奄忽十載餘茗果話
疇昔新晴報鐘魚東雷亦已鳴百草苕穎舒奈何與之
子齒髮日夜疎眷此不能發牽衣更踟蹰明朝各回首
世事將焉如
　　次高郵軍
小雨靜林麓鵓鴣相應鳴移舟漾淸深薄晚荷氣生歸
鳥盡雙去潛魚時一驚菰蒲若無人𣺌𣺌炊烟横艇子
檝迎我攜魚薦南烹月出殊未高踈林隱微明依没㑹
有處斗掛天邊城
　　次韻向君受感秋
且欲相隨苜蓿盤不須多問沐猴冠菊花有意浮杯酒
桐葉無聲下井欄千里江山漁笛晚十年燈火客氊寒
男兒㡬許功名事華髮催人不少寛
向侯拄笏意千里肯為俗彈頭上冠何時盛之靑𤨏闥
妙語付以烏絲欄日邊人去鴈行斷江上秋高楓葉寒
向來叔度儻公是一見使我窮愁寛
　　書寧州驛壁
過眼空花一餉休坐狂猶得佐名州雖遭瀧吏嗤韓子
却喜溪神識柳侯盡日野田行䆉稏有時雲嶠聽鈎輈
㑹將新濯滄浪足踏遍千巖萬壑秋
　　宿酇侯鎮(二首/)
當時踏月此長亭鬢似河堤柳色靑今日重來堤樹老
一簪華髮戴寒星
㣲凉初破候蟲秋露草螢光已不流搔首與誰論往事
星河無語下城頭
　　龜山上方
度險逢幽處憑誰寫壯懷連甍棲絶壁孤塔表長淮地
本吳風接山今禹績偕潮聲從殷寺竹影自翻堦木杪
朱欄出城坳雪浪埋乾坤迷枉渚霧雨泄隂崖丹葉經
寒在蒼洲向晚佳魚龍宵聽唄猿鳥晝窺齋月滿蠙珠
實霜淸磬石諧僧盂收柏子樵徑掃松釵左宦書無鴈
南烹菜有鮭風烟欺短髮雲水信殘骸竟作何鄉老虚
慚素尚乖江湖今在眼歸合辦靑鞋
　　已酉亂後寄常州使君姪
汾水遊仍遠瑤池宴未歸航遷新廟主矢及近臣衣戎
馬窺天塹邊烽斷日畿百年寰海地回首復成非
　　古鏡行
我有辟邪鏡得之咸陽宫其隂為天池一母將九龍旁
書負圖字土蝕如旋蟲緘以駁雞珍妙極倕之工請言
照逺近十里秋毫空豈不鑒脂澤所貴肝膽通問誰為
此器太古非人功客聞重歎息意欲窺靈蹤高臺不辭
倚恐客難稱容繩窮匣半啓四室來悲風日車當晝留
羞澁如頑銅森然髮上指凛若臨霜鋒我還撫客手此
豈世寶同揮淚兩無言掩鏡鞶囊中
　　桃源
祖龍門前神傳壁方士猶言仙可得東行欲與羡門親
咫尺蓬萊滄海隔那知平地有靑春只屬尋常避世人
關中日月空萬古花下山川長一身中原别後無消息
聞説風塵因感昔誰敎晉鼎判東西却媿秦城限南北
人間萬事逾堪憐此地當時亦偶然何事區區漢天子
種桃辛苦望長年
　　過定香寺
雨痕狼藉龍掛虛風林岑蔚梟哺雛一川窈窕水雲國
百家世世封樵漁鐘來木杪知有寺杖藜起踏蒼烟孤
溪山淸明攙楚尾臺殿傾圯存唐餘
　　效李長吉體
玉為蟾蜍氷作滴烏絲欄開寶鴉黑天孫夜拾瑤草歸
醉舞銀毫鬬春碧媧皇細鍊崑崙石海底雲綃弄嬌織
香風暗撲雲錦囊花史司書靑帝國樓成天下傳消息
喚起虹霓掃東壁
　　避地函亭野步
今日幸無雨天空出遙岑行行不知疲遂至春江潯汲
路轉籬落人家在桑隂平疇漲淸波隴麥如人深溝畎
戱鳬鶩新蒲映浮沉我生本漁樵對此諧初心風物豈
不好悲來難自任沙塵暗中原四海如驚禽黄屋狩萬
里兩宫隔辰參龍移螻螘窺月晦蟾蜍侵宇宙有傾覆
兹遊豈嶇嶔消憂頼濁醪太息誰能斟
　　上蔡太師生辰(此首似非全篇/)
萬古儲英氣生賢鎮廟祧方春回暖律隨帝下神霄早
歲陪興運淸忠服邇僚三篇俱説命兩紀獨稱堯為國
隆堂陛中天斡斗杓光華歸史諜寧謐載民謠九牧金
成鼎三山石峙橋元圭來舊錫神寶獻新雕堂起房心
次音諧角徴韶車書人一統符瑞歲千條璧海材逾盛
沙場敵不驕獻琛皆重譯入彀有垂髫郭解雙封國班
超五日朝嘉謀從昔合大業更誰昭眷禮羣臣異恩光
此日饒授圖開地壯傍闕築堤遙供帳移金屋歌鍾實
騎寮名園藏茂宻華閣聳岧嶤詔蹕迂臨幸宸毫紀宴
招弟兄聨衮繡孫子列蟬貂印琢金為彩魚懸玉在腰
中姻連築沁外族綴塗椒帝子傳盃杓宫嬙侑鼓簫果
新無獨享羹美或親調
　　上蔡太師生辰
宇宙將昭泰風雲必㑹同帝師黄閣老人羡黑頭公慶
節同堯厯新隂應嶰筒儀昭來彩鳳占夢得真熊壽考
天資魯神靈嶽降嵩典儀尊赤舄歌咏美彤弓夷險無
殊節誠明信保躬濟川先衆楫遵渚集飛鴻炳炳丹靑
筆堂堂社稷忠斗杓還列宿簾陛倚層穹文武俱為憲
詩書執此隆規模三代遠謀略萬夫雄字畫諸王品文
章兩漢風早登青𤨏闥頻入紫㣲宫器敏無餘刃才豪
妙吐虹聲光連日月氣槩俯華戎天上經綸合人間制
作工向來凝庶績誰復簡清衷經誦三雍富舟車四海
通地歸銅柱北春滿玉關東養士菁莪盛論才駿馬空
聖時方密勿賢業助昭融螭紐乾符正龍文帝鼎崇伊
尹咸有徳房杜不言功禮秩羣臣異恩波此日豐宸章
頒琬琰相第列幈幪東璧文昭爛西崑氣鬱葱節旄藏
棨㦸茅土啓龜䝉袞繡卿雲裏貂蟬瑞靄中御奩金寶
帶神廐玉花驄蓬島波全闊天鈞樂未終禁香紛縹緲
朝珮雜玲瓏芝草盈田紫蟠桃照海紅後彫凝秀髮難
老湛方瞳氷質期姑射丹砂喚葛洪潛機神宇定睟表
徳符充瑞鶴千年羽靈蓍五色叢舊傳調鼎客今識釣
璜翁世世聨台袞年年拱帝聰欲知耆算永元氣等無
窮
　司馬槱一首
　　洛春謠
洛陽碧水揚春風銅駝陌上桃花紅高樓疊柳緑相向
綃帳金鑾香霧濃龍裘公子五陵客拳毛赤兔雙蹄白
金鈎寶玦逐飛香醉入花叢惱花魄靑娥皓齒列吳娼
梅粉粧成半額黄羅屏繡幕圍寒玉帳裏吹笙學鳳凰
細緑圍紅曉烟濕車馬騑騑雲櫛櫛璚蕊杯深琥珀濃
鴛鴦枕鏤珊瑚澁吹龍笛歌白紵蘭席淋漓日將暮君
不見㶚陵岸上楊柳枝靑靑送别傷南浦
　司馬棫一首
　　茅齋
坐見茅齋一葉秋小山叢桂鳥聲幽不知疊嶂夜來雨
淸曉石楠花亂流
　鄭獬十七首
　　和御製賞花釣魚
輦路鮮雲五色開一聲淸蹕下天來水光翠繞九重殿
花氣濃薰萬壽杯繡幕煙深紅㑹合文竿風引緑徘徊
蓬山絶頂無人到詔許羣仙盡日陪
　　奉詔赴瓊林苑燕餞太尉文潞公出鎮西都
都門秋色滿旌旗祖帳容陪醉玉巵功業逈高嘉祐末
精神如破貝州時匣中寶劍騰霜鍔海上仙桃壓露枝
(公子近有/登瀛之命)昨日更聞襃詔下别刋名姓入蒸彛
　　田家
田家汨汨流水渾一樹高花明遠村雲意不知殘照好
却將㣲雨送黄昏
　　送程公闢給事自靑州致政歸吳中
靑𤨏仙人解玉符秋風一夜滿江湖曾歌郢水非凡曲
未掃旄頭負壯圖終日望君天欲盡平生知我世應無
扁舟應約元宫保瀟灑蓮涇二丈夫
　　夏
避暑恨無雙羽翰銀河亦恐浪花乾坐來已倦還臨水
臥去無眠復倚欄擬截白雲鋪玉簟好收明月貯金盤
如何一見張公子淸論如氷灑座寒
　　送别
何日燕南去平生此别稀定知花已發不及鴈先歸寒
日連雲慘驚沙帶雪飛邊城風土惡換盡别家衣
　　別
捲衣上馬去駸駸簷雨飄寒楚客心歸路漸驚紅葉老
舊山已落白雲深莊鵬聊欲辭滄海越鳥終須憶故林
初啓松阡靑未合嶺頭一望一霑襟
　　探春(二首/)
春盡行人未到家春風應怪在天涯夜來過嶺忽聞雨
今日滿溪都是花
　　其二
雪後晴風特地斜柳條疎瘦未藏鴉與君試去探春信
看到梅梢第㡬花
　　新春詞(四首/)
春色應隨步輦還珠旒玉几照龍顔紫雲殿下朝元罷
便令東風到世間
　　其二
春風細拂緑波長初過層城渡建章草色未迎雕輦翠
柳稍先學赭衣黄
　　其三
晴暉散入鳳凰樓一片朱簾不下鈎漢殿鬬簪雙彩燕
併和春色上釵頭
　　其四
小池春破玉玲瓏聲觸簾鈎漸好風閒繞闌干搯花樹
春痕已著半梢紅
　　罷禁林行次南都遇雨二首(毅夫作此詩未久/而卒人頗以為兆)
雨聲飄斷忽南去雲勢旋生從北流應料凉風消息近
蕭蕭已在樹梢頭
榴火燒空未擬休忽驚快雨破淸秋晚雲淡淡趂落日
只到楚江南岸頭
　　送程公闢給事出守㑹稽兼集賢殿修撰
越州太守何瀟洒應為能吟住集仙雪急紫濛催玉勒
日長靑𤨏聽薰絃一時冠蓋傾離席半醉珠璣落彩牋
自恨君恩渾未報五湖終負釣魚船
　鄭猶一首
　　詠王子安應城新亭
前年諫獵出長楊今得新亭作醉鄉好把春衫送酒媪
從敎人識御爐香
　鄭亦山一首
　　題邸間壁
酴醿香夢怯春寒翠掩重門燕子閒敲斷玉釵紅燭冷
計程應説到常山
　張斛六首
　　蘆臺峭帆亭
高秋客未還何處望鄉關喬宇蒼烟外孤亭落照間雨
晴山覺近潮滿水如閒目斷峒陽路歸雲不可攀
　　沙邊
晚雨漲平堤沙邊獨杖藜長風催鴈北衆水避潮西楚
客相逢少吳天入望低故園無路到春草自萋萋
　　巫山對月懷湖外親友
衆壑斂新雨孤舟增暮寒巫山今夜月湘水㡬人看不
得臨湖醉惟愁下峽難雙魚憑寄遠尺素勸加餐
　　高寺
高寺鳴鐘後孤舟落鴈邊已知歸逕晚故就上方眠石
峻溜聲急月高松影圓明朝下烟靄回首阻淸川
　　仙門驛聽泉
一亭圍古木雙磵㵼淸流行到雲山暮臥聞風雨秋客
塵向人浣病渴此時瘳歸去南溪上輕舟細浪浮
　　海邊亭為浩然賦
夙有滄洲趣雲扃夢㡬回臨深疑地盡望遠覺天開月
湧氷輪出濤翻雪陣來無機同海客鷗鳥莫相猜
　楊萬里六首
　　壽皇太子(二首/)
地出雷初震天昇日更重高飛千里鶴潛躍九淵龍隆
凖如高帝虬髯類太宗八荒隂賜裏户户是堯封
　　二
繼照姿天縱分隂學日勤橘中招綺夏𤓰處屏伾文老
别漁竿月來依鶴禁雲還將古為鑑聊當野人芹
　　深閨
深閨寂寞幾輕春自學琵琶曲調新雪滿胡天悲入塞
聲傳漢月遠隨人芳心有怨聲聲促纎指關情字字真
莫向潯陽江上聽空敎司馬淚沾巾
　　閨思
零落廻文織錦梭倚窗殘燭暗銀河隂迷小院秋雲重
響碎空堦夜雨多芳夢巳離雕玉被餘香猶在織金羅
白頭吟罷增惆悵㡬度相思鬢欲皤
　　初夏睡起
梅子留酸濺齒牙芭蕉分緑上窗紗日長睡起無情思
閒看兒童捉柳花
　　凝露堂木犀
夢騎白鳳上靑空徑度銀河八月宫身在廣寒香世界
覺來簾外木犀風
　楊廷美一首
　　聞鶯
晚寒顧影惜金衣著意聽時不肯啼飛入柳隂多去處
數聲只許落花知
　楊蟠二首
　　甘露寺
滄江萬里對朱欄白鳥羣飛去復還雲捧樓臺出天上
風飄鐘磬落人間銀河倒㵼分雙月錦水西來轉幾山
今古冥冥誰借問且持玉爵破愁顔
　　遊天竺寺次韻詶和契嵩仲晦二人
不問猿崖鳥道深擕笻着屐伴君尋山中桂子驚寒夜
雪後梅花逼歲隂欲住更逢靑眼顧相看須盡白頭吟
他年若續高僧傳未放湯休與道林
　李昭玘一首
　　春日遊金明池
日有江湖思坐無車馬塵横橋自照水啼鳥不驚人輦
路晴飛絮宫門暗鎻春多情老園吏灑地喜相親
　洪朋二首
　　宿范氏水閣
枕水鑿疏極雲扉夜不扃灘聲連地籟林影亂天星人
靜魚頻躍秋高露欲零何妨呼我友乘月與揚舲
　　春風
春風吹桃李歘然滿中園羣動不遑息胡蝶紛飛飜我
亦感兹時步屧遶林間顔色豈不好持久良獨難置酒
休其下聊復整余歡君看桃與李成蹊亦無言
　潘邠老一首
　　江上晚步
白鳥沒飛烟㣲風逆上船江從樊口轉山自武昌連日
月懸終古乾坤别逝川羅浮南斗外黔府若何邊
　唐庚二首
　　内前行
内前車馬撥不開文徳殿下宣麻回紫㣲舍人拜右相
中使押赴文昌臺旄頭昨夜光照牖是夕鋒芒如秃箒
明朝化作甘雨來官家喜得調元手周公禮樂未制作
致身姚宋亦不惡我聞二公拜相年民間斗米三四錢
　　二月見梅
桃花能紅李花白春深何處無顔色不應尚有一枝梅
可是東君苦留客向來開處當嚴冬白者未白紅未紅
只今已是丈人行肯與年少爭春風
　林敏功一首
　　春日有懷
風高收雨急日薄過窗㣲梅蕊初迎臘春溪欲染衣形
容今日是遊衍昔人非節物關愁緖歸鴻正北飛
　徐俯一首
　　遊灊峯
昔年㑹稽探尚書探得六甲開山圖載之灊南天柱山
上侵霄漢下淵泉真人秘語世不傳但見絶頂䝉雲烟
漢武射蛟浮九江舳艫千里來樅陽築壇祈仙瞻杳茫
茂林檜桂空靑蒼石牛一臥叱不起白鹿還歸深洞裏
二月靈鶴有來時洞口桃花泛流水
　陳洙一首
　　書御史臺壁
淸朝無事諫章疎多病長年臥直廬惆悵平生不如夢
春來三度到溪居
　周知㣲一首
　　觀臨淮雙頭白蓮圖
既不學叔隗季隗南歸晉又不學大喬小喬東入吳一
種桃根與桃葉若為化作雙芙蕖臨淮政成有餘暇坐
令華屋生瀟灑鵞溪一幅萬里寛移得斷江入圖畫天
空水闊江茫茫想見女英與娥皇九嶷雲深蒼梧遠氷
姿泣露不成粧苦心抱恨何年了香骨應甘沒秋草不
如回首謝秋風分作尹邢來漢宫
　米芾三首
　　望海樓
雲間鐵甕近靑天縹緲飛樓百尺連三峽江聲流筆底
六朝帆影落樽前幾畨畫角催紅日無事滄洲起白烟
忽憶賞心何處是春風秋月兩茫然
　　垂虹亭
斷雲一葉洞庭帆玉破鱸魚霜破甘好作新詩繼桑苧
垂虹秋色滿東南
　　東坡往金山作山陸不及陪
久隂陣奪佳山川長瀾四溢魚龍淵衆看李郭渡浮玉
晴風掃出淸明天頗聞妙力開大施足病不列諸方仙
想應蒼壁有垂露照水百怪愁寒烟
　王欽臣二首
　　召試學士院
翠木隂隂白玉堂長年來此試文章日斜奏罷長楊賦
閒拂塵埃看畫牆
　　再宿華岳觀
石壇流水共蒼苔靑竹林間一徑開可惜梨花飛已盡
前年遊客始重來
　王仲衡一首
　　入直
玉堂晝永暑風㣲簌簌飛花落小池徙倚幽欄頻問訊
雙鶯飛出萬年枝
　晏幾道一首
　　晚春
小白長紅又滿枝築毬場外好支頥春風自是人間客
主管繁花得幾時
　張公庠一首
　　道中
一年春事已成空擁鼻㣲吟半醉中夾路桃花新雨過
馬蹄無處避殘紅
　吳彦高二首
　　宿湖城簿㕔
日遲風暖燕飛飛古柳高槐面翠㣲巻上疎簾無一事
滿池春水照薔薇
　　秋興
後園雜樹入雲高萬里長風夜怒號憶向錢塘江上寺
松窗竹閣瞰秋濤
　葉靜逸一首
　　遊園不值
應嫌屐齒印蒼苔十扣柴扉九不開春色滿園關不住
一枝紅杏出牆來
　葉采一首
　　登山
終日昏昏醉夢間忍聞春色強登山因過竹院逢僧話
又得浮生半日閒
　王令二首
　　送春
三月殘花落更開小簷日日燕飛來子規夜半猶啼血
不信東風喚不回
　　有約
黄梅時節家家雨靑草池塘處處蛙有約不來過夜半
閒敲棋子落燈花
　徐元稹一首
　　湖景
花開紅樹亂鶯啼草長平湖白鷺飛風日晴和人意好
夕陽簫鼓㡬船歸
　曹豳一首
　　春暮
門外無人問落花緑隂冉冉遍天涯林鶯啼到無聲處
靑草池邊獨聽蛙
　雷震一首
　　村晚
草滿寒塘水滿陂山銜落日浸寒漪牧童歸去横牛背
短笛無腔信口吹
　趙文鼎一首
　　春詞
碧落初明月未收露花香滴杏梢頭玉䦨干外東風軟
人在重雲第幾樓
　劉武子一首
　　立秋
乳鴉啼散玉屏空一枕新涼一扇風睡起秋聲無覔處
滿階梧葉月明中
　嚴粲一首
　　還家
萬屋煙消餘塔身還家何處想情親舊時巷陌都忘記
却問新移來住人
　游子明二首
　　釣磯
竹裏茅茨竹外溪粼粼白石護魚磯想應日日來垂釣
石上蓑衣不帶歸
　　畫虎圖
平生射虎裴將軍馬獰如龍弓百鈞手撚白玉傍無人
注虎使虎不敢奔須臾叢薄斑斕出人馬不知俱辟易
矢如蓬蒿弓减力將軍得歸幾敗績徐行𤓰牙原不露
耽耽垂頭若㣲顧尾剪霜風林葉飛倐忽山頭日光暮
包家畫出真於莵我尚不敢編其鬚昔人作詩譏畫圖
吁嗟畫圖今亦無
　邊徳舉一首
　　夢斷
繡枕紅衾曉意濃啼鶯大似不相容夢魂苦恨歸來早
不盡瀛州第一峰
　許子靖二首
　　望少室
名山都不見真形萬仞盤盤入杳冥安得雲間騎白鶴
下看三十六峰靑
　　送二道者歸汾州
介休山畔兩閒人來訪汾陽舊使君明日却歸塵外去
一雙白鶴上靑雲
　劉著三首
　　閨情(二首/)
天邊北斗又回春愁絶龍沙任酒醺萬里巫山歸夢斷
不知何處覔行雲
蕙帳金燈冷篆烟故山春草幾芊芊只今惟有瀟湘月
萬里相隨照不眠
　　題御城寺壁
一徑埋雲草樹荒石麟蒼蘚臥田桑漢家陵闕今何在
洛水嵩山滿夕陽
　徐以道一首
　　偶題
老去功名不挂懷高眠之外只淸齋偶因種竹便多事
風葉掃餘還滿階
　任伯起一首
　　檢院即事
輦路風淸蜚早鴉官卑難趂紫宸衙了無公事鈎簾坐
一樹冬靑落細花
　何子翔一首
　　春寒
博山熏盡鷓鴣斑羅帶同心不忍看莫近闌干聽花雨
樓高無處著春寒
　夏之中一首
　　古别離
郎上孤舟妾上樓闌干未倚淚先流片㠶漸遠郎囘首
一種相思兩處愁
　　宫怨
翠袖無香鏡有塵一枝花瘦不藏春十年不識君王面
始信嬋娟解誤人
　周彦良一首
　　題葉靖逸東庵
一庵自隱古城邊不是山林不市廛花月半窗霜滿屋
臥聽宰相去朝天
　饒良輔一首
　　竹徑步月
素月流空天不夜淸輝散入疎林下下有幽人獨往來
杖藜縹緲誰能畫
　舒岳祥三首
　　登樓
千年日月藏丹鼎萬里乾坤著白頭落水斷虹天𣺌𣺌
閒雲倦鳥日悠悠開門碧海通諸島極目靑山是别州
我欲再騎黄鶴去囘頭還有故鄉愁
　　古意
客從南方來寄我薰風琴薰風未易致且奏易水吟高
浪忽起立四顧變愁隂征馬立躊躇傍人泪沾襟壯士
不畏死怒髮竪森森長揖辭四座秦關無阻深燕客視
秦王已若罝中禽一朝事不成易水有悲音請君且勿
彈此曲傷人心
　　楊花白
楊花白懊惱隨風度江水將心莫記少年郎少年一行
輕萬里楊條挿地便生根花性飄揚似夢塵恨不築城
高萬丈花飛莫放出重門珠簾繡柱香雲護只有黄鶯
知去路
　郭晞宗三首
　　白紵歌
秋夜遥遥夜未央井梧月白啼寒螿感時念往誰不傷
媫妤寵絶辭昭陽手中團扇篋中藏吳姬織紵秋蟬翼
一絲往還千情積金粟尺量金斗熨為君裁袍為君惜
同盛同衰莫相失
　　姑蘇臺
春花開秋鴈來長風幾度姑蘇臺不見臺上人臺下月
徘徊一樹梧桐生緑苔
　　簡蔣通府
野闊風捲沙江空浪翻屋欲渡恨無梁徘徊結心曲
　郭磊卿二首
　　偶題
更無淸興在杯觴不用蒲葵扇自凉月色靜時山鶴呌
一庭秋景藕花香
　　柳詞
春風垂柳絲只向庭前住妾心逐征夫萬里天南去柳
枝縱多綿妾夢不知數少年學得畫雙眉今日看看作
愁具
　蔡京二首
　　保和宫宴留題殿壁
瓊瑤錯落密成林檜竹交加午有隂恩許塵凡時縱步
不知身在五雲深
　　保和西南廡奉詔補句
保和秋殿麗秋輝詔許塵凡到綺闈雅燕酒酣添逸興
玉真軒内看安妃(後二句徽宗詩/)
　張惇二首
　　送别吕子進自中舍出知睦州
籬鷃雲鵬各有程匆匆相别未忘情恨君不在蓬窗底
共聽蕭蕭夜雨聲
　　夢中作
楚峽雲嬌宋玉愁月明溪淨印銀鈎襄王定是思前夢
又抱霞衾上玉樓
　王明之一首
　　寫恨
黄金零落大刀頭玉筯歸期盡到秋紅錦寄魚風逆浪
碧簫吹鳳月當樓伯勞知我經春别香臘窺人一夜愁
好去渡江千里夢滿天梅雨是蘇州
　黄彦輝三首
　　元宵詞(二首/)
琥珀盞中雲母鍾琉璃光射水晶宫風隨蘭麝香千里
人在蓮花影萬重
鰲頭移得山三島月下傳來燈萬枝香陌馬嘶紅蕚錦
翠樓人倚緑楊眉
　　古寺
古寺雲深去路賖來分僧鉢共生涯依稀池草成春夢
容易江梅老歳華長鋏悲彈三尺雪短檠寒落五更花
夜來風雨催歸急為報河陽令尹家
　徐文卿一首
　　孟明田舍
未嫌衰病出無驢尚喜冬來食有魚往事高低半枕夢
故人南北數行書茅茨獨倚風霜下粳稻㣲收鴈鶩餘
欲識淵明只公是邇來吾亦愛吾廬
　
　
　
　
　
　
　
　
　
　
　
　
　
　
　宋藝圃集巻十四
欽定四庫全書
　宋藝圃集巻十五
　　　　　　　　　　　　　明　李蔉　編
　徽宗皇帝十八首
　　宫詞
秦娥從小學宫韶竊愛僊音逸韻飄應向鳳臺吹紫玉
夜闌時按白牙簫
細箏百寶間生輝玉柱成行鴈自飛對酒仙姿時一按
十三絃上迸珠璣
十里香街沸管絃金明回馭夕陽天風輕芝蓋搖霞浪
裊裊龍盤七寶鞭
湘簟凉生暑氣㣲午天欹枕向紗幃轆轤車扇間關處
雙月廻廊彩鳳飛
太淸樓畔柳依依欄外飄颻緑線齊魚鑰未聞鈴鐸靜
一林鶗鴂占春啼
霽雲高敞九城關簪佩衣裾一望間昨日閣門新入奏
降王初綴紫宸班
碧池十二曲欄干瓊態濃醺倚欲彈月上海棠淸䕃合
羅裳深夜怯春寒
小院風柔蛺蝶狂透簾渾是牡丹香玉人不向閒庭看
孔雀雙眠寶砌傍
日上孤稜氣鬱葱露華猶冷玊芙蓉錦幃繡幕春花滿
瓊葉珠花影漸重
脩竹成林碧玉攢幾枝榮茂可棲鸞瑤宫月白風淸夜
誰共庭除一倚欄
金井高梧舞戲圭露盤承潤曉淒淒深宫不是新秋景
昨夜寒蛩漸漸啼
蟾光秋半倍嬋娟河漢潛㣲潤碧天樓上美人貪醉賞
曉鐘聲斷送經年
三五良宵皓月圓蘭缸寶炬萬家燃樓臺總在氷壺裏
今見蓬瀛不夜天
刺花彈篋紫檀弓何處金丸入苑中驚起流鶯花裏去
紛紛如雨落殘紅
杏子成丹乳燕飛柳條搖曳拂漣漪瑤宫露井殘紅滿
惆悵晴空欲暮時
十花金盞勸仙娥乗興追歡酒量過燭影四圍深夜裏
分明紅玉醉顔酡
小雨飛輕助燕泥萬花零落柳垂堤紫淸宫裏人稀到
廊上雙雙孔雀棲
朝來和氣已氤氲碧瓦朱甍照眼新永日更添蓮漏水
晴曦容與蕊宫春
　邢居實七首
　　寄陳履常
十年客京洛衣袂多黄塵所交盡才彦惟子情相親㑹
合能幾日歡樂何遽央春風東北來飄我西南翔驪駒
已在門白日行且晩停觴不能飲將去更復返把腕捋
髭鬚悲啼類兒女人生非鹿豕安得常羣聚朝别河上
梁莫涉關山道匹馬逐飛蓬離恨如春草去去日已逺
行行淚横臆昨日同袍友今朝異鄉客來時城南陌始
見桃花白回首漢江頭黄梅已堪摘杖策臨高城極目
逈千里落日下靑山但見白雲起逺望豈當歸長歌涕
如雨歸心如明月幽夢過潁汝抱膝長相思故人安可
見忽枉數行書彷彿如對面紛紜輦轂下冠蓋爭馳逐
吹嘘多賢豪肯復念幽獨空齋聽夜雨深竹聞子規此
情不可道此心君詎知
　　李伯時畫圖
長安城頭烏欲棲長安道上行人稀浮雲捲盡暮天碧
但有明月流淸輝君獨騎驢向何處頭上倒着白接䍦
長吟搔首望明月不學山翁醉似泥到得城中燈火閙
小兒拍手攔街笑道傍觀者那得知相逢疑似商山皓
龍眠居士畫無比揮毫弄筆長風起酒酣閉目望窮途
紙上軒昻無乃似君不學長安遊俠誇年少臂鷹挾彈
章臺道君不能提擕長劍取靈武指揮猛士驅貔虎明
為脚踏梁宋塵終日飄飄無定所武陵桃源春欲暮白
水靑山起烟霧竹杖芒鞋歸去來頭巾好挂三花樹
　　雨後出城馬上作
既雨天氣佳㣲雲淡如掃欲尋煙際鐘騎馬河邊草紫
椹飽黄鸝人家夏蠶老田婦踏繅車隔籬語音好嗟我
一何愚讀書浪枯槁不及此中人終年客長道
　　秋風三疊
秋風夕起兮白露為霜草木憔悴兮竊獨悲此衆芳明
月皎皎兮照空房晝日苦短兮夜未央有美一人兮天
一方欲往從之兮路𣺌茫登山無車兮涉水無航願言
思子兮使我心傷
秋風淅淅兮雲溟溟鴟梟晝號兮蟋蟀夜鳴歳月徂邁
兮忽如流星少壯㡬時兮老冉冉其相仍展轉反側兮
從夜達明悵獨處此兮誰適為情長歌激烈兮涕泣交
零願言思子兮使我心怦
秋風浩蕩兮天宇高羣山逶迤兮溪谷寂寥登高望逺
兮不自聊駕言適野兮誰與遊遨空原無人兮四顧蕭
條猿狖與伍兮麋鹿為曹浮雲千里兮歸路遙願言思
子兮使我心勞
　　明妃引(十四嵗作/)
漢宫有女顔如玊淺畫娥媚遠山緑披香殿裏夜吹笙
未央宫中朝理曲絳紗䝉籠雙蠟燭簫鼓聲傳春漏促
玉輦三更别院歸夜深月照黄金屋蒼苔滿院無行迹
總為君王未相識天上天仙骨格别人間畫工畫不得
嫣然一笑金輿側玉貌三千歛顔色羅幃繡户掩香風
一朝反嫁單于國金鳳羅衣為誰縷長袖弓彎不堪舞
一别昭陽舊苑花泪洒臙脂作紅雨囘頭不見雲間闕
黄河半渡新氷滑馬蹄已踏荒徼塵天邊尚挂長門月
黄沙不似長安道薄暮㣲雲映衰草時聞馬上奏悲笳
緑鬢紅顔為君老西風蕭蕭易水寒啼痕不斷幾闌干
年年看盡南飛鴈一去天涯竟不還少年將軍健如虎
日夕撞鐘搥大鼓寶刀生澁旌旗巻漢宫嫁盡嬋娟女
寂寞邊城日將暮三尺角弓彫白羽安得猛士霍嫖姚
縛取呼韓作編户
　張栻三十二首
　　采菊亭(并引/)
　　　陶靖節人品甚高晉宋諸人所未易及讀其詩
　　　可見胷次灑落八窗玲瓏豈野馬遊塵所能棲
　　　集也前建安丞張君精力未衰即挂冠家於瀏
　　　陽有年矣葺小園為亭面南山來求予名予名
　　　之曰采菊取靖節所謂采菊東籬下悠然見南
　　　山嗚呼靖節興寄深逺特可為識者道耳
陶公千載人高標跨餘子豈無濟時念斂䕃獨知止歸
來臥衡門無愠復何喜九日天氣佳東籬擷芳蕊舉頭
見南山佳處正在此地偏心則遠意得道豈否張侯謝
銀魚築室娛燕几小亭方尋丈景物自新美頗聞雙瞳
淸亦復強歩履不妨數登臨倚杖看雲起高詠悠然篇
飛鴻送千里
　　中夜祝融觀月
披衣凛中夜起步祝融巔何許氷雪輪皎皎飛上天淸
光正在手空明浩無邊羣峰儼環列玉樹生瓊田白雲
起我旁兩腋風翩翩舉酒發浩歌萬籟為寂然寄言平
生友誦我山中篇
　　晨鐘動雷池望日
浮言列下陳天淨澄秋容朝暾何處升彷彿認㣲紅須
臾眩衆采閶闔開九重金鉦忽湧出晃蕩浮雙瞳乾坤
豁呈露羣物光芒中誰知雷池景乃與日觀同徒傾葵
藿心再拜御曉風
　　五月十六日夜城南觀月分韻得月字
梅收淸風來宇淨寶鑑揭頻年城南遊未有今夜月呼
舟泛㣲瀾游魚亦出沒危榭倒影浮倚欄凉入骨舉酒
屬西山寒光動林樾諸君興未已南阜上突兀目極大
江流高情更超越
　　三月七日城南書院偶成
積雨欣始霽淸和在兹時林葉既敷榮禽聲亦融怡鳴
泉來不窮湖風起淪漪西山巻餘雲逾覺秀色滋層層
叢緑間愛彼松柏姿靑靑初不改似與幽人期坐久還
起步堤邊足逶迤游魚傍我行野鶴向我飛敢云昔賢
志亦復詠而歸寄言山中友和我和平詩
　　展省龍塘有作
十年衡山隂驅馬幾往還山色如故人牧豎隨馬鞍俛
伏長松下淸晨涕汎瀾念昔初拱把兹焉影團圝白雲
歸何時日月如轉環矯首祝融峰依前倚高寒於焉百
感集欲去良獨難
　　寄宇文卭州
書堂何寂寂草樹亦芊芊于役有王事未暇謀息閒聊
同二三子煑茗蒼崖邊預作他年約扶犂山下田
　　七月旦日晚登湘南樓
文書稍去眼日夕進㣲凉高樓一徙倚淸風為我長漁
父䕃深樾歸人渡浮梁仰看河漢明俯視羣山蒼平生
㑹心處於此故難忘舊聞水東勝巖巒發天藏豈無一
日暇勇往聊徜徉民瘼未渠補况敢懷樂康天邊雲物
佳似復為雨祥秋成儻可期歳晚或自強當從農家鼓
一厯水雲鄉
　　靜江歸舟中讀書
南風駕小雨羣山淨如沐吾歸及新凉所厯慰心目軋
軋柔橧鳴臥見山起伏推枕意悠然還取我書讀平生
領解處於焉更三復老矣百念疎但欲斯境熟向來五
嶺遊日力半吏牘小心了官事終覺媿惸獨世路自險
夷人情費追逐翩翩孤飛翼息䕃望林麓
　　題唐興寺湘江亭
寺廢蒼崖聳江回逺岸明風霜摧翰墨(有唐大中記及/詩刻兵火後沉)
(於澤/中)歳月老絲緡(寺右有/釣磯)兀坐知茶味閒行忘去程長
哦伊水句回首若為情(鄭都官嘗題詩云湘水/似伊水湘人非故人)
　　過湘潭劉信叔舊居有感
北渚留行客東陵憶舊侯池蓮半枯折風葉正颼飀事
業留千載英雄去一丘平生許國志歳晚詎悠悠
　　多景樓
疇昔南徐地登臨北固樓平原迷故國滄海接江流木
落烟沙晩城孤鼓角秋寄言鷗鷺侣吾已具扁舟
　　重陽前一日
九日明朝是淸樽強自開蕭蕭疎雨暗滚滚大江來野
菊閒無數沙鷗靜不猜何須騎馬飲此興亦悠哉
　　隔牆聞正父鄉飲甚樂偶畏風不預用前韻敬簡
元日忻晴色新年祗舊心故人同客裏鄉話自情深儘
説成都酒休為楚澤吟相逢須痛飲歳月易侵尋
　　送曾裘父
交舊間何闊能來浹日留還尋佳橘頌惜别仲宣樓探
古書盈屋憂時雪滿頭絶思黄閣老招隱意綢繆(樞密/劉公)
(嘗欲以遺/逸舉裘父)
　　中秋與僚佐登江陵郡城觀月
涼意今年早蟾光七澤多憑欄共懷古擁袂獨高歌風
物關山逺功名歳月過一樽聊復爾於此興如何
　　題城南書院八詠
新竹成林蕉葉淸隔籬深處有蟬鳴晚涼更覺長堤靜
自遶荷花待月明
林塘過雨不勝秋萬蓋跳珠瀉碧流倚檻孤吟天欲暮
更穿芒屩上方舟
晚來天氣更淸新獨倚闌干正暮春花落花開鶯自語
東風吹水細粼粼
隂隂松竹影自轉午枕無人到北窗何許狂風來動地
夢回波浪洶春江
睡覺西山月正平荷香不斷曉涼生園中雙鶴知人意
已作金風警露聲
四面紅蕖鏡緑波晩涼奈此野情何憑城更覺看山穏
入户還欣得月多
　　訪羅孟弼竹園
林深谷窈路詰曲慘澹西山横逺靑想得天寒來獨倚
空雲髣髴下湘靈
　　城南即事
一春風雨水平湖更覺湖心月榭孤坐看百花開落遍
依然山色對靑廬
　　桃花塢
花開山與明花落水流去行人欲尋源只在山深處
　　山齋
疊石小崢嶸脩篁高下生地偏人跡罕古井轆轤鳴
　　西嶼
繫舟西岸邊幅巾自來去島嶼花木深蟬鳴不知處
　　梅堤
亭亭堤上梅厯厯波間影歳晚憶夫君寂寞烟波靜
　　采菱舟
散䇿下亭阿水淸魚可數却上采菱舟乗風過南楚
　　長橋
西風吹短鬢復此渡長橋木落波空闊亭孤影動搖徘
徊念今昔領略到漁樵聞有山中隱憑誰為一招
　　嶽頂上封寺有懷元晦
憶在朱夫子登臨氷雪中劇談無俗調得句有新功别
去鴈横浦重來月滿空遙憐今夕意淸夢倘相同
　　謁陶唐帝廟詞
溪交流兮谷幽山作屏兮層丘木偃蹇兮枝相樛皇何
為兮於此留藹冠佩兮充庭潔芳馨兮載陳純衣兮在
御東風吹兮物為春皇之仁兮如天四時序兮何言出
門兮四顧𣺌宇宙兮茫然
　　題劉氏緑映亭
涼葉翻翻不受塵芒鞵藜杖及淸晨開簾小放前溪入
澄緑光中獨岸巾
　劉子翬五十六首
　　懷致中
夢覺殘夜永山寒氣逾淸林幽萬籟息月出虛堂明披
衣坐復起懷人思空盈經時不對面素榻浮埃生遙知
念盍簪臨風亦關情褰帷望岐路慨然欲宵征無人導
我先何因識門庭仰憑鴻鴈飛書詞寫深誠詞多意莫
宣益遣幽恨并
　　棄竹夫人
愛憎情易遷感物思鬱紆念昔未棄捐嘗侍君子居煩
襟一披豁雅抱何淸虛蹉跎怨時暮涼徳竟見疎飛霜
皓中庭枵然委牆隅的皪珠幃深熒煌錦茵鋪豈不懷
舊恩君心已非初當年紈扇揺抱恨同區區
　　聞箏
月高夜鳴箏聲從綺窗來隨風更迢遞縈雪暫裵回餘
音若可玩繁絃互相催不見理箏人遙知心所懐寧悲
舊寵棄豈念新期乖含情鬱不發寄曲宣餘哀一彈飛
霜零再撫流光頽每恨聽者稀銀甲生浮埃幽幽孤鳳
鳴衆鳥聲難諧盛年嗟不偶况乃容華衰道同符片諾
志異勞羣媒栖栖牆東客亦抱凌雲才
　　一樹
一樹梅開早淸香襲客衣夕陽簫鼓散半是折殘枝
　　偶步
偶步忘歸逺心閒逸興增山深知有寺日暮不逢僧
　　春夜
樓逈星河轉宵殘鼓角催重門知月鎻寒夢遶花回
　　雜題二首
簷溜停淸瀉林聲息怒號水浮秋色逺山帶夕陽高
　　二
宿鴈猶驚渚昬鴉已着林野平雲散亂江動月浮沉
　　酴醿
獨立幽亭晚春風玉一圍殘英不著地去作嶺雲飛
　　屏山
南溪枕山流潤氣滋林麓夢破午窗淸淸風在寒竹
　　贈周宗寅
我車南君車北相逢總是天涯客擁爐談笑一燈殘出
門風雨千山隔
　　淸江引
漁翁一棹老淸波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自膾湖海茫茫醉鄉内
夜闌酒渇𠻳寒流月照蘆花上蓬背
　　萊孫引
屯田詞考功詩白水之白鍾此竒鈎章棘句凌萬象逸
興高情俱一時耆卿骨朽士特死澗谷錯莫無晶煇后
生俊秀何其寡吾宗喜有萊孫者雙瞳㸃漆面如水一
見使我心神寫讀書已通經學賦已知律只今年十二
吐氣成五色驪珠出海夜生光突笴流弦追莫及人材
有價誰能私不妨乃翁聊譽兒囊中彩筆今付汝往繼
二妙聲名馳
　　出郊
路轉囊山北扶輿憶舊過乾坤征戰久遊宦别離多瘴
樹餘紅葉春江又緑波平生豪横氣未老半消磨
　　秋懷
杖藜幽興出佳處每關情白石溪流淺黄花籬落淸林
烟經雨薄野日傍山明頼有杯中物愁懷得暫平
　　道中
㣲風收宿靄細路遶平臯石亂春流急山寒曉月高鳥
聲時出樹花氣欲侵袍行役兼淸賞馳驅未覺勞
　　寄蜀
有客傳歸信愁懷得暫寛兒童占鵲喜隣里借書看離
蜀秋方半浮湘歳欲闌柴門頻洒掃夢想見征鞍
　　野墅
野墅驚秋晚殘年忽忽過海潮通井淺林日到窗多酒
盡隣翁餉詩成稚子哦人生行樂耳軒冕奈予何
　　訪原仲山居
寂寂臨湖屋湖風為掩門鳥聲幽谷樹山影夕陽村好
事常留客雖貧亦置尊平生枯淡意去此欲誰論
　　與致堂對榻
勝㑹常連榻還欣與子同一燈寒夜永殘夢雨聲中道
舊驚身老談𤣥予性空卜隣今有約枲石興何窮
　　登原仲茅亭
茅簷聊徙倚落日見樵蘇過鴈飛何急寒山逺欲無劇
談容謾叟逸興慕潛夫寸禄甘華髮人生底事愚
　　寄張子平
老矣張平子飄然客此州淸尊如有伴白髮不知愁雨
燕捎簾入風花擁檻浮夢中家在否歸興莫悠悠
　　訪士持舉和四六叔詩因次其韻
聞道歸舟泊淺沙籃輿出郭日初斜新傳詞賦來梁苑
舊識芝蘭向謝家遣興只憑尊有酒感時空見樹飛花
相逢未欵還相别回首長亭鬢欲華
　　劍潭贈李似表
夜窗把酒對鵞峰分手悠悠各轉蓬艤棹相逢烟水際
有家常在亂離中邊庭久失淸河地壯士誰收赤壁功
他日著鞭先後耳飄零不用嘆塗窮
　　過東橋
小箔鳴機㡬萬家時淸猶想舊繁華樓臺夜映雙溪月
簫鼓春迷後坂花回首十年真夢寐停驂四顧但風沙
却過蕭寺無人語獨對枯林數暝鴉
　　懷逺
樓北樓南烟岫遮水光秋色淡無涯風驚枯葦連村雨
霜著寒楓滿樹花故人悠悠絶雙鯉别恨耿耿聞悲笳
索居懷抱誰同寫古調一吟靑鬢華
　　新灣
苒苒寒生水面烟吳歌唱罷月㣲偏停橈又向灣前宿
一夜西風浪打船
　　汴堤
參差歌吹動離舟宫女張帆信浪流轉盡柳堤三百曲
夜橋燈火看揚州
　　景陽鐘
景陽鐘動曉寒淸度柳穿花隱隱聲三十六宫梳洗罷
笑吹殘燭待天明
　　兩山
溪南溪北兩山遙隔岸行人手可招日暮海嶠烟雨黑
一川舟楫趂歸潮
　　悠然堂和致堂絶句
淸霜一夜到蒹葭放出湖光徹逺沙漠漠浮烟收欲盡
晩風輕浪蹴銀花
　　絶句
目送歸鴻獨倚樓晩風吹淚更横流蕉花落盡蠻烟碧
六十三程是白州
　　汴京紀事(十首/)
御路丹花映緑槐曈曈日照五門開吾皇欲與民同樂
不惜千金築露臺
朝廷植黨互相延政事紛更属紀年曾讀上皇哀痛詔
責躬猶是禹湯賢
神霄宫殿五雲間羽服黄冠綴曉班詔許羣臣親授籙
步虚聲裏認龍顔
萬炬銀花錦繡圍景龍門外軟紅飛淒涼但有雲頭月
曽照當時步輦歸
橋上遊人度鏡光五花殿裏奏笙簧日曛未放龍舟泊
中使傳宣趨鄆王
天廐龍媒十萬蹄春池蹴踏浪花飛路人爭看蕭衙内
月下親調御馬歸
梁園歌舞足風流美酒如刀解斷愁憶得少年多樂事
夜深燈火上樊樓
盤石曾聞受國封承恩不與幸臣同時危運作髙城礟
猶解捐軀立戰功
河漢如雲掃泬寥丁東寒鐵響淸宵竹牕驚破高人夢
門外駸駸萬馬朝
輦轂繁華事可傷師師垂老過瀟湘縷衣檀板無顔色
一曲當時動帝王
　　得天台命
暖風環珮滿芳洲貝闕珠宫憶舊遊此日劉郎心似水
桃花空遶暮溪流
　　送巨山
二年寄跡閩山寺一笑翻然向浙江明月不知君已去
夜深還照舊書窗
　　送元仲
惆悵回車不可攀故廬猶得及春還遙知去路風烟好
看盡閩山看越山
　　有懷(十首/)
滿空寒雨雜飛烟湖上先生擁褐眠借問茅齋容客否
夜燈相伴讀韋編
結茅同隱水雲間何日柴車不往還憶得松林長嘯罷
歸來明月徧秋山
山空墜石咽寒溪雨濕浮雲晩更低不見蕭屯劉處士
年年淸夢遶𤓰畦
當年冊府仰才華一跌靑雲萬里賖白首却來蓮社裏
幅巾緇褐誦楞伽
風驚枯葦白花浮欲下横橋晚更留惆悵不逢吳季子
一溪寒水帶烟流
靑錢學士妙文章便合含毫侍帝旁寂寂閩山餘舊隱
憶君時到讀書堂
松底柴門盡日關主人西去幾時還長鑱委地黄精老
時有寒猿嘯硯山
馬蹴浮埃去路長相逢端欲問行藏未饒赤壁風流在
且向何家醉碧香
翁侯滿腹是精神三謁金門計未成却跨蹇驢遊霅上
秋風雄劍匣中鳴
曾訪高人上碧峰至今淸興逐松風籃輿夢想山行處
白葛花開烟雨中
　　題王巖起樂齋
數叢脩竹擁高居興味翛然樂有餘午枕睡酣窗寂寂
淸風來去自翻書
　
　宋藝圃集巻十五
欽定四庫全書
　宋藝圃集巻十六
　　　　　　　　　　　　　明　李蓘　編
　朱文公二百四十二首
　　感事有歎
榮華難久恃代謝安可量宿昔堂上飲今歸荒草鄉高
堂一以傾繐帳施空房繁絃既闕奏緩舞亦輟行桃李
自妍華春風自飄揚戀幄靡遺思更衣有餘芳身徂名
亦滅事往恨空長寄語繁華子古今同一傷
　　遊密庵
弱齡慕丘壑兹山屢遊盤朝躋靑冥外暮涉浮雲端晴
嵐染襟裾水石淸肺肝俯仰未云已歲月如飛翰中年
牽塵務引脰空長歎曠嵗一登厯心期殊未闌矧此親
交集笑談有餘歡結架迫彎碕徙倚臨奔湍共惜前古
秘今為後來觀落景麗雲木回風馥秋蘭林昏景益佳
悵然撫歸鞍諒哉故山好莫遣兹盟寒
　　將遊雲谷約同行者
躋險擇幽棲搴蘿結茅屋䟽泉下石濞種樹滿煙谷時
登北原上一騁千里目雲物下逶迤岡巒逺重複暫辭
忽曠歲再往恨牽俗因悲昨遊侣或巳在鬼録暄風悟
新陽一雨欣衆緑明發君莫遲幽期我當卜
　　秋夜嘆
秋風淅瀝鳴淸商秋草未死啼寒螿幽人幽人起晤嘆
仰視河漢天中央河漢西流去不息人生辛苦何終極
蒼山萬疊雲氣深去鍊形魂生羽翼
　　賦水仙花
隆冬彫百卉江梅厲孤芳如何蓬艾底亦有春風香紛
敷翠羽帔濕靘白玉相黄冠表獨立淡然水仙粧弱質
愧蘭蓀高標摧氷霜湘君謝遺襟漢水羞捐璫嗟彼世
俗人慾火焚衷腸徒知慕佳冶詎識懷真剛凄凉柏舟
誓惻愴終風章卓哉有遺烈千載不可忘
　　寄題九日山豁然亭
昨遊九日山散髮岩上石仰看天宇近俯歎塵境窄歸
來今幾時夢想挂蒼壁聞公結茅地忽復記疇昔年隨
流水逝事與浮雲失了知豁然處初不從外得遙憐植
杖翁鶴髮雙眼碧永嘯月明中秋風桂花白
　　遊白鹿洞得謝字呈元範伯起之才三兄
歲月有環周窮臘忽更謝眷眷山水心幸此朱墨暇招
呼得良友邂逅成夙駕深尋故轍迹喜見新結駕永懷
拾遺公藏器此待價横流詩書澤下及楊李覇炎神撫
興運制作流大化石室萬巻藏綸言九天下規模未云
逺荒茀良可詫自非賢邑宰誰復此精舍㑹當求勑賜
畢願老耕稼更與盡心期臨流抗風榭
　　行視武夷精舍作
神仙九折溪沿泝此中半水深波浪闊浮緑春渙渙上
有蒼石屏百仞聳雄觀嶄巖露垠堮突兀倚霄漢淺麓
下縈迴深林久叢灌胡然閟千載遽此開一旦我乗新
村船輟棹青草岸榛莽喜誅鋤面勢窮考案居然一環
堵妙處豈輪奐左右矗竒峰躊躇極佳玩是時芳節闌
紅緑紛有爛好鳥時一鳴王孫逺相喚暫遊意已愜獨
往身猶絆珍重舍瑟人重來足幽伴
　　卜居
卜居屏山下俯仰三十秋終然村墟近未愜心期幽近
聞西山西深谷開平疇茆茨十數家淸川可行舟風俗
頗淳厚曠土非難求誓捐三徑資往遂一壑謀伐木南
山顛結廬北山頭耕田東溪岸濯足西溪流朋來即共
歡客去成孤遊靜有山水樂而無身世憂著書俟來哲
補過希前修兹焉畢暮景何必營莵裘
　　同安官舍夜作
官署夜方作幽竹月生初閒居秋意逺花香寒露濡故
園異時節欲歸懷簡書聊從西軒外塵思一蕭疎
　　述懷
夙尚本林壑灌園無寸資始懷經濟策復愧軒裳姿効
官刀筆間朱墨手所持謂言殫蹇劣詎敢論居卑任小
才亦短抱念一無施幸䝉大人賢加惠寛箠笞撫已實
已優於道豈所期終當反初服高揖與世辭
　　擬古八首
離離原上樹戢戢澗中蒲娟娟東家子鬱鬱方幽居濯
濯明月姿靡靡朝華敷昔為春蘭芳今為秋蘼蕪寸心
未銷歇託體思同車
　　二
綺閣百餘尺朝霞冠其端飛櫩麗逺漢曲楹何盤桓淸
謠登㣲音一唱再三歎借問誰為此佳人本邯鄲㣲響
激流風浮雲慘將寒為言何所悲遊子在河間不恨久
離闊但憂芳歲闌願為淸宵夢燕昵窮飲歡
　　三
上山採薇蕨側徑多幽蘭采之不盈握欲寄道里難洗
憂念故人長夜何漫漫芳馨坐銷歇徘徊以悲嘆
　　四
佳月朗秋夜蟋蟀鳴空堂大火西北流河漢未渠央野
草不復滋白露結為霜梁燕起高飛雲鴈一南翔念我
同心子音形阻一方不念執手歡隔我如參商寓龍不
為澤畫餅難充腸金石誠自堅虚名真可傷
　　五
鬱鬱澗底樹揚英秋草前與君結懽愛自比金石堅金
石終不渝懽愛終不疏一夕逺離别悠然在中途相思
未云變音容定何如傷彼三春蕖灼灼層華敷盛時不
可留恐逐嚴霜枯夫君來何晩賤妾長離居
　　六
高樓一何高俯瞰窮山河秋風一夕至憔悴已復多寒
暑逓推遷歲月如頽波離騷感遲暮惜誓閔蹉跎放意
極驩虞咄此可奈何邯鄲多名姬素豔凌朝華妖歌掩
齊右緩舞傾陽阿徘徊起梁塵綷縩紛衣羅麗服秉竒
芬顧我長咨嗟願生喬木隂夤縁若絲蘿
　　七
夫君滄海至贈我一篋珠誰言君行近南北萬里餘結
作同心花綴在紅羅𥜗雙垂合歡帶麗服眷㣲軀為君
一起舞君情定何如
　　八
衆星何厯厯嚴宵麗中天殷憂在之子起步荒庭前出
門今㡬時書劄何由宣沉吟不能釋愁結當誰憐臨風
一長嘆淚落如奔泉
　　晨起對雨(二首/)
淒冽歲云晏雨雪集晨朝高眠適方起四望但蕭條逺
氛白漫漫風至林靄消流潦冒荒塗淸川亦迢迢遐瞻
思莫窮端居心自超覽物思無託即事且逍遙
　　二
晨風候前障白煙眇林端雨意方未已后土何時乾倚
竹聽蕭瑟俯澗聞驚湍景物豈不佳所嗟歲已闌守道
無物役安時且盤桓翳然陶兹理貧憔非所嘆
　　客舍聽雨
沈沈蒼山郭暮景含餘淸春靄起林際滿空寒雨生投
裝即虚館簷響通夕鳴遙想山齋夜蕭蕭木葉聲
　　讀道書六首
叢居秉貞操所慕在𤣥虚淸夜眠齋宇終朝觀道書形
忘氣自冲性達理不餘於道雖未庶已超名跡拘至樂
在襟懷山水非所娛寄語狂馳子營營竟焉如
　　二
失志墮塵網浩思屬滄洲靈芝不可得歲月逐江流碧
草晩未彫悲風颯已秋仰看鸞鶴期白雲但悠悠
　　三
白露墜秋節碧隂生夕涼起步廣庭内仰見天蒼蒼東
華緑髮翁授我不死方願言勤修學接景三𤣥鄉
　　四
四山起秋雲白日照長道西風何蕭條極目但煙草不
學飛仙術日日成醜老空瞻王子喬吹笙碧天杪
　　五
鬱羅聳空上靑冥風露淒聊乗白玉鸞上與九霄期激
烈玉簫聲夭矯餐霞姿一回流星盼千載空相思
　　六
王喬吹笙去列子御風還至人絶華念出入有無間千
載但聞名不見氷玉顔長嘯空宇碧何許蓬萊仙
　　月夜述懷
皓月出林表照此秋牀單幽人起晤嘆桂香發窗間高
梧滴露鳴散髮天風寒抗志絶塵氛何不棲空山
　　即事偶成
白煙竟日起雨晦蒼山深老菊不復妍丹楓滿高林抱
病寢齋房窗户結愁隂起望一舒情遐眺豁煩襟人生
亦已勞世路方﨑􁃓且詠招隱作無為名跡侵
　　寄題咸淸精舍淸暉堂
山川佳麗地結宇娛朝昏朝昏有竒變超忽難具論千
嵐蔽夕隂百嶂明晨暾窮林擢遙景回澗盪秋氛覽極
慚未周窮深遂忘喧欲將身世遺况託𤣥虚門境空乗
化往理妙觸目存珍重忘言子高唱絶塵紛
　　試院雜詩(二首/)
長廊一遊步愛此方塘淨急雨散遙空圖文滿幽境階
空緑苔長院僻寒飈勁長嘯不逢人超搖得貞性
　　二
藝苑門素肅長廊似僧居偶來一散步暫與塵網疎文
字謝時輩銓衡頼羣儒伊予獨何者偪仄心煩紓
　　秋懷
井梧已飄黄澗樹猶含碧煙水但逶迤空齋坐蕭瑟端
居生逺興散漫委書帙愛此北窻閒時來岸輕幘㣲鐘
忽迢遞禽語破幽寂賞罷一悄然淡泊忘所適
　　曉步
初日麗高閣廣步愛脩廊重門掩秋氣高柳廕方塘閩
海冬尚温晏隂天未霜坐悲景物殊亦念歲時荒故園
屬佳辰登覽遍陵岡賔遊盡才彦蕭散屏壺觴别來時
已失懷思寧暫忘宦遊何所娛要使心懷傷
　　懷山田作(二首/)
郊園多所樂况此嵗云暮寒色澹瑤空淸霜變紅樹欲
舒林表望詎識塵中趨向晩寂無人氤氲欲成霧
　　二
氷溪流已咽隂嶺寒方結忽值早梅春未恐芳心歇的
皪終自妍殷勤為誰折千里寄相思相思正愁絶
　　寄題金元鼎同年長秦面山亭
抗心塵境外結宇臨秋山乗高一騁望表裏窮遐觀衆
㠋互攢列連岡莽縈環陽崖烟景舒隂壑悲風寒碧草
晩未彫林薄已復丹仙人吳門子歲晩當來還
　　冬至隂雨
愆陽值歲晏忽復層隂結一雨散霏㣲千林共騷屑端
居遺簿領逺意懷幽潔曠慮守㣲痾殊方感新節豈伊
田廬念丘壟摧心折還登東嶺岡瞻竚何由歇
　　安溪道中泉石竒甚絶類劍閣間山水佳處也
驅車陟逺岡振轡出林莽霧露曉方除日照川如掌行
行遵曲岸水石窮幽賞地偏寒篠多澗激淙流響秪役
未忘倦心神暫蕭爽感此懷故山何日税征鞅
　　茅舍獨飲
出身從吏役驅車涉窮山日落隂景晦天高風氣寒豈
無斗酒資獨酌誰為嘆一盃且復醉百念中闌干
　　教思堂作示諸同志
吏局了無事横舍終日閒庭樹秋風至涼氣滿窗間高
閣富文史諸生時徃還縱談忽忘倦時觀非云慳詠歸
同與㸃坐忘庶希顔塵累日以銷何必棲空山
　　還家即事
獻歲事行役徂春始還歸昔往草木芳今來翠成幃扶
疎滿園隂時禽互翻飛叢萱亦已秀丹葩耀晨輝即事
誰與娛淹留自忘機日暮復出門悵然心事違古人不
可見獨掩荒園扉
　　題吳公濟風泉亭
澗谷居永久高情未云酬兹焉發天秘始造寒巖幽上
有茂樹隂下有淸泉流結亭倚蒼峭鑿磴窮嵌丘翠壁
自屏立靑蘚亦環周
朅來憇永夏凛若臨淸秋仰空韻笙竽俯檻鏘琳璆幽
聽一以㑹悠然神與謀遐哉超世心暇日聊娛憂笑問
車馬客誰能淹此留
　　奉和公濟兄留周賔之句
端居感時序駕言誰適從聊擕二三子杖履此日同悠
哉素心人宴坐空巖中真成三秋别夢想情何窮行行
陟崇岡引脰希高風忽然兩相值俯仰迷西東鱣堂偶
林間雞黍聊從容不辭腰脚勞共上西南峰佩萸笑長
房把菊追陶公遐觀衆山逈一酌千慮融興罷復來歸
杳靄秋堂空窺樽訖餘瀝倚閣聞踈鐘主人意未闌驪
駒勿匆匆
　　秋日同廖子晦劉淳叟方伯林劉彦集登天湖下
　　飲泉石軒以山水含淸暉分韻賦詩得淸字
閒居寡儔侣掩關抱孤淸良友倐來止曠然舒我情矧
此涼秋初暑退裳衣輕相與一擕手來山眇遐征前穿
林嶺幽俯瞰川原平降集崖寺古裵回濁醪傾長吟伐
木篇潛鱗亦相驚願結沮溺耦窮年此巖耕
　　楞伽院李氏山房
躡石循急磵穿林度重岡俛入幽谷邃仰見竒峰蒼李
公英妙年讀書此雲房一去上臺閣致身何慨慷蘇公
記藏書文字有耿光餘事亦騷雅戯墨仍風霜兩公不
歸來歲月忽已荒何用建遺烈寒泉薦孤芳
　　下元節假行視陂塘因與賔友擕兒甥出郭登山
　　歸賦二詩呈郡中諸寮友
廬阜東北際岧嶤五峰尊中巖窮林繞靑天白雲屯郡
閣有佳眺徙倚空朝昏今晨幸休暇發軔北郭門牽蘿
出林端躡屐躋雲根高尋却深宦小憇欣潺湲古殿宿
寒靄新甍麗朝暾扶藜陟東岡夙昔規層軒却倚千尋
峭前窺百泉奔長風巻浮埃江湖𣺌相呑結架雖未諧
雄瓌已難論同來俱勝流晤語仍王孫已踐支許諾不
慙夙尚魂賦詩記兹日歲晩期相敦
　　山北紀行四章章八句
祗役廬山陽矯首廬山隂雲峰不可覿碧澗何由尋昨
朝解印章結友同窺臨盡彼巖壑勝滿兹仁知心
　　二
窺臨事若何請從圓通説逶迤山門路悄蒨脩篁列溪
仍侯家名屋是孱王設何救黍離歌喟焉傷覆轍
　　三
行逢石門雨解驂寒澗東朝隮錦繡谷俯仰春㝠濛懸
泉忽淙琤雜樹紛靑紅屢憇小亭古幽探思無窮
　　四
竦身長林端策足層崖表仰瞻空界闊俯嘆塵寰小天
地西嶔崟佛手東窈窕杖屨往復來憑軒瞰歸鳥
　　讀子厚步月詩時方聞吕伯恭訃後數日賦此
晩步曲池上西風吹我裳仰觀天宇闊愛此明月光念
我素心人眇焉天一方没者永乖隔存者為參商飄零
百歲期寂寞幽鬢霜還坐三太息高林鬱蒼蒼
　　臘月九日晩發懷安公父教授壽翁知丞載酒為
　　别而元禮景嵩子木擇之廷考老叔舜民諸賢相
　　與同舟乗便風頃刻數十里江空月明飲酒甚樂
　　因以星垂平野闊月湧大江流分韻喜得星字醉
　　中别去乃得數語略記一時之勝云
挂帆望煙渚整棹别津亭風水已云便我行安得停離
樽枉羣賢濁醪愧先傾談笑不知逺但覺江流淸獵獵
甘蔗洲茫茫白沙汀斯須復回首祗有遙山靑野色一
以瞑川光晶孤明中流漾華月極浦涵疎星酒酣客散
歸茫然獨宵征起視天宇闊此身一浮萍難追五湖遊
未願三閭醒且詠招隱作孤舟轉竛竮
　　石馬斜川之集分韻賦詩得燈字
改歲風日好出門欣得朋復招里中彦及此雲間僧行
行步淸波斯亭一來登徙倚緑樹䕃摩娑蒼石稜遙曕
原野春仰視天宇澄一水既紆鬱羣山正崚嶒時禽悦
新陽潛魚躍輕氷却念去年日俯仰愁予膺長吟斜川
詩日落寒煙凝暝色變晴景淸尊照華燈頽顔感川徂
稚齒歡年增酒盡不能起朱欄各深凭
　　乙卯八月晦日浮雲亭次叔通韻
弱植有孤念獨往窮名山那知歲月逝白首塵埃間今
朝定何朝憑高睨淸灣羣賢一戾止共此一日閒晤言
不知疲林昏鳥飛還勝踐可無記重來諒非艱留語巖
上石毋使門常關
　　宿石岊館
春江日東注我行遡其波揚帆指西澨兩岸靑山多青
山自逶迤飛石空嵳峩緑樹生其間幽鳥鳴相和飛篷
騁遐眺擊楫成幽歌獨語無與晤兹懷竟如何
　　喜晴
衝飈動高柳緑水澹㣲波日照秋空淨雨餘寒草多放
懷遺簿領發興託煙蘿忽念故園日東阡時一過
　　逺遊篇
舉坐且停酒聽我歌逺遊逺遊何所至咫尺視九州九
州何茫茫環海以為疆上有孤鳳翔下有神駒驤孰能
不憚逺為我遊其方為子奉尊酒擊鋏歌慨慷送子臨
大路寒日為無光悲風來逺壑執手空徊徨問子何所
之行矣戒關梁世路百險艱出門始憂傷東征憂暘谷
西遊畏羊腸南轅犯癘毒北駕風裂裳願子馳堅車躐
險摧其剛峩峩既不支𤨏𤨏誰能當朝登南極道暮宿
臨太行睥睨即萬里超忽凌八荒無為蹩躠者終日守
空堂
　　落星寺
浩浩長江水東逝無停波及此一回薄湖平烟浪多孤
嶼屹中川層臺起周阿晨望愛明滅夕遊驚蕩磨極目
靑冥茫回瞻碧嵳峩不復車馬跡惟聞榜人歌我願辭
世紛兹焉老漁蓑㑹有滄浪子鳴舷夜相過
　　漱玉亭
竒哉康山陽雙劍屹對起上有横飛雲下有瀑布水崩
騰復璀璨佳麗更雄偉勢從三梁外影落明湖裏平生
兩仙句詠嘆深仰止三年落星灣悵然眼空眯今朝隨
杖屨得此㺯淸泚更誦玉虹篇塵襟諒昭洗
　　三峽橋
兩岸蒼壁對直下成斗絶一水從中來蕩潏知㡬折石
梁據其㑹迎望逺明滅倐至走長蛇㨗來翻素雪聲雄
萬霹靂勢倒千嵽嵲足掉不自持魂驚詎堪説老仙有
妙句千古稱竒崛尚想化鶴來乗流弄明月
　　屢遊廬阜欲賦一篇不能就董役臥龍偶成此詩
登車閩嶺徼息駕康山陽康山高不極連峰鬱蒼蒼金
輪西嵳峩五老東昻藏想像仙聖集似聞笙鶴翔林谷
下棲迷雲關杳相望千巖雖競秀二勝終莫量仰瞻銀
河翻俯看蛟龍驤長吟謫仙句和以玉局章疇昔勞夢
思兹今幸徜徉尚恨忝符竹未愜棲雲房已尋兩岸間
結屋依陽岡上有飛瀑駛下有淸溪長循名協心期弔
古增悲涼壯齒乏竒節頽年矧昏荒誓將塵土蹤暫寄
雲水鄉封章倘從欲歸來澡滄浪
　　夜泛小舟弄月劇飲因作二首
扁舟颺空闊煙水浩將平月色中流滿秋聲兩岸生杯
深同醉劇嘯罷獨魂驚歸去空山黑西南河漢傾
　　二
誰知方外客亦愛酒中仙昔踏空林月來尋野渡船醉
醒非各趣心迹兩忘縁江海情何限秋來蓬鬢邊
　　梵天遊集坐間雨作已復晴霽步至東橋玩月賦
　　詩二首
傑閣翔林杪披襟此日閒層雲生薄晩涼雨過空山地
逈衣裳冷天高澄霽還出門迷所適月色滿林關
　　二
空山看雨罷㣲步喜新涼月出澄餘景川明發素光星
河方耿耿雲樹轉蒼蒼晤語逢淸夜兹懷殊未央
　　對月思故山夜景
沉沉新秋夜涼月滿荆扉露泫凝餘彩川明澄素輝中
林竹樹映疎星河漢稀此夕情無限故園何日歸
　　春雪次韓昌黎韻同彭應之作
既有陽春曲那無白雪謠連天飛不斷著地暖還消未
掩高人户難齊衲子腰稍開銀世界漸長玉枝條興盡
愁煙艇行迷認野橋酒腸渾欲凍吟筆為誰搖殘臘成
三白餘閒又一朝香隨梅蕊落輕伴柳花飄神女羞捐
珮鮫人敢獻綃東皇應好事避舍亦相饒
　　題安隱壁
征車少憇林間寺試問南枝開未開日暮天寒無酒飲
不須空喚莫愁來
　　五月五日海上遇風雨作
疾風吹雨滿征衫陸走川行兩不堪塵事縈人心事逺
濯纓何必在江潭
　　禽言和王仲衡尚書三首
提葫蘆沽美酒春風浩蕩吹花柳不用沙頭雙玉瓶鳥
歌蝶舞為君壽祗今一醉豈君思昨日之愁愁殺人
不如歸去孤城越絶三春暮故山只在白雲間望極雲
深不知處不如歸去不如歸千仞岡頭一振衣
泥滑滑泥滑滑泰望雲荒鏡湖闊緑秧刺水水拍堤牙
旗畫舸隨風發使君行樂三江頭泥滑水深君莫憂
　　臥龍庵武侯祠
空山龍臥處蒼峭神所鑿下有寒潭幽上有明河落我
來愛佳名小築成幽壑永念千載人丹心豈今昨英姿
儼繪事凛若九原作寒藻薦芳馨飛泉奉明酌公來識
此意顧步慘不樂抱膝一長吟神交付㝠漠
　　陶公醉石歸去來館
予生千載後尚友千載前每尋高士傳獨羡淵明賢及
此逢醉石謂言公所眠况復巖壑古縹緲藏風烟仰看
喬木隂俯聽横飛泉景物自淸絶優游可忘年結廬倚
蒼峭舉觴酹潺湲臨風一長嘯亂以歸來篇
　　虞帝廟樂歌辭二首
皇胡為兮山之幽翳長薄兮俯淸流眇冀州兮何有眷
兹土兮淹留皇之神兮如在子我民兮不窮以愛沛皇
澤兮横流暢威靈兮無外潔尊兮肥爼九歌兮招舞嗟
莫報兮皇之祜皇欲下矣儼相羊烈風雷兮暮雨
虞之陽兮漓之滸皇降集兮巫屢舞桂酒湛兮瑤觴皇
之歸兮何所龍駕兮天門羽旄兮繽紛俯故宫兮一慨
越宇宙兮無隣無隣兮奈何七政協兮羣生嘉信𤣥功
兮不宰猶彷彿兮山阿
　　岩桂
山中緑玉樹瀟洒向秋深小閣芳㣲度書幃氣欲侵放
懷靑露曉遇賞夕嵐隂珍重王孫意天涯泪滿襟
　　九日
此日風高處千巖錦樹稠無人嘲落帽有客賦悲秋忽
忽塵中老匆匆物外遊江湖空極目不盡古今愁
　　登定王臺(有/廟)
寂寞番君後光華帝子來千年遺(一作/餘)故國萬事只空
臺日月東西見湖山表裏開從知爽鳩樂莫作雍門哀
　　登閣
横空敞新閣高處絶炎氛野逈長飈入天秋涼氣分憑
欄生逸想投迹逺人羣終憶茅簷外空山多白雲
　　夢山中故人
風雨蕭蕭已送愁不堪懷抱更離憂故人已在千巖裏
桂樹無端一夜秋把袖追歡勞夢寐舉杯相屬暫綢繆
覺來却是天涯客簷溜潺潺瀉未休
　　九日登天湖以菊花須挿滿頭歸分韻賦詩得歸
　　字
去嵗瀟湘重九時滿城風雨客思歸故山此日還佳節
黄菊淸樽更晩暉短髮無多休落帽長風不斷且吹衣
相看下視人寰小祗合從今老翠㣲
　　次雪韻一首
一夜同雲匝四山曉來千里共漫漫不應琪樹猶含冷
飜笑楊花許耐寒乗興正須披鶴氅瀹甘猶喜破龍團
無端酒興催吟筆却恐長鯨吸海乾
　　進賢客舍
白日照寒野緬然千里平馳暉一以没浩蕩驚飈生霞
彩林中見月華波上明同行魯狂士思發商歌聲洗耳
奏金石信知塵慮輕
　　新笋
脩脩江上林白日暗風雨下有萬玉虬三冬臥寒土
　　枕屏秋景
山寒夕飈急木落洞庭波㡬疊雲屏好一生秋夢多
　　西閣
借此雲窻眠靜夜心獨苦安得枕下雲去作人間雨
　　采菱舟
湖平秋水碧桂棹木蘭舟一曲菱歌晩驚飛欲下鷗
　　南阜
高丘復層觀何日去登臨一日長空盡寒江列暮岑
　　拜鴻慶宫有感
舊京原廟久煙塵白髪祠官感慨新北望千門空引籍
不知何日去朝真
　　舟泊山溪
鬱鬱層巒夾岸靑春溪流水去無聲烟波一棹知何處
鶗鴂兩山相對鳴
　　武夷棹歌三首
一曲溪邊上釣船幔亭峰影蘸晴川虹橋一斷無消息
萬壑千峰鎻翠烟
四曲東南兩石巖巖花垂露碧􁁜毶金鷄呌罷無人見
月滿空山水滿潭
六曲蒼屏遶碧灣茅茨終日掩柴關客來倚櫂嵓花落
猿鳥不驚春意閒
　　題蘧庵畫巻
流雲遶空山絶壁上蒼翠應有採芝人相期烟雨外
　　榴花
窈窕安榴花乃是西隣樹墜蕚可憐人風吹落幽户
　　萱草
端居春向殘夏氣已清穆睡起悄無人風驚滿窗緑
　　和劉明徳二首
出山㡬何時歸來復長夏端居心不怡散髮長林下
　　二
炎蒸不可柰雲氣滿前峰向夕風吹盡㣲聞逺寺鐘
　　邵武道中
風色戒寒候嵗事已逶遲勞生尚行役遊子能不悲林
壑無餘秀野草不復滋禾黍經秋成收斂已空畦田翁
喜嵗豐婦子亦嘻嘻而我獨何成悠悠長路岐凌霧即
曉裝落日命晩炊不惜客鬢彫鎮日長空飢征鴻在雲
天浮萍在淸池㣲蹤政如此三歎復何為
　　久雨齋居誦經
端居獨無事聊披釋氏書暫釋塵累牽超然與道俱門
掩竹林幽禽鳴山雨餘了此無為法身心同晏如
　　過黄塘嶺
屈曲危塍轉沉隂山氣昏蟬聲高樹暗石瀬淺流喧已
過黄塘嶺欲覔桃花源無為此留滯驅馬踰山樊
　　齋居聞磬
幽林滴露稀華月流空爽獨士守寒栖高齋絶羣想此
時隣磬發聲合前山響起對玉書文誰知道機長
　　秋雨
一雨散林表淸隂生廣庭喜兹新秋夜起向高齋行煩
歊獲暫祛涼氛集華纓沉沉逺林氣愜此端居情節物
坐如此撫世襟方盈歸當息華念超遙悟無生
　　秋夕懷子厚二首
雨歇林氣爽月華湛遙暉齋居玩物變廓落滄洲期焚
香散碧虛撫節陳淸詩抗志屬雲端非君諒誰知
　　二
涼風沉齋宇夕隂未渠央寒栖屬遙夜長簟巻單牀浮
雲蔽中天愁林隔秋窗思君一晤對耿耿何能忘
　　病中呈諸友
窮居值秋晦抱疾獨齋居行稀草生徑一雨復旬餘交
親各所營曠若音塵疎始悟端居樂復理北窗書誦讀
興已闌起坐方躊躇緑樹滿空庭䇿䇿涼飈初良時不
復停煩吝未云祛還思對君子日夕停軒車
　　冬雨不止
匆匆時序改白日藏光輝重隂潤九野小雨紛㣲㣲蒼
山寒氣盛高林霜葉稀田家秋成意落落乖所期曠望
獨興懐戚戚愁寒衣事至當復遣且掩荒園扉
　　春日言懐
春至草木變郊園猶掩扉晨興與心㑹覽物偏芳菲桃
蕚破殘紅時禽悦朝暉泉谷暖方融原田水初肥東作
興庶甿嵗功始在兹端居適自慰世事復有期終然心
所尚農畝當還歸
　　晩步
東原鬰已秀嘉樹靄初緑衆卉發春陽前山可遐瞩端
居日康健涉澗步墟曲景幽恣所尋悟悦何由足鳥鳴
華薄深泉響亂流續握手一同忻吾生詎幽獨
　　山館觀海棠作一首
景暄林氣深雨罷寒塘渌置酒此佳辰尋幽慕前躅芳
樹麗烟華紫綿散清馥當由懐别恨寂寞向空谷
　　過武夷作
弄舟縁碧澗棲集靈峰阿夏木紛已成流泉注驚波雲
闕啓蒼茫高城鬱嵯峨眷言羽衣子俛仰日婆娑不學
飛仙術纍纍丘塚多
　　寄山中舊知
故園今夜半林影澹逾淸曳杖南溪路君應獨自行潺
湲流水思蕭索早秋聲盡向琴中寫焉知離恨情
　　又
采藥侵晨入亂峰宿雲無處認行蹤歸來應念塵中客
寄與𤣥芝手自封
　　懐子厚
中夏辭故里涉秋未停車賔友坐離闊田原想榛蕪感
兹風露朝起望一煩紆眷彼忘言子鬱鬱西齋居俯飲
蒼澗流仰詠古人書名應閭里薦心豈榮利俱琅然撫
枯桐幽韻泉谷虛褰裳欲往聽乖隔靡所如
　　垂澗藤
寒泉下碧澗古木垂蒼藤䕃此千里流閒花自層層何
人賞幽致白髮巖中生
　　臨流石
偃蹇西澗濵枵然似枯木下有幽泉鳴上有蒼苔緑來
往定何人山空此幽躅
　　懸崖水
秋天林薄疎翠壁呈淸曉迢遞瀉寒泉下有深潭悄時
飄桂葉來尋源路殊杳
　　穿林徑
屈曲上雲端似向崖隂斷行聞山鳥鳴下與泉石亂去
去不知疲幽林自成玩
　　督役城樓
天高無遊氣林景澹餘暉感此霜露節但傷風土非季
秋時序温百卉不復腓祗役郊原上暄風一吹衣仕身
諒無補課督慚飢羸還憶故園日䇿杖田中歸
　　安溪書事
淸溪流不極夕露起嵐隂虛邑帶寒水悲風號逺林涵
山日欲晦窺閣景方沉極目無遺眺空令愁寸心
　　病告齋居
層隂靄已布小雨時漂洒獨臥一窗間有懐無與寫高
居生逺興春物彌平野慮矌景方融事逺情無捨聊寄
兹日閒塵勞等虛假
　　聞蟬
悄悄出郭暗故園應掩扉蟬聲深樹起林外夕陽稀
　　試院即事(乙亥/)
端居惜春晚庭樹緑已深重門掩畫靜高館正隂沈披
衣步前除悟物懐貞心澹泊方自適好鳥鳴高林
　　借王嘉叟所藏趙祖文畫孫興公天台賦凝思幽巖
　　朗詠長川一幅有契予心因作此詩二首
翩然乗孤鶴往至蒼崖巔上有桂樹林下有清泠淵洗
心詠太素汎景窺靈詮棲身託嵗暮畢此巖中縁
　　二
山空四無人澗樹生涼秋杖䇿忘所適水木娛淸幽散
髮塵外飈躍足清瑤流靜嘯長林内舉翮仍丹丘
　　泠風望演山
方舟越大江凌風下飛閣仙子去不還蒼屏倚寥廓
　　之徳化宿劇頭舖夜聞杜宇
王事賢勞祗自嗤一官今是五年期如何獨宿荒山夜
更擁寒衾聽子規
　　題九日山石佛院亂峰軒二首
因依古佛居結屋寒林杪當户翠峰稠雲烟自昏曉
　　二
巖中老釋子白髮對靑山不作看山想秋雲時往還
　
　
　宋藝圃集巻十六
欽定四庫全書
　宋藝圃集巻十七
　　　　　　　　　　　　　明　李蓘　編
　朱文公
　　示諸同志
夏木已云暗時禽變新聲林園草被徑端居有餘淸端
居亦何為日夕掩柴荆靜有絃誦樂而無塵慮并良朋
肯顧予尚有夙心傾深慙未聞道折衷非所寧眷焉撫
流光中夜歎以驚高山徒仰止逺道何由征
　　夏日齋居得湖州詩巻咏嘆之餘用卒章之韻以
　　紀其事
孟夏氣淑淸窗户有佳色臥聞幽籜翻轉覺林影寂參
差帙委素縹緲香横碧啜菽有餘歡纓冠非所識故人
海邊郡妙語寄逺翼咏嘆不得聞超然見胷臆
　　社後一日作
聖作重品節等殺古所詳里有秦社稷僭差遂無章王
綱諒已隳精意尚不忘尚論千載前簡編有遺芳侃侃
陳孺子恂恂萬春鄉恭敬事耆老禱賽謹田桑悠悠我
里居嵗事有故常向來諸老翁惇龎亦端莊交神庶或
享與物同樂康今我胡不樂悵然下頽岡古人不可見
今人自猖狂
　　茉莉
曠然塵慮盡為對夕花明密葉低層幄氷蕤亂玉英不
因秋露濕詎識此香淸預恐芳菲盡㣲吟遶砌行
　　謝人送蘭二首
幽獨塵事屏晼晚秋蘭滋芳馨不自媚偃仰空相思晤
對日方永披叢露未晞翛然發孤詠九畹陳悲詩
　　二
淹留閲嵗序契闊心懐憂獨臥寄僧閭一室空山秋裵
徊起顧望俯仰誰為儔伊人逺贈問孤根亦綢繆芳馨
不我遺三載娛淸幽愧無瓊琚報厚意竟莫酬瞻彼南
陔詩使我心悠悠
　　秋蘭已悴以其根歸學古
秋至百草晦寂寞寒露滋蘭臯一以悴蕪穢不能治端
居念離索無以遺所思願言託孤根嵗晏以為期
　　去嵗䝉學古分惠蘭花淸賞已歇復以根叢歸之
　　故畹而學古預有今嵗之約近聞頗已著花輙賦
　　小詩以尋前約幸一笑
秋蘭遞初馥芳意滿冲襟想子空齋裏淒涼楚客心夕
風生逺思晨露洒中林頗憶孤根在幽期得重尋
　　秋夕二首
西齋坐竟日曠然誰與儔感兹風露夕始知天宇秋庭
樹且扶疎時物詎淹留心空累云造嵗月真悠悠
　　二
公門了無事吏散終日閒涼葉何蕭蕭悲吟庭樹間琴
書寫塵慮菽水怡親顔憶在中林日秋來長掩關
　　秋夜聽雨奉懐子厚
悄悄窗户暗淸燈讀殘書忽聽疎雨落稍知涼氣初披
襟聊自適掩巻方躊躇亦念同懐人悵望心煩紆鳴琴
愛靜夜樂道今閒居岑岑空山中此夕知焉如
　　秋懐二首
秋風吹庭户客子懐故鄉矧此臥愁疾徘徊守空房佇
想澗谷居林深慘悲涼鵾雞感蕭辰拊翼號風霜氛雜
無留氣悄蒨有餘芳幸聞衛生要招隱夙所藏終期謝
世慮矯翮兹山岡
懐痾坐竟日晚色散幽樹寂厯候蟲悲沆瀁碧草露端
居興方澹沉黙自成趣羽觴歡獨持瑤琴誰與晤空知
𤣥思淸未惜年華度美人殊不來嵗月空遲暮
　　中元雨中呈子晉
徂暑尚繁鬱大火空西流兹辰喜佳節涼雨忽驚秋晼
晚蘭徑滋蕭萷庭樹幽炎氣一吹去恢台逝不留刀筆
隨事屏塵囂與心休端居諷道言焚香味真諏子亦玩
文史及此同優游
　　和李伯玉用東坡韻賦梅花
北風日日霾江村歸夢正爾勞營魂忽聞梅蕊臘前破
楚客不愛蘭佩昏尋幽舊識此堂古曵杖偶集僧家園
嵐隂春物未全到邂逅只有南枝温泠光自照眼色界
雲艶未怯扶桑暾遙知雲臺溪上路玉樹十里藏山門
自憐塵羈不得去坐想佳處知難言但哦君詩慰岑寂
已似共倒花前罇
　　寄題梅川溪堂
滄滄流不極上有一畝園幽人掩關臥脩竹何娟娟虚
堂面羣峰秀色摩靑天静有山水樂而無車馬喧人言
市門子往往蒼崖巔揮手謝世人日中翔紫烟遺跡尚
可覿神交邈無縁慨然一永嘆耀靈忽西遷褰裳下中
沚濯足娛淸川
　　奉酬子厚詠雪之作
遙夜不能寐披衣起彷徨仰視天正黑寒氣慘悲涼飛
霰忽下零雪花亦飄揚飄揚未云已須臾滿空翔前山
失舊姿川谷流素光念昔少小時無事志四方五年江
海上不見雪與霜飄飄今日情浩蕩誰能量凌晨飲一
杯竟日守空堂竚立玩竒變永言獲新章躊躇欲何報
玉樹生瓊岡
　　示西林可師二首
身世年來欲兩忘一春隨意住僧房行逢舊隱低回久
緑樹鶯啼淸晝長
幽居四畔只空林啼鳥落花春意深獨宿塵龕無夢寐
五更山月照寒衾
　　聞二十八日之報喜而成詩
漢節熒煌直北馳皇家卜世萬年期東京盛徳符高祖
説與中原父老知
　　感事再用回向壁間舊韻
廊廟憂虞裏風塵慘淡邊早知煩汗馬悔不是留田迷
國嗟誰子和戎悞往年腐儒空感慨無策靜狼烟
　　雪意
向晚浮雲四面平北風號怒達天明寒窗一夜淸無睡
擬聽杉篁葉上聲
　　入瑞巖道間得四絶句呈彦集充父二兄
憶昔南遊桂樹隂歸來遺恨滿塵襟籃輿此日無窮思
萬壑千巖秋氣深
翩翩一馬兩肩輿路轉秋原十里餘共説前山深更好
不辭迢遞欵禪居
淸溪流過碧山頭空水澄鮮一色秋隔斷紅塵三十里
白雲黄葉共悠悠
風高木落晚秋時日暮千林黄葉稀祗有蒼蒼谷中樹
嵗寒心事不相違
　　汲淸泉漬竒石置薰爐其後香烟被之江山雲物
　　居然有萬里趣因作小詩
晴窻出寸碧倒影媚中川雲氣一吞吐江湖心𣺌然
　　寄謝劉彦集菖蒲之貺
君家蘭社久萋萋近養菖蒲緑未齊乞與幽人伴岑寂
小窗風露日低迷
　　再賦解嘲
宇宙一瞬息人生等浮漚云何百年内萬變紛相酬顛
倒不自知旁觀乃堪羞拱揖尚虞夏干戈到商周豈悟
曠士懐泛若不繫舟駟馬諒弗視名高非所求彼哉夸
奪子逝矣崑崙丘褰裳絶㝠外天風舞雲裘
　　東渚
小山幽桂叢嵗暮靄佳色花落洞庭波秋風𣺌何極
　　琮琤谷
湖光湛不流嵌竇亦潛注倚杖忽琮琤竹深無覔處
　　趙君澤擕琴載酒見訪分韻得琴字
山城夜寥閴虛堂杳沉沉王孫有高趨挈榼來相尋喜
兹煩抱舒未覺杯酒深一為塵外想再撫丘中琴餘音
殷雷動爽籟悲龍吟寄謝箏笛耳寧知山水音
　　同張明府登凌風亭懐元咎
日夕和風至西山淡無姿危亭極逺眺勝處良在兹憶
昔韓令尹靑雲乃心期鞿羈不得騁發此胸中竒前瞻
千仞岡俯視萬頃陂神襟一以曠我志浩渺瀰飛車越
滄浪天風振裳衣懐哉此焉藻問信無邊辭今宫豈不
佳宫商似前徽相擕脱岸幘共此長相思
　　游武夷以相期拾瑤草分韻賦詩得瑤字
秋聲入庭户殘暑不敢驕起趂汗漫期兩袂天風飄眷
焉此佳山名號列九霄相與一來集曠然心朗寥棲息
共雲屋追尋喚漁舠一水屢縈廽千峰鬱岧嶤蒼然大
隱屏林端聳孤標下有雲一壑仙人久相招授我黄素
書贈我瓊英瑤茅茨㡬時見自此遺紛囂
　　大雪馬上次敬夫韻
仙人喬嶽頂散髮吹參差喚我二三友集此西南垂列
筵命洛公侑坐迎江妃導之千羽旄投以萬璧璣繽紛
一何麗晦靄難具知衆真亦來翔恍覺叢霄低茫茫雲
霧合一一瓊瑤姿回首謝世人千載空相思吾衰怯雄
觀未敢探此竒短衣一匹馬幸甚得所隨天寒飲我酒
酒罷賡君詩人生易南北復此知何時
　　敬夫用熹定王臺韻賦詩因復次韻
新詩通造化催出火輪來雲物低南極江山接漢臺心
期千古逈懐抱一生開回首狂馳子紛紛正可哀
　　穹林閣讀張湖南七月十五日夜詩詠嘆久之因
　　次其韻
南嶽天下鎮祝融最高峰仰干㡬千仞俯入一萬重開
闢知何年上有釋梵宫白日照雪屋淸霄響霜鏞極知
環特觀仙聖情所鍾雲根有隱訣讀罷凌長風
　　自上封登祝融峰絶頂次敬夫韻
衡嶽千仞起祝融一峰高羣山畏突兀犇走如曹逃我
來雪月中厯覽快所遭捫天滑靑壁俯壑崩銀濤所恨
無十犗一掣了六鰲遄歸靑蓮宫坐對白玉毫重閣一
徙倚霜風利如刀平生山水心真作貨食饕明朝更淸
澈再往豈憚勞中宵撫世故劇如千蝟毛嬉遊亦何益
嵗月今滔滔起望東北雲茫然首空搔
　　胡丈廣仲與范伯崇自嶽市來同登絶頂舉酒極
　　談得聞此日講論之樂
我已中峰住君從何處來莫留巖底寺徑上月邊臺濁
酒團圞坐高談次第開前賢𣺌安在淸酹寄餘哀
　　同林擇之范伯崇歸自湖南袁州道中多竒峰秀
　　木怪石淸泉請人賦一篇
我行宜春野四顧多竒山攢巒不可數峭絶誰能攀上
有靑葱木下有淸泠灣更憐灣頭石一一神所剜衆目
共遺棄千秋保堅頑我獨抱孤賞喟然起長嘆
　　歸賦雲洞
人生信多患吾道初不窮云何感慨士伏死嵁巖中宜
陽古道周竅石何嵌空窮幽厯肺腑履坦開房櫳頗疑
有畸人往昔寄此宫嵗月詎云㡬井竈無遺蹤我來記
淸秋歸塗渺窮冬興懐重幽討永嘯回長風風回雲氣
歸洞口春濛濛信美非人境出門吾欲東
　　分宜晚泊江亭望南山之勝絶江往遊將還而舟
　　子不至擇之刺船徑渡呼之予與伯崇佇立以俟
　　因得渡江
寒水粼粼受晚風輕舠來往思無窮何妨也向溪南去
徙倚空林暮靄中
　　臨江買舟
征驂聊駐近江樓南市津頭問買舟共説明朝乗雪水
長歌一日到洪州
　　舟中晚賦
長風一萬里披豁暮雲空極浦三年夢扁舟二子同離
離浮逺樹杳杳沒孤鴻若問明朝事西山晻靄中
　　過潤陂日晴意可喜至暮復雨伯崇有詩因次其
　　韻
客裏嵗云暮我心殊未平悠悠惜往日鬱鬱懐平生况
復久隂雨喜兹霜晚明那知不終日又作瀟瀟聲坐厭
泥塗辱空嗟鴻鴈輕
　　安仁曉行
夙駕安仁道行行得自娛荒山圍野闊逺樹出林孤景
晦長煙合天寒碧草枯歸心懐往路極目尚平蕪
　　次韻擇之發紫溪有作
明日振衣千仞岡夜分起看月和霜久知行路難如此
不用悲歌淚滿裳
　　擇之寄示深卿唱和烏石南湖佳句輙次元韻
未識南湖景遙欣二子遊賞心并勝日妙語逼淸秋賸
欲擕書巻相將買釣舟㣲吟歸去晚杜若滿汀洲
　　遊宻菴分韻賦詩得還字
我行得佳友勝日尋名山春山既妍秀淸溪亦潺湲行
行造禪扉小憇腰脚頑窮探意未已理策重躋攀入谷
翳䝉密俯澗隨泓灣誰將百尺綃挂此長林間雄聲殷
地厚洪源瀉天慳偉哉竒特觀賞此一日閒所恨境過
淸悄愴暮當還顧步三嘆息人生何苦艱
　　遊密菴分韻賦詩得絶字
閩鄉饒竒山仙洲故稱傑巍然一峰高復與衆山絶傳
聞極目處天水逺明滅萬里倐往還三光下羅列我來
發孤興徑欲躋嵽嵲病骨竟支離何當攀去轍
　　再題吳公濟風泉亭
華林翠磵響風泉竟日閒來石上眠更結危亭俯幽聽
未妨長作地行仙
　　九月六日早發潭溪夜登雲谷翌旦賦此
懐山不能寐中宵命行軒亭午思畏景薄暮登危巒峻
極踰百磴縈紆欲千盤行行遂曛黑月落天風寒羽人
候中途良朋亦林端問我何所迫而嘗兹險艱疲勞既
云極飢渴不能言投裝臥中丘幸此一室寛恕號竟永
夕落枕無時安旦起闢幽户竹樹靑檀欒驚喜非昔覩
披尋得新觀淹留十日期俯仰有餘歡寄語後來子勿
辭行路難
　　瀑布
峰回危逕轉垂練忽千尋不為登山倦躊躇秋澗隂
　　蓮沼
亭亭玉芙蓉逈立映澄碧只愁山月明照作寒露滴
　　山楹
山楹一悵望恨此雲迷谷仙人不可期縹緲雙鬢緑
　　竹塢
悄蒨桃蹊北蕭槮竹塢深不堪秋夜永風雨助悲吟
　　謝客
野人載酒來農談日西夕此意良已勤感嘆情何極歸
去莫頻來林深山路黑
　　淳熙戊戌七月二十九日與子晦純叟伯林同發
　　屏山西登雲谷越夕乃至而季通徳功亦自山北
　　來㑹賦詩紀事以雲臥衣裳冷分韻賦詩得冷字
端筴得幽貞考槃寄兹嶺未成長往計抱恨中耿耿秋
風吹庭樹遙夜枕席冷感彼嵗序移慨此心事永明晨
發孤興趨駕向絶境躋攀力雖倦想象意逾騁雲山一
以眺俯仰疑倒影檢校石田收眷戀茅屋靜淹留復未
遂外物愧張邴珍重同來人妙語各淸整擊節三嘆餘
超然得深省
　　宿黄沙以山如翠浪湧分韻賦詩得如字
日中秣吾馬日暮膏吾車﨑嶇沙南嶺浩蕩凌八區夜
雨薦峰前朝登碧琳墟蒼茫永歗罷翕忽淸景徂去此
二三子我行將焉如崔嵬正丘垤萬里忽南圖
　　洞天
絶壁上千尋隱約巖栖處笙鶴去不還人間自今古
　　畫鶴
誰寫靑田質高超鴈鶩羣長疑風月夜淸唳九霄聞
　　崇壽客舍夜聞子規得二絶句寫呈平父兄煩為
　　轉寄彦集兄及兩縣間諸親友
空山中夜子規啼病怯餘寒覔故衣不為明時堪眷戀
久知岐路不如歸
空山後夜子規號斗轉星移月尚高夢裏不知歸未得
已驅黄犢度寒臯
　　讀季賔老玉澗詩偶成
獨抱瑤琴過玉溪琅然淸夜月明時祗今已是無心久
却怕山前荷蕢知
　　暇日侍法曹叔父陪諸名勝為落星之遊分韻得
　　往字率爾賦呈聊發一笑
長江西委輸匯澤東滉瀁中川屹孤嶼佛屋寄幽賞我
來此何日秋風欲蕭爽共載得高儔良辰豈孤往酒酣
淸嘯發浪湧初月上疊鼓喚歸艎陳迹真俯仰
　　分韻得眠意二字賦醉石簡寂各一篇呈同遊諸
　　兄
驅車何所適往至秋雲邊企彼澗中石舉觴酹飛泉懐
哉千載人矯首辭世喧淒涼義熙後日醉向此眠仰視
但青㝠俯聽驚潺湲起坐三太息流涕如奔川神馳北
闕隂思屬東海壖丹衷竟莫展素節空復全低徊萬古
情悽愴顔公篇為君結茆屋嵗暮當來還(醉石/)
天秋山氣深日落林景翠亦知後騎迫且復一流憇環
瞻峰列屏逈矚泉下濞永懐仙陸子久挹浮丘袂於今
知㡬載故宇日荒廢空餘醮壇石香火誰復繼更憐韋
刺史五字有真意虎竹付歸人悲風起横吹沉吟向絶
迹浩蕩發幽寄來者知為誰念我儻三喟(簡寂/)
　　秘閣張文簡寂之篇韻高難繼别賦五字以謝來
　　貺
勞農㑹稽宅息駕丹元鄉丹元不可見翠壁空雲房是
時中春月暄風發新陽白水注幽壑緑樹敷重岡俯聽
足怡悦仰觀共徜徉班坐得瑤草傾壺出瓊漿長吟遊
仙詩亂以招隠章忽忽林景西躊躇中慨慷座上江海
客兀傲須眉蒼逸氣邁霄漢英詞吐琳瑯思與泉石勝
韻隨笙鶴翔追遊不敢及咏嘆可能忘(俗傳歸宗是王/右軍故宅陸修)
(靜封丹/元真人)
　　秋日告病齋居奉懐黄子厚劉平父及山間諸兄
　　友
出山今㡬時忽忽嵗再秋江湖豈不永我興終悠悠况
復逢旱魃農畝無餘收赤子亦何辜黄屋勞深憂而我
忝朝寄政荒積愆尤懐痾臥空閣惻愴増綢繆東南望
故山上有𤣥煙浮平生采芝侣寂寞今焉儔朝遊雲峰
巔夕宿寒巗幽為我泛瑤瑟泠然發清謳裂牋寄晨風
問我君何求洪濤捩君柁狹硤摧君輈君還苦不早無
乃非良謀再拜謝故人低徊更包羞桂華幸未歇去矣
從公游
　　夜坐有感
秋堂天氣淸坐久寒露滴幽獨不自憐兹心竟誰識讀
書久已懶理郡更無術獨有憂世心寒燈共蕭瑟
　奉同尤延之提舉廬山雜詠
　　白鹿洞書院(在郡城東北十五里/)
昔人讀書地町畽白鹿場世道有升降兹焉更表章矧
今中興年治具一以張絃歌獨不嗣山水無輝光荒榛
適剪除聖謨已汪洋亦有皇華使肯來登此堂問俗良
懇惻懐賢增慨慷雅歌有餘韻絶學何能忘
　　折桂院黄雲觀(在書院東北五里院後作亭取李/白黄雲萬里動風色之句名之)
城中東北望五老何蒼蒼下有前朝寺一原頗深藏門
前林澗幽屋後雲木荒閒窻亦明潔著此瑞錦張(僧房/有瑞)
(香/花)更能理枯笻步上林北岡仰視天宇闊俯瞰江流長
受書彼何人姓氏不足詳竹帛有遺臭桂樹徒芬芳(李/逢)
(吉嘗讀/書此院)
　　西澗淸淨退庵(在棲賢西三里劉凝之舊隠/作亭取黄太史詩語名之)
凌兢度三峽窈窕復一原絶壁擁蒼翠奔流逝潺湲聞
昔避世人寄此茅三間壯節未云逺高風杳難攀深尋
得遺墟縛屋臨淸灣坐睨寒木杪飛泉閟雲關兹游非
昔游累解身復閒保此淸淨退當歌不能諼
　　萬杉寺(在卧龍西十里/)
休沐聊命駕駕言何所之行尋慶雲寺想像昭陵時門
前杉徑深屋後杉色竒空山嵗年晚鬱鬱凌寒姿當年
雨露恩千載有餘滋匠石不敢睨孤標儼相持(寺前後/杉萬本)
(皆天聖中植有/旨禁剪伐者)更啓石室藏仰瞻天像垂願以淸淨化
永為太平基(寺藏仁祖御飛/白書有清淨字)
　　簡寂觀(在開先西五里/陸修靜所居)
高士昔遺世築室蒼崖隂朝真石壇峻煉藥古井深結
交五柳翁屢賞無絃琴相擕白蓮渚一笑傾夙心晚嵗
更市朝故山鎻雲岑柴車竟不返鸞鶴空遺音(修靜晚/為宋明)
(帝召至建康/卒于崇虛館)我來千載餘舊事不可尋四顧但絶壁苦
竹寒蕭參(相傳竹是修靜手植其/萌即所謂苦甜筍者)
　　歸宗寺(在簡寂西十里/)
金輪紫霄上寳界鸞溪邊往昔王内史願香有餘烟(相/傳)
(寺是王右/軍故宅)千年今一歸景物還依然澗水既蕩潏山花
亦淸妍不辭原隰勞樂此賔從賢訪古共紆鬱勞農獨
勤攀憐我乖勝踐裂牋寄真詮逃禪公勿遽且畢區中
縁
　　康王谷水簾(谷口景徳觀在温湯西十五/里入谷又十五里至簾下)
循山西北騖﨑嶇㡬經丘前行荒蹊斷豁見淸溪流一
涉臺殿古再涉川原幽縈紆復屢渡乃得寒岩陬飛泉
天上來一落散不收披崖日璀璨噴壑風颼飀追薪㸑
絶品瀹茗澆窮愁敬酬古陸子何年復來游(陸鴻漸茶/經此水為)
(天下/第一)
　　伏承侍郎使君垂示所與少傅國公唱酬西湖佳
　　　句謹次高韻聊發一笑
越王城下水融融此樂從今與衆同滿眼芰荷方永日
轉頭禾黍便西風湖光盡處天容濶潮信來時海氣通
酬唱不誇風物好一心憂國願年豐
　　和林擇之黄雲之句兼簡同游諸兄
登覽日云晏歸車眇重岡天風振余旟多露沾我裳數
子情未厭春山杳茫茫還瞻長江白逈眺飛雲黄當念
塵中友心期邈相望無為跨鴻鵠決起凌靑蒼
　　喜罷官觀康王谷水簾夜飲山月軒分韻得主字
　　奉别送行諸君
嗟余老不才記憶謝明主畀兹山水郡北邇通𤣥府一
官再温涼十日九塵土迨兹解章紱絶境方快覩殷勤
故人厚追送崖寺古把酒聽鳴泉相看淚如雨
　　遊天池
三年落星渚北望天池山臨風㡬浩嘆欲往無飛翰今
朝復何朝陟此靑雲端高尋已竒絶俯瞰何其寛西窮
濂溪原東盡湓城關渺然滄波外淮山碧連環我意殊
未極更思出塵寰何當駕輕鴻八表須臾間視此長江
水滔滔儻西還
　　買船至演平拜建康劉公墓下遂入城假館梅山
　　堂感涕有作
維舟新厯口步上秣陵阡高丘忽嵯峨宿草迷荒烟拜
起淚再滴哀哉不能言驅車且復東借此虛堂眠念昔
堂中人經營㡬何年一旦舍之去千秋不言還露井益
淸渫風林更修鮮思公獨不見涕下如奔川感慨西州
門愴悢山陽篇晤嘆日隱樹悲歌月當軒堂堂忠孝心
終古諒弗諼尚與吳門子歸來故山巔
　　酬黄子厚見訪歸途惠詩韻
櫪驥倦千里籠鶴思九臯念昔田舍日不知山林高一
朝逢世紛故丘得潛逃平生棲遁志兹焉始堅牢故人
穀城翁高情北窗陶亦復喜我歸巾車欵林巢申旦更
離闊中情重忉忉
　　正月五日欲用斜川故事結客載酒過伯林新居
　　風雨不果二月五日始克踐約坐間以陶公卒章
　　二十字分韻熹得中字賦呈諸同遊者
𤣥景彫暮節靑陽變暄風忽尋斜川句感此勝日逢駕
言當出遊一寫浩蕩胸雲物疑異候淒迷久連空今朝
復何朝頓覺芳景融疇曩庻復踐隣曲歡來同伊誰一
籃輿連翩數枝笻緑野生逺思淸川照衰容遙瞻西山
足突兀彌畝宫庭宇豁淸曠林園鬱靑葱於焉一逍遙
芳樽間鳴桐溉爵日樹隱班荆汀草豐纎鱗動㣲波新
荑冠幽叢惆悵景易晏徘徊思無窮願書今日懐逺寄
桑柴翁仰止固窮節愧兹百年中
　　野塘小隱
傳得希夷九卦圖歸來不復夢榮途野塘竟日無人到
讀盡牀頭種樹書
　　挽吳給事
粤自辭神武超然絶世紛前身疏太傅今日范忠文圃
樹寒留日湖波泠侵雲懸知千載下此地想遺芬
　　次林擇之涼峰韻
解轡林間寺歸鴉晚欲盤望中嵐翠合愁外夕陽殘尊
酒何妨盡羇心且自寛無端滿窗月遙夜不勝寒
　　次韻陳休齋懐古堂
平昔塵編裏心期本自幽那堪舊泉石更作此追遊好
句看猶在遺忠愴已休亦知今日意不逐大江流
　　題君子亭
淸晨坐武觀涼風動高旌挾弓一笑起屈此四座英破
的亦已屢穿楊詎云精軍吏不敢賀高鳥時相驚解韝
脱决遂緩帶飄華纓俯仰新亭幽曠然塵慮淸内正外
自直三揖奚所爭端居得深玩君子非虚名
　　伏承子直都督侍郎臨餞逺郊仍邀嚴州郎中及
　　諸名勝相與燕集分韻賦詩熹得時字輙成鄙句
芳嵗倐云晏故山風雪時胡為在中路復此行遲遲為
有賢主人愛客情依依昨日西門道終晏不能辭今朝
復何朝祖帳遙相追賔從俱俊賢車馬有光輝敞扉得
華觀俯檻臨淸池南州淑氣多蕩節佳景隨雪樹雖改
色靑山正含姿(朱氏園外谷中有梅近/百株是日花落已盡)開樽酌春醪授
簡哦新詩但覺四座懽不知寸晷移流雲暗寒空蒼烟
染人衣相看暮色至我去公當歸别袖不忍分扣扣陳
苦詞願公崇令徳慰我渴與飢
　　次劉正之芙蓉韻
淺緑深紅出短籬望中都是可憐枝要看亂颭寒塘水
更待金風滿意吹
　　鐵笛亭(山前舊有奪秀亭故侍郎胡公明仲嘗與/山之隠者劉君兼道遊涉而賦詩焉劉少)
　　(豪勇游俠軰晚更晦迹自放山林之間善吹鐵笛/有穿雲裂石之聲胡公詩有更煩横鐵笛吹與衆)
　　(仙聼之句亭今廢久一日與客及道士數人尋其/故址適有笛聲發於林外悲壯回鬱巗石皆震追)
　　(感舊事因復作亭以/識其處仍改今名)
何人轟鐵笛噴薄兩崖開千載留餘響猶疑笙鶴來
　　漁艇
出載長煙重歸裝片月輕千巗猿鶴友愁絶棹歌聲
　　劉子澄逺寄羊裘且有懐仁輔義之語戲成兩絶
　　為謝以發千里一笑
短棹長蓑九曲灘晚來閒弄釣魚竿㡬回欲過前灣去
却怕斜風特地寒
誰把羊裘與醉披故人心事不相違狂奴今夜知何處
月冷風凄未肯歸
　　觀林長仁書巻戲題問答
為愛雲泉百尺飛故將茅屋傍苔磯㡬年淸夢黄塵裏
此日秋風一棹歸
　　詩送碧崖甘叔懐游廬阜兼簡白鹿山長吳兄唐
　　卿及諸耆舊
羗廬不見㡬經年一話淸遊一悵然此日送君憑問訊
千峰影裏舊潺湲
　　奉和子服老弟黄揚游巗
聞道黄揚山上頭千峰懐抱百泉幽羨君拄杖年年去
飽看人間萬頃秋
　　梅
姑射仙人氷雪容塵心已共彩雲空年年一笑相逢處
長在愁煙苦霧中
　　香茶供養黄蘖長老悟公故人之塔并以小詩見
　　　意
擺手臨行一寄聲故應離合未忘情炷香瀹茗知何處
十二峰前海月明
一别人間萬事空他年何處却相逢不須更話三生石
紫翠參天十二峰
　　題尤溪宗室所藏二妃圖
瀟湘木落時玉佩秋風起日暮悵何之寂寞寒江水(湘/夫)
(人/)
夫君行不歸日夕空凝佇目斷九疑山回頭淚如雨(湘/君)
　　題中峰杉徑
盤回山腹轉修蛇横入中峰小隱家好把穉杉縁徑插
待迎涼月看淸華
　　伏承示及毛公平仲墓銘日索挽詩熹不及識毛
　　公而愛重其文舊矣義不可辭顧已不及其虞殯
　　姑以數語題於墓銘後幸辱裁訂或轉而致之其
　　家幸甚
毛君神仙骨誤落世網中髫齓出竒語砉然驚乃翁弱
齡翰墨場不言已收功亭亭絶世姿皎皎氷雪容顧步
一長嘯笙鶴翔秋空調高聽者稀老去竟不逢一朝謝
塵濁泠然跨剛風回頭呌安期舉手邀韓終千秋有遺
想一往無留蹤平生故人心灑涕銘幽宫斯人不可見
斯文鬼神通
　　哭劉嶽卿
曾説幽棲地君家近接連要擕邀月酒同棹釣溪船遽
爾悲聞笛真成嘆絶絃林猿催老淚為爾一澘然
　　秋日
一雨生涼杜若洲月波㣲漾緑溪流茅簷歸去無塵土
淡薄閒花遶舍秋
　
　
　
　
　
　
　
　
　
　
　
　
　
　宋藝圃集巻十七
欽定四庫全書
　宋藝圃集卷十八
　　　　　　　　　　　　　明　李蓘　編
　曹緯二首
　　自齊山借舟泛湖還家
十里平湖漫不流晚風吹浪打行舟定知歸後侵燈火
家在菰蒲最盡頭
　　清溪亭
波平渺渺草凄凄逺目非昏望欲迷敢以安閒親白鳥
聊將衰病照清溪百年無事雙蓬鬢萬里歸心獨杖藜
徙倚無人見牢落水流東去夕陽西
　曹組一首
　　夜歸曲
饑烏啞啞啼暮寒回風急雪飄朱闌𤨏窗繡閣艷紅獸
晝幕金泥揺彩鸞呉粧秀色攢眉綠能唱襄陽大堤曲
酒酣横管咽孤吟吹裂柯亭傲霜竹逺空寒雪渾不動
老狐應渡黄河凍暗回微煖入江梅何處荒榛掛么鳯
歸來祗誇青連錢貂茸擁鼻行翩翩籠紗宻炬照飛霰
十二玉樓人未眠
　王十朋十首
　　福田院留建聖節
小院藏深竹柴門旁曲江繫舟楊栁岸詩句落僧窗
　　蘆花
蘆花兩岸風蕭瑟渺渺烟波浸秋日鷗鷺家深不見人
小舟忽自花中出
　　離荆南用䕫州船
扁舟經月沂江流又向江陵換蜀舟腸斷一聲離岸艣
不堪回首仲宣樓
　　雪中
臥聞征鴈作回音遥想吾廬玉滿林乘興扁舟定歸去
草堂深處伴猿吟
　　臥龍山武侯新祠
山藏古寺栢青青地重端因蜀相登沙上不聞江轉石
人間幾見谷為陵龍蛇樹影揺千尺玉雪蒼枝吐萬層
堪嘆草廬誰復顧凄山香火却依僧
　　梁彭州歸自道山沂流入峽以二詩見寄因次其
　　韻
壯夫白首兩同年又繼錢塘唱和篇十載音書天上鴈
一江風雨峽中船西州賢守得高適東觀人才推孟堅
紫陌曾陪探花馬姓名深愧在盧前
　　元日
元日年年見天涯意故長詩章示宗武春色酌瞿唐白
髪又新嵗黄柑非故鄉弟兄團拜處歸去願成行
　　宿灌口
拂曉出楚塞中流望荆門江隨銅柱轉舟遇虎牙奔鳥
度暮天濶魚翻秋水渾宜都轉盼近夜宿舊江村
　　泊桐廬分水港
何處繫歸舟桐廬舊日遊港從分水出亭瞰合江流疊
嶂雲披絮遥天月吐鈎紛紛釣魚者無復見羊裘
　　次韻馮元仲正字湖上有作
甌蜀異鄉客西湖同日看浪花隨去棹風絮逐歸鞍水
浸呉天濶山涵佛界寛春光無限好只愧縛微官
　張表臣一首
　　高郵寺壁曹仁熙畫水
曹生畫手信有神毫端風雨生奫沄波濤不合來翻屋
鮫鰐何須欲噬人湯湯此水勢方割陽侯鬱怒馮夷摶
鼉擲鯨呿海嶽驚霧塞雲昏光景薄開元將軍愛驊騮
拳竒滅沒隘九州時危此物豈易得寫此尚可銷人憂
末有乃孫能畫水逋客見之喜欲死雷奔電擊走中原
魚怖龍愁寧忍視先生道眼高崑崙聊將妙語破迷津
中流險絶待舟楫四海浩蕩煩經綸我衰甘作淮海客
身脱垂涎頭雪白驚心未定畏漰湍欲覓平波泛家宅
此身端的老江湖雨笠烟蓑是所圖他年但飽揚州米
今日寧論甓社珠
　王觀二首
　　遊俠曲
雪擁燕南道酒闌中夜行千里不見讐怒須如立釘出
門氣吹霧南山雞未啼腰間解下聶政刀袖中擲下朱
亥椎冷笑邯鄲乳口兒
　　莫惱翁篇
穀垂乾穗豆垂角雨足年登不勝樂烏巾紫領銀鬚長
白酒滿盃翁自酌翁醉不知秋色凉兒捋翁鬚孫撼牀
莫惱翁翁年已高百事慵
　范成大八首
　　田園雜興(六首/)
紫青蓴菜捲荷香玉雪芹芽坂薤長自擷溪毛充晚供
短蓬風雨宿横塘
烏鳥投林過客稀前山烟暝到柴扉小童一棹舟如葉
獨自編欄鴨陣歸
菽粟瓶罌貯滿家天教將醉作生涯不知新酒堪篘未
今嵗重陽有菊花
新霜徹曉報秋深染盡青林作纈林惟有橘園風景異
碧叢叢裏萬黄金
斜日低山片月高睡餘行樂繞江郊霜風掃盡千林葉
閒倚笻枝數鶴巢
探梅公子歀柴門枝北枝南總未春忽見小桃紅似錦
却疑儂是武陵人
　　鄂州南樓
誰將玉笛弄中秋黄鶴飛來識舊游漢樹有情横北渚
蜀江無語抱南樓燭天燈火三更市揺月旌旗萬里舟
却憶鱸鄉垂釣叟武昌魚好更淹留
　　夜步東寺之西
人家簾幕夜香飄燈火蕭疎照市橋滿院月明春意好
小樓吹笛近元宵
　周必大一首
　　入直
綠槐夾道集昏鴉勑使傳宣坐賜茶歸到玉堂清不寐
月鈎初上紫薇花
　曾極一首
　　蔡西山挽詩
四海朱夫子徵君獨典刑青雲伯夷傳白日太𤣥經有
客憐孤憤無人問獨醒瑶琴空寶匣絃斷不堪聽
　郝子玉一首
　　七月十五夜顯仁寺東軒對月
野逈雲歸盡山高月上遲暗螢依露草驚鵲遶風枝素
影隨波逺新凉與酒宜中秋更有味試為卜歸期
　路忱一首
　　秋懷
落日留虛壁秋風急戍樓高歌鬼神夜揮涕虎狼秋豪
貴少青眼文章多白頭何時掛長劎天地一扁舟
　左緯一首
　　送别
騎馬出門三月暮楊花無賴雪漫天客情惟有夜難過
宿處先尋無杜鵑
　趙彦端一首
　　夀皇太子
日日龍樓問寢時雞人未動漏花遲前星一㸃朝天節
只有清臺太史知
　周昻六首
　　代書寄王元伯
南園臈蟻記同傾一紙書來萬里情日夜愁心隨栁色
東風吹滿大梁城
　　雪
小雪暮能繁愁雲久更昏細燈寒出户敧樹老當軒竹
葉舊時釀梅花何處村賦詩空入夜愁絶與誰論
　　夜步
擊柝隣居淨開門宿鳥驚西風秋半急北斗夜深明獨
立乾坤大徐行杖履輕遥憐漢宫闕重露濕金莖
　　翠屏口
野蔓稍拖架輕泥濺馬鞍徑斜來險石溪急上清灘羽
檄千山淨羔裘六月寒長松空夾道蕭䬃不成看
　　晚隂不成雨
落日明西極高雲暗朔方樓臺分照耀宇宙一蒼茫不
借蛟龍便虛成燕雀忙何須遣雷怒鬱鬱繞高梁
　　莫州道中
大陵河東古莫州居人小屋如蝸牛屋邊向外何所有
唯見白沙纍纍堆山丘車行如倒拽風驚沙流失前轍
馬蹄半領穿三步停鞭五步歇雞聲人語無四鄰晚風
蕭蕭愁殺人人有禱沙應神遼東老兵非使臣何必埋
却雙車輪
　李純甫一首
　　雪後
玉環暈月蟠長虹飛沙捲土號隂風黄雲羃羃翳晴空
屋頭唧唧鳴寒蟲天符夜下扶桑宫𤣥㝠震怒鞭魚龍
魚龍飛出滄海底咄嗟如律愁神公急􁀙北斗捲雲漢
凌澌捲入天瓢中椎璋碎六華剪出寒瓏璁翩翩作穗
大如手千竒萬巧難形容侊如墮我銀沙界清光皜夜
寒腫朧肝腸作祟耿無寐試把往事閒追窮男兒生須
衘枚捲甲臂琱弓徑投虎穴䇿竒功不然羊羔酒帳玻
瓈鍾侍兒醉臉潮春紅誰能蹇驢駝著㶚陵東骨相酸
寒愁煞儂屏山正吐黄虀氣笑倒坐間亡是公
　宇文虛中三首
　　和高子文秋興
揺落山城暮棲遲客館幽葵衰前日雨菊老異鄉秋自
信浮沉數仍懷顧望愁蜀江歸棹在浩蕩逐春鷗
　　又和九日
老畏年光短愁隨秋色來一持旌節出五見菊花開强
忍𤣥猿淚聊浮綠蟻盃不堪南向望故國又叢臺
　　中秋覓酒
今夜家家月臨筵照綺樓那知孤舘客獨抱故鄉愁感
激時難遇謳吟意未休應分千斛酒來洗百年憂
　趙渢四首
　　元日
馬上逢元日東風送客愁滹池春水渡瀛海夕陽樓雪
照潘郎鬢塵侵季子裘勞生已强半更欲玷清流
　　和詵上人雪詩
貧巷仍飛雪空庭逈絶塵照窗疑不夜著樹忽驚春枕
冷夢魂短山明天宇新賦詩分氣象定有㶚陵人
　　澗上
逺徑留殘照疎林出小園山川半豺虎嵗月且琴尊杜
老新雞柵龎公舊鹿門不才真忝竊人道典刑存
　　九日懷尹無忌
茅屋秋蕭瑟幽居盡日閒碧雲看欲暮逺客幾時還書
劒成何事風塵只强顔思君千里夢夜夜到燕山
　王隠二首
　　謝竹堂先生見過
學稼古寺側結廬高栁隂音書故交絶嵗月杜門深新
雪添衰鬢寒灰死壯心西州賢别駕連日肯相尋
　　次韻之秋日雨後韻
洺州秋雨後幽勝可供閒白首留他縣歸心繞故山野
泉來竹底危磴入雲間尚記登高會重嵒細菊斑
　史蕭二首
　　河上
窗外三竿日河邊八尺泥夜風喧馬櫪秋露冷雞棲嵗
月吾生老闗山客夢迷故園桃李樹揺蕩不成蹊
　　别張信夫
破壘殘星沒寒城曉角孤天低雲錯莫野曠雪糢糊小
市千錢米征人丈八殳邊愁故未已不敢恨長途
　龎鑄二首
　　景骨城驛中夜雨
畫角邊城暮孤舂野水秋一川霜樹老萬葉雨聲愁自
古誰青眼勞生只白頭何時問漁父容我亦扁舟
　　晚秋登城樓
落日危樓上詩成只自哦清商行老矣紅葉奈秋何墮
甑前非悟跳丸去日多功名猶誑我未許着漁蓑
　劉昻霄一首
　　趙村晚望
放眼東原上風烟接渺茫林疎出村落野逈散牛羊天
地浮元氣山河半夕陽登高一長嘯未覺阮生狂
　王元粹一首
　　旅次
旅次渾無定生涯亦漫勞病求方士藥寒憶故人袍避
俗惟黄巻忘憂但濁醪柴門多落葉昨夜朔風高
　趙亮功一首
　　甘露寺
鄭南峰下寺白石間疎篁飛雨度山閣閒雲生野塘簷
前松子落㕑際栢烟香别後聞鍾磬山隂空夕陽
　朱弁六首
　　客懷
兵氣常時見客懷何日開形骸病自瘦鬢髪老相催已
負秦庭哭終期漢節回風雷識我意一雨洗氛埃
　　白髪
白髪使車前烟波思渺然霜清穫稻日風急授衣天客
舘但愁坐釣舟誰醉眠乘槎會有便真到斗牛邊
　　戰伐
戰伐何年定悲愁是處同黄雲縈晚塞白露下秋空魚
躍深波月鳥啼落葉風誰知渡江夢一夜繞行宫
　　十七夜對月
病骨怯風露愁懷猒甲兵人居絶域久月向此宵明輪
仄初經漢光分半隠城遲遲不肯下應識異鄉情
　　上已
行行春向暮猶未見花枝晦朔中原隔風烟上已疑常
令漢節在莫作楚囚悲早晚鸞旗發吾歸敢恨遲
　　寒食
清明六到客愁邊雙鬢星星只自憐兵氣尚纒巢鳯閣
節旌已落牧羊天紙錢灰入松楸夢餳粥香隨榆栁烟
北向鴈來寒霧隔音書不比上林傳
　洪遵一首
　　宣鎻
禁門深鎻寂無譁濃墨淋漓兩相麻唱徹五更天未曉
一池月浸紫薇花
　酈權一首
　　留仲澤
朝衫猶濕紫宸霞暫輟旌旗擁使車馳馬彎弓真將種
載書囊筆自名家江湖萬里春回鴈燕趙千林月滿花
明日升沉便霄壤更留玉樹倚蒹葭
　郭明復一首(成都人隆興癸未/登科仕不甚達)
　　琵琶亭
香山居士頭欲白秋風吹作湓城客眼看世事等虛空
雲夢胸中無一物舉觴獨醉天為家詩成萬象遭梳爬
不管時人皆欲殺夜深江上聽琵琶賈胡老婦兒女語
淚濕青衫如著雨此公豈作少狂夢與世浮沉聊爾汝
我來後公三百年潯陽至今無管絃長安不見遺音寂
依舊匡廬翠掃天
　陸士規一首(秦檜/門客)
　　過黄陵廟
東風吹草綠離離路出黄陵古廟西帝子不知春又去
亂山無主鷓鴣啼
　趙葵一首
　　慧山寺
古木森森映綠苔嵯峨樓閣倚天開山僧不問朝天客
自注氷泉插野梅
　趙師秀三首
　　題薛氏𤓰廬
不作封侯念悠然逺世紛惟應種𤓰事猶被讀書分野
水多於地春山半是雲吾生嫌已老學圃未如君
　　巖居僧
開扉坐石層盡日少人登一鳥過寒木數花揺翠藤茗
煎氷下水香炷佛前燈吾亦逃名者何因似此僧
　　桃花寺
舊有桃花樹人呼寺故云石幽秋鷺上灘逺夜僧聞汲
井連黄葉登臺散白雲燒丹勾漏令無處不逢君
　翁巻六首
　　贈滕處士
識君戎馬際今又十年餘環海纔安息先生便隠居清
風三畝宅白日一牀書長是門閒掩鄰僧亦不如
　　贈九華李丹士
行遍東南地曾看江水源袖藏勾漏藥身是老君孫去
住雲相似枯榮事不論九華峰最碧相對舊柴門
　　同徐道暉文淵趙紫芝泛湖
相逢亦相親吟中得幾人扁舟當夏日勝賞共閒身山
雨曾添碧湖風不動塵晚來漁唱起處處藕花新
　　寄從善上人
數載不相見師應長掩闗香烟前代寺秋色五峰山棊
進僧誰敵琴餘鶴共閒幾時重過我吟話此林間
　　幽居
蓬户掩還開幽居稱不才移松連嶠土買石帶溪苔藥
信仙方悞衣從古様裁本無官可棄安用賦歸來
　　隠者所居
百事已無機空林不掩扉蜂沾朝露出鶴帶晚雲歸石
老苔為貌松寒蘚作衣山翁與溪友相過轉依依
　徐璣四首
　　山居
栁竹藏花塢茅茨接草池開門驚燕子汲水得魚兒地
僻春猶静人閒日更遲山禽啼忽住飛起又相隨
　　登横碧軒繼趙昌甫作
步陟高高寺徐行不用扶春天晴又雨山色有還無句
向閒中覓茶因醉後呼所懷論未足何乃又征途
　　夏日懷詩友
流水階除靜孤眠得自由月生林欲曉雨過夜如秋逺
憶荷花浦誰吟杜若洲良宵恐無夢有夢即俱遊
　　夏夜同靈暉有作奉寄翁趙二丈
齋居惟少睡露坐得論文凉夜如清水明河似白雲宿
禽翻樹覺幽磬度溪聞欲識他鄉思斯時共憶君
　徐照二首
　　題翁巻山居
空山無一人君此寄閒身水上花來逺風前樹動頻蟲
行黏壁字茶煑落巢薪若有高人至何妨不裹巾
　　貧居
既與世不合當令人事疎引泉魚走石掃徑葉平蔬誰
念交情淺難如識面初榮途多寵辱未敢怨貧居
　李邴
　　宫詞三首
舞袖何年絡臂韝蛛絲網斷玉搔頭羊車一去空餘竹
紈扇相看不到秋
鮫綃淚滴鴛鴦冷月上欄干照孤影躑躅開花過粉牆
轆轤汲水敲金井
妾意長如鳯管寒君恩不學縷衣寛漢家公主歌黄鵠
猶有琵琶馬上彈
　岳珂一首
　　經筵百韻詩
　　　臣一介孱庸濫饕世祿每念沉寃未雪直筆久
　　　汚一意纂修五年勤瘁上干宸覽誤簡淵衷萬
　　　死尚寛九殞莫報今因追感先臣飛事輙賦百
　　　韻詩一篇繕寫躬詣天庭投進伏望聖慈特賜
　　　睿察昭白而施行之干冒天威臣下情無任惶
　　　懼震越屏營之至
永祐當臨御重熙極泰亨物窮隍土覆地大孽牙萌倐
爾邊城釁違吾海上盟風塵昏九土氛霧塞三精於赫
中興主初專九伯征赤符觀炳炳喜兆得庚庚四七膺
休運三千協一誠乾坤恢闢闔日月洗明清天授睢壇
筴風興渭水英維時臣大父韜迹聖廛氓寶匣鳴長劒
雄冠彯曼纓衣裘供羿射燈火近韓檠聖世方求駿明
神豈舍騂始從魚鑰守小析羽林兵嘗敵無車乘麾軍
不鼔鉦熏門摧彦政汜水從閭勍驛召班龍節犀軍下
雀桁王師俱蓄縮敵騎愈縱横馬渡朝迎敵鍾山夜駐
營狂瀾身砥柱大厦手支撑烽熖猶煩熾呉都忽震驚
東巡傳警蹕右袒半公卿憤起宜興旅追收建鄴城大
江誰飲馬五嶽更刑牲一蕩西江李重殱固石彭利兵
驅虎豹傑觀築鯢鯨玉帳旋平廣銅符遂帥荆皇靈期
濯濯王事分傍傍犄角防奔鹿山林息聚蝱神州宜亟
復六郡乃先爭桀黠徒馮壘苗民敢抗衡鋭師掀狡窟
高堞覆堅棚鼎澧兵方進湖湘寇輙平幾年兇禍結八
日駿功成叛將因資用降人豈畏阬開疆下商虢結約
到磁洺謀帥難張俊還兵慮酈瓊但虞遺後患初匪厭
紛更沔鄂重歸鎮齊劉尚據京且羞離楚饌未用渡河
罌細栁千屯竈柔桑萬瓦薨流民俱授畝戰士亦從耕
夫澮縈如帶原田畫若枰連雲登美稼淅玉飯香秔芻
輓從今省兵儲亦頓贏吏貪無碩䑕民佚異魴頳姑定
鴻溝約交馳絶域伻鄰歡新玉帛宴衍樂簧笙未幾邊
揺草惡知野食苹禮容方濟濟革乘忽軿軿睿斷昭雄
武天威震隠谹六師紛霧集四校盛雷轟戎駕爰方啓
神鋒莫敢攖童髫欣再見父老喜前迎義氣通諸夏謳
聲沸八紘官兵颺隼鷙天象掃欃槍跬步臨京闕朝衣
詣寢楹晉軍傳鶴唳楚幙聽烏鳴機會乘今日雌雄决
此行幸成千載績歸捧萬年觥何事東來詔遄追北指
旌撫膺皆壯士牽袂有啼嬰嶪岌登樞極雍容儼佩珩
身雖處廊廟志則在幽䈂豈意中原略深違時相情和
戎徒効敬投几不聞罃正爾先鞭著居然謗篋盈兇威
揺吏牘風㫖動臺抨梟虺飢吞噬鷹獒樂使令衆髽常
忌冠同浴不譏裎逺慮為徼福先驅謂緩程一言鳴仗
馬千丈下喬鸎盍攷謝赦表兼觀賜劄評許身無少媿
憂國甚於酲被譛宜投虎能言不離鸚鳥翾身蚤箙兔
健足先烹有客悲周道何人歸魯祊同時惟切齒來者
但懲羮長夜何時旦沉隂幾日晴是非從欠定禍否待
終傾先帝資神武深仇愴父兄每懷得頗牧胡忍棄韓
黥哲監何嘗惑孤忠果漸明岳陽還舊號嶺表返諸惸
故壘營新祀畿封闢賜塋用心傳舜子述事廣文聲甘
雨興餘稿青天豁久盲先臣死不朽聖德浩難名陛下
今湯禹王臣昔散閎令圖天廣大盛烈日鏗鍧心述參
堯運規模紹漢宏遺形高閣繪良股盛朝賡故將幸非
逺微臣矧敢輕傳譌嵇史謬敗俗訂言寧日繫無虛筆
雲章有滿籯竹書皆厯厯玉訓尚鏗鏗願輟清朝暇叨
承乙夜呈作詩哀寺孟覽奏念緹縈恩錫茅封寵光昭
袞宇榮誓懷如皦日忠報畢餘生
　林外一首
　　題壁
藥爐丹竈舊生涯白雲深處是吾家江城戀酒不歸去
老却碧桃無限花
　張仲威一首
　　設醮靈仙
瑞氣葱葱雨露邊璧門金闕倚層巔青霓絳節嚴中夜
綠葢丹輿會九天香染舊泥封寶洞聲傳鳴鶴湛靈泉
分明步入烟霄上何必餐霞駐少年
　朱敦儒一首
　　小盡行
藤州三月作小盡梧州三月作大盡哀哉官厯今不頒
憶昔昇平淚成陣我今何異桃源人落葉為秋花作春
但恨未能與世隔時聞喪亂空傷神
　陳傅良五首
　　送郭希吕
我門閉重重我徑阻且深梅花獨相依聊以慰我心美
人從何來﨑嶇自幽尋亦于琢氷中而和南風琴菜甲
尚可羮新篘足同斟不知嵗已華歸興生霜砧欲别復
少住棲烏歸月林客去鳥翾飛落花滿牆隂
　　仰止亭
可愛南山與北山北山上有斗芒寒碧雲歸盡人何在
更捲朱簾到夜闌
　　海棠
淡月看花似霧中遽呼燈燭倚花叢夜來月色明如晝
却向庭蕪數落紅
　　送周介之同年赴德化宰
民社須吾黨江湖足此情不堪秋暑近欲趂暮潮平拙
宦成華髪憂時自短檠君看廬阜石千載尚垂名
　　和朱宰遊丁園韻
榆火逢佳節棠隂接勝遊移尊忻及暇乘屐共尋幽日
静竹光合風暄花氣浮主情殊未倦衰暮為遲留
　劉迎十一首
　　海上
潮蹙三山島烟横萬里沙蜃樓春作市鼉鼔暮催衙一
曲水仙操片帆漁父家安期定何處試問棗如瓜
　　秋郊
秋水四五尺暮山三兩峰浮雲白毫相落日紫金容蓑
笠前村笛樓臺古寺鐘殷勤小平逺圖畫記渠儂
　　代人憶舊
緩步素絲障微吟紫綺裘醉便風側帽歌愛月明樓犀
軸題春恨銅荷滴夜愁風流十年夢燈火漫揚州
　　題呉彦高詩集後
片雲蹤迹任飄然南北東西共一天萬里山川悲故國
十年風雪老窮邊名高驥北無全馬詩到西江別是禪
頗憶米家書畫否夢魂應逐過江船
　　代王簿上梁孟容副公
妙年椽筆賦長楊一日聲名滿四方天上風流青𤨏客
人間嘉慶綠衣郎錦囊看讀金花誥畫㦸閒凝燕寢香
預恐政成趨急詔海沂無計駐王祥
　　明日復㑹客普照繼呈此詩去及𤓰不數日矣
室中呼起散花天來伴維摩到處禪百刻篆香消晝永
一畨花雨破春妍雲山真欲追聱叟風腋何妨借玉川
他日相思共明月舊遊應説禁烟前
　　陪諸友登三山亭
半濠清淺芰荷彫落日登臨未寂寥山色逼秋渾作市
海聲迎暮欲吞潮沙頭白鳥疑相熟木末青旗苦見招
不似常時對官府可無閒話及漁樵
　　次韻酈元與贈于元直道舊
倦游方嘆錦囊空此道誰知一夕東客裏簿書慚老子
詩中旗鼔避元戎叩門莫厭經過數促席聊容語笑同
此樂秖憂兒輩覺不應品藻待渠公
　　郭熙秋山平逺用東坡韻
槐花忙過舉子閒舊遊憶在夷門山玉堂會見郭熙畫
拂拭縑素塵埃間楚天極目江天逺楓林渡頭秋思晚
烟中一葉認扁舟雨外數峰横翠巘淮安客宦踰三霜
雲夢澤連襄漢陽平生獨不見寫本慣飲山綠餐湖光
老來思歸真日日夢想林泉對華髪丹青安得此一流
畫我臨笻水中石
　　河橋
桃李香中八九家青旗高掛綠楊斜晚來風色渡頭急
滿地蕭蕭楊白花
　　盤山招隠圖
溪山不難買所費千金儲不如數峰雲朝昏對吾廬交
游豈無人轉盼傷離居不如吾兄弟相應如笙竽左侯
薊名族温温器璠璵身雖市朝寄心與功名疎伯也亦
可人文華炳於菟風神聳魁偉襟韻含冲虛平生一片
心緣塵不闗渠相期有幽事嵗晚山林俱綵服照黄冠
歡呼奉親輿大婦侍巾帨中婦供庖廚諸孫戲膝前翩
然鳯將雛朝采南澗芹暮漉西溪魚烟霞入杖屨風月
來窗疏觀竹上巢雲禮佛登香爐紅龍雪浪湧白塔蒼
烟孤氷絃寫天籟茶甌泛雲腴快哉天下樂俯仰餘何
須正恐老太冲招隠昔所無
　姚孝錫八首
　　題栁溪别墅
雨霽風和不動塵栁邊擕酒賞晴春頻來溪鳥渾相識
度水穿花不避人
　　謁滕茂實祠
本期蘇鄭共揚鑣不意芝蘭失後凋遺老祇今猶涕淚
後生無復識風標西陘鴈度霜前塞滹水樵爭日暮橋
追想平生英偉魄凌雲一嘆豈能招
　　次韻秋興
老畏年光速愁添旅夢多西風著梧竹歸思入烟波夜
永憑詩遣顔衰得酒和故溪千樹栁誰復曬漁蓑
　　次韻王無競見寄
客懷重寄仲宣樓白草黄雲塞上秋山色不隨塵世改
水聲還抱故城流隙中畏景那堪玩鏡裏衰顔秪自羞
多愧詩人苦相憶逺傳佳句弔清愁
　　感白髪
彈鋏憑誰聽客歌震雷那復化魚梭梳頭白雪驚新有
障眼𤣥花比舊多鄉問阻兵猶斷絶羇懷憑酒暫消磨
不須更問今朝客門外元無雀可羅
　　溪橋早春
輕黄未染栁梢勻連日溪風捲塞塵乍暖乍寒花信晚
相呼相應鳥聲頻少勤謾挾經綸䇿老懶空餘病患身
追憶故園桃李樹年年紅紫為誰新
　　登樓有懷
老愧憑欄目力昏百年懷抱向誰論晴空鴈起雲邊塞
夕照人歸郭外村因記昔遊驚迅晷暫將離恨付清樽
誰人肯似邊居士逺駕朱輪過雀門
　　嵗晚懷二弟
少易成歡老易傷壯遊垂白未還鄉烟塵無復音書到
魂夢猶疲道路長爆竹又驚新薦嵗屠蘇空憶舊傳觴
年年此日遥相憶鴻鴈何時續斷腸
　滿執中二首
　　瑯琊溪
岩下桃花紅溪流碧如玉逋翁隔雲歌不是人間曲
　　明月溪
月出溪水清月落溪水黑茫茫溪上人笑與月為客
　向巨源一首
　　登五老亭得寫字
兹山何巍巍氣欲等嵩華從公二三子勝日飽閒暇躋
攀謝車輿自辦兩不借捫蘿覓幽際行椒得孤榭側送
夕陽移俯視高鳥下登臨記曩昔嵗月驚代謝却數一
周星復命千里駕身從泛梗流事與浮雲化朅來共一
尊似為天所赦明登還問塗合離足悲吒
　
　
　
　
　宋藝圃集巻十八
欽定四庫全書
　宋藝圃集卷十九
　　　　　　　　　　　　　明　李蓘　編
　嚴羽五十首
　　登豫章城感懷
憂來不自得登城望高天寒雲四面起朔氣下長川脱
劒且却坐君知心惘然奈何平生志欝抑江湖間凜凜
秋風來茫茫落日晚長憂生白髪沉想忘朝飯向來經
濟士本自碌碌人蕭曹刀筆吏樊灌市井臣徒步取勲
業漢道為光新我今何為者飄飄去鄉國狂歌豫章城
醉臥風江碧但取英雄笑終慙倜儻生名當以德載事
恥因人成獨酌還獨酌哀歌還寂寞安得凌風翰為君
拂寥邈
　　夢中作
　　　予客廬陵日夢至一大府主人自稱劉荆州與
　　　子觴燕各賦詩為樂覺而髣髴其一二因續成
　　　之
少小尚竒節無意縛珪組逺近江海間登高屢懷古前
朝英雄事約略皆可覩將軍䇿單馬談笑有荆楚高視
蔑袁曹氣已葢寰宇大未豁壯圖人空坐崩沮丈夫生
一世成敗固有主要非佁儗人未死名已腐夫何十載
後亦忝趨太府主人敬愛客開宴臨長浦高論極興亡
厯覽窮川渚殷勤芳草贈窈窕邯鄲舞愧無登樓作一
旦濫推許懷哉揮此觴别路如風雨
　　劉荆州答
皇漢失中德四海横雕戈驚塵暗九有豺虎臨長河流
人滿川谷積屍亂如麻闗洛既蕩析楚壤空嵯峨謬當
牧守寄無以救時訛竟貽百代誚家世隨蹉跎安知千
載下夫子感慨多人生固有志成敗飄風過且復登城
隅逍遥望山河日暮襄漢碧鳬鴨遊輕波何以慰我心
𤣥熊間黄駞清觴宜城酒二八邯鄲歌願言寫懷抱聊
用寛吾家勿言此歡易樂罷歸無何
　　廬陵客舘雨霽登樓言懷寄友
終日坐汾淟邈然無少欣登樓一周覽始見萬山羣微
雨洗殘暑青天巻浮雲襟懷兩廓落朗若見夫君見君
君何在顧影還獨笑吏非金門遊隠異滄浪調江明秋
月白山空夜猿嘯徒事百卷文未返一竿釣留滯豈勝
愁非君誰與謀水寒終赴海鴈逺暫賔秋舉世不可語
猶當傲巢由贈君三尺劒永駕五湖舟
　　送嚴次山
四年棲嶺表三嵗客海東人生貴安適奔走成何功去
年喜歸來山花春䝉茸弟姪各捧觴一笑生華風南山
多紫芝北山多白薇雲空汗漫臺月午生凉輝俯仰僅
一載脂車復征西豈以丈夫志萬里猶庭闈故園松桂
林一一含真姿何時賦歸來毋令久凝思
　　遊臨江慧力寺
舟中望古刹川上移琴樽隠隠林閣見迢迢鐘梵聞列
岫不離席驚濤常在門風帆與沙鳥汎汎隨朝昏天高
一幡掛静室衆香焚煙起多近郭鴉歸無逺村松際上
微雪經聲來暮猿賞惟静者契法對高僧論安得息塵
駕水懷瞻獨園明朝别此去惆悵滿松雲
　　山居即事
稍欣入林深已覺煩慮屏霜果垂秋山歸禽度風嶺紛
紛葉易積漠漠雲欲盛磵户寂無人松蘿窅然瞑惟聞
山鳥啼月出柴門静終嵗寡持醪延歡聊煑茗羣書北
窗下帙亂誰能整
　　遊仙(六首/)
秋澗夜瑟瑟月露明團團褰衣步澗月忽見雙飛鸞上
有騰空仙天風飄珮環清歌映岩谷粲若玉煉顔願昇
綠雲去隨君向仙闗嚥食長不老何用思人間
　　二
憶讀玲瓏篇來往虚皇閣空見白芙蓉秋風幾凋落昨
逢紫陽君共有丹臺約下視塵埃中冠纓縛猿玃世事
行若此悠悠復何託
　　三
五老出東南崔嵬相間隔清晨登絶頂處處仙人跡朱
霞散九光岩谷好顔色回首空澄湖黄濤正喧擊石上
絃素琴神歡心自清仙童三四人忽來左右聽嘹嘹誦
金書勸我餐瑶瓊贈我一玉麈邀我凌雲行舍琴與之
去恍惚在蓬瀛
　　四
朝别簡寂觀夜行石徑溪溪光照崖綠月色正相宜石
上三道士頎然好丰姿手弄金光草或把珊瑚枝憑風
招素手賜我一玉巵嘆我事逺遊蕭颯朱顔衰長林孤
月落羽葢何葳㽔童童乘之去棄我忽若遺明發閴無
覩但有青鼯啼
　　五
翩翩南來雲如飛百隻鶴我行忽見之眇然意欣樂五
峰何峻秀靈草生垠蕚願乘此雲去去鍊黄金藥千載
倘歸來不復見城郭
　　六
瀑布好明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兔精靈藥不服食執柯獨何成迢迢彩
雲外誰吹白玉笙竦身一長聽了然出寰瀛
　　過逍遥山
來過許仙宅復窺洪崖井地逐靈勝高興接煙霞永伊
余坐昏墊久欲還林嶺明發囊丹砂歸歟鍊頽景
　　古懊惱歌
五兩轉須臾相望奈何許寄與黄帽郎船頭慢揺櫓君
子如白日願得垂末光妾身如螢火安能久照郎郎去
無見期妾死那暝目郎歸認妾墳應有相思木船在下
江口逆風不得上結束作男兒與郎牽百丈朝亦出門
啼暮亦出門啼蛛網挂風裏遥思無定時懊惱復懊惱
懊惱無奈何請郎且少住聽妾懊惱歌
　　劒歌行(贈呉/㑹卿)
劒歌行借君劒為君舞自古英雄重結交樽酒相逢氣
相許愛君倜儻不可覊與君一見心無疑疎眉大顙長
七尺神采照耀仍虬髭雄詞落紙走山嶽霹靂繞壁蛟
龍隨如何十載困覊旅此心獨未時人知去年從君禦
强冦舉鞭直解揚州圍論功不及驃騎幕失路羞逐邊
城兒歸來寶劒掛空壁白光夜夜驚虹霓椎牛釃酒且
高會酣歌擊筑焉能悲百年快意當若此迂儒拳局徒
爾為我亦摧藏江海客重氣輕生(闕/)
　
　　送呉卿再往淮南
故人身披紫綺裘腰佩寶玦騎驊騮英風俠氣横四海
辭我逺向淮南遊淮南桂樹應猶在八公舉手遥相待
明月高懸五兩頭隨君千里過淮流十年鞍馬邊城道
又向邊城見春草春草萋萋路入秦長安北望空愁人
荆楚竒材多劒客感慨相逢思報國男兒事業早致身
青鬢須防雪霜迫我向人間久拂衣白雲相伴掩岩扉
調琴鼔罷清商曲愁見孤鴻天際飛
　　古劒行
我有三尺劒懸膽光陸離刜鐘並切玉如泥水斷蛟龍
陸剸犀三軍白首纔一揮惜哉挂壁無所施使之補履
不如錐吾將抱憤愬玉帝手持此劒上天飛
　　還山吟留别城南諸公
日暮望寒山惆悵歸思發如何山中客屢看城頭月山
中月明女蘿秋石磴潺湲瀉碧流巖猿久别應惆悵澗
鳥相呼亦共愁城南故人與我好令我忘却歸山道昨
夜西窗夢到家忽驚千嶂芝花老朝來舟子促辭君回
首空江語尚聞别後莫嗟難見面相思只望嶺頭雲
　　孺子臺吟
去年醉與東湖别欲上衡湘泛秋月君家留我却邅廻
悵望還成阻修濶西山縹緲翠屏開復憶滕王倒玉盃
經過始識洪崖井調笑重登孺子臺臺前呼酒折荷花
水淨煙明散落霞舉杯失笑今何在望斷行雲空咄嗟
故人别後還愁緒此都不是余留處興來目送海邊鴻
歸心掛在閩溪樹路逢估客有情人因得題詩一寄君
大鵬正展圖南翼空有相思隔海雲
　　思歸引
海上之草綠芊芊洞門一閉今幾年仙驥去時留紫鞍
掛壁見之心惘然欲歸即歸亦由我不待功成何不可
堯舜不能屈由巢自餘王侯何足交武陵春水綠堪染
就中亦有桑麻郊近聞秦人笑相語待我東溪種碧桃
　　别客
客鬢風霜晚離亭鼔角聞念君當此去把袂不能分衡
霍連秋氣瀟湘合暮雲愁心將落葉向晚共紛紛
　　江樓月夜懷故山友人陳聘君呉樗卿
昨夜江樓月思君好斷腸猿聲相應發山色更青蒼楚
塞來書逺閩闗隔夢長今朝看愁髪為爾半成霜
　　江上有懷上官長史
憶君悵不樂立馬大江邊塞鴈來無際驚沙度颯然客
心懸日夜書札斷雲天莫作青山老空為人所憐
　　有懷閬風山人
把酒忽惆悵君今呉楚間孤雲隨馬首風雨隔河闗心
事竟安在此行殊未還空將百年意泣向寶刀環
　　懷南昌舊遊
昨在南昌府清遊不可窮杯行江色裏棹進月明中樓
笛吹晴雪菱歌漾晚風坐來懷舊迹萬里亦飄蓬
　　望西山
西山横翠新中隠石仙真笑取玉塵尾揖兹丹霞人雲
從石洞出月落滄江瀕子亦將高臥藤蘿掛葛巾
　　喜友人相訪擬韋蘇州作
朝朝竹林院閉户讀殘書几閣晨風入荒庭寒露餘故
人步屐至清坐每踟蹰輟巻還留興漱泉同飯蔬
　　閒居寄友
蕭條遺世心江海坐來深擁褐閒窺沼思山欲借琴有
幡山際寺無葉水邊林不見同袍友同誰伴苦吟
　　呉江春望
客有東南别憑高正憶家青春江上草湖日岸頭沙去
鳥無邊盡歸帆幾處斜音徽不可問惆悵結瑶華
　　秋夜歸汝舘懷友人陳聘君籟竹莊
秋聲動梧竹月色滿庭蕪此夕懷良友天涯各一隅飛
飛羣過鴈切切未棲烏安得從君去扁舟駕五湖
　　送張季逺入京
手把一枝菊贈君千里行山川遥滿目何處是吳京飲
罷北風起蕭蕭胡鴈聲東流倘未盡見我望君情
　　訪益上人蘭若
獨尋青蓮字行過白沙灘一徑入松雪數峰生暮寒山
僧喜客至林閣借人看吟罷拂衣去鐘聲雲外殘
　　蜀女怨
幾時離月峽吾見紫蘭凋塞鴈隨魂折江花逐淚飄沙
頭南北客京口去來潮日日無消息空登萬里橋
　　寄山中同志
我有三足麂放之在碧山别來幾千日昨夢忽乘還松
色入天盡岩花落地閒憑君一問訊沿月上潺湲
　　豫章城
暝色蒹葭外蒼茫旅眺情殘雲和鴈斷新月帶潮生天
到水中盡舟隨樹杪行離家今幾宿厭聽棹歌聲
　　臨川逢鄭遐之雲夢
天涯十載無窮恨老泪燈前語罷垂明發又為千里别
相思應盡一生期洞庭波浪帆開晚雲夢蒹葭鳥去遲
世亂音書到何日闗河一望不勝悲
　　客中别表叔呉季高
悠悠逺别半生悲白日相逢又語離海内風塵驚不定
天邊消息到何時洞庭旅鴈春歸盡𤓰步寒潮夜落遲
惆悵孤舟從此去江湖未敢定前期
　　和上官偉長蕪城晚眺
平蕪古堞暮蕭條歸思憑高黯未消京口寒煙鴉外滅
厯陽秋色鴈邊遥晴空木落長疑雨暗浦風高欲上潮
惆悵此時頻極目江南江北路迢迢
　　夜泊
夜聞沽客送將歸蕪菼蕭條月色微萬里江湖何處極
孤舟鴻鴈自相依杯抛黄菊乾賖酒城掩秋砧罷搗衣
不禁此時心斷絶長沙南去故人稀
　　寄郭招甫時在潯陽
夢向三江買釣船掛帆南去白雲邊窗開曉色香爐現
門落寒聲瀑布懸百年酒興陶彭澤四海詩名孟浩然
何日尋真塵外跡焚香酌茗話先賢
　　登滕王閣
高閣憑空浩蕩開當時遺跡幾蒼苔烟含晚市悠悠見
沙帶澄潭渺渺回此日登臨分壯氣百年淪落憶雄才
可憐萬古神交意日暮荒凉一嘆哀
　　紫霞樓夜飲
西樓孤絶倚天青我愛明河對户横露滿碧梧風屢起
烟消綠嶠月初生仙人共酌丹霞酒逸侣同吹白玉笙
不向此時窮笑傲更從何處豁高情
　　聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
　　答李友山山中送别
已恨青山臨渡口相思回首隔夫君更堪重到相思處
不見青山見白雲
　　酬故人見贈
湘江南去少人行瘴雨蠻烟白草生誰念梁園舊詞客
桄榔樹下獨聞鶯
　　閨中詞
良人西去恨何如妾在閨中對影居萬里長看天外月
一生空得夢中書
　　塞下曲二首
古戍秋生畫角哀思歸泣盡望鄉臺霜天日落寒風起
但見黄沙萬里來
玉闗西去更無春滿眼蓬蒿起塞塵漢馬不歸青海月
笳聲愁殺隴頭人
　　絶句(集中無/此篇)
萬里長江嵗暮天氷堅可渡不須船雪堂老子迎君笑
化鶴歸來又百年
　林德暘二十八首
　　寄林編修(名千之/平陽人)
大雅凋零尚此翁醉鄉一笑寄無功衣冠洛社浮雲散
弓劒橋山落照空東魯有書藏古壁西湖無樹挽春風
巾車莫過青華北城角吹愁送暮鴻
　　道中
程入江鄉宿新炊飯帶沙亂山愁外笛孤驛夢中家野
水平菰葉春風足楝花西來三兩客閒説舊京華
　　春感
栁花衮雪春㝠㝠溪風一夜吹為萍萍隨風去渺流水
人生無根亦如此故山入夢草芊芊半窗疎雨寒食天
曉來白髪稀可數多少朱顔化黄土高原冉冉青烟斜
麥飯洒松能幾家子規呌殘金粟暮繭紙蘭亭已飛去
　　聞家則堂大參歸自北寄呈(丙子春巴延兵至杭/州則堂家鉉翁以參)
　　　(知政事與丞相吳堅等充祈請使詣燕申祈請/之議國亡守志不仕貶河中府十九載至元三)
　　　(十一年甲午召還放自便/乃歸江南時八十有二矣)
濵死孤臣雪滿顛氷氊囓盡偶生全衣冠萬里風塵老
名節千年日月懸清淚秋荒遼海鶴古魂春冷蜀山鵑
歸來親舊驚相問禾黍離離夕照邊
　　答柴主簿
相隔雲江有夢尋篇詩寄舊重兼金山林未遂鹿麋性
風雨空愁葵藿心老氣十年看劒在秋聲一夜入燈深
銅槃消息無人問寂寞西樓待鴈音
　　元日即事
宿霧沈城海日遲十年冉冉鏡中絲江湖舊夢衣冠在
天地春風鼔角知杜曲桑麻歸已往尚平婚嫁畢何時
野人問我行藏事自向庭前采栢枝
　　寄七山人(平陽州治北五里有七星山鄭/初心隠居於此稱為七山人)
十年疎鬢為誰斑天借儒冠日月間敧枕寒生雙瀑澗
開門春滿七星山鶴歸尚覺遼城是䳌老空聞蜀道難
欲覓九還憑寄語青牛何日度函闗
　　拜岳王墓(岳飛葬西湖/之棲霞嶺)
寥落一杯在英雄萬古寃孤忠懸白日遺恨寄中原樹
老殘霞澹塵深斷碣昏東南天半壁往事泣寒猿
　　夢中作二首
一杯自築珠丘土雙匣猶傳竺國經獨有春風知此意
年年杜宇泣冬青
昭陵玉匣走天涯金粟堆前幾莫鴉水到蘭亭轉嗚咽
不知真帖落誰家
　　冬青花(冬青一名女貞木一名萬年枝漢宫/嘗植後世因之宋諸陵亦多植此木)
冬青花花時一日腸九折隔江風雨清影空五月深山
䕶微雪石根雲氣龍所藏尋常螻蟻不敢穴移來此種
非人間曾識萬年觴底月蜀魄飛遶百鳥臣夜半一聲
山竹裂
　　鄭宗仁會宿山中
挑燈懐舊夢移席近春泉共話忽深夜相看非少年斗
垂天末樹燐出雨餘田亦有茅簷下飯牛人未眠
　　飛雲渡
人煙荒縣少澹淡隔秋隂帆影分南北潮聲變古今斷
峰僧塔逺初日海門深小立蘆風起乘槎動客心
　　宿台州城外
荒驛丹丘路秋高酒易醒霜増孤月白江截亂峰青旅
鴈如曾識哀猿不可聽到家追此夕三十五郵亭
　　客懷
道出簫臺北青鞵第幾山看雲生逺思臨水覺衰顔石
室猨空老花時燕獨還春光已愁寂况復在兵間
　　僊壇寺西林
古壇僊鶴杳野鹿自成羣松氣浮清曉經聲出白雲石
穿僧屋過水到寺門分人世無窮事山中了不聞
　　新昌道上
江湖猶是客嵗月已成翁僊路重雲外人家落水中山
痕經燒黑土脉入泉紅又得春風信孤花照驛東
　　寄懷
風雨知何夕干戈寄此身青燈少年夢白髪異鄉春水
驛逢花使丹田守谷神行窩隨處得聊自得吾真
　　越中送徐君寅歸閩
此地同為客當秋獨送君斜陽留薄醉逺道惜輕分老
泪遺陵木鄉山出海雲天南有回鴈音信倘相聞
　　重過虎林
漠漠江湖夢蕭蕭禾黍秋清笳吹落日白髪過西州池
涸神龍逝山空老鳯愁唯餘闗外水寂寞自東流
　　寄别諸公
盍簮談舊夢持酒送餘春天地綠隂雨江湖白髪人時
非銷劒氣客久積衣塵又出重闗北斜陽獨問津
　　京口月夕書懷
山風吹酒醉秋入夜燈凉萬事已華髪百年多異鄉逺
城江氣白高樹月痕蒼忽憶凭樓處淮天鴈呌霜
　　客意
獨夜愁如此殊鄉老奈何故人經亂少歸夢入秋多衣
敝隣砧動書沉海鴈過燈前空拂劒酒薄不成歌
　　山中早行
短䇿穿幽徑山樵半掩扉月斜林影薄石盡水聲微一
犬隔籬吠孤僧何處歸相逢松下立風露滿秋衣
　　溪亭
清秋有餘思日暮尚溪亭高樹月初白微風酒半醒獨
行穿落葉閒坐數流螢何處漁歌起孤燈隔逺汀
　　薛德之之江東簡熊西王諸公
乍逢還又别龍竹葛陂隂野水流春逺江雲入暮深新
知滿湖海遺老在山林解后如相問憑君道素心
　　待應平坡侍郎郊行口占
試耕黄犢健入社白鷗真栁外呼舟去水風吹葛巾
　　宴德初書樓
樓高不二尋已作百尺想中有湖海豪開襟納萬象頗
延素心人談笑落清響鄰花吹午香簷竹薦秋爽於中
了行藏此外斷俯仰西樓富薰天歌鍾樂華敞荒凉風
雨餘山䕫自來往
　　舟中書事
村酒沽來濁可斟扁舟過雨繫楓林午香吹稻海田熟
葛蔓引𤓰茅屋深天地暗塵歸客鬢江湖斜日動鄉心
衰年自笑為形役空羨閒鷗臥水雲
　　別王監簿
𤣥髪相逢雪滿顛一畨欲别一凄然離亭落日馬嘶渡
舊國西風人喚船湖海已空彈鋏夢山林猶有著書年
蓬萊不隔青禽信還折南枝寄老僊
　　新晴偶出
琴牀茶鼎澹相依偶為尋僧出竹扉風動松枝山鵲語
雪消菜甲野蟲飛看花春入桄榔杖聽瀑寒生薜荔衣
古寺無人雲漠漠溪行喚得小船歸
　　題海上人栖雲樓
水村煙景隔晴霏十二闌干在翠微一壑暮年閒獨倚
半簾秋影澹相依栢爐貝葉香猶潤紙帳梅花夢不飛
會得此中無所住來來去去總𤣥機
　　謁子陵祠
客星謫下桐江湄傲睨煙雨何年歸空遺清氣滿林壑
草木不受春風肥我來維舟奠椒醑薜荔祠荒泣山鬼
亂峰欲雪江氣嚴老蜃吹雲日色死白水真人御絳衣
勲臣四七攀鱗飛㝠鴻遐舉不可致天地浩蕩容漁磯
年年熏貂成黨獄阿瞞朶鼎終瑟縮東都節義何為高
七尺之臺一竿竹
　　答周以農
一燈細語煑茶香雲影霏霏滿石牀萬里夢魂形獨在
十年詩力鬢俱蒼山空絡緯悲秋雨水落蒹葭足夜霜
未㑹漆園觀物意酒闌猶發次公狂
　　答陳植父
衡門愁絶坐詩窮瘦茦荒途况此翁流水年華孤月在
黄花心事幾人同鄉書杳杳迎江鴈客枕蕭蕭避井桐
昨夜蓴鱸應入夢扁舟歸去及秋風
　　答鄭即翁
初陽䝉霧出林遲貧病雖兼氣不衰老愛歸田追靖節
狂思入海訪安期春風門巷楊花後舊國山河杜宇時
一種閒愁無着處酒醒重讀寄來詩
　　括城
寒芒曾動少微星一水溶溶疊嶂横落日漁舟吹逺笛
斷煙戍屋帶荒城沙鷗欲近如招隠闗樹無多亦厭兵
却憶鶯花亭外路太平簫鼓沸春聲
　謝翺五十首(升菴楊慎曰謝臯羽晞髪集皆精緻/竒峭有唐人風未可例以宋視之也)
　　芳草怨
湘雲離離沉曉月疏麻夏死白水發傳芭楚女辭帳中
夜逐霓旌南過越荆岑越嶠殊百草恨結柔絲看不老
紅英搗鹽實斧創青子滿地枝如掃刺桐樹朽猩猩在
佩雜芳㽔散秋海鄉來青鳯食花去瞻望靈均涕零雨
　　春江曲
妾身生長臨江邊㓜嫁酒家學數錢自從夫婿去為賈
别妾初下武昌船涔陽歸鴈不寄影嶲州書别已三年
别時夢指水為誓惟有海鳬見妾泪愁抛錦字下中流
郤見海鳬淚如水
　　廢居行
海濤翻空秋草短白蛇入窠㗖雀卵經年廢屋無居人
孕婦夜向船中産歸來多雨臼生魚穴蟲祝子滿户樞
鄰家置屋供官役買得沂王園令宅
　　古釵嘆
刑徒鬼火去飄忽息婦堆前殯齊發白烟淚濕樵叟來
拾得慈獻陵中髪青長七尺光照地髪下宛轉金釵二
持歸薰沐置高堂包裹恐為神所將妻兒朝拜復莫拜
冉冉臥病不得瘥省知天物厭凡庸夜送白龍潭水中
扣頭郤顧祈免死永入幽宫伴龍子
　　瓊花引
后土祠前車馬道天人種花無瑶草英雲蘂珠欲上天
夜半黄門催進表酒香浮春露泥泥二十四橋色如洗
隂風吹雪月墮地幾人不得揚州死孤貞抱一不再識
夜歸閬風曉無蹟蒼苔染根烟雨泣嵗久游魂化為碧
　　短歌行
秦淮沒日如沒鶻白波揺空濕弦月舟人倚櫂商聲發
洞庭脱木如脱髪寒螿哀啼衆芳歇晨梳青林望呉越
呉歈越吟浪花舞秋槎濕劍歸無所愁生酒醒聞山雞
石鏡飛花汗如雨起招如意擊樹枝為君悲歌君淚垂
　　秋日擬塞上曲
落日墩堭北妖星太白西凉風吹沙磧帳下玉人啼吹
沙復吹草嘶馬未知道醉後聞塔鈴風塵忽如掃野駝
尋水向月行露下蕃兒食秋棗
　　後瓊花引
揚州城門夜塞雪揚州城中哭明月墮枝濕雲故鬼語
西來隂風無健鶻神娥愬空衆芳歇一夕蒼苔變華髪
宫花窣簾塵掩韈玉華無因進呉越灕灕淮水山央央
誰其死者李與姜
　　明河篇
牽牛夜入明河道淚滴相思作秋草婺女城頭翫月明
星君冡上無啼鳥天寒露淨沾衣巾明河倐化為白雲
雲飛蜿蜿秋在水石厭槎頭海烟起
　　虞美人草詞
髑髏起語鴟呌嘯山精夜啼楚王廟渡淮風雨八千人
叱咤向天成白道身經百戰轉為亡狼籍悲歌出漢堡
夜帳天寒抱玉泣血變青草烟曉濕他年辟仇春草生
吳中草死無妾名自從為草生西楚得到呉中猶楚舞
　　劉寄奴草詞
榛中小草夏蔚薈葉如牡艾花如毳少年防塞得命生
出鏃肉中無粟起向來神姦見白晝濕竹烟青聞杵臼
英雄奮臂徵此時唾落虛空散林藪漢家白蛇入本紀
况是天王舊支子豈知苗裔在民伍蛇思猶呼帝小字
　　樊夫人上昇詞(四明山樊榭即漢劉綱/與夫人樊氏上昇處)
石蠔粘牕秋見海山雞夜啼弄毛彩王孫吹笙導夫人
青髪凌風素霞在雨塵離地白浩浩河西種星榆樹老
海桑童童日出歸衣濕上池洗頭草
　　花卿冡行(山谷云花卿冡在丹陵之東舘/鎮至今猶有英氣血食其鄉)
濕雲糢糊埋秋空雨青沙白丹陵東莓苔隂隂草茸茸
云是花卿古來冡花卿舊事人所知花卿古冡知者誰
精靈未歸白日西廟鴉啄肉枝上啼緜州柘黄魂正飛
　　蓮葉舟
濕雲冉冉依芳芷楚女神絃迎帝子天人種蓮露染根
一片碧花秋墮水笙簫聞聲影如夢浮花漠漠船采重
神蛟蜕腸江水湄化為五色光陸離中有玉人跨蛟舞
藕根斷絲罥人衣碧瞳秋髪眠清夜按肌不粟青露下
　　玉井水
玉華翳日神封井液冷秋根洗雲影年年天女下來觀
露濕風吹太華頂氷枝脱葉墜欲舞青鳥伺枝忽銜去
夜深井氣白吐虹井中龍子如守宫凡人不敢飲此水
往往夢寐游其中
　　送人歸烏傷
湖邉老屋墻壓籬饑鴉啄雪枝上啼湖中葑田産菰米
菖蒲花開照湖水蒺藜老翁呼不起曾入東宫教皇子
文雅風流俱掃地瓦磚擲人老兵醉後園小坊近市㕓
借人樗蒲無税錢君歸故里何所憐
　　雨後海棠
春光揺揺一萬里野粉殘英空蜀水天人愁溼紅錦窠
萬里遺恨泪如洗蒼苔裹枝雪墮地雨中聞有西南使
化為黄鵠凌空青開時銜花落銜子綠章青簡下蓬萊
滯魄游魂恨未已至今鸚鵡啼猩紅不隨明月葬空中
　　登廣靈寺塔望南高峰(寺碑記太宗/潜籓時事)
城池風烟杯渡僧廣靈孤塔懸晝燈塔燈上齊南高雲
南高峰巔祠歛神靈旗蕭蕭巻清雨結喉巫陽能楚語
回望人烟塔峰北惟有空城臨水滸赤蛇不神江海翻
藪澤狐狸作巴舞當年介弟階防禦玉鸞青鞭上天去
　　雪度
千山萬山雪崔嵬欲流不流水洄洄蟄熊出穴戍草短
客行心急夢歸來南園桑柘未生葉南溪渡頭不可涉
朝種木蘭拔為檝
　　夜宿南明縣齋
朝隂扣舷清剡曲暝投天姥峰前宿桂蟲食葉露溼身
影落莓苔雲矗矗天風吹枝斷未殊夢尋杳靄來絳車
下車者誰藏姓氏夜饗瓊臺讀老子覺來隠隠聲在耳
月白西南望為水
　　書畫梅花水僊巻
風吹韈露明微照芳雲弱植仙姝廟髻鬟零亂在枕函
月裏羅浮夢中到鮫綃拂塵蟬翼隔窗霧凝寒唯影入
曉來坐對殘空標翠翎不見額黄濕
　　避暑城西觀呉道子畫老君像
濕烟掛龍天海頭角城溽暑如炎州白氛翳景失樓閣
蓬萊縹緲不可求解衣揮麈子城下地湧青蓮隣古社
巻簾看畫人猶龍矯首見龍還見畫碧幢髪雪世過耳
弄筆者誰呉氏子
　　趙安天北遊求詩安天韶王孫作詩送之
海雲抱漚海水熱道路征人裹氷雪憐君獨作萬里遊
兩把蓮莖手中别蓮莖刺多蓮葉濕翻為君衣覆為笠
汴南淮北多故人馬上相逢泪相揖故園萋萋長草根
遲君歸來洗雨痕青鞭碧影角湖曲芳夢猶到韶王孫
　　鄞女墓
網草新垂月中露青禽夜宿菱塘陼寺西幽修雲覆土
知葬舒王下殤女百年光塵事事新皇子夫人墓作鄰
民間厭勝祈新鬼穉鬼久隨風雨陳去來侣爾勿復道
白下鍾山夢中老
　　城西廢園
水門夾西雨連越鄴瓦畊殘莎草茁誰知當日芙蓉園
濕露迷城暗車轍芙蓉青根聨戚里美人對博逢山裏
潮痕欲上紅露晞知是日高梳洗起園南禁絶人行道
中有民間舊宿草廢園起垡鳴竊脂寒食始應通祭掃
　　答烟蘿隠者
月落烟霧動遥知夜不眠紫苔生水底白髪坐岩前野
鶴下窺影山人疑問年微唫度小刼勞贈逺遊篇
　　送人還蜀
白髪夢鄉國君歸路不迷洑槎秋見草荒棧夜聞雞月
過秦凉北星深河漢西何因到郤返呉語話分擕
　　哭所知
總戎臨百粤花鳥瘴江村落日失滄海寒風上薊門雨
青餘化血林黑見歸魂欲哭山陽笛隣人亦不存
　　鴻門讌(楊慎曰此詩雖李賀復生亦當心服李賀/集中亦有鴻門讌一篇不及此逺甚可謂)
　　　(青出於/藍矣)
天雲屬地汙流宇杯影龍蛇分漢楚楚人起舞本為楚
中有楚人為漢舞鸊鵜淬光䳄不語楚國孤臣泣俘虜
他年疽背怒發此硭碭雲歸作風雨君看楚舞如楚何
楚舞未終聞楚歌
　　贈寫照唐子良
呉中衆史今代畫不獨畫人兼畫馬唐生家住金華雲
對子獨肻畫古人夕陽西下東流水紛紛古人呼不起
東都留守呉中豪王府勲僚舊俊髦當時氣薄隂山日
勾陳蒼蒼太白高百年水竭海塵上誰見凌烟拂蛛罔
霜髯磔磔開清新彷髴猶帶黄河氷忽疑稍會怒色止
或可從傍窺諫紙唐生見我淚如洗頗憶古人今不死
俟我氣定神始閒命筆更起唐衣冠
　　種葵蒲萄下
茂葵花種蒲萄下年年葉長見花謝蒲萄漸宻花漸遲
開時及見蒲萄垂微風揺曵架上枝隂雲凝碧行琉璃
天人下飲蒲萄露花神夜泣向天訴謝爾蒲萄數尺隂
不如寸草同此心
　　送袁大初歸剡原袁來抗宿傳法寺寺在悳夀宫
　　北今行路及園即宫舊址
大雷山下鄞江口石濕落星海涵斗莓苔𤨏窗居鬼神
散髪天衣夜行酒百年綺語墮凡塵劉公不還謝公走
祇今零落三秋霜猶説先朝人物藪道逢袁家美年少
欲挽呉潮歸兩袖自言學出戴君門又説舒君忘年友
舒君白頭爪塵垢戴君業成衣露肘君來何處覓知音
弔古凄凉無老叟出門擇語歸計餐顧忌慚皇無不有
不如歸食空江槎初生淡菜如珠母風帆送客來夷洲
白帢青衫談不朽君不見君今宿寺多鄞僧耆舊能言
幾人在隔牆食栢秋麝過廢石坡陁舊南内
　　九日前子善來會山中
朝尋寒露枝莫摘不盈把風吹西南雲幽情誰與寫有
客來縉州遺我古盞斚中有鴛鴦文色如銅雀瓦浮以
欝金㽔蒼蘚藉其下此物寧足感聊用助歌者但懷郢
曲悲豈計所知寡
　　九日集葆寺得載字
貧居懶出門未到輙復悔偶尋秋夕英顧見石璀璀手
斸松根芩下有墳千載青山如葆羽無人禁樵採狂歌
呼麴生悲往興故在未卜遇浮丘猶堪居畏壘
　　二月十日
山居少四隣櫧葉半為薪野色生遥念空江滯此身風
濤春憶越親舊晚游秦獨擬尋雞犬雲蘿挂葛巾
　　九日韶卿子善有約不至子静亦歸桐廬與景雲
　　飲瀑下作
揉藍染釣緍欲老此江濵九日寒泉水他年白髪身隣
州曾約客别業未歸人嗅菊知吾事那能更問津
　　呈王尚書應麟
寒風吹鬢影客淚濕衣塵千里見積水滿城無故人船
歌甌雪盡劒舞越花新獨憶絲綸老相從話所親
　　山隂道中呈鄭樸翁
楊栁逺天色野風來水涯異鄉同客夢今雨故人家越
樹花啼鳥禹陵冬落花悠悠江海意為爾鬢先華
　　雨夜呈韶卿
相看隴水雲一夕幾回分預恐今宵雨他年獨自聞野
花同楚越江靄雜朝曛不得鋤芝术逢樵却寄君
　　暮春感興
天涯芳草夢此意未應泯獨對風烟老虚為江海人漁
樵分落日櫻笋過殘春舉世無知己他年應逐臣
　　遊釣臺
古臺臨釣渚遺像在蒼烟有客隨槎到無僧依樹禪風
塵侵祭器樵獵避兵船應有前朝蹟看碑數漢年
　　西臺哭所思
殘年哭知己白日下荒臺淚落呉江水隨潮到海廻故
衣猶染碧后土不憐才未老山中客唯應賦八哀
　　江上别友
相看仍慟哭欲學晉諸賢戍近風鳴柝江空雨送船翔
雲侵別色南雪憶歸年擬共鋤青术無為俗事牽
　　夜宿江山寺
寺圖接異境僧影濕香烟落月安禪處翻經置縣年天
河當夏白泉水入杉懸到此懐甌越空家寄海邊
　　寺南小池
寺南疏小沼堤隠懶行踪杉影動寒水夕陽藏半峰清
涵落鳥毳寒怯病僧容聞説初開日鉢盂盛養龍
　　寄劉元益
他日憶逢君林中訪惠勤鹿麛行處見流水别時聞草
沒秦人冡山通越國雲音書年嵗失莫訝白鷗羣
　　己丑除夜
鬢絲殘雪影况復在塵埃暮色隨鐘盡年光逐水來隣
逋燈下索鄉夢戍邊回明日聽春雨渡江登越臺
　　夜宿雪竇上方(雪竇師剡人住邉/支遁林買山隠處)
眠山枕斧柯獨客愛盤阿畏日生塵夢尋仙到鳥窠下
方聞夕磬南斗挂秋河寢服侵雲巻頮泉通瀑和竇分
滄海月禪入沃州歌此地精靈聚中宵弄薜蘿
　　絶句(楊慎曰此首雖太/白見之亦當歛首)
牽牛秋正中海白夜疑曙野風入空巢波濤在孤樹(楊/慎)
(曰臯羽律詩如夜氣浮秋井隂花冷碧田驛花殘楚水/烽火到交川山鬼下茅屋野雞啼苧蘿戍近風鳴柝江)
(空雨送船隣逋燈下索鄉夢戍邊回柴關當太白藥氣/近樵青暗光珠母徙秋影石花消下方聞夕磬南斗挂)
(秋河雖未足望開元天寳之蕭墻/而可以据長慶寳厯之上座矣)
　
　
　
　
　
　
　
　
　
　
　宋藝圃集巻十九
欽定四庫全書
　宋藝圃集卷二十
　　　　　　　　　　　　　明　李蓘　編
　陸游九十四首
　　明河篇
明河八月轉分明烱如素練西南傾年年嵗嵗見河漢
坊坊曲曲聞砧聲良人萬里自征行砧聲中有玉闗情
遥知鐵衣冷如水指㸃明河白髮生磧中草死駱駝鳴
萬里却望長安城兒生總角爺未見歸心頓覺封侯輕
漢家自古有邊患付與窮荒何足惜只願無光太白低
還家為婦說征西
　　吳娘曲
鏡奩蠶出千黑蟻釵梁梅小雙青豆吳娘十四未知愁
羅衣巳覺傷春瘦閒尋女伴過西家鬬草歸來日未斜
睡睫䝉䝉嬌欲閉隔簾微雨壓楊花
　　東吳女兒曲
東吳女兒語如鸎十三不肯學吹笙鏡奩初喜框蠶出
窗眼已看雙繭成庭空日暖花自舞簾巻巢乾燕新乳
阿弟貪書下學遲獨揀詩章教鸚鵡
　　芳草曲
蜀山深處遮孤驛缺甃傾垣芳草碧家在江南妻子病
離鄉半嵗無消息長安城門西去路細靄斜陽芳草暮
樽前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
　　夏白紵
雲母屏薄望如空水晶簾疎不礙風美人獨立何所似
白玉芙蓉秋水中素絹細織氷蠶縷清寒不受人間暑
晚來浴罷緑窗閒自把新詩教鸚鵡
　　芳華樓賞梅
素娥竊藥不奔月化作江梅寄幽絶天工丹粉不敢施
雪洗風吹見真色出籬藏塢香細細臨水隔煙情脉脉
一春花信二十四縱有此香無此格放翁年來百事惰
惟見梅花愁欲破金壺列置春滿屋寶髻斜簮光照坐
百榼淋漓玉斚飛萬人辟易銀鞍過不惟豪横壓清臞
聊為詩人洗寒餓
　　遊仙
飄飄鸞鶴杳難攀萬里東遊海上山應有世人遥稽首
紫簫餘調落雲間初珥金貂謁紫皇仙班最近玉爐香
為憐未慣層霄冷獨賜流霞九醖觴玉殿吹笙第一仙
花前奏罷色悽然憶曾偷學春愁曲謫在人間五百年
　　泊公安縣
秦闗蜀道何遼哉公安渡頭今始回無窮江水與天接
不斷海風吹月來船窗簾捲螢火鬧沙渚露下蘋花開
少年許國忽衰老心折柂樓聞笛哀
　　浣溪女
江頭女兒雙髻丫常隨阿母共桑麻當戸夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟插髻曄曄牽牛花城中妖姝臉如霞
爭嫁官人慕髙華青驪一出天之涯年年傷春抱琵琶
　　八月十四日夜三义市觀月
去年看月籌邊樓雲罅微光如玉鈎主人不樂客歎息
清歌空送黄金舟今年看月三义市纎雲不作良宵累
素娥命駕掃客愁我亦傾杯邀共醉風露萬里方渺然
氷輪無轍行碧天盈盈耿耿意無盡月不忍落人忘眠
一言欲報廣寒殿茅簷華屋均相見明年萬事不足論
但願月滿人長健
　　大雪歌
長安城中三日雪潼闗道上行人絶黄河鐵牛僵不動
承露金盤動欲折虬髯豪客狐白裘夜來醉眠寶釵樓
五更未醒巳上馬衝雪却作南山遊千年老虎獵不得
一箭横穿雪皆赤拏弓爭死作牛吼震動山村列崖石
曳歸擁路千人觀髑髏作枕皮䝉鞍人間壯士有如此
胡不來歸漢天子
　　玻瓈江
玻瓈江水三丈深不如江上離人心君行未過青衣縣
妾心先到娥眉隂金尊共釂不知曉月落煙渚天横參
車輪無角留不住馬蹄不方何處尋空慿尺素寄幽恨
縱有緑綺誰知音愁來只欲掩屏睡無奈夢斷聞踈砧
　　對酒
羨門安期何在哉河流上泝崑崙開白雲不與隠居老
孤鶴自下遼天來春江風物政閒美緑浦潮平柂初起
暮吹長笛發巴陵曉掛髙帆渡湘水世間萬變更故新
㑹當太息摩銅人脫裘取酒藉芳草與子共醉壺中春
　　題少陵畫像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘臠冷正悲辛仗内鬬鷄催賜錦
　　夜聞松聲有感
清晨放船落星石大風吹帆如箭激回頭已失廬山雲
却上吳城看落日夜深龍歸擘祠門入木數寸留爪痕
明朝就視心尚慄腥風捲地雷霆奔歸船買酒特自慰
性命平生驚屢試固知神怒有定時波紋蹙作魚鱗細
如今衰病卧林坰霜覆茅簷月滿庭松聲驚破三更夢
猶作當時風浪聽
　　滄灘
百夫正讙助鳴艣舟中對面不得語須㬰人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆村落照紅雨餘漁舍炊烟濕故鄉回首已千山
上峽初經第一灘少年亦慕宦游樂投老方知行路難
　　驛路海棠已過有感
淒涼古驛官道傍朱門沉沉春日長暄姸光景老海棠
顛風吹花滿空廊物生憔悴固其常惜哉無與持一觴
游蜂戲蝶空自忙豈知美人在西廂我雖已老猶能狂
竚立與爾悲容光盛時不遇誠可傷零落逢之更斷腸
　　山南行
我行山南已三日如繩大路東西出平川沃野望不盡
麥隴青青桑鬱鬱地近秦函氣俗豪秋千蹴􁀙分朋曹
苜蓿連雲馬蹄疾楊柳夾道車聲髙古來厯厯興亡處
舉目山河尚如故將軍壇上冷雲低丞相祠前春日暮
國家四紀失中原師出江淮未易吞㑹看金鼓從天下
却用闗中作本根
　　龍掛
成都六月天大風覆屋動地聲勢雄黑雲崔嵬行風中
凛如鬼神塞虚空霹靂迸火射地紅上帝有命起伏龍
龍尾不巻曳天東壯哉雨㸃車軸同山灌水溢路不通
連根㧞出千丈松未言為人作年豐偉觀一洗芥蔕胸
　　夏夜不寐
急雨初過天宇濕大星磊落纔數十饑鵲掠簷聲磔磔
冷螢墮水光熠熠丈夫無成忽老大箭羽凋零劍鋒澁
徘徊欲睡復起行漏下三更凭欄立
　　成都行
倚錦瑟擊玉壺吳中狂士游成都成都海棠十萬株繁
華盛麗天下無青絲金絡白雪駒日斜馳遣迎名姝臙
脂褪盡見玉膚緑鬟半脫嬌不梳吳綾便面對客書斜
行小字宻復踈墨君秀潤瘦不枯風枝雨葉蕭蕭殊月
浸羅襪清夜徂滿身花影醉索扶東來此歡墮空虚坐
悲新霜㸃鬢鬚易求合浦千斛珠難覓錦江雙鯉魚
　　對酒
閒愁如飛雪入酒即消融好花如故人一笑杯自空流
鶯有情亦念我柳邊盡日啼東風長安不到十四載酒
徒往往成衰翁九環寶帶光照地不如留君雙頰紅
　　月夕
我昔隠天台夜半遊勾曲弄月過垂虹萬頃一片玉烟
艇起菱唱松風吹釣絲更欲小徙倚恐失初平期今年
游青城三十六峯巒白雲反在下使我毛骨寒天如玻
瓈盆倒懸濕銀海素璧行其間草木盡光彩姮娥顧我
笑手撫玉兎兒莫怪世人生白髮秋風桂老欲無枝
　　獨立
獨立柴荆外頽然一秃翁亂山吞落日野水到寒空憂
患工催老飄零敢諱窮漁歌亦何恨悽斷滿西風
　　獨夜
燈花寒自結雪片夜方深瘦影參危坐清愁入苦吟江
湖身汗漫藥石病侵尋朋舊凋零盡何人識此心
　　欲行雨未止
幽幔依燈影空堦雨送聲暫歸仍客路投老倍鄉情眼
澁書難讀心搖夢易驚病多獨怕醉酒盡却思傾
　　聞角
小閣柴門近黄昏畫角聲時時逐風散嫋嫋伴愁生天
地清秋暮闗河殘月明湖南猶未破獨立久含情
　　寄楊濟伯
聞道皇華使來從萬里回五溪春薺老三峽暮猿哀昔
日文昌省頻年灧澦堆問君何地險斟酌寄聲來
　　舍北搖落景物殊佳偶作四首
今年冬候晚仲月始微霜野日明楓葉江風斷鴈行窮
途多藉􁞻老景易悲傷自笑詩情懶蕭然舊錦囊
　　二
路擁新霜葉溪餘舊漲沙棲烏初滿樹歸鴨各知家世
事元堪笑吾生固有涯南村聞酒熟試遣小童賖
　　三
屋角成金字溪流作縠紋斜通小橋路半掩夕陽門孤
艇衝烟過疎鐘隔塢聞杜門非獨病實自厭紛紛
　　四
草徑人稀到柴扉手自開林疎鴉小泊溪淺鷺頻來簷
角除𤓰蔓牆隅斸芋魁東隣膰肉至一笑舉新醅
　　殘臘
殘臘無多日吾生又一年林塘明夕照墟塔淡春烟山
色危欄角梅花緑酒邊嵗時元自好老病獨凄然
　　雪中
忽忽悲窮處悠悠感嵗華暮雲如潑墨春雪不成花眼
澁燈前暈詩成字半斜殘樽已傾盡試起問東家
　　夜中步月
夜半不成寐起尋微月行風生驚葉墮露重覺荷傾兀
兀酒中趣悠悠身後名興䦨還掩戸坐待日東生
　　幽事
幽事春來早晨興即啓閽掃梁迎燕子插棘䕶龍孫數
日招賔友先期辦酒樽淋漓衣袖濕不管漬春痕
　　遊山
簫鼔湖山路天教脫馽機蟬聲入古寺馬影渡荒陂樵
唱時傾耳僧談亦解頥徧門燈火鬧不敢恨歸遲
　　初春雜興
水長鷗初泛山寒茗未芽深林聞社鼔落日照漁家渡
逺呼船久橋傾取路斜客愁慵逺眺不是怯風沙
　　暮春
季子黄金盡安仁白髮新無情五更雨便送一年春難
續西樓夢空存百陌身海棠應似舊惆悵又成塵
　　小舟過吉澤效王右丞
澤國霜露晚孤燈煙火微本去官道逺自然人跡稀木
落山盡出鐘鳴僧獨歸漁家閒似我未夕閉柴扉
　　冬日感興十韻
雨露天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二竪向法欠三壬舊憤
開孤劍新愁感斷砧唐衢惟痛哭莊舄正悲吟瘦跨秋
門馬寒生野店衾但思全舊璧敢冀訪遺簮樓上蒼茫
眼燈前破碎心長吟傾濁酒慷慨厭層隂
　　登劍南西川門感懐
自古髙樓傷客情更堪萬里望呉京故人不見暮雲合
客子欲歸春水生瘴癘連年須藥石退藏無地著柴荆
諸公勉畫平戎䇿投老深思看太平
　　秋晚登北門
幅巾藜杖北城頭巻地西風滿眼愁一㸃烽傳散闗信
兩行鴈帶杜陵秋山河興廢客搔首身世安危人倚樓
横槊賦詩非復昔夢魂猶繞古梁州
　　蜀苑賞梅
十里温香撲馬來江頭還見去年梅喜開剰欲邀明月
愁客先教掃緑苔跌宕放翁新醉墨凄凉廢苑舊歌臺
盛衰自古無窮事莫向空明歎刼灰
　　席上作
緑波畫槳浣花船清簟疎簾角黍筵一幅葛巾林下客
百壺春酒飲中仙散懐絲管繁華地寄興江湖浩蕩天
浮世升沉何足計丹成碧落珥貂蟬
　　送梅
零落梅花不自由斷腸容易付東流與人又作經年别
問月應知此夜愁已是狂風巻平野不禁横笛起危樓
何時小雪山隂路處處尋香繫釣舟
　　吳體寄張季良
九月十月天雨霜江南劍南途路長平生故人阻擕手
萬里一書空斷腸人生强徤已難恃世事變遷那可常
兩家子孫各長大他年窮達毋相忘
　　雨夜
斷岸輕烟著柳條孤村小雨夜蕭蕭荒鷄隔浦聲相續
短燭無風焰自揺朴學無如縻嵗月殘生竟是老漁樵
最憐鬢畔千莖雪日日春風吹不消
　　秋雨
一秋風雨蔽白日積水鬼神愁太隂寒螿悲鳴草根濕
水鳥􁀙呌菰叢深殘年不覺日月逝病骨惟愁霜露侵
常有淖麋供旦暮一毫寧復少年心
　　寄子虚子遵
大兒再渡呉門秋小兒錢塘踰月留恨身不能插兩翅
與汝相守寛百憂聞鐘時宿雲外寺待月亦上湖邊樓
但常保此豈不樂路難悠悠非善謀
　　病起
山村病起帽圍寛春盡江南尚薄寒志士凄凉閒處老
名花零落雨中看斷香漠漠便支枕芳草離離獨倚闌
收拾吟牋停酒椀年來觸事動憂端
　　臨安春雨初霽(放翁以此詩見稱於/思陵故其名益重)
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
　　哀郢
荆州十月早梅春徂嵗真同下坂論天地何心窮壯士
江湖從古著羇臣淋漓痛飲長亭暮慷慨悲歌白髮新
欲弔章臺無處問廢城霜露濕荆榛
　　七月一日夜坐舍北水涯
兀傲胡牀酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
升仙豈復塵中戀便擬騎鯨返玉京
　　芳華樓夜飲
射虎將軍老不侯尚能豪縱醉江樓笙歌雜沓娛清夜
風露髙寒接素秋少日壯心輕玉塞暮年幽夢到滄洲
人間清絶沅湘路常笑靈均如許愁
　　秋思
大面峰前秋夕清細腰宫畔暮灘平吳檣楚柁勤歸思
隴月巴雲空復情萬里風塵舊朝士百年鉛槧老書生
水村漁市從今始安得區區海内名
　　舜廟懐古
雲斷蒼梧竟不歸江邊古廟鎻朱扉山川不為興亡改
風月應憐感慨非孤枕有時鶯喚夢斜風無賴客添衣
千年回首消磨盡輸與漁舟送落暉
　　上虞逆旅見舊題嵗月感懐
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壊牆門覓十年題
漆園傲吏猶非達物我區區豈足齊
　　醉歸
持酒江頭到夕霏愁城頓覺解重圍澄波宜月移船看
醉面便風走馬歸末路已驚添白髪故人頻報上黄扉
強隨宦薄成真嬾乞我吳公舊釣磯
　　贈林使君
使君物外閱年華厭聽奴兵早暮衙雙屨蹋雲呼夜渡
一瓢邀月醉梅花紅爐㸃汞閒消日烏几繙經不憶家
我亦岷山有歸處約君同載泝三巴
　　得趙若川書因寄
澤居路絶人不到晨起忽傳雙鯉魚儲淚一升悲世事
椷愁三尺看君書龍墀對䇿言傷直山邑迎親計未疎
老病閉門誰省録因風時肯問何如
　　郊行夜讀書觸目
老翁病起厭端居隨意東西不問途露草野枯鷹欲下
江天雲濕鴈相呼空垣破竈逃租屋青幔紅燈賣酒壚
未畏還家蹋泥潦園丁持炬小兒扶
　　書感
壯嵗功名妄自期晚途流落鬢成絲臨風畫角晚三弄
釀雪野雲寒四垂金鎖甲思酣戰地皂貂裘記逺遊時
此心烱烱空添淚青史他年未必知
　　小築
放翁卜築寄江郊屋破隨時旋補茅暮看白煙横水際
曉聽清露滴松梢生來不啜猩猩酒老去那營燕燕巢
目斷鹿門三太息龎公千載可論交
　　舟中作
三百里湖新月時放翁艇子出尋詩城頭蜃閣煙将合
波面虹橋柳未衰漁唱蒼茫連禹穴寒潮蕭瑟過娥祠
祖龍虛負求仙意身到蓬萊却不知
　　春隂
春風浩蕩作春隂弱燕歸來不自禁白塔昏昏纔半露
青山淡淡欲平沉裘茸細雨初驚濕屐齒新泥忽已深
直怕樓髙生客恨不因病起倦登臨
　　東湖新竹
插棘編籬謹䕶持養成寒碧映淪漪清風掠地秋先到
赤日行天午不知解籜時聞聲􁍝􁍝放梢初見影離離
官閒我欲頻來此枕簟仍教到處隨
　　寓驛舍
閒坊古驛掩朱扉又憩空堂浣客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
　　寓舍書懐
借得茅齋近筰橋羈懐病思兩無聊春從荳蔲梢頭老
日向樗蒲齒上消叢竹曉兼風力横髙梧夜挾雨聲驕
書生莫倚身常健未畫凌烟鬢已凋
　　夜宴
酒痕搖春不受寒燭花垂燼忽堆盤山川路邈人將老
絲管聲遒夜向闌四海交遊更聚散百年光景雜悲歡
自憐病眼明猶在更那名花半醉看
　　行賦擔西南村落有感
騎馬悠然欲斷魂春愁滿眼與誰論市朝遷變歸蕪沒
磵谷􁰃呀欲吐吞一徑松楠遥見寺數家鷄犬自成村
最憐髙塜臨官道細細煙莎見燒痕
　　涪州
古壘西偏曉繫舟倚欄搔首思悠悠欲營丹竈竟無地
不見荔枝空逺遊官道近江多亂石人家避水半危樓
使君不用勤留客瘴雨蠻烟我欲愁
　　次韻何元立贈行
嘉榮東西州此别不為逺徘徊凌雪寺決去未遽忍登
髙望故人煙樹參差見懸知今夕夢不隔空城鍵平生
相從意百年有未滿結巢青城雲期子在嵗晚
　　嵗暮
離離井上桐欝欝牆下桑零落豈不悲無奈中夜霜蟋
蟀更可念嵗暮依客牀客亦自孤寂衣篝歇殘香一燈
掛西壁耿耿青無光援筆欲寫愁三喟不成章
　　在蜀有所盻
碧玉當家未破𤓰學成歌舞入侯家如今憔悴篷窗底
飛上青天妬落花
　　沈園
城上斜陽畫角哀沈園非復舊池臺傷心橋下春波緑
曽是驚鴻照影來
　　青村寺
十年淹泊望修門臨水登山㡬斷魂短鬢星星身欲老
小樓明月宿青村
　　敘州二絶
畫船衝雨入戎州縹緲山横杜若洲休信時平邊堠靜
傳烽夜夜到西樓
文章何罪觸雷霆風雨南溪自醉醒八十年間遺老盡
壊堂無壁草青青
　　小雨極涼舟中熟睡至夕
舟中一雨掃飛蠅半脫綸巾卧翠藤清夢初回窗日晚
數聲柔櫓下巴陵
　　觀華嚴閣僧齋
拂劍當年氣吐虹喑嗚坐覺朔庭空早知壯士成癡絶
悔不藏名萬衲中
　　讀書
面骨崢嶸鬢欲疎退藏只合卧蝸廬自嫌尚有人間意
射雉歸來夜讀書
　　雜詠
世事盛衰誰得知恵陵煙草掩柴扉陵邊人家叢竹裏
燈火呼喧迎婦歸
　　夜坐
大風横吹斗柄折迅雷下擊山石裂放翁閉戸寂不聞
楞嚴巻盡燈花結
　　記夢
烏巾白紵憶當年抵死尋君不自憐憔悴劍南雙鬢改
病中猶上暗門船
　　春晚感事
寒食梁州十萬家秋千蹴踘尚豪華犢車轣轆歸城晚
爭碾平蕪入亂花
　　白樂天詩倦倚繡牀愁不動緩垂緑鬢髻鬟低遼
　　陽春盡無消息夜合花開日又西好事者畫為倦
　　繡圖此花以五六月間開山中人殊不貴之
王室東遷嵗月賖兩京漠漠暗風沙繡牀倦倚人何在
風雨漫山夜合花
　　軍中雜歌
漁陽女兒美如花春風樓上學琵琶如今便死知無恨
不屬畨家屬漢家
　　冬夜聞角聲
嫋嫋青笳入雪雲白頭老守卧中軍自憐到老懐邊恨
不向居延塞外聞
　　三峽歌
亂插山花篢子紅蠻歌相和瀼西東忽然四散不知處
蹋月捫蘿歸峒中
　　采蓮
雲散青天掛玉鈎石城艇子近新秋風鬟霧鬢歸來晚
忘却荷花記得愁
　　排悶絶句
四十從軍渭水邊功名無命氣猶全白頭爛醉東呉市
自拔長刀割彘肩
　　雪中忽起從戎之興作二首
狐裘卧載錦駝車酒醒氷髭結亂珠三尺馬鞭裝白玉
雪中畫字草軍書
十萬貔貅出羽林横空殺氣結層隂桑乾沙上初飛雪
未到幽州一丈深
　
　
　
　
　
　
　
　宋藝圃集巻二十
欽定四庫全書
　宋藝圃集巻二十一
　　　　　　　　　　　　　明　李蓘　編
　戴復古三十六首
　　伏龍山民宋正甫湖山清隠迺唐詩人陳陶故圃
　　曽景建作記俾僕賦詩
故人昔住金華峰面帶雙溪秋水容故人今住伏龍山
陳陶故圃茅三間千載清風徐孺子門前共此一湖水
百花洲上萬垂楊白鷗羣裏歌滄浪故人心事孺子髙
故人詩句今陳陶短衣飯牛不逢堯何如繡鞍上著錦
宫袍瓦盆對客酌松醪何如紫霞觴泛碧葡萄豆箕然
火度寒宵何如玉堂夜照金蓮膏吟成秃筆寫芭蕉何
如沉香亭北醉揮毫再三問君君不對目送飛鴻楚天
外細讀山中招隠篇超然意與烟霞㑹照影湖邊雙鬢
皓此計知之悔不早三椽可辦願卜隣荷鍤相隨種瑶
草
　　㑹稽山中
曉風吹斷花梢雨青山白雲無唾處嵐光滴翠濕人衣
踏碎瓊瑶溪上步人家逺近屋參差半成圖畫半成詩
若使山中無杜宇登山臨水定忘歸
　　鄂渚張唐卿周嘉仲送别
武昌江頭人送别楊柳秋來不堪折漢陽門外望南樓
昨日不知今日愁英雄握手新相識人情正好成南北
酒闌人散最闗情一鴈西飛楚天碧
　　嵗暮呈真翰林
嵗事朝朝迫家書字字愁頻沽深巷酒獨倚異鄉樓詩
骨梅花瘦歸心江水流狂謀渺無際忍看大刀頭
　　山中即目
岩路穿黄落人家隠翠微籠鷄為鴨抱網犬逐鶉飛竹
好堪延客溪清欲浣衣禪扉在何許僧笠戴雲歸
　　麻城道中
三杯成小醉行處總堪詩臨水知魚樂觀山愛馬遲林
塘飛翡翠籬落帶酴醿問訊邊頭事溪翁總不知
　　春日
淫滯江湖久蹉跎嵗月新客愁茅店雨詩思柳橋春秣
馬尋歸路騎鯨問故人山林與朝市何處著吾身
　　蘇希亮約客游劉興伯大自在亭
偶爾來江上從君到酒邊雨晴花弄日風定柳凝煙適
意共一笑浮生無百年明朝大自在誰辦載花船
　　南豐縣南臺包敏道趙伯成同遊
笑傲南臺上東風吹鬢絲眼明花在處春好雨晴時樓
閣多臨水溪山可賦詩留連無盡意故遣酒行遲
　　姪淑逺遊不得書
客夢江湖逺窮居骨肉離尺書無寄處中夜不眠時念
爾衣裘薄滿懐風露悲狂遊斷消息深負竹林期
　　寄梅屋趙季防縣尉
疇昔交遊宻暌違嵗月多石屏今老矣梅屋病如何世
路生荆棘家山足薜蘿共尋深處隠此計莫蹉跎
　　訪西澗王深道
諸老傷凋謝凄凉屬此時相從一夜雨忍讀四哀詩世
事生愁緒秋風吹鬢絲黄花香晚節說與秀岩知
　　衡陽寫懐簡王景大趙俊卿
夢覺他鄉枕寒生半夜衾客程湖外逺秋意雨中深老
馬尋歸路羈鴉憶故林家書連數紙難寫此時心
　　九日
今日知何日他鄉憶故鄉黄花一杯酒白髮幾重陽日
晚鴉爭宿天寒鴈叫霜客中無此醉何以敵凄凉
　　光澤溪上
艤棹西岩下舟人語夜闌風林無鳥宿石窟有龍蟠月
色連沙白灘聲入夢寒曉來新得句寄與故人看
　　金山水
水湧孤峰出波深日夜聞重岩戍鐵屋雙塔礙行雲天
地入窗逈江淮兩岸分登臨多感慨北鴈又成羣
　　赤壁
千載周公瑾如其在目前英風揮羽扇烈火破樓船白
鳥滄波上黄州赤璧邊長江酹明月更憶老坡仙
　　醉吟
一狂兼一懶窮到白頭年客路偏耽酒詩囊不貯錢吟
邊忘世故醉裏樂吾天不答諸公問何如孟浩然
　　到鄂渚
連宵歌舞醉東樓不信樽前有别愁半夜月明何處笛
長江風送故人舟十年浪迹游淮甸一枕髙眠到鄂州
明日擬蘇堤上看當春楊柳政風流
　　江村晚眺
數㸃歸鴉過别村隔灘漁笛逺相聞菰蒲斷岸潮痕濕
日落空江生白雲
　　湘中遇翁靈舒
天台山與鴈山隣只隔中間一片雲一片雲邊不相識
三千里外却逢君
　　客中秋晚
榴花纔放客辭家客裏因循見菊花獨坐西樓對風雨
天寒猶自著輕紗
　　都中冬日
脫却鸘裘付酒家忍寒圖得醉京華一冬天氣如春暖
昨日街頭賣杏花
　　次韻盧申之正字野興
芋圃蔬畦接井湄茅簷四面槿籬圍門前盡日無人過
牛渡横塘野鴨飛
　　湘西寺觀瀾軒
東岸樓臺西岸山瀟湘一片在中間紅塵不到滄波上
僧與白雲相共閒
　　初夏遊張園
乳鴨池塘水淺深熟梅天氣半晴隂東園載酒西園醉
摘盡枇杷一樹金
　　别許季如
久不相逢喜合簮相從未久又分襟扁舟自逐便風去
却恨無情江水深
　　中秋李漕氷壺燕集
把酒氷壺接勝遊今年喜不負中秋故人心似中秋月
肯為狂夫照白頭
　　湖南漕李革夫被召乃丐歸
浪說歸期歸豫章新居萬里百花傍何如表奏明光殿
乞取東湖作醉鄉
　　既别諸故舊獨黄希聲往曲江稟議未回不及語
　　離
别盡諸君不見君客愁多似海南雲一聲何處離羣鴈
那向江村靜處聞
　　林伯仁話别
别酒三杯醉不知梅花嶺外故人稀片心暗逐白雲去
日日向君行處飛
　戴昺四首
　　侍屏翁遊屛山分得水字
擕琴入空山脩竹翠相倚一曲千古心泠泠寄流水拂
雲卧白石㝠搜契𤣥理有時采薪人歌聲隔林起
　　秋日過屛山庵二首
凄切抱葉蟬間闗棲樹禽入山本避喧復愛聆此音微
颸動夕爽薄雲散秋隂衆籟閴以靜片月生東林
　　二
山泉清且甘潄之冷侵骨拂苔坐石上松風更蕭瑟悠
悠行空雲何心自出沒六鑿忽玲瓏五計良未失
　　天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
　黄榦一首
　　答曾伯玉
白露下百草迅商薄修林幽人起長懐感此節物深攬
衣自徘徊撫劍還悲吟丈夫各有志莫作兒曹心涉逺
當疾趨畏景須就隂願言理輕車去上南山岑
　謝枋得二首
　　慶全庵桃花
尋得桃源好避秦桃紅又見一年春花飛莫遣隨流水
怕有漁郎來間津
　　蠶婦吟
子規啼徹四更時起視蠶稠怕葉稀不信樓頭楊柳月
玉人歌舞未曽歸
　文天祥二十九首
　　生日和謝愛山長句
寓形落落大塊間噓吸一氣自往還桑弧未了男子事
何能局促甘囚山昔年此日作初度賔客如雲劇歡舞
今年避影却閉門捧觴自夀白頭母故人憶我能逺來
虹光滿袖生瓊瑰一杯相屬慰岑寂使我發笑愁顔開
簸揚且聽箕張口丈夫壯氣須衝斗夜闌扶劍碧光寒
握手相期出雲表
　　六歌
有妻有妻出糟糠自小結髪不下堂亂離中道逢
虎狼鳯飛翩翩失其凰將雛一　一去何方豈料國
破家亦亡不忍舍君羅襦裳天長地逺終茫茫牛
女夜夜遥相望嗚呼一歌兮歌正長悲風北来起
徬徨
有妹有妹家流離良人去後擕諸兒北風吹沙塞
草萋窮原慘淡將安歸去年哭母南海湄三男一
女同歔欷惟汝不在割我肌汝家零落母不知母
知豈有瞑目時嗚呼再歌兮歌孔悲鶺鴒在原我
何為
有女有女婉清揚大者學帖臨鍾王小者讀字聲
琅琅朔風吹衣白日黄一雙白璧委道傍鴈兒啄
啄秋無粱隨母北狩誰人將嗚呼三歌兮歌愈傷
非為兒女淚淋浪
有子有子風骨殊釋氏抱送徐卿雛四月八日摩
尼珠榴花犀錢絡繡襦蘭湯百沸香如酥歘隨飛
電飄泥途汝兄十三騎鯨魚汝今三嵗知在無嗚
呼四歌兮歌以吁燈前老我明月孤
有妾有妾今何如大者手將玉蟾􁀙次者親抱汗
血駒晨粧靚服臨西湖英英鴈落飄瓊琚風花飛
墜鳥嗚呼金莖沆瀣浮汙渠天摧地裂龍鳳殂美
人塵土何代無嗚呼五歌兮歌鬱紆為爾遡風立
斯須
我生我生何不辰孤根不識桃李春天寒日短重愁人
北風隨我鐵馬塵初憐骨肉鍾竒禍而今骨肉重憐我
汝在空令嬰我懐我死誰當收我骸人生百年何醜好
黄粱得䘮俱草草嗚呼六歌兮勿復道出門可笑天地
老
　　除夜
乾坤空落落嵗月去堂堂末路驚風雨窮邊飽雪霜命
隨年欲盡身與世俱忘無復屠蘇夢挑燈夜未央
　　元日
慙愧雲臺客飄零雪滿氊不圖朱鳥影猶見白蛇年宫
殿荒烟隔門庭宿草連乾坤自春色回首一澘然
　　元夕二首
燈火喧三市衣冠宴九宸金吾不禁夜公子早行春夢
斷青山逺愁侵白髮新燕山今夕月清影伴孤臣
　　二
飄零竟如此元夕㡬堪憐南國張燈火燕山沸管絃相
思雲萬里剰看月三年笑與東風道浮生信偶然
　　餞新班第
送君天上去當戸理瑶琴萬里白鷗逺千山黄葉深江
空行路影日暮倚門心若見西湖雪㶚橋人正吟
　　題黄岡寺次吳復齋韻
長江㡬千里萬折必歸東南浦驚新鴈廬山隔晚風人
行荒樹外秋在斷蕪中何日洗兵馬車書四海同
　　别謝愛山
緑綺知音早青燈對語遲那知今雨别又重故人思山
隔詩情逺雲含客思悲小樓今夜笛莫向月中吹
　　挽潮守吳西林
傾蓋嵗年晚相知江海深春天思北樹夜語話西林五
嶺生前夢中原地下心英雄凋落盡慷慨一沾襟
　　挽太博朱古平
鐵硯傷同志青燈憶舊遊臨軒朝鳳闕馳道聽雞籌魏
野神仙宅元龍湖海樓西風一揮淚世事蓋棺休
　　安序宋吏部來收衡陽某将指聯事好也㑹以便
　　郡歸養獲忝交承臨發賦詩
傾蓋年華晚行人早發湘白雲虹浪小明月燕光香南
浦春何急巴山日正長祝君加一飯我意為桐鄉
　　将母赴贑道西昌
重來鷗閣曉帆影漲新晴倚檻雲來去開簾花送迎江
湖春汗漫嵗月老崢嶸手把忘憂草䕫夔繞太清
　　翠玉樓
昏鴉何處落野渡少人行黄葉聲在地青山影入城江
湖行客夢風雨故鄉情試問南來信梅花三兩英
　　合江樓二首
天上名鶉尾人間説虎頭春風千萬岫秋水兩三洲客
晚驚黄葉官閒笑白鷗雙江日東下我欲賦扁舟
　　二
西楚驚鴻晚東淮落木秋蒸湘今石鼓句宛古宣州白
日聊清賞青山總舊遊不知滄海水何處接天流
　　挽劉知縣
玉海淵源懿金閨步武髙功名千載意翰墨一時豪天
馬含風骨秋鷹折羽毛相逢俱白髮流涕濕征舠
　　山中三首
兩兩漁舟搖下雙雙紫燕飛回流水白雲芳草清風明
月蒼苔
鶴外竹聲簌簌座邊松影疎疎夜靜不收棋局日髙猶
卧紗厨
風煖江鴻海燕雨晴簷鵲林鳩一段青山顔色不隨江
水俱流
　　正月十三日
去年今日遁崖山望見龍舟咫尺間海上樓臺俄巳變
河陽車駕不須還可憐羝乳煙横塞空想鵑啼月掩闗
世上流光忽如此東風吹雪鬢毛斑
　　貧女吟二首
柴門寒自閉不識賞花心春笋翠如玉為人拈繡針
　　二
竹扇掩紅顔辛苦紉白苧人間羅雪香白苧汗如雨
　　過金陵
草舍離宫轉夕暉孤雲飄泊欲何依山河風景元無異
城郭人民半已非滿地蘆花和我老舊家燕子傍誰飛
從今别却江南日化作啼鵑帶血歸
　　山中即事
擕壺籍草醉斜陽白鶴飛來月下雙蘆葉西風驚别浦
芭蕉夜雨隔疎窗千年帝子朱簾夢一曲仙人鐵笛腔
若問仙翁還瘦否手持漁竹下寒江
　王栢一首
　　漁舟晚笛
落日下大野江邊漁事收小舟横斷岸長笛一聲秋
　何基二首
　　春日閒居
輕隂薄薄籠朝曦小雨斑斑濕燕泥春草階前隨意緑
曉鶯花裏盡情啼
　　春曉郊行
村烟澹澹日沉西岸柳隂隂水拍堤江上暖風吹樹急
落紅滿地鷓鴣啼
　髙茂華一首
　　寄王越州
五年不出青門道邂逅尋春此一回忽憶秦川貴公子
桃花落盡合歸來
　邢安國二首
　　雜詩
竹塢人家瀕小溪數枝紅杏出疎籬門前山色帶烟重
幽鳥一聲春日遲
寒林烟重瞑棲鴉逺寺疎鐘送落霞無限嶺雲遮不斷
數聲和月到山家
　劉一止一首
　　題光福寺
涓涓璧澗通小池小雨廉纎未作泥深炷爐香髙著火
何須騎馬聽朝雞
　黄今是三首
　　漁父醉
青烟何處淡孤洲有客經年業一鈎芳草渡頭新貰酒
碧雲天際巳歸舟
丹楓萬㸃照人緋鱸鱠千絲帶水肥花影芙蓉江上酒
佳人誰喚醉翁歸
天淡瀟湘南北家花隨流水水流花一竿明月何人㑹
又逐虛船過白沙
　陳光道四首
　　物外紀遊
梅石榴花映綺窗碧芙蓉朶亞銀塘青鸞不舞蒼虬卧
滿院春風白日長
沉沉香霧映房櫳剪剪簷頭盡日風汗雨頓稀塵慮息
始知身在蘂珠宫
老聃西逝即浮屠莫怪窗間貝葉書長哂楊妃仙格劣
却教鸚鵡誦真如
瓊漿飲罷月西沉瞬息歡游直萬金塵累滿懐那住得
鳳鸞休作别離音
　宗道一首
　　寶嵓僧舍
寂寂鍾魚栢滿軒午風輕颺煑茶烟西堂竟日無人到
只許山人借榻眠
　潘用中一首
　　出郊值黄府女
誰教窄路却相逢脉脉靈犀一㸃通最恨無情芳草路
匿蘭含蕙各西東
　張幼謙一首
　　寄羅惜惜
昔人一别恨悠悠猶把梅花寄隴頭咫尺花開君不見
有人獨自對花愁
　宋幼主一首
　　在京師作
寄語林和靖梅花㡬度開黄金臺下客應是不歸來
　
　
　
　
　
　宋藝圃集巻二十一
欽定四庫全書
　宋藝圃集卷二十二
　　　　　　　　　　　　　明　李蓘　編
　僧希晝六首
　　寄題武當郡守吏隐亭
郡亭傳吏隠閒自使君心巻幕知來客懸燈見宿禽茶
煙逢石斷棊響入花深會逐南帆便乘秋寄此吟
　　書惠崇師房
詩名在四方獨此寄閒房故域寒濤濶春城夜夢長禽
聲沉逺水花影動回廊幾為分題客殷勤掃石牀
　　寄懷古
見説鵰隂僻人烟半雜羌秋深邉日短風動曉笳長樹
勢分孤壘河流出逺荒遥知林下客冷苦夜禪忘
　　送嗣端東歸
逺念生泉石人中事欲銷巻衣城木落尋寺海山遥帆
影迷寒鴈經聲隠暮潮後期俱未定况我鬢先凋
　　送可倫赴廣南轉運凌使君見招
别語畏殘漏心懸瘴海邉回期無定日去路極遥天苦
霧沉山郭寒沙漲隰旧幾宵尋使府清話廢閒眠
　　早春闕下寄觀公
客心長念隠早晚得書招看月前期阻論山静會遥微
陽生逺道殘雪下中宵坐見青門栁依依又結條
　僧保暹二首
　　送簡長上人之洛陽
門身無所滯獨去背春城望越鄉心斷迎嵩隠思生野
禪依樹逺中飯傍泉清相府如投刺分題有竺卿
　　早秋閒寄宇昭
牕虛枕簟明微覺早凉生深院無人語長松滴雨聲詩
來禪外得愁入静中平逺念西林下相思合慰情
　僧文兆二首
　　宿西山精舍
西山乘興宿静稱寂寥心一徑杉松老三更雨雪深草
堂僧語息雲閣磬聲沉未遂長棲此雙峰待曉尋
　　送簡長師之洛
動静非常態超然西去心水期經洛聽雲約到嵩吟齋
訪烟村逺禪依竹寺深祗應風雅道相府是知音
　僧行肇三首
　　郊居吟
静室簾孤捲幽光墜露多徑寒杉影轉牕晚雪聲過茗
味沙泉合罏香竹靄和遥懷起深夕(一作/風雨)舊寺隔滄波
　　酬贈夢真上人
禪舍因吟往晴來坐徹宵春通三徑晚家别九江遥巢
重禽初宿牕明葉旋飄住期應未定謝守有詩招
　　送文光上人西遊
高木墜殘霖闗河入逺心嵩遊忘楚夢華近識秦音塔
古懸圖認碑荒背燒尋幾思興替事獨上㶚陵吟
　僧簡長三首
　　贈浩律師
浩也毘尼學精於玉帳嚴蟻酣停掃砌燕乳記鈎簾茶
鼎敲氷煑花壺漉水添夢回池草綠忍踐綠纎纎
　　送僧南歸
漸老念鄉國先歸獨羨君呉山全接漢江樹半藏雲振
錫林煙斷添瓶澗月分重棲上方定孤狖雪中聞
　　送行禪師
南國山重疊歸心向石門寄禪依鳥道絶食過漁村楚
雪黏瓶凍江沙濺衲昏白雲深隠處枕上海濤翻
　僧惟鳯四首
　　與行肇師宿廬山棲賢寺
水瀑寒侵室圍爐静話長詩心全大雅祖意會諸方磬
斷危杉月燈殘古塔霜無眠向遥夕乂約去衡陽
　　送陳豸處士
草長闗路微離思更依依家逺知琴在時清買劒歸孤
城回短角獨樹隔殘暉别有鄰漁約相迎掃釣磯
　　寄希晝
闗中吟鬢改多事與心違客路逢人少家書入闕稀秋
聲落晚木夜魄透寒衣幾想林間社他年許共歸
　　弔長禪師
霜鐘侵漏急相弔晚悲濃海客傳遺偈林僧寫病容漱
泉流落葉定石集鳴蛩回首雲門望殘陽下逺峰
　僧惠崇三首
　　訪楊雲卿淮上别墅
地近得頻到相擕向野亭河分岡勢斷春入燒痕青望
久人收釣吟餘鶴振翎不愁歸路晚明月上前汀
　　贈文兆
偶依京寺住誰復得相尋獨鶴窺朝講鄰僧聽夜琴注
瓶沙井逺鳴磬雪房深久與松蘿别空懸王屋心
　　池上鷺分韻得明字
雨絶方塘溢遲回不復驚曝翎沙日暖引步島風清照
水千尋逈棲烟一㸃明主人池上鳯見爾憶蓬瀛
　僧宇昭二首
　　寄保暹師
吟會失秋期荒山寄病時客髭生白早叢木落青遲渴
狖窺莎井隂蟲占菊籬歸心何以見霜月下天涯
　　幽居即事
掃苔人迹外漸老喜深藏路僻閒行逺春晴晝睡長餘
花留暮蝶幽草戀殘陽盡日空林下孤禪念石霜
　僧懷古一首
　　寺居寄簡長
雪苑東山寺山深少往還紅塵無夢想白日自安閒杖
履苔痕上香燈樹影間何須曳飛錫歸隠沃州山
　僧遵式二首
　　酬伉上人
鳥臥清閑極誰能更似君山光晴後見瀑響夜深聞拾
句書幽石收茶踏亂雲江頭待無事終學棄人羣
　　贈智倫弟
溪竹擁疎簾溪雲冷不厭千巖唯虎伴一講許詩兼煑
茗敲氷柱看經就雪簷有時開静户寒日下峰尖
　僧道潜六首
　　再遊鶴林寺
招隠山南寺重來嵗已寒風林驚墜雪雨澗咽飛湍壁
暗詩千首霜清竹萬竿東軒謫仙句洗眼共君看
　　夏日龍井書事
雨過千巖爽氣新孤懷入夜與誰鄰風蟬故故頻移樹
山月時時自近人禮樂汝其攻我短形骸吾已付天真
露華漸冷飛蚊息牕裏銀燈亦可親
　　二
自憐多病畏炎曦長夏投蹤此最宜青石白沙含淺瀨
碧梧蒼竹聒凉颸雲中雞犬聽難辨谷口漁樵問不知
斑杖芒鞋隨步逺歸來煙火認茅茨
　　杭州坡外
城隈野水綠逶迤裊裊輕舟掠岸過欲採芸蘭無覓處
野花汀草占春多
　　席上贈妓
多謝尊前窈窕娘好將幽夢惱襄王禪心已作沾泥絮
不逐東風上下狂
　　臨平道中
風蒲獵獵弄輕柔欲立蜻蜒不自由五月臨平山下路
藕花無數滿(一作/亂)汀洲
　僧契嵩十七首
　　寄月禪師
聞道安禪處深蘿住隔溪清猿定中發幽鳥坐邉栖雲
影朝晡别山峰逺近齊不知誰問法雪夜立江西
　　送公濟冲晦出山兼簡駐泊李思文
幾日山遊霰雪稀相隨野老亦忘機始憐洞裏雲堪臥
又憶人間嵗杪歸夜落梅花應滿路風含春色自吹衣
憑君為語王孫道音信終須寄鳥飛
　　感遇(五首/)
海水晦夜清秋色涵蓬壺有叟雙龍翁鐵網羅珊瑚風
雲浩容與悵恨何所圖欲問天上人可換明月無
　　二
仙人白玉京去去何漂渺瓊樓十二層玲瓏汎雲表銀
湟月為波萬頃即池沼秋來宫殿光逗落人間曉空際
時澄明煙霞渺青鳥可見不可到所思空杳杳
　　三
蒼茫天地間流光一何遽曾聞太古人未見曦輪駐才
沉崦嵫雲還上扶桑樹山色愁裏暝天影夢中曙安知
穆天子龍馬神為御萬里速乘風又向瑶臺去超遥侣
神仙此理當何故不向堯年長永使人間住
　　四
空虛澄逺煙霽色含秋景思君每盤桓駐目千峰頂明
月初團圞可照美人影美人來不來雲霞渺林嶺
　　五
悠然嚴子陵逺大寥廓器故人貴為君白駒要不至耽
閒戀淥潭高超弄芳餌青山汎白雲萬古寄高意侯覇
不知道初亦嫌傲志何事卑王侯其心越天地因悲婁
䕶輩胡為附權勢流游絳灌間折節蹁蹮例皇皇古皇
道勞生自拘繫不如歸去來乘風拂長袂
　　送客還北闗道中作
北郭送楊子日斜歸舊居路泥侵曉潤晦月逼春餘桑
柘雨中綠人煙闗外疎依然見風俗歸興渾樵漁
　　入石壁山
身似芙蓉年似流人間擾攘只宜休老來已習青蘿子
隠去應追白道猷直入亂山寧計路定看落葉始知秋
他時谷口人相遇莫問裁詩謝五侯
　　古意(二首/)
風吹一㸃雲散漫為春雨洒余松栢林青葱枝可取持
此嵗寒操手中空楚楚幽谷無人來日暮意誰與
　　二
雲中見雙鳥高飛揭日月毛羽賁文章翺翺異鷹鶻翛
然邈千里竟不顧林樾春風漫飄颺勁翮更超忽陌上
遊俠子窺爾徒倉卒雖有金彈丸睥睨不敢發因知竒
異資自保長超越回視黄雀羣胡為戀塵𡋯
　　懐越中兼示山隂諸名士
厭見人境喧清游憶靈越東南千萬山浮青滿寥泬從
來鑑中景形勝人間絶月湛換鵝溪雲起藏書穴客子
若飄蓬遽與故人别尺素未及通芳草已云歇所悲行
路難俯仰損名節鳴鴈欲東飛寄語謝明月
　　湖上晚歸
人間薄游罷歸與尋舊隠春崖行未窮夕陽看欲盡嵐
光山際淡天影水邉近自憐幽趣真清吟更長引
　　山舍晚歸
薄暮還精廬徐行無所並日入月還清山空水更静彷
彿聞疎鐘翛然在西嶺寄與高世流來兹謝塵境
　　郎侍郎致仕
平時獨高謝道勝欲韜光白髪辭明主青山戀故鄉藥
畦容鶴到吟徑恐雲藏更愛禪林臥時來拂石牀
　　汎若耶溪
越水乘春泛船窗掩又開好山沿岸去驟雨落花來岸
影樵人渡歌聲浣女回滄浪無限意日暮更悠哉
　　書南山六和寺
青葱玉樹接溪岑臺閣凌虛地布金行到白雲重疊處
水聲松韻淡人心
　僧惟晤一首
　　遊天竺寺
天寒雨細日將暮泥滑誰禁䇿馬還砂穴土泉鳴决决
竹叢歸鳥語闗闗聊希謝客須穿屐莫羨支公獨買山
方外論交情未淺願陪投老白雲間
　僧清順二首
　　書景舒菴壁
大布君能衣始知蠶口非塚間容一榻身外但三衣䕶
戒避生草净心觀落暉寂寥能自守今世固應稀
　　書壁
竹暗不通日泉聲落如雨春風自有期桃李亂深塢
　僧惠洪一首
　　贈尼昧上人
不著包頭絹能披壞衲衣愧無灌溪辯敢對末山機未
肯題紅葉終期老翠微余今倦行役投杖夢煙扉
　僧善權二首
　　寄致虛兄
避寇經重險懷君屢陟岡空餘接淅飯無復宿舂糧衣
袂饒霜露柴荆是虎狼春來何所恨棣蕚政含芳
　　春
急雨高槐暮微風新竹凉要須擕塵尾來此據胡牀稍
稍雲生砌低低月度牆平生興不淺衰謝意俱忘
　僧元肇一首
　　徑山
東西兩徑幽嵗晚得同遊壑雪隂猶在溪雲凍不浮鳥
驚樵斧重猿掛樹枝柔怕有梅花發因行到水頭
　僧善珍一首
　　春寒
松間燈夕過顧影在天涯雪暝迷歸鶴春寒誤早花艱
難知世味貧病厭年華故國風塵外無人可問家
　僧智圓一首
　　贈聞聰師
澹然塵慮絶禪外苦風騷性覺眠雲僻名因背俗高水
煙蒸紙帳寒髪澁銅刀幾宿秋江寺閒吟聽夜濤
　僧秘演一首
　　山中
結茅臨水石澹寂益閒吟久雨寒蟬少空山落葉深危
樓乘月上逺寺聽鐘尋昨日江僧信期來此息心
　僧贊寧一首
　　居天柱山
四野豁家庭柴門夜不扃水邉成半偈月下了殘經雖
逐諸塵轉終歸一念醒未知斯㫖者萬役自勞形
　僧印一首
　　周侯祠
將軍手持三尺劒奮身直入蛟龍穴至今魚鱉不敢遊
溪流上下皆腥血千年廟食未足酬問之父老何其憂
害人白額猶未盡紛紛不獨南山頭
　梵崇一首
　　春晚
春光過眼只須臾榆莢楊花掃地無却憶菩提湖上寺
綠荷擎雨看跳珠
　僧志南一首
　　絶句
古木隂中繫短蓬杖藜扶我過橋東沾衣欲濕杏花雨
吹面不寒楊栁風
　僧暉二首
　　潤州
北固樓前一笛風斷雲飛出建章宫江南二月多芳草
春在濛濛細雨中
　　題洞靈觀
古觀多松檜幽期近暮秋坐看新月上閒見斷雲愁野
思同花鳥鄉情隔島洲輕寒披鶴氅隠几自搔頭
　洪覺範一首
　　上元宿嶽麓寺
上元獨宿寒嵓寺臥看篝燈映絳紗夜久雪猿啼嶽頂
夢回明月上梅花十分春色緣何事一掬鄉心未到家
却憶少年閒樂處軟紅香霧噴京華
　僧善懃一首
　　洛下别同志
嵗暮逺交朋擕笻背洛城往來興廢地今古别離情疊
翠嵩峰色瀉寒伊水聲它年再相會却訝白髭生
　僧法具三首
　　送僧
灘聲嘈嘈雜雨聲舍南舍北春水平拄杖穿花出門去
五湖風浪白鷗輕
　　和子蒼三馬圖
從來畫馬稱神妙至今只説江都王將軍曹霸實李仲
沙苑丞相猶諸郎龍眠居士善畫馬獨與二子遥相忘
兩馬駢立真驌驦一馬脱去仍騰驤浣花老人今已亡
嗚呼五馬誰平章飽知畫肉亦畫骨妙處不減黄無雙
　　絶句
燒燈過了客思家獨立衡門對晚霞燕子未歸梅落盡
小窗明月屬梨花
　僧思雅一首
　　送王山人歸千峰
舊居千萬岑歸去獨擕琴物外情難遏雲中路再尋花
繁溪圃合栁暗野橋深想到垂綸處和苔掃竹隂
　僧文坦一首
　　寒食野步
寒食出重闉郊原忽愴神人悲新舊塚花落古今春名
位空標史賢愚盡委塵斜陽回首處壟木噪鵶頻
　僧惠渙一首
　　送王山人歸隠
山人惟委命豈戀世塵間干祿不得志移家住逺山醉
眠溪石静唫倚草堂閒到想無餘事林僧日往還
　道人一首
　　絶句
瑶峰一别杳難期消渴從教醉枕敧不信丹青能畫得
五更燈暗月來時
　白玉蟾二首
　　上已
千紅萬紫競繁華鶯燕多依富貴家上已蘭亭修禊事
一年春色又楊花
　　中秋
千崖爽氣已平分萬里青天碾玉輪如向錢塘江上望
相逢却是廣寒人
　蜀翊聖徐妃
　　謁丈人觀先帝聖容
共謁御容儀還同在禁闈笙歌喧玉殿彩仗耀金微清
淚霑羅袂紅霞扶繡衣九嶷山水逺無路繼湘妃
　蜀順聖徐妃
　　天廻驛
因尋靈境散幽情千里江山暫得行即恨煙光看未足
却驅金翠入龜城
　花蕋夫人費氏十八首
　　宫詞
五雲樓閣鳯城間花木長新日月閒三十六宫連内苑
太平天子住崑山
龍池九曲逺相通楊栁絲牽兩岸風長似江南好風景
畫船來去碧波中
㕑盤進食簇時新侍宴無非列近臣日午殿頭宣索膾
隔花催喚打魚人
離宫别院繞宫城金版輕敲合鳯笙夜夜月明花樹底
傍池長有按歌聲
選進仙韶第一人才勝羅綺不勝春重教按舞桃花下
只踏殘紅作地裀
西風吹葉撼宫梧早怯秋寒着繡繻玉宇無人雙燕去
一彎新月上金樞
夜寒金屋篆煙飛燈燭分明在紫微漏永禁宫三十六
燕回爭踏月輪歸
曉吹翩翩動翠旗爐煙千疊瑞雲飛何人奏對偏移刻
御史天香隔繡衣
内庭秋燕玉池東香散荷花水殿風阿監採菱牽錦纜
月明猶在畫船中
天門宴閉九重闗樓倚銀河氣象間一㸃星毬垂絳闕
五雲仙仗下蓬山
禁裡春濃蝶自飛御蠶眠處弄新絲碧窻盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥闌干曲
日暮何人落翠鈿
御座垂簾繡額單氷山重疊貯金盤玉清迢遞無塵到
殿角東西五月寒
内人相續報花開凖擬君王便看來縫着五絃琴繡袋
宜春院裏按歌回
小隨阿姊學吹笙好見君王乞與名夜掃玉牀朝把鏡
黄金堦下不教行
鸚鵡誰教轉舌闗内人手裏養來奸語多近更承恩澤
數對君王憶隴山
三清臺近苑牆東樓檻層層映水紅盡日綺羅人度曲
管絃聲在半天中
棃園弟子簇池頭小樂擕來候燕遊試夾銀筝先按拍
海棠花下合梁州
　朱淑真二首
　　落花
連理枝頭花正開妒花風雨便相催願教青帝長為主
莫遣紛紛㸃翠苔
　　節景
竹揺青影罩幽窗兩兩時禽噪夕陽謝却海棠飛盡絮
困人天氣日初長
　王氏女一首
　　西窗
白藕作花風已秋不堪殘睡更回頭晚風帶雨歸飛急
去作西窗一夜愁
　黄府女一首
　　帕子裹桃擲潘生(前巻有潘用中出/郊值黄府女詩)
闌干閒倚日偏長短笛無情苦斷腸安得身輕如燕子
隨風容易到君傍
　紫姑僊一首
　　命艫
寒巖雪壓松枝折斑斑剝盡青蛇血運斤巧匠斵削成
劍脊半開魚尾裂五湖仙子多竒致欲駕神舟探仙穴
碧雲不斷曉山横數聲揺落江天月
　女仙三首
　　絶句
栁條金嫩不勝鴉青粉牆邉道韞家燕子未來春寂寞
小窗和雨夢棃花
松影侵壇琳觀静桃花流水石橋寒東風吹過雙蝴蝶
人倚危樓第幾闌
屈曲闌干月半規藕花香淡水漪漪分明一夜文姬夢
只有青團扇子知
　夢中媍人一首
　　陽春曲
長安少女翫春陽何處春陽不斷腸舞袖弓腰渾忘却
娥眉空帶九秋霜
　妓胡楚三首
　　贈周韶落籍
淡粧濃素鶴翎紅移入朱闌便不同應嘆西園桃與李
强勻顔色待春風
　　情詩
不見當年丁令威年來處處是相思若將此恨同芳草
却恐青青有盡時
　妓周韶一首
　　詠簷間白鸚鵡
隴上巢空嵗月驚忍看回首自梳翎開籠若放雪衣去
長念觀音般若經
　妓龍靚二首
　　贈周韶落籍
桃花流水本無塵一落人間幾度春解珮暫酬交甫意
濯纓還作武陵人
　　獻　子野
天與羣芳十様葩獨分春色不堪誇牡丹芍藥入題徧
自分身如鼓子花
　倡周氏一首
　　贈陳筑
夢和殘月過樓西月過樓西夢已迷喚起一聲腸斷處
落花枝上鷓鴣啼
　呉妓盈盈三首
　　傷春曲寄王山
芳菲時節花壓枝折蜂蝶掩闌干尤怯一旦碎花魂葬
花骨蜂兮蝶兮何不來空使雕闌對寒月
　　約王山遊東山
枝上差差綠林中簌簌紅已嘆芳菲盡安能樽爼空君
不見銅駝茂草長安東金鑣玉勒雪花騘二十年前仍
俠少纍纍昨日成衰翁幾時滿飲流霞鍾共君倒載夕
陽中
　　書石上
絳闕珠宫鎻亂霞長生未曉棄繁華斷無方朔人間信
逺阻麻姑洞裡家累刼遥翻滄海水深春難謝碧桃花
紫臺未穏瑶池大鳳小龍嬌日又鈄
　桂英二首
　　寄王魁登第
上都梳洗逐時宜料得良人見即思早晚歸來幽閣内
須教張敞畫新眉
　　又
上國笙歌錦繡鄉仙郎得意正疎狂誰知憔悴幽閨客
日覺春衣帶系長
　不知名二首
　　題驛舍壁
鼙鼓轟轟聲徹天中原廬井半蕭然鶯花不管興亡事
粧㸃春光似去年
渭平沙淺鴈來棲渭漲沙移鴈不歸江海一身多少事
清風明月我沾衣
　無名氏二首
　　白龍池
一鑑自泓澄高原發地靈老僧來洗鉢不畏白龍腥
　　酴醾軒
詰曲小軒斜酴醾一架遮春風零落後渾似雨天花
　亡名氏二首
　　臨安旅邸壁間
太一峰前是我家滿牀書籍舊生涯春城戀酒不歸去
老却碧桃無限花
　　建州崇安分水驛壁題句
江南三月已聞蟬麥熟梅黄繭作綿料得故園烟雨裏
輕寒猶作勒花天
　亡名氏一首
　　獻韓魏公
是非莫問門前客得失須憑塞上翁引取碧油紅斾去
鄴王臺上醉春風
　
　宋藝圃集巻二十二
