#+TITLE: 申齋集-元-劉岳申
#+DATE: 2016-06-11 12:25:11
#+SOURCE: github.com/kanripo/KR4d0476 master 3b3db9d8                
欽定四庫全書　　　　　集部五
　申齋集目錄　　　　　　别集類四(元/)
　　卷一
　　　序
　　卷二
　　　序
　　卷三
　　　說
　　卷四
　　　書
　　卷五
　　　記
　　卷六
　　　記
　　卷七
　　　碑
　　卷八
　　　碑銘
　　卷九
　　　碑誌
　　卷十
　　　碑誌
　　卷十一
　　　碑誌
　　卷十二
　　　祭文
　　卷十三
　　　傳
　　卷十四
　　　題賛
　　卷十五
　　　雜著
　　　　(臣/)等謹案申齋集十五卷元劉岳申撰岳申
　　　　字髙仲吉水人以學行稱於時為劉辰翁吳
　　　　澄等所推重與劉詵龍仁夫齊名嘗以澄薦
　　　　召為遼陽儒學副提舉不就後授泰和州判
　　　　致仕學者稱為申齋先生是集乃其門人蕭
　　　　洵所輯李祁為之序元季嘗付剞劂久經淪
　　　　燬惟抄帙僅存顧嗣立元詩選蒐羅至備獨
　　　　不及此編江西通志亦謂岳申文集今已不
　　　　傳盖屬希覯之本矣岳申為文根柢六經而
　　　　以韓蘇為圭臬故其氣骨遒上無後來卑冗
　　　　之習豫章人物志以簡約峻潔許之殆非虚
　　　　美至集中碑誌之作居什之四五尤可據以
　　　　考證史事如文天祥傳比宋史所載為詳夏
　　　　貴墓誌稱其出竒計立戰功甚悉而貴之失
　　　　節並不為之諱且深致惋惜之詞亦非曲筆
　　　　諛墓者可比洵可謂知作文之體要者也乾
　　　　隆四十二年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
申齋集序
廬陵文章詩書之鄒魯也斷自歐陽公而下舂容大雅
鳴琚佩玉者有之刻削峭厲嵬眼澒耳者有之琳琅炳
煥磊珂竒傑或同時競秀或殊世儷美在有元國初時
猶聞有相頡頏以甲乙數者近至四五十年之間則惟
申齋劉先生昻然獨步一時無所與讓當時在朝諸老
如草廬吳公相知最先且厚虞掲諸老亦相與推敬恨
不及相挽入直館閣四方嬴糧執贄而来請者足相躡
於庭由是而先生之文日益富矣先生學問根據切實
故其文思深逺閱涉積乆故其文氣老成好持論論古
今事變人品髙下確然不可易故其文詞簡而盡約而
明峻潔修整而和易暢達決不肯厠一冗語贅一冗字
以自同衆人與人談至有一言而足以得其終身者此
先生之文之大畧也先生之文多至千餘篇遭世亂蕩
失過半其門人蕭洵徳瑜日夜捃摭編校將以刻諸梓
而無其財於是吉水郡侯番易費君振逺慨然領之期
以梓成當置諸郡庠使四方之聞者見者知廬陵文章
一代之統系在此而徳瑜復来請余文為序且謂余嘗
侍教於先生先生極知愛余宜不可辭因念余之生也
後數十年又逺隔江湘數百里不及見廬陵先軰諸老
而猶以得見先生為幸先生每見余輙舉老杜好心事
真顔色之句為余誦之余亦每念不忘今也何幸復見
先生文章之有傳哉先生與客坐談笑又嘗好舉先軰
諸老言論行事及其笑貌舉止一一可敬可慕故余私
竊自幸以為余雖不及見廬陵先軰諸老見先生如見
諸老焉後之來者雖不及見先生見先生之文章如見
之諸老焉徳瑜之請不可辭費侯之美意不可泯故為
述之亦因以寄余懷云雲陽李祁序
欽定四庫全書
　申齋集卷一　　　　　　元　劉岳申　撰
　序
　　送吳草廬赴國子監丞序
至大元年秋臨川吳㓜清先生以國子監丞徵當之京
師郡縣趣就道者接乎先生之門明年三月先生至洪
門生皃子從先生行與送先生而返者咸相與言曰先
生有道之士不求聞而達者也監丞七品其進退不為
先生輕重加損也審矣或曰官雖卑以教則尊教胄子
又尊或曰官無卑君命也以君命教胄子先生之任不
既重矣乎方今出宰大藩入為天子左右大臣者皆世
胄焉以故中州之人雖有傑然者不在是任然則南士
愈不敢望矣使先生以道教胄子他日出宰大藩與為
天子左右大臣者皆出先生之門是猶先生之志得而
道行也此世道生民之福也先生不宜卑小官以棄斯
道斯民之福也或曰先生出處進退有道衆人固不識
也先生嘗以翰苑徵至京而不就列又當勸學江右至
官而不終淹今其乆速未可知也由此大任亦未可知
也臨川自王氏以文學行誼顯過江陸氏以道顯至於
今不可尚先生出乎二氏之後約其同而歸於一所謂
尊徳性而道問學者盖兼之矣使先生之學行豈復有
遺憾哉將天下有無窮之休而復臨川有無窮之聞以
臨川復顯於天下必將自今始
　　亷叅政夀詩序
嘗謂詩至崧髙烝民以為尹吉甫周之賢卿也其誦申
伯之詩曰崧髙維嶽峻極于天維嶽降神生甫及申仲
山甫之詩曰天監有周昭假于下保兹天子生仲山甫
然後知天之生賢甚難其人又嘗讀詩至泮水閟宫以
為史克魯之賢史也其誦僖公之詩曰永錫難老曰俾
爾夀而臧俾爾夀而富曰眉夀無有害然後知人之好
賢有甚於天使尹吉甫而非賢卿史克而非賢史則其
詩不可誦於當時而傳於後世其見刪於聖人也乆矣
夫申伯山甫周之賢相僖公魯之賢君其得此於史克
吉甫以誦於當時而見録於聖人以傳於後世夫豈偶
然哉江西地大物衆號稱難治自叅政亷公下車以來
稱賢相者必曰亷公公何以得此聲於江廣哉昔公先
正太師恒陽文正王以碩徳元勲為國名臣其功業見
知於聖主而聲光流於賢子孫公以朝之勲舊家之名
徳世濟其美江廣雖數千里數百萬生聚方寄托以生
而退然常欲為陋巷之匹夫山澤之臞儒而不可得常
以為江廣之民不與被堯舜之澤者不知其幾百千萬
人而何崇髙富貴之敢知是心也雖申伯之亹亹山甫
之翼翼魯侯之穆穆何以尚之計江廣之民受公之賜
而不知者皆此是也又計江廣之民其知者甚少而不
知者甚衆又不獨江廣之民雖公亦不自知也余廬陵
人也而客寓於臨江之新淦於是聞有髙峯書院者能
知推本公所自生又推頌公所為使民不忘者祝公以
髙明之徳奉公以悠乆之福期公以與斯世斯民為無
窮之利澤庶幾竊附古詩人之義者屬余為序或曰公
之功徳可與為申伯為山甫可與為魯侯而詩人未有
足當尹吉甫史克者孰能美形容之萬一余謂天之生
大賢則必與之以夀富康寧之􁁎福本不待於人而人
皆以夀富康寧之偹福而祝之大賢者亦攸好徳之民
也此彛好也遺其詞而取其義可也是以不敢辭而序
其端云
　　陸宣公奏議註序
近古人臣進諫其君未有如陸宣公者以其言多與徳
宗不合而推誠盡忠反覆委曲無所不至故為奏對第
一蘇文忠公稱為言論深切事情而不離道徳智如子
房而文則過之辨如賈誼而術未嘗疎上可以格君心
之非下可以通天下之志又云聚古今之精英實治亂
之龜鑑嘗乞校正其書使人主置之坐隅如見其靣反
覆熟讀如與之言可謂曲盡此書之妙公嘗稱歐陽公
論事似陸䞇而公之文章善論得失利害尤不減贄夫
以宣公不遇時而時君每事必諮訪每對必合意而每
問必至再三信乎其至誠􁃶惻為不可及而文采議論
不可揜也歐蘇遭時遇主以其文采議論發其至誠懇
惻雖有時遇激而深切事情感悟傾動要多得之竊嘗
歎設科以来策士務取直述使士子皆以宣公為法豈
不稱塞明詔而對時務者大扺無筞其尤甚者膚率繆
悠逺媿吏牘安得蘇文忠復起而與天下共讀此書也
哉宋紹興中有郎曄嘗刋宣公奏議然不無去取今永
豐鍾君士荒於註其全書并及制誥於是開卷愈覺了
然矣使場屋得此時務不患無有用之策廷對得此清
朝不患無晁董之文奏疏得此人主不患無納諫之明
制誥得此天下四方不患無感泣之人文章不為空言
而吾黨之士不為腐儒豈不偉哉此蘇公校正之遺意
也將宣公亦不賫恨於九京矣
　　送張憲使赴禮部序
㤗定二年今天子念南海之民不幸遇貪饕吏有毒於
瘴癘者思一洗之以太師淮陽獻武王之孫翰林承㫖
蔡國公之仲子張侯景魯為東粤憲使明年春三月侯
至自京師南海之民室家相慶曰上幸不忘嶺海侯何
來之暮也未閱月而侯以禮部侍郎召南海之民室家
相弔曰上遂棄嶺海矣何奪侯之亟也於是侯方刻石
崖山紀先世功烈以與南海相為無窮罔極嗚呼宋亡
今五十年矣方臨安亡老母弱子此行宋之臣子有負
其主遺孤孱子以冀望萬分一者既逃閩閩亡浮海海
沉而然後天既訖宋之籙矣其臣子終不忍死君而盡
死於無萬分一可望之後此宋三百年明道正誼之効
也論者以淮陽王有大勲於國而功莫重於崖山今天
下大一統而祖功宗徳之議萬世不可改者皆王之功
此王所以有後也歟傳曰孝子揚父之美夫揚父之美
者雖在父而惟孝子能揚之向微蔡國公以忠清直諒
厯事累朝為國名臣侯又以文學政事世濟其美其不
為先世之辱者鮮矣又安能揚先世之美哉侯還朝尚
念今天下風俗日趨於薄非細故也於以教忠教孝必
自禮始晏子曰惟禮可以己之賈子曰移風易俗使天
下回心向道類非俗吏之所能為此侯所以召還也不
然上豈真棄嶺海哉余雖不獲從崖山以觀一時紀載
之盛竊慕王累世富貴而多賢子孫異乎為將三世者
故為天下道且以為侯還朝之獻云
　　送皮次翁臨武尹序
古今人非才之難而用違其才之患非違其材之患而
不盡其材之恨以汲黯治郡者違其材者也以賈董為
諸侯王傅相者不盡其材者也用違其材者不知人不
盡其材者棄人東坡嘗極言人才英華果鋭之氣以為
柄用人者惜之使人讀其書無不欲廢卷而歎者嗟夫
天之生材夫豈盡無意如清江皮次翁非不早有譽其
得百里之地亦不可謂不早所自樹立又非弱也奈何
能使江華之民被其澤而不能使其身安於江華而又
有不知者以衆人遇之使不得不逺引以自髙及其乆
而後起為温之平陽也又非不以善政聞而又未嘗有
能㧞之衆人之中以稍異其陳迹者又乆而又復用之
又如其初於距筮仕三十五年矣三十五年矣而後次
翁始以臨武大夫行無損益乎大夫人皆為大夫恨大
夫類無有幾微見顔靣者嗟夫不有可為世道生民恨
者乎使三十五年皆澤物之日殆不止過半不家食且
無幾時而又使不得行志也豈不可為痛恨哉孟子有
言此非距心之所得為者也大夫官不過初筮志不改
初服少壯老為一日始終為一人進退綽有餘裕使臨
武之民幸乃得大夫終三年淹大夫豈有不慊於志者
此當路之責非大夫所計慮也余嘗偹員清江鄉校聞
大夫居家善事長又善居鄉鄉人惟恐其不家食也書
云惟孝友于兄弟施于有政大夫有焉吾廬陵人士多
與大夫遊者聞大夫將行咸失志且恨曰廬陵何不得
為臨武也又曰臨武何其修之至也咸為詩以贈而俾
余為序余既誦皮大夫之賢以告夫當路能用人者又
為臨武之民之賀其遭也故書以為送臨武皮大夫序
　　贈虞孟修序
江州務使虞修今奎章閣侍書學士伯生之母兄也孟
修以父澤奉檄征商以筦庫輸賦京師始得為坡頴彭
城之聚及來江州以年饑師興商旅不行官督虧課如
實負之孟修在繋彌年賢太守狄俁憐而脫之俾歸乞
貸以償翰林學士臨川吳公為書四方故人以成賢太
守之美四方聞者皆曰賢哉太守又曰吳公獨未有知
侍書之賢者盖嘗疑晏子仁其三族妻之族可使無凍
餒母之族可使衣絲父之族豈盡可使乗車者乎使傳
記不為夸則晏子不得為賢於是侍書賢於晏子矣又
嘗疑韓公不為諛則崔翰不得為賢於是侍書賢於崔
翰矣侍書朝夕侍聖天子經筵啟沃可以論薦一時賢
士大夫而猶不可内舉其兄於筦庫於是管仲之舉七
十餘家祁奚之舉讎舉子皆大夫非矣故余以侍書為
賢蓋篤論也雖然知賢吳公賢侍書而力不足以拔之
者無責爾也力足以拔之而又遂能拔之不尤賢矣乎
是故余將以告夫尤賢者
　　送海勤師省親序
儒者之道以父子君臣為綱而禮樂以迪之政刑以弼
之歴五帝三聖人至周公孔子孟子而其制大備其説
大明而又有飲食衣服宫室車服聲音采色以養其口
腹者百骸使人愉悦安適以就其如此去其不如此者
宜乎人人知有聖賢之教而不忍畔也佛之教以絶而
父子棄而君臣為其道也又勞苦險穢垢辱備人情斯
須所不能堪居者以行其所謂戒律宜其徒之不能守
也僅而能守則子不得私其親而謂他人父他人兄者
固其所也其為能學其師之學者也其不如是畔其師
者也有佛者恵勤則異乎是蓋余二十五年前結廬先
君子墓側勤為余備灑掃晨夕香火又教其徒讀論語
孟子身學為詩余甚異之一日持巾鉢告行於余問何
行曰將之淮何為乎之淮則泣且言曰勤幸有父母不
幸以嵗凶流離就食淮土今八年矣而不能返也江淮
相距非甚逺勤遊諸方食㝛如願無裹糧之苦不及勤
盛壯時壹往覲省即有不可知不可奈何者獨何面目
拜佛乎余聞而瞿然不自知其涕泗之横流也於是余
之廢蓼莪也久矣嗟乎勤乎汝為僧而知有父母也將
不暇顧其師之教而往從之乎此内心之真也勤曰此
吾師之教也吾師嘗言父母恩重為説方便報父母恩
萬方勤未能行也勤不省親不可以為吾師之弟子余
聞而益悲嗟夫勤乎汝能返而父母使無江淮之隔將
宰物者猶將為汝五風十雨使恒無凶災疾厲以終而
父母之天年也況今明天子在上裁成輔相所使燮理
又得人者乎勤於是乎行今既喜勤之善學佛而樂著
其説以告夫不為勤者作送海勤師省親序
　　贈劉孟懷采詩文序
古今能言之士多矣其能自致必傳無疑者能㡬人哉
能傳矣能保其久而不至澌盡泯滅者又能㡬人哉魯
叔孫豹論古之死而不朽者曰太上有立徳其次有立
功其次有立言是真不朽者也然其稱魯先大夫臧文
仲既沒其言立當時去文仲世次蓋未逺由今觀之求
文仲一言不可得矣今之知文者以其事見於春秋左
傳而其名見於論語雖不為聖人所取而猶得以不朽
至今謂之有所托以自見則可謂之其言立不可必如
六經孔孟而後可謂之立言也難矣漢唐藝文志所載
漢之七畧唐之四類今其存者亡㡬當漢唐之世得登
於二代之史見列於藝文之目豈不自信必傳可久而
卒不能久卒不免於澌盡泯滅則豈不可懼哉梁蕭統
集文選三十卷其是非去取不謬者罕矣吾嘗以為其
間有不能不傳者雖不待統而亦傳有不必傳者不足
傳者而皆傳則統力也豈亦有幸不幸耶於是愈降矣
宋諸儒講學上遡六經孔孟文章視漢唐有過無不及
其必傳可久無疑有非七畧四類所可例者又豈特蕭
統輩哉宋季其間豈無一語之㡬於道聖朝還淳反古
又為同文丕變之一初吾友劉孟懷以書生周旋鄉里
懼久遂湮沒將周遊四方求之以授世之能立言者以
庶㡬其傳其用力可謂甚勞其言曰其能必傳者無以
余為也其可傳而不幸將遂不傳者使他日幸而有所
托以傳焉其用志豈不甚厚且名其集曰崇雅夫聖世
黜浮之日而孟懷乃先有崇雅之作皆有可嘉者余以
鄉邦晚出少而不學長而無述今無聞矣獨幸孟懷有
可謂之曰必將有得於斯文也故樂為之書以俟
　　張文先詩序
陶淵明本志不在子房孔明下而終身不遇漢髙皇蜀
昭烈徒賦詩飲酒時時㣲見其意而托於放曠任其真
率若多無所事者其在晉人中可與劉越石陶士行並
驅争先而超然逺引不可為孔文舉嵇叔夜故其詩以
至腴為至澹以雄竒恢詭為隠居放言要使人未易窺
測韋蘇州固富貴中人有豪俠氣其逢楊開府本非創
竒其寄全椒道士亦非謾語其胸懷本趣薄富貴厭紛
華故其詩以盛麗為簡寂以疎宕為幽雅如神仙足官
府如佛相具莊嚴故言詩者曰陶韋而和陶效韋髙者
不過自道下者乃為效顰吾友張文先以累世豐家而
與布衣寸晷争能千萬間廣厦而與茅簷芹曝同情其
神氣上故其情不可凡其骨法異故狀不可寒其才力
足故常兼人其興致逺故常絶倫使人謂詩不能窮人
自文先始有是乎詩三百篇豈無出於王公大夫者富
且貴無如周公詩安能使之窮哉人有常言詩人莫窮
於子美而善言富貴古今未有如子美之工者又不獨
杜位宅守嵗三月三日長安水邊此時此語為富貴乃
其許稷契致君堯舜直欲使天下皆為夀富康寧之民
此子美本志常常諷道之者然則詩必窮者而後工亦
非通論也柳子厚賀王參元語憤激吾讀文先詩不止
此故以陶韋杜發之以待知言者
　　贈劉自巽寫真
古今畫史惟商人第一能象髙宗夢中所得乃與傅巖
所遇者相肖似如髙宗同夢又如髙宗夢覺所作殆天
授非人力也今之畫者使人具衣冠坐注視一物然執
筆端相以求之有得亦有不得得者常少不得者常多
況寫夢又寫他人所夢乎故謂髙宗以夢得易以形求
難後來麒麟雲臺凌烟類能使死者復生生者不死於
是世道人物已降而畫工亦逺矣然亦豈可少哉友人
劉君士楚為余言余里劉自巽妙寫真為舉傅巖以助
其神授天得且戒之曰無摹市井無貌尋常今山林巖
宂必有為霖雨為舟楫者子其審之
　　送方復大徽州學錄補書吏序
太史公之傳儒林曰余讀功令至於廣厲學官之路未
嘗不廢書而歎也太史公之歎何歎也漢初右吏左儒
通經之士自郎中而遷者為右自掌故而遷者為滯獨
無敢上議律令者卒史於九卿次郡太守上者掾屬於
九卿次郡著為功令然後公卿大夫士吏多文學士此
太史公所謂廣厲學官之路即班固所謂開利祿之途
者也夫𢎞不能變更律令僅著功令用儒於吏以參錯
其間儒者始有進用之途而去漢初風氣亦逺矣此太
史公所以歎也方今議行貢舉稍用試選學官嵗貢儒
吏近年六部吏間選於慱士弟子諸州文學憲府掾吏
選於職官次選於教授正錄視功令為近似矣使太史
公生於今世當如何其喜幸耶太史公徒見轅固申生
伏生皆老死仲舒又不偶至其徒始有遂者子孫皆至
大官以為仲舒恨概不及見後來明經至三公者之輩
出漢儒未有推本公孫𢎞者太史公特著論之以優掌
故為厲學官之路漢西都用儒之始而存不足於喜幸
之中復未有得欲者今六部視九卿憲府視外郡教授
正錄視掌故文學儒者由是而進豈無明經至三公之
望哉友人方復大用江浙省檄為徽學錄例在選中江
浙又多故人名卿復大儀狀語言儒術吏事在儕輩中
未能或之先也其行也必有合也余故舉漢事以張其
行孰有為復大之鄉里親故而不樂其遂者乎孰有為
儒者而不樂其行者乎孰有為學官而不樂其行之遭
者乎故曰必有合也夫余亦得視復大者也而才不逮
其所謂不飲而喜善飲者為之落落酣暢使復大遂得
行志為儕輩榮耀亦與有焉故樂告夫同志者
　　送王吾素翰林編修序
余讀歐陽公兩制集序為之慨然歎息曰公以文章鉅
公為天子詞臣當太平盛際復何所不足而以祠祭用
浮屠老子之言制誥用世俗四六之體不足以言文章
至於遵天子難諭之意復誥命於三代之隆恨未能則
公之志益可悲矣夫文章千古事而朝廷之文所以指
揮號令訓戒約束其所係尤不小每觀漢初天子賜書
蠻夷君長乃有善於為辭命者所不能豈與後來希合
苟容自詭播告之修不通春秋之義傳笑天下貽譏後
世者所可與聞於此然後知天子難諭之意甚未易導
三代誥命之文又豈易復乎公之斯言不可改已吾友
王吾素延祐辛酉進士不負丞於平陽為令尹於上猶
三仕而以編修入翰苑念昔服勞州縣以儒者之政聞
執䜛慝之口今為太史氏固儒者所宜然職在編摩雖
若甚輕而政事之得失號令之臧否上闗天命下繫人
心上為君徳下為風化有不可不謹記而備錄之者其
責甚重他日進為學士其選諒不難而求如歐陽公所
云云有不可易視之者況翰苑與塲屋文體異而禁近
與外服事功又異吾素此行得以盡讀天下之書盡識
天下之士其文學政事何古人之不可為哉於是行有
日廬陵劉岳申序以送之
　　送袁慶逺之潮州路經歴序
泰定乙丑今河南叅政董公以指揮使數實於江西余
以郡文學相見於廬陵公一見如平生執手謂余曰使
先生識先忠宣公今日安在此余固聞忠獻忠宣下士
久矣乃親得之於其子今年袁慶逺以潮陽郡幙長道
出廬陵視余諸公贈言余讀至虞學士所為序慨然曰
逹賢者有後董氏多賢子孫多時聞人信矣哉中州士
大夫每多漢大將軍不薦士以為髙每論建大抵如韓
安國首䑕兩端鄭當時不肯堅是以為賢如董忠獻忠
宣二公未知前史可得幾人況今世乎往者孔子文公
叔文子而不仁臧文仲編書泰誓取休休有容而尤惡
媢嫉曽子得之以成大學終章著為天下後世好仁惡
不仁者之龜鑑使二公在聖門猶將與之況今世乎夫
出公之門受公之知以自拔擢出郡衆人之上而有不
仁公之用心者乎慶逺嘗従吾友文遜志都城繼客董
氏及忠宣於退老之後聽其論議見其儀刑於就養右
衛之時與公之子遊従由右衛教教授平樂椽史湖廣
佐幕南安以有今日潮陽郡之命慶逺固長材益自治
治人愛民下士無負董氏矣乎潮有韓文公文章政事
之流風餘韻公平生大節身後不得一語於及門之籍
湜獨賴蘇公以天風海雨之勢盡發其幽光著之雄文
以傳之百世慶逺其從承下風望餘光而以自振迅矣
乎必有進士如趙徳者其無失士矣乎使人曰此自望
氏者也無寧使人謂董氏客乃爾士果不可薦不薦士
果為髙為賢也慶逺務開來者使益推轂天下賢士庶
閉其門而塞其途矣乎哉是所以報董氏也
　　再贈劉雪艇序
泰定丙寅始識劉雪艇於螺川驛時江西都事王思進
亟稱其術其後再見於監郡李侯之家侯信如思進而
加詳三見於水驛蒼然亭禮部侍郎張允謙坐上雪艇
握籌定數顧謂余曰明年侍郎數退平章數盡又明年
侍郎數亦頓盡今御史大夫伯顔公方為江西平章日
遣人以十庚人命試之雪艇十取一得平章笑命次第
九人者髙下皆苐無一失平章始大竒其數術今年為
天厯二年己巳屢過余余為言張侍郎以丁夘秋被言
其冬平章以疾終戊辰侍郎以兵死凡丙寅所為余親
友談禍福者至是無不騐余獨舉所目擊其大者尤顯
著以告夫未知雪艇者而雪艇固不待余言也
　　本草單方序
人病疾多醫病道少夫道少者生道少也雖扁鵲猶病
之故曰越人非能生死人也若庸工則能死生人矣死
生人者以死道殺生人不明理不知書於是庸醫之病
又有甚於人病者夫人病不皆死病而庸醫之病皆挾
死道然而病家至死不怨殺者亦驕恣不論於理者也
故不論理為第一不治吾鄉王東野以世業見知東朝
翰林學士廣平程公吳興趙公皆為書明理堂三大字
又為詩以寵其歸歸而益著書集本草單方以羣分而
類聚之分有専攻有速效聚以利倉卒便懷挾蓋明物
理以求證治者也使凡為人子者皆得此書可不䧟於
不孝使凡為醫者皆知此書可不墮於不仁此書之傳
其有仁人孝子之心乎或曰是在本草中容有不悟者
乎曰本草在唐天寶嘗有單方藥圖矣而其書與永徽
圖經俱逸存者無幾則唐人固有意矣東野非補亡乎
東野水川人蓋先治家之病而後以治病家之病者東
野其賢矣乎
　　送李僉事南臺都事序
世祖皇帝神聖武文有天地之徳聰明睿智盡人物之
性其建立憲臺也以鎮静為上蓋深得古人刑期無刑
之意然猶或有未喻上意者類以刻薄為至公以寛大
為近嫌故寧使不得直以寃失職為常毋寧使疑我於
慾故有誠亷吏而不幸排於姦民抑於不獲上卒喑啞
被黯闇不得一吐氣以終其身而民終不得被其澤甚
矣任喜怒為名髙者之毒毒於貨利也至元丁丑憲僉
李公彦古按治吉贑南安澟然不可干以私而温然使
人可即務欲上下無相蒙逺邇無不逹蓋古之祥刑者
也故其政每以平反得當為尚故所過者有神明之畏
有父母之愛公方汲汲以忠信咨詢求大公至正江西
民方傒公大用至是有南臺都事之命夫江南諸道各
聽於憲臺以為法為則都事又為喉舌之司先其可否
予奪以定其出入殿最而上之臺端焉苟得其當其於
懲勸無不宜者此江南諸道之幸也衆皆謂惟公能其
官惟公善於其職必能佐聖天子耳目之官益明其自
逹其聰以無壅塞逺人是非好惡之真江南郡縣其庶
有瘳乎余以衰年既耄無能少補明時獨喜誦輿人之
誦竊附古送行之義且以告夫今之能誠求民瘼者庶
幾不負國家建立之初歟
　　趙國寶飲馬圖序
泰定四年今天子以天下追養命宣政院使臣某以江
西吉安故沒入田籍於延夀寺院使與江西右丞親詣
臨吉取籍圖以聞掾史之從院使者曰趙圖寶從右丞
者曰楊景文凡所以寛力塞吏責廣聖孝壹用其至景
文以其餘閑視余以國寶所藏飲馬圖一馬在繫奚官
左挾槃右挈壺馬卬首張口舉右足如聞其嘶雖未飲
已踴躍有喜意余謂畫史不為飲泉飲江之馬而為在
繫欲飲未得飲之狀夫繫之者不使其奔軼也飲之少
者不使其過也不見其飲者不見其不足也畫史之用
意逺矣國寶既寶藏之又能求文辭者發之余非其人
不足以辱雖然願有述焉昔魯僖公牧於坰野魯人頌
之曰思無邪衛文公騋􁀙三千衛人歌之曰秉心塞淵
周穆王車轍馬跡將周行天下祭公謀父作詩以止王
心曰形民之力而無醉飽之心此格物之學也是故驥
不稱其力而良馬比徳君子焉國寶其得求放心之道
乎其有寡欲之心乎其有尚徳之意乎馬取其繫飲取
其少少取饜是行也可謂範我馳驅矣於是觀者咸為
詩而屬余為序云
　　豐城朱淵甫捕盜序
官以捕盜名未有縱盜者也未有求盜盜不得者也而
盜常不得謂故縦不可而未有非故縦者又不獨名是
官者焉自一命以上孰非禁姦禦暴而不為姦不為暴
者吾見亦罕矣嗟夫欲民之不患盜不可得也欲民之
不為盜亦不可得也今夫官自縣若州以捕盜名其胥
與其徒皆役焉役有貴賤故有以禄有以傭禄之傭之
以職思其憂盜宜無不得而不得以為常此縦盜之尤
著者也若夫使被盜者匿盜又藉盜以不為大盜此又
與於盜之尤甚者民不幸被盜官不能即時蹤跡之徒
謬於被盜之家而誅貨賄焉又之事外不實訊贓而設
問姦民懼無故又自辱其妻孥也以為告官不得所亡
失於盜者又以盜所不能奪者拱手而奉之官焉故寧
不告故盜滋益熾其幸而盜既得則教盜蔓引大家由
是而民之喪於官吏有什伯於盜者焉非大盜乎民之
病此久矣豫章豐城朱淵甫不忍民之被盜於捕盜也
㑹豐城黄氏一夕遇盜八人空其家而官不得盜淵甫
手得其七人焉而生致之官而後捕盜者與其胥若徒
得禄與傭者免於戾焉或曰淵甫庶民也非受禄與傭
者比也而生致盜非越俎乎是不宜章異以開僥倖者
之門余曰此又與於盜之尤者也此為大盜者也使民
皆為淵甫則郡若州以捕盜名官者皆當愧死使淵甫
幸得縣若州以捕盜名一官則其所為必不止此又等
而愈上之則愈不止此故曰是宜大章異之以為勸抑
余又聞昔魯多盜季孫謂臧武仲曰子盍詰盜武仲曰
不可詰也庶其竊邑於邾以來子以姬氏妻之而與之
以邑其從者皆有賜若大盜禮焉是賞盜也夫上之所
為民之歸也上之所不為而民或為之是以加刑罰焉
而莫敢不懲若上之所為民亦為之乃其所也又何禁
乎臧武仲之言可謂知本矣嗟夫竊鉤者誅其來久矣
淵甫能捕羣盜有不能捕大盜者乎大盜既獲則羣盜
不捕而自屏矣傳曰今之諸侯其取之猶禦也孰有不
受禦者乎有不受禦之人而使之為政則國門之外庶
幾其無禦人者矣乎敢以是為淵甫贈泰定甲子仲秋
　　栖碧山題咏序
古今富貴利逹其能得之於天要必有異於人者夫貴
而足以奔走天下知能勇敢竒巧雄辯之士惟其意之
所欲而聽命於其前後者固其勢也富而有封君之資
知者為之謀勇者為之衛巧者為之營辯者為之説乃
與有爵禄民社者無異故曰素封亦其勢也至於文人
才士宜未易致若聲名烜赫位禄穹華宜尤未易坐致
而其得之也乃與知勇巧辯等是何道也蓋嘗竊觀其
人要皆有寛深慱大之度篤實淳龎之姿一未嘗挾其
所有而人往往歸之此其所以異於人者也余於塗龔
氏碧山題詠有感焉夫龔氏其力足以為甲第之鉅麗
别墅之清華使髙山流水清風明月皆如其耳目之所
欲得而一時名人勝士鴻儒鉅公亦往往寄姓名其間
此豈偶然之故哉昔有肅邑竇氏作拱翠堂得坡公為
之古木怪石既而晁無咎為之記陳無已為之詩至今
人知有竇氏徒以此此竇氏所以不可及也坡公記凌
虚臺謂世有足恃者而不繫乎臺之存亡公雖自負恃
而至理存焉舜咨求予序其端余感其意故為序云
　　贈蔣斯文序
余少不自力老而無成今老耄及之矣恨往者之途邁
愧來者之滋多殆不勝追悔而且無所歸尤也今年始
識閩蔣斯文其皇皇取友如恐一失不可再得其汲汲
好修又如恐今日不復有明日何其敏且急也出其文
一編余甚愛之問其年少余四十嵗余愈益愧之惟古
於文必深於道而後得於言其倍道而不悟者雖擇言
亦必不精余嘗謂詞人起而有言者不必有徳可也謂
理學明而有徳者不必有言可乎古來有行道有得於心
而不理於口者也則後之學者可以有省矣君子觀於
古今文章流出胸臆其示今與後與聖人所謂言之文
行之逺者初不相悖戾則有徳者必有言固千萬世不
可改已斯文學行文詞方將欲追古人而從之四海甚
廣患無良師友乎如余者不足道無以余言為惟躬行
心得慎無如余愧悔無及耳鄉先生歐陽公權有言先
覺明天理以遏人欲後人談天理以奉人欲於是有臣
錯學而君不得其忠子錯學而父不得其孝弟錯學而
兄不得其弟士大夫錯學而民不受其賜者吾為此懼
三復斯言故為斯文誦之
　　送曾巽初進郊祀鹵簿圖序
上臨御之二載有意稽古禮文之事以太常寺為太常
禮儀院明年親祀太室誕布寛條以與天下長治久安
廬陵布衣曾巽申序次古今郊祀鹵簿既成書則圖而
進之洪惟昭代廣土衆民自有天地所未有而郊祀大
駕鹵簿猶有所待而備舉使黄帝以來數千年承天尊
祖之祀曠而不講生民不復知古者尊君肅臣之意兹
大缺典每讀唐書禮樂志於搢紳大夫皆莫能曉習天
下之人至於老死未嘗見也為之廢書而歎曰嗟夫此
豈獨時之失亦吾黨之過也古者功成治定之日所謂
制禮作樂者豈以文具飾耳目之玩極崇髙之欲蓋將
有豫逺不敬於下而使其聖子神孫益求無愧於天與
祖宗其可以憚煩廢與不廢苟焉為之也哉巽申其先
代多聞人家故多書愽古而尤詳於禮悉心與力用意
逺甚方今議禮攷文必有采取而用之者為太平之候
也是可彰昭代之盛而補吾黨之愧矣岳申蚤衰無聞
願借耀其餘光使幸得親見禮成而霑大慶從當世老
於文學者鋪張揚厲以濟其美顧不偉歟
　　許獻臣女教書序
古詩正始二南上自后妃夫人大夫妻下至游女賤妾
及變風作而發情止義猶有如莊姜戴媯共姜宋桓夫
人許穆夫人居變而得禮之正者其他詩存而逸其氏
名不可知者甚衆此豈一朝一夕之故所使然哉古者
帝后端本正倫躬行美化於其上公卿大夫士父母師
保之訓率於其下自能言以至於嫁自始嫁以至於終
身家有教而人有則凡服食賓祭所以相夫子事舅姑
宜家人者皆熟講而素學之故王后寧而師告宋姬燔
而待姆其貴者如此上不知有富貴下亦不敢以貧賤
失其身俗化之美有由來矣後世大小學之教且廢不
講至女傅愈無聞古書教戒亦無幾存末俗敝化不知
有教為歌詞學子執俗樂競以為能恬不之怪民生其
間求烈女貞婦非至性過人者吾見罕矣彰徳許獻臣
慱古通今用儒飾吏嘗病古人遺教雜見於禮書有學
子所未喻者傳記所載又漫無統紀輯可為訓皆可與
知與能者為一編始教在室故有内訓然後教有家故
次昬禮次婦道能為婦然後能為母故次姆儀行莫大
於孝節莫難於貞故繫以孝而以貞終之門凡有六教
亦備矣美哉獻臣之用心也今之從政者大抵急錢穀
刑獄而緩教化刑愈繁而俗愈不美未有究厥本始者
使家有是編為舅姑者無不得賢婦為夫者無不得賢
妻其於風化庶乎非小補之者美哉獻臣之用心也獻
臣事母以孝聞為吏亷平有古長民之風語曰非此母
不生此子至於獻臣尤信
　　解開先省親監學序
吉水解氏子開及門而請曰開將之京省親監學先生
何以幸教之又曰開之父留監學七年矣大父以髙安
文學代歸又幸徤許開以行先生大父行敢告惟解氏
唐宗故家至今子孫為氏族科興猶有兄弟同舉於鄉
者余嘗銘其曽大父之墓今開四世矣子之往余得無
情乎昔何蕃入太學每嵗一歸父母止之間嵗又一歸
父母又止之最後五嵗不獲歸將歸諸生閉留蕃空室
中此蕃所以為名士也此其所以能救六館之士不靡
然從亂者也昔陽城為司業召諸生告之曰有久不省
親者乎明日謁歸者二十餘人此城所以為名公卿也
聖朝方敦孝理國子諸生有不能為蕃者乎國子先生
有不能為城者乎父子有親以子之心知其父其心豈
相逺哉開爾是行大父既命之矣有如不贈子以言者
其於人心天理何如也行矣開先富與貴是人所欲嗜
欲有甚於富貴者乎行矣開先子之嗜欲且將至矣劉
岳申書
　　贈夏仲善之官㑹稽
吾友夏仲吉水故家才子也泰定庚午擢第丙科以判
官建昌錄事興國知名授㑹稽令尹告行於鄉大父父
之故人謂余世好願求一言惟㑹稽山水聞天下昔人
所謂應接不暇者仲善三仕一日而居有之雖由發身
科第揚名州縣以及此而其遇合所取數亦不薄矣仲
善芳年妙質用其通材素學行乎名蕃大邑暇日登
㑹稽臨鑑水探禹穴而望越王之故鄉攀秦石而求太
史之禪書玩蘭亭訪剡溪宗二謝以尚其風追二陸以
躡其貴蹤若夫續黄絹幼婦之辭留布襪青鞋之詩望
越山青於棲霞(闕/)天下白於浣紗兹遊信可誇矣抑余
老至耄及尚可求吾子於盛麗紛華也耶余嘗聞建昌
之清苦興國之賢勞矣子如以㑹稽為文章政事豈非
一世之豪哉昔在宋有曽魯公嘗宰是邑其後致位宰
相為宋名臣朱文公昔録其㑹稽之政宰一邑宰天下
皆宰也尚勉旃無空談
　
　
　
　
　申齋集卷一
欽定四庫全書
　申齋集卷二　　　　　　元　劉岳申　撰
　序
　　送郝右丞赴河南省序
上臨御之初中書左丞郝公天挺以召入賛大議加賜
宴勞拜江西行省右丞其秋七月公至官一以民莫為
已憂其所罷行害利灼灼在人耳目如浙江嵗饑公在
中書嘗謂以江西代其海運至是論當罷還江浙不當
為例西蕃茶提舉司設官不便當歸有司廣東惠州等
處採珠得不償費勞敝赤子當罷諸當戌龍南安逺南
恩潮陽嵗嵗瘴厲殺不辜者常数千人當移南安肇慶
潮州善地撫州千金堤成便漕當脩小曹銀場無銀當
罷宜黄樂安分武寕新城廣昌地衣民輸官負擔六七
百里當折納錢尉吏貧無藉不當祗待站當用各户餘
糧而復其户役尤惡不肖子孫發冡者為重禁其買賣
皆著為律凢大者以聞立報罷小即便宜皆可為乆逺
他便民不可悉數明年春奉命與僉院數軍實至臨江
臨江軍多亡逃而官利其利則罪萬户以下倉官多取
於民而不禁亷得其羡三萬貫中統鈔有竒則罰郡將以
下郡服其神明而安其仁恕余時以諸生拜公見其公
餘手不釋卷過於寒素爱民下士有古者賢相之風軍
民官請置酒效一驩於前一不許所過無秋毫擾其尤
不便民者立為禁止余方以為江廣賀亦自賀夏四月
命下遷公河南從河南省臣之請也平章公驚恚曰我
獨不樂有同寅邪奈何争吾寮都曺有泣下者曰奈何
争吾公百姓相與失色士相與短氣口塞咸咨嗟嘆息
曰天遂棄江西耶奈何争吾相以私彼汴也彼汴之人
何脩之至也嗟夫使公遂留江西所施豈止如前所陳
而已推公之心所欲為民便者何限或蓄而未施或施
而未竟公在汴江西不被其澤公在中書詎忘江西哉
江西自有外中書以來其間豈無賢相而材不逹志力不
終事料力有餘而又不勝欲惟公踈通練逹足以行志
獲上信友足以遂事本之以寛仁發之以剛毅始終之
以無慾而又輔益之學問故天下之民争欲得以為父
母士爭欲得以為宗主為方伯之長者爭欲得以為二
雖以聖主知公之深愛江西之至而不能從河南省臣
之請莫非吾民故也余聞公世將家其先有徳於兵間
而公又以仁厚昌子應官有功於國有徳於民甚衆富
貴夀考宜未有艾余獨著公所施江西與江西民所不
釋於公者非以為公譽將以告夫君相使知江西未嘗
不可治而如公者不可遇而又可暫不可留為可惜也
　　送李總管赴贑州序
章貢太守李侯未至章貢而先聲廬陵廬陵之士多其
賢歳六日過余敝廬乃一不知其太守之為貴余亦忘
其為太守也有頃南安監郡繼至禮讓乆之南安叙通
家章貢云平章叙在丞相下南安云以平章公貴介弟
余敢若是班乎章貢讓愈益恭詞愈益辯南安叙如初
語極雍容又乆乃定觀兩侯揖讓余兩賢之喜章貢得
賢守又喜廬陵士知人昔者夫子之論人曰為國以禮
又曰能以禮讓為國乎何有郡守古諸侯國也於是可
謂能以禮讓矣平章為延祐聖人舊學之臣又為賢宰
相其相業在國史輿誦在人心太守其有聞於愛民下
士者必有素矣太守嘗知澤潞理問浙省别駕寕國各
以其官聞其於章貢必有餘矣章貢與廬陵相依倚為
郡國唇齒之國也章貢有賢守廬陵與有焉余又聞猛
則民殘寛則民慢繼猛以寛斯為得矣繼寛以猛其庸
可乎善為政者用剛柔之中以去寛猛之弊則畏愛具
而父母神明兩得之此侯素所蓄積者也余奚凟告焉
詩曰敷政優優不剛不柔古之誦詩者以逹政而賦詩
者亦以觀志敢以為獻
　　送馮翼翁漢陽縣丞序
泰定甲子廬陵再貢而第者二人馮翼翁其一也於是
翼翁擢丙科授漢陽丞以歸余嘗備員湖廣試官識漢
陽太守許君於院中太守質直信厚君子人也出院過
訪秋興亭於漢陽郡治之後徃謁太守焉亭有獨江漢
水之勝有大别山郎官湖在其後山有禹廟其登臨之
美殆過南樓唐賈至碑在焉恨匆匆不及留文字其間
然念慮徃來常有之以為幸得徘徊臨眺當盡前願而
不能自必乃令翼翁有三年淹於此視余匆匆至今有
餘恨者固已相絶而翼翁以盛年髙科方吞雲夢而納
江漢登髙能賦文章特其餘事又非余衰朽者比漢陽
之幸秋興之遭也雖然漢陽幸有賢太守翼翁徃能不
負丞又科第之幸也士民之遭也豈徒文字而已使余
他日重逰得竟償前願又將觀贊府之政成而賀太守
之得賢屬吏也豈不美歟故於其行也序以為贈
　　洛陽楊友直家譜序
今南雄路總管洛陽楊益字友直余五十年前友也初
友直掾江西憲司知名余時二洪泮辱與㳺别乆隔闊
惟聞令名日起為南雄始有聲問相及至是徴余序其
家譜譜自其曽大父中京府君始至其父𢎞農郡侯三
世余問故則曰中京以上譜亡不可考矣楊氏世家洛
陽曽大父諱某仕金為中京酒使大父諱某遇紫陽先
生為轉運使佐其幙贈亞中大夫河南府路總管輕車
都尉追封𢎞農郡侯父諱某以承直郎南陽府判官卒
於官三贈階由奉訓朝列至嘉議官由禮部郎中秘書
少監至刑部尚書勲由驍騎尉騎都尉至上輕車都尉
爵由洛陽縣男𢎞農郡伯至郡侯可謂榮矣余嘗謂宗
法廢而族譜亂以偽亂真以賤冐貴以凢陋襲穹華槩
不能以其身自樹立以求顯揚徒以其先謂他人昆以
取譏笑其有幸而出於喬木故家者又不幸不能守身
事親以辱身辱先其不大可羞愧哉友直方其在江西
時已能自㧞心不可為南陽府君辱五十年持身玉雪
兢兢焉訖能以再世贈官三品三命封侯於以光逺有
耀而顯其親可不謂榮矣乎友直所以自樹立何必減
闗西又何必冐遥遥而後可稱世家傳曰立身揚名以
顯父母孝之終也如友直可不謂立身揚名矣乎世之
人不自貴重願藉忘其身以及其親上以險危其大人
下以愚不肖其子孫甚至覆絶有可悲傷者如友直光
昭其先君式榖其後嗣使中京府君世為楊氏鼻祖其
世祀豈可涯哉楊氏子孫尚𢡟戒之
　　送葉審言歸浙東序
江南内附三十有八年而科興科興又十有七年矣而
江西為盛江西莫盛廬陵廬陵莫盛吉水提學江西自
浙東來者曰縉雲鄭公潜昭近年稱金華柳道傳教授
吉水自浙西來者錢塘盛公元仁近年稱金華葉審言
鄭公文學清修稱其世家余時為洪泮辱相知盛公愽
學工詩兩浙知名士皆尊為先輩余辱與㳺道傳矜持
有識鍳自負恃不可下古人余時為鄉校辱相聞審言
胸次氣象威儀文采賢者也余辱交焉是四人者先後
相望垂三十年皆相與而各有深淺若鄭與柳皆嘗為
之屬而逺近戚䟽異矣盛與葉皆在五里而落落不相
合夫以相望三十年間僅得四人而又若此然則交際
離合信矣乎其不偶然也於是道傳别已三年審言今
又告别余昔者既恨不得與道傳劇論以求一日之益
而今又失審言也嗟夫余乎其無復可以求有益乎余
之過遼陽也道傳意若有以贈我者審言去吾鄉而歸
將羽儀乎天朝也其何以處我哉
　　贈蒲學正序
蜀蒲閬州望族也閬以宋尚書左丞宗孟顯蜀亂子孫
㪚處四方余嘗校文湖廣得蒲紹簡魁多士多士稱得
人紹簡世出於閬者也今年又識廣元學正蒲君子新
子新距左丞九世嘗録叙學為制釋奠禮樂噐於蘇蘇
杭至是廣元議制噐如叙而以江西冶鑄為良㑹成都
重慶保寕議如廣元皆以屬子新盖省憲以舊勞選而
使之子新留廬陵再見夏五而後四路禮樂噐之範金
者始備將之蘇杭取磬材焉告行於廬陵文學汴王仲
敬倡為歌詩而謁余為序余聞釋奠釋菜皆祭之畧者
釋奠有樂而中廢所謂畧者又不備焉當宋盛時歐陽
公猶以為恨逮宋宣和大成有樂止於汴京而又中廢
至是郡國始備尚論厥初自文翁興學而蜀為鄒魯歴
代不乏人至宋而蘇氏父子遂聞天下宋南渡蜀被兵
最甚宋亡又甚時絲枲織文之富衣被天下今皆不
可復識矣况衣冠禮樂之盛乎今世所傳漢成都禮殿
圖象猶使人想見文翁之盛皇元混一亘古所無興學
崇禮又為一初釋奠得通用樂又宣和所無此天下太
平蜀文學將復興人物將復出之祥也其事雖微而所
擊甚大余方為世道人材賀故為子新逹亹亹焉
　　贈李生歸蘄州序
夏仲善見其學者李玉與所業易對義一篇玉家蘄春
常貢河南聞湖廣之風而起者於是罷科命下而講習
不輟勤求余一言如不知科已罷又如未嘗罷者余感
其千里求師不隨俗化則告之曰科廢學不可廢上不
以賢良方正直言極諌取士士可以為䜛謟面諛巧言
令色孔壬否乎上不以修潔愽習取士士可以為頑鈍無
知不學亡術否乎秀才異等今不復舉士曰吾不為秀
才異等可乎孝弟力田今不復舉士曰吾不服田力穡
孝養厥父母大不友于弟可乎夫學者之於五經四書
事非為應舉而設以應舉之心而讀五經四書已非矣
而又以科廢廢讀尚得名為士矣乎玉乎子必勉之自
科罷而有喜談樂道之者其人固可知亦有言之而戚
戚者亦未為得也昔者科廢四十年而復興謂有其廢
之莫敢舉不可今者科興二十年而復廢謂有其舉之
莫敢廢亦不可或曰屈伸徃來易之常理則應之曰我
不敢知惟科廢學不可廢如是而已玉字徳潤盛年有
志仲至順庚午進士以建昌判官終更而居憂授業於
家云
　　送王員外廣東録囚序
至元四年戊寅秋九月大宗正府員外郎王君録囚嶺
南京師賢士大夫咸為詩文以送其行道出江西以視
廬陵劉岳申惟王君將命之肅諸賢贈言之忠至矣盡
矣而猶有待於余言乎余聞先漢有女子上書救其父
母者其詞曰妾聞死者不可復生斷者不可復續漢文
感之為除肉刑而幾至刑措焉夫言豈在多哉聖主如
天萬物皆春天下獄成而孚輸而孚矣不留獄矣而猶
審克之合於有虞氏與其殺不辜寕失不經之意真徳
刑也王君讀書知政讀書則不為徒法知政則不為徒善
嶺南之囚凢至吾前者皆死獄也其不幸而寃者其罪
皆在有司然而未録以前猶皆生人也既録以後萬有
一不免於殺不辜則不可復生不可復續其寃作皆不
在有司而在我矣其悔恨可勝道乎歐陽崇公有言求
其生而不可得則死者與我皆無憾也夫求其生而猶
失之死而常求其死也斯言其庶矣乎敢以為獻
　　贈髙師靖地理說序
古今地理察於伏羲井於黄帝奠於神禹而其說聚於
九丘尚矣又不獨公劉之豳周公之洛衛文之楚丘始
見也若古之𦵏親者自溝壑蠅蚋始由是而宅兆有卜
古之卜者真能知後世必不為道路城郭溝池井陶耕
鋤所及勢家所奪此其術殆非今之所及而迂儒不通
古誼妄諱其說以為古不擇地不知古人擇之尤詳今
人併水蟻不知避是溝壑蠅蚋之也不知未有甚於此
者郭景純得古人遺說以為書而儒者不能知尚得為
儒乎此非儒者學問所當察詳者乎此吾所以有感于
髙師靖此書也使仁人孝子之𦵏其親者得其說而求
免於溝壑蠅蚋不庻乎於人心能無恔乎師靖其父故
愽雅君子丞相信國文公所為書山雲者鄉稱山雲先
生師靖槩有聞於家學云
　　張仲舉集序
張翥仲舉北方學者始來江東江東才俊皆稱之余始
相見豫章愛其踈蕩有竒氣磊落多豪舉急義如飲食
男女聞上有賢者輒以身下之常恐其人不先已而蚤
逹未嘗見其有所不臧於人人或有短之者終不以為
惡聲必終譽之有不幸厄於時命必多方拯㧞之而後
已不然如已負之餘事為詩賦之章極才情所至無不
輸冩傾竭其意欲者使人望而知其為非仲舉不能而
仲舉未嘗以自多至順壬申余再見之江浙校藝後仲
舉亦且老矣其氣充然其才情沛然其中心誠好義愈
益汲汲然余方恨主文而竟失士愧見仲舉而仲舉如
未嘗試者豈徒不知有得失日與余買船下湖長歌痛
飲盡興而後别今又八年矣書来廬陵留滯維揚猶江
淛也獨求余序其集端夫余何足以論文哉田光先生
有言徒識光盛壯時感仲舉行誼至髙殆非今世人故
為私論其人品大槩若其詩文固不待余而傳顧仲舉
自有必傳者東坡所謂非斯文亦莫之傳也
　　送西忩宣差赴都序
今天子嗣登大寳之明年以天厯左丞相仲子前侍儀
舉禄補外監南安郡郡當江西上流與章貢壤接南振
交廣西距湖湘官吏士民道廬陵過余者其人言監郡
族出髙昌有中州賢士大夫之風生長相門有被服儒
者之意真愛民下士賢長吏也余聞而異之去年始相
見於吾廬然後知聞望果不相悖聲寔果相符他日見
其二子皆文雅温厚恂恂有父風又知其教行於其家
至是告行將之京師余至大中嘗拜丞相於江西瞻望
其閎深慱大魁壘竒傑誠非位正中書不足以展其材
畧及天厯登庸天下之士皆曰丞相功莫大於翼戴而
不有其功志莫大於肅清而不自滿其志皆以為恨不
知其蕃祉老夀得之於天而不盡有諸躬者盖將以保
有其子孫孫子以為天下國家建無窮之基垂無窮之
聞穹穹厚厚厥有深意凢民彛好罔不同之余既辱知
丞相獲交南安喜世禄之家子又有子於其行得無情
乎自古定大難者無赫赫之全功履危機者有容容之
厚福是故保安世禄者無如恭儉而恭儉必由内心以
生是故教子孫者無如義方而義方必以一經為尚此
南安素所蓄積何待余言而余言之不置者朋友之至
情也丞相有如語及江西人士為言如余者年已八十
無所用世矣至元五年己卯四月日劉岳申書
　　羅中徳詹詹集序
通齋羅先生蚤以文學知名晚尤宿於理而鬯於文庻
幾正而葩者今不可作矣其猶子中徳從家學槩乎其
有聞後客分寕分寕是其諸父兄讀書故處中徳於其
間徃復唱酬無虚日其友文采蔚如也今年相遇於紫
淦類深自晦匿其中所有欲使人不可少見其端緒者
與之語澷不可否又與分寕時如二人者嗟夫中徳所
謂深藏若虚者非耶一日出其稿視余凡古賦古詩又
若干首余讀至盡如主人盛服肅客每門而讓如韓昭
侯效古人愛一嚬一笑如季平子養闘雞如張踈不可
効陳遵程不識不可為李廣何其嚴也余為之竦然曰
幾失子矣盖戰國辯士有以辭勝理而詘者而晋人亦
有俊傷其道之譏由是而以文辭為無取以才俊為可
薄孰知易謹修辭書貴俊徳其言不文者其行不逺故
有俊士俊民皆所以浚明理道而翼張之者也其誰能
去之中徳於家學槩乎其有聞矣故余嘗謂文章韶潤
不如骨氣而韶潤亦不可無思致不如淵源而思致亦
不可少嘗試以家學叅之
　　禮記貫義序
須溪先生劉公嘗謂余言小學進業進學廣記甚有功
小學先生沒始見其書而先生之言信比年進書惟王
天與尚書纂傳出蔡氏後使學者有之為有益恨先生
未及見若禮記固未易讀傳文有似經者得䟽而後明
此古注所以不可廢後來注者益衆方氏應氏為著最
後有衛氏者盡得諸家之說而取其尤長者集為一書
然後罕有見者吾鄉曽聞禮以立盛年力學懐明發之
思感揆錫之義循名責寔取禮書晝夜誦習之先注䟽
次諸家次先宋大儒慱采其尤善者而折衷之名曰禮
記貫義盖自有此書以來所未有諸老先生所未及須
溪先生至今無恙猶將取之况如余者余嘗言此世著
書者無之無損乃他多爛熳者誠可厭而不可以槩貫
義是有之有益者也余以衰年媿以立盖逾邁之感愈
深而弗去來之憂已决徒願刻成使四方學者爭先快覩
無如余之悵然以止也
　　送劉良用秩滿詩序
余年十三程教授試二之日其同四句置第一其後蔡
教授試有饛簋飱三句亦置第一又後屡試不一試皆
然蔡公命之曰子年甚少而文甚老更成何也毎見驚
異惟正録未嘗少假以辭色須溪劉先生撫而教之曰
鄉校慱士弟子員銖積寸累以序升以望取二者備然
後得亞於正録如天子之宰相然鮮不六七十者有老
死不能至者焉盖鄉里公論僅而在此此一時也嗚呼
尚矣余為鄉校之歳學正劉良用始至未數月余愛其
盛年機智警敏可相與以有為而於余所不為亦能無
所不悅也其間監郡郡守之相知過使客之相聞者常
相接踵而群不逞之滋不悅余者亦不少良用去而攝
官吉水既獲人州之長官稱於州之士友以有勞績於
學見於余文者多矣至是而後以代歸歸拜其親而榮
其鄉無不可喜獨余感年嵗之不與復欲為初試鄉校
之日而不可得也有可為太息者昔鄧禹年二十四拜
大司徒其後以將相封侯為功臣第一嘗自言臣非際
㑹終身所至不過文學慱士夫以將相封侯之與文學
慱士也逺矣孰知遇則為將相封侯不遇則為文學慱
士也哉然則文學慱士者固不遇之將相侯也由此觀
之豈獨顔駟有文武老少之憾而已悲夫此古人所以
貴乗時也歟良用行矣無自菲薄於是代官以下學之
士友皆為詩屬余為序云
　　送徐子謙赴湖北憲副序
太史公書稱韓非引䋲墨切事情載其所著說難有顯
為名髙隂為厚利此與内小人外君子色厲而内荏何
異故曰不以人廢言類此嘗謂士大夫至公無私而行
之必以恕至清無底而用之必以明其中心誠信於忠
君報國愛民下士要可以結知於天地而不可以求知
於世俗自余所見惟濟南徐君子謙他盖未之前聞也
君始為湖廣省郎憲副東粤吾兒父昌候迓之於武昌
既已熟其大畧及事君於東粤毎長二僚寀間議論有
異同必反覆至盡曲折至當於是而後止盖君之隂顯
必不可為兩途心口必不可持兩端始終必不可為兩
人故能舍已從衆逹勢從理然終不可為典要惟是之
從此君所以大過人也至是君以東粤移湖北東粤之
人咸咨嗟悵望曰上遂棄東粤何召公之遽也湖北之
民咸歡忻鼓舞曰我輩之傒公重來乆矣何慰我民之
切也君子曰是可以論人心天理矣湖北之民徳公也
乆東粤之民徳公也新乆者固其孚而新者尤難舍此
人心之真天理之正也雖然我公之心豈有彼疆此界
之分也哉使君即日升朝為内中書内執法亦舉斯心
而措之耳余年八十有七何幸身親見之
　　送李一初江淛儒學提舉序
進士得人尚矣使皆如李一初科舉何可廢選法得人
多矣使皆如李一初常調何可忽提學得人有矣使皆
如李一初學官何可輕於是學官積輕甚矣一初何以
能使所居重也哉一初其文學行誼有過人者固宜其
於政事無過不及使用之百司庻府必可觀用之親民
為尤切今以提學為江浙固所優為而於學校興除利
弊恢恢有餘矣學校至近年大壊極弊不可復支獨江
浙以能官聞則進士得人之效也一初亦幸際其㑹耳
夫以兩浙而遇一初以一初而遇兩浙非天時人事不
及此抑今嘗謂士大夫學術不可以不正不正則掊克
多而娟嫉興將偽言偽行無所不至苟可以用其深中
多數肆其雄猜隂毒必且勇徃而力行之矣此其於士
君子為何如也每讀杜詩好心事真顔色兩語常恐此
心不見似人乃今於一初得之安得使人不驚喜於既
見之後而憂恐於重逢之難也哉余嘗以校藝三至湖
廣一至江浙長沙固湖廣之仕國而茶陵又長沙多士
之淵藪如一初又其尤者也余既以為江浙賀一初徃
無負江浙不亦善乎余耄且悼為我多謝西湖遲君歸榮
猶及為君賀且賦之
　　贈采詩两生
嘗讀詩至芣苡三章愛其和平悅樂無惡無斁以為此
采詩法也使采者比如卷耳頃筐之寘則倦矣又嘗讀
中庸大學表記坊記所引詩愛其融液貫穿得言外意
以為此觀詩法也使觀者皆如髙叟之為則固矣觀於
風雅然後知古人作詩之妙當時采者要不可及觀於
夫子說詩然後知古人興觀之妙後世傳註皆不能到
采者如蜂之取花觀者如人之取蜜其殆庻乎方今政
治之得失民情之休戚上之有闗於徳化大之有係於
家國獨不可因民風以上逹其於為上為徳為下為民
不尚有補乎永新陳天衢張文淵以采詩告行故為定
其大者書以贈之以待其歸
　　贈安成劉玉成赴都
昔者孟子稱湯執中立賢無方故詩曰商邑翼翼四方
之極昔者孟子稱武王不泄邇不忘逺故其詩曰鎬京
辟廱自西自東自南自北無思不服盖古之論聲教者
稱朔南論王化者稱自北而南使夫子薄南國則二南
不得為風之始使夫子薄南士則㳺不得為文學之先
又使聖世終薄南士則㫪陵周氏之學其傳於河南者
不足尚而建安朱氏之學亦不足行於天下矣方今聖
人以天下為家而南海實為龍潛之所為南士者可不
知自貴重願藉乎於此有名世之士猶將退然自處於
常人之列於此有大過人之材猶將闇然自晦於衆人
之中苟區區以浮華自衒以小有自負豈不益自菲薄
羞鄉里輕當世哉故夫士之屈於時非時之罪也罪士
而已已之詘於人非人之罪也罪已而已故曰衣錦尚
絅又曰藉用白茅孰有良賈而不深若虚者孰有君子
盛徳而容貌不若愚者此貴重願藉之道也吾鄉安成
劉玉成將之京都余雖不能贈人以言而竊附於愛人
以徳於其行故忠愛焉亦古之道也至順改元之九月
某日廬陵劉岳申序
　　送楊賢可宜黄縣尹序
友人楊賢可既第而官㑹昌官瘴厲地俗又險惡賢可
終三年淹而無天時人事之患其政行焉其歸也貧如
未第時調永新去其鄉孔邇而民俗有甚於㑹昌之地
氣者賢可為之未數月而憂去良民思之横民服之其
愛存焉其歸也如㑹昌服除遷江西照磨其官為省幙
而位在底僚諸逹官之長日臨其上制其左右賢可為
之不謟不援無惡無怨其職修焉其歸也如永新至是
有宜黄縣尹之命宜黄無㑹昌之地氣永新之民俗又
無㑹府尊官之壓得百里之地而為之室於以為政行
志恢恢乎有餘力矣或曰宜黄善地縣尹正官足為政
行志固也而無圭田之入野人之養賢可積三仕之貧
以不取為不與將何以安其位哉愛賢可者能不為賢
可私憂過計乎曰賢可之誠身信友足以獲上治民
乆矣過使客有不知之者乎有不愛之者乎賢可能無
疚於志無惡於民而已若所遇非所知也君子曰惟賢
知賢以賢待人而以不賢人應之是所感非所應古無
是理也賢可以暇日徃從呉先生而問政焉其所以告
賢可者必非余言所能及也以是為贈
　　辨囿序
易言學聚問辨中庸言學問思辨盖嘗歎孟氏之辨矣
其辨惟善義内不遺餘力辨楊墨至於無父無君辨鄉
愿至於無舉無刺所謂差之毫厘謬以千里者辭㫖殆
如酷吏議法畧不少恕而究其初心本非好辨後來公
孫龍諸子曼衍横潰四出益信孟子所謂不得已者宋
洛建諸賢講明聖學究極藴奥語詳擇精弗明弗措古
人問辨之意學者從可識矣舍是復何以辨為哉宜春
桂可取莊氏語名其所述曰辨囿以視余余讀至盡槩
與人意合者多然後復於桂可曰文王之囿方七十里
民猶以為小以其猶有所局也莊子好辨之雄者至篇
終而以公孫龍為囿於辨之内示不足也明矣子之取
義豈亦有所不足也耶近年夾漈鄭氏辨駁古人窮詰
至盡夫辨若是亦可以已矣其於囿也宜不可以廣狹
計矣子之是編屬事類辭無論雅俗必窮本始不苟同
衆然且自以為不足由此而夾漈不異矣又以為不足
而窮源至於聖賢之所謂辨又豈難哉余故與之談夾
漈以充其辨又遡莊氏以循其本然後使由孟氏以逹
乎子思孔子以易中庸之辨終焉盖充類至義之盡此
辨之根祗也此荘子立言之㫖亦桂可名書之意也
　　贈談命熊景仁
昌黎嘗言我生之初月宿南斗坡公自謂其年生者無
富貴人而與馬夢得為窮之首自昔大賢槩乎其有是
言也故有晚知前定而悔不讀書者惟韓蘇二公乃無
是悔耳余生宋五庚申為景定初元天朝中統之初也
年十七而德祐為至矣科舉廢而不知學為聖賢之學
章縫賤而不能去為農賈之業盖不擇術與不知命合
而始為棄民始不能以饑渇之害為心害於是可畏之
日為無聞之境矣又何止不讀書之悔而已哉毎遇江
湖談天者相從問命未嘗不内熱汗下也儒者不能自
求性命之說於經孔孟而必待星翁日者之說而後暫
息乎其僥倖之心則是星翁日者猶有功於為儒者曽
星翁日者之不若也余徃來歐鄉識熊景仁景仁善言
命余所愧者也歐鄉之士類多稱景仁傳言天道逺人
道邇以景仁觀之逺乎哉景仁至是求余言以信其術
余惟不能自信其命而取信於景仁也景仁又使余言
之以信於人其待余言也耶余言其果足信也耶景仁
行四方又曰仁山云
　　趙氏族譜序
嘗讀唐書宰相世系以為兼史記王侯年表蕭曹世家
之體此歐公新意也世之升䧏家之隆汚可考察焉後
有作者不能及已自春秋譏世卿而勃興暴貴不為不
祥故嘗以為使漢如唐人貴氏族重門户必無衛青尚
主之事宗法廢而族譜存猶之可也西洛趙氏族譜司
馬温國文正公所為序引者宋叅知政事贈太師中書
令兼尚書令魏國文定公諱安仁之世系也譜自唐孟
州温縣令貽孫而下十三世文定而下至前進士夢雷
九世按序所稱有藝祖與為布衣交者焉有藝祖自言
嘗識其祖其父者焉有真宗所稱為萬石君家有仁宗
所稱為忠孝者焉有洛中稱為顔子者焉盛哉富貴人
所可致而帝王稱其世濟家榮鄉里比之亞聖大賢此
不可倖而致也帝王所稱鄉里所誦猶可致而有多世
立言者垂之不朽又不可倖而致也夢雷不忍其先緒
之遥修其譜詳其世將以遺來者而以示其交廬陵劉
岳申曰子盍為我言之某何人而敢賛一語於前序之
後乎惟欒郤䧏於數世房杜敗於再傳有不忍言者而
九世之後有如夢雷難也此文定而下之所積也夢雷
而下復有如文定未可知也夫有名祖父者有幸不幸
子孫賢使人稱之曰幸哉某為有後否亦使人疑之曰
惜哉此為某之後此之不可不謹也夢雷字長公以殷
遺老自號靜虚云
　　送蕭太玉教授循州序
天厯元年冬十二月江西大雪於是吾鄉老者乆不見
三白少者有生三十年未曽識者明年大雪加凍大江
有絶流者小江可歩又百嵗老人所未曽見者今年六
月多雨恒寒雖百嵗老人未之聞也吾鄉有嵗一至大
興開平者曰兩年之雪大興所無去年之凍中州不啻
過也六月之寒則近開平矣有自五嶺來者皆云連嵗
多雪於是新喻蕭太玉被命教授循州今憲使魯君子
翬贈行以言具述其言世家之盛而深慰其南行之苦
翰苑諸賢相繼有作槩未知朔南氣化如此其變而今
昔推遷如此其殊也太玉以世濟之才襲世家之業際
王化自北而南之運今之嶺海非昔之嶺海今之循州
非昔之循州矣雖然太玉世家亦知夫人事之推遷有
甚於地氣者乎地氣以漸人事以速故有勃興暴貴者
自其子女玉帛衣服車馬宫室苑囿無不可一日二日
為之而有餘無不逺過夫幾世幾年之積者而幾世幾
年或愧之豈徒愧之有不忍言者矣至於喬木則終不
可一日二日而為也而然後愧於幾世幾年者而然後
内熱汗下而然後不敢自比於人嗟夫太玉無亦自貴
重其所以異者乎太玉徃教以其家世之業益修其身
踐其行以及於人將使循之士文學行誼由我而丕變
如地氣之變可也又豈獨循而已東粤之廣人物之衆
將必有賢者出乎其間世道人物尤將頼之可也夫如
是則人才與氣化俱一新於以大闡朔南聲教之盛又
自江西故家始豈不愈幸歟此則所望於太玉者也以
是為太玉贈其可歟今年為至順改元之九月某日廬
陵劉岳申序
　　贈日者劉寳翁
太史公為日者立傳著司馬季主之賢與宋忠賈誼辨
論古今天人之際要終反覆熟爛之極使二大夫惘然
自失盡廢其生平與其高論何其言之快氣之晟志之
尚也然季主所自譽不過忠臣以事其上孝子以飬其親
慈父以畜其子視嚴君平與人子言依於孝與兄弟言
依於弟又何相似也烏乎季主君平不可尚已抑余嘗
疑先漢聚占者曰五行曰堪輿曰建除曰叢辰曰厯象
曰天人曰大乙各有不同言某日娶婦或可不可或不
利或大小㐫或小大吉各各相反論辨不决制詔避諸
死忌以五行為主而然後定故曰未必然也使人拘而
多畏自先漢已然矣况去漢又千有餘嵗者乎余里隂
陽家有劉寳翁得通天竅之書其法以方位定隂陽以
干支分順逆以叢辰取多吉而大槩主五行生旺本郭
景純五吉六㐫之說合於孟子天時地利之意此儒者
不可不知雖秦火不可存盖娶婦嫁女制宅祭祀葬埋
古今必不可廢又安可以穿鑿支離而妄議厚誣之也
哉余耄惽學恨不慱記恨不强竊謂隂陽家與古卜筮
意本不異是以論著而傳之所謂以利為本違諸不利
者其殆是乎
　　贈音無聞
至元後己夘夏六月余來豫章避暑市林院有僧音無
聞大明人也莊嚴佛菩薩羅漢皆現金身諸相皆具足
寺有山田十一畆豊嵗不足支半月日飯寺衆遍十方
不下四三十人徒仰日所乞食又與徒作佛事以補不
給寺衆皆知勤苦修習又嘗遍叅諸方究竟本性證悟
囿覺有超然觧脫意㑹童子擊鼓余問音聞否又問鼓
自聞否徐云聞鼓頃之鼓鍾余又問音聞否問鍾自聞
否鍾鼔相聞否徐云聞鍾余聞至人始於聞而能無所
不聞由無所不聞而能無聞是故無所不聞可能無聞
不可能今且以鍾鼓求之未考擊時無聞考擊而然後
聞吾將聞鍾鼓於椎椎無聞也聞鍾鼓於童子之手手
無聞也且未有寺時無佛無僧安有鍾鼓何處求聞是
故以聞聞不如無聞聞嚮者以不荅各盡之矣故謂音
無聞無聞亦無音
　　陳母魏國太夫人壽詩序
揔管陳侯為廬陵之明年二月以元統甲戌南北諸賢
所為魏國太夫人壽詩視余子曰盍為我序之惟陳氏
自武宣至侯再世自毅敏至侯三世毅敏當宋亡元興
之初武宣當至元元貞大德之間遭時遇主榮耀備具
毅敏奉新安郡夫人來家泗水而貴顯於南無絶裙之
恨有禄養之榮此宜如何其樂也武宣早失安化郡夫
人有陟屺之痛而以富貴夀孝終此宜如何其憾也此
存本所為作也侯承祖父之業際隆平之運所至奉魏
國太夫人厚禄孝養有毅敏之樂矣而無武宣之憾焉
又何其盛福之至也於是夀有詩而詩有序矣復何以
余言為哉惟陳氏有三世之孝孝為百行之先所宜稱
道不厭載稽古昔史克頌魯候必稱夀毋杜甫賀陽城
郡王必兼鄧國太夫人惟我廬陵嘗建行省相國鸞旗
所嘗弭節夫人魚軒所嘗稅駕侯又嘗讀書其間今以
朱旛皂盖重來是邦明發有懷能無情乎余以壯嵗瞻
望相國馬上今聿既耄猶得執筆以叙此詩雖不敏亦
不敢辭
　
　
　
　
　
　
　
　
　
　
　
　
　
　
　申齋集卷二
欽定四庫全書
　申齋集卷三　　　　　　元　劉岳申　撰
　說
　　性存說
昔者堯有天下天下之人被堯之澤者七十年堯樂之
昔者舜有天下天下之人被舜之澤者五十年舜樂之
其間堯未得舜日與驩兠共鯀之徒吁咈於朝堯何其
憂也舜未得禹稷四㐫族未去位舜何其憂也禹自懐
㐮以後作十有三載以前稷未播奏艱食鮮食民未知
藝五榖當是時與湯未放桀文王未伐崇宻武王周公
未誅紂伐奄戮飛亷惡來其心又豈有異耶雖孔子不
得位而轍環而老於行又豈有異耶以數聖人所憂則
所不憂而樂可知也然而數聖人所得於天者皆不繫
此何也使堯舜禹稷湯文武周公不得志行乎中國而
僅僅為孔子其生知安行者固不為之減少使孔子而
為堯舜禹稷湯文武周公又豈有増多於其生知安行
者哉故聖人者其心所存即為道所欲即為義其徳之
潤身者即如富之潤屋其動容周旋中禮者即其盛徳
之至此所謂天所畀付天理之在人無窮逹無得志不
得志者也故曰由堯舜至於湯由湯至於文王至於孔
子其五百嵗同其聞知同故曰禹稷當平世為君為相
顔子當亂世一簞食一瓢飲其道同古滕王守徳字性
存求字說於余余為孟子䟽義作性存說以示之守徳
有如知生民物則上帝䧏衷雖凢民果不異乎上聖大
賢雖為天子宰相為庶人果無加損乎物則無少多乎
䧏衷則所以明善復初者當無所不用其至矣孟子道
性善意也
　　初心說
三山林宗起以漢果守被檄與余同校文湖廣嘗謂余
曰掾吏周克明者幕之良也問齋居之名於我我將告
之曰初心子以為何如余聞而韙之曰此赤子之心也
本心最初無如赤子惟此時四端萬善之根已具惟此
時四肢百骸九竅之欲未開惟時雖怵惕惻隠之心其
情可以為善者猶未發又安有内交要譽惡其聲而然者
雜於其中也哉此最初心也故又曰本心惟是心可與
天地日月四時鬼神合惟是心可以正已而物正惟是
心可以格君心之非而大人者安有一毫付畀増益於
其初僅能存養之不失之而已由是而舉斯心加諸彼
由是引而伸之觸類而長之由是逹之天下一致而百
慮同歸而殊途人見其為大人也以為其心有異乎億
兆人之心而不知億兆人者為赤子之心則赤子之心
未嘗不與大人同及其長也徃徃失其本心徃徃放其
心而不知求浸浸為細人之歸豈不大可哀也哉克明
於此蚤夜孜孜求其本心以明善復初而有志乎大人
之事其誰能禦之余嘉宗起能反求其初又喜克明善
取諸人故作初心說以與共學者講求之焉元統乙亥
重九日廬陵劉岳申書
　　掲汯字元量說
應奉翰林文字官掲君㬅碩之子汯字伯防余請字之
曰元量夫汯者水之深廣者也夫水至深廣莫如海至
於海無所事防猶有防焉其深廣非其至者也夫江河
有時而溢溢而人然後為之防海未有聞其溢者其量
不開也夫有大功而伐有異能而矜者非功能之至也
江河之量也其量可知也神禹其功能在天地在萬世
而不矜不伐者四海之量也其量不可知也自有聖人
以來知仁勇宜無如夫子孝弟忠信宜無如夫子而曰
我無能又曰某未能一此之謂大此之謂化其所過如
四序功成之不可留其所存如元氣方來之不可測此
其為深廣可量不可乎哉君子學以至乎聖人者也水
至海而除學至聖人而除故曰何福不除夫學如是量
亦如是量如是福亦如是以是為掲汯字元量説
　　藍氏二子字説
藍氏二子其伯子之子曰思敏叔子之子曰思順皆求
字於余余字敏曰伯時順曰叔時名不同而字同何也
夫敏者與時俱競時不可失也苟一失之不敏莫大焉
夫順者惟時是從時不可違苟一違之不順莫大焉古
之學者無時不習故曰時習習敏德也古之君子随時
取中故曰時中中順德也
　　何德輔字説
元統乙亥八月望余以校文三至湖廣始識至治癸亥
所得進士何槐孫德符其先蜀人由漢大司空武封汜
鄉侯子孫始為南陽人唐僖宗幸蜀有諱騰者以扈駕
為資州丹山令復為蜀人四世至徳符遷中渡為中渡
初祖其子從連為嘉定史君孫之偃為瀘州郡丞曽孫
倞遷内江為内江初祖内江之子剛中兄弟三人皆舉
進士子為太學上舍珙孫為貢士子演孫之孫為昌元
尉汝賢昌元之子為省天元駿宋藤州文學也宋季蜀
破藤州因世父文伯俞貳令蒲折有徳於民蒲折人讙
趣之曰貳令吾父母也爭留之因家焉遂為蒲折人其
子宋貢士某是生祀孫貢士以槐孫貴贈蒲折縣尹終
其身所知者不過藤州而上三世向微蜀僧宗壽得其
先數世墓碣安知有中渡初祖而其子槐孫不免字其
名哉盖亂離奔播故家破亡一至於此槐孫以㤗定丁
邜賜進士歴撫州宜黄尹至是以雲夢尹同校文湖廣
始知避中渡初祖諱求余更其字於是去中渡十三世
矣余聞而嘉之曰司空之澤逺矣乎昔晋欒武子有大
功於晋室至其孫盈而其施已沒其後䧏在皂𨽻聞者
傷之司空至丹山不知幾世丹山至雲夢又十六世而
科第仕宦方興未艾皇皇求免於藉談之愧此豈獨司
空之積而已余請更其字曰德輔盖昔人有樹槐以必
其子孫為三公者已而果然此樹德之報也然至於為
公為侯而德衰者有矣始慙卿慙長蔗杪之所以薄也
歟公侯之子孫必有世世修德不徒食舊徳者而後可
復其始嗚呼難矣孟子曰輔世長民莫如德齒德不俱
不可長民爵德不稱不可輔世德輔免之有公輔之符
必有公輔之德詩不云乎子子孫孫勿替引之
　　鄧願之字説
鄧寕字安之以其説問於余余與之言曰寕之義為安
固也子如安於仁安於貞安於至善不亦善乎既寕矣
又安之將非宴安乎非安安而不能遷者乎余將改字
子曰願之按釋文願辭語有之與為彼寕為此又曰寕
若此無若彼故稱願辭子知願乎舜之命禹曰敬修其
可願㫖哉言乎夫堯舜禹湯文武周公皆修其身可願
者也故終備五福焉令名垂於萬世桀紂幽厲皆修其
不可願者也故終備六極焉而惡名亦垂於萬世為桀
紂為幽厲而其終有不忍言者雖桀紂幽厲其初亦豈
願其至此哉大人未有不願為五福之民而願為六極
者夫可願者何即可欲之謂善也故傳曰賀善故攸好
德與壽富康寕考終命為類應而人有不願之者乎故
惡弱與㓙短折疾憂貧為類應而或者為我願之可乎
余將使子為聖為賢以備五福之歸未知人生可願有
大此否雖子自擇所願有大此否昔有謂孟子曰敢問
所安孟子曰姑舍是乃所願則學孔子也夫孟子舍所
安而求所願必有所見者也子其擇於斯二者
　　劉昕字賔旭字説
古人愛日雖斜暉無幾猶重惜之然惜之之意常如不
欲其中非不欲其中不欲其昃也於是愛日之情有甚
廹者矣故愛日者曰旭日始旦愛其人者如日之升今
夫賓日者夏以寅春秋以邜冬以辰皆出日也今夫餞
日者夏以戌春秋以酉冬以申皆納日也今夫人生或
五十或二十或三四十為中身或百年或四十或五六
七八十為百年夫人不能皆百嵗猶不能常夏日也則
豈獨三十即二十猶不可不愛昔者夫子十有五而志
於學有不待二十者矣夫子以十有五為旭日此夫子
之寅賓也古以七十為稀年則十五為旭日有不信可
惜乎安成劉氏子昕字賓旭美哉是父是兄之命子也
朂哉是師是友之字子也夫賓者如見大賓盖旭日甚
可愛而不可玩故加敬焉兢兢焉業業焉雖然子之父
兄師友之愛子至矣抑余將進子於道必始𠂻終之衛
武公八九十猶使人誦詩以教戒我是尤兢兢於納日
也曽子之易簀子路之結纓皆是也朂哉賓旭寅餞如
賓慎終如始是終身皆旭日也朂哉賓旭
　
　
　
　
　
　
　
　
　
　
　
　申齋集卷三
欽定四庫全書
　申齋集卷四　　　　　　元　劉岳申　撰
　書
　　與呉草廬書(呉文正公/)
伏聞聖朝開經筵明公正講席此千載一時也在宋大
儒惟程朱二夫子得以所學進講嘗有啟沃之功而一
時遭逢終身䘵位何敢仰望明公則所以大啟今日之
殊遇者固將大明五經四書之用大慰普天率土之望
豈徒富貴榮名明公之一身而已昔我先正許文正公
以道格君一由正與自宗親近属子弟皆嘗受業至今
為國名臣者皆正之徒也今天下復知高尚程朱之學
以上遡孔孟遺經者皆文正之賜也雖明公今日得致
身清峻為帝者師震動一時光耀四方亦何莫非文正
之餘光緒業盖自江南儒者遭時得君未有如明公今
日者矣此天所以報明公平日問學之勤記覧之富也
明公何以慰荅天下之望哉明公宜益為江南衣冠儒
士増重為臨川鄉國經學增光雖由此位極品不為峻
雖門生兒子皆逹官要路不為㤗雖結乗連騎奔走後
先擬封君將侯王者奉給左右又豈為過哉岳申夙辱
教授而以坐貧塊守窮櫩者有年矣鄉者明公家居不
能一造詣今明公在京師日覲清光與道揆法守之臣
朝夕可否又何由一望見道徳之光也哉鄉里楊景行
賢可明公甲寅門生也甲寅至今十年與李遵道輩約
及門者屡矣乃展轉蹉趺以至今賢可在門生中為最
單薄在舉子中為最賢且能有為有守而不詭不激為
今時最難得者初筮㑹昌幸得生還再調永新即以戞
去假舘茍活如未第前賢固不可不拜明公在明公亦
不可不進賢可大抵門生難得座主座主亦難得門生
此論雖近草茅然古今朝野所不能廢明公試進而教
之益増其所能賢可之願亦岳申之望也書辭干冐伏
楮震凌岳申頓首再拜
　　答中丞賀太平書
　　　(中丞來書云賀惟一再拜奉書申齋翰學先生/侍右僕嘗聞山川清淑之氣鍾之在人則為文)
　　　(章之盛東南諸山惟衡廬為最髙其間率多文/章魁卓之士世之炳耀以名能文章者僕嘗識)
　　　(其一二焉其懐抱道德不汲汲於利禄不終於/山林者盖想望其丰采而未得之見也徃嵗令)
　　　(嗣子文留京師得與晤語因出示先生所為文/周覧累日令人竦敬無已伏惟先生道徳之富)
　　　(文華之盛始呉相賢文子累所稱道中朝薦紳/來自東南者無一不以先生為今巨擘焉僕生)
　　　(長北方僻陋不學局於所見故聼之亦藐如也/後觀子文之賢則知東南山川清淑之氣鍾之)
　　　(在人不然何其雄渾而深厚閎慱而勤敏若是/哉先生懐藏道徳不以利禄係乎其心足跡未)
　　　(嘗一至京師此正僕想望其丰采而未得之見/者也今既獲與子文交又得示先生所為文僕)
　　　(幸有以自慰雖不見猶見也人來言先生耳聰/目明筋力强健年踰八十尚能執筆紀述此盖)
　　　(世所希有惟先生獨得天地至長之氣故精神/至老而不衰以僕言之亦宜省思慮慎起居以)
　　　(享九五康寕之福茍天假之便尚冀一見以慰/平昔之望也近辱惠教問且進且勉詞意切至)
　　　(先生之賜大矣援稱仲山之詩曰既明且哲以/保其身又曰夙夜匪懈以事一人先生不以僕)
　　　(為不肖進而勉之以明哲為保身之道忠勤事/君之莭若古之仲山甫者焉僕闕)
　　　(何人哉道徳不足濟於時功業不足稱於後果/      而可與仲山甫者同年語也僕自去嵗)
　　　(得風濕疾迄今春夏尚未能出前集賢學士之/際以疾不就職經又有中書叅政之命在人則)
　　　(以為喜在僕則以為憂其出處之難盖有不可/言者未審先生其何以教我尚後命以慰區區)
　　　(不悉賀惟/一再拜)
岳申恭承嘉惠寵示報書此韓公所不能得於光範者
也書詞諄厚伏讀感激貺遺孔嘉尤見情至扶衰有杞
菊天随生之糗糧暖老有毛嬙西施氏之布縷殆過几
杖無不及緇衣矣此杜公所勤求於叚功曹軰而得未
可知者也明公以興王名世之家正主庇民之學天子
大臣所倚毗宗廟社稷所委寄何藉踈逺寒㣲士而愛
厚過當乃如朝廷所謂老成人耆壽俊古心古道雖上
聖吐握何以尚之而或者乃謂此市駿骨之微權良俗
薄不復聞承平君子至誠樂與真情實意槩以戰國筞
士權謀術數推之甚矣今人不復見古人也如岳申者
少不自力昔慙老至今耄及之豈復於明時有毫髪可
補益者孔文舉有言五十之年融又過二以文舉其材
猶有此恨况萬萬不及文舉八十又過二者乎居常妄
論隆古用人自大舜起耕稼陶漁三十徴庸未有以用
少為嫌者又安得人人必如鷹揚一老八十而後遇漢
綘灌不學始有洛陽年少之論遂起顔駟三世不遇之
嘆此漢所以不逮隆古也後來安車蒲輪所得老生寥
寥一二語竟何補哉方今四海之士萬目睽睽萬口喁
喁所希望明公者何限明公辭要路而居㪚地今又不
留中而補外於此有天意非庸衆人所測識者伏惟千
萬珍重式如玉式如金朝野幸甚謹頓首再拜奉書以
聞臨楮翹企
　　答許可用書
　　　(可用答書云有壬再拜申齋提舉先生閣下王/務先來奉書知體侯康適今似已到何慰如之)
　　　(歐碑及髙文之賜尤感厚意某於文墨本非長/加以南北奔走者二十年讀書見聞有退無進)
　　　(一嵗中括起者不過二数次時技癢弗禁時出/鄙意自不知其何如故以三求教也書未指喻)
　　　(詳悉啟發良多此古人之盛心豈世俗相䛕以/求合者所可同日語哉熊誌書實祐乙邜實為)
　　　(差謬因閱其家譜并謬稿所録皆作寳祐乙未/後得石刻更不加㸃勘不知其家何縁故作乙)
　　　(邜也然乙未亦未真此間求舊日登科録不得/廬陵多故家文献足徴其乙未省元姓名望檢)
　　　(考示下者歐公作金石録欲徴史傳之失謬文/固不直掛齒牙既已上石豈容率爾如此也示)
　　　(聞銘於大手謬作可袖碎矣當時謬妄非有意/於簡也亦謂若是亦足以盡事矣檀弓沐浴佩)
　　　(玉楚子圍宋用疊語法昔嘗聞之竊亦有意而/學陋力淺未易學也兹承喻及雖不能的然有)
　　　(見而亦竊有㑹焉向在京師觀朋游間名能文/辭者求如退之答李翊書子厚答韋中立書者)
　　　(未見也非欲其文之省也欲知其文之所從也/觀答趙秀才書則知公之於文可謂得已慕薛)
　　　(序悲歡溢目䨇桂堂吾無間矣但於不才褒與/太過有頌無規非所望於左右也又山傳既蒙)
　　　(不鄙不敢自外帖出数處惟髙明可否辱教當/又得誨益不少此傳出世已遲其孫亟欲板行)
　　　(公其撥冗了之非瘍七十日不良於行復苦暑/泄拜状恕不謹子永賢昆玉同此致意不次五)
　　　(月九日/某又拜)
岳申辱書知襄奉大事已畢讀禮正嚴古詩云雖有良
朋烝也無戎雖有良朋兄也永嘆因念丁邜先大夫不
禄於都城辛未先太夫人棄代於維揚雖為慶門㓙變
亦由我軰家人薄命上累左右當此時不能以一字問
候又安能走數千里面唁其為無戎甚矣今明公并舉
五䘮一時還𦵏此事至難此情至痛此際尤須愛重以
盡慈孝惟明公深思熟念此我軰至情也見示髙文三
篇為上長兒抄示二篇詞為上熊誌書寳祐乙邜省試
第一宋科以子午邜酉為觧辰戌丑未為省乙邜非省
試年分次年丙辰方為省試其年第一乃廬陵彭方逈
又書補大學上舍宋舍法甚嚴初入由生員積分升外
舍外舍積分升内舍積分升上舍止可書補太學生此
雖異代異事亦無與文法但此等南人所知不容失實
終篇甚悲甚暢謹正甚雅所擬于闐甚簡嚴然史漢之
妙有在簡嚴之外者平生最慕史記初看甚有羡字羡
句再看但覺好三看元無一字一句羡減一字一句即
不佳此最未易學善學者惟歐公故曰序事似司馬遷
舊記前軰讀檀弓云石駘仲率無適子有庻子六人卜
所以為後者曰沐浴佩玉則兆五人者皆沐浴佩玉石
祁子曰孰有執親之䘮而沐浴佩玉者乎不沐浴佩玉
石祁子兆衛人以龜為有知也使今人作此必曰沐浴
佩玉則得兆五人者皆從之石祁子曰孰有執親之䘮
而若此者乎石祁子不從石祁子兆可減三個沐浴佩
玉字然文字不古矣此所謂繁而不殺者也前年嘗
有答趙民信論文書因禄求教子闐名并慕薛序同至
皆望示以於意云何為感䨇桂堂亦然可用經濟之才
餘事文章故不可及當以餘光振徳我軰乃見氣誼小
児退飛可笑甚感愛念瀧岡碑一本附納二児不别上
狀餘惟千萬珍重至祝至祝岳申頓首
　　與甘肅參政呉思可
去冬留維揚聞小令似嵗晚可行親迎之禮明公此時
亦可到舊治岳申以歸計頗廹不及候迎嘗留書李逹
可處上徹左右今年見(闕/)　知明公有甘肅叅政之命
甘肅雖比各省為逺而叅政去左右丞為近明公資歴
聲望皆應合到此地位然多少三品不及到者明公憂
國愛民有所興除害利宜諏謀度詢庻幾謀之既臧期
於可行既行期於可乆孔子所謂好謀而成易所謂無
咎無悔者是也若有志而謀踈又失於乗快則所至必
有齟齬於事有害於物有傷甚無謂也此猶小節為宰
相有大體非刺史二千石比又有大焉古人以身名俱
泰者為上故難在保身保晚節保身貴明哲保晚節貴
戒慎自古富貴多履危機故貴而能貧者為難以其能
逺勢利故也明公起布衣歴官至叅政亦榮矣常戒得
常慮危其庶矣乎書生感辱知遇當以規為頌以憂為
愛惟思可可與言故也岳申此際留鄉里粗安二児亦
僅尋常舊學徒范恱古還鄉謹附拜此書范乃故人范
濟卿之子貧而有守讀書有見幸與進之二児不敢上
状末由參覿千萬為時厚愛不宣備
　　與江西叅政亷公邁書
岳申廬陵下士也明公過聼不以其愚不肖而假之以
一日文衡之柄使者及門屬有湖廣先諾不得奉命承
教當此時貌似不恭稱心而言實為近情何以明之塲
屋之士半為廬陵得者率常過半一宜避嫌岳申又望
輕材劣二宜揣已是以舟過豫章之日不敢拜閣下者
此也閣下嘗有枉顧之命又有後㑹之期於是公卿不
下士乆矣乃今見之岳申雖非其人奈何以已愚戅而
使賢宰相盛徳謙光遂闇昧而不章也哉古者士必有
贄敢以書先竊伏念今之科舉周漢随唐宋之遺意也
周漢隋唐宋所不能行之地今皆行之矣此豈獨刀筆
筐篋之徒驚悸嘆息出所不意雖儒生學士亦夢寐所
不敢僥倖萬一者向非天啟宸衷明謨獨斷聖神繼述
克至于今即左右小大之臣孰能及此然士氣文運猶
若有所待而後昌何也以古准今漢初文帝即得賈生
明逹治體武帝即得董子明道正誼唐進士多得名臣
宋科尤盛不獨為國名臣者代不乏人者而為徃聖繼
絶學為萬世開太平者亦出於其間今國家所表章以
為天下法程者皆宋科目中人也然則科目何負於人
也哉天開一代文明之運必有非常情俗意所可管窺
而蠡測之者矣此宜閣下所為惓惓以式克欽承自任
者也閣下以歴朝勲舊之家累世忠清之裔輟從禁省
參預江西此殆天以江西士民慁閣下江西士民何其
幸也雖然書生遇閣下一日之知常思所以報已閣下
受朝廷數世之恩將何以報國哉閣下慱古通今歴觀
古勲臣世閥之子孫能長守其富貴者何如而史册書
之以美談其不然者何如而冊書之以為世戒然後以
耳聞目見者端居而熟念之則思過半矣書曰位不期
驕禄不期侈孟子曰恭者不侮人儉者不奪人夫為明
公明哲保身莫如退譲恭儉以率其家人子弟為明公
計乆逺莫如忠孝仁厚以自結知天地鬼神夫為主愛
民為國育材皆仁厚之大者而忠孝亦在是矣若夫為
治之體當今之急務有非書生所能知皆明公所不可
不聞者也岳申庸愚不足以與於此必有能為左右陳
之者書辭干冐伏楮震兢不備
　　與范徳機書
曩嵗從通齋湜溪二老聞足下名籍籍及與遜志益初
還徃所得尤多比年聞足下大肆其力於詩於今獨歩
益願傾倒而承顔接辭若有所待足下自海北移江西
雖為底僚然在執法理難相即今兹適有過洪之役而
不敢必為踵門之見故以書寓萬一岳申蚤嵗無復世
意又不獨學不若人而止獨有一事在胸次終不能忘
人如是足下苟非當路亦不可言可言而不言其為失
人失時之恨可勝道哉居常竊謂湜溪先生其學問在
江東西未見有可随行者此老固不求知而亦誰知之
誰為言之今之都大名登膴仕者何必嘗窺其藩哉而
廬陵遂為無人矣此不足恨所可深恨者其平生著述
身後流落門生児子無一人以為念大率貨眎斯文而
不復斯文眎之間有意者又皆欲竊取以為干禄要譽
之資於是有郭象荘子之心無侯芭太𤣥之意甚矣人
心士習之壊也其始由此老未嘗以所著出示人尤少
與四方學者談其心本出於不肯自炫與不敢自是而
次第未近者不得陵躐及之學者不悟遂以為論文及
道當如是秘宻以此求此老則并與其心事失之矣又
何以論其學問哉足下及今多方求索而表章之猶
可收拾散亡乆則遂不復可得矣近年學校多為逹官
摹刻文字使吾鄉有此老著書一二豈為四方學者稍
具心目大史公有言巖宂之士趍舍有時若此類名湮
沒而不稱悲夫閭巷之士欲砥行立名者非附青雲之
士惡能施於後世哉此語可痛湜溪髙弟中惟足下敬
與可與語此足下官江西又要路然且不及為此一事
他無責爾臨楮悚然不宣
　　與湖廣叅政書
岳申今兹多幸得從試院承顔接辭以近大君子道徳
之光出院又得親熏而炙者既月踰旬盛心盛徳有公
卿下士之風有宰相知人之度古所謂不可諼者其在
斯歟席庇頼以十月末抵家即得欽納御寳札子於本
路專人欽賫還納湖廣謹奉書左右岳申中承面命先
正郡公家廟繪象章服其時求敢率爾以對嘗托行可
轉聞且宗廟碑用韓文袁氏先廟碑例及至九江見狄
侯成甫因與啇論前事蒙見教至治中嘗用衮冕行大
禮而公以下章服亦嘗議行未有定制於今家廟雖有
贈典難同許魯齋陪通祀甫冕服例盖酌古易而凖今
難細思此為確論在洪㑹可行已詳及之兹因人行復
此以聞歐用家廟遺象歐以囬禄失之僅存蒸居華陽
㡌紫氅服一本今摹去奉獻周文忠則有碑刻在僧寺
者謹用呈似伏望採覧至廟碑一節必須得先正世家
某地諱某字某歴仕某官終於某官贈某官某郡公及
平生行事實蹟一一依問賜教方可一下筆傳俟示下
即當擬呈岳申末由嗣見即日冬寒伏惟為國為民倍
加崇重不宣備
　　答宜春秀才趙民信論文書
辱書再三大抵所不當獲者理難為報荷意良厚又勤
逺道欲不報不可得報與不報皆非也惠示詩文務不
同流俗而有志乎古之作者韓公所謂不知直似古人
亦何得於今人也毎誦此言可為深悲至慨僕於文字
本非所長徒願學則有志乆矣然毎不敢輙有所出何
者誠知其未易以為知者固不可常遇而遂謂世無
知者尤不可茍一遇之則百醜敗露矣趙岐稱孟子辭
不廹切而意已獨至此文章至妙處然安可得岐可謂
知者古人不可及正在此今人急言極論愈雜亂紛紏
但覺古人不勞餘力而旁通曲暢無所不有何其易也
春秋之稱微而顯夫微即不顯顯即不微君子之道淡
而不厭簡而文夫淡即厭不厭即不淡簡即不文文即
不簡毎讀左傳史記漢書去之數千年其事其人委曲
詳悉皆如當日親見而髙古要妙去人愈逺又何也寓
從容於簡寡藏曲折於平易欲以整見暇以少為多非
不欲髣髴近似而終不可到故有至朴而巧者不能及
有至約而愽者不能盡有至顯白而深晦者不能近此
古人所以可師也岳申於行軰中天資最下徒望古人
慱學强記不敢希兾萬一况敢擬議其開口下筆䟦渉
傾倒變化反覆之妙哉孔子誦烝民之詩而讃之曰為
此者其知道乎孟子曰君子之言不下帯而道存焉此
言惟知道者為能言此至言亦要道也感足下不鄙聊
布區區殊不足塞厚望慚愧無任當由頓首
　　與學士掲曼碩書
去年嘗因賀元忠奉書諏問理無不徹而相遥遥復欲
似徃嵗風流還徃不可得矣君處日邉龍光天漢我居
田里蝸舍詹暄鵬鷃不同逍遥則一即辰逺想帝城風
月翰苑文章衣被昭回何所不有詹望可勝惓企吾徒
有劉成之今年當上春官不可不使一及門下同榜如
劉鳯皆希晋接之榮皆吾徒與進與㓗上聖猶然伏惟
採納楮無任馳情
　　與學士掲曼碩書
留維揚日嘗附便拜書計已乆徹即辰學舘𢎞開經筵
熟講明道有緝熈之益論功在啓沃之間此儒者之自
致亦千載之相逢也曼碩退居鄉里數年一出而乗熈
運固宜展素學又當好文臣未老之時宜有以自見岳
申維揚歸後未能出門有學徒真定范恱古乃故人范
濟卿之子濟卿以亷吏桐鄉吾安成此來京城因得附
此書逹望進而教之二児不及上状附上起居未㑹千
萬自愛不備
　　與南䑓侍御王繼學書
岳申徃嵗廬陵水驛匆匆一見繼從友人王實初奉書
左右計此書無不逹而此心猶若未見竊謂徃者致和
天厯之間明公既以不負先朝不辱先正矣其後持節
江東得釋機務今又由江東升華䑓端將江南諸道皆
被其澤豈不私竊喜幸雖然昔者叅與大政彼一時也
江東又一時江南諸道此又一時而前書所謂不負先
朝不辱先正者則此一時猶當如彼一時何也海内時
名闗天下之氣運如明公與可用者有幾人今可用為
中執法而明公出為䑓端此氣類翕合之日而事有未
易言志有未易行者奈何易之岳申既知其未易而不
惮諄復言之是責難也岳申嘗謂詩至烝民之四章曰
既明且哲以保其身夙夜匪懈以事一人其傳曰保身
者順理以守身非趨利避害而偷以全軀之謂也孟子
所謂不失其身而能事親者意正如此明公既已允蹈
於其初矣今豈待迂儒瞽生之論而迂儒瞽生又何足
以補報萬一哉獨懐夙昔嘗有一日之知於今不可無
千嵗之報何謂一日之知明公所施於不報是也何謂
千嵗之報不敢以世俗庸衆人事在右者為愛也天下
事有不可以書傳而明公所當自致不朽者亦非他人
所能致故曰我儀圖之維仲山甫舉之愛莫助之此意
近嘗為可用誦之矣復為繼學言之不置則岳申至情
也岳申老矣無能為役矣何幸身親見之天下幸甚斯
文幸甚伏惟惠念實初重來因得拜此書辭潦率不罪
幸甚
　　與歐陽元功書
　　　(圭齋答書云𤣥頓首再拜復書提舉劉君申齋/先生文席𤣥即辰清和承體候佳勝濟南闕)
　　　(有闕之道不勝願見之禱吾宗闕先闕辱書具/知姪孫宗任客臘叅謁座下弟緘寄雄文迨今)
　　　(未至不審何故亟稱督索端使復命隴阡闕採/之禁事出當然流言之感矣無是也區區抱病)
　　　(三載始獲一歸心志凋减舊學失闕其不能為/先生大夫役也審矣適候闕氏女病闕先就之)
　　　(相見借紙占酬凢百潦畧惟闕𤣥加毖以/夀斯文謹奉状不宣里注歐陽  頓首拜)
徃嵗児曹與鄉人來都城者皆嘗為書問候雖未辱惠
報而鄉黨自好不敢忘昨嵗得賜書文畢即時禀知呉
左丞走檄廬陵頼郡侯慨然即修完遂復舊觀此六十
年所未有者也鄉里児童父老皆知誦圭齋學士克念
紹盛心盛德是以有此令姪學正來拜祠下亦既見止
弟中間閻茂德來児曹為書已具蹉跌附寄近聞有某
道童與寨官李鎮撫偕行妄訴歐陽忠義擾愛大渉誣
枉盖自南北混頴之子無一足至瀧岡者惟城西歐陽
忠義居仁節春秋拜掃(闕/)祠字兢兢焉西陽宫者本以
為功德寺文忠素闢佛議以為觀又避崇公諱故稱宫
宫有田園山林數十里皆借䕃焉道士炎凉以歐陽氏
為無人稍伐墳木之連數抱者假繕完以為名而實鬻
之以與逺近有力者為棺槨為屋宇縱尋斧焉忠仁憤
惋不平訴之本縣縣不為理僅有一縣令賢者又死巫
蠱居仁方欲愬郡府不及而以疾不起鄉里朋友無不
悵惋歎恨惟道士稱快李鎮撫為寨官其鄉但知有道
士不知有歐陽乆矣伏慮圭齋萬一為其所惑將入先
言此皆児曹前書未逹之故児曹正擬及門而愬幸遇
令姪故以此托之圭齋能一至廬陵拜諸祖墓拜瀧岡
使鄉邦聳動驚喜諸豪民冐附者侵奪者皆知歐陽公
有後為之改心易慮亦賢子孫盛德一事瀧岡幸甚鄉
國幸甚伏惟動念岳申臨楮不勝􁃶切之至
　　答呉草廬書
辱示書教又得識士展聼其議論觀其氣貌真先生之
才子也於是家教逺矣鄉者劉氏人回得所賜報章固
已如見儀刑况見士展乎其為慰沃無量可知也因記
去年黄庸之嘗以所冩小景為賛下方竊謂今世未見
有胸次氣象如古人者此最大恨事求如古人胸次氣
象自先生外斷斷無第二人雖以耆年碩徳而學如不
及猶惜隂競辰毎遇學者無不傾倒至盡於凢下者尤
反覆嗟譬至再四不厭但恐已意如有不明不盡殊不
見問者之為不逹此不知當在古人某地位中求之故
嘗賛云其心休休其容肅肅多學多識以似以續耄有
不倦凟無不告允矣君子是宜其服恭惟先生盛徳光
輝未易可言語髣髴獨自負恃庶幾識其大者因士展
歸侍録求教弟年年恨不能如徐則用軰一侍左右良
可惜耳臨楮悵望惟兾為道為時千萬珍重
　　與賀右丞
岳申聞古有大臣者其聲實足以威信一時其名徳足
以綏懷方夏其出處進退足以繫朝廷之輕重天下之
安危君子小人之消長然未嘗一念有好惡之私一事
有威福之擅一馬二童猶以為多三吐三握猶恐不及
求之前史至甚難逢誠不圖悼耄餘生親聞見之盖自
曩嵗辱賜書教至今謙光逺猶有耀比聞以右揆而還
朝為中書而居守老癃真有須㬰無死之望顛崖辛苦
真有到頭甦息之期此可為世道生人賀而不足為明
公賀也児子文曰華倍費陶鎔雖賤貧未知報稱而悠
邈無恨因依瞻望雲霄惟切企翹謹頓首望拜此書托
之友人曽傳道以逹於閣下傳道鄉里再貢乆交可敬
伏惟與㓗幸甚幸甚幾務餘閑千萬金玉不備具
　　與張侍郎書
嘗謂自古人臣有大功徳於天下能為其主建萬世帝
王之業者必有賢子孫以與繼體守文之主共享太平
之福故書有與國咸休之命詩有不顯亦世之歌要不
可誣也三代而下享國乆長者莫如漢唐宋其臣有如
蕭何房𤣥齡趙普皆以開國元勲而其後無聞焉有不
再傳者是何子孫之賢不肖制於天者若是其難必也
我國家聖聖相承以道德合天心以福禄勝人力自厥
初生民以來有大勲勞於國而簡在上心者其子孫茅
土之封其與山河帶礪之誓相為終始為此雖聖子神
孫深仁厚澤所致而先正大臣咸有一德積慶所鍾亦
有自來矣嗚呼盛哉岳申廬陵下士也素賤微見聞狹
陋不足以知聖世喬木故家之盛獨自児時從父老聞
太師淮陽王崖山之功德論者比之晋羊祜宋曹彬有
過無不及如以客禮禮文丞相而讀於上元庸殺之以
勸為人臣不貳心者此又前代所未聞皇慶更化今平
章蔡國公位中書力抗權姦得罪東朝天子知其忠至
治臨御肅清宫禁平章再位中書力賛賢相弼成治本
天下稱其賢及㤗定撥亂反正平章賛大議定大難而
以明哲之見早决止足之計今天子深嘉其節而重違
其志處之以承明之廬而使之與議乎政事之堂不役
之以幾務之煩而使之不廢乎論思之益自古人臣以
勲名終始未有如此者天下服其髙恭惟明公以淮陽
之聞孫平章之仲子中朝之世家天下之正人持莭補
外方將掃除瘴海之炎埃以報明時東粤之人方歡呼
鼓舞曽未踰月而天子以為執法於偏方不如典禮於
中朝政刑以齊逺人不如德化以綏畿甸使者數軰絡
繹召還於是明公方將勒石南海之上與磨崖一碑相
頡頏為不朽此杜元凱欲刻石峴山之上漢水之淵以
待後世陵谷於無窮也夫元凱豈不能待後之人而必
欲當日自紀其功德哉論者以為元凱好名之過余獨
以為此元凱知子之明預計其後之不足以與乎此則
付之後來之不可知又不如當日身親見之為愈也抑
豈獨元覬哉雖羊叔子登峴山亦有身後之悲言外之
感湛軰所未盡喻者於是淮陽王有賢子孫為不可及
矣天也此蕭何房𤣥齡趙普諸公所不能得於天者嗚
呼盛哉岳申竊伏念自㓜聞大師之名中嵗聞平章之
賢今又幸遇明公旬宣南海道出廬陵而獨以不得見
為恨又幸遇明公還朝而得一見以不負平生之願也
謹以書自薦其姓名伏惟明公與進而教之幸甚臨楮
悚仄
　　與中丞許可用書
岳申伏覩䑓除進位中丞公論翕然天下幸甚如岳申
者固當為中丞賀天下之人皆曰明公發身科第而至
此如岳申者又當為科第賀夫為中丞賀者不辱中丞
者也為科第賀者不辱科第者也自有中丞以來豈獨
可用自有科第以來亦豈獨可用而岳申獨為可用言
之者則岳申之至情亦天下之至望也明公將何以謝
中丞又何以報科第哉今天下大計有當為國家深逺
慮者天下之人皆知之而明公有不知之者乎盖昔之
君子有憂治危明者彼其心豈故為是私憂過計必有
髙見逺識前知其勢必出於此又必有不世之才非常
之畧如昔人所謂不動聲色而措天下於太山之安者
而後足以當之竊伏念明公於此憂責甚重獨未易為
明公賀此尤岳申之至情亦天下之至慮也今天下大
計其大者固未易言其小者又不勝舉其逺者固未易
慮而近者又不可憂此非踈逺微賤之人所可妄議而
在清要尤切近者不可不端居深念也夫科舉特一事
耳當明公叅預大政之時不能保有其舉之莫敢廢今
明公為御史大夫之貳又豈可謂有其廢之莫敢舉哉
且聞罪人既已黜伏矣將非趣刻銷之時乎此特善者
幾耳昔者讀書詩至於既明且哲以保其身夙夜匪懈
以事一人以為尹吉甫深知仲山甫其言有深愛有至
味所謂愛莫助之者正在此孟子以不失其身為守身
以守身為事親意豈異哉前所謂為中丞賀為科第賀
者在此後所謂未易為明公賀者亦在此故曰尹吉甫
之詩我儀圖之維仲山甫舉之愛莫助之此春秋賦詩
意也書辭干冐謹令學子彭季斗宗建持獻左右伏惟
採察宗建嘗從長兒瞻履舄之光敢望與進不宣
　　與虞伯生書
詩云借曰未知亦聿既耄余嘗三復斯言未嘗不泣下
沾襟也誠不自揆甲申嵗得既見君子於廬陵盖自徃
嵗豫章拜府君大叅以來坐歴少壯老今耄及之而無
所成也豈不可為痛恨大息明公以不世出之才遇
聖天子賢宰相為千載相逄與名山大川為無窮罔極
四方之士雲合響應爭願出我門下者亦既有年矣退
而老於臨川之上如眉山之隂講道授業載酒問竒者
日踵門而不絶大江以南斷無似人岳申杜門索居有
豫章胡生名泰字志同青年妙質以公事至廬陵過余
衡門之下自陳願拜虞先生而無由聞先生將之豫章
幸廼得賜之一言俾得備撰杖履之末以從先生逰豈
不此生萬有餘榮岳申見其誠求􁃶至不能拒也㑹寒
煥不時念其乆客留滯又自念安得一日復為胡生謹
望拜此書伏惟與而進之瞻望光儀不勝拳毣二子不
敢輙上状起居惟千萬珍重
　　與左丞相别怯烈不花書
伏自至順壬申從浙江試院得朝夕親承履舄之光今
十有四年中聞明公移鎮江浙不敢僣問鈞候起居兹
審宅揆中書正名左相上副一人元良之簡在下為萬
方百姓之具瞻朝野歌謳室家慶愜岳申犬馬之齒今
兹八十有六雖無光範上書之日猶有老癃扶杖之心
側聞命下還朝江浙父老要遮借冦攀轅臥轍者所在
馬首塞道周又聞京城父老舉手加額望見明公馬上
如孩提之童初見父母明公當自愛重以愛重其天下
國家之身此百辟卿士所屬望亦萬億年天命人心所
倚注岳申敢不為明公誦之鄉里蒲察推官過滿還謹
附拜此書少寓萬分一嚮之私臨楮無任拳切
　　與翰林承㫖歐陽元功書
歳昨令姪還侍嘗拜一書居然改歳又見暮春誦人生
幾何之句香醪可如蜜可人難可如期大抵自楚適燕
甚逺而難時勢使然廬陵城西歐祠頼文翰一紙復還
舊觀而瀧岡二百餘年宰木為陽道流日縱尋斧自朔
南混六十年間頴無一足至瀧江者莭春秋惟城西子
孫歐陽忠義字居仁能固窮以祖宗為念不幸去歳居
仁死而道流無所忌惮借修祠為伐樹名實鬻材為棟
棺槨之利重不幸閻橘山未北而吾書不及將又使土
豪資左道小李反愬居仁於左右雖閣下不無惑志則
㑹之不時而天未定有不能勝人者今居仁之孫元介
余字來拜宗長惜其行期已廹而前期不以告故為書
猝猝頼前書已徹尚願終惠碑尚未刻亮難為書必須
題額瀧岡𦵏崇公夫婦而胥楊二夫人祔焉瀧岡之上
為囬陂囬陂之上皆圭齋所當拜者孰敢為遥遥之譏
但恐有藉談之忘爾行忙無以侑書小児留太和學中
不及拜起居臨楮拳切
　
　
　
　
　
　
　
　
　
　
　
　申齋集卷四
欽定四庫全書
　申齋集卷五　　　　　　元　劉岳申　撰
　記
　　褒忠廟記
廬陵城西有古廟曰褒忠是為宋贈徽猷閣待制忠襄
楊公之祠公諱邦又字希稷吉州吉水人登宋政和五
年進士第通守建康城陷死之建炎三年十一月也初
女真入寇宰相杜充以重兵降户部尚書李稅以緫餉
降守臣陳邦光以城降公獨不屈血書衣裾誓以必死
衆擁之拜烏珠不可烏珠命其酋致書許復其故官公
以首觸柱石求即死金人驚懼亟救止之公復書死且
不畏利可動乎幸速殺我明日宴稅邦光堂上立公堂
下公大罵稅邦光朝廷以汝扞城賊至汝不能扞又爲
降虜於賊與賊共宴飲何面目見我乎金人相顧失色
明日再見之烏珠公大罵汝欲取中原耶行磔汝萬叚
矣尚欲污我乎烏珠命速殺之公罵不絶口以死事聞
贈直秘閣官其二子賜田百畝立廟死所紹興七年髙
宗幸建康贈徽猷閣待制賜謚忠襄官其二子加贈田
三百畝廬陵舊祠公於學宫端平甲午金亡之嵗始建
今祠地故顯敞而祠幽邃門廡嚴翼中爲髙堂又髙其
中爲肖像之室守以闔閭饍以祀田宋亡豪奪巧侵僅
存像設至順癸酉真定劉侯原仁來守廬陵修顔魯公
歐陽文忠公祠於是天厯進士劉性以褒忠爲請曰廟
故祠宋死封疆臣楊忠襄公爲侯誦之侯慨然即曰命
有司修復其舊既成性求文記嵗月余辭不獲則記之
曰惟我廬陵自歐陽公以文章氣節爲東南倡鄉里聞
風而起者曰監丞歐陽公以不奉使命割兩河地與金
人死深州城下同時相繼而死者公也其後有忠簡胡
公上書乞斬秦檜王倫孫近金人購其書千金得而讀
之君臣失色喪氣然猶坐忤檜竄新州十九年其後丞
相益國周公以忠文耆德老三朝安撫楊公以文學節
操名一時實忠襄從姪孫宋亡丞相信國文公以光明
俊偉死燕市聞天下有光忠節無不及者此六七公皆
發身科第不出廬陵吉水間尚論淵源文忠之澤逺矣
忠襄之烈實抗同時以開來者其可没乎公未第時有
以尤物移之者公明燭危坐旦則焚其衣冠謝其徒其
平生大節已定於此我國家列聖御極累詔天下凡忠
臣義士在祀典者致祭有嚴猗歟盛哉盖褒忠者所以
勸忠非以忠義在人心者乎在人心者本不繫祠之興
廢記之有無而於以繫人心厚風俗亦不爲無助者昔
歐陽公以王彦章死節既列其事於史而爲之傳又命
工完理其畫像於鐵槍寺而爲之記盖拳拳焉公豈不
足於傳而猶使人拜其像識其面目則公之意從可識
矣鐵鎗猶然况忠襄乎
　　雙桂堂記
相州以􁅏王河亶甲所居故名其縣湯隂又爲周文王
演易之所歴代以來名世之士多出其間故人㑹福院
照磨許君獻臣家焉君有子四人仲子有壬登延祐乙
夘上第累官爲兩淮鹽轉運使季子有孚登天厯庚午
上第初仕爲湖廣儒學副提舉官樹雙桂堂其鄉以顯
其親以勸學方來甚盛舉也初㑹福官臨江時嘗爲余
言長沙有書數千卷教子讀之吾将老焉臨江别去而
可用擢髙科登膴仕前年武昌别可用而可行明年遂
踵武其兄余見㑹福歴官中外不過幕府而亷能欲過
大官又聞其冡子大理君善治家敇其弟曰家事一不
以累吾弟弟讀書應舉一無憂家事幸乃俱第堂以雙
桂名吾堂弟勉之大理之言至是而信堂成而大理不
及見之可用逺徴余記余惟斯堂固可記而許氏所可
書者不止此爲許氏所可願者亦不止此余著其大者
始㑹福生七嵗而孤母宋夫人年二十有八自警誓靡
它㑹福既長爲綵衣堂以奉夫人畢盡所以爲歡者以
養夫人守志四十七年而後以考終㑹孫婦趙當封讓
爲湯隂院君進封髙陽郡君余見可用居大理之喪㑹
福髙夫人晝夜哭爲少衰又見可用有妻之喪髙夫人
哭之慟曰是孝於宋夫人嘗讓封者又善事我善友娣
姒賢婦也率冡婦以下喪之冡婦以下皆慟可與可行
爲位而哭曰嫂善事余母余何以止余母之哀可與可
行皆慟嗟夫許氏孝友再世矣今之雙桂皆以孝友稱
於鄉者也而孝友豈徒此一鄉擢一第效一官以止今
之雙桂固昔者綵衣之積也於是斯堂爲世綵之堂矣
可用立朝有大節濟世有大志光明俊偉能以令名始
終之者也可用自此而升毋忝㑹福毋負大理毋下兩
淮以蚤有譽於天下以從其兄衣綵而登斯堂然後使
天下之爲人子者莫不以許氏之榮其親爲勸然後使
天下之爲親者莫不以許氏之教其子爲法将見許氏
孝友行於天下矣此豈可與尋常青紫拾芥者同年而
語哉又豈不爲大理名堂之至願官樹宅里之厚望國
家設科目之良法美意也歟傳曰故人樂有賢父兄也
余既許氏父兄之志有成又嘉其子弟之才皆有聞也
故樂爲書大理諱有恒字可乆至大理路知事可與名
有儀嘗爲筵檢討其孝友尤著於家云
　　尊陸堂記
永豐游仁翁自名其堂曰尊陸尊象山之學也求記於
廬陵劉子劉子謝不敏者數年而勤求不已則告之曰
陸必不尊子尊陸何與人事雖子亦何與焉如余者固
不暇尊之而又何暇記乎仁翁曰是可以記吾尊陸矣
則重告之曰子知陸氏乎自有文字以來孰不尊易詩
書禮樂春秋而陸氏未嘗尊之自有聖人以來孰不尊
伏羲神農黄帝堯舜禹湯文武周公孔子而陸氏未嘗
尊之子之尊陸非陸學本意也有不為陸氏罪人者乎
然則陸氏果傲羣聖歟曰非也萬物皆備於我而我不
知人皆可以爲堯舜而人不爲而方且求萬物求堯舜
於堯舜甚者徒求於紙上此陸氏所深悲者也而子方
以尊陸號於人豈不大可悲乎且嘗試與子求之吾與
子各自有可尊者各自尊所尊而知行之不暇而何暇
尊陸乎然則如之何曰尊德性而已此羣聖所以爲羣
聖者也羣聖與我所同尊者不過此耳此學問之大本
大原也子能如陸氏之尊德性而又能如古人之道問
學則羣聖所以爲羣聖者不在羣聖而在我将尊我之
不暇矣而暇尊陸乎仁翁土木形骸不事修飾至論説
古今人物談當世事不覺復有餘人嘗所交游以爲一
時節俠士自爲死友終不以成敗爲是非里豪猾少年
輙以口擊務爲不可勝晚更折節得陸學而尊信之其
天資有過人者余故以仁翁反求於仁翁將有尊於陸
者存雖謂斯堂爲尊游可也此善尊陸者也此尊陸也
　　玉清觀記
臨江有閤皂玉笥諸山道家號爲洞天福地而城中老
子之宫自天慶外無聞焉蘇文忠所謂雖非事之損益
而理有不當然者或曰此臨江所以近古也又曰此玉
清觀所爲作也余嘗愛郡治清江而渝淦二州事得専
决其至於郡者盖無幾是故訟簡其上爲淦州其下爲
樟鎮舟車皆輻凑而郡治在百里之中如不與知故其
俗朴其市少喧多寂其官府蚤休其民不事豪横故吏
之至者類無所貪暴或曰此臨江所以洞天福地也又
曰此誰之賜也玉清觀雖欲不作不可得也自余見全
陽道人趙某乞貸於城中故家買地爲觀爲民祈禳爲
臣子美報盖謀惟之者數年矣至延祐庚申玉清告成
至是求余文爲記余惟三代以前見於詩書者有昊天
上帝之號皇矣惟皇之稱當是時雖無延康赤明龍漢
之紀玉清上清大清之宫民之疾痛不過乎呼天天之
聰明不過乎求民君臣上下不過畏天命閔人窮使其
民不犯乎有司其君用五福錫厥庶民然後其臣用天
保以報其上自日月山川凢髙明悠乆者悉以歸之焉
雖後世長生之説何以尚此使今之遊玉清皆以上帝
臨汝毋貳爾心爲主上無以偏黨爲政下無以回遹爲
德横政之所不出横民之所不止即無徃非玉清之境
無徃非洞天福地矣不然惟天地之無窮哀人生之長
勤此屈子所以開天閽排閶闔而有太微清都之境無
爲太初之想也又豈待方士言而後爲天皇太乙紫㣲
北極之祀也哉嗚呼六經以前凡言事上帝者其道皆
出於聖賢六經以後其術皆出於神仙方士盖宥宻肆
靖之功不自周召而清寧静一之效又不自盖公則長
生不死之術不得不自安期羡門亦其理也於是玉清
爲超氛埃遺衆患矣余雖欲無記可得乎
　　許氏祠堂記
新安程約我嘗爲余言其鄉許氏子汻既爲祠堂以祠
四世又於其旁别祠汪氏父母嘗以爲後者汻願求記
因約我以請余問故則曰汪氏母姑也姑不幸無子又
不幸汪氏子無可擇者始將汻焉而汻父母以異姓辭
辭之不可而後許之姑夫媍甚愛汻不啻如已出嘗曰
我死非汝祭必不嘗不幸姑夫媍俱亡汪氏族争利其
貲而奪之汻不校幸母存即日告母歸復於許既歸汻
不忍汪氏恩勤之意而卒以不祀此别祠所爲作而記
所以不可無也於是許氏諸父兄舉范文正公别祀朱
氏之禮以爲證而新安諸士友又發禮縁人情之説以
爲之辨其説既已詳矣無以余爲也以禮請之不置則
告之曰孔子射矍相之圃使子路出延射曰賁軍之將
亡國之大夫與爲人後者不入其餘皆入釋者曰與猶
竒也後人者一人而已既有爲者而徃竒之是貪財也
夫汻以父命爲姑後時汪氏未始有爲後者也是爲人
後非與爲人後者也非貪財者也夫汻以汪氏子有與
爲人後者而已去之復於宗焉非貪財者也夫汻以不
忍汪氏姑夫媍不祀而别祠於許氏之旁是爲義者也
以財則不貪以義則爲之是不倍不貪讓也不倍忠也
不賢而能之乎是可記也若夫大恩一本而禮由義起
者情也非二本也汻字元思許氏汪氏俱世官云
　　三節六桂堂記
三節六桂堂者前廣西元帥偰文質豫章私第之名堂
也曷名乎三節曰尚書夫婦父子忠貞孝三德具是宜
名曷名乎六桂曰延祐科興以來乙夘至庚午凡六科
偰氏五子一姪接武聨登是又宜名此天下同倫所罕
聞而一家積善所獨見者也初至元中國家用師南交
尚書以東廣榷塩都運督餉至惠之慱羅清灣市遇賊
衆刼以兵而强之爲渠即大罵賊以死死猶有見其乗
騅力戰者猶有聞空中金鼓聲者卒大破賊事聞謚忠
愍夫人韓氏盛年守節誓必教子顯揚下報所天㑹疾
病元帥方十歳聞古有刲股能已父母疾病者出其至
性聞斯行之夫人疾有間享年七十有二嗚呼忠愍生
能捐軀死猶討賊一念之烈上通於天天以貞婦報之
未也則以孝子報之猶未也則以聞孫報之使之逢時
有聞科興而登右榜擢上第躋膴仕焉此豈人之所能
爲哉大德中元帥理問江西入奉太夫人甘脆出領諸
子就外傅書聲琅琅東湖之上晝夜不絶余時貳教豫
章嘗從衆賓後親見元帥奉親教子當時豈知後有科
興盖十年貢舉始行貢舉行而偰氏一家兄弟如拾芥
此天也余惟古者死事之孤流轉失所多矣越有納官
之令漢有羽林之制其後卓然知名者幾何人哉偰氏
爲天所祐過人逾逺良由其樹德深故取數厚君子曰
忠愍之忠韓夫人之貞元帥之孝皆不欺其志見知於
天所謂修其爵而人爵從之與科興而後讀書教子者
有徑庭矣是宜六桂能自致青雲如古進士爲國名臣
意者天將昌偰氏以扶世教殆未有艾也元帥鷹揚虎
變常許當世以有爲在淛右有汲長孺之風在廣西有
馬伏波之志此世道生民之幸也余既樂道其事以風
厲天下益勸爲忠孝又爲之記使後之登斯堂者世世
子孫恒無忘其初云
　　王員外東粤慮囚記
世祖皇帝以不嗜殺人一天下以不忘逺丕冐海隅蒼
生故議獄緩死之意常重於不留獄而待盗賊小人之
法或仁於議親議貴凡黎民赤子有不幸麗於辟者各
路訊之以推官各道審之以司憲至再四矣臨刑又加
審焉何其仁也嶺海去天逺愚民輕犯重刑固其理而
近年奸民有爲不軌累平民死詿誤死亡者何限則其
勢也先是有㫖定三年五府官一出分行各道處囚至
元戊寅秋七月大宗正府員外郎王道一以選當之東
粤論死獄五十有四而輕繫有三爲囚百八十有三人
以聽於五府之命計其間有寃者亦無幾矣員外既至
五府列坐獄卒百餘人擁囚至庭員外以爲責在審録
若施行有寃則審録有罪今五府畢集囚計必死加以
麾呵叱咤之餘魂飛魄逝安敢訴寃必有寃死罪當誰
執始命推官盡去獄卒止留一二僕扶囚至前禁亡敢
呵叱者囚各得吐實有異詞而同寅輙命加刑以訊員
外止之曰今當審録不當鍛治命有司以囚退命推官
務得其情無輙肆榜掠有獄與辭異者員外復命詳讞
同寅欲據成獄論死則靣命推官以朝廷内遣五府外
遣甲書臺憲爲七府事不輕矣獄與辭異者不可處斷
推官亦以獄成爲請員外語之曰肅將審録法當詳讞
若違制用成獄則諸君自决之我不敢署用是囚死無
寃如循州有坐從强盗刼獄放囚刼財殺人者凡三人
渠盗未得而三人坐不原則以從父從叔脅從議減死
南海有坐竊盗拒捕殺傷主人而以强盗論新㑹有廵
檢殺死拒捕人而以故殺論則議之曰竊盗拒捕傷人
竊不可以爲强民拒官而官殺之官不可以爲故清逺
有以子盗牛殺人而連坐者曰是可以子殛父乎新㑹
有從父争田殺人父死而子繫者曰是可以父孥子乎
有晝掠民財因殺庶弟以拒人者議當遷不當論有婦
人主謀刼殺而身不行者則曰婦異男子不當以爲首
論東筦有殺二人而賄捕盗者置二人於逆黨則明二
人非盗正行賄者之故殺凡决遣二十九人釋六人議
以上聞者五十有九趣具成獄者八十有八惟處死一
淫婦之與殺其夫者咸曰殺之宜又曰是足以清瘴海
而去淫風矣君子曰仁夫員外異夫殺三人爲亦足以
反命者異夫發乗矢爲不廢君事者仁夫員外其先審
録重違制也後平反重失刑也有優優之政而無近名
無赫赫之功而有隱德敬慎之至也員外其庶矣乎其
於世皇有天下以來仁心仁聞其知所欽承者乎余昔
者送君入廣以歐陽崇公求其生一語爲獻今送君還
朝喜君能求其生而可以得生故樂道其事書以爲王
員外道一東粤慮囚記
　　蘭雪齋記
廬陵蕭孚有以鄉帥之孫御史之子當國家鄉用文學
之日讀書槃中逺跡塵外有蟬蛻富貴渾脫聲利離去
世俗逈立幽獨之意然時時取髙人世外所未能亡者
數寄意焉其間居誦李太白諒魯仲連詩有曰獨立天
地間清風灑蘭雪意欣然慕之取以名其讀書之所曰
蘭雪齋余友范君德機爲作大篆三字筆意髙古孚有
求余文爲記余惟魯仲連髙風勁節自太史公後惟太
白可稱知已太白詩慕仲連之爲人者多矣獨此兩語
如爲仲連冩真數千載之下如見仲連此不可以尋常
言語文字求也盍相與言仲連乎仲連齊人也當是時
天下之勢在齊山東之國能制秦者莫如齊秦取天下
所爲逺交而不敢加兵者齊也故齊最後亡昔者孟子
嘗欲用之矣而不果用仲連者有孟子之志者也夫蘇
秦張儀其才足以識天下之大勢而皆汨沒於利欲計
二子之在當時炎附臭逐如蛆蠅之在糞穢終身沒溺
不可悔悟仲連不肯帝秦一念已足以葢世而吞秦矣
使其受平原君之封爵與其千金即與二子何異後來
遺書燕將徒以世齊人誼不忍父母之國見辱於强敵
爲齊取燕復齊故地而田單者不知其心亦欲以區區
名爵而覊縻之此與平原君何異夫仲連視六國之人
皆甘心老死奴虜六國之人材皆甘心暍死臭腐此仲
連所爲横絶焱舉而不忍顧者也是意也惟太史公推
見之惟李太白嚮慕之夫以一言而郤秦軍殺燕將使
仲連得志秦雖有席卷囊括包舉并吞之勢將無所施
而能使趙勝田單終其身不得復覩其面此如幽蘭之
在空谷大風飛雪灑然過之自知爲已山中之人有垂
老不見者而况䙝玩之乎而况市之人乎此仲連之髙
風絶俗而太白神交千載者也余故取太白詩意傾竭
言之雖有善言蘭雪者無以尚之矣古之賦詩者以見
其志孚有於詩獨取此其志可知也
　　延真宫鐵柱殿記
豫章鐵柱延真宫祀晉許旌陽有年數矣道家以鐵柱
爲旌陽所鑄以鎮伏妖孽入宋祥符爲景德觀政和改
延真宫嘉定加鐵柱二字中更建炎兵火至景定庚申
如建炎國朝大德癸夘火其僅存者惟道士徐希真之
廬越四年丁未宫成㤗定丙寅又火宫以次修葺其左
有殿巋然者其下鐵柱出井數尺與江通江漲落髙下
爲出沒豫章環四面皆水獨至今無水害皆曰鐵柱力
也郡有玉隆宫宫本旌陽故宅道家載旌陽事本以忠
孝積功行以正直驅物怪柱出旌陽理必不誣余嘗謂
自開闢而有懐襄之禍此後世所不及見者向微夫子
定書則神禹之績猶將疑之劉子曰美哉禹功明德逺
矣㣲禹吾其魚乎吾與弁冕端委以治民臨諸侯禹之
力也當時趙孟號爲賢鄉且惑其言今之知有禹績者
徒以孔壁書存故耳孟子論三聖之功以驅蛇龍爲首
猶書意也使是説而非孟子則且衆咻之矣自漢以來
河決之患載之信史者不知其幾每讀瓠子之歌而傷
之方决河時天子自臨决河沉馬與璧羣臣從官以下
皆負薪置决河中亡藝甚矣豈惟逺績禹功之不敢知
使遇旌陽何憂河决難塞至取欺方士爲世笑也哉傳
記載鎻支祁事世以不經見而怪之鐵柱與支祁事頗
類彼鎻得之流傳此柱徴之目擊以鎻支祁爲不經以
驅蛇龍顧不近歟蘇子瞻謂今人不復見古事反以所
見疑古人見古人之不可望而今人之益可傷也祭法
曰聖王之制祭祀也能禦大菑則祀之能捍大患則祀
之若鐵柱者非能禦菑捍患乎宫屢燬而屢復其復也
常不旋踵人心之所向有物司之矣自景德而後有建
炎景定之變此宫之所不常有者也當是時使旌陽臨
睨舊鄉其無有城郭人民之感乎嗟乎雖有標杵不至
滔天城陷之禍未必如陸沉之甚也雖以宰物者為生
民擇禍亦莫若是矣柱者洪濤巨浸之所不能衝刼火
之所不能燼宫有燬而柱無虞如砥柱碣石之在水中
其為連城乆逺計慮豈可涯哉吾友集賢直學士文遜
志嘗大書鐵柱二字并求余記未暇以為清江徐鑑與
道士羅嗣周及門勤求又十許年矣余老且耄竊伏嘆
周處為長橋下去一時之害晉史書之以為偉績旌陽
為豫章捍連城千餘年之菑患而未有書之者欲使余
不記鐵柱可乎故樂為之書至元五年後已卯
　　廣福寺舍田記
嗚呼余讀廣福寺舍田記見二王所為文辭未嘗不慨
然深悲其志也寺不知創始何年而寺僧慶與其徒榮
墾寺傍土為田肆畆餘者則唐光化三年也宋淳祐八
年始有曽氏舍田五畆餘咸淳六年始由南安史君王
氏盡得寺前之田凡七十畆於是廣福僧飯始具至元
中李始欲以子孫霜露之所不可知者寄乆逺於廣福
而曠氏以李氏甥承舅家志益加廣焉嗚呼朝陽史君
所記稱長陵抔土與王侯将相功德寺其言豈不深悲
至痛也哉而李氏曠氏方且相繼為之若真可托以乆
逺者其志豈不尤可悲也耶余嘗聞丞相文信公宿半
山寺見寺僧有為明日舒王忌日者公嘆曰舒王一飯
乃托浮屠氏耶信公所為自致不朽者固不在此而
於此不能無所感則夫曠氏之孝思有得於先志者益
又可感也於是明伯之子既於寺西徧經閣後作堂以
祠其父又爲屋以居所渡僧供洒掃又買田以給晨夕
香燈忌日飯僧等費夫曠氏子其事如事生豈不如僧
而必若此此其慮逺矣而又求余文以記之嗚呼悲夫
余文豈有乆逺過於佛者哉昔者朱邑之𦵏桐鄉也曰
子孫奉嘗我不如桐鄉民至今桐鄉民祠朱邑不絶夫
朱邑固自信其所施於桐鄉者未易没故也曠氏豈亦
冀望其所施於佛者如邑於桐鄉民哉非也朱邑盖與
孟子論君子之澤孟嘗君問𤣥孫之孫其意正同而曠
氏輕好施槩得其意夫寺更唐五代宋至今買田有曽
氏王氏李氏曠氏而曠氏子孫方盛為其祖父計乆逺
愈切曠氏父子亦不可謂不逹也故不辭而為之記
　　南安路重修廟學記
南安自宋慶厯丙戌為周程傳道授業之邦是開闗洛
以啟建安實中興五經四書之道及宋亡元興修道設
教天下學者復知尊信朱氏之學學校修舊起廢至是
無不輪奐一新者南安前監郡舉里禄信厚公子也亟
稱郡守母侯珌克修其官用學正景文之言倡率士友
爰飾新廟作新學是不可不記余惟蘇文忠公記兹學
矣其誰敢嗣之盖辭之辭之而不獲則告之曰文忠前
記稱儒術之富曰等閔蜀稱學宫之盛曰甲江西今去
之二百餘年意其甲江西者未必常如一日惟等閔蜀
當亡恙耳不寜惟是元公志伊尹之志學顔子之學固
當進於洙泗矣閔蜀云乎哉抑余嘗謂元公學問其在
太極圖與通書者當與經傳相為不朽而光風霽月在
人心胸次者尤當與天壤相敝使學者處畎畝而皆有
堯舜君民之志在陋巷而皆有禹稷同道之學一旦志
得道行将天下復為唐虞成周泰和之盛而闗洛建安
以姒以續丕承丕顯益開萬世太平之基豈非五經四
書本志元公素學安有俗夫世外使後(闕/)生問學本末
俱舛以語録為文字以口耳為心胸甚者談天理以奉
人慾至為聖賢罪人視古閩蜀尚愧耻之况洙泗乎此
學者所當深懲而力救之者也不然學校豈直為土木
觀美而已南安學計素簿以春秋祭祀師生廩膳常不
給其於修完也難是役也用鈔九千餘緡由郡守倡以
俸而學正繼以廩膳南安之士争出力以成之故不勞
而集士之藏修逰息於斯者其益務志元公之志學元
公之學以無負賢守修泮之意云
　　思民堂記
思民堂者廬陵郡守治事之公堂也堂扁宋故相葉夢
鼎淳祐壬子守郡時所書厯二十五年而當皇元丙子
又五十有四年而爲天厯己巳有欲更之者始下其扁
又明年為至順辛未監郡顧謂僚佐曰民可近不可下
扁可下民其可下乎又曰民為邦本為民牧有乆不思
民者乎始復揭而張之於是廬陵士民更相賀曰廬陵
其庻乎則相與踵門求文字以記歳月余辭不獲則記
之曰昔蘇文忠之説逺景樓曰吾州之俗有近古者三
惟我廬陵其俗之美者亦有三大者好文學而尚節義
其次好治生而尚敦樸其次好奉上而尚慤愿盖自歐
陽文忠公以文章氣節為天下先而廬陵忠節相望至
亡猶有大忠大節聞於天下者國朝科興得士常過半
江西其志節髙者常自負必有聞於時終不肯負朝廷
羞當世其民勤儉有生産作業之長有舟車水陸之利
然終身不願入官府有徴呼則短衣草履即出門不
辭賤辱以為當然其號為倜儻者遇太守縣令或佐貳
寮屬過其鄉輙奉事如子弟事父兄臣僕事君長遇禮
貌則誇詡以為榮耀遇賢者則稱道以為美談然終不
敢有所夤縁以為奸利且死猶語其子孫以為戒此人
皆良士民賢父兄既富方穀為身謀家計乆逺慮者若
亡賴子弟為不軌之民以自速禍敗則雖三代之隆漢
唐之盛所不能免在千萬人中纔一二耳豈可以一夫
而累一鄉且以厚誣聖世也哉余聞監郡始至遇烖盡
捐公田歳入以興民然後冨民乃肯相繼捐財與粟今
年六月不雨獨捐俸錢齋宿以禱然後四郊次第以雨
民曰有如倡率之者不至富民終不聽天終不雨安有
今日哉此非思民者可乎有奸民架空誣害其鄉人以
熒惑聖聽者方事之殷與判官共訊奸民俱吐實供詞
服然後良民歡乎如獲更生民曰有如不得其情則奸
民逞志亡極且流毒一郡矣此又非思民者乎余自有
斯堂以來逺者未暇論若五十年間郡守長貳之見題
於民者㮣可知矣其賢者民至今思之其不賢者民至
今怨之詈之孔子曰斯民也三代之所以直道而行者
夫以郡守長貳之賢否皆去之已逺而人心公論常存
非所謂直道者耶夫余言之及此所以固賢侯思民之
意亦以繫邦人無窮之思云監郡托果齊治中王貞判
官伊嚕特穆爾
　　真樂堂記
河間本漢獻王封國有大雅之遺風故其州有獻州其
故家有劉氏其土少瘠而多稼其民勤力而惇禮今江
西檢校劉君天爵居之君嘗謂余言去州五里所南直
滹沱北有趙村為劉氏别業負郭田可十頃畊稼之艮
桑麻之盛畜牧之富可歳時伏臘春秋蒸嘗男女嫁婚
親賔燕集可肅給有宅一區為堂數仭榜曰真樂可虞
自聞古之建事立功者必以其英華果鋭之氣聞其光
明俊偉之材今吾年五十有餘矣志不在於奉已而功
不足以及物将歸隱焉愧不能為淵明工自道又不能
為李愿有所托而傳願求一言以記斯堂可乎哉曰君
發身學官試吏騶虞嘗掾集賢掾中書中書政有害利
當罷行必盡其心所遇或從或忤或竟或否或違心而
稽於衆或違衆而稽於禮必盡其力又嘗為河南府推
官盡心其職獄有疑滯寃濫必得其情府事有不容眎
者必極論而力賛襄之秩滿為今官官以察糾稽謬為
職而君以振職聞此豈不能使居大官者又曰君孝友
忠信有古人之志負當世之才而恬於進取與君同時
而出有仕至宰輔者矣而君壹不以動其心此又豈卑
小官者余惟前史所載文武智能之士乞身於强健而
卒老驅馳幸乃獲全晚節如復得此身而日不暇給矣
其下者自蹈於危機又下者至盡喪其平生此人皆抱
恨終身永為世笑豈不大可悲哉今君曰蚤晏坐朝視
事徒見義必為當仁不讓而言有不必聽志有不必
行雖終日開口而笑無一出其内心之真者孰能退而
耕於趙村之野坐念平生粗無虧缺憾恨即吾田園而
樂我朝夕者乎此知幾君子所以不俟終日而不知進
退存亡者所以為可悲也抑余嘗有聞於蘇文忠公之
言曰古之君子不必仕不必不仕必仕則忘其身必不
仕則忘其君有味乎其言之也故得志則以澤加於民
為樂不得志則以修身見於世為樂審時措之宜而吾
之樂雖聖賢復生亦不過此以是記真樂可乎君曰此
吾志也乃書以記至順壬申
　　龍泉江東廟記
贑水東神有祠尚矣廬陵邑故未有祠按郡志惟龍泉
昭靈王廟在縣東巫村濵江宋治平所建神贑水東名
固巫也呉封昭靈宋嘉祐賜額顯慶建炎封廣澤崇惠
顯慶紹興益封昭烈又益忠祐而去廣澤龍泉廟仍呉
封乾道丙申中更水圯徙福勝院今延祐戊午王叔材
倡衆建祠橋南南䑓閎偉壮麗於是邑人前不知有昭
靈後不知有福勝矣廬陵所至有祠又不獨龍泉為然
而未有推論昭靈之舊者志稱紹興中冦李毒龍犯空
邑遊逃北望旌旗戈甲蔽江而退他水旱疾厲嚮應不
可數又稱龍泉靈山以石名者三十餘所状類仙佛龍
馬獅象牛羊倉廩室屋者徃徃有之人傑地靈固宜為
聰明正直者之所依耶嘗試論之人神一也長吏受天
子命守封疆牧養小民治境内而止雖賢牧無越境而
治者不賢者境内且不治甚者淫縱其欲毒其民民夫
婦男女辛苦墊隘無所底告以為常神廟食贑而治民
以來威靈著於兹土歴建紹間禦火捍患以及宋亡越
至於今今所至皆龍泉矣雖有神應無方而人靈萬物
何獨不然豈民事長吏有不如事神無亦人實不職而
聽於神也邪水旱疾厲人實召之而既求於神矣民有
寃抑宜得直或遇𤯝災宜得釋皆求於吏宜響答而有
不得直與釋者又相與求於神而後直與釋如響斯答
焉是神自為政也是幽明皆有鬼神也是哉吏禄民之
賦與神歆民之祀一也豈民以祀則歆以賦則不恭耶
是邦由宋治平至今二百五十六年廟三遷而祀神如
一曰凡邦人答是貺者無不畢用其至孔子曰斯民也
三代之所以直道而行之者也使長吏知愛其民去就
其欲惡罷行其利害則民事長吏有不如事鬼神者乎
叔材求余記其成余旣辭之矣則相與奉邑大夫劉侯
之命以請且曰大夫有恤民之心與民一無還徃而悲
傷之賢長吏也余聞部使者治廬陵不聞龍泉曰龍泉
有令尹真臺官也夫民神之主長吏民之主也夫慢神
者必先虐其民尹能深愛其民以無困乏神之主敬共
明神之至者也余将書前之説以為牧民者告復書尹
之賢以為牧民者勸可乎将見民事尹如事神神之德
尹亦豈有涯哉詩不云乎靖共爾位好是正直神之聽
之介爾景福君名檝字濟夫
　　存存堂記
鄉襄文信公之故里有世醫魏氏曰某字可立者余始
從里第識之又從公猶子故貴溪縣尹隆子得其為人
故友劉恭叔之子愿每為余言愿之家貧愿多病危欲
死者數矣生我者父母屢生不一生我者可立也愿即
不幸今日死為已後矣愿里人如愿者不可數然可知
也貴溪嘗大書其堂曰存存先生幸賜之一言愿死且
不朽及愿且死又為書曰愿死矣以二子為累以毋忘
存存為請余執書器哭槩有昌黎祖子孫三世之感自
是每過貴溪輙以為言今貴溪又已矣嗚呼安得復起
吾友而共讀吾記哉夫為存存之説者非易大傳乎曰
自書固存而已然矣昔者秦越人起虢太子於已死曰
越人非能生死人也此自當生者越人能使之起耳善
夫越人之言也方虢太子死未收豈獨越申庻子與越
君死之哉微越人不收之者罕矣豈惟虢太子方齊桓
侯疾在腠理在血脉在腸胃皆生桓侯也皆越人所欲
治者也在骨髓而後為死桓侯而後走越人然則起虢
太子固為存存雖桓侯未骨髓以前而幸從越人亦存
存也夫為天下國家者亦由是也夫豈不知興之必有
亡也哉而自昔聖賢所為禮樂法度綱紀文章以制治
保邦者皆存存也非是則爽鳩氏之説也古而無死則
爽鳩氏之樂也嗚呼有是哉使夫人知越人不過起當
生生者又非獨可立使人存存使人知聖賢為天下國
家無非存存又非獨越人僅能起當生者則庶乎其為
天下國家者皆知保邦而無爽鳩氏之樂為人子若孫
皆知衛生而無秦越人之恃非存存乎可立醫也於醫
國不由是推之乎不可為天下國家計慮乎或曰信公
非欲為存亡者豈信公不能為越人走哉曰在越人可
在信公不可是為記
　　白沙書院記
吉水文昌張文文先創白沙書院其鄉教其族里俊秀
子弟余愛其有近古者一有古人所無者一有異於近
世者二其用意公平乆逹而不近利要名有不可不書
者此余記所為作也余嘗謂州縣立學而黨庠遂序盡
廢自四大書院開天下書院日新月盛家塾愈廢無他
科舉興而學校為利禄之途故也然則科舉學校不可
並行與大比賔興俊選秀造之法莫盛於成周何嘗一
日廢學校哉宋初湖學興後來白鹿嶽麓最盛又何嘗
廢科舉苐古之科目所以取士非後世比古之學校所
以養士亦非後世比方今科舉取經明行修而孝悌
忠信必取於鄉黨所稱朋友所服者此古選舉遺意使
人能欽承明詔雖比屋可封不難至也文先延名師與
族里講求聖賢之學将以為天下國家育材此近古者
一也古者田皆井授故黨庠遂序不聞有田今文先捐
良田入書院内歳入租賦於官使師生廩膳可終歳此
古人所無者一也近世書院間有田而捐田者先有長
書院之意既得一檄則次苐而進爵禄可指而立俟文
先既不為其身謀而謀及其族里與其子孫孫子甚逺
此其所以異於近世者又将以開來哲而繼先志則此
田與書院相為無窮必不見奪於世家壊於有司此又
其異於近世者而人皆未之知余與文先游舊矣故知
之為悉知之可不書乎張氏世有隱德宋秘書歐陽公
所書舜申平糶事其髙大父也歴五世而世科愈益聞
世修德愈益盛世數其庸可計乎文先其家塾尤嚴盖
親及踈由家及族里循序而有本又如此其弟行其子
復相其父兄於書院惟恐後此興家之禎祥也自古世
禄之亡有倐忽而世德之興必浸漸盖勢燄短而淡味
長張氏其積也厚其閟也深其發也閎未有不光逺而
實繁者也故曰悠也乆也
　　元統乙亥湖廣鄉試題名記
皇元德配天地教暨南朔貢舉學校行乎四海九州之
外開闢以來未之有也惟兹湖廣以荆衡著禹貢之疆
以江漢表朝宗之義世皇六師於焉駐蹕天下一統於
焉定命聖人有作於上而萬物先覩於此名王世子恪
守忠孝爰鎮南服實為山川形勝之邦宜有文武志能
之士然自延祐甲寅貢舉已歴八科而試院未有題名
兹非闕歟元統三年賔興之歳愽採譽望遣使奉幣招
致能文之士六人余忝居一焉惟省憲大臣欽承休命
省憲元寮謹遵成式中外大小凡在事者咸秉德一心
以爲國得人為重如余六人者敢不夙夜敬恭庶幾報
效萬一既畢事以題名請惟我國家混一之盛選舉之
廣敷天之下至於海表而天道所在楚國之舉亦有氣
運行乎其間非人力之所能為者是興大任以開來哲
諸君無忘今日無負所學是為明天子賢宰相望治之
心省憲選舉之意余六人者亦與有焉是歳九月日廬
陵劉岳申記
　
　
　
　
　
　
　
　
　
　申齋集卷五
欽定四庫全書
　申齋集卷六　　　　　　元　劉岳申　撰
　記
　　雲南中慶路儒學新製禮器記
世祖皇帝以聰明睿知神武不殺格於皇天自有朔方
以來所未有也由是混一區宇盡有華夏蠻貊之地達
於九州四海之外又自開闢以來所無嗚呼盛哉雲南
在秦以前為鎮楚将荘蹻始王其地歴秦漢蜀晉隋唐
宋置郡封王羈縻不絶國朝始王皇子視封建置行中
書省亷訪司視中國至元甲戌始建夫子廟丙子春江
南方被兵而雲南獨於此時落成新宫始行釋奠禮此
豈非天哉於是五十年然禮器周陶歳歳春秋取具有
司亷訪副使安公固始議範金而難其費始刻孝經以
摹本市民間積鈔萬一千緡㑹亷訪使汪公壽昌至是
其議以江西治鑄良合古制白之平章囊嘉岱合中慶
路儒學正孫彬學録杜餘慶馳驛江西檄行中書省亷
訪司江西以吉安為尤良以總管杜公元忠歴任憲使
檄公董其事公被檄以國家崇明祀懐逺人為重申飭
惟謹而達嚕噶齊托果齊嘗宣慰雲南尤喜賛成之選
良工考古制為簠簋登鉶爵玷尊勺凡伯六十有八用
銅十六石三鈞有竒緡五千六百七十緡有竒既成倣
古而尤工以其餘財購經史子集以歸公喜形於色曰
此廬陵工師之良典籍之富也今四方名能文辭可傳
逺者亦莫如廬陵求記以昭示無窮則相與屬筆於劉
岳申既辭弗獲則諗於使者曰自古聖人皆修文德以
來逺人而後世壹之威武至有求書籍於中國而不與
者元德如天逺人既來而省憲大臣知求學校禮器於
錢榖甲兵之外使者知求書籍於禮器之外吾廬陵太
守於簿書期㑹之間又知承流宣化於封疆之外将天
地之氣藏蓄而不洩以待今日耶天将華西南夷使其
民由是興於禮讓而修其孝弟忠信由是誦行夫子之
言行而可使出長入治此豈錢榖甲兵簿書期㑹所敢
望者哉是役也惟廬陵太守能敬其事惟雲南使者能
竭其力惟亷訪使副二公平章公能知(闕/)休又能用人
皆用意乆逺皆可書也於是相與復於公退而書之以
為記
　　讀書巖記
至治三年江西叅知政事亷公邁以愛民下士聞於江
廣其秋八月定鄉試官而廬陵劉岳申忝在選中岳申
先諾湖廣九月自湖廣歸以書獻三言於公邁曰忠孝
曰恭儉曰退讓公邁與為賓主禮執書讀至盡愈益恭
明日謂岳申曰惇之顯考太師恒陽文正王嘗鎮閩陜
買田築室少陵原之陽藏書二萬卷日與司徒許文正
公紫陽楊先生講學太師出鎮荆鄂再入朝决大議定
大計未嘗忘此書惇㓜從伯兄平章仲兄中丞讀書其
中後頗修理故處益市書萬卷名曰讀書巖承先志也
集賢侍講學士商君琦為之圖中朝士大夫各為文字
子幸記之岳申不敢當亦不敢辭則復於公邁曰少陵
原有杜城春秋杜伯所封國非乎樊川為漢樊将軍食
邑韋杜二曲為唐相國故宅非乎歴代王侯将相第宅
園池多矣亦嘗有如太師以藏書聞者乎樊川與韋杜
二曲徒以姓得名爾又有如亷泉以太師忠清正直得
姓者乎韋杜子孫又有如公邁歴官貴盛田不加多而
書増置者乎萬有一焉當時之所詠歌後來之記載有
不及之者乎畫與否弗論也公邁不名之曰藏書而名
之曰讀書異乎鄴侯三萬軸之手未觸者矣是書也太
師讀之出将入相為國名臣公邁昆季讀之歴登臺省
為賢公卿公邁讀書愈多愈益忠孝恭儉退讓使萬世
子孫世守此三言即萬世子孫世讀此數萬卷将與亷
泉相為無窮豈可與平泉草木同年而語哉公邁曰惇
敢不佩服以毋為先太師羞且以昭示子孫孫子永永
無斁
　　壽聖觀記
元有天下嘉惠黎庶懐柔百神凡前代所以為民事神
者有舉無廢惟九江有江湖之險而壽聖觀祠通慧真
君姓張名正夫始家臨川嘗遊襄漢遇異人當宋慶元
乙夘誅茒結屋九江之泥沱觜救民水旱疾厲之菑江
湖河漢之厄次第衆建道院嘉祐初賜觀額封通慧先
生咸淳甲戌觀燬於火皇元大德乙已始建殿皇慶癸
丑觀門建橋延祐甲寅藏殿而下以次成戊午年改封
真君加以孚惠仁祐徽稱泰定丁夘𤣥武殿成元統癸
酉三門成凡民事神與國家從民之欲者備矣九江張
鑑趙某為士請記廬陵乃為之言曰昔者聖人治天下
自天地日月五行四時山岳河海丘陵墳衍皆聽於一
人而類禋望秩咸編民詩書禮樂各保有其帝衷以無
獲戾於上下神祗有誦之者曰五日一風十日一雨乂
曰風不鳴條雨不破塊槩未有知其善誦者也當是時
天清地寜海晏而不波河翕而不汎民生其間不知帝
力其後德衰菑害並至始有盲風怪雨旱乾水溢其後
德愈降菑害愈至有民社者不足禦菑捍患而一切聽
於神物怪神姦愈益衆矣嗟乎甚矣難乎其為後世之
民也方今聖人作為舟楫以濟民車馬之所不通而民
利賴之孰知乃有中流一旦號呼天地鬼神以乞其父
母妻子之身者乎人非管㓜安誰能濟海自訟其過惟
三日不梳頭一日晏起而止又非程叔子誰能渡江正
襟危坐神色㤗然者則其不免於號呼一旦亦其勢也於
是為政者不知先成民而後致力於神為士者不知修
身以事天為民者不知遷善以逺罪其來乆矣使又無
明神以禦災捍患其間民将若之何昔人云吾其魚矣
嗚呼甚矣難乎其為後世之民也自今九江之士與其
鄉人父老率其子弟益務修其隱慝訟其内疚以庶無
罪悔於俯仰間神其有不佑之者乎此明神之至願而
善為政治民事神者之深望也詩不云乎豈弟君子神
所勞矣
　　瑞州路儒學大成殿記
元統三年六月瑞州路學以郡侯之命鑄祭器於廬陵
八月丁巳釋奠於先聖先師既乃命工度材爰作新廟
凡棟梁楹桷非大材不用凡盖瓦甃石非堅甓不施凡
金碧丹堊非華采不設敞東西序坐賢哲像明年二月
廟成崇髙鉅鹿視舊有加侯命郡文學求記且遺余書
曰筠自宋紹興壬申始遷今學而大成殿重建於紹定
戊子距今至元丙子百一十年矣盖元與之六十年也
不記何以示今與後余□自昔在宋微宋髙宗御書榜
文殿顔曰大成之殿門曰大成殿門至今天下郡縣因
之此秦漢隋唐所未聞也至大聖人詔天下尊先聖為
大成至聖文宣王此又唐宋以來所未及也前記稱宋
慶厯初天下皆奉詔立學筠獨後二十有三年學始克
成今郡侯作新廟於科舉初罷之後此又宋初筠士所
愧者也葢昔之善言夫子者惟宰我子貢子思孟子而
孟子以樂論德曲盡其妙殆兼三子之撰矣葢堯舜不
為湯武湯武不得為堯舜雖天地日月四時有所不備
而夫子以堯舜湯武周公為一人以天地日月四時為
一身故曰大成又非獨兼伯夷伊尹栁下惠無可無不
可而已侯之作新廟也豈獨徒使諸君子求宗廟百官
土木之間葢将使在廟者皆如見聖人在天之靈來學
者皆知及聖人時雨之化皆能學聖人知之至庶幾不
蔽於始皆能學聖人行之盡庶幾罔缺於終上不負明
時長育之恩下不負賢守教思之意若徒錮於俗學牽
於末流既不得於中行又不及於狂狷知行兩失雖家
至户到日取聖哲尸祝社稷之亦奚以為侯名僧嘉努
以亷能治郡為良二千石是役也知事髙士昌文學解
應辰學正黄少游學正鄢養正皆修其官府史袁德厥
有勞力皆可書
　　素心堂記
素心堂者廬陵郭適圖南讀書之所也初圖南其先人
樂南村山水而居之自號南村老人圖南因取陶詩語
名堂以示繼志且求余記余惟圖南學古之學者其知
素心也審矣何以余言為於是余友羅啟初方為圖南
請則與之言素曰昔者舜若将終身於飲糗茹草與若
固有於袗衣鼓琴皆此心也昔者夫子飯蔬食飲水此
時此心為魯司冦墮三都却萊夷此時亦此心於陳蔡
於宋於匡此時此心使夫子遂居夷遂浮海此時亦此
心是心也惟曽㸃春服童冠浴沂詠歸近之啟初曰子
之言美矣淵明疑不足以與乎此余請謂啟初言淵明
樂莫樂乎淵明然淵明此樂不過飲食起居之内不在
淵明一身之外則猶㸃也何以知之以遊暮春賦時運
知之夫淵明固嘗為州祭酒不辭矣至以主簿召則不
顧又嘗為鎮軍建威叅軍不辭彭澤令不辭矣至自免
去官雖公田不及穫亦不顧去家八十餘日耳見稚子
候門而喜松菊猶存而喜有酒盈樽而又喜流憇遐觀
見飛雲歸鳥無不可喜至於尋壑經丘見榮木流泉萬
物得時尤可喜也然後登髙而嘯臨流而賦焉雖悠悠
清沂閒詠以歸不啻過也夫曽㸃行不掩而志及之淵
明學不足而趣有之皆素心也圖南能守先人丘墓與
田廬以老可謂素其位由淵明而□曽㸃由曽㸃而□
夫子與虞舜又得其心焉此圖南之素學也以是繼
志使後之繼圖南者世無忘将南村山水世有無涯之
樂南村之人有不為郭氏幸願之者乎以是為記
　　南康路儒學重修記
唐虞三代以來治天下之道具於易詩書禮樂春秋論
語孟子而亡於秦雜亂於諸子百家之説湮塞於諸儒
傳註之學誘壊於選舉禄利之途為政者尚吏治而論
道者近異端俗流世壊厯千有餘年而不能復宋慶厯
初詔天下郡縣皆立學周元公起舂陵下州得人靈性
善之根於太極得仲尼顔子之樂於反身始以楚産而
開北學是興河南程氏新安朱氏而後六經孔孟之書
復明於天下禮樂政刑之源復出於儒者皇元肇興益
尊顯朱氏以風厲天下惟兹南康元公嘗治郡又嘗家
廬山後百餘年朱文公繼之首建元公祠象於學宫重
建書院於白鹿洞四方學者與郡泮諸生又親黨而炙
之則所漸濡涵染者深矣廬山故以山水聞天下而道
學尤盛此一時實自元公文公始自宋亡科廢元興四
十年而復復二十年而又廢益都朱侯某以判官實來
為政知大體先教化謂大成殿可以見聖人在天之靈
觀瀾閣可以見聖人在川上之意敝宜改作若東西序
有嚴有翼如覩七十子容貎講學有堂肄業有舍如□
濓洛考亭之風宜修飾潤色起至元丙子五月訖於七
月凡良材堅甓工役既廩之費為中統萬緡侯以公事
至廬陵謁余為記余既辭不獲則復於侯曰昔者鄭校
毁而刺詩作魯泮修而頌聲起此不學将落之所為懼
而君子小人學道所以可喜也賢侯能不以科暫廢而
遂廢興學養士之規固非俗吏之所能為此邦人士亦
不待科興而後讀書僅為應舉之地則元公文公之教
其來乆矣其自於今來者以不倦之心因勢而導無棄
前功學者以有為之志乗時並進無俾後艱将德行道
藝人可考而賢能歳可書各自獻於先哲以不廢於明
時豈不天下國家受其福也哉不然雖駿奔走有廟藏
修游息有所而無補救於人心世道人謂斯何吾為此
懼
　　逺復堂記
闗西馬冀伯有志節氣誼而胸次和平意象寛廣終不
為險巘峭刻聽其議論必不可苟且遷就而望其色容
自然益可親近愛悦葢天資近道者也去年歳盡始相
識今年一再聚而遽語離且告行使人甚愛其難得而
甚恨其易失間嘗語余以其平生渉世大畧慨然欲還
其初今廣東帥王侯都中嘉其志為書復堂以賛其决
余請為冀伯名堂逺復有難余者曰易稱不逺復而子
以逺復名之非侯意且非易意奈何余曰此易也復六
爻惟初知幾惟九勇决故稱不逺復故稱無祗悔元吉
它爻不與也夫子賛易獨稱顔子有不善未嘗不知知
之未嘗復行不以許冉閔之徒亦不及六二以上嘗試
論之顔子終身惟有此一不善耳此一不善微見於心
旋已覺悟即便屏絶終身無復再有萌蘖故曰不貳過
此所以不逺復無祗悔也過且未形而悔安有故曰元
吉今人有不善乆而後知知之未免復行葢屢失屢悔
以終其生豈不大可哀也哉荘周稱蘧伯玉行年五十
而知四十九年之非此已逺而後復者也賴伯玉行年
六十而六十化庶幾已復而不貳者歟使伯玉年不登
五十幾無知非之日且使伯玉六十未化則五十以後
十年之間皆為知非之日何以為伯玉哉故稱逺復以
自訟其不如顔子者知年歳之不吾與過之不堪貳也
以庶幾學顔子之學焉在宋之隆有君子曰張子厚闗
西之學顔子者也早恱孫呉而晚猶逃佛老子厚之復
不可謂不逺矣而一變至道其勇有大過人者此非冀
伯所當師者乎愧顔子之知幾希子厚之至道庶乎其
可也余與冀伯相見恨晚傷人事之好乖悵年運之已
徃其辭危其志苦冀伯其庶乎有以助余詩不云乎我
日斯邁而月斯征
　　春暉堂記
元統三年春三月四日龍興路富州歛池鄉張氏子崇
髙踵門而見再拜稽首而言曰崇髙之母鄒夫人有志
節有孝行朝廷旌其門曰節婦今年八十為堂曰春暉
以兄弟奉夫人朝夕上壽鄉先生長者教之曰報罔極
者惟圖不朽崇髙走八百里詣先生之廬以堂記請再
拜而跪余謝乆之諾而後起進而問之故初至元乙酉
先君子巡檢河湖以其職捕盗死之祖母熊年六十
一晝夜哭不絶聲夫人年二十有六崇始甫六歳崇髙
甫三歳夫人感憤即欲自裁念夫婦俱棄老母弱子何
益死者自誓必終養姑教二子以待其成舅欲奪志誓
必至死舅語塞姑晚得疾卧起抱持晝夜不倦比殁終
喪族姻稱之曰即其子存不啻如是撫二子至於今皆
年過五十族姻稱之曰即其父在不啻如是母處變而
德殊常劬勞異罔極又異今旌門命下而堂成無記於
人子事親得無恨乎又曰詩書以來下逮後世史傳以
倫誼著稱者無不待文字而後表顯於人子事親不求
必得非恨之大者乎余感其言方河湖之死職也母且
不遑恤况妻子乎夫人有不念姑老子㓜委而去之即
凱風七子能孝能言末之如何况二子乎况未能言乎
且如河湖者何限湮没無聞者多矣獨河湖乎河湖乃
有妻能終養姑教子又能以其夫顯謂非賢妻可乎李
少卿謂蘇子卿來時太夫人以不幸子卿婦少聞己更
嫁矣果如少卿言即子卿十九年而歸而其妻不能待
也河湖不幸五十年矣而夫人靡他如一日不賢而能
之乎夫人今年八十耳目聰明身康强子孫逢吉天報
之矣而猶未也雖使夫人滿百歳常如今日又過百歳
亦如今日而亦未也必使夫人子孫孫子讀吾記者皆
為孝子其庶乎又使夫人曽孫之曽孫𤣥孫之𤣥孫登
斯堂者世世鄉稱善人無為斯堂之辱其庶乎斯言其
可以復乎公之鄉先生長者乎必厚稽首再拜而謝請
刻於堂上
　　吉安路修學記
皇元暨朔南於今五十有七年是為今天子臨御之五
載興賢能之再歳廬陵之學式克修完以欽承世祖皇
帝之休命於乎豈偶然之故哉初延祐科興西北之士
學於江南者皆由江南貢天下西北為優江南廬陵為
盛今天子開奎章閣以逹聰明親經筵以資啟沃廬陵
於此時乃能修學養士以稱塞上意此天也惟學建於
宋慶厯甲申中更宣和乙巳徙為東鄉改修於淳熈戊
申始正南面今藏書寳慶丁亥先後二趙侯所建其故
址即歐陽公學記之藏書也今振文堂與其上之尊經
其旁兩廡咸淳乙丑魏侯峙所建其故址即歐陽公之
堂筵齋講也今大成殿重建於皇元元貞乙未余所目
擊於是歐陽公所謂嚴嚴翼翼壮偉閎耀皆無有存者
矣余以泰定甲子備員鄉校顧瞻殿柱己有一易再易
者况振文尊經乎又况藏書乎葢屢請還貢士荘以給
修完而不報謹能一修殿廡稍葺藏書而止甚矣其無
能為役也今教授汴人王誠以至順元年庚午始至當
凶年饑歳之後仰視振文愛其規制之雄深旣登尊經
藏書愛其氣象之廣逺念今不修後将愈敝不可以敝
者累後之人曰監郡請以貢士之羡修之監郡托果齊
是其議曰此世祖皇帝之命也敢不欽承始二年冬訖
三年春凡用中統鈔壹萬七千五百緡有竒貢士十之
瞻士一之教授與凡在學者三之凡材木瓦甓更其舊
者三之一用人之力三千二百四十有四工由是振文
尊經藏書復仍舊貫而有如改作他如賔客之位游息
之亭稍剏為之以存慶厯之舊士相與言曰昔之學創
於宋慶厯開天章閤之日今之學修於天子開奎章閤
之後雲漢昭回不可誣也雖然昔之來學者常三百餘
人其間真知實踐能自致不朽其名與天壤相敝其志
與日月争光者既可睹矣今其庸有羞鄉校負科目者
乎竊伏念先王之政其不與封建井田肉刑俱廢者惟
學校貢舉而名存實亡亦未有如學校貢舉之甚者此
吾黨之過也昔有北方學者著書稱五經之道至宋儒
而中興偉哉言乎今天下復知尊朱氏之學五經四書
如日行天此學校貢舉復古一大機括也士未有躬行
心得於五經四書而名存實亡於學校貢舉者惟我廬
陵遭遇明時諸君子景行先哲将復見道德明秀而有
可為公卿之士将復見禮讓興行而有風俗淳之日然
後為列聖深仁厚澤之所致亦賢師帥所以期待方來
之意也
　　三善堂記
贑石城胡亷踵門而見示余以翰林學士臨川呉公所
為其母徐墓碣余讀之廢卷而嘆亷求余一言余謝不
敢抗臨川然不能郤則取墓碣所稱胡氏一家三善語
名其堂曰三善而記之亷先九歳而孤值其鄉劇盗方
張徐携持二子一女流離奔播者數年幾不免者屢矣
亂定甫歸其不饑寒死者又幸也亷日賣卜於市中與
弟更為笠屨徐夜績課亷讀書及亷稍長為童子師以
代負米徐就養者數年初避冦時亷父遇所知告以某
澤可避既至而徐獨疑之即他徙其夜冦果至其澤又
嘗舉族盡室以行徐趣行甚疾薄暮抵邑舉族得脫他
不及邑二里許者皆殱焉亂後不知曽大父母大父母
其暮徐携亷披荆棘徃求而得遂改𦵏大父如初女適
廖氏者半載而廖掠於冦廖兄欲强嫁之女以死自誓
不脫喪服而寝處者十有七年終於廖氏夫以胡氏之
貧人所不堪而其母甘貧善處患難一難其子娣妹盛
年能守心志節二難亷五十哀慕不衰三難臨所謂一
家三善行莘者真厚倫矣化之名言也余謂胡氏母女
流離之際有如不幸遇盗其志節必有大過人者可書
當不止此昔聶政以其娣妹而得亷又能求文字以傳
其母與其娣妹得俱不冺滅亷又有子天之報施其在
兹乎
　　重修慶洲書院記
資水在禹貢荆州為九江之一寳慶在春秋戰國屬楚
秦漢呉晉或為長沙或為昭陵或為邵陽而水出寳慶
新化東流入益陽為縣屬於潭水中有洲曰慶洲皇元
始升縣為州大德辛丑里人劉履㤗以父命創慶洲書
院捐田三百六十餘畝中書准設書院以履㤗為之長
歴四十年為後至元庚辰履㤗以通道縣尹卒官其子
壽翁克承先志以私錢萬緡更為殿堂門亷起四月迄
明年八月書院為一新舊翁以其兄弟曽益良田二百
畝歸復侵疆一頃而書院為再造則山長康震與有力
焉震之言曰自有慶洲未有書院而創建於通道自有
書院歴幾山長而再造於壽翁新學成而新田増葢新
田歸而侵田歸復厥有相道震何力之有余惟天下四
書院湖湘居其一又有命世大賢父子相繼以聖賢問
學為家學者以姒以續此所以有慶洲也尚論水木本
原其誰忘之震其知本者乎余又聞天下學記惟歐陽
公以道德明秀可為公卿者望吉之士李㤗伯以為臣
死忠為子死孝望後來而以美筆墨邀利逹者戒二三
子是邦自朱文公張宣公極言科舉學校之弊正人心
明學術至宋亡元興其間所自樹立卓絶殊常有光前
哲大開來許記不為無助則今之創慶洲者而豈徒然
哉竊伏念科舉興而學校欲廢六藝四書行世如日行
天而士大夫不耻言利士君子不諱媦嫉人心風化至
此非諸君子所當是究是圖者乎圖之此其時矣使科
舉學校而無功名富貴之念即焉徃而不以義為利又
焉徃而不心休休有容也哉此躬行心得之騐而世道
生人之德也諸君子勉之予日望之
　　瑞芝堂記
河南叅政張訥翁以張夫人憂棄官不仕至元戊寅建
義學其家其秋芝生梁間者五乃作瑞芝堂逺徴余記
之余聞而喜曰美哉孝友之祥此唐曲江公居母喪時
休徴也按五色生五嶽益五臟乆服食輕身延年使人
有智慧聰察仁恕忠知强勇之德比物有珊瑚截肪澤
漆翠羽紫金之色而紫芝又為萬年茯苓夜有光怪佩
之辟兵故在天為景星慶雲在地為醴泉甘露在榖為
嘉禾在飛走為麟鳯皆其類也嘗謂生五嶽者天地中
和之氣所鍾生一家者人倫孝友之感所應聖朝以同
倫理天下以殊俗通五方斁倫者誅違俗者禁道並行
而不相悖也張侯族出西夏家居保定揚名中外歴官
臺省出其至性行其至孝有厚倫之道有易俗之心於
是義學起其間於是靈芝生其上於是無人非鬼責而
天祐神相之矣使侯不能棄官則不可行志不能行志
則不可興學孟子曰學則三代共之皆所以明人倫也
安有孝友廢而學校不可興學校不可興而祥瑞可至
者哉張侯可謂出乎其類矣蘇文忠有言上以孝取人
則勇者割股怯者廬墓此言極俗失世壊之弊深惡夫
偽以要名者也若侯至誠惻怛由内生心以生於此化
民成俗不亦善乎此豪傑之士此天下國家之福也余
聞延祐科興芝生國學殿楹者九莖芝不輕為時出如
此科舉賔興賢能以興孝興弟以先此其應也傳曰孝
悌為仁之本又曰一家仁一國興仁國學庶學皆學也
一家仁一國仁皆仁也芝有異哉余将上以為天下國
家胥慶而下以為保定志喜故樂為之記四月
　　吉水州修學記
吉水鄉校自至元中縣令丞多東魯儒生凡致美於廟
學者靡不畢用其至改州以來東平曹侯珣始築修堤
甃夷道作新亭樹美䕃自宫墻之外以逹於内畢致力
焉濟南程侯恭始遷亭出於學之外凡曹侯所不及為
者又畢為之衆謂來者幾無可為矣至治三年冬知州
事廣平馬侯稱德以選為州始至顧瞻廟學慨然曰修
完當先廩膳當務而皆非教也謂七十子未覩厥容貎
則審肖像先十哲凡綵服必明次東西序将以彷彿求
聖門之氣象謂大成樂無磬則先禮樂先十六磬凡器
服必備次定弟子員将以庶幾求道德之聲容然後興
除利弊視先後守宰有遺慮者将不遺餘力焉嗚呼何
其成之難也於是延祐科興十有二年矣吉水之士貢
於鄉擢於禮部者率常倍他州縣何其盛也皆曰此興
學之力也或曰科第非不盛而士志不立士氣未充何
也則曰此科舉之學非古之學此科舉之文非古之文
或曰今之學者非五經四書不講今之科舉非昔之科
舉也皆以諗於郡文學劉岳申則復於衆曰惟我廬陵
厥初先正學問之懿者曰忠節忠節之盛自歐陽公而
下既已聞於天下矣若丞相文公其志氣與日月争光
與天地相弊其人與五公皆發於科第皆不愧於聖賢
由此觀之科第固未可少也然則今之士必有三年學
不至於穀必有修其天爵而人爵從之者而後可以讀
五經四書将見有道德明秀之士可以為公卿者出乎
其間如此則士志其有不立士氣其有不充者乎此先
哲之望鄉校之願也不然以土木為尸祝以玉帛鐘鼓
為禮樂筆墨利逹為文學甚非馬侯所以期待之厚意
亦豈聖世興學崇文之始願哉
　　和樂堂記
和樂堂者故司丞鄧君以修之所建也君不逮事其先
君孝養其母何夫人友愛其弟自樹立者二十有三年
而夫人即世自夫人即世載其恭儉友愛其弟以肥其
家者又十有五年而君即世凡當時之豐冨而寧謐者
皆和樂之所致也其名堂者以著其志其以訓也方夫
人無恙其世家固己饒矣而君日率其弟以奉夫人怡
怡愉愉但知有母且不復知有妻子其後家愈益饒而
母不復可得君愈益怡愉如在母前但知有兄弟又安
知復有財物由當時觀之君之治財未見其能孶孶未
見其有他技巧也以君為迂濶者有矣三十年間財日
以阜家日以肥孶孶者愧之有他技巧者媿之於是君
之棄捐斯堂也十有八年矣其子嗣子復知修葺而居
處之将迎其兄以繼其父之志述其父之事求范君德
機大書三字以揭其顔求余文以記其壁㑹途過塗獲
登斯堂堂之上新作連床嗣子願謂余曰将與伯氏聽
雨於斯指其東偏曰先子之所休也伯氏至則休焉其
西偏曰先子之所以處季父也嗣子處焉又曰先子之
於斯也法書名畫各以其序花草佳花各以其彚一室
之中一歳之内四時之氣各得其平何其樂也吾兄弟
庶幾有此樂乎余告之曰兄弟無故和者樂之苟惟不
和雖好貨財私妻子不樂也故自世之趣利也而父有
不重於耰鋤而母有輕於箕箒者矣况兄弟乎况財物
乎斯人也雖禄以萬鍾富累千金豈有一日之樂哉子
之兄弟常以子之先君子為法和樂常如一日雖廢亦
興雖貧可富鄧氏之富固未有艾也夫惟力行不倦而
後斯言為可必詩不云乎凡今之人莫如兄弟
　　贑州路儒學重修大成殿記
贑學創於宋慶厯中而改作於治平初元燬於紹興壬
申而再造於甲戌始以壮麗甲江右大成殿故在學之
西重修於紹定辛夘宋亡元興學毁兵間惟殿僅存元
貞丙申左丞董公以分省來臨始遷殿於東建學於西
至是殿以朽蠧不支郡長貳以兩御史之命修之始盡
更其棟楹梁桷之腐撓者凡葢甃丹艧稱是為庫以貯
禮器樂器新為屋以署學官建學廩起至順辛未冬仲
訖壬申夏五凡用人之力三千餘工材木瓦甓之用二
十萬二千有竒中銃鈔二萬六千二百緡有竒贑學以
江西分司之命來請記辭之辭之而請益勤惟夫子之
教自圍城弦歌而過魯太牢一時本心萬世令典後來
非無干戈雲擾盗賊蝟興如風雨晦㝠曽不終日而大
明麗空羣慝俱失生民未有於斯為信尚論厥初有天
地而有君師未有庠校而有孝敬其秩然在天常隱然
在人心者百世之上百世之下猶一日也故由漢歴八
代而為唐開元由唐開元而為宋慶厯由慶厯而為紹
興式克至於皇元天涵地育科舉學校行乎開闢以來
所未有之地况禹跡所奠秦漢郡縣之内者乎是邦其
山崆峒其水章貢其俗質直而尚氣先民之獻以忠節
義著稱名在郡志者徃徃有之使今之教者有如后䕫
樂教之剛而無虐臯陶九德之彊而義洪範三德之柔
克剛克洙泗及門之好勇好學其變化成就何非聖人
之徒治世之良臣也哉六經四書垂憲萬世濟濟多士
對越在天駿奔走在廟要皆有他日民社之責鄉邦無
窮之聞今其庸少有愧於中者乎
　　思親堂記
余既銘故人彭和卿之墓其鄉鄰有為余言彭氏子孝
友事者余曰孝友常事也春秋常事不書他日見與其
子同學者其言詳矣他日又見與和卿有連者其言又
加詳焉某槩曰和卿娶徐氏有五丈夫子其三徐出也
三子既孝矣二季子孝其母有過無不及焉自吾為比
鄰為婣若友皆親見生長者雖曰二季子亦徐出可也
樂哉和卿有閨門雍睦之娛而無左右忌嫌之偪何其
福之盛也於是和卿之墓有宿草者再矣諸子以思親
名其堂而求余記余謝之曰子之思親何以記為則曰
昔者親之存也以不得先生常過門為恨以不能迎致
先生於家朝夕得侍先生為大恨倘幸得先生文字以
為斯堂之光使諸孤升堂如有聞乎親之聲者今而聞
其粲然如有見乎親之容者今而見其忻然豈特慰諸
孤之思将使吾親不復有平生之恨矣此記所以不可
無也余聞其言然後知鄉者其鄉鄰其朋友其親姻所
為余言者非私相好非相與為謏恱者也夫且事死安
有不能事生者哉雖然未也傳曰君子思終身不辱子
如思不辱其親将有所為必審思之使宗族婣友鄉黨
皆曰和卿有子不亦榮乎榮果如是辱亦如之此孝思
也以是為記
　　　(呉文正公䟦云提學劉髙甫為鄉人和卿之子/作思親堂記謂彭氏之子五三適二庶三適之)
　　　(友其弟不異於同産二庶之孝其母不異於生/已余嘗聞禮家之説曰知有母而不知有父飛)
　　　(走之類是也人則不然何也物不思人能思故/爾均之為吾父之遺體豈以異所出而薄其愛)
　　　(乎尊其為吾父之敵體其以非生已而弛其敬/乎父為子之所天是以敬父之配同於父而愛)
　　　(父之配同於同母者也凡此詎非其心之能思/而然哉推其所思思不止此思吾身之所從始)
　　　(惟恐有毁傷惟恐有耻辱一舉足而不敢忘一/出言而不敢忘如臨深履薄以全其生逮啟手)
　　　(啟足而後知其免也為善而思貽親之榮則必/為之為不善而思貽親之羞則必不為将祭之)
　　　(先思其居處思其笑語思其志意以其思也故/祭之日如見所祭因春風之來思吾親之來而)
　　　(怵惕焉因秋氣之清思吾親之生而悽愴焉思/親者葢如是至若後山陳氏之記思亭而舉不)
　　　(當思之事以戒夫不肖子者持其淺而已髙甫/以余言故能羽翼其所記請書之以遺彭之子)
　　　(於是如髙甫所請書之不復辭也臨川呉澄䟦/於思親堂記之後)
　　西蜀石室書院記
秘書大監某建石室書院於蜀祠漢文翁因江西提學
范君匯請記於廬陵其祠曰祕書䝉古人生長蜀中承
恩入侍三朝累官至大監告老還鄉既以私財建書院
又購古今書籍備禮樂器載與俱歸托不朽焉敢助之
請余聞而韙之曰賢哉秘書古之人不羈縻於君臣之
恩不推輓於妻子之計能知止知足者罕矣不市便好
田宅以遇子孫能以賜金日燕飲自虞樂又罕矣不私
寳劔遺所愛子弟教以一經遺之長安佚殆絶未有聞
者賢哉秘書辭榮蚤退不田宅於家而書院於其鄉不
書籍於家而於書院葢将以遺鄉人子孫孫子於無窮
謂非賢者可乎謂不賢而能之乎賢者有不能者矣故
曰賢哉秘書今又聞秘書能為墨池草堂二書院求賜
額又為之曽益其田廬書籍是何恢恢有餘裕也惟此
蜀郡以國始見周書云近都為近曽不如江漢南紀王
化行焉自周衰歴春秋戰國秦楚千有餘年漢興至景
帝之末始有郡守好學通春秋者為之師帥而後文學
之士可比齊魯尚論文學之功業比蠶叢為再開闢誰
忍忘之孰知漢後歴三國六朝隋唐宋至今又千有餘
年而然後有石室書院哉殆天運循環地氣推遷有待
其時漢史稱武帝令天下郡國皆立學校官自文翁為
之始又稱文翁殁於蜀吏民為立祠堂春秋祭祀不絶
然則祠堂祭祀尚矣又豈待書院而後見哉余猶及見
成都禮殿聖賢圖像石本蘇文忠録王逸少帖云殿漢
帝所立文翁石室在焉地志亦稱學有石室以文翁與
學作石室以奉之顔師古以為祠堂在益州城内余以
為古之石室在學校今之石室在書院者専祠也蜀自
蘇氏父子出而相如子雲不得専美安知書院成而不
有名世者出此天下國家之福也然非范君余何自知
之范君亦賢矣哉故樂為之書大監字逹可君字朝宗
　
　
　
　
　
　
　
　
　
　
　
　
　
　申齋集卷六
欽定四庫全書
　申齋集卷七　　　　　　元　劉岳申　撰
　碑
　　永豐縣重修三皇廟碑
皇元廣土衆民配天其澤嘉與海内咸躋壽域爰著令
式郡縣通祀三皇外暨遐方僻壤軄守小臣罔不以宣
徳意崇明祀為重自唐以來於斯為盛惟皇開物成務
徳並天地功施古今自易大傳推論制作之功在堯舜
氏上千萬世考古者折衷焉其後月令以著於少昊顓
頊之上其尊且嚴如是未有如今日郡縣通得以醫家
專事之者夫豈以三墳無傳而獨據本草素問所借重
儕聖智於方技屈大道於專門也哉盖嘗思之天地之
徳莫大於生神聖之功莫大於好生醫也者以天地父
母之心用神聖工功之術厥初道術未裂毉卜種樹皆
生人之急務上聖之能事末世輕生庸人妄大胥賤藝
命之其徒亦妄自菲薄棄聖哲而祖妖滛甚乖古誼孰
知天以隂陽五行化生萬物三皇開隂陽五行之妙以
惠利萬世凡今之林林總總者皆三皇之子孫也自天
下郡縣通祀孔子而二帝三王之祀已如親盡乆矣世
俗口耳有不能習知堯舜禹湯者而况能有尚論皇墳
之邃者乎向非昭代追古醇龎求民疾苦使生民尊祖
之意徧滿天下幾何其不以迂濶廢則以尊嚴廢也哉
永豐自大徳庚子始建廟至是兩星終已敝陋出入委
巷縣尹何侯仲温披圖考籍得侵疆於民間者四畆有
竒始復舊觀改築故殿基而加髙廣改為今肖像而加
嚴餙自東西廡逹於外門皆一新又浚池種蓮其中樹
松栢其上耋老歡呼咸願刻石謂是役也信為侯功又
謂余宜為記余惟侯始能以美化善政治其邑又能以
明徳卹祀佑其民顧瞻廟貌使民懐書契之初而思耒
耜之功想衣裳之化其君子學道愛人其小人農力事
上將見年穀順成而疵癘不作相與詠歌侯之遺愛以
無忘聖明之澤豈不羙歟是可歌已乃作銘詩曰
於維三皇開天建極創物之功生民是力去聖既逺以
殺為嬉所貴功利而賤農毉於昭聖代視民如傷天下
郡邑通祀三皇豈維毉師亦示群牧庶幾子民克勤庶
獄於穆新廟何侯所作新廟奕奕民罔不惟此邑願見
皇風兵寢刑措時和歳豐佃漁耒耜衣裳室屋天子萬
年永錫五福臣拜稽首作此銘詩以鴻厥愛以永厥垂
　　東阿縣銅城鎮夫子廟碑
皇元混一天下自開闢以來帝王正朔之所不及學校
貢舉之所不行今皆奉行如在畿甸之内矣於此有天
意行其間聖謨運其上人力不至於此若自古聖賢過
化之邦聲明文物之地宜無所待而後興者及其興於
乆廢之餘乃亦如開闢之初惟兹銅城以鎮𨽻東平東
阿縣東平禹貢兖州之域春秋時為魯須句國奉太皥
有濟之祀東阿為齊柯邑曹劌盟齊桓公之所縣今四
鎮其三已建先聖廟學元貞初銅城始建於道南鎮人
河南總管任某以延祐丙辰始遷之道北今江西僉憲
任蒙古岱繼其父志始來廬陵範金為簠簋尊爵玷勺
罍洗凡四十有一薌鼎七仍竹木為籩豆二十有四以
鄉人父兄子弟春秋釋奠其中於是東阿之人初見諸
生雍容進退揖譲升降之儀節如曠古未有希世之遇
已不知前日為齊魯之地固詩書禮樂所自出之國矣
向非聖元配天其澤安得有此汴人王誠以僉憲之命
來請記夫以釋奠釋菜祭禮之備者簠簋籩豆有司之
事也而於學校之興廢闗世道之理亂則不可忽昔范
文正公書環州馬嶺鎮夫子廟碑隂稱廟為故兵馬監
押殿直張公藴所見張嘗有守禦功於馬嶺其後二子
皆以文學節行為顯官以馬嶺邊部不廢聖人之祠其
澤如此况如銅城者乎任氏子孫詎可量哉
　　吉安路高明宫璇璣閣碑
皇帝於天下養之初元命以廬陵益奉興聖宫湯沐聖
人仁逹孝愛自昊天上帝日月星辰山嶽海瀆與仙佛
之宫布在天下者凢所祈天永命寜慈壽者慮無不一
用其志壹不敢以天下儉薄海内外壹是興孝翰林直
學士曽徳裕身荷國厚恩當追先帝殊遇忠報陛下顧
臣駑鈍臣母王有篤疾乞骸骨歸飬臣沐浴聖化耕鑿
聖世為太平幸又幸生廬陵實出慈仁覆燾之下顧臣
子事君父雖越在草野乃心罔不在國臣所居郡有瑞
華雲騰之山近城名山也東粤高要簿臣林浚棄官因
山為高明宫祀晋許旌陽爰以祝釐臣徳裕建璇璣閣
其上以與浚朝夕祝兩宫萬年臣徳裕敢不昧死以聞
皇天后土實鑑臨之郡民劉岳申實聞斯言竊以為天
保報上惟福禄壽臣虎拜稽首曰萬年壽是共盖自昔
人臣當國休明宇宙寜謐無以効犬馬微報惟以天
之所以仁愛人君者使其君高明悠乆配天地日月是
䖍是禱矧惟神母聖子千載一時聖孝純至度越古今
以天地祖宗之靈使三光全而寒暑平五穀熟而人民
育普天率土無不有仰事俯育之樂是為天下純被聖
人之澤以為廬陵百萬生齒凡為人子者永依兩宫萬
年之慶臣徳裕所祈乆合右誼宜紀其成敢拜手稽首
而獻銘詩曰
聖人在宥方敦孝理文母萬年從以孫子天佑聖人亦
佑文母及其赤子罔不黄耈老者不獨少者不孤我祝
二聖億載怡愉二聖之福與天齊壽二聖之壽與民同
富矧是廬陵慈仁所覆維此璇璣維天其右凡民有母
亦俾壽康臣母君羔一飯無忘我作銘詩神之聴之
　　玉華宫碑
客省副使額森布哈為廬陵劉岳申言其曽祖母塔掄
王姑姑事顯懿莊聖皇太后多歴年所其徳為保傅甚
高舉聖神文武皇帝彌月不遲其功贊化育甚大太后
嘉其忠愛之至世皇懐其保抱之勤爰即真定創玉華
宫以曽祖母學道其中又即玉華搆孝思殿以皇太后
侑食睿宗皇帝其間然後賜之冠服錫以土田為萬億
年無疆萬子孫永保是祝是祈爰立豐碑求記其事竊
惟皇天上帝將興上聖而為之啓運必有文母以為之
發祥其保佑命之必有人力所不及者雖人力亦天命
雖有相道亦其福履也是故玉音追慕徽音在天之靈
原廟逺依太廟日月之光作宫示天下以正母儀搆殿
教天下以廣孝道一舉而兩羙具焉是宜聖子神孫繼
繼承承於萬斯年永永無斁雖逺方下士不知宫殿創
始嵗月之詳而昔者嘗聞禮官有罷遣太常禮樂之議
顧無以慰答孝子慈孫之望謹拜稽首而獻銘詩其詞
曰
殷祖𤣥王維帝立子周人初生帝武是履維我皇元前
無上古以天下母毓萬世祖維我世祖古無帝王萬方
一統罔有遐荒言念斯毋如古師保抱施携持功贊天
地爰作新宫于湯沐邑土地人民常嵗賦入於穆新廟
春秋烝嘗其從與享子孫無忘天子萬年世徳作求有
秩斯佑無疆惟休我作銘詩以永孝思孝思無窮相以
金鍾萬世閟宫
　　滕國武愍李公廟碑
皇元以一徳格天以不嗜殺人一天下大臣宿將皆知
欽承上命所過城邑兵不血刄故太保滕國武愍公之
下廬陵也雖以忠節故邦文丞相鄉國又當忠勇偏師
挑戰之後公不疑不怒按甲入城城中老弱不知革命
於反掌間其所活廬陵之人不知其幾及文丞相檄江
鄉士大夫舉義興復公盡得其所檄名籍而焚之其所
活廬陵江西之人又不知其幾於是五十年矣廬陵夫
婦父子長子老孫且四世安之有當日若江西宜愈逺
愈隠矣向微泮宫前碑其誰知之天地之徳莫大於生
而功莫大於隂騭自古天吏有烈於猛火雖以上聖至
仁不免於流杵後來尚首功動經數十萬以為常故曰
爭地以戰殺人盈野爭城以戰殺人盈城嗚呼尚矣此
有天地父母所不能全而風雨雷電所不能恤者而公
能之蘇代有言龍賈之戰岸門之戰封陵趙莊之戰秦
所殺三晋之民數百萬今其生者皆死秦之孤也死者
之孤其怨毒如此則生者之子孫其徳豈有涯哉公有
大勲勞於國而公不自知所以隂壽國祚者固不為其
家也而天且厚之矣公之冢子世安以賢相聞于江西
公之仲子世雄以賢帥聞于豫章公之季子世顯以賢
守聞于廬陵此天報之也人豈能報公也哉人之所能
者惟廟祀而已天之報施以天理人之報施以人心人
心天理一也語曰活千人者必有封公所活不知其幾
千萬人矣其後庸可計乎於是廬陵士相與議於學庶
人相與議於市或曰生我者父母再生我者李公也不
立公廟無以報公乃得學地於興賢門外起泰定甲子
十二月明年乙丑後正月廟成衆志始定父老請書其
事余以後死讀前碑如傳凡碑已具者不悉書書嵗月
如上且作詩以遺鄉人俾歌以祀公其詞曰
嗚呼廬陵代有忠節邦之生靈甘死殉國我公撫之來如
歌舞不獮不劉去其死所豈無背城公義其敵豈無羽書
公焚其籍既獲廬陵復完江右惟公功髙惟公徳茂當時遺
老為黄為綺當時襁褓抱孫又子青螺之山白鷺之水何以
報公必百世祀新廟何地荒城故基昔公躍馬凡幾過
之今公燕坐以享以怡子孫孫子罄無不宜維天高高
維地厚厚活人孔多是宜有後公乗白雲招摇四方此
邦之人謂公我鄉佑我鄉民五風十雨疾厲不興多稌
多黍皇元億載天地同流我公世世與國咸休
　　江西和卓平章遺愛碑
天厯元年冬十一月今平章政事托歡以勲舊忠良簡
在上心㧞為江右用懾豪勢惠和小釁不數月而江右
震動小民歡呼鼓舞如嚄得伸如蟄得奮乃士庶耆老
相率以請曰今上都留守換住江西賢相也政有遺愛
民有去思而碑又未樹非缺典歟惟賢知賢宜伐堅石
樹豐碑以彰彛好以永垂勸敢請於是平章作而言
曰留守昔為江西爾民實隂受其賜而不知今去江西
而江浙去江浙而上都愈逺而爾民愈不忘此真好徳
之民也好民之所好不當在我乎則相與推論留守在
江西所以得於人者或曰泰定甲子救流民水旱之灾
不知其幾萬人明年救飢人疾癘之厄又不知其幾萬
人始見議准戍廣者一嵗終更而士馬得完始減蒙山
銀課三百定改屬興國而一路地産民力得寛禠富民
蒙山提舉之爵徴贓五十餘萬緡而民恱斷廣東潮陽
滛蠱之獄流廣憲官吏以賄成者雪潮陽官民以寃死
者而民服此其利澤之大者也或曰留守在江西其利
澤可知者少不可知者多舉一而廢百可乎於是有學
士大夫相與言曰留守歴事累朝先後如一日出入中
外夷險如一致未嘗有一事一念先謀其身與其家而
後朝廷之急忘宗廟社稷之憂者留守處貴盛之餘而
聲色常不見其不足享禄賜之入而貨利常不使其有
餘未嘗一語及人之貪未嘗一念嫉人之富而躬率其
家人婦子中心安其獨樂留守惟疾苦不及知或所知
者少所不知者多惟恐政有利害不即罷行或罷行而
有所不當或當而有所不免切切焉常以為憂而寢食
常為之不遑若無以自容留守遇細民如親戚子弟必
身慰撫之遇寒士如貴人必身禮下之惟恐失一民一
士遇僚佐如朋友遇屬吏如僚佐惟恐不得盡其情嗟
夫此真相業也此豈獨江西之所不私雖上都不得而
乆留也其將入為天子左右輔弼之臣將天下之民皆
被其澤又將國史書之天下誦之豈惟是碑而已乃為
詩以慰我民之思以復平章公之命以備國史之採擇
云其詞曰
元徳如天萬物皆春公如時雨膏澤下民大江以西地
大物衆公如天神聲色不動惟公之心惟恐負國忍使
一夫而有弗獲昔公在位民有不知公將入相天下望
之我作好詞匪曰我私惟民彛好夫豈好暴維令之相
以仁好仁好民所好是謂仁人刻詞於石以永無極好
是正直
　　清江王縣尹去思之碑
臨江故屬縣三自淦喻為州獨縣清江清江比二州田
賦户口俱下附郡治為治其租調常五分二州之一政
令下當其急先有如不幸不遇賢大夫以臨其縣人民
不堪命郡遂以不治初至元新附所至民不習官府危
疑畏或徴求所不夙戒急索責必得不俟終日無不立
破家者不幸濫起亡賴稍或群伍剽掠即傳致大􁃸盗
常不捕而亡辜死者無數及盗既得益以盗為市蔓連
大家悉取而甘心焉比盗死大家亦空大率藉盗以資
為大盗甚於盗愚民不愛死以死尤人為官歐官利以
為竒貨惟恐民不死每嵗差役爭破家求免幸而免家
破不免家破盡而不足身僇辱死亡故貧富俱盡而官
滋益不辦事大名王閏以至元庚辰尹清江始至一以
寛民力為急去其尤不便民者首變役法定從雇役明
年當造海船幾又明年當造糧船幾胥不及期而具而
民不擾水後盡括手額號軍軍無或敢逸而民不知盗
殺掠民男女連嵗不捕為設方計悉獲而殱其渠根株
連逮者不治而民亦不知尤不聴以死尤人者民知死
無所利爭相戒無死他善利於民不可悉數然與尹終
始獨雇役行之二十年無或敢輙出見以議之者以其
公私俱便而民貧富俱利故也尹所為政無驚動人耳
目者而人至今思之清江父老方畫像祠尹立石祠下
求余記其事余問父老尹去是幾年矣曰二十又六年
矣今為某官乎曰不知也世俗徳政始至用佞去而仆
之以待來者尹去是二十又六年矣不知今為某官也
而民方立石頌其徳非去思論定真有徳於民至是哉
天下平必自郡始治郡必自縣始尤近民故也雖有姚
宋郡無龔黄天下不可治雖有龔黄縣無魯卓郡不可
治夫治民非徒亷吏所能也亷者所以自為非以澤物
也故有以亷濟酷而貧者見思有以察致苛而憒者見
思非樂是貧與憒也以為民猶有所措手足也詩曰豈
弟君子民之父母傳曰平易近民民必歸之使民不飢
不寒以不犯于有司其惟豈弟平易乎余友倪㓜學遜
志嘗為余言尹堅苦自律公退妻子躬操井臼疏食布
衣人所不堪類甚刻峭自然馭民至寛如恐傷之奉法
循理不為名有古長民之風是宜為縣者也宜父老念
釋之不置也盍使來者歌之其將有所勸乎是尹去清
江而清江常得尹也此父老意也乃為之詩曰
維兹清江政和且平民之父母有聞無聲彼以察察而
為斤斤如革之韗如火之惞此仁而明善無近名盗去
其鯨民保其嬰役法既利貧富不避更二十載衆莫敢
議莫大天地維簡與易亶俟長吏孰為撫字其字維何
視民今歌安富恤貧政用不頗清江政成宜公宜卿遐
不眉壽以昌厥後我民思公其罔有終不見公乆時怨
時恫昔公去此孩未毁齒公來顧之累累抱子清江之
清載其榮名以啓其殿以甸此縣
　　吉安路總管府呉侯去思之碑
泰定二年春三月信都呉侯繹思可自杭移守廬陵未
幾遷海北亷訪使未上尋遷兩淮推塩都轉運使於是
廬陵之民相與怨咨曰兩淮竟奪之海南北而廬陵不
得奪之兩淮也柰何士相與嘆息曰上幸嘉惠廬陵既
畀之賢侯矣不數月日奪之去遂棄廬陵矣乎將廬陵
遂不復望治乎郡幕長與諸曹史咸曰侯遂去吾等其
終無由自㧞矣乎每相與可否一事竟莫敢堅是非者
衆謂呉侯在官不及五月其施於民者淺矣何以得此
於人人也方侯之未至也廬陵之賢士大夫良民相與
引領以俟而惟恐其遲遲者自城邑市井以至深山長
谷皆不約而同若奸民黠胥相與狙伺侯之果來不來
以為欣戚者又所至如一及侯之既至也未能竟罷行
一利害又安能去一泰甚未能一事直遂其本志安能
每事大快於輿情然而屬州縣素暴鷙者皆震動悚恐
始知有綱紀僻逺小寡有所怙恃群豪大猾有所忌畏
何也監郡李侯世顯顧謂郡文學劉岳申曰呉侯始至
未施威於民而畏之既去未施恩於民而民思之是皆
可書予如書之以為來者勸不亦可乎或曰無一事可
書柰何余曰漢史稱河南守呉公治平為天下第一豈
有一事可書也哉凡亂生於不平惟政故治而平最難
惟治平故無一事非無一事不以一事聞故稱第一今
呉侯有賢於人者三外敏而内寛一也讀書知治體二
也好謀而善斷三也其先聲足以畏民志其後實雖不
必盡如人意而人亦心服之此豈容易得此於人也哉
李侯作而喜曰是可書矣乃刻詞於石而系以詩曰古
人為政如甘雨露所貴澤物物不知故不善治者為疾
風雨枝葉未乾而根已去漢守第一功在治平治平無
功在知賈生豈惟呉公文景亦然紀無可書所以稱賢
維我廬陵嵗乆失治天惠呉侯不終厥惠其施也淺思
之者深何以思之澤在人心維我監郡嘉此邦人嘉其
好徳刻在堅珉右顧神罔左顧雲騰兩山倉倉東為青
原洞岩在焉千年五馬輝映後先凡民有欲天必從之
嗟爾淮土寕乆得思我之懐矣待侯重來在省西江在
臺南臺慰我民只偕我士子匪直我里維此南紀峩峩
此碑以繫去思以待來朝亦永厥垂(陳太守劉竺廟食/神岡山唐刺史呉)
(世雲廟食雲騰嶺宋太守閻寀入洞岩/仙去三人者皆有惠政于吉事載郡志)
　　永豐縣令王侯新廟碑
至元庚辰十月二十日汴人王侯諌以選為吉安永豐
縣尹明年辛已改元至正六月二十八日以憤懣死在
官凡二百七十有八日監縣以下惶惧憂戚不知所出
百姓相顧失色道路相弔有哭失聲者有中道棄其所
求如遺空歸者士飲泣吞聲有甚出涕者有如䘮其私
親者先是有以巫蠱聞侯曰邪不干正尚矣置之群巫
舉酒更相賀群卒日殺羊為酒更謝巫鬼嗚呼悲夫盗
憎主人民惡其上有是夫始侯未至庻人在官無禄而
衆􁑨害民者有二或四五百人分據各官謂之祗候或
百有餘人分據各吏謂之貼書其黨最盛其毒更慘其
根穴最深其奸利最大其名號最不一凡奸民告訐者
常多端其無根而滋蔓不可治者莫如偽鈔而他不法
次之尤莫甚于以死尤人自身及妻子又甚至輕犯惡
逆而借屍於親隣買屍于椎埋又次之逮一夫而破一
家逮一家而破一鄉有未到官而家已空未出獄而身
已殘未受刑而骨已枯皆輕係無辜而禍者無瘦死
有天幸良民怨死無愬姦民日富無憂侯始至盡空其
羣定設祗候有常數必用良户子弟貼書亦然必用良
家子其六百餘人為失業之民始相聚為奸矣此巫蠱
所由興也侯為政不陵長不偪同不億不信其差役至
公而必不可移役户必無妄費催科必不擾而辦早逺
鄉必從折納常數十年不一至官者皆雲集子來賑施
水旱必得實困傷始漸甦流亡始漸復居民始漸有生
之樂而侯之死期且日廹矣侯未死前有暴卒至持府
帖至縣者縱其徒歐傷人垂死侯詢問辭伏群不逞因
之謀刼侯以縱卒徒侯不可奪則升階將㧞侯所佩刀
不利於侯百姓皆升曵卒下而収繫之群不逞謀刼
獄百姓夜舉火自獄户以至縣理所火逹旦謀始寢事
聞府帖下逮卒于府文置之理而實愛其事民持不予
侯竟予之侯死而卒生嗟夫侯始不便奸民其私以甦
良民而不能持循其志氣以愛身愛民而卒隨其奸便
資口實棄良民中道使覆出者愈益大肆其奸為人上
者及好民所惡惡民所好滋益長奸而怠為善人之無
禄天夭是㭬豈不可為痛恨太息哉永豐故歐鄉其士
君子好文而尚氣節其細民敢而知畏義類不可折辱
以官府使縣令丞常得賢者豈不皆可為良士民何至
使此數百人擾擾至此哉於是邑士民既祠王侯于學以
一衆志而徴余記余不能拒也乃為詩以哀之俾歌以
祀侯其詞曰
河之水兮羙洋洋西門君兮政難忘天不雨兮民皇皇
魯先君兮榮最良雷砰砰兮吼怒風號呼兮㧞大樹水
有蛟兮山有虎孰投畀兮而不取吁何辜兮今之人九
京可贖兮百其身惟兹土兮歐鄉丹原逺兮恩波長侯
廟食兮孔墻秔稻熟兮九里香節春秋兮薦芹藻佑我
民兮順彼長道
　　信都呉氏世徳之碑(代國子祭酒富珠哩翀作/)
冀州之信都呉氏繹字思可既位三品以其祖若考之
封贈請㑹其事罷上聞其母行年八十不忍拂其孝情
延祐六年春三月制特贈其祖偉亞中大夫廣平路總
管輕車都尉追封浡海郡侯祖妣郭氏追封渤海郡夫
人考謙贈嘉議大夫真定路總管上輕車都尉追封渤
海郡侯妣趙氏封渤海郡太夫人遂以世叙徳羙來慶
之源謀刻之碑以示來葉筆屬於翀按呉氏自泰伯以
來讓去與弟仲雍立國君其後以國為氏季扎讓遯子
孫居齊魯間中州呉氏盖延陵季子之裔也繹曽祖安
負粟惠貧疾其蠧妄不事異教娶王氏子男二人廣平
公偉字傑之娶郭氏子二人真定公謙字謙甫次曰謹
字端甫廣平有弟曰守信字誠之娶鄭氏生子曰讓字
吉甫三嵗誠之與鄭皆卒廣平撫育孤穉如其父母雖
鄉鄰莫辨其為兄弟之子者其仁與義藹然世見之者
如此真定公有至性妣郭夫人終事繼母賈尤極孝敬
讀書逹政務以伍籍𨽻行間善騎射從事統軍司佐幕
光化萬户府天兵長圍襄樊事平宋光化㨿上游要害
公調兵饟畫戰畧將帥頼之大軍南下至采石説大將
以符劵民俘獲三百餘口衆得更生爭持牛酒謝無為
軍樊氏子曰端午者奴於公嵗餘無惰容夜聞其悲歎
名問故曰兩親以䘮亂乖隔生死無從知故悲耳公慰
之曰汝苐努力汝親果在吾聼汝歸聚因經無為訪之
樊氏父媪方昬義男而公適至乃召以端午畀之其鄉
黨驚歎至感泣至元十七年敕授將仕郎清逺縣丞莅
事再月投版事親召諸子誨之曰吾以吏從軍門户計
耳汝曹宜業儒以自逹也因以其子曰紳曰繹吉甫之
子曰純等擇名士鐡齋陳先生節父道江張先生伯逹
善夫師之故皆有立夫人趙氏婦道克備最教諸子有
法享年八十有六清風素範鄉黨稱之紳學行修飭仁
廟以處士徴不起繹最顯孫男鐔中書直省舍人繹之
子也繹二十有六年以皇子寕王教從故宣徽使太師
伊徹察喇見世祖皇帝宿衛扈從五六閱年大徳元年
授上舍監丞遷寕司馬中書斷事官少中大夫寕王傅
尚書省復中書省皆斷事官仁宗皇帝才其為人以其
母老授亞中大夫汀州路總管以厚禄餋寔皇慶之元
年也轉階大中嘉議厯福杭吉三路積官正議大夫擢
海道亷訪使以兩淮都鹽運使丁太夫人憂廼勒石著
銘以赫天寵以昭世徳以賁墳域以範鄉井曰是善慶
之所自由吾先世之然也人之聞之能無勸乎况呉氏
繼繼隆隆而見之者乎是宜銘銘曰
相彼良穡菑畬耕穫一頴千粒其利實百相此德人充
慶其門子子孫孫其逺益蕃呉自古昔極顯而晦種徳
信都仁義崇大有令孫子郎衛紫宸命傅藩邸明倬有
聞帝敕中書繹母夀耋惟朕知繹選清邦伯四綰郡綬
再握使符憲牧賦曹器大不拘封爵自天秩三世再自
侯而公其逹未艾𤣥鼇負山昴畢之野有赫厥靈以告
來者
　
　申齋集卷七
欽定四庫全書
　申齋集卷八　　　　　　元　劉岳申　撰
　碑銘
　　大元開府儀同三司行中書省左丞夏公神道碑
　　銘
公諱貴字用和姓夏氏宋名將也世居招信軍曽祖諱
春宋贈太子太保妣王氏河内郡夫人祖諱榮宋贈太
子太傅妣仇氏永寜郡夫人考諱青宋贈太子太師妣
周氏安康郡夫人初太師見永寜墓有蓮花及改𦵏乃
自口出因不復改太師始居安豐公生龍陂年十二䘮
太師十三䘮安康郡夫人廬墓泣血且病憊不勝䘮有
虎於野燒中啣一燒鹿置廬側一老割肉食公公始甦
公生有異質尤能逺視暮夜必見所射箭落處立拾以
還人以夏夜眼稱之宋紹定二年閩㓂攻䧟城邑閩帥
請調淮兵公從制帥以偏師手獲其渠戮諸叛卒事平
見知吕武忠公端平元年從趙忠靖公入洛㧞開封府
歸徳府先登始用前平㓂功賞爵初階嘉熈二年升淮
備將是嵗安豐圍急公以先鋒築土圃於濱江瓦歩因
樹五色旗幟於廢寺林落中間道濳師渡河以空寨設
疑城於瓦歩望者以疑城為援兵空圍城兵以攻瓦歩
竟刼空圃復還安豐則赤幟以徧城頭矣始潰圍去嘉
熈三年壽春府以圍乆食盡告急公與吕武忠定計公
以先鋒夜戰一鼓盡平諸寨糧道已通命各賞軍陸路
之糧半進半撒直抵壽春城下明旦元師見城下所撒
米甚衆駭曰米入城中不知其幾矣皆欲觧圍去公命
舟師人持兩囊磚石囊兩兩相繫競擲棄橋上橋壓沉
水底人船魚貫而上兵食俱進迄全壽春淳祐六年趙
忠靖開督兩淮調淮西兵援高郵公以百兵徃赴之忠
靖留公餋鋭公曰不可問須濟師否曰不可即歩軍夜
伏於高郵寨外令軍中以觜笛為號公以十兵伏寨旁
夜三鼓有口哨作聲廵警四圍者公亦領十兵效其聲
而混之徐發一響砲寨中夜亂自相攻撃公一吹笛伏
兵四起入寨中所獲人馬噐甲無數寳祐四年掦州被
重圍公伏兵白馬廟前大㨗觧其圍五年丞相賈似道
問荆山形勢公曰荆山在渦河口與塗山對峙流淮貫
其中而入海兩山束之如人咽喉一有鯁則安豐壽春
斷則淮危矣諜報有欲城荆山者公親㧞幹以率將士
得石􁀙于纔巖下得古井二十有四於榛莽中石可鑿
水可食不數月而城成後至者以數百艘載畚鍤具而
無所施以功陞吉州刺史知懐逺軍六年除兼河南招
撫使尋加壽春郡開國伯食邑七百户開慶元年為懐
逺措置戰守是嵗滸潢已渡漣水已破懐逺將士有欲
棄船以遯者有欲獻門以叛者頼濠州援至公固守百
五十日重圍中復全懐逺被命詣行在所宋理宗召見
便殿問滸潢已渡奈何則以肅清自任陛辭夜出賜金
帯一銀五百兩賞將士各有差㑹趙忠靖開江東西閫
於隆興公以兵至豐城忠靖親詣撫其軍朝廷科䧏五
十萬尋有㫖駐臨江忠靖宻謀隆興城築公請調舟師
出湖口則龍興可無築也未幾宣閫調夏金吾兵出江
上流明年為景定元年公即至九江進兵鴻宿洲㨗湋
源得舟三百餘艘戰黄石港得馬三十餘疋遂復壽昌
軍戰黄州團峯得舟七十餘艘去白鹿磯二十里而近
時南北兩岸氈帳為滿先是下流舟師多失利公以計
悉引兵浮橋上流晝攻夜擊其北岸以舟師陣于白鹿
磯浮橋下賈丞相督戰公方率舟師交戰夜登岸陸戰
奪所掠耄倪三千餘人還有忌公功者讒于朝謂公不
戰南而戰北岸公以書遺丞相謂氈廬雖滿南岸而輜
重盡在北岸所以夜擊晝攻于北岸者救其所必救也
俟其㧞氈廬以救輜重因掃其南巢以速其北走不出
三日江可肅清矣乃部分其軍出戰某軍斷橋先上橋
者有上賞次者次之違者以軍制論毎夜五更一㸃至
橋下橋上皆設備公皆不戰而退是夜先一更至橋下
公子松最先上橋推橋上兵悉投之水次戴祥次蘇才
併力而上一鼓而橋盡斷明盡奪其舟明日江南無一
騎明日江北無一舟江靣肅清上功班師㳂江諸郡夾
道爭迎相賀更生除松環衛官賜金帯尋除許浦副戎
帥似道屬公収復漣水公請淮安得淮安㑹李松壽哨
突境外公出竒兵濳伏南渡門舟師徃來彌勒浦伏兵
掩襲魚梁溝之哨騎出船奪犯劉伶䑓之戰舟諜報松
壽將築南渡門外廢城公領兵水陸並進戰走松壽僅
以身免㨗聞有㫖乗機復漣公條上事宜乞歩軍五萬
馬軍三千仍督軍餉先期至軍明年公帥兵船並進復
漣水軍東海軍西海州賜官㑹百萬貫金帯一明年賜
溧陽田三千畆公因建第溧陽掘地得錦文龜理宗書
瑞龜堂以賜之明年命公帥兵入蜀尅復成都開蜀閫
為重慶前閫調兵船入渠江運渠糧至虎相城下糧不
能逹公以計命都統王甫一鼓而進糧逹渠州方率兵
船㑹張珏併力攻虎相城下有日監軍呼延徳乞移兵
牽制潼州人馬之援成都者公即調昝萬壽孫立等去
虎相徃潼川是嵗宋理宗崩度宗即位明年公濳師從
資江而上舟行無人之境出劉整不意殺其兵將數千
餘人奪其所脅驅老㓜萬餘人整以傷歸衆皆曰蜀被
兵以來未有此戰咸淳二年城三台山立為涪州遷涪
之軍民以守之始引年納禄乞歸田㫖不允明年始定
計進渠糧不用糧船惟囊米藏兵船中虚聲調昝萬壽
兵船攻青居山調張珏兵船攻虎相山兩城堅壁自衛
各船軍士人持一囊米至虎相城下徑上渠城輸米渠
倉别城叙州北岸登高山遷叙之軍民張虚聲攻城都
以救嘉定府稚江之急收復廣安軍生擒其將獻俘於
宋適宋南郊奏㨗于郊壇之下除寜武軍節度使加食
邑五百户實封二百户四年召赴行在除沿江制置副
使知黄州五年除權荆湖安撫制置大使湖廣總領四
川筞應大使知鄂州六年乞回黄州七年乞致仕九年
除檢校少保除淮西安撫制置大使兼知廬州公開府
淮西制閫方依山築城親帥舟師為東西正陽之行十
年度宗崩㓜主即位母后聴政有㫖上流應援而公子
松戰死徳祐元年賈似道潰兵魯港公歸守合肥除開
府儀同三司率淮西諸軍入衛公以合肥重地長子富
先守招信乞命富守廬州而富死招信公痛傷二子俱
死國事可知明年二月為大元至元十三年公以淮西
歸附三月被召四月朝世祖皇帝於上都開平府奏對
賜宴者六有㫖條具安民事宜公條十事以對賜金織
衣玉帯靴㡌鞍馬授開府儀同三司中書叅知政事行
中書省事十四年二月陞左丞十六年十月八日以疾
薨於惟揚之第生宋慶元丁巳九月十三日享年八十
有三遺表奏聞官其子孫公在宋由進勇副尉積至修
武郎陞武畧大夫五轉至親衛大夫特授開府儀同三
司由淮備將副將升正將州鈐路鈐正副戎帥都統制
歴知泗壽漣水懐逺重慶淮安廬黄鄂揚等郡歴河南
京東招撫使淮東西安撫制置使四川總領䕫路轉運
使由濠州團練使福州觀察使至保康軍承宣使寜武
軍節度使最後兩淮宣撫大使帯朝職為閣門祗候宣
贊舍人環衛官帯御噐械左右領衛將軍右領衛大將
軍左右金吾衛上將軍龍神衛四相都指揮使侍衛馬
軍都指揮使樞宻都承㫖檢校少保至樞宻副使娶謝
氏累贈安郡夫人先二十七年卒繼趙氏宋封普寜郡
夫人先十五年卒繼賈氏宋封新安郡夫人子男三人
富左武功大夫左領衛大將軍知招信軍先四年卒宋
贈保康軍承宣使松和州觀察使知和州兼管内安撫
使先五年卒宋贈保康軍節度使謚壯肅栢嘉議大夫
岳州路總管女六人長適總管陳起次適某某孫男十
四人貽孫中奉大夫淮西道宣慰使壽孫宋保義郎帯
行閣門宣贊舍人主管淮西制置大使司書寫機宜文
字質孫奉議大夫瑞州路新昌州知州贇孫鴨水縣尹
資孫順孫賜孫承直郎權吉安路永豐縣尹􁀙孫賙孫
貺孫賑孫文炳承事郎漢陽府判官次某某賜孫為永
豐之明年謁余於廬陵曰先公以至元庚寅九月丙午
葬逮康幕府山之原於是四十九年矣而墓隧之碑不
克立賜孫不肖敢頓首再拜以請又曰先公既貴有英
公子孫求通譜先公謝本武卒不敢譜丞相及建節民
有衝節者法當死先公即釋之曰我今日方始建節彼
惡知之先公嘗所伏虎及宋將亡見先公而虓殺之由
而内附余惟公方起行伍從吕武忠魏忠靖賈魏公數
出竒計立戰功㧞重圍當是時豈顧慮死哉公累䟽乞
歸田里豈貪禄位者晚取節鉞致使相年垂八十矣而
猶欠宋一死豈非天乎天將興元為古今所無之混一
長江不波怒潮不信况淮民創殘羸老孤兒耶使公遺
表上於咸淳之末年勲名與張韓劉岳並矣銘曰
維夏后氏功在萬世有國於越皆其苖裔維夏開府如
狄武襄奮自戎伍不譜文莊善由保傅永寜是述有黄
金蓮自其口出逹其墓域施于大師為安豐祖毓慶龍
陂昔宋未亡鷹掦我武為宋虎臣折衝禦侮爰立戰功
戰功孔多其聲赫赫其勇番番維此淮浦士如虓虎維此淮
墳士如屯雲皇元肇興奄有南土江去其限潮遏其怒
嗟爾淮浦孰離其伍嗟爾淮墳孰澳其群帝謂開府昔
爾吾敵今爾吾臣此非人力天之所廢不可興也敷天
之下孰違天者臣貴拜稽臣罪當誅臣事陛下臣耄何
如帝謂開府嘉爾耄勤我有好爵以旌爾勲淮人見公
如見父母至今遺老傷心開府公所伏虎晚知公心昔
者啣鹿豈知有今煌煌節鉞存者畵圖振振公子見者
驚呼幙府之厚厥有賜田子孫霜露以世以年刻辭於
石以永斯阡嗚呼開府悠悠蒼天
　　循州路同知總管府胡朝列夫人文氏墓誌銘
夫人諱孟端字月卿曽祖時用宋贈太傳永國公祖義
宋贈太師惠國公世家廬陵之富田廣西宣慰文公壁
之女同知循州路總管府事胡植之妻卒年三十有五
其孤孝友孝㳟以某年月日葬其鄉樟林之原先葬其
兄陞以書􁀙余以其狀屬余銘余惟婦德内焉得銘獨
銘夫人不辭文氏繇丞相死燕聞天下余以里諸生事
宣慰通家友陞知其父兄知其為循州復讐事甚悉故
銘不辭夫人於家為淑女善事父不逮事母而厚母黨
如母存既嫁不逮事舅姑而奉長上如舅姑禮其睦族
婣也仁其逮下也惠不幸變起參啇循州死而賊不討
孤寡危疑不可知又柄持其資斧使乏絶終不得萬一
有所因控夫人痛心疾首盡脱簪珥宻裝遣北首者問
道必逹既罪人得猶展轉幸脱及䑓臣以聞制下悉致
於辟還孤寡以其資夫人始克葬循州以禮賞行者各
有差教育其孤至是男可婚女可嫁次第終修復其先
廬以祀以居而不幸抱病以死嗚呼今而後有以見君
子於地下矣方循州不幸時友始七嵗恭始數月覆巢
之下萬無完理胡氏世祀不能以髪㣲夫人專一警敏
則死者永已生者亦豈尋常顧復之所能全也哉太史
公曰怨毒之於人甚矣王者尚不能行於其下况同列
乎况婦人乎夫人卒能以討賊存孤者天也夫人為婦
十年而家難作為母九年其間備極危苦者也七年而
後僅定三年之内日不暇給而所樹立逺矣余既得孝
子於忠臣之門而又得烈女於忠孝之家故樂為銘夫
人生己巳四月二十五日卒以大徳癸卯十月八日子
娚四人靜貞許適兄子寄以靜壽銘曰
讐一也荆軻豫讓危苦而難成孤一也程嬰公孫杵臼
僥倖於萬死而一生彼烈丈夫而此女英嗚呼安得太
史公復起而與之銘
　　資善大夫大都路都總管兼大興府尹和和墓誌
　　銘
泰定二年夏五月廬陵太守信都呉侯繹以大都路都
總管兼大興府尹之弟自當見于郡慱士劉岳申而告
之曰尹以忠清直亮結之五朝歴官中書樞宻叅預遼
陽江淛為時名臣天子思其賢能召為今官此其弟也
願為慱士弟子敢請岳申受而教之越四月自當跣而
哭再拜曰無禄先兄即世家貧子㓜自當當歸歸治䘮
葬敢辭呉侯又助之請曰朝廷失一名臣奈何咨嗟垂
涕太息者乆之岳申聞而悲之越三年自當狀其兄歴
官行事以請銘于廬陵岳申予受而序之曰公諱和和
本哈喇克沁氏成宗即位周樞宻院臣奏召見上都慈
徳殿命宿衛皇太后積勞為宣徽院都事中書左司事
都事武宗即位兼監修國史府諮議叅軍進奉政大夫
陞左司郎中賜鈔三千二百五十緡金帯一至大二年
陞中順大夫叅議中書省事四年春仁宗即位初上居
東宫時嘗稱和和乃太皇太后宿衞舊臣宜令仍内供
奉又嘉其叅議中書能屢定大計賜東宫經史至是轉
大中大夫仍叅議中書省事五月馳驛奏便宜事於宣
徳行宫上恱其言賜御衣一只孫三十六月遷兵部尚
書尋改禮部九月上遣工部尚書鄭允中賜金帯一十
月遷正議大夫同僉樞宻院事皇慶二年春陞中奉大
夫昭文舘大學士仍同僉樞宻尋命陞補劉僉院缺時
劉以鋭軍實江南公奏人臣宣力於外陛下不宜遽奪
其官臣亦不宜奪同僚官臣死不敢奉詔上曰朕無食
言比劉歸命為禮部尚書公勉强受詔即稱實劉歸署
禮部事然後就職九月命宣慰淮東錫鈔二萬以給其
行公固辭且辭行上加賜海東白鶻且命之曰以卿賢
能遣卿鎮撫淮東遇天壽元正馳驛來慰朕意公奏國
法無故不得馳驛上即觧所御衣手授公以為信公拜
辭至官訪問江淮民所欲惡悉罷行之民大悦延祐元
年十二月詔還朝明年二月命宣撫河東陜西道用諏
詢得平反寃獄百餘决滯訟千二百餘黜臧吏罷冗員
二千餘人使還河東為最明年擢宣徽副使進通奉大
夫有㫖拯治兩淮屯田千七百有餘頃糧千四百餘石
牛七百餘頭起鈔六萬二千三百餘定召還拜遼陽行
省叅知政事大興遼學以化遼人五年召還改壽福院
使升資善大夫七年英宗即位拜淛江行省叅知政事
明年改元至治中書省臣奏行省官治有成績者以公
為首上賜公織金叚表裏七月丁萬户憂三年丞相拜
珠奏起公大都路都總管兼大興府尹公固辭乞終䘮
不允上登極自内府供需邊臣賞賜人馬糧食倍率以
什公不動聲色而一時肅給都城百姓見公馬上皆曰
㣲公吾屬死且不給是嵗十二月立春公奉土牛以謁
於天子曰某日立春上恱賜金叚表裏各一皇后賜金
錢若干嵗餘都城大治朝廷議委公鈞軸而公以泰定
二年五月九日暴病薨于位朝廷賜錢萬五千緡宰臣
率百官親臨其䘮率僚屬皆轉其家遣中使郭某䕶公
之䘮以歸丞相以下皆送至國都門外都城民咨嗟嘆
息有流涕痛哭者以其年七月十四日葬信都先塋年
五十有九祖諱特穆爾温從世祖皇帝伐宋征叛王阿
里伯克討李壇以戰功多屢賞白銀還師至冀之信都
因家焉以公貴贈嘉議大夫僉宣徽院事上輕車都尉
追封信靜侯父諱諾海從定淛東西功最升千户至大
中超遷中萬户朝請大夫鎮潭州仁宗即位召見授䝉
古漠軍上萬户鎮温台二路母塔掄奈曼氏信都郡夫
人娶孔氏信都郡夫人子男二紐紐公後公一年卒通
通甫十嵗女一適永隆特穆爾先卒公通儒書識治體
先後贊賢相嘉謀宻議為多而終始不衒嘗扈蹕見衛
士困苦居民多由新軍惡少遂令新軍人嵗齎老軍錢
若干縱新軍歸田而不去其籍比一嵗除新軍六萬人
省行糧萬計在遼陽日聞故左丞相竇某無後嘗有妾
孕而嫡不容出傭某氏而子生母子皆沒為奴公召見
其子狀類左丞倡以俸率僚佐贖其母子歸諸竇氏嘗
朝仁宗皇帝别殿見近臣疾趨出公徐入玉色殊不怡
左右無一存者公退拱立上黙然以手命公闢户乆之
復手命公闔户又乆之命公取某物敬奉以前公出左
右入翼日平章蕭拜珠入朝上告曰朕端居深念憂形
于色左右望走獨和和色不變彼望走者皆内愧於心
者也和和自信無愧朕亦信之乃命畵工寫公容賜公
又嘗手書用寳命中書授公榮禄大夫公拜授璽書曰
臣寳藏之榮已極矣無煩中書為其見知如此公被遇
五朝三十年如一日而仁宗皇帝知公尤深用公尤切
歴官二品禄賜他無餘財死之日家無以為葬繼䘮塚
嗣遺孤孱弱聞者憐䘮嗚呼是可銘已銘曰
自古忠賢竭其肺腑其所結知皇天后土忠有不遇
而被盗菑其身已矣而勸方來惟公忠勤奮由宿衛匪
公之忠惟聖曰睿察公於㣲知公於細可報以危可仗
以濟五聖一心曰維公賢公固逢時亦不愧天惟公家
貧固其常理云何不仁直公長子蠖有屈伸葉有震業
是故逹人常在孤孽惟孝惟忠有子有弟天報善人是
宜委祉刻辭貞石俾民廢慝
　　大元宣武將軍韶州路逹嚕噶齊阿布格察喇公
　　神道碑
太祖聖武皇帝受天明命龍興朔方於是虎賁之臣鷹
揚之士雲合響赴莫不䇿功帝室流慶後嗣有若達哩
台氏者在和林之外千餘里以畜牧為富以力勇為雄
世有圖嚕格之地自推其豪為部長至諾册聞太祖起
兵即率衆來附詔𨽻大師王國遂從收雲中九原取遼
西鏖金兵三山峯下所向無前國王以為能娶呼喇珠
氏生二子曰實都曰哈藩哈藩生子耨埒而沒實都以
材武事大宗又詔從大師國王定地河朔平愛陽榖風
土留妻子居之其後數有勞國王以為可大用然再世
立功皆不獲年而沒國王深悼之實都有九子曰圖古
勒曰多果朗曰楚楚拉曰阿爾黙色曰阿布格察喇曰呼
爾哈曰旺努曰仲嘉努曰瑪魯皆勇力絶人謀智㨗出
毎從征伐常先諸軍自太宗至世祖凡四朝一門被重
傷者一人死事者四人阿爾黙色從伐西域力戰重傷上
筞賜金帛有加耨埒呼爾哈及阿爾黙色之子高努
北征旺努北南征惟阿布格察喇仕至韶州路逹嚕噶
齊享年七十二其後為最盛韶州公軒岸竒偉美須髯
多謀畧然居王府恂恂謹飭至大元年薦授宣撫將軍
韶州路逹嚕噶齊到郡摧强拉暴以掖善類黜貪屏惡
以正人心興學校以明教化為舟梁以濟病渉君子頌
其美小人懐其惠布政優優若素習者皇慶二年正月
十七日卒於位逺邇驚悼莫不唶曰天遽奪吾良牧明
年八月某日嗣子諾海奉柩歸葬陽榖縣東娶謝氏繼
察喇實喇氏二陳氏生子八人長諾海次増城縣逹嚕
噶齊和囉羅台次托克托次東平鎮守千户珠爾次東筦
縣逹嚕噶齊特穆爾次仁花縣逹嚕噶齊魯爾嘉琿次
烏實次禄實女五人諾海廉慎端直正色立朝武宗聞
其名拜監察御史累遷陜西行臺經歴燕南河北道肅
政亷訪副使山北遼東道肅政亷訪副使湖廣等處行
中書省左右司郎中吉安路總管兼管内勸農事所至
揚清激濁吏威民懐食蘖飲氷如服韋素泰定四年制
贈祖實都某官父阿布格察喇某官祖妣王氏妣謝氏
察喇實喇氏並追封某郡夫人妻圖卜氏壽張縣君初
妣夫人謝氏陳氏葬韶州公垂之東南將以某年月日
遷柩合葬焉請推先世之徳紀天子之賜刻石墓道以
垂永乆惟公之先明夫天地之運審厯數之歸率衆效
順從我太祖深忠大節著在累朝今天子不遺勲舊申
飾恤典䟽封錫土用畣忠良徳至渥也敢不執筆稱述
以為臣子之勸乃作銘曰
昔在太祖啓運朔方侁侁王師雷動八荒粤有令族
逹得履台歸我真主奮我長材有騂其弓亦白其馬從
王于征川菽野赭父忘其偷子失其危兄斃于前弟復
繼之鞠躬累朝荷戈萬里禄不待年進未及止有開韶
州召父杜母以為祥風以為甘雨惠流海陬名照天下
詵詵公子各有民社維長維賢曰吉安公繡衣霄漢白
簡雷風爰佑大藩爰撫疲民亷公大威不伐不矜天子
嘉之爰及乃祖載疇爾庸載錫爾土有堂其封陽榖之
東宜爾子孫弗替益隆
　　髙師魯墓誌詔
延祐乙卯春江西經理民田贑寜都民蔡五九脅從其
州三鄉以叛事聞命三省兵討之於是承平日乆將士
吏卒類不知兵乆乃授首方事之殷連數郡騷然莫知
所出衆謂使髙師魯無恙殱者易易耳豈以此狗鼠輩
上煩聖慮哉師魯諱洙世為吉水人自吉水永豐寜都
外罕有知者而所至㓂尤暴鷙者尤畏服之師魯何自
得此聲哉師魯從父君和攻賊巢為先鋒從官軍分屯
茅婆嶺夜二鼓發一矢盡走東坑諸賊刼營者嘗伏死
士盡獲前所刼營諸賊又嘗從數騎營下奪曽山賊百
餘人所掠婦女輜重牛羊而縳其渠以歸然後觧甲哭
其妻母以罵賊死者而盡還其亡失其後賊衆數千報
怨逼近境百餘家倉卒不知所向獨馳二騎直抵雩都
山麓望賊未進空滿殿後帥髦倪百餘口以歸與賊分
道按轡徐行賊不敢犯戰栅外賊刼去五里下寨夜半
方熾火飲師魯間道出賊後慿髙射髇矢賊大驚盡委
棄刀於道而走從總管張侯懋代父守東坑東坑平攻
髙原髙原㧞討安成永新諸溪洞安成永新平從總管
張翥䨇獲空坑渠賊十一人而永豐明徳平擒諸逃賊
或配役朔方逃者或破械郡獄逃者皆就戮而郡鄉邑
平從叅政王公某討鍾明亮為後助而明亮破計前後
所捕獲所拯救何限方省憲郡縣危急責成望救皆響
應皆頼以集皆録其功愛其才然卒不能一命以布衣
死尚得為信賞不負當時士也哉師魯事母邱夫人以
孝聞嘗疾革醫謝去盡獨夜露禱及明有差而更壽
踰年事兄能弟能撫其孤教二子雖兵㓂紛紏中能與
大父以下食指千餘同㸑共食如一日尤輕財急義感
激慕古節俠士嘗脫世族一女以還其兄教婣黨諸子
以迄于成事父客厚終身尤愛敬師友禮貧士結湖海
諸公貴人四方賓至無虚日倉卒賙給迎勞宴賄皆盡
歡去而家故無宿㫪善議論磊落傾竭喜金丹道術地
理方伎種樹之書間取洛花名品列植為圃與客飲酒
賦詩其中嗚呼又何其風流文采也須溪先生嘗謂金
髙君和都統才其子師魯英槩有文風余亦謂使君用
世世用君必光明俊偉又使君恒用族里族里善用君
可至今完羙有加無恙而卒參差齟齬以死使人有餘
憾而撫事興懐有可慨者遂使庸惡陋劣之鄙夫得以
坐大稱雄豈不可為痛悼哉髙氏出唐節度使駢子某
為潭州判官徙廬陵又徒吉水曽祖某祖某父某須溪
先生實銘其墓娶某氏子男某生宋景定庚申十一月
十四日卒皇慶癸丑十六月十五日葬某所以某年月
日杞留京師以書抵其客郭去非狀其父功實以授劉
岳申受而哭之曰師魯與余同嵗死之日年五十有四
矣方今四方無虞無所用師魯第使士不幸造次顛沛
安得師魯哉太史公云緩急人之所時有也乃為之銘
曰嗚呼師魯用則為虎而無用武嗚呼師魯(掲曼碩云/郭以是以)
(詩見貽旦令鴈髙師魯碑師魯名洙吉州吉水人好勇/有謀畧至元中數大敗賊環吉之境賊無敢嘗者有司)
(上其勞不報年五十四卒家甚貧其客郭以是劉髙仲/買石刻碑於墓其文則髙仲所為極髙古書畢就以詩)
(謝郭并/呈髙仲)
　　元故太常禮儀院奉禮郎致仕張君墓誌銘
宋名臣趙忠肅公有𤣥孫曰巖能狀其師張奉常行誼
以求銘蜀劉傳之名御史以授其友劉岳申曰奉常楚
材之良者也宜得君銘君宜銘余感忠肅家教又嘉傳
之䑓評不敢固陋辭奉常諱圖南字則復息堂其自號
也其先世家廬陵安成自其父徙長沙遂為長沙自宋
季已知名見知故相江文忠公至元辛卯徐公琰起公
為嶽麓書院自是為濓溪為紫陽宣慰趙公淮瞍公教
其子若孫翰林盧公鷙薦公可翰院可提學又移書時
宰極道其才羙至大戊申授辰路儒學教授辰學始知
有教餋新學歸田為校官㝡嘗䇿群蠻反覆條上便宜
於郡皆如公䇿延祐甲寅詔下興賢湖廣起公主文丁
巳再起公如甲寅當時江南三省獨稱湖廣得人庚申
江西起公如湖廣江西一二名士實出名門生海北湖
南兩憲交剡上其名實至治壬戌以將仕郎太常禮儀
院奉禮郎致仕其冬十有一月十四日以疾終於家嗚
呼國家有科目而海内無經師欲為士者不患業之不
精不可得也余聞公講學於鄉校於及門湖湘士人人
自以如得所歸公亡悵悵無所如徃如有所失嗚呼如
公不尚奮邾曽祖元章宋登仕郎祖光祖宋漕公武羽
妣鄭繼劉氏江氏公江出也蚤孤而壹其孝於母父事
叔父而讓其弟以其資娶嚴氏繼歐陽氏子男四崇嶼
嵒豳女二孫男二葬長沙大賢鄉金龜阡以某月日銘
曰
嗚呼先生如此而已其存者長如彼湘水欲徃求之門
生兒子
　　元故中順大夫廣東道宣慰副使聶以道墓誌銘
廬陵當宋季崇正殿說書歐陽公權以徳行文學為學
者師宗其高弟弟子為聶先生淳字吉父劉先生辰翁
字㑹孟二老一時齊名並立而聶先生母弟濟亦由是
知名以道其季子已聶氏世家吉水有隠徳至先生而
以文行顯以道兒時聞丞相信國文公與其賓客故人
師友其世父逮事世父又親見其儀型從余游益知有
父家學必不可為庸衆人以老益自㧞起嘗録永豐邑
校即去之從其父官永新學正又去之從江西省幙之
賢有才者讀律為用世之學由江西舉於憲府試吏臨
江移豫章㑹貳郡賢侯以選為權貨市舶侯君有素載
與俱北侯歸舟無畨貨一童一物御史衡山努察舉之
江西江西調補東粤名益聞延祐初廣西帥府署為帥
掾㑹摇獠為變有㫖直抵賊巢君單騎深入宣明天子
威命爾等自速厥死罪在不原我來活爾爾曷不自新
保爾父母妻子爾衆自擇衆聞聶以道來皆釋兵羅拜
䧏者三百七十二人郡獠皆平總戎上其功最海北嶺
南憲府舉最以聞逹於省部遷湖南帥諤勒哲布哈方以
重臣移鎮風威震竦莫敢仰視獨委重君君秉正直而
濟以剛柔罔有敗事尤尊禮賢士大夫如宗令尹道傳
張太常圖南以風厲四方罪狀常寜安化諸豪根株痛
斷屏之逺方豪黨為絶裁減新嵗製上方繒帛官買紙
直可數萬緡掾史湖廣時湖廣塩法廢壊已乆從叅政
海南以上命榷牢盆盡除老奸宿蠧㧞塞本源無遺餘
者天厯聖人濳邸瓊管聞名召見賜宴加勞癸亥鄉試
建議禮聘名士五人為明有司是年湖廣得士稱最授
承務郎道州路江華縣兼勸農事以興學校勸農桑為
急先歸流民三百餘户墾良田十餘頃豪民自歸其詭
寄奸民自絶其訟獄賀連猺獠相戒毋犯江華奉使入
境遣騎邀迎議讞疑獄所平反皆允當廢黄泥渡别通
道使民運米塩水潦至不為民病奪豪民三百年占民
水利還溉良田數萬頃嵗旱民不為憂去之日父老童
稚涕泣邀遮塞道請必無棄我既去民爭樹碑頌功徳
者九十有二而刻石山崖誦水利一事尤著明以為江
華永頼湖南分憲南䑓御史海北廣西江西憲使交舉
悉上之䑓明年上御興聖殿中書奏至江華縣尹聶以
道授武昌路推官上驚訝以道非亷吏耶今才為推官
何故叅政阿榮素不樂君謬對武昌訟獄繁多非聶以
道不可治以道貧非禄田不可活上遲回乆之明年中
書竟用為官翰林集賢奎章皆為文字備述其事以送
其行而奎章虞伯生歐陽原功詩文為史可誦可歌聞
者嗟惋至官盡心獄事獄無大小必使獄訟無差而然
後不成其不然者必從輕議所謂實無不竟否即議釋
大官雖盛氣不能集及録囚至郡輕繫固無留獄即重
罹亦無辭罰五府覆核無異咸謂列郡皆如是可無録
矣湖北分憲西䑓御史皆以風憲舉湖廣平章伊嚕布
哈以内大夫來下車即問聶以道安在威順王尤加禮
見其冬至京師宰臣以河南水災給驛命召徃賑之賑
已復給驛還沿道勸課農民樹藝桑棗以助水旱民爭
歡趨比還青青載道已千餘里衆謂此舉在救荒上拜
朝列大夫海北海南道肅政亷訪使經歴益敦教化以
肅頑時憲長方議徙故平湖書院為老子宫君力爭不
可奪還書院平湖以新又建議沒大官不當沒其命婦
為人妻孥益勵守節者語聞著為甲令令詰奸刑暴有
益治體者佐上官力行之必不可奉私喜怒愛憎以出
入人人自以無寃移疾乞歸監察御史湖南憲使湖北
憲僉合詞舉置言路海北憲府移文問候河南右丞湖
廣左丞各舉官其理問所明年九月十六日中書特奏
為中順大夫廣東道宣慰副使僉都元帥府事給驛即
日就道晝夜兼馳以十一月七日至豫章感寒二十八
日疾革惟恨不能圖報一語不及家事夜分終於驛舍
享年六十有一男讓至自長沙奉公之䘮歸吉水妻劉
氏子男四恭宣季讓女四婿趙友仁曽中次許龎汝徳
次許歐陽連孫男二鄜孫蘭孫女二以庚辰某月日葬
州之折桂鄉草鞋岡申山寅向君起書生操尺寸管出
門無信宿糧盡瘁以仕服勤至死惟不負國不辱先故
年過六十官至四品生無以居死無以歛使當天厯
聖人顧問頃有能合上意可立登要路民受其賜又使
延數年之命可肅清嶺海民不被兵人之云亡民之無
禄可勝恨哉曽祖諱炎祖諱叔南宋鄉貢進士父諱濟
吉安路永新州儒學正累贈朝列大夫同知吉安路總
管府事騎都尉河東郡伯妣鄒氏累贈河東郡君荷國
寵榮至矣四子亦克用紹天之報施其在此乎恭來請
銘余不得辭銘曰
士有不遇終老山林遇有至難簡在上心郭能違之而
俾不逹郭能逹之不猶可活人有不祥蔽賢者當生材
彼蒼胡不俾臧哀彼嶺海民今方始嗟嗟文水九原莫起
我能起之庶幾不死
　
　
　
　
　
　
　
　
　
　
　
　
　申齋集卷八
欽定四庫全書
　申齋集卷九　　　　　　元　劉岳申　撰
　碑誌
　　元通奉大夫湖廣等處行中書省叅知政事鄭公
　　墓誌銘
公姓鄭氏諱昂霄字顯卿世家鄭州滎陽里由高平公
宰輔州陽城縣十餘年寛賦興學盗不入境及代民遮
留不得去始為陽城人曽祖諱珪祖諱臯忠昌軍節度
使贈寜路總管高平郡侯父諱甫勇略絶人讀書善騎
射以扈從征西有功歴尹陽城陽夏長子潞城平棘五
縣有惠政于民同知潞定不從長吏加鐡冶之課改知
邠州以邠告老贈廣東宣慰使都元帥高平郡公夫人
宋氏路氏皆有賢行公其冡子也初公伯父潞國忠肅
諱鼎用莊靖李先生太保劉公薦扈從西征南伐有功
嘗負世皇度雪山擁世皇度金沙河世皇深嘉其忠而
戒其驍勇以平陽太原萬户戍蘄黄移戍鄂州竟以戰
殁樊口子澤國忠宣公制宜襲尋授樞宻院判官湖廣
叅政以叔父延瑞襲延瑞老不任以公襲公始宿衛世
皇至是以萬户從征八畨順元反者破諸寨勦郡蠻斬
賊首宋隆濟酋長阿女以懐逺大將軍進定逺大將軍
從征安西猺獠斬賊首梁君政等以中奉大夫廣西兩
江都元帥招撫右江復其城郭人民有某萬户以公陞
擢授公職公重棄祖父勲名辭元帥仍受萬户㑹西猺
賊復作有㫖出征以竒珠左丞及公督師公即日就道
馳至慶逺等處設方畧渉險隘抵賊巢燬其室廬倉廪
獲其首從㑹有㫖原其悔罪者因諭以禍福䧏其洞寨
八十五處猺賊二百五十户男女八百五口噐械數百
餘盡完聚其所掠民男女班師以還天厯元年九月授
湖廣行中書省叅知政事有㫖領平陽保定兩軍近黄
河屯駐聴調尋授行樞宻院副使戍虎牢扼潼闗以禦
西軍西軍潰㫖還京賜銀鈔辭不受明年二月㫖授通
奉大夫以湖廣叅政事領軍思播征蜀臨遣賜表裏衣
甲弓刀三月至自京師始還署三日即發湖廣四月播
州石虎闗蜀軍潰六月至自播州以疾辭中書勉諭毋
勞謙退而公常不安席八月知貢舉公力疾留貢院誓
天為國得人竣事士論歸之長貳僚佐日請還署而公
以疾竟不起九月二十七日也享年六十夫人郭氏封
高平郡夫人子濤宣武將軍襲萬户鎮武昌嘗從公征
西公之初薨也夫人與濤俱慟絶乆乃𣸪甦濤妻范氏
侍姑從夫竟以慟絶家無以歛治命還葬濤以某月某
日葬其鄉某山從祖父之兆以余嘗校文知公公又辱
知泣請銘曰先生以試士來湖廣殆天以不肖孤慁先
生而掦其先羙盖其遺𦙍也敢泣血稽顙以請伏地者
乆之余惟鄭氏自其祖父父兄世樹功勲而公又備著
忠勤顯有勞績親結主知歴位叅樞而謙退不伐是宜
富貴壽考而家無遺財年僅中壽有令妻賢子子婦又
孝是可銘也已公治兵有法臨財亷臨陣勇平居愛民
下士其忠心誠實厚有徳君子也銘曰
天祐忠臣以興上聖上聖龍興克篤其慶維兹鄭氏勲
在上心祖父父兄式克至今忠肅之忠忠宣之勤高平
再世膏澤下民以名將子有循吏風子又克世王臣匪
躬戰不辭難功不居寵惟儉惟勤將懼將恐妻賢子肖
曰公家教無財無恱有婦死孝見者盡傷聞者感歎至
今荆州四境猶晏昔歌凱還今哭還葬風號天旱雨泣
嵗旱國有恤典史有易名庶足徴者不在斯銘
　　有元隠君子冷正叔桐鄉阡碣
自余聞分寜冷正叔為義田以仁其族逺近無所然罕
有言其為之有本而行之有序者若其志節之盛行誼
之高則世有未必知也余讀周儀之所為狀而悲之其
狀曰正叔十嵗試宋童科以文武藝冠一時遂免觧少
長即慕古人問學以當世自任及寳章捐舘章貢家難
國亡正叔間闗千里以䘮歸終䘮有聞即絶世念用孝
友為政於家不逮事母事生母黄孝謹居䘮校楊氏附
註家禮可傳於世事伯兄常如未昬宦時仲兄蚤世教
育其遺腹子至於冠㛰如其父未亡季弟為人後者友
之如未嘗後人方義田之未成也族多不舉子有不娶
者有流落無死所者及義田既成族無不舉子男女無
無室家者矣有過五十而娶有子者有六十始育八十
而以天年終者有老且死他邦不逺千里而來歸者有
濱死而生者死而得所歸者然其法與文正少異再嫁
者削之守志者倍給之壯能自食其力者量給之離族
者削之無恒心者削之又皆有意然後次及親黨隣里
又次及故人逺客無不隨事多方各用其情嗚呼可謂
難矣今之讀正叔詩文者但見其雄渾雋永而不知其
為顧行之言又不知其躬行皆過其言之行也盖至於
疾病且死不亂而後知之使正叔遂行其所學必不顧
遺餘其才志事君有如不幸必不茍以謀其身與其家
其功施豈止族里言行又豈止耳目所覩記哉正叔嘗
被命湘鄉縣尹不赴有書義田事於郡志者命急去之
曰此先世善慶之積先公賜禄之餘某何力之有正叔
諱頥孫世為豫章分寜泰清里人系出周世宗時淮南
租庸塩鐡轉運判官嘉曽祖諱某贈奉直大夫父諱某
宋朝議大夫直寳章閣廣東路經畧安撫使分寜縣開
國男食邑三百户母宋氏王氏俱贈宜人生母黄封孺
人娶周氏宋瑞州使君周公某之女先卒子男三有泰
以海南北道憲司帥府照磨管勾知名有益以文學聞
有觀方學父兄之學女六孫男十女五曽孫女一生宋
寳祐丙辰七月二十八日卒以泰定乙丑七月三日明
年丙寅某月某日葬武寜桐鄉余友羅以通郭公晋能
讀六經四書與君深友言君平生與儀之令狀畧同儀
之有文學政事瑞州使君才子也余悲君才志不獲展
而言行不多見知君者又不多死之日自吾鄉㑹哭者
其色容必哀比葬自吾鄉㑹葬而求余文者其辭尤頎
至是可銘矣有益請銘以掲於其阡乃掲之曰有元隠
君子銘之曰
士不用世則必附驥世非不用而驥不至自淑其身以
見古人古人不作不朽焉作不尚有聞嗚呼此其墳
　　余士南墓誌銘
君諱湘字士南世居永豐之故縣相傳其先自撫州徙
士南㓜孤昆弟三人二昆既盡亡其故祖父遺業士南
始折節讀書始變始躬耕五畆之田以為生終三時無
一隙其法以深耕勝廣畆畆常収二畆半其後田愈益
多墾愈益勤又以率其同社人以為常不率者輙為之
耕尤善畜牧魚可計日滿尺牛羊随地輙成群種樹有
法被服其家爰及鄉人取材手植以為居室用噐皆中
尺度二昆所棄故業身盡復之至盡然終身儉勤不改
或從之貨不厭或請夷山逕修江橋不卻常恨人心不
盡得我以濟毎被誣輙厚費然財輙日益盖天與之地
常遣其孫來學命之曰不耕則學勤乃有獲有如惰農
同奏罔功又曰吾起耕稼是謂本富末富如倚市門姦
富如殺越人雖積數鉅萬不願汝曹效之毎誦其言嘗
過其家門外多役水為舂連晝夜聲不絶機杼聲聞於
外與書聲雜里有龍塘産嘉魚過者輙以盗論君得之
而㢮其禁以享先祖以羞嘉客即止嘗自謂終身用物
皆身勤力所自致然至老死不敢過亦可謂賢矣曽祖
某祖某父某生宋辛亥終大元太定丁卯正月十六娶
羅繼劉子男某孫某咸來請銘銘曰
自古王政必先樹畜莫重省耕其次考牧頌有載芟雅
有無羊周人以興卜世以長䧏及秦漢漸為賈區始禁
賈人衣糸乗車古風又䧏䧏及近代姦富爭雄盗憎民
憝惟兹歐鄉庻幾余氏孰令而行孰禁而止茍非其力
不食不衣終身衣食惟恐過之率其鄉人教其孫子續
古之人以續以似我銘此墓以易俗故世萬子孫勿㬱
斯文
　　元奉議大夫吉安路吉水州知州驍騎尉永豐縣
　　子孫君墓誌銘
延祐乙卯贑寜都亂㣲孫氏寜惟寜都不守贑不支廬
陵亦曰殆哉初江西經理白糧民不堪命贑為甚寜都
又甚有蔡午玖者因之脅從其鄉以叛而從之者三鄉
同知趙某遇害自七月朔攻圍州城十有四日城守堅
稍退復進後八日圍城數重朝廷命三省討賊聲援稍
集而飛芻輓粟不繼孫氏悉其牛羊倉廪府庫以備供
億又多設方略以家僮民義先官軍衝冐萬死力戰潰
圍又八日而薄諸河踰月而拉其巢又踰月生擒午玖
而後亂甫定當城中食盡時危不能朝夕城不䧟兵不
潰衆謂孫氏力為多而終不言功則孫公有大徳於其
鄉也事平命下旌其門方事之殷有謂公盍盡室去諸
公怒斥言者賢内助尤贊公急毁紓嚴守禦逮糗糧多
芻茭具脯資餼牽則其鄉人人能言之公真徳人哉余
每恨酷吏妬財常疾視富家有盗憎主人之意不思㓙
年勸分倉卒守望即有大調大徴發致期取其將屬之
蓽門圭竇之人乎䋲樞甕牗之子乎甚矣其為臣不忠
也於是復見至元丙子距乙卯二十有二年矣公之訃
至廬陵而思公者如新公之子寳孫以州判官張本所
狀世系功行因余友周某求余銘余素聞輿人之誦又
嘉寜都大夫之賢誼不得辭按贑寜都在唐為處之處
化狀稱寜都孫氏自唐中書舍人拙避亂徙家處化始
中書五世至宋桂州節度使判官立節嘗抗丞相不為
條例司又嘗奏論活十二人於死蘇文忠稱之為剛者
必仁其子勰勴從公逰勰歴官至岳州使君岳州六世
至興禮以子貴國朝追封登仕郎撫州萬户府經歴公
其仲子也諱正臣事登仕府君母曽氏宜人備極孝餋
府君即世五十孺慕繼志終身貧者待其餋生送死大
徳丙午丁未大祲賑其州及于豫章于金陵他如鑿山
通道彼岨者夷使盗失㨿為梁為亂必有巷田使民永
頼嘗修鄉校以為國育才又即京師鑄寳瓶于廬陵塔
寺於其鄉建經閣為華嚴院以為天下祝聖人壽仁皇
在宥擢寳孫少府監丞制封公奉議大夫吉安路吉水
知州驍騎尉永豐縣子夫人陳氏永豐院君泰定中賜
酒咸寜又賜命服及帯公卿大夫咸為歌詩以餞優游
家居享壽康之福者又十有二年而以至元丙子八月
三日終於正寢得年七十有六鄉人哭者皆慟部使郡
守而下致奠尤哀子男三寳孫今為䕶聖營膳司令伯
顔大司農司語官鼎龍興平凖行用庫使先卒公命以
弟師為之後女三長壻吉安萬户邸貫先卒孫男五赫
師大司徒宣使孫女五曽孫男一女二治命葬懐徳鄉
心化里竹龍橋余今年始識司令愛其寛深博厚又聞
其平反西京寃獄七人公喜形於色奉㫖修光天殿亷
省常費數萬董營大刹省費十餘萬故有營膳之命乙
亥冬馳驛覈田計賦奉常先帝祠廟明年春至廬陵聞
公疾馳歸而公疾愈先是伯顔以叔出季處辭朝還侍
至是與其兄嘗藥進膳者又五月而後公卒非厚徳盛
福不及此嗚呼公之徳足以似續其先人而化又行於
妻子不賢而能之乎銘曰
善人為政使富者仁㓙人在位使富者貧民茍貧矣將
焉用之無所用衆國何以為惟兹孫氏惟徳是種是其
種徳已歴唐宋朔南教暨雨露恩深使縱尋斧安得至
今年飢誰望㓂至誰仗兵興誰飾城守誰仰天助皇家
亦右富民蕃祉老壽以活鄉人活人多矣何以報之民
之所好神之好之相其子孫永仁無已嗟爾鄉人子孫
二子少者携壺老者扶路年年寒食來祭公墓
　　彭魯叔墓誌銘
安城處士彭君諱絲字魯叔江陵府君長子也府君學
行不可少愧古人既第恨不及餋不就禄不忍言挂冠
嫌以本忠歸􁋸當世世既變始益杜門裹足著書以終
其志魯叔與弟長庚用著述為幹裕修踐為孝餋切偲
為怡恱作小學進業廣記廿卷補救人心世道末舉九
章算法恨未盡念周大司徒設教與賓興賢能九數其
一自劉向父子班固鄭康成皆通其義前代置博士科
目百餘年間曠不復講今其書固在悉本禮經中雜秦
官制算術如科條疑秦漢間人補綴然苦難讀乃取二
百四十六問為註䟽圖名曰算經圖釋凡九卷勾股少
廣羃積最隠互者㝡有功始悟禮經八十縷為升乃由
經緯各八十積六千四百縷為方一升殆借良法以明
度法合㮚氏為量方深一尺之義與算經合由算悟律
於是黄鍾樂律不定千五百餘年矣法圓經羃積㝡難
惟祖冲之宻率㝡而未嘗以算黄鍾惟蔡季通候氣法
最善而未嘗得算法徒以圓田術乗除約之故于律孔
經為䟽宜用蔡氏候法而加以祖氏算術用圓周求徑
徑定則積實亦定乃作黄鍾律說凡八篇自謂神䕫復
生必有取此嗟夫季世士大夫髙科厚禄晚致為臣歸
見孫曽四世不知平生學問曽不如古人十五嵗以前
而父子兄弟間可愧憾多矣况論及物哉嗟夫魯叔父
子豈有一日民社之責而常懐萬世太平之心良由俱
存無故俯仰不愧用意常在千載之上千載之下嘗輯
八先生書説槩取諸周程以下府君定著纂傳多所取
焉嘗謂易潔静精㣲之書無事不包不當拘一事一義
故其書曰易包春秋春王正月實建子本㤗誓十有一
年春一月自武王已改時改月攷國語及唐大衍厯皆
合此夫子所以欲有行夏之時也故其書曰春秋辨疑
禮記有集説四十九卷前無此書已多論著猶未脫藁
府君當之江陵有為䟽廣效子孫計者則對客人各有
志清白遺子孫不更勝耶先廬偪仄有操書致者則白
府君以無故之恩必不可受梁伯夷所築亦不可使伯
夷傷惠府君三遷而至黄山有屋山之警請必治之以
為小懲大誠乃人之福今不懲將不利鄉人小人亦終
㓙于其身置之理而其感悟卒為良民門外雪深數尺
猶執筆細書不輟病中齊叔曲臂之則吾生平多憂顧
憂貧若病哉吾父著書滿家吾著書數種今吾已矣將
其在吾弟乎張也汝必勉之嗟夫使魯叔得志必有被
其澤者然不可得魯叔不加損而民之無禄哀哉將其
在後之人乎曽祖某祖某父某宋江陵府教授鄉先生
太學博士劉辰翁私謚為端素先生妣羅氏娶劉繼劉
子男通孫先卒以弟張後之女四婿周某劉某劉某生
宋嘉熈己亥四月十四日沒大元大徳己亥七月二十
五日葬翔鸞鄉府君墓側張求余銘銘曰
文富無貧良貴無賤茍不怨尤又何歆羡義理宻㣲必
辨其非象數隠互必求其著禮樂有興丘厚無起茂陵
有求空谷無似吁嗟魯叔其人如玊暴之天下以俟來
者
　　湘隂知州崔架之墓誌銘
余平生老友崔架之質直方正天性好誼誼至髙尤惡
薄當世者常欲挽天下熈熈穰穰皆回心而鄉誼甚盛
心也喜賓客至傾竭接脫妻子所服􁂣質貨以供燕勞
贈賄以為常人人滿意去不知架之故無宿舂聞人有
急暮夜馳赴不一語家人尤恐後事已不歸徳故信義
士也架之諱棟世為晋寜綘州翼縣人系出唐國子博
士駰弱冠試吏江西鈔提舉司行泉府司理問所知名
提控富州安福州撫州路案牘名益聞歴大都人匠都
總管府留守司少府監知事陞監經歴改留守司都事
經歴瑞州路省䑓交章不報授天臨路同知益陽州事
年六十九以奉議大夫天臨路湘隂州知州致仕架之
有守有為常思奮不顧身以脫人於險其素所蓄積甚
于人所嗜欲常從韓理問多方白員主簿實不與贓通
員得不死瑞州日飯施縣丞又代輸其誣服之臧施得
不以餓死鞭笞死皆人所甚難而意不滿不能力爭省
憲脫二人於亡辜西師興益陽當轉輸播州徃復道理
六十判官當督餉故墜馬竟辭行架之屢請身督餉救
四十萬軍士饑欲死者父老遮留不許至常徳而蜀平
班師架之亦還治則天也益陽有故監縣太原人無子
而家貲鉅萬諸壻二十餘年不决架之遣吏其鄉訪求
得其族子當為後者而訟為息此居官理余所知者也
其間居有鄉人逺服賈于洪失利而病且死自言識架
之實未嘗識聞其名居則曰魏仁卿為謁醫治病病已
又為稱貸以資為賈乃好飲盡亡其財脫身逰高安竟
以責累架之他日其父携孫來求亡子以父命召之不
至父歸置其子崔氏乆之仁卿以疾病來八日死架之
為買棺以葬又教育昬娶其子焉嗟夫薄俗多藏厚積
遺所不知何人而塗人視其親昆弟於其族之人與所
厚昬友棄不遑惜者皆是也而况素不識人者乎架之
豈不誠賢士大夫矣哉使架之蚤從州縣徧歴省䑓當
使所至風移俗易人人耻為薄夫鄙人豈不世道人材
亦職有頼而卒以滯淹老死下位與架之同時共起在
髙位者多矣能進退人材者無餘責乎孔子稱下展禽
為不仁又為竊位可勝恨哉架之死元統甲戌某月日
年七十有一矣非不得年也娶常氏封宜人先四年卒
實賢内助子男二思誠國學生累官至承事郎廣州路
畨禺縣尹次思立女二婿鄭文煥張顔孫男四葬某所
以某月日銘曰
無不知已孰蔽其賢無不俾爾又假之年而止於斯於
乎架之
　　元承務郎江州路彭澤縣尹姚君墓表
元統二年秋七月監察御史姚緩將㫖東粤道出廬陵
過余衡門之下再拜以請曰緩之先人彭澤府君葬鼎
湖祖墓翰林學士臨川呉公既為之誌以賁之幽惟是
葬十有六年而墓上之碑不刻立無以彰示子孫敢請
序次而論之曰府君諱某字敬甫其先河中人有仕金
為虢州某官者遂為陜人考諱某監陜州酒稅贈某官
敬甫由廣東宣慰司歴南陵簿劉莊塩丞長陽尹采石
塩引提領授承務郎江州路彭澤縣尹未上而卒于真
州之寓舍初廣東富啇有被强盗而誣服其仇者因賄
成之宣慰有入其語者所連三十人寃死獄者已十一
人餘皆誣服然終無贓仗㑹嵗終改𨽻敬甫得其寃狀
以聞于時廣東論囚不俟報宣慰命十九人皆致諸辟
敬甫廷諍安有贓仗不具而人可殺者即死不敢奉命
宣慰大怒愈益急趣則抱牘踰垣走匿僧舍後五日梅
州械送正賊贓仗俱備敬甫引十九人破械而廷釋之
十九人羅拜歡呼曰生我者父母再存我者姚敬甫也
當時敬甫不以活十九人自多而以十一人不可復生
為恨夫十一人者不死于敬甫之手明矣而敬甫猶恨
之於是廣東之人皆知敬甫非沽譽真洗寃者也或曰
五日十日賊不獲奈何曰五日而賊得天也茍惟不得
敬甫遵海濱而處可也何以帥掾為自是廣東凡獄成
必由敬甫先後所平反無所惜也彭澤之人不與被其
澤而敬甫之施已狹矣敬甫之施雖狹而南陵長陽之
人有隂受其惠而不自知者若劉莊采石受其寛分之
賜者尤多士大夫茍為政何必赫赫之功哉此敬甫所
以有後敬甫死時年六十有六矣紱之弟曰紳今為某
官嗚呼為善無不報而敬甫初心豈望報哉天之報施
善人在身者有顯晦在其子孫者有遲速未有或爽其
應者嗚呼姚氏世子孫勿替引之哉
　　倪處士墓誌銘
白下有處士曰倪君景和修于家教于鄉自其子若孫
與其家之群從子弟其鄉人子弟從處士講說六藝四
書人人忻忻然如得羙食甘寢處士死皆悵悵如有所
失如無所歸皇皇焉如不可一朝夕處士常語學者孟
子稱堯舜與人同汝知所以同者乎知此則知性矣又
曰孟子距楊墨不過閑先聖之道佛者以其說鼓行於
天下垂二千年儒者所憂不當在我乎又曰孔子稱志
士仁人有殺身以成仁宋亡惟廬陵文丞相一人而已
聞者悚然不敢自名讀書為士其子存逺與余逰方將
從處士求一日之益而處士已矣處士其先自金陵徙
歴宋崇寜靖康至渡江百餘年髙科膴仕知名者尤多
處士浸灌于其家學也深故其論議絶去鄙俗亦無倍
道其徒有楊景行者為延祐初科進士歴官有守有為
今為宜黄縣尹尤能其官以處士族出學行求銘於余
余謝不敏而再不獲則告之曰余不及與處士交際其
斆學之詳吾不能知大者如此他可略也以是銘處士
可乎景行復書曰是足以銘吾師聞於來世矣處士諱
某字景和曽大父諱可功宋贈朝請郎大父諱千齡宋
朝奉郎父諱韶孫宋咸淳庚午貢士娶劉子男一齊慶
女二婿某某孫男四曽孫男二處士卒以至順辛未二
月二十七日年七十有五葬鐡溪浮潭以十月十九日
有文集三十卷講義十二卷随筆録三十卷藏於家銘
曰
倪入春秋自犂來始去邑從人見公羊氏千乗者寛為
漢御史淮海其裔金陵再徙崇寜良瀚八行之名靖康
死孟死扞京城父曰師尹子曰求已倪氏世科莫盛於
此灼守南康立身英徳維二史君聲實輝赫至於處士
成徳道尊南康群從英徳諸孫世羙其家惟徳之華成
教其鄉于道之光亦有才子克濬其源亦有進士不辱其
門天將報之俾厚其施施常恨少報豈曰小斯銘斯墓
毋或傷其樹嗚呼倪氏來來無止
　　彭齊叔墓誌銘
吾鄉先進惟安城彭氏父子兄弟自為師友能自致不
朽鄉先生劉公㑹孟為端素先生謚崔君舉為魯叔碣
既各取其傳者傳之於是齊叔死十年而前修逺矣其
子彛始屬筆於余余固辭彛固請謹按端素先生宋江
陵府教授諱應龍字(闕/)　夫長公諱絲字魯叔其學如
古所稱愽習修潔者殆過之齊叔諱長庚能繼父兄志
業不茍同先儒不茍異流俗不茍難鄉曲無不及古之
人已然未嘗以尚人余猶及一識恨無由極論獨從鄉
評家傳彷彿生平忍不與四方學者知之其可乎齊叔
不用世而學必不可為無用不學為科舉而科舉與必
不可廢其學嘗稱父兄著書務明千古是非不徒觀衆
人耳目恐不幸萬有一佚墜先父兄遺緒謂文公於四
書集衆長而無我意權度精切矣然且更定猶終身不
置其意豈無待於後之學者故其徒黄直卿真希元於
其師說而有新意學貴知新以此非為異也作四書辨
疑然後辨疑春秋禮記周禮辨詩易書下至諸史律厯
太𤣥濳虚皇極叅同隂符皆有商論名為萬卷莊日記
又以春秋辨疑未盡復作春秋集傳槩謂漢儒以濟北
王而稱春秋是蔡仲以衛太子而稱春秋是衛輙以昌
邑王而稱春秋出襄王晋人附賈后誣廢楊后而稱春
秋是魯莊絶文姜幾以惧亂臣賊子者為亂賊勸深著
其非是以教世子為天下國家本作春坊百鑑鄉里節
士烈女恐乆遂湮沒作廬陵先賢傳後世用法徴例本
吕刑上下王制小大漢律决事皆有比致吏胥所欲活
傳生議所欲䧟與死比定先定法尤先任人當擇守尤
當擇令官吏不過三嵗而土人在官無禄者封建其間
樹根深固窖刻骨髓宜痛斷根株絶之而定其録三嵗
一易群縣嵗上計簿宜知户口滋耗占吏治得失其窮
居憂愛至豈迂儒瞽生懵不通知世務者比哉平生說
經有得其說者因而成之如向秀於郭象然未嘗自言
戒諸子無敢言或畔去重來見之如初盖惟恐不成人
之羙真古之人也古之人也嗟夫齊叔其所樹立可必
傳無疑何以余為哉曽祖某祖某父江陵府君母某氏
娶某子男某女適某生宋淳祐庚戌三月朔沒㤗定甲
子五月某日吾友真定范濟卿清白吏亟稱齊叔樂貧
嗜學無毫分勢利意以阨藭終其身是甘心焉是宜銘
銘曰
有賢父兄吾難子弟成一家言以俊君子其鄉翔鸞其
阡羅浮賢哉斯人樂哉斯丘立銘著其志以尚無愧
　　嘉興路儒學教授俞君墓誌銘
延祐科興余徃來塗學幾亡誦絃聲元統壬申浙俞鎮
伯貞以教授來塗士稍集然每試得士又如未嘗廢業
者隣州縣徃徃亦響應伯貞與余遊間視余以其父嘉
興教授壙志請銘廼伯貞以延祐丁巳魁鄉貢至治癸
亥季弟銳亦貢皆家教也俞氏以呉越睦州刺史稠世
家汴至宋殿中侍御宗古始家杭曽祖宋廸功郎諱應
龍從兄樞宻文惠公應符尉嘉興府棠徳縣始家縣
南南津鄉通賢里祖諱儒宗考諱國梁君諱天民蚤擅
詞賦尢工駢儷至元丙子大疫大父父不幸俱至大故
祖母劉維卒君奉母梁夫人治䘮終䘮而家事益治始
遷縣甘澤坊為奉親教子地翰侍講學士鄧文源善之
其乆交也君遣子鎮等從之學家素寒而喜賓客尤睦
族姻下帷友教諸弟子以樂其貧歴主一永嘉兩書院
長以嘉興路儒學教授致仕命未下而卒至順庚午三
月也年七十有三娶徐氏先卒子男五鎮楙釣佳銳楙
佳先卒銳衢州路儒學正女三婿葛瑛陸其楊祖孫男
四女十二往嵗宋亡故家世族多流落君侍御樞宻之
後能家教不隨子孫與科俱興身教可知已鎮以至順
癸酉合葬其考妣通賢故里銘曰
繇汴徙杭繇杭徙越遷國以亡興家以勃侍御之世樞
宻之家通賢里第有韡棣華惟志尹甫教子世科我碣
其藏華山其阿
　　宋户部尚書贈端明殿學士宋忠穆公墓誌銘
宋咸淳徳祐間士大夫有官守有封疆有師徒之衆委
而去之者多矣不去者以媒其身國已破閩已潰而相
從航海以身殉焉而後已非知其不可而為之者乎吾
見罕矣故户部尚書贈端明殿學士謚忠穆青城宋公
真其人也公諱遇字安序眉州青城其先唐宰相璟之
後世居荆州廣明之亂扈從入蜀因家焉公登紹定壬
辰第歴官黎州教授嚴道縣主簿監郡大司尤溪鈆銅
埸官滿因家南劔知彬州宜章縣監行在和劑局提轄
文恩院司農簿軍噐大監司農少卿大卿户部侍郎福
建運使權户部尚書兼侍讀終户部尚書常營䑓池植花
木扁老圃為終焉計詎家七里所劔津上洋為先世祠
象築塋墓時乙亥嵗也明年閩建行都從行都閩亡明
年行都航海從海上不幸以病終於于化州呉川縣之
􁬄州實戊寅三月朔夫人杜氏同日死之行都命合葬
于縣之浮流樞宻張公世傑陸公秀夫奏贈端明殿學
士謚忠穆方公之家劔也以都大司屬官嘗活饑民官
滿民懐其惠而留之為宜章日有㓂以强糴猖獗飛虎
將軍不能支公單騎徃諭之曰汝等以貧無食富者又
不仁故至此當盡發常平以濟不足則以官㑹繼之既
與約日又椎牛釃酒以勞之皆投戈羅拜而去既去發
常平用官㑹如約嘗侍經筵盡心啓沃居從班盡誠奏
對知貢舉籲天祈得士無不一用其忠志誠不忍荷國
厚恩身被顯擢坐視國亡而家再造苟完且萬無完理
决起携家夫婦同日并命荒洲之上與海舟俱淪沒以
終嗚呼如公者可謂不欺其志矣生宋嘉定戊辰沒宋
亡戊寅年七十有一曽祖申承事郎祖丙廸功郎父景
瞻中奉大夫子男某宣義郎大社令女嫁某人孫男三
大社以兵後理墓田修祠宇如初以世好逺徴銘謹論
次其槩如上而銘之曰
嗚呼宋徳天而既厭誰從日月未光絶炎烈烈宋公桐
鄉南劍浮海去之僊聖在念婦從其夫同日就歛朝有
易名以死猶艶嗟時之人寜不有歛劍有土田洵也不
僣劔有子孫祀也不忝我作銘詩以望公封(音去/聲)慰我
永懐公則何欠
　　王遵墓誌銘
汴人王誠仲敬䘮其兄子遵于廣文之官舍夫婦哭之
慟耆老諸生不忍聞三日殯于佛寺哀動路人有不忍
觀者始余聞遵讀書金陵學舉子業父母愛之諸父愛
之仲敬尤愛之以廬陵多士使來卒業比及三年而歸
父母見之何如其喜也而未及數月以䘮歸將何以塞
其父母之悲此宜仲敬夫婦所為哭泣悲哀不自勝者
也遵將歸葬仲敬泣而言曰誠不忍吾兄見此子之生
行死歸安得先生長者賜之一言是使斯子為不朽而
吾兄為不恨也且不虚來廬陵不得誠不可以為人
弟敢告又曰誠兄弟八人遵在諸子中最長且賢不肯
一日去誠以㜐而乃從誠宦學以死也傷哉乎遵敢請
余感仲敬克友閔遵不幸乃叙次而銘之王氏繇濟南
歴城徙家汴考城繇歴鵲山徙葬城次岡贈朝列大夫
同知汴梁路總管府事都尉太原郡伯諱興其曽大父
朝列大夫廣州路總管府治中致仕諱或其大父登仕
郎大平路總管府知事諌其父母劉氏聘劉氏遵字克
勉生廬陵以大父大徳丙午判安福州之嵗死廬陵以
季父至順庚午教授之嵗十月二十四日也年二十有
五以某年月日葬某所銘曰
生於斯死於斯銘於斯其魂氣無不之也其死而有不
澌者矣
　
　
　
　
　
　
　
　
　
　
　申齋集卷九
欽定四庫全書
　申齋集卷十　　　　　元　劉岳申　撰
　碑誌
　　廣西宣慰文公墓誌銘
文氏繇成都徙吉之永和繇永和徙富川公諱璧贈太
保邢國公諱某之曽孫贈太傳永國公諱某之孫贈太
師惠國公諱某之子丞相少保信國公諱某之母弟也
皇元混一區宇得忠臣孝子於一門公與丞相兄弟二
人而已初公與丞相俱學俱貢俱第將入對太師疾病
獨留侍丞相擢進士第一至開慶己未公始對賜第授
廸功郎臨安府司户叅軍以致稱用京尹馬公光祖舉
改官知瑞州新昌縣録大獄二十餘皆得其情正宗室
子嬖妾殺婦之罪决盗牛訟乆而不决者縱牛牛歸故
牢而盗服由是新昌訟牒不入郡青匱方議興學校救
荒定役法而以言去簽判寜海軍通判臨安軍府稱治
辨浙西安撫司升置制主管機宜文字司存改制置兩
浙主管官告院仍舊職舉㝡丞相開閫江西奏以公為
助得主差主管書冩機宜文字事無大小必由公議而
後行丞相趨朝乞祠留侍除直秘閣主管台州崇道觀
尋有㫖差知惠州尋升直寳謨閣知海州軍州復由兵部郎
提㸃廣南東路刑獄樞宻使陳宜中都督諸路軍馬以
將作監叅議其府事多所禆畫至行在所時暫兼權樞
宻副都承㫖尋除秘閣修撰摳宻副都承㫖江西路轉
運副使陞兼叅謀尤多宻議除權尚書户部侍郎總領
廣東財賦兼知惠州丁齊魏國夫人憂還葬惠州誓墓
終身尋累詔起復除寳章閣待制依舊任兼東廣招諭
使叅讚都督軍事又除權户部尚書偪側兵間兼運籌
給餉於危急存亡之秋所謂鞠躬盡力死而後已者明
年丞相敗海上公始圖全宗及丞相北行公始入覲授
少中大夫惠州路總管兼府尹尋改大中大夫臨江路
授嘉議大夫同知廣南東道宣慰使司事改宣慰廣西
分司邕管念廣民兵後瘡殘凡可以救民於水火與衣
冠於塗炭者盡心焉以大徳戊戌十有一月二十有一
日終于正寢初丞相賦詩有云親䘮君自盡猶子是吾
兒又云三仁生死各有意至為文以祭太師之墓則云
有姪曰陞我身是嗣公既命其子後丞相當丞相生死
之際公所以為人弟者備極人所難為而曲盡其至自
臨江即謁告之惠州改葬齊魏不獲則命其屬吏行不
幸屬吏死循州有故吏總管循州者遣使間道䕶䘮以
歸公適至自南安孫氏妺至自龍泉不期而同曰與相
㑹值夏方孫氏妺母子俱北多方謀所以返之者而後
得與俱還彭氏妺病羸齊魏尤鍾愛因迎飬惠州與俱
夫家破亡得免則飬之終身經紀其季璋食其伯指盡
復其所沒田乃已教母黨之子官其季明孺固其從弟
妺之貧病與其䘮葬飬妻母杜及其乳母薦其兄子南
翁官至大社令丞郡又教飬其子維斗自廣西歸日不
暇給以丞相前請得加封三代買先廬之沒入者命子
隆子稍倣古制建家廟祠惠國而上永國邢國齊魏國
夫人而上永國邢國夫人以太師由伯祖而後太傅伯
祖一子無後命子京為之孫又以太師本生梁夫人改
適無後命為别室以祀梁以丞相常築别室山中又將
買田創祠山中以方外人掌之教陞盡所以為人後者
命陞迎母間闗萬里生還首丘而公已矣又求丞相遺
文而傳之梓尊視事太師之先友如父兄絶甘分一飯
必俱尤愛劉正伯之子以恭與倡酬以恭與之銘語正
伯曰公百嵗後某為孝子家無宿舂囊無留帛親踈逺
邇畢用其情四方來者各得其所願欲而去死之日族
姻賓友四方㑹哭者盡哀如哭丞相之初娶曽氏繼張
氏子男五長某某官次某為丞相後某官次某某次某
女十有二趙良梓蕭米鄒止善廖璵燕璋胡桂周道
某彭震龍鍾齊趙法保黄與愚朱元順其婿孫男四某
某某某女某葬某所余從今集賢直學士受字都所述
家傳徴余銘余惟公之孝弟為人所難與丞相大忠並
傳其從兄盡力兵間易世盡心遺民還歸盡情倫紀皆
可書孔子曰殷有三仁焉後有君子之論而將曰宋有
二仁是宜銘銘曰
東南道學垂三百祀科目以來孰厚待士厯數有終精
一不已報以忠臣報以孝子猗歟廬陵盛哉文氏
　　觧上舍墓誌銘
觧氏族出鴈門繇唐同州刺史琬始以魏州先城著其
孫隠為蘄州司户叅軍家于廬陵縣司水鄉叅軍六世
孫盛始遷于今吉水古東門坊科第常不絶十六世而
至公公諱夢斗字孔賜曽祖叔逹祖寅父谷宋淳祐己
酉壬子江西貢士母王氏以公入學恩封孺人公生宋
端平乙未弱冠䘮貢士君事母至孝事兄如父業進士
有能賦聲尤以唐宋故家自持恂恂有士君子之行景
定甲子貢於鄉咸淳戊辰入學庚午再舉子監名卿大
夫皆愛其文而敬其有宇京學賦六月共武之服有以
公賦中者賦傳相國賈似道取其賦讀之至四郊無徃
以非秋六月不知其為夏惡其語有多壘之憂擲之地
然賦益傳他賈其餘勇者尤多癸酉以母憂歸居䘮有
聞終䘮代遷杜門讀書教于家必以身教鄉人子如其子
二子謹飭能世其業申叟常教萬安縣學辰叟奉省檄
教永安縣學公每飭之曰教然後知困此汝學時也又
聞科復又曰吾家世科數百年汝曹無慮見黜於有司
慮于鄉黨朋所黜爾聞者皆以為訓諸孫林立競勸於
學公平居退然若無所有非賢者莫能識不為厓異而
有所不為終不可奪寡言笑不妄交遊所與厚終無間
言與鄉人處終身不失年垂八十猶不廢斆學及門之
徒見其終始嚴重稱之莊山先生以皇慶癸丑十二月
丙寅終于家死之日鄉族姻友無稱其過者娶蕭氏生
女三繼鄧氏生男二應辰應申女一孫男八女三曽孫
男一延祐乙卯十月甲午葬於鑑湖叅軍祖墓之側先
葬徴余銘余惟代有陵谷則有負乗慮無不一蹴可致
者惟喬木不可一日為自唐宋至今七百有餘嵗而譜
不絶世不失於士祀田不易姓者惟觧氏非樹徳不及
此使其子孫徒食舊徳亦不至此嗚呼鄉里孤白眎公
何有由公眎之竟何如哉銘曰
衆誇毗獨也静衆回遹獨也正歴八代惟一性世子孫
無改行永厥垂鴻厥慶
　　梁先生墓誌銘
余平生老友梁君景行有雋材負盛氣年未二十以詞
賦論筞知名塲屋未三十宋亡然科廢猶三十年不廢
程文君以材雄馳騁其間者亦三十年而君老矣科興
稍屈折從學顧儕輩少有存者嘗獨行踽踽諸老先生
已逺悵悵無誰知已平生以學校為井田月費嵗靡
亦可比百石由由然安之年九十以終君諱節自號高
峯先生在宋可擢上第然由景定甲子至咸淳癸酉己
巳不得志為鄉闈於是宋科終矣元興提學學官多用
一時名士而君曽不可一奉檄於江西江西提學蕭禹
道方欲剡薦君㑹禹道病卒廬陵太守杜侯元忠剡薦
君矣而當其剡於家及明經取士不忍技癢猶一至豫
章望世闈而返衆謂此行豈不可雍熈二年梁灝哉不
過為鄉校博士訓弟子員以止豈命耶君材負恃傲倪
一時余少君十嵗自叚禹謨晏鎬民先輩名士一見稱
為我輩人君始與余定交又聞湏溪劉先生語始異視
終始六十年君我二人君為文老而猶雋老猶不亂良
由少年盛氣終不可除生宋己酉九月四日同年生者
多富貴人或至二品而君以賓師終於家實至元四年
戊寅二月二十一日四月某日葬廬陵青龍山梁氏由
長沙徙西昌子孫屢徙而至廬陵余見君城中五遷而
至今寓舍祖某父某娶曽氏子男三女三俱先卒孫男
三女三五十年前君哭長子某去年及哭李子淳至是
其孫蕭孫徒跣泣血請銘銘曰
科廢恨蚤科興恨老老哭収子忽忽必死天之生材竟
何為哉何以慰之銘告後來
　　廣東宣慰郭公墓誌銘
余徃來豫章四十年士大夫稱賢者必曰杜仲寛諸公
稱長者必曰杜仲寛以至省若憲從事之良無不以仲
寛為賢且能㝡後聞仲寛東歸宗為郭氏而人皆稱其
孝又聞仲寛以其官終而皆悲悼其不幸仲寛何自得
此為人人哉仲寛諱恕世家蔡州曽祖某祖某父某世
與同里杜氏相好故壻杜氏由是姓杜從公襄樊下江
南積勞為省掾潭州遷江西見知賢相呼都克特穆爾嘗
慮囚廬陵而安福有紙得偽鈔官起疑獄多濫無辜者
有告被刼掠官故縱賊乆而不伏反被困者皆立决嘗
救一老儒生以豪右下石且死立出之嘗罪一吏一廵
檢尤毒民者立罷出之時决獄數而放還者尤多永新
有坐仇家告變兌死獄中百口垂沒入官者官繫羣盗
耄倪數百日食於市民者踰年民尤不堪盡放還之自
掾史歴照磨且十餘年以㝡聞江西遷廣東帥府經歴
從家幕議其間蠻獠反側帥府暴怒幾危者屢矣由君
復安遷浙東制用院都司以儉出薄入為本悉去苛細
取嬴之弊能使公私俱羡除融州知州㑹中書賢相達
爾罕選委問彰徳鐡冶淮東市舶等事設法除弊悉罷
行害利能使冶鑄便益官民漕運不為奸人所欺舶貨
市易逺人悅來功狀彰灼遷江西都事已熟江廣民情
益順民好惡江粤始俱安升中順大夫廣東道宣慰副
使僉都元帥府事始念本以郭氏後杜氏不忍杜民日
昌而郭氏日㣲請復為郭氏如既得請益感激思効忠
以報念粤民疲於征輸而軍用益乏稍務寛民力而師
興亦不匱使君能待忠更粤人歌舞其賜者何限而以
一疾遽不起君始積年著勞績江右稍敡歴東粤然後
出幙府持旌麾庶幾行志澤物而來日已無幾不遇名
文詞必可傳者以傳其姓名將遂湮沒而已豈不益可
為痛悼哉君勇於為義而退避利禄乃其天性故亷不
為刻能不為暴民受其賜士懐其徳猶有古循吏之風
嗚呼賢矣君生丙午某月某日卒以延祐甲寅四月年
六十有九葬其盆留祖墓之次實丙辰十二月娶杜氏
子男文炳承事郎吉安路永新州判官之官永新道出
廬陵徴余銘曰能以先人不朽者公也乃為之銘曰
惟天生物使之一本而大報本在其衮衮君為杜氏不
忍郭亡既貴且老弱䘮還鄉杜氏有後郭吾其宗子孫
世祀吾祖其從維仲寛父克孝以忠粤民父老曰我郭
公惟我江西猶稱杜母匪杜之思惟仲寛父嗚呼仲寛
善無不報我銘好辭為來者告君子有子君子之澤庶
幾夙夜永永無斁
　　渤海郡夫人王氏墓誌銘
江西憲使信都呉公繹為廬陵太守之日見其子鈞於
郡文學為劉岳申曰鈞不幸無母且三年矣子諸侯賔
客鈞不得為博士弟子耻也敢請岳申辭不獲命公始
為言渤海郡王夫人之賢曰王氏諱某同里人未嫁為
賢女既嫁為賢婦太夫人甚愛之從余中書省斷事官
兼寜王傅遷尚書省移江福安余之儉薄使余不以過
聞至治三年自福移杭十二月二十三日杭大火余倉
皇馳救馬軼王氏聞已即驚悸不能語明日卒太夫人
哭之慟為廢眠食初余兄寜王司馬早䘮余嫂王氏白
太夫人請以其装更聘嫂氏至是嫂亦哭之慟諸妾媵
䘮女君者皆行哭失聲男五人鐸内供奉其下三人皆
先卒㓜郎鈞也女七人存者為次女宜同適髙瑞王氏
死時年四十八明年正月三日殯仁和城東余不忍其
不幸早世又湮沒無傳幸賜之銘以庶幾不朽惟夫人
以邦君之妻而不知有富貴一聞其君子履危難即以
死繼之其志節有過人者是宜銘以夫貴進封渤海郡
夫人銘曰
肅肅渤海爰自京都從官閩浙曰嬪於呉渤海之徳自
昔罕聞為夫君死如伯姬燔姑曰孝婦不貳其志世短
存長長於永世君子有子勿替以引以徴余文以垂永
永
　　蕭存逺墓碣
吉水虎溪蕭氏繇宋修職郎監江陵府糧科院諱來新
以景定壬戌奏賦南宫第一與一時賢士大夫交逰見
稱長者教其子宗古孫甲叟俱為宋太學慱士廬陵劉
先生高弟弟子宗古字如壎宋鄉漕貢進士甲叟字存
逺科院季子予五嵗為貢士後七嵗江南内附先生避
地其鄉竒其材曰如壎不死矣十嵗先生撫之曰恨汝
不識江丞相以如壎為丞相客丞相嘗銘其墓故也又
三年而廬陵鄉飲酒按察馬徳昌一見稱其不凡當是
時逰先生之門者一旦皆出存逺下及徐子方叅政江
西徳昌以郎中重來存逺從先生見兩公兩公即署為
白鷺洲書院山長既滿除教授潯州路未至潯科院訃
至馳歸終䘮調田州路自陳得改湖州路湖學復興授
將仕郎湖州路歸安縣主簿嘗考試誠江浙得士監杭
稅課得羡被檄委問得當然竟用當得怨浙俗以贓罪
誣人者為賖告有豪民為僧者尤善誣工賖以為姦利
用報怨避罪誣存逺又有疾存逺才名者顯為將直其
事而隂實擠之盖深助僧者甚於僧存逺既受誣落職
為袁州路平淮行用庫副使三年不得代以疾去及還
舊職秩將仕郎潭州路長沙縣主簿而存逺以病請老
未幾死死時年六十矣始廬陵先生為古文祖史漢而
宗歐蘇其論詩為宋三百年間一人而已存逺既盡得
其㣲又慱采佛老方技之書歴覧南北山水之勝而壹
發為文詞其詩尤工然家益落身益僨坐視妄庸得志
更用以資為嗤笑使人憤惋向㣲子能嗣業尚得為有
天道耶余少客虎溪科院遇我特厚與存逺語面相質
責不少恕然必極歡别乆移書亦然去年過豫章見存
逺寓舍相視無言既去乃為余痛哭殆死别也娶陳氏
子男二元秀元仁仁後其弟孫男二梓桂元秀求余文
掲於其阡余哭存逺三世矣感其始終盛衰之際乃為
之詩曰
天之生材夫豈云易摧敗毁傷惟恐不至盛時恨少多
才恨富既老而貧積毁滋垢乃知生世無用文章我碣
其藏以永其楊猶有鬼神在其後之人
　　亡室鄒氏宜人墓誌銘
宜人鄒氏世為吉水士族父諱天濟以試選歴洪進賢
贑瑞金兩縣文學嘗謂廬陵劉岳申同事鄉先生心逺
聶公吉甫故鄒氏歸於我逮事先妣周氏夫人十有一
年日飯夫人八十母兄殆及其老子童孫夫人鍾愛葉
氏姊以姊婿嗜酒不念家館之别室鄒氏奉吾姊撫吾
甥以志飬飬姑姊不幸蚤世鄒氏以嫁時服飾歛之夫
人稱之曰孝婦既婚嫁葉氏六男女男斗壽年五十有
六兒女四人而後舅氏於是夫人即世三十有四年矣
昏婣隣曲之厚者皆曰鄒氏為婦孝而恭為妻順而正
為母慈而教五十餘年家無妖孽雞豚狗彘無嵗不時
醬醯酒醴無嵗不羙人皆曰冲和所聚也未嘗二日無
客未嘗一語疾聲色而(闕/)　給家事常治死至元丁丑
三月三日二兒一女皆不及訣年七十(闕/)　　父諸弟
姪皆哭失聲葉氏甥為服期以報余獨哀其蚤(闕/)
長貧晚又厭其多病不俟同穴而溘先有可傷心者去
年以(闕/)　恩封宜人子男文昌文華女中婿藍王振孫
女五季省八九(闕/)　適玉振之子思順八先葬二十七
日而殤葬吉水仁壽鄉東山之原戊寅四月初七日銘
曰
是為孝婦之墓世萬子孫春秋霜露其罔有攸斁
　　蕭象明妻李氏墓誌銘
吉水水以東其鄉曰中鵠里曰太原平居人李氏世積
忠厚至叔澄始大用儉勤起家身致鉅萬當路貴人聞
其名翰林大老誌其墓有子十人敦篤淳龎皆保家之
主其八子曰恒吉有女一人惟恭歸於廬陵城西蕭奎
是為今福建塩運幕府之仲子南䑓御史之聞孫瓊管
安撫之曽孫江西安撫之𤣥孫惟恭以賢淑稱於家聞
於族姻相攸得所而不幸不得年父母晝夜哭曰自吾
有此女鍾愛之嫁不離家今轉棄余族姻哭之哀曰此
女歸於徳門宦族將以光昭李氏庇其宗黨姻婭而遽
如許凡妾媵之老者少者無不哭失聲是何二妙之不
相違而兩羙之不可長也生㤗定丙寅八月十六日沒
至正丙戌七月十三日年二十有一葬其鄉和常洲以
明年丁亥某月某日先葬來請銘銘曰
錦衾角枕兮嵗行周松風草露兮幾千秋徃者不可及
兮來者猶可聞嗚呼斯之(闕/)
　　處士郭圖南墓誌銘
廬陵郭氏有隠君子二人曰靜山字仁壽曰正表字公
進其先有受業宋袁州史君劉公予澄者其學務躬行
心得不務虚髙談性命以資淫縱為物慾不幸無用世
之日世亦不及用之以困阨窮獨終其身而不怨尤其
宗人有得其傳者曰處士諱適字圖南能决去俗學徃
從之逰身備五福一門昆季子孫俱有相道隂隲之何
其逢吉也郭氏世家由汾陽王六世謫官廬陵子暉徙
麻江又六世徙南林又十世至南村翁諱日正字士先
為徳人君子夫人羅氏故名家有婦徳母儀處士家有
嚴君難兄弟外有良師畏友以知其真知踐其實踐印
岡又多君子母家在焉有别墅講業其中用師說補獲
麟後六十年史缺文節要通鑑綱目删繁禮書註䟽集
傳程氏胡氏為春秋五傳又嘗講業蘄之梅川教子授
徒益廣進修㑹江西覈田議増賦處士上書廬陵賢守
馮公翼極言増賦不便不罷且激變守為白江西幸而
免然且贑㓂起三省兵興處士言益騐復上書言荒政
宜鄉勸分以救餓莩官減繁以救流亡賦必從田役必
從義而後苛横可寛吏知通儒民知教子而後訟獄可
衰使其言行治平可待守嘉予之訪求五世至十世祖
墓得十三墓於荆榛中割田以供祀事又割田立後(闕/)
　　　　　仁壽於是仁壽死五十年矣方求余志如
新建素心堂其所居之左求余記為箴夜深坐念平生
無不可對越者旦起拜髙堂祖禰子孫環侍賔友就飬
下逮童奴無不肅給與客語竟日皆可家教世範所至
皆有花柳間意四時皆佳致卒嵗皆優㳺之日逺近望
者皆曰神仙中人且死精神志氣無一語亂得年八十
有五曽祖諱襄然祖諱三傑先後娶羅氏皆賢子男六
長申孫先卒次虎孫虤孫復免生牛兒女三孫男十五
女十七曽孫男女各一葬吉水仁壽莊山以至正元年
辛巳十有二月某日徴余銘余嘗恨四書行世而士大
夫不諱言利士君子不嫌􁀬疾有可傷心流涕者如處
士胷次氣象可常遇乎友人周宗孟錢逺復為余言處
士功行甚悉處士常過淮淮士多從之㳺貴人有遣余
入學其後父子皆知名處士易簀時子姪前數月皆至
自淮族里昏友四方賢士大夫走集㑹哭皆失聲行道
咨嗟嘆息淮人聞處士死扶路悲啞有餘哀是可銘已
銘曰
善種榖者㓙嵗仍熟善種徳者百年不足是故世徳不
同世禄世禄難培世徳難覆培有厚者無如其福伯夷
之樹伯夷之築兹基余銘過者必肅既固既安以似以
續
　　張士正妻李氏墓誌銘
李氏諱㓜貞世家永豐為歐鄉歸于吉水南湖張氏為
故家張氏謨字舜申長者能使人分其富子諱淑字伯
儀孫天陞字士正能無改行於其大父父士正以宋咸
淳丁邜薦於江西轉運使宋亡家毁身死子㓜盗起師
興官饕吏毒常餉軍不給而航海交征當此時有竒男
子無所措而李氏由中制外以常應變以福勝禍能自
立於亂以保其孤㓜余聞其公事畢而家事治田園不
蕪而子孫不愚為外姪治装必使得所外弟有弱䘮而
歸者既盡復其田廬又為之家室年八十有七以延祐
丁巳某月考終子男喜孫明孫喜蚤世孫男文行女五
又明年葬於某處又一十年文求余銘余感張氏由長
者至見翁四世而復為豐家至文五世而尤為才子子
又有孫殆天報之也是宜銘銘曰
詩歌女士從以孫子家國之興靡不由此南湖諸孫有
行有文銘彰母教以永于聞
　　李英叔墓誌銘
余聞西昌李英叔其鄉茶灘啁石二陂每嵗屢築已輙
壊殆不可築英叔以錢二萬緡幕千夫鑿石堤江水陂
成灌螺溪良田三十萬鄉人稱之曰李公陂又聞每嵗
儉月英叔發廪數千先糴市榖一石而因其直為損十
一其妻助之又益家量十一糴者石得榖百二十升以
為常今五十年矣嗟夫以若所聞英叔又何惡斁於天
與人哉英叔以至元丙子八月十二日卒得年七十有
八其鄉人求余銘者皆稱英叔蚤孤母周年垂九十而
終孝慕不衰教子孫循循謹飭善遇族姻鄉里賔友凶
年勸分常過萬石得官承事郎同知栢興府事當上以
母老辭行好施與如橋庵航渡觀壇塔寺皆不靳英叔
羙鬚髯長拂地黒白分敷可數見者偉視所居佳花羙
木法書名畫異時寳玩徃徃歸之逺近名園不能至也
别治䑓池亭舘奉過使客大人至為促席移日家付予
珍珍又能逺怨其家鄉使其親享優㳺之福者二十年
余感昔人積善累功幾世幾年僅僅不過中人數十家
之産終身曽無一日之樂英叔起家至鉅萬比封君傾
其鄉里子孫賔客日奉觴上壽歌呼鼓吹彈繫為歡娯
以壽考終雖乗時亦盛福豈非天哉英叔諱一蜚世家
大和南岡娶胡氏子男一􁦈女某孫男某女某某年某
月某日葬某鄉余又聞英叔書謂書生盡還其鄉舟人
所顛越于貨者書生感泣請以為謝英叔大笑書生奈
何教人受禦耶銘曰
富國有經小者豐家生財有道大者無涯王侯將相何
如素封為大夫種孰與朱公貪夫黷貨仍非巧宦墨以
敗官始漸負敗史傳貨殖皆壽考終歴選其人亦垂無
窮嗚呼英叔身致千金傾其鄉里豈怨是任沒而可思
不繫其富沒而可傳孰銘其墓斯人斯志尚克永世
　　安撫同知羅榮可墓碣
廬陵平江羅氏其先由豫章徙六世至榮可值大一統
起家逰輦轂下邅遇聖明一日輝赫向此平江遂聞于
時晚以蜀閫掦名蚤知勇退親見真人勃興為龍為光
念平生教忠有子能仕以君賜歸榮日與鄉人父老歌
呼飲燕樂其天年以無忘明時大徳榮可可不謂榮矣
乎狀稱榮可諱仁則方至元丙子故家巨室一日為墟
已能自異其所扶樹極救或面數責誚讓無不當謂人
心鄉黨是知四方誦之大徳中因近臣以布衣見見知
延祐聖人於潜邸授分寜等處茶司提舉能執法杭郡
守以貪饕毒民者茶户為復業上官亷得其才因極言
當罷此司竟罷遂用為𣙜茶轉運副使以行其言至官
以嚴自律不陵長不偪同而儼然不可犯下不敢為姦
而得罷行害利如衆所欲惡九江大饑民食薇蕨㑹雪
凍蕨且不可得食民多莩出私錢七千五百緡得官米
三百石救饑民千七百二十餘家以待賑貨之至分司
淮浙婺源官課已重前官創増萬三千餘緡提舉司又
强委儘辨文引多至五萬餘緡因頓足大呼曰國初天
下茶課不過五萬餘緡耳婺源一州乃七倍國初天下
民何以堪幾何不為變盡収所强委者併罷前官所増
比還計各路所収已過萬引同寮持不可且得罪則身
任之曰寜我罷官無衆誤國用此名益聞以蜀閫奏有
四川威茂等處軍民安撫司同知之命議建橋白沙河
可嵗救溺死者無數意止蠻獠三百户與灌州民雜處
者得不遷諸羗安堵如故出蜀蜀亂明年入覲賜金織
二兩以歸又明年十一月十有八日以疾終於家年八
十有二訃聞贈䘏有加哀榮備至娶任氏先卒子男三
于岡玉坦于岡全寜府判官先卒玉以文學稱嘗迎駕
龍翔獻所註孝經又嘗侍親入朝咸寜女三壻劉惟信
彭以南劉廸存孫男二武孫文孫女三曽孫一嵗某月
某日葬安平鄉之虎峯坦以季父命奉書幣拜稽首
求之掲于墓余聞其鄉人云里有木源村民被誣者自
言㣲羅公無噍類矣他如此甚衆如其才力時命能羣
雄詘伏退讓由未足多惟壽富安榮雖名世貴戚大臣
近侍有愧歸全若賢子孫蚤有譽能自致必不可為庸
人以老則愧之者多矣使其先或有隠慝必不至此身
多慚負示不及此是宜彰示後之人(闕/)
以勿替引之且以勸為善無怠
　　元封濟南路同知濵州事嚴府君墓誌銘
君諱慶字仲祥姓嚴氏世家滕州祖諱津始徙沛再徙
碭考諱􁦈少孤稍長奉母丁避亂關中亂定東歸家薛
水上母子儉勤為生稍有餘則多以貸人貸者多不能
償因過孟嘗君墓喟然嘆曰孟嘗亦人耳獨使靖郭君
稱有子可乎出所藏劵無新故多少皆火棄之鄉人皆
髙其誼妻朱氏俱年八十五以壽終仲祥追念先志思
廣繼述恐志不逹則學為毉既盡得其述則畢逹其志
一視富貴賤貧而為之不遺餘力常恨不能生死人尤
好禮自家之吉㓙賔嘉以及鄉族昬必用其志無徃不
周人之急終不可一介苟取諸人生無一跡渉訟庭夜
無一事不可對越有子五人曰忠以家學為檀州毉學
曰信能力田曰敬由胄監貢吏工部掾殊祥院補外尹襄
陵清池皆劇縣皆有能聲選為臨江路推官聲益聞曰
訥由般陽路學録教蒲䑓縣曰義退耕碭之野女二人
壻顔某方某孫男四以子貴封承務郎濟南路同知濵
州事時至順元年五月也以其年七月二十卒得年亦
八十有五娶賀氏有婦徳卒延祐七年二月二日年七
十有二贈恭人敬以至元四年某月某日卜吉沛泗亭
東北原自碭遷祖考妣考妣之䘮而序葬之命其子某
來廬陵乞銘余感嚴氏積善三世矣敬又好學而文嚴
氏其興庸可量乎乃為之銘曰
漢祖歌風有芒碭氣一時和習千年風致嚴君有子真
沛子弟君以毉隠功過良吏使為良相有不行志我亦
沛人由長沙徙同自芒碭而我劉氏我銘君墓維桑梓
故過而下馬以俟來者
　
　
　
　
　申齋集卷十
欽定四庫全書
　申齋集卷十一　　　　　元　劉岳申　撰
　碑誌
　　奉議大夫泉州路總管府推官周君墓誌銘
儀之豫章武寜人棣華堂周氏諱天鳯有過人之資負
用世之材其愽覧可備顧問其文章可為詞林史舘其
言天下得失利害可入奏䟽施為皆有其方用之内外
小大俱要治劇皆得其宜嘗逰京師翰林之老為文學
者御史臺之執法知大體者中書之用人識治體者皆
欲得儀之以為其屬一時之名士後來皆至大官者皆
推挽儀之然不能集一吏議卒墮筦庫困州縣老閩嶠
坐眎諸公衮衮終以無輦轂下之跡僅僅與俗吏循資
正等至令四方識與不識皆稱周儀之嗚呼此有志憐
材者所共憾恨也周氏其先㑹稽茂族唐末有名御史
中丞鎮遏九江者曰勍始家九江入宋有明經教授鄉
里者曰師教徙海昬其後再徙武寜累世同居者曰世
修曽祖考諱友賢宋寜宗御書棣華堂敕旌表其門閭
祖考諱汝翼宋贈朝請郎考諱應合試别院第一以史
舘抗言忤宰相官至朝奉郎知瑞州軍州事國朝贈奉
議大夫龍興路總管府治中驍騎尉追封南昌縣子妣
王氏萬氏追封南昌縣君伯兄諱天驥以童子能文試
中書第一在宋治於髙安宋亡元興有功徳於廬陵官
至正議大夫饒州路總管儀之周旋父兄家教五嵗能
誦十嵗能文通春秋大義十五為吉州路太和縣主簿
能官從廬陵鄉先生聶淳吉甫講學先生有師道教以
古人學問即日去官侍親十七䘮瑞州能執禮免䘮事
母萬夫人出則從先生卒業夫人寢疾革籲天乞致飬
疾良已者七年然後至於大故免䘮從饒州京師有怨
家子誣饒州於朝儀之叩閽陳情舉朝動色被㫖下中
書直其事授撫州路金谿縣主簿未上行大司農燕公
公楠薦授管勾架閣改袁州路分宜縣丞方議科徴夏
稅儀之力言其不便始得免縣連嵗水災屢請賑濟至
是民居多沒溺儀之以私財糴官米二百斛以舟載飯
臨屋山而食之如是者環邑十餘里大家始相率出米
以繼有朱某告李某歐死其徒弟者儀之亷問死者其
母其母殊不知問其鄉鄰知其地多虎復得死者顔狀
服色於其母乃率鄉丁入虎穴得髑髏缺二齒與遺棄
衣服服色如母言母見慟哭命母刺指滴血其骨皆飲
其血徐命告者刺血血不復入然後服罪李氏祠儀之
於其里及代燕公以湖廣右丞掾儀之公捐舘左丞李
公世安留之㑹撫州路平凖行用庫提領命下李公以
省檢校剡上之京師京師諸公喜得儀之交章推舉吏
議持已除必不可改儀之至官盡心其職以便細民市
賈行旅為先至大初鈔法稍變斟酌便宜民甚利之授
邵武路光澤縣尹始嚴偽鈔枝蔓之禁盱撫饒信皆接
壤始受其賜有來歸不忍去者包銀令下有田者不征
而閩無無田之富民郡以一切應命儀之力爭不可則
請分豁有田無田者定為式以上從之果報罷其不應
征者為鈔九萬緡有竒邵武所征止萬緡光澤才六百
緡在官七年種桑成林民不見吏選建寜路建陽縣尹
初建陽包銀嵗輸六萬一千一百五十緡儀之累牘援
邵武例且為過使客力言福建瀕海依山近年經理與
兩廣俱免今包銀両廣免而福建獨重民將不堪變起
不測㑹平章於公至儀之言之尤力公還朝為江南悉
罷之嘗禁民藝蔗者使藝粟倡以奉復建義庄嵗積粟
二千石復興考亭書院課朱氏子孫學選泉州路推官
累官至奉議大夫有徳化蔣氏坐殺夫儀之察詳其夫
坐殺牛不勝淹乆謀其兄蘄速死其兄隂毒其飯而以
蔣氏逓進之原情論止杖罪逆賊院風子脅從九人議
當流戍儀之竟論免之先後凡為建陽泉州活江閩偽
鈔枝蔓者為多㤗定丙寅考試江淛獨稱儀之能得士
天厯己巳六月縣君楊氏卒儀之以楊氏之䘮歸殯于
吉之鴣山未及殯而得寒疾以十二月五日卒得年六
十有六楊氏有賢行宋四川總領伯兩之曽孫封南昌
縣君子男三志禮志行志崇女許蕭憲孫而夭孫男三
女一將以庚午七月某日葬鴣山鉅瑞州墓一里而近
志禮以余與父同門又深友宜為銘乃論次而銘之儀
之材能逹志能逹事而不見聲色不拘小節而不可奪
為政不好貨殖而不可儉於義嘗割田嫁兄子減米散
母族喜賔客多汎愛而不為妻子明日計奉入常不使
有餘退無田宅以居沒無貲財以歛可謂賢矣惜也仕
不顯而施已狹去京師二十餘年知儀之者非不多又
非不顯而卒莫能以儀之顯者嗚呼其命也夫余聞尚
書曹子貞恭政王儀伯舉儀之才可修朝廷任使乆棄
逺外又聞有安童丞相之後曰脫禾赤監泉州嘗稱一
周儀之可勝俗吏百千輩嗚呼使柄用人者皆此儀之
其不終老下僚也哉銘曰
以世以才而止於斯亦奚以為彼何人哉而與之夷甚
者過之禄不辭少澤苟在民猶樂其貧官不卑小任苟
在身皇䘏其勤我銘其藏以著其志兹山之良以昌其
世
　　元故從仕郎吉水州判官馮君墓誌銘
自余聞永新三馮瑞其鄉想見其人及科興大馮奨翁
兩舉江西鄉稱馮氏有才子小馮翼翁兩科連舉登泰
定甲子第歴官漢陽丞湖廣照磨上猶尹有能名然骯
髒必不可獲上以非其道用齟齬坐困乆之終不變衆
謂有家學老馮諱魯初名希元長余二嵗晚就飬城西
凈掃一室罕見其面時為余一出户融怡如春風爽朗
如秋月有典有則無一恨事胸次意象靄如也有言其
少之日嘗市故書得琲珠數十悉歸其人又嘗謂友人
用金幣直數萬緡錢活之於死獄終不自名一錢師友
鄉先生水忩劉公講習進修務實踐不為虚譽學者爭
迎致人人為盡科興嘗一試有司即棄去曰老矣付吾
兒矣卒如其言初至元丁丑鄉邑兵亂大父叔父未葬
而父沒於是晝夜號慟積尸中既葬大父叔父尋奉祖
母母避逃山中既免而祖母母相繼即世死䘮原隰䘮
亂流離能於其間不廢問學迄用有成其天資仁厚為
人師與人交篤於信誠終身言動無一不顧嗚呼賢矣
其有子宜哉余嘉大馮為士君子小馮不為今之從政
者使人不知其父而視其子以為至足矧余深相知者
乎馮氏由吉州司理槃以官為家有葬其鄉登豐者曰
琬曽祖諱世昌伯祖藤州僉判安國始大有豪家意祖
諱宣子考諱文孫以韋布自藏益深宻妣江氏公生寳
祐戊午國朝封從仕郎吉水州判官設以沒至元庚辰
十一月甲申年八十有三葬所居西偏竹林以其月丙
午娶譚氏有淑徳配其君子生宋咸淳乙丑國朝封宜
人沒以至正癸未二月甲辰年七十有九葬某所以某
年月日子男四奬翁翼翁次増光為叔父誠孫後次可
玉先卒女二顔某龍某其婿孫男四與耕某永寅賔永
新多故家大族輕財利以為常士節俠有氣槩如老馮
盖四世守儒矣鄉族昬友皆曰是宜銘二子經稽顙再
拜以請余誼不得辭銘曰
其外吉蠲其中塞淵徳邁其年子肖其賢其歸也全其
藏也堅銘永為傳
　　王母湯氏墓誌銘
廬陵宣溪王氏子斯覺因吾友交熈伯楊貫道踵門而
見曰昔我髙祖妣湯夫人於先妣為曽祖姑宋故相江
文忠公守廬陵日實銘其墓斯覺葬母三年而不得銘
於先生不名為人子邵武令尹楊君伯學嘗狀其行敢
藉手稽顙再拜以請余惟玉氏世徳内行之詳見于文
字者名賢如陸放翁章文肅公鄉先生如敷文王公忠
簡胡公文節楊公近年歐陽都官劉太史余何人何足
以與於斯盖辭之辭之乆而弗獲按江文忠公誌稱湯
本殷氏有為吉州刺史者因家禾川之遺直里稱殷使
君家宋初避廟諱姓湯狀稱夫人諱聖師生而有聞於
家在父母家為賢女歸王氏公塗為賢妻公塗之家事
治賔祭必肅中更傷亂雖遷無常處而綜理有常法亂
定始去故里一舍而居遭公塗之䘮終䘮葬盡禮潔已
肥家歸女教男春秋無廢事族婣無間言王氏闔族稱
曰難初公塗以兄子繼至是迎其私親周給其諸父昆
弟復堂構於蕭􁀙故址重建呉丞相潜所書耆昌堂匾
稍還宣溪舊觀而治家課孫賑饑卹貧飬老疾葬流殍
亦惟日不足然猶以哭㓜子斯受夫婦卧病而終辛未
八月十六日也得年七十有六子男二人女三人婿胡
巖老李尤壽胡定孫孫男女各六人曽孫男女三人葬
其鄉周原口亭子坑以壬申某月某日惟王氏世科望
族三太守先後相望蔚為三槐余猶及識潮州使君其
風流文采晚猶傾動如湯氏以貞白起家中廢子孫不
失舊物可不謂賢乎銘曰
宣溪三槐百年雨露一旦忽諸􁂋莫知故肅肅湯孫守
志莫舊歸視其家槐有三蘖于嗟女徳興亡勃忽曷不
觀此堂構突兀墓木森森槐隂欝欝過而式者無侮無
拂
　　桂楊縣尹蕭憲孫妻周氏墓誌銘
余友蕭克有以其妻周氏之葬求余銘為余言周氏征
東提學長孺之女年十九歸於憲孫事姑二十餘年如
始至友娣姒如同氣下逮妾媵皆有恩愛每循先世故
規收飬棄児必擇乳哺親在視而加廩給之多病特少
歡趣獨喜得事太夫人寢疾有間則喜疾病則憂不幸
至于大故周氏疾日革既葬遂却藥以死至元後戊寅
十月二日也得年四十有一憲孫哀其不幸無以慰其
死而塞余悲死不欲朽將在斯文敢請余聞蕭氏世積
徳而賢内助為多黄夫人相鄉帥以忠厚起家嘗謂人
非甚不幸不至鬻田宅宜隂益之以照其羡費每緡錢
必加十為百萬錢加千千緡加萬矣率用此市田宅以
為常夫人生長名家嬪于徳門能循法度為大夫妻教
子忠孝為名御史聞于當時彭夫人䘮御史方盛年而
有柏舟之志撫三子皆異母而有鳲鳩之徳故自御史
之亡至于今三十有八年而家道如一日子婦又見周
氏焉克有今為彬州路桂陽縣尹鄉稱御史才子子男
二祖生次奎生後其季孚有女二婿劉觀次許賀鑑某
年月日葬廬陵儒林鄉之尚禮銘曰
惟婦徳内實家之腴匪婦徳由諸侯大夫是故召南
其應騶虞惟茲蕭氏積徳不渝高曽祖禰世濟其羭我
銘女士輝于女史貽厥孫子
　　劉一飛墓誌銘
吉水折桂劉氏其先見余所誌萬翁墓詳矣萬翁有賢
行㓜孤善視叔父善睦族善居鄉其從弟謙翁自其父
與余還徃再世至是以其孫一飛年十五為殤子縁世
好求余銘以塞其悲一飛自㓜己見稱竒童至正甲申
生十有四年矣請大父父必試鄉闈大父父不能止也
比入院省憲逹官疑其年召而詰之應對不懾已竒其
材又詰之曰孰使汝來曰聲教所暨聞風而來益竒其
對試畢投卷讀者驚異出門有執其手而識其姓名者
自是愈益力學明年乙酉重九後七日以一疾至于不
幸大父父哭之慟母李㓜受書吾兒復因外家以請其
辭尤哀或疑殤子何銘余謂魯人欲勿殤重汪錡問於
聖人聖人許之且曰能執干戈以衛社禝欲勿殤不亦
可乎一飛能執筆以戰文塲勿殤可也銘之曰
嗟爾一飛吾銘其藏莊生有言莫壽乎殤
　　張先傳墓誌銘
吉水堤平張氏自外固徙今三世矣由外固初祖十五
世至堤平譜稱上距曲江十七世見趙儀可志伯修甫
墓云伯修諱進徳魁偉岸識度絶人機畧尤深善言行
必依于厚常㧞人死地以為當然方内附初刑新用重
鄉隣而有闘輙以㓂論詿誤輙附死伯修所全活甚衆
所完復民夫婦父子不知名其間毁家以當供億剥牀
以奉誅求何限而教子孫禮賔師如承平愈益有又何
裕也其子諱籌無改於父鄉稱景良者如伯修其孫諱
務志無忝乃祖鄉稱先傳者又如景良於是堤平三世
又自為初祖修之不已將復為曲江又可量哉余識先傳
時年未二十許厥後東西南北不相聞去年獨聞其死
今年甫識其子每得其鄉人之稱先傳者曰自其身以
及其家自其家以及其族里昏友凡履常處變修好禦
務壹守大父成式以奉親懽以為家訓餘事為舉子業
見舉於鄉尤嗜好古詩文招致四方名勝惟恐不及用
是生計不踈而子孫不愚每儉月常以貸為賑嵗儉即
以賑為施鄉鄰惟恐其蕃衍盛大也方景良北歸寢疾
左右卧起十五年身積憂勞以至病憊及四年而竟致
大故又四年而棄老母弱子以死臨分母子父子語訣
又何悲也余讀王君吾素所為狀使人廢卷孰知生斯
世為斯民有不得以天年終者多矣是家世積忠厚為
豐家而方來未艾又在其後之人謂天夢夢何也人有
常言墻薄亟仆繒薄亟裂酒薄亟酸凡薄未有能乆長
者是故玉長短大小價同惟厚者價百倍厚固當貴重
如是耶娶蕭氏子男四欽鉉鑑銓女一婿王貫孫男女
四生至元壬辰六月十八日卒至正壬午四月六日得
年五十將以某年月日葬其鄉某里欽來請銘曰欽之
先人嘗及門矣其季弟銓之婦翁李直又助之請銘曰
惟地持盈海晏河清惟地載重不戁不踈厚徳者長順
徳者昌厚徳以殃逆徳以亡惟兹張氏曲江尚矣匪胄
遥遥惟富無驕惟堤之平如月哉生又如居諸與嵗俱
除來日方將以莫不臧子孫孫子富於文史銘揚其羙
自今以始
　　蕭熈明墓誌銘
廬陵在宋科盛時通藝者抗四方工詞賦者抗三山詩
學最盛吉水吉水推文昌蕭氏余受詩家庭辱知衡州
推官與其弟甲戌進士一門興詩如漢匡韋衡州有子
當宋亡科廢教子孫不廢學故科興而子孫世科亦不
絶於是世為通家君諱如愚字熈明於衡州為季伯兄
早世與仲兄采熈績元其家學仲亡君尤自彊終身不
可一日不競平居退然一臞儒應門獨立天姿彊明必
不可為弱而昧者此其所以興也君事親無不自致其
所當盡者事兄如父不辭難嘗曰弟有子職弟子職當
如是身所率先惟敏於事勸於學日孜孜焉雖賦役無
寜嵗而從容有常雖幹裕無虚日而講習不輟故家事
治家教肅而外禦給客至傾倒雖盛寒暑不變又不獨
應俗出至談迂濶尤加禮貌所與平生深交舘轂不出
其門所甚愛故人子甚如其子老友劉實翁晚貢於鄉
其子震早登上第君喜過折屐遇羅氏兄弟亦然其天
性彛好也延佑初科仲子立夫為伯兄後者登乙卯第
授南豐州判官孫霽天厯已巳舉於鄉一門彬彬雖科
暫廢常如興時鄉人父兄子弟至今敬教勸學以君為
法嗚呼如君可不謂賢乎君嘗捐田三百石助里人役
費未死然由欲擴而充之鄉黨宗族皆稱曰賢使君用
世世亦用君惠且施族有政矣曽祖諱日躋祖諱深見
鄉先生楊伯子所為廸功誌銘考諱符世衡州府君也
娶王氏先卒繼孫氏後君數月卒子男五鼎孫立夫道
孫壽孫宗孫立夫從孫先後卒女一適王氏先卒孫男
九女十一曽孫男六女三君與余同生宋景定庚申沒
以皇元元統壬申七月年七十有三諸子謂余宜銘銘
曰
學如力穡是名學殖孰有不學而家不落惟兹蕭氏世
有肅心夙夜競勸以莫不欽天之所啟莫能閉也子孫
孫子尚勿替也
　　元故三公府掾鄧克順墓誌銘
鄧氏由汴徙家撫之金谿五世再徙吉之吉水鄉為中
鵠里為小陂里孫氏世積善為甥舅家君諱愷字克順
由孫氏子繼鄧氏以親親長長聞於其家善事王父母
父母無一飲啜不盡勸比及䘮葬祭無一節不盡禮於
其私親又無一不用其至自親昆弟至於堂從無一日
不咸自族里昬友無一語不讎皆曰難弟克順其順矣
乎天性倜儻一言可以立棄千金終身不可苟取一分
其中心嗜好誠乎為善甚於酒色貨財使人人皆如克
順天下平治不難諸公貴人聞其賢爭辟為三公府掾
明日以疾卒臨終正衣冠如常顧謂左右今日必雨两
時吾當逝矣已乃果然盖至正乙酉七月丙辰也得年
四十有一君雅好逰嘗泛海東至于日本南至于交趾
廣河北至于京又北至于上京胸次意氣故不可齷齪
不能五十又不可延數日之命卒以客死上京聞者皆
哭失聲殯之日巷哭道祭塞路出都門送者千餘人行
道神傷曽祖如海祖應和父貴文妣戴氏娶曽氏子男
三鏞鐔鐸女二季釗壻彭明恕次叔真孫男一源女一
蠟娘余始與克明莫逆君諸兄也晚與君有連甥孫為
其子舍兒子文華又同客京城多倡和讀書常過夜分
葬仁壽鄉上槎厥富山以十二月三日銘曰
一鄉之士可友之以為善三公府不可得之以為掾男
子四方子何非死所遊魂濕子上京雨歸斯復子姜吾
土嗚呼順甫
　　將仕郎韶州路知事蕭府君墓誌銘
禹鼎諱瑞姓蕭氏世家吉水虎溪嵩華山之下蕭氏世
科故家至禹鼎始遷廬陵之馬塘距忠簡胡公丞相文
公故第為近盖擇而處之遂為馬塘蕭氏鄉先生湏溪
劉公扁其室曰嵩崖示不忘禹鼎嘗逰京師集賢以其
名聞省部定從江西水補江西復從憲司試選始用為
學正封州興學歸田一日必葺封州還教授梧州如封
州梧州還授將仕郎賓州行用庫尋除韶州路總管府
知事見知宣憲两司方被遇而以病卒于官至順辛未
五月二十二日也始死郡長貳率僚屬徃哭之比䘮還
賻奠有加其子逹觀以其䘮歸而請銘於余其詞甚悲
余少客其族里時科院蕭公獻可以風流厚薦為鄉丈
人一門群從多知名者禹鼎二父際南北初混方逰秦
淮北闚中原始盡更其故所居以科院領客而落之屢
造焉科院即世群從相繼淪沒盛年以主簿死曲江者
余友周逺也今又哭禹鼎焉禹鼎以别業起廬陵為豐
家以三仕死曲江為中壽余銘禹鼎孰知余悲祖仲貴
從事郎淮東轉運使諮議父曰敬張氏子男五逹觀逹
胡逹章逹𤣥止敬女一壻文寀丞相諸孫也孫男女九
葬某所以某年月日余聞禹鼎早孤事季父如父昬嫁
庶弟妺如一分財利必均二弟安裕至今日者禹鼎力
也銘曰
嗚呼曲江奪我良友嗚呼禹鼎竟隕中壽嗚呼此碑亦
堕吾淚嵩華峩峩歸來無棄
　　劉母黄氏宜人墓誌銘
宜人姓黄氏諱徳順追封承事郎同知太和州事劉君
諱時明之妻文林郎韶州路樂昌縣尹中孚之母也初
至順壬申宜人拜命感泣承事不及見語子姪曰吾家
事處州司户府君夫人歴六世而後乃今復見之嗚呼
尚矣状稱劉氏系出定王二十五世孫義徙吉陽塲之
億田以進士第發身者十四人而廣西提刑諱鳯㝡著
廣西從弟諱鏜上遡四世祖處州司户叅軍諱洵為進
賢里梅南初祖生太和府君宋亡家廢宜人相府君起
家教子力能昏嫁其群從周急其踈族屬同㸑有三世
者賓親旦暮至隣婦倉卒乞貸以為常終身蚕績必至
夜分子能仕初任曲江簿曺謀奉親就飬不許曲江(闕/)
府君䘮居䘮有聞終䘮改新㑹簿歴象州判鐔津尹皆
稱亷平至鐔津二十有七月棄官乞便飬及樂昌命下
將行而宜人至於大故族婣鄉黨知其平生者無不追
悼痛惜生宋咸淳丙寅十二月十二日終元朝至正壬
午十一月二十二日得年七十有七明年十一月癸酉
葬廬陵儒行車鼓之原子男一中孚孫男女各四曽孫
男女各一先葬中孚請曰臨川先生呉公幸銘太和府
君若不得先生銘吾母是重不孝也敢泣血以請惟先
江陵府君與廣西同年樂昌又辱與逰三仕不辱其先
嶺海不欺其志讀奎章虞公所序梅南詩受其文詞故
為之銘銘曰
夫也良士子兮良吏賢妻賢母斯丘斯志過而下馬無
傷其拱把
　　承徳郎武昌路推官馬君墓誌銘
馬氏其先幽州薊人宋樞宻正惠公知節判鎮州一子
留家鎮之藁城縣廣楊里其後宋去汴南徙子孫不仕
金金末有諱増者魁岸雄竒有勇略尚氣節鎮將檄為
禆副不就盡以祖父貲産讓其兄子進而已之鄰邑鼓
城縣買田築室焉遂為真定路晋州縣人鼓城者春秋
鼓子之國也有子四人其季諱良善事父兄是生武昌
府君諱忠信家順卿君自兒時鄉里皆稱其有祖風至
元甲戌江淮軍需繁急侍郎無極楊公某以時名來為
晋州君被謀選其供億㝡先辦而鄉人不知楊公入朝
首以君為賢而薦之㑹建閩省為閩掾見知叅政史公
弼公以治法征謀自任然必咨訪而後行居閩二年力
薦君材可大用君將之京盡以鄉人之䘮至自閩而各
歸其所親㑹省部例䧏嘗任江南者授君淛漕塩司管
勾君不較至官修其法去其弊盡給民工本而塩課自
足先是塩司裹塩以誣民為私塩立破民家至是君悉
禁止之竈户有嫗衣濡裳而訴其子下之於水者君視
其履襪俱燥怒曰汝不墜水而以惡逆誣而夫之子不
仁嫗退果繼母也史公宣慰淛西置君閫幙時權臣奸
黨肆為㓙虐君退呉山之下至元辛卯㫖下淛省鞠訊
其黨史公為右丞左丞董公仕選舉君治其獄有西域
僧領江南釋教者其罪惡最大而繫援最强爭欲釋之
君略不少貸而盡得其情未幾其子以行宣政院副來
取嘗訟其父者殺之而終不敢一語及君明年以兩淮
𨽻汴建汴省申書移選淛省掾奉圖籍於汴衆舉君至
即為户曹有蒙古軍人訟其富驅背主議下所屬以驅
還之君視牘其父已放之為民矣詰之曰子安得背父
抑良為驅有官族子訟其季奄有其兄若弟絶户財産
君命均分之而共其役師伐南交諸路當供鎧仗有宣
慰淮西者勲巨之冑素驕蹇議以君董其役至即語其
屬曰誤軍需者法當死敢不畏死翼日來見且饋蒸糕
君盡以食衆工鎧仗立具授承事郎蘄州蘄水縣尹蘄
産竹嵗貢簾條官役民負竹詣郡吏因為奸則請降條
式而縣為條以進諸縣得以為例每勸學邵農不為文
具置社學由先風化嘗一新公宇而民皆不知此滿借
留者數百人改潭州路推官有少婦誣其繼母昔毒其
父今與奴私因殺男妾以滅口在繫又嘗生子宣慰司
趣其成獄乃與繼母爭家貲不獲父死後母嘗誤殺妾
因取他人兒為母姦生子君得兒父母所言故所與兒
褓證之婦然後服他所訊獄多此類官滿貧不能歸留
潭州以至大己酉五月二十八日卒於潭潭人哭之哀
其秋授承徳郎武昌路推官至治壬戌六月某日歸葬
鼓城升平鄉祖茔之次君通經史熟唐律性剛正不畏
後禍嘗許當世以馳驅然官止六品年五十僅過二所
施狹矣娶耿氏同郡萬夫長之女有婦徳中外百口稱
其孝敬祖姑李氏尤愛之教子孫有法後君十有八年
以泰定丙寅六月二十一日沐浴更衣而終某年月日
合葬於君之兆子男六欽吉安路總管府照磨銓桂陽
廵檢先卒鎬鋭鎡釗女四壻百夫長汴梁鄭某河内牛
某承務郎攸州判㐮郡趙某㓜早卒孫男一女三欽讀
書知大體有長材善論事與余㳺求余銘余惟正惠公
歴事宋太祖太宗真宗以直聞面折王欽若丁謂軰於
上前子孫義不仕金待聖朝而後仕仕雖未顯其將在
欽與後乎乃為之銘曰
天之將爽必先以昧物有顯時中必甚晦侃侃正惠直
聞天下子孫在金終無仕者世有偉人在晋仕國待時
休明歸於有徳當官無畏故不卑官臨事無畏亦罔後
艱惟其不疚是以不憂惟其憂悔是以寡尤不逹不年
則不敢知有子而賢天實報之孰厚其積而閟其光斯
銘斯藏世世其昌
　　張氏墓誌銘
余友許有孚可行誦其妻張氏之賢由其家訓父母身
教故為張氏賢女既嫁見愛於魯郡太夫人友於其伯
仲叔姒為許氏賢婦惜也有四三年離憂之懐而無終
嵗室家之樂以死誦荆公一日歸行有可傷心者焉張
氏生十有四年而許嫁又七年而始昬其冬有孚將上
春官明年蒙恩賜進士以歸明年五月魯郡太夫人不
幸終于仲兄維揚之官所有孚奔走南北因二兄克襄
大事終䘮從有孚提舉湖廣儒學檢校行中書廼由力
疾哭太夫人甲戌忌一慟失聲而疾病以八月七日生
一女而卒後十五日女亦亡孚感其契闊而遽有死生
之分也先生以父兄執友幸而賜之銘張氏死且不朽
余與許氏通家再世天厯乙已及見可行以新昬歸寕
其後出處無不與聞又安得辭乃序次而銘之張氏世
家大都檀州祖某贈某官父某奉訓大夫茶陵知州張
氏死時年二十有六可行為之齊衰期銘曰憂樂違行
不可齊而樂是違死生契闊不可知而死是期我銘如
史以永之子生者之思來者之垂
　　張元英墓誌銘
平里子姓張氏諱俊大字元英世為蘄州蘄春安平里
人自號平里子宋故兵部尚書晏然之從子通判江陵
軍府正大之季弟也少孤依江氏娣南徙渡江家於湓
水季蘄為清野湓户口日増江閫建景星精舍以飬淮
蜀士平里子繇精舍始知名宋亡用寡時自振能不落
其故家壻蔡氏蔡制閫幙屬也蔡死不忍更娶蔡氏義
以叚氏女繼其室凡二十有七年與蔡氏同居如一姓
義不分蔡氏貲産蔡氏必欲分與之而終不忍言平里
子不逮事父母悉推讓先疇以與其親昆有竊㨿蔡氏
田者有謀取叚氏田平里子皆悉心與力助之歸田至
蔡氏誼以田償更棄劵與叚氏其平居赴人之急有甚
己巳未衣食念人寒饑義不先已後人其素所蓄積也
衆謂平里子逮事二親有不為孝子者乎使平里子與
親昆弟同居顧肯出張公藝下耶平里子如得志於時
者仁其三族不難也又肯取非其有乎平里死十有一
年矣其子鑑能繼其志與蔡氏無間言至今能揚其父
之羙使不遂冺沒鑑始來廬陵翰林學士臨川呉公以
書遺余曰吾徒也至是以景星書院山長滿改葬其父
以呉公命來徴銘曽祖權道宋鄉貢進士妣項祖祓宋
廸功郎妣許孝武子妣袁子男四鑑鉉鎮銓女二孫男
五師道履道首道觀道升道女一平里子死時年六十
有二葬呉源今與蔡氏合葬鳯岡銘曰
士有隠徳而顯維時其身已矣其子逢之匪其子逢隠
徳之功孰顯是者惟臨川公公實命我子銘其藏嗚呼
平里猗歟鳯岡
　　元從仕郎同知全茗州事賀府君墓碣
故友江西提學蕭禹道讀書工詩有節俠氣骯髒不可
諧戾契取自致平生四海惟燕國材右丞間居鄉評物
論嚴如史筆間為余歴選群從之良諸孫之盛亟稱賀
性翁余知性翁始此性翁諱士貴系出永新良坊賀氏
由唐洪州史君泰天祐中死封疆廟食象牙灘至今有
賀使君廟子孫散處安成衡陽夷陵為世科巨室去良
坊三舍而徙龍田者諱弁以詩賦稱其鄉世為守儒𤣥
孫諱宋武字憲仲娶蕭氏生二子長曰公武季曰震亨
以季為母舅後而公武死憲仲不嗣震亨有大志負其
材能自㧞興以大其母家而以季子紹賀氏是性翁性
翁嘗遊都城歴十餘年多識諸公貴人多賛其材嘗一
再被命司知州事由將仕陞從仕順隆改全茗嘗以近
臣薦典中心閣乆之又嘗從近臣見延祐聖人於便殿
雖特㫖不奪吏議亦乆客倦遊念逺道多致異味時蓄
善藥常急足馳寄奉老母至是浩然賦歸日奉甘脆跪
起歌呼上壽為娯恱自父族母族富安周急飬老慈㓜
一用其至及門必盛饌痛飲必至釂别去贈賄必盡情
奉客尤謹必盡歡遇儉嵗必賑貸其鄉凡耕其田者動
以萬計至順庚午募入粟與流官固不待勸而分隠民
食其粟者數千家郡議以聞則以老母辭省部定以孝
義旌其門其鄉龍溪為江西河南要津每嵗為浮梁輙
壊尤病朝渉復捐錢數萬緡伐石為長橋壓以大木
䕃大屋度可支數百嵗江湖兩界實利頼至一不與外
事不侮奪人不閔有司教子恂恂讀書應門無或險危
其大人死之日棄老母不終飬又恨未割田為祀田為
義學屬其子必繼其志娶趙氏故宋宗室賀州同知某
之女子景文貳教曲阜次廸官學湖湘女四孫男四女
三性翁嘗為祖父母父母及其私親建龍山寺供佛
飰僧又為雲峯寺捐財歸田作新寺還舊僧凡費楮弊
萬緡寺有羅漢逹奚為永新上刹其用甚逺余讀性翁
所録賀氏家譜愛其考覈謹辨證明得其族屬繁世科
乆又見鄉先生自歐陽都官劉太史鄧禮部諸公所為
文字盖忠臣逺孫文儒故家其所由來者漸矣性翁起
豐家芳年京國熟世情偽晚更夷曠歸老醉鄉以天年
終其見逺識㣲類古所稱蚤知之士禹道真知人哉余
友掲㬅碩既銘其墓貢士馮子將復叙其事求余文掲
之墓上使世子孫無忘來者有考云
　
　
　
　申齋集卷十一
欽定四庫全書
　申齋集卷十二　　　　　元　劉岳申　撰
　祭文(哀辭附/)
　　吉安路學仲丁先賢祭文
惟我廬陵奮自歐公文學節誼為天下宗後公出者為
忠為節後忠節者無如信國真知實踐取義成仁向無
文忠安有斯人歴數後先學文政事功名氣節有同有
異皆鄉先生咸列於位後之學者曷敢不企仲丁修祀
匪薦彛儀庶幾來者有之似之
　　吉安路學仲丁五賢祭文
維此五賢遭而不同同不幸者顔李二姜公余及江相
業亦異而江不幸亦當宋季俱以宦逰祀於學宫庶幾
來者仰止髙風
　　祭歐陽文忠公文(祠在城西街/)
維年月日具官某謹以清酌之奠致祭於太子太師楚
國文忠公之祠惟公千載六一天下歐公矧是桑梓敢
不敬恭上聖龍飛禮嚴祀典爰飭有司潔祠以薦尚饗
　　祭顔魯公文(祠在螺州驛左/)
維公大唐忠臣異代彌章天下魯公仕國此邦聖皇御
極致祭有嚴恭修祠宇邦人所瞻尚饗
　　祭忠節文(祠在城南門/)
維公異代忠臣禮嚴致祭惟茲鄉邦風教所繋聖有明
詔敢不欽承以厲天下豈曰廬陵
　　改葬鄧禮部祭文(宋禮部侍郎鄧光薦/)
嗚呼宋祚既終公筮其凶香山之禍盡室蹈火厓山已
矣公復蹈水家國既盡焉用一身求死不得有甚求仁
魯連之志我則行之連也以書我獨以詩誰將千載序
此東海誰能古處載之集杜嗚呼同時出嶺有未招魂
公今改葬有子有孫孰謂天道而果無知天之報施寜
不在茲昔我祖父世接芳鄰而我小子嘗黍薦陳惟此
佳城我昔住營薄奠一巵以冩我私
　　祭草廬先生呉公文
嗚呼臨川天挺人豪在宋盛時尊道術者無如王氏之
䔍尊徳性者無如陸氏之髙之二氏者其視勢利之在
天下曽不如泰山之秋毫皇元肇興先生時超道程朱
之問學叅王陸以遊遨談經於雜亂紛紏既觧之後若
易而實難析理於毫釐千里旣辨之末宜逸而反勞
盖議禮者易訟而難决學易者易割而難操惟得子路
之折獄惟得意如庖丁之善刀其愽學彊記在前史為
獨行其善教不倦與後出如同袍望古之人以汲汲遇
不知者而囂囂不媢疾以為貶不䛕恱以為褒是故尊
爵兼天人之貴而榮名極一時之遭進而啓沃大者誦
伊傳訓命之敷陳退而講習小者為菁莪棫檏之薰陶
伊川康節有其名而無其禄申公轅固與之壽而迍其
膏公之存也自南自北皆知恱服公之殃也識與不識
皆為號咷岳申曩縁末屬辱視同曹由延譽以知名如
㧞尤而譽髦恨及門之遲暮忽聞訃而哀嗸望山頽其
己已感川逝之滔滔惟公之門生弟子在天下如吾徒
者殆雙兎乗鴈之一毛甫自今而越弔恨誰昔之魯澤
感病軀之嵗晏寄薄奠於春醪盖將為朝野之永歎非
徒効閭里之長號
　　祭熊天慵文
嗚呼如公年輩尚論才羙大江以西一人而已在宋髙
科于今名士莫肯蔽賢而誰薦禰嗚呼記問之學靡不
有聞我獨懐公小畜懿文閭巷之士皆附青雲我獨懐
公大雅不羣公無嗜好惟不捨瑟餘事八分他無玩物
公在豫章孰非知己惟有籃與門生兒子昔科未起我
童子師忝從公後謂我鼎來公之校文巧移銖両析理
之㣲有如指掌公來廬陵為我捧檄念我親亡流涕太
息我來决泮惟公焉依公曰子來慰我所思公主文衡
于漢之廣賀公得人弔我獨徃如何今者遊白雲鄉使
我踽踽獨行武昌嗚呼風流已矣文采誰論豈無他人
匪我思存公有驥子未著祖鞭從公遊者雞犬亦仙孰
銘公者起公九泉公不可起我涕河懸
　　祭周如心
維年月日戊子契家弟劉岳申謹以清酌之奠祭於近
故中順大夫湖南道宣慰副使周公之靈嗚呼羙周必
復周而復始重建至元重建丙子彼一時也棣華有煒
此一時也湖南不起愾我思公文學法理咸精其能難
并具羙南安之政猶在人耳爼豆軍旅見稱能仕至今
建昌廣譽未已耳目所及罕見其𣲖晚為歸州人皆易
使使公未老龔黄可擬公死八十不貳以俟方公仕嵗
仕何可止公於吾文叙事最喜從政有禄公命之矣棣
華堂堂其有其似九京可作敢告史氏
　　祭范徳機文
嗚呼徳機而遽止斯葬母幾時遄聞示疾曽不終䘮而
疾已革將死深悲惟及其子亦云海内自足知已序詩
銘墓不患無人獨懐之子父死誰因君少孤貧依有熊
氏師友淵源實始諸此一日詩名震感京師諸公衮衮
皆欲得知始離翰苑來海北南髙堂白髪孰知我心江
西四載繼以閩海閩海之㣲沿檄竟歸我從湖廣握手
文場相問契闊太息江鄉孰知君歸尋哭老母孰知㑹
葬遂革終古嗚呼自昔湮沒何限髙賢君晚遭遇又以
詩傳如君何憾徒我深傷平生故人未老方將韓公有
言是謂受祉有弟有子庶幾不死嗚呼尚饗
　　祭張夫人文
維年月日文母宣慰張夫人葬於玉兔山先葬劉某以
清酌之奠祭於夫人之靈嗚呼夫人盛哉文氏方丞相
以狀元歸葬太師惠國公鄉部歸葬梁夫人彼一時也
及宣慰以總管歸葬齊魏國夫人丞相信國公彼又一時
也方縣尹葬宣慰學士葬信國夫人此一時也今縣尹
以平陽歸葬夫人此又一時也六十年間每葬愈盛送
車愈衆未見少衰維哭死而哀非為生者而四方來觀
必有繋於孝子慈孫所自為者矣道路流傳山中故老
莫不感歎而歔欷咸曰狀元宰相之世方興而未艾又
曰忠臣孝子之澤雖百世而可知嗚呼此可以觀人心
矣某來遊相鄉從先交拜丞相於祠堂既登相門從尚
志拜夫人於南莊當時復本猶未有屋今春暉煌煌矣
當時諸孫猶未就學今兒女成行矣夫人之福其在身
者固不可量夫人之徳其在文氏萬子孫其可忘哉某
俯仰三世每見堦庭日盛賓客日稀自惟昔者最少今
者亦非升堂再拜哭奠一巵嗚呼惟此華堂世世綵衣
惟此華堂萬古春暉
　　祭偰監郡文(豫章五桂邑偰氏/)
公來廬陵有如昨日我記公堂如初下筆去日如至我
胡不􁁉今我聞訃而死生分憶昨江西公時為理升堂
奉母下堂教子文運既開如耕者穫六桂迭興又如六
慱髙昌偰氏為燕山竇里巷歌之為升平侯廬陵之政
晚節彌髙光於江右悉我民勞猶聞髙卧終老溧陽曷
不少留使我涕滂公今已矣我耄云何長歌痛哭哀莫
如歌緘情千里以寓一哀猶有鬼神尚鍳茲哉
　　祭周儀之文
嗚呼交友之誼垂五十年其間離合竟如使然昔事逺
翁携我上謁瑞州饒州遍贊不絶君我定交實始於此
號為同門相思千里平生山浦稍稍從容云何鄉曲竟
莫與同自君入閩别下六年一見鴣山泣涕漣漣曷不
信宿以盡底裏别君竟去遄聞不起君年志學已聞製
錦君將告老猶官五品澤不下民責不在己壽不可延
誰不俾爾嗚呼已矣痛獨在我嵗晚論心於誰云何逺
翁身後儀圖惟君我也不力君亦不聞遲君來歸歸止
於斯有酒不飲奈何乎儀之嗚呼尚饗
　　祭龍麟州文
元統三年春正月陕西提學麟州龍公卒於齊安之寓
舍越九月二十有二日里契弟劉某至自武昌謹以清
酌之奠祭於公之几筵而言曰嗚呼公以青原之英挟
赤壁之豪盛年馳譽而逺中嵗定價而飬髙文章望古
人以切切意氣陋餘子之滔滔鯨吞衆口之雜㳫蝉蛻
一時之老饕其為諸侯賓客也以師道自尊而客道矧
可勞其為廣文先生也以正氣自負而客氣不可遭盖
其髙足以壓妄庸之僣其雄足以戰流俗之鏖彼論卑
氣弱者固不足以鱔舞而狐嘷也是故講學南北之交
獨擅江黄之譽其精神足以感召其意氣足以呼號及
退老孔山之上逃潜顔巷之中亦偶然之邂逅豈執著
為堅勞四方來者或以公為河汾或以公為東坡而公
於其間從客酬酢又未嘗厭楚而效曹逃盖公之學貫
穿理数出入王覇迀儒瞽生固不足匡略其萬一而逹
人大觀亦何一許析於秋毫其裹從鄉校同時並起公
久去鄉我獨永曹乆闊絶於桑梓之離異忽遇合於清
碧之遊遨湖廣浙江並主文衡方將鼓元化為槖籥安
得與流俗而桔橰雖議論不可曲合而音調未始殊操
猶傳著論尚想風騷云何疾疢已隔蒼蒿豈清風不可
以常聚抑物論不能無永號惟盛時之不再匪天命之
不褒慚謭材於楚些慨薄奠之魯臯嗚呼尚饗
　　祭先室鄒宜人文
維至元丁丑三月壬寅朔越三日甲辰先室封宜人鄒
氏考終于正寢越十日甲寅服始克成劉岳申謹率次
男文曅婦鄒氏髙氏孫女季省八九十藍氏女中壻玉
振外孫思順女惠定葉氏娣外孫斗壽婦蕭氏曽孫女
閠再滿以家釀庶羞之奠祭於靈柩之前嗚呼吾妻逮
事先妣辛勤鞠育以有二子長貧多病而家事理二子
在側無疾不起云何今春或逺或邇俱不在側而遽及
爾不使吾兒以奉檄喜天實為之人不至此数則有終
感何能已余年八十寘於後死後死幾時胡以不俟平
生之言猶在耳愾我思君君真死矣嗚呼尚饗
　　祭葉氏甥昌文文
至正元年辛巳二月二十有八日乙巳葉氏甥斗壽客
死于廬陵城山之舟次越三月三日庚戌老舅劉某以
家釀家饌祭於吾甥之靈嗚呼汝不復能就飲食数載
於我矣汝不復能效奔走扶助於我矣而更以死累我
老可不可耶汝去我時纔隔一宿耳而有死生幽㝠之
隔欲使我不痛恨不可也汝未死曽有一語話一舉動
稍迷謬類將死者否而倉卒急遽乃如此以死欲使我
不驚呼不可也在嵗庚辰吾娣初嫁丙戌嵗晏為汝初
生汝生十有二年吾娣不幸吾時奉母就飬永豐來汝
伯娣寘吾母傍飯汝兄弟如汝母未亡永豐來歸嫁汝
娣子王氏童汝妺子范氏鄒氏吾終母䘮携汝娣妺兄
弟同家於洪自洪移臨汝之仲子許嫁而死葬之臨江
既歸自臨汝之弟觀文死城中葬之城西吾復為汝昬
聘及吾為鄉校汝父見汝兒女四人亦來就飬如吉水
初癸酉汝父不幸吾始以汝遷居巷西以便汝朝夕臨
汝去吾家今甫八十每侵晨來或深夜歸何曽一日不
如徃時汝去深溪曰二日期歸即如洪念汝載馳安知
行盡而死及之我昔望汝哭我送我今我哭汝顛倒莫
可八十曰耄既耄且悼悲無幾時此語可悲一觴酹汝
老淚如雨哀哉尚饗
　　翰林直學士曽益初哀詞
嗚呼自余哭益初而失知音自余哭益初而不聞過自
余哭益初而不聞善自余哭益初而不識時務盖余識
益初未冠昏時其頴異異昔人所稱竒童逺甚既冠即
如成人既昏益有大志余交其兄復初晚頗厭世而益
初已復頴脫間酬對倉卒或老或愕眙君恬不知怪方
共客棋陸觴詠事當敵或觧講立决行逺近車船糧扉
已具即就道而棋陸觴詠遊不廢客竟不知比其細者
以䕃補静江務使而不就以薦補常調某官而亦不就
與諸公貴人名王貴戚近臣尤親幸者朝夕富貴可立
取而能不茍合在京益乆所樹立聲譽益彰徹而必擇
所從不徒自重恐累南士與俱輕嘗過上都遇近臣就
君同止宿因極論當時世語傾竭近臣聞君名乆得君
大喜益竒君凢所建明多出君即薦君才可大用近臣
素惡俗吏嘗與君期十年可空其群使中外布滿盡為
士大夫君為言國族天性淳原不宜與他族並宜加教
飬以别屬籍益重本支仍抑他族以防僣冐其大者如
端本以正宫闈勸善以化都城興學校以求人材行科
舉以變俗吏定考功以覈官政用泉貨以通鈔法而尤
以羙教化厚風俗為急一時謀議略施行矣授翰林直
學士代言有漢制之風雖老於文學者或愧之㑹尚書
省罷復用中書官君例以廢歸力田灌園以給公上奉
老母凡八年而竟以一疾不起間嘗謂余今之士不過
盗名欺世以為髙持禄保位以為貴談濓洛性命固未
易求漢儒名物度數亦不可得皆無預人家國事思得
博古誼識時宜者與之共論其庶乎其所憂類如此談
天文地理農田水利禮樂刑政財息耗官沿革其利弊
於今宜所興除者何先皆可舉而行有條而不紊家居
奉已䟽食莱羔而賓庖豊羙無虚日余嘗評君結知當
路似黨而歸於忠顛倒豪傑似侠而歸于厚出入老釋
似雜而歸於正尚論博古通今明逹治體者(闕/)
使天假之年尚未可諒而棄老母弱子為可恨然家事
治如他日其母之賢妻之令益見君之所以刑家者至
身後而不替要未可少也余感君知余文今已矣乃為
之哀詞曰
為人臣兮能憂其民為人子兮能憂其親有聖賢之智
慧兮不乗勢其安從茍余行之不謬兮又何沫乎危衷
躬孝而不終兮亞上聖以猶然命有不幸兮行不辱以
昭先君之壽兮過價生君之官兮髙荀卿誠親古以無
憾兮獨無今而不平遵何徳而壽兮修何行而臧思九
州之博大兮何淺陋兮鄉邦之君者以為教常何兮不知
者以為附俓文棺可闔而論不可定兮在前史以猶云
恨形神之两失兮遺俗間以然疑世已無工畫兮徴畫
史兮為誰嗚呼君有知兮無知余悲幾時兮不悲
　
　
　
　
　申齋集卷十二
欽定四庫全書
　申齋集卷十三　　　　　元　劉岳申　撰
　傳
　　文丞相傳
文丞相天祥字履善吉州廬陵人父儀鄉稱長者大父
時用夢兒乗紫雲下已復上而丞相生故名雲孫字天
祥英姿雋爽目光如電稍長遊鄉校見歐陽文忠公楊
忠襄公胡忠簡公周文忠公楊文節公祠像慨然曰沒
不爼豆其間非夫也寳祐乙卯年二十以字貢庭對寘
第五理宗親擢第一尋丁父憂服除授承事郎僉書寕
海軍節度判官㕔公事時江上有警呉潜再相内都知
董宋臣主遷幸議天祥上書斬董宋臣以一人心安社
禝請効方鎮建守就團結抽兵破資格用人書奏不報
自免歸以前職改鎮南軍不拜乞祠得主管建昌軍仙
都觀除秘書省正字兼景獻府教授進校書郎著作郎
兼權刑部郎官董宋臣復為都知上䟽極論不報出守
瑞州召為禮部郎官尋除江西提刑伯祖母梁夫人卒
夫人其父本生母也即日觧官終䘮除尚左郎官兼學
士院權直兼國史院編修官實録院檢討官䑓臣奏免
除福建提刑䑓臣復奏寢改知寕國府民歌舞之為立
生祠除軍噐監兼有司尋兼崇政殿説書兼學士院權
直兼玉牒所檢討官平章賈似道乞致仕有要君意學
士院降詔裁責以義賈意不滿除秘書監䑓臣迎合賈
意奏免除湖運判䑓臣復奏寢始闢文山於其鄉窮山
水之樂除湖南提刑平邵永巨㓂道路肅清見故相江
公萬里於長沙公曰吾老矣觀天時人事必當有變世
道之責其在君乎君必勉之是冬乞便郡飬親移知贑
州明年為徳祐元年乙亥至元十二年也正月朔牒報
元師渡江詔諸路勤王奉詔起兵二月似道路港師潰
除右文殿修撰樞宻副都承㫖江西安撫副使兼知贑
州尋兼江西提刑進集英殿修撰江西安撫使加權兵
部侍郎丁祖母劉夫人憂葬夫人而起復命下累奏乞
終制不許仍趣兵移洪初左相王爚主天祥遷擢屢趣
天祥入衛與右相陳宜中不合爚引嫌去國京學生上
書訟宜中沮天祥事宜中出闗留夢炎代相夢炎累厚
宜中人黨江西制置黄萬石至是夢炎奏萬石入衛以
天祥移屯於洪經略九江萬石隂與吕師䕫通自洪退
屯置司撫州有㫖趣天祥入衛天祥以兵二萬至衢州
除權工部尚書兼都督府叅讚軍事至臨安兩月累奏
乞終䘮又奏古有墨衰從戎無墨衰登要津者乞仍樞
宻副都承㫖江西安撫副使領兵國門皆不許除浙西
江東制置使兼江西安撫大使兼知平江府留不遣天
祥請分東南為四鎮而以都督統御其中時朝廷方遣
吕師孟奉使師孟偃蹇傲朝廷天祥乞斬師孟釁鼓不
報常州已急始遣天祥就戍尋除端明殿學士宜中遣
張全將淮兵二千援常州天祥遣朱華將廣贑兵三千
從之全自提兵設伏于虞橋麻士龍死之而全不援元
師薄朱華軍廣軍多死于水又薄贑軍尹玉獨當其鋒曽
全等皆遁張全擁軍隔河不發一矢華軍渡水者爭挽
全軍船全令諸軍盡斷其指軍多病死全宵遁尹玉孤
軍五百人皆殊死戰玉死之及明得脱者四人無一人
降者天祥欲斬張全督府竟宥之斬曽全以遁奏贈尹
玉團練使立廟死所官其二子常州破攻獨松闗急夢
炎宜中陳文龍議棄平江趣天祥移守餘杭天祥未决
兩府劄再至遣環衛王邦傑留平江天祥去平江三日
通判王舉之與邦傑開門迎降天祥進資政殿學士浙
西江東制置大使兼江西安撫大使置屯餘杭守獨松
闗未幾夢炎遁明年正月除知臨安府不拜以輕兵赴
闕始從天祥初議送吉王信王閩廣大臣日請三宫渡
江太皇太后不允天祥請以福王或沂王判臨安以繋
人望身為少府以輔之有急宻移三宫當以死衞宗廟
議不合少保張世傑宿重兵於六和塔又請自將京師
義士二十萬與城内外軍數萬人背城借一以戰為守
世傑不許十八日巴延丞相至髙亭山距臨安二十里
宜中遣使絡繹講觧巴延邀宜中相見宜中許之而遁
明日世傑亦遁除天祥樞宻使又除右丞相兼樞宻使
不拜使者至上下震恐莫知所為有㫖令天祥詣軍前
遂以資政殿學士行因説巴延曰宋承帝王正統非遼
金比輈將欲為與國乎將欲毁其宗社乎若以為與國
則宜退兵平江或嘉興然後議嵗幣與金帛犒師天祥
躬督所議悉輸軍前北朝完師以還此為不戰而全勝
筞之上也若欲毁其宗社則兩淮兩浙閩廣尚多未下
窮兵取之利鈍未可知假能盡取豪傑並起兵連禍結
必自此始巴延初以危語折之天祥謂宋狀元宰相所欠
一死報宋耳宋存與存宋亡與亡刀鋸在前鼎鑊在後
非所懼也何怖我為巴延改容因謝曰前日已遣程鵬
飛詣宋太皇太后簾前親聼處分候鵬飛至即與丞相
定議明日左丞相呉堅右丞相賈餘慶同知樞宻院事
謝堂簽書樞宻院事家鉉翁同簽書樞宻院事劉岊與
吕師孟奉降表至巴延與天祥同坐堅等各就車歸獨
留天祥不遣天祥大罵餘慶賣國且責巴延失信吕文
煥從旁慰觧之天祥斥言叛逆遺孽當用春秋誅亂賊
法文煥謂丞相何故以逆賊見罵天祥曰國家不幸至
今日汝為罪魁非逆賊而何三尺童子猶斥罵汝獨我
乎文煥曰守襄陽七年不救是以至此天祥曰吕氏一
門父子兄弟受國厚恩不幸勢窮援絶以死報國可也
豈有降理汝自愛身惜妻子壊家聲今汝合族為逆矣
尚何言師孟忿怒云丞相今日何不殺師孟天祥謂汝
叔侄賣降恨朝廷失刑不族滅汝汝今日能殺我我得
為大宋忠臣足矣豈懼死哉師孟語塞巴延聞之吐舌
云男子男子然自是益留之不復遣還矣賈餘慶歸令
學士院詔天下州郡歸附放還天祥所部勤王義士西
歸渡浙歸閩者惟方興朱華鄒鳯張抃數人耳二月八
日巴延趣天祥随祈請使呉堅賈餘慶北行天台杜滸
從至京口留十日杜滸與余元慶定計謀趍真州不可
得舟元慶遇故舊許白金千兩求之其人云吾為大宋
脱一丞相事成豈止白金千兩哉竟得舟二月二十
九日也是午促過瓜洲賈餘慶等已渡天祥辭以明
日同吴丞相渡以是夕逃幸得至真州城下三月朔
日也守將苗再成迎宿時真州不知京城消息已數
月聞天祥至無不感憤流涕者諸將皆謂兩淮兵力
足以興復恨李制置與淮西夏老不能合從得丞相
通兩閫脉絡不出一月連兵大舉江南可傳檄定也
天祥問再成計將安出再成為言灣頭揚子橋守者
皆沿江脆兵今以通泰軍攻灣頭以髙郵寳應淮安
軍攻揚子橋以揚州軍向瓜洲再成與刺史趙孟綿
以舟師直擣鎮江同日大舉彼軍勢不能相救復以
灣頭楊子橋兵合而攻瓜州之三面再成自江中一
面薄之雖有智者不能為之謀然後以淮東軍入京
口淮西軍入金陵兩浙無出路其師可生致也天祥
喜甚即為書李庭芝夏貴庭芝得書反疑丞相無得
還理罪真州不當納之遣官諭再成亟殺天祥以自
白再成不忍殺三日紿天祥出視城濠使王陸兩都統
導之出示以制司文書謂丞相為説客天祥方驚嘆而
都統鞭馬入城門已閉矣杜滸赴城濠欲死有張徐二
路分自言苖安撫遣送丞相所向天祥云今惟徃揚州
夏老不相識淮西又無歸路委命于天惟徃揚州乆之
有弓刀五十人至張徐各就騎以二騎從天祥天祥與
杜滸連騎數里張徐請下馬天祥既下云且行既行云
且坐坐乆立談張徐云制使欲殺丞相安撫不忍故遣
二人送行今丞相安徃天祥云只徃揚州張徐云揚州
欲殺丞相不可徃天祥云無可奈何今只欲見李制使
自白此心庶幾見信共圖恢復否則從通州遵海歸行
朝張徐云安撫已具船令從丞相江行歸南北皆可天
祥曰如此則安撫亦疑我矣張徐方吐實云安撫猶在
疑信之間令某二人便宜從事某見丞相忠義如此何
敢加害既决欲徃揚州當相送是日暮張徐先辭去留
二十人送行頃之二十人亦去明日至揚州杜滸謂制
使既不相容必且死于城門之下不如且避哨以夜趍
髙郵至通州渡海歸江南見二王與徒死城下萬萬不
侔金應又謂出門即有哨此去通州五百里何由而逹
與其死于彼不如死揚州且猶冀未必死天祥計未决
而從行者四人已負腰金逃矣不得已去揚州城下避
哨土圍糞穢中忽數千騎過其後賈家庄已兩日不得
食又廹廵徼者夜迷失道得幸至髙郵而制司命下闗
防説客愈急遂不敢入過城子河至海陵海安如臯舟
與追騎常相距危不免者數矣至通州適牒報到鎮江
大索文丞相十日且以三千騎追亡於許浦始識制司
前疑得海舟渡揚子江入蘇州洋展轉四明天台以四
月八日至温州益王建大元帥府於福州天祥奉書勸
進始以五月朔即位福安改元景炎以觀文殿學士召
天祥二十六日至行都門除右丞相時樞宻使陳宜中
副使張世傑用事丞相具員天祥辭不拜以樞宻使同
都督諸路軍馬發行都出南劍號召天下十月趍汀洲
遣督叅趙時賞督諮趙孟溁復寕都督贊呉浚攻雩都
天祥移屯漳州龍巖縣未幾浚銜索多命來招降遂殺
浚以定衆志時索多與左丞阿嘍罕叅政董某既入閩
李班王積翁以福建宣慰招撫使各致書天祥天祥復
書候見老母即從先帝地下無可言者明年三月入梅
州始與母弟妻子相見進階銀青光禄大夫四月斬都
統制錢漢英王福引兵自梅州出江西入㑹昌戰雩都
大㨗因開府興國縣督謀張抃監軍趙時賞趙孟溁等
盛兵薄贑城下招諭使鄒􁥉率贑諸縣兵擣永豐吉招
撫副使黎貴逹率吉諸縣兵復太和臨洪諸郡豪傑皆
納欵淮西義士劉源以兵復黄州復壽昌軍潭州趙璠
張虎撫州何時皆起義兵分寕武寕皆遣使詣軍門受
約束福建斬偽天子黄從傳首至督府軍勢大振貴逹
以正軍千人民兵數千次太和鍾歩張抃趙時賞趙孟
溁以民兵數萬逼贑遇騎卒先後衝之皆潰自相蹂籍
死孟溁収殘兵保雩都督府聞鄒􁥉聚兵數萬于永豐
乃引兵就之㑹􁥉兵亦潰元帥李恒以大軍乗其弊追
及於廬陵東固之方石嶺都統制鞏信駐軍嶺上力戰
箭被體不動猶手殺十百人乃自投石死大軍追至空
坑同督府兵潰天祥妻妾子女皆䧟惟母曽夫人子道
生從天祥奔汀州時賞呉文炳林揀劉洙皆就執張抃
劉欽為亂兵所殺天祥趍循州其冬達春吕師䕫李恒
以歩卒入嶺索多蒲壽庚劉深以舟師下海㑹廣州天祥
駐循之南嶺黎貴逹有異志伏誅明年二月出海豐縣
三月屯麗江涌命弟璧攻惠州五月端宗凶問至衛王
改元祥興天祥奉表起居自劾罔功有詔奨諭陸秀夫
當筆其略曰方敵氛之正惡鞠旅勤王及皇路之已傾
捐軀狥國脫危機于虎口渉逺道于鯨波雖成敗利鈍
逆睹之未敢而險阻艱難備嘗之已熟如金百鍊而益
勁如水萬折而必東天祥乞移軍入朝不許又欲入廣
州時廣州新復惮天祥威重陽遣舟來迎而中道去之
遂不果入六月祥興舟自碙州回駐崖山督府累請入
覲世傑日以迎候宜中還朝為辭諸大將多忌天祥又
位樞宻使出已上皆不便其入加天祥少保信國公母
曽封齊魏國夫人同督府官屬各轉五官以金三百犒
其軍天祥移書秀夫云天子㓜冲宰相遯荒制詔敕令
出諸公口奈何不恤國事以遊詞相距耶秀夫太息而
已督府全軍疾疫齊魏國夫人子道生相繼卒遣使宣
祭起復初陳懿兄弟皆為劇盗世傑招之叛附不常潮
人苦之潮士民請移行府于潮十一月進潮陽縣戮懿
黨劉與時張𢎞範為都元帥以大軍自明秀下海以歩
騎自全漳入潮天祥已聞行朝十二月十五日移屯趍
海洲入南嶺鄒􁥉劉子俊以民兵數千至自江西𢎞範
歩騎尚隔海港陳懿為迎遵具海舟以濟𢎞範既濟使
其弟𢎞正以輕兵直指督帳二十日午天祥方飰客五
坡嶺歩騎奄至天祥度不得脫即取懐中腦子服之衆
擁天祥上馬天祥急索水飲冀速得死已乃暴下竟不
死諸軍皆潰天祥見𢎞範於和平大罵求死越七日至
潮陽踴躍請劍就死𢎞範必欲以禮見議相見禮天祥
曰吾不能跪吾嘗見巴延阿珠長揖爾或曰奈何不拜
天祥曰吾能死不能拜𢎞範度不能强遂以長揖相見
明年正月二日𢎞範驅天祥登海艘十日至崖山𢎞範
索天祥為書招世傑天祥曰已不能救父母又教人叛
父母可乎愈益急索則書過零丁洋一詩示之詩末云
人生自古誰無死留取丹心照汗青𢎞範咲而置之自
此守䕶益謹然禮貌益隆二月六日崖山破先是陸秀
夫在行朝以樞宻兼宰相至是請於太妃曰臨安母子
已被辱殿下不宜再辱言訖即沉其妻孥冠裳抱祥興
赴海太妃從之宫人已下皆從太妃官屬將士爭蹈海
死者數萬人十四日𢎞範置酒大㑹諸將舉酒從容謂
天祥曰國亡矣忠孝之事盡矣丞相改心易慮以事大
宋者事大元大元賢相非丞相而誰天祥流涕曰國亡
不能救為人臣者死有餘罪况敢逃其死而貳其心乎
𢎞範又謂國亡矣即死誰復書之天祥謂商亡而夷齊
不食周粟亦自盡其心耳豈論書與不書𢎞範為改容
副元帥龎綽爾齊起行酒天祥不為禮龎怒罵之天祥
亦大罵請速死𢎞範遣使具奏天祥不屈與所以不殺
狀世祖皇帝命䕶送天祥京師𢎞範遣都鎮撫石嵩䕶
行且以崖山所得宋禮部郎官鄧光薦與俱二十二日
發廣州至南安始繋頸縶足以防江西之奪者明日天
祥即絶粒不食計日可首丘廬陵乃為文祭墓為詩别
諸友遣人持歸約日復命廬陵城下即瞑目長逝乃水
盛風駛前一日過廬陵至豐城始知所遣人竟不得徃
於是不食已八日念不得死廬陵而委命荒江志節不
白始欲從容就義强復飲食十二日至建康囚驛中鄧
光薦遇天慶觀八月二十四日天祥北行十月至燕舘
所供帳如上賔舘人云慱囉丞相命也天祥義不寢處
坐逹旦四日張𢎞義具言不屈狀五日送兵馬司械繋
空宅中十餘日觧手縛又十餘日得疾十一月二日去
械猶繋頸五日赴樞宻院九日見愽囉丞相張平章命
之跪天祥曰南人不能跪左右强之終不可問有何言
天祥曰自古有興有廢帝王將相滅亡誅戮何代無之
盡忠於宋所以至此今日不過死耳有何言又問天祥
曰為宋丞相宋亡義當死為北朝所獲法當死何言慱
囉問自古嘗有宰相以宗廟城郭與人又遁去者否天
祥曰為宰相而奉國以與人者賣國者之臣也賣國者
必不去去者必非賣國之人也前除宰相不拜奉使巴
延軍前尋被拘留不幸有賊人賣國國亡當死但以度
宗皇帝二子在浙東老母在廣故去之耳問徳祐非君
乎曰吾君也曰棄嗣君立二王果忠臣乎曰徳祐不幸
失國當此之時社稷重君為輕立君所以為宗廟社稷
耳故為忠臣從懐愍而北者非忠從元帝為忠從徽欽
而北者非忠從髙宗為忠慱囉不能詰有問晋元帝宋
髙宗有所受命二王何所受命且不正是簒也曰景炎
乃度宗皇帝長子徳祐親兄不可謂不正即位於徳祐
去位之後不可謂簒陳丞相以太皇后命奉二王出宫
不可謂無所受命慱囉謂汝為相能挾三宫以徃可以
為忠不能則與巴延丞相一戰决勝負可以為忠天祥
曰此可以責陳丞相不可以責我我此時未當國故也
又曰汝立二王竟成何事曰立君以存宋社臣子之責
若夫成功則天也又曰既知其不可何必為曰父母有
疾雖不可為無不用毉藥之理不用毉藥者非人子也
文天祥今日至此惟有死不在多言汝所言都不是慱
羅怒曰汝欲死可得快死耶死汝必不可得快天祥云
得死即快何不快為慱囉呼引去自是囚兵馬司四年
其為詩有指南録前後三卷後録五卷集杜二百首皆
有自序天下誦之其翰墨滿燕市又時時為吏士講前
史忠義傳聞者傾動嘗裹所脫爪齒須髪寄弟五璧始
終未嘗一食官飰上自開平還大興問南宰相孰賢群
臣皆曰北人無如耶律其南人無如文天祥上將付以
大任王積翁謝昌元相率以書諭上意天祥復書云諸
君義同鮑叔而天祥事異管仲管仲不死而功名顯於
天下天祥不死而盡棄於平生遺臭于萬年將焉用之
積翁知不能屈猶奏請釋天祥而禮之以為事君者勸
上語積翁命兵馬司好與飲食天祥使人語積翁吾義
不食官飰數年矣今一旦飰為官吾且不食積翁始不
敢言㑹受述丁叅知政事受述丁者嘗開省江西親見
天祥出師震動每昌言不如殺之便自是上與宰相每
欲釋之輙不果至元壬辰十二月八日召天祥至殿中
天祥長揖不拜極言宋無不道之君無可吊之民不幸
母老子弱權臣誤國用舍失宜北朝用其叛將叛臣入
其國都毁其宗社天祥相宋於再造之時宋亡天祥當
速死不當乆生上使諭之曰汝以事宋者事我即以汝
為中書宰相天祥對曰天祥為宋狀元宰相宋亡惟可
死不可生又使諭之曰汝不為宰相則為樞宻天祥對
曰一死之外無可為者遂命之退明日有奏天祥不願
歸附當如其請賜之死受述丁力贊其决遂可其奏天
祥將出獄即為絶筆自贊繋之衣帶間其詞云孔曰成
仁孟云取義惟其義盡所以仁至讀聖賢書所學何事
而今而後庶幾無愧過市掦掦顔色不變觀者如堵問
市人孰為南北南面再拜而就死見者聞者無不流涕
是日大風掦沙石晝晦咫尺不見人城門晝閉籍兵馬
司得天祥所為詩文上之天祥死時年四十有七矣南
人留燕者悲歌慷慨相和應為歌更置酒酧丞相相慰
藉更相自賀至有十二士者收葬於都城外初天祥既
第誓不倚勢近利自禄賜所入盡以㪚族姻鄉友之貧
者至是官籍其家蕭然方過南安時遣人告墓以弟璧
之子陞為嗣又寄弟書曰親䘮君自盡猶子是吾兒大
徳中陞奉母歐陽夫人歸自豐川云
贊曰文丞相以廬陵年少穆陵親擢進士苐一即上書
乞斬董宋臣者至再宋垂亡猶乞斬吕師孟釁鼓此豈
希合茍生者賈似道沮之留夣炎疾之宜也陳宜中張
世傑亦忌之何也黄萬石疾之可也李庭芝疑之至欲
殺之又何也或謂使庭芝不疑夏貴可合事未可知豈
所謂天之所廢不可興者乎至其脱京口走真揚脱真
揚走三山出萬死與潮陽仰藥不死南安絶粒不死燕
獄不死何異若將以有為者及得死所卒以光明俊偉
暴之天下後世殆天以丞相報宋三百年待士之厚且以
昌世教也而或者咎其踈濶論其無成謬矣夫非諸葛
公所謂鞠躬盡瘁死而後已者乎死之日宋亡七年崖
山亡又五年矣
　　丘節婦周氏傳
周氏濮州鄄城縣人父母無子惟一女擇壻得古今節
度使憲之子源於其州者而贅之于家不幸源蚤世周
氏年二十有五痛傷其父母托子壻以老而老更以為
累已不忍負父母重負所天即日白父母曰大人惟一
女是以嫁不離家重不幸所天者棄之有如遂負大人
者非人子有如負所天者子非人有二丈夫子嶽八嵗
矣巖三嵗矣願終飬大人如未嫁時教二子而下報所
天焉父母義之曰吾老而獨汝少而寡甥㓜而孤天下
窮民有四而三聚于吾門吾女能爾耶吾無子而有子
吾壻死為不死矣周氏奉父母如其夫無恙時父母忘
其為獨焉教二子日以長父母見之如見其孫然父母
終既為終䘮州尹徐某聞而義之以禮致之州府親酌
酒而饋之奉弊而侑之盛歌舞鼓吹以送之歸而榮之
州人唶唶嘆息皆曰此吾州節孝婦也皆相與踵門稱
慶而拜之尹以聞復其家母或使壹有所與州人相羡
又曰此節孝之報也然後嶽以録事湖州歴官浙東宣
慰司都事杭州路治中巖亦嘗為湖州曹掾周氏從子
歴覧山湖之勝備嘗海陸之􁦈年八十有一終有孫曰
公甫某官公弼某官公佐嘗舉于其鄉今為浙西憲掾
撫二兄諸孤如己子於是丘氏世有孝子慈孫為節婦
貞母之報云嗚呼方此母守志自誓時徒不負此心耳
敢望有子能以禄飬又敢望以孫能以名聞哉而子以
禄飬矣孫以名聞矣此天報之也
贊曰余讀衛詩凱風傷七子以其孝不能慰其母心又
傷七子已壯母去盛年已逺所謂嫁而就木有可悲者如
周氏方二十五年顧孩提豈可恃天道逺又可必邪嗚
呼難矣
　
　
　
　
　
　
　
　
　
　
　
　
　申齋集卷十三
欽定四庫全書
　申齋集卷十四　　　　　元　劉岳申　撰
　題贊
　　題泣麟圖
按春秋魯哀十四年西狩於大野叔孫氏之車子鉏商
獲麟以為不祥以賜虞人仲尼觀之曰麟也然後取之
榖梁曰引取之也釋者曰麟為孔子來魯引而取之公
羊氏曰大之也以為春秋撥亂反正之應與文成致麟
合然其間載孔子稱孰為來者二稱吾道窮者一且記
反袂拭面涕沾袍之事此秘書監何澄所畫圖盖本此
意而畫有史筆廬陵劉岳申謹拜稽首而為之贊曰
詩首闗雎其應麟趾詩亡而後春秋終矣于嗟麟兮奈
何至此春秋文成闗雎盈耳㳺夏二子未知述作如何
大野有麕而角聖曰麟也然後取之俯仰感慨斯焉取
斯鳯兮吾已麟也吾窮吾窮吾已此始此終昔者此麟
何為而紱今者此麟何為而獲聖老于行麟繋而覊志氣
之感内恕孔悲䘮予祝予莫知我哀知我罪我孰為來
哉庶幾以俟聖人復起萬世君臣萬世父子
　　題宋髙宗御書酒徳頌後
當建紹間而暇為翰墨之娯車攻之吉日可書也六月
采芑可書也如此宋不為建紹矣此不書而書酒徳頌
諸葛亮有言此臣之所未觧者也
　　益國周文忠公贊
此宋南渡之司馬其公論之在天下不如在宦者其所
居為緑野不如為蘭若此千萬間之廣厦所以不如一
丘一壑之畫也
　　題胡剛簡考功印紙後
右剛簡胡公考功印紙一卷得不與出身以來文字同
時追毁若端平追復贈官朝奉當由至元初悉上送官
今不知在亡矣大徳丙午余客洪泮時縉雲鄭公潜昭
提學江右三山王澧翁適劉公舘中胡楊自立以此卷
屬余求公一言遂併得王詩語各有意去之二十五年
自立之子士㑹復求書其後謹按剛簡當宋寳慶乙酉
上書言濟邸事稱周公蔡蔡叔而封蔡仲此周之所以
長齊桓公殺子紏唐太宗殺建成元吉皆絶其世此齊
之所以亂不旋踵則天之所以殺唐子孫幾盡又引申
生得請其應為韓謂濟王不幸事異蔡叔子紏元吉宜
厚其追贈褒崇録用其子孫嵗時致其祭祀使濟王之
寃如戾太子之得以自伸不致如恭世子之欝而不散
語極沉痛此宋三百年理義之所漸摩涵飬者也於乎
逺矣反覆此書有味其言故特著之卷末昔先祖成敬
先生與剛簡同年以詩貢於鄉名次適相先然宋嘉定
丙子也至順改元八月朔里樊家諸孫劉岳申拜手謹
書
　　䟦張魏公與劉和州手帖(和州名子昂字仲謙安/成東江人)
右宋丞相張魏公與劉和州徃復手帖尚見當時宰相
識度之逺英雄籌筞之良君子有考焉和州當兵興而
課縣最嚴邉防而寛民力民不知擾而㓂不敢入境敵
不敢窺邉邉閫長材非承平循良小吏比也嘗以江淮
十五事獻書秦檜檜不能用以十二筞與防江三劄獻
虞雍公公亟稱賞嘗夜移海陵城外横江數十萬艘燒
隂沙積米三十餘萬石先是金人謀欲絶舟與糧至是
失色遂奪其餘馬長江之成算雍公嘆服切中事機及
高宗廵幸建康魏公起長沙為留守首以書招之倉卒
應辦取之和州如一切豫備魏公深嘉其功而甚噐其
材力薦之上以有和州之命仍留之建康以為首尾和
應駕還臨安而後赴和州當創殘之餘守禦備至憂勤
盡瘁以疾不起魏公痛恨深悲之嗟夫南渡事㑹之可
惜人材之不幸多矣至如和州曽不及大用賫志以沒
向㣲魏公此帖幾無有知和州者又安知其材略如此
吾鄉安成多故家多鉅公名士和州六世孫謙而能不
失舊物於是宋亡元興又六十年矣而忠賢邪佞之在
人心者猶如當日未聞有得秦丞相書是寳藏之如是
者又何也謙之父為漢川之父為溥泉皆和州賢子孫
云時至元六年庚辰五月二十八日劉岳申書
　　題李御史監祭畵像贊(時為東粤憲副求贊/)
有豸其冠何奸不逐有蒼者裘何善不録彼滛于慝匪
我仇之此周于徳匪我醻之昔也臨事如承大祭今也
臨祭國之大事於皇大社祀有成典御史蒞之羣工無
慊彼都人士繪其冠服望之儼然式如金玉帝命我公
䋲此南邦執其憲度以壹紛龎嗟爾逺人千載竒逢欲
知我公視此徳容
　　題文丞相真
死忘其元生愛其膝宋亡誰謚宋史誰筆當日穆陵不
可第七萬古廬陵進士第一
　　題文丞相拜羅氏百嵗母圖
文丞相以咸淳癸酉二月朔日率里中士奉幣載酒升
堂拜新安羅氏百嵗母母答拜諸孫皆拜奉觴壽母母
釂酢賔諸孫從執爵禮成丞相為留三日賦詩題㕔壁
鄉人好事列為圖繪于是宋亡元興又六十八年矣後
生誦其詩玩其圖者猶如當日至有得其臨本爭執之
以為至寳者想見當日旌旗騎從之都賔從雜遝之衆
筆墨淋漓之樂詩成燕喜酒酣樂作何如其盛也閭里
見之而老老㓜㓜人人歆羡四方傳之而子子孫孫家
家誦説計丞相奉兩國宦遊海陸之珍家山魚笋之美
其聲名文物衣冠禮樂又有在鐘鳴鼎食之外者再踰
年而丞相出師江上入衛京畿明年宋亡脱身京口亡
命淮海走閩閩潰走粤粤沈向㣲潮陽蹉跌以幽燕獄
市為枕蓆而安之即此紙流落復有能寳藏之如今日
所觀者乎母蕭氏生宋淳熈甲午為承務郎致仕羅公
士友生母終壽於宋亡之嵗百有三嵗云五孫為五桂
其四曰畊字存叟宋開慶已未與丞相仲氏同年官至
廣東提刑司幹官諸孫學孟有士行有文采與余遊視
余此圖求余題其後時至元六年後庚辰六月望日里
後學劉岳申謹題
　　題須溪先生真贊
其清足以洗一世之衆濁其新足以去千古之重陳昔
之見者尚不足以得其真今之謗者復何足以望其塵
嗚呼何年復見若人
　　題東坡書牆有茨三章
聖筆不删坡書不辱中冓之言猶可讀也
　　題趙學士子昂照夜白圖
曹將軍檄槊遺餘風流文采丹青在衛夫人王右軍外
天馬玉花又在凌烟功臣外然不能自道頼子美能以
斯須垂之萬古不然良工心苦誰其知之松雪公兼有
曹杜之長能自致不朽猶區區著同時一二知者以記
微意向微㬅碩道傳安知斯人為慱古君子哉於是松
雪苦心愈益可悲矣東野王君得此卷於天上人間之
後寳而藏之嗚呼必有能為子美者
　　題程趙兩公手題馬圖
右程趙兩公手題馬圖一卷藏東野王氏時臨川呉先
生與伯生㬅碩皆有懐兩公情見乎辭而先生録趙舊
詩與卷中程詩意同尤可感今先生已脱􁁌羈而虞掲
二君方入天駟振鬛長鳴萬馬俱喑為東野誦老驥千
里援筆慨然
　　題唐君臣畵像
　　　　(唐太宗/狄仁傑)　(魏徴/陸贄)　(李靖卿/顔真)　(郭子儀/裴度)
觀此然後知龍鳯之姿天日之表非異人不能識固宜
英雄不敢仰視若鄭魏公之媚嫵非是君不能見衛公
之姿貌魁秀非是君不能用畵史獨著其君臣慶㑹有
以也其六七人而逸其姓名者二人必皆若是班者忠
州遯荒闔户不使人識其面而與单騎免胄回鶻羅拜
者並傳開元天子不識平原太守何如人而與斗南一
人所至有生祠退然中人而神觀邁爽外夷君長問其
年貌者相先後槩有凌烟筆意又有紀傳贊意友人李
君仲元寳而藏之其將為良為忠修其可願者乎
　　題呉草廬真贊
其心休休其容肅肅多學多識以似以續耄有不倦瀆
無不告允矣君子是宜其服
　　䟦周益公撰王駒父居士墓銘書翰
右宋故相益國周公銘居士王某墓所嘗與復某書居
士曽孫璧寳藏遺墨也新余每伏讀未嘗不掩卷三歎
也居士與丞相比隣誌稱把酒論文無虚日而以布衣
終其身固已去人逾逺其校讐六籍百家淹貫群書尤
不妄交遊鄉先生楊文節公稱為淮海文士詩人楊廣
文以為有北忩風致謝尚書湯舍人劉袁州尤推重之
其著書古史法家集皆可録而傳向㣲益國此銘雖孝
子慈孫有不能之者矣太史公稱閭巷之士欲砥行立
名非附青雲之士惡能施於後世豈不信哉抑居士可
謂忘人之勢益國可謂忘其勢矣益國自書此銘而以
登仕郎胡柯題其額柯亦居士其流亞者歟昔我先人
與居士之子逺叔交遊最深厚児時于侍側耳熟焉秘
書歐陽公實銘其墓今其聞孫能自立不辱其先𤣥孫
又能世其業於是君子之澤五世其昌矣璧字君玉其
讀書之室曰舊隠子㤗字與時延字與齡至正三年癸
未七月既望里契家諸孫劉岳申謹書
　　䟦巽齋歐陽公撰逺叔王先生墓銘後
右鄉先賢著作歐陽公所撰王先生逺叔墓誌先生岳
申先友也公以宋景定戊辰辭建昌通判不赴由宣教
郎轉奉議郎庚午以著作郎兼崇殿説書入謝兼權都
官郎官七月遷著作郎八月考試國子監出院免官歸
此銘作於辛未九月葬前距明年壬申正月公易簀前
數月耳嗚呼向使先生之子不知乞銘于公即先生世
羙雖家藏百年手澤其誰知之其誰知之嗚呼先生可
謂有子矣公為文章有歐蘇之羙此誌叙無羙若繁而
實不可殺稱先生可謂有而實不可得在公集中為變
例多㣲意罕有識者先生能守先人敝廬上遡先大父
晏子之心益推廣故相賢徳此意豈愧恊律公與進士
結主知與隠士君不愛鄉衮薦而從居謫徙者此豈有
為鄉校而致謗尚煩守宰過聼朋友費辭者誌稱先生
再被謗并載公所為辨謗者學廢俗偷志感也坡公有
言有其實是辭其名者有後先生豈獨辭其名而且不
辭其謗是足以有後矣岳申從先君子侍側聞先生躬
行為多先生死先君子哭之慟謂岳申曰汝曹不復識
王逺叔矣此誌從家藏刻本熟復今從先生之孫璧得
覧公遺墨益増感涕念昔先君子之䘮須溪先生命子
將孫致奠命岳申曰爾父孝友忠信俯仰不愧怍汝知
之乎爾父千里外為他人作孝子爾知之乎嗚呼岳申
不孝于是愧先生之子多矣先生有孫又能以時材自
樹立不辱其先此豈可與流俗人共語哉岳申不獲辭
而竊附姓名以繼世好益著先友代有賢子孫以信文
正世徳云璧字君玉即誌所稱璧者有子可教公侯必
復在斯乎延祐戊午六月初伏上距公誌之四十八年
里後學劉岳申頓首謹書
　　題百鴈圖
如此稻粱全無矰繳猶是江南水淺土薄
　　題彭小溪家藏五馬圖
以良五馬少見其畫而况真者
　　題子昂竹
其翛然也有儒者之意其温然也有王孫之貴其頽然
也有茅檐之味其儼然也有玉堂之氣清而不寒髙而
不畏古之人與今之人瑞也嗚呼以嗜者尚其致
　
　
　
　
　
　
　
　
　
　申齋集卷十四
欽定四庫全書
　申齋集卷十五　　　　　元　劉岳申　撰
　雜著
　　筞問三史
唐虞三代吐辭為經經不自名然自二典三謨伊訓説
命無逸立政諸書七月文王公劉卷阿諸詩為千萬世
經筵之祖後之談經有能近之者乎唐虞三代左右前
後無不有史然謨典禹貢訓誥誓命之為書二百四十
二年筆削之為春秋為千萬世史舘之祖後之修史有
能近之者乎皇元開經筵以來天子日親儒臣朝夕不
倦臣子得近清光其為啓沃陳善閉邪宜若易然也皇
元設史舘以來天子親督史臣務成信史臣子恪共乃
事其為紀録為萬世法程宜若易然也或曰漢諸儒傳
經至宋洛建大儒而至當歸一精義無二矣宋視漢唐
内無女色閹寺之禍外無彊籓外戚之變經學不為無
功而國勢不免積弱然歟否歟或曰漢司馬父子班氏
父子相繼為史至宋歐陽公司馬公朱文公而史法經
意始無遺憾矣宋非無權臣而終畏清議非無朋黨而
終尚氣節史筆不為無功而士論幾于太横然歟方今
學主程朱士用明經修行或曰時無甘露石渠同異之
辨事異建公武鄉郎將之講經筵史館可謂兼前代之
徳而無前代之失矣然歟否歟或曰修遼金史當如歐
公之五代史修宋史當如歐公之唐書以司馬遷班固
之筆力而用司馬公朱文公之法程然歟否歟或曰經
筵以飬君徳正君心與務為儒者章句訓詁不同當如
禹臯益稷伊傅周召之為臣而後可此其道何繇或曰
史舘以法祖宗監前代為重公天下之是非定萬世之
得失當如書春秋之制作而後可此其要安在諸君講
於斯也熟矣必有以俾益聖世者願悉聞其説
　　書崖山碑後
皇元混一天下盡有華夏蠻貊之地及至元乙亥命丞
相巴延下江南而後大統一越三年戊寅命元帥張公
平崖山明年崖山平而後正統定議者以為元帥之功
不在丞相下盖是役也元帥親奉聖謨以大事付之而
卒伐功成武烈者元帥也當是時江南已定崖山雖存
焉能為有無然漢亡而章武興正統固在以曹氏父子
雄傑師武臣力終身不能得之庸禅而以閏位死此元
帥所以功盖天下而名冠古今也惜也崖潰而元帥已
疾還朝而元帥不起官不至極品年不及中壽然元帥
且死而如生死而有子為不死於是天以不賞之功報
之其子孫今翰林承㫖蔡國公以忠清直亮歴事累朝
抑權佞誅奸宄討亂賊為時名相元功第一聖朝始贈
其顯考官太師謚獻武爵淮陽王以報之其身後今廣
東亷訪使以文學政事世濟其美為公卿王之聞孫也
因刻石崖山於先生所刻石之傍以記三爵謚以與南
海相為無窮罔極且以彰示子孫嗚呼自古有大功徳
者無不報而報以賢子孫者為尤難故羊叔子峴山一
碑使人堕淚而叔子無後尤可悲杜元凱自為二碑一
置峴山之上一沉漢水之淵而其子孫未見有能訪求
其遺跡而顯掦之者孰若王有子為賢相有孫為名臣
而天下稱頌之也哉嗚呼海可竭不可阞而王之名不
可滅張氏世萬子孫讀此碑者尚其念諸詩不云乎子
子孫孫勿替引之
　　中書叅知政事耿公徳政頌
上臨御之二載慎選中外執法大臣以肅清天下耿公
文叔繇省䑓歴掦聲實擢為江西憲使于時憲長以亮
直清彊董正憲綱其要使其下不可犯而公尤務靖共
簡肅宣上徳意益厚風憲大體要使姦偽昬暴畏服其
中心甚于誅伐戮辱實與憲長相濟以相成明年春叅
預江西大政當四方連嵗兵興之後方數千里饑饉流
亡之際緩和鎮撫慰止賙救無一不用其極凡而賦弊
餉調之必不可緩噐物饍羞之必不可損多方以奉上
裕下者必使肅而給從容而濟集公於是雖不動聲色
而竭其心思亦云至矣然方其為憲府不必有所施張
可以震動戁竦而人畏之及其為省臣又不必有所建
樹比于摧䧟廓清而人服之又明年夏擢為南䑓侍御
史如在憲府而益務大體正大綱使南紀為之肅然召
為户部尚書進為中書叅政如在江西而宻贊大猷議
大政使天下為之晏然於是公去江西且逾數年矣而
為士者思之曰公于士類未嘗樹一私恩而藹然下士
之意真欲為國得人所以長飬成就之者何其優且渥
也為民者思之曰公於吾民未嘗施一小惠而悠然愛
國之心惟恐傷其國本所以休飬生息之者何其頎且
到也若嘗執吏事以事公者每語及公始終及公退食
嘗獨立之時又未嘗不愛之如父母畏之如神明也嗟
夫難矣公在南䑓江西引領而望曰南䑓領江南諸道
公不我忘庶撫我乎頌公遺愛述公盛徳者所在乎有之
而皆相與屬筆於廬陵劉岳申曰是能言而能不以私
相譽為悦者宜求必得余辭不獲則士民合辭以請夫
為政而不可以一事書者皆善政也為政而不驚世駭
俗者無所為而為之故也是故得神武不殺之意而奉
行之者可以為天子賢執法得財成輔相左右民之意
而擴充之者可以為天子賢宰相兼斯二者惟公有焉
在國家宜著旗常勒金石以傳不朽在天下宜善頌禱
求歌謡以垂罔極雖徳慚吉甫才乏與人敢惮修辭以
乖彛好乃為詩以誦之其詞曰聖人在上天下無妄君
子在位庶人不議惟茲江右自昔民勞饑饉疾癘仍嵗
荐遭惟皇仁聖爰命䑓臣由憲而省曰惟吉人其人伊
何文叔耿公道不干譽義不計功暴有豺虎公如祥麟
百獸率舞易暴為仁衆為鷹鸇公如威鳯群鳥畢随以
一服衆衆佐䑓綱不競不絿公預政本不剛不柔惟公
徳威威在不殺惟公聼明明在不察知公之亷莫如天
地天地知之甚於官吏好公之賢莫如鬼神鬼神好之
甚于士民士曰休哉載謀載惟何以遺之我有好詞民
曰樂哉載興載寢何以諗之我有羙錦維此織文自彼
天孫濯以河漢晞以朝暾大江沄沄天下訢訢孰以乆
聞不在斯文
　　書黄彌高所藏其先孝友故牘
巽齋先生初為里巷趙徳善教子每食輙持歸以奉其
母趙有賢妻日必置饌二而致其一於其家曰先生之
母食矣先生樂為盡㑹有十趙氏嵗幣以請者先生不
顧竟以趙氏三子卒業成名及客郡齋家報母病馳歸
則母仆眩良乆已醒矣即為書郡齋云計守道食頃正
母眩仆時也母眩仆於家而子安食于外守道尚可為
人子乎自今跬歩尚可離膝下乎時郡守古心江公也
先生天性孝友少孤事母終身孺慕以為常事兄如父
愛兄子如子為文章由衷罄竭無有人心者亦於焉變
尤樂道人之善不啻如已有里巷黄和卿孝友一事先
生以其發於真心足助政俗凡一再言之先後郡守郡
為給榜嵗時置饋和卿拜受其饋以奉其母而藏其榜
於家里巷竟不可一見又得葉氏終娶盲女事實以告
先生而聞於郡郡守為附郡志世易代遷其子發始從
故牘得先生當日劄狀郡守書判以求題䟦其孫仰復
以示余余惟此書不待䟦而傳而和卿有可傳者二非
此書則世無知者余不可不傳之盖和卿之孝可能其
不求人知不可能也志不沒人之善尤不可能也和卿
有鄠人之孝而無鄠人之旌門復賦使有旌若復和卿
必不受之矣何以知之以其却郡榜知之榜里巷猶不
欲而况樹宅里者乎此和卿與鄠人異者也雖韓公復
生猶將許之若葉氏子有劉廷式之名而無廷式之位
使無和卿則雖郡有先生足為坡而無由信於先生與
郡守又何以聞於今和卿能使鄉鄰不知有鄠人而知
有劉庭式已有善惟恐人知人有善惟恐人不知是心
也非無所為而為之者乎此宜先生所深與也此事在
孝友之外余故掲而出之以為世勸而亦先生本志也
和卿死今三世矣三世有寳藏此書者難矣又求發揮
者愈難矣此又不可不書者也嗟夫為善何負於人哉
是可以勸矣
　箴
　　廬陵劉高仲邂逅蘇昌齡淮海之上風神秀甚論
　　辨偉然覧元學士為党居仁書時習朋來四字愾
　　我無聞因述聖訓箴以自厲云
學以進徳難在始入謂鳥數飛如鷹學習所貴習者由
外契中由生入熟理到深融昔與我二今我為一學茍
在我動罔不吉是故講習易繋之兊以言乎悦無出其
外於是乎時習是謂日新後時廢日天之棄民
　　　右時習
學有始終斆為學半惟知與仁聖以一貫明徳新民均
謂之學以後民迷孰云先覺盡人物性乃盡其性有道
無教豈天之命朋爾逺來均我受中朋之不來學亦罔
終我日邁矣而月隨之聖有明訓欽哉惟時
　　　右朋來
　銘
　　廣陵高生名齋自得求銘於廬陵劉子乃為之銘
　　　云
民皆有道不可使知所以君子必自得之禹臯伊萊不
在堯湯周公上聖非待文王萬物在我反身非遥故曰
顔子非樂簞瓢素行者四而逆境三自得我樂人自不
堪九夷可居孰曰陋邦而况陳蔡又况宋匡於乎小子
自求自趣師友父兄理不能與銘汝自名我銘汝思汝
自得矣何以銘為
　
　
　
　
　
　
　
　
　申齋集卷十五
