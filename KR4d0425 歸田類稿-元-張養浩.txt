#+TITLE: 歸田類稿-元-張養浩
#+DATE: 2018-05-12 10:19:44
#+SOURCE: github.com/kanripo/KR4d0425 master 0c6962c8                
欽定四庫全書　　　　　集部五
　歸田類稿　　　　　　　别集類四(元/)
　　提要
　　　　(臣/)等謹案歸田類稿二十二巻元張養浩撰
　　　　養浩有三事忠告己著錄是編乃其詩文也
　　　　養浩嘗自序其集稱退休田野錄所得詩文
　　　　樂府九百餘首岐為四十巻名曰歸田類稿
　　　　富珠哩翀序(按富珠哩翀原作/孛术魯翀今改正)作三十八巻
　　　　巻數己異文淵閣書目載養浩雲莊傳家集
　　　　一冊雲莊集三冊焦竑國史經籍志則作張
　　　　養浩文忠集十八巻書名巻數更均與養浩
　　　　自序不符黄虞稷千頃堂書目載歸田類稿
　　　　之名而亦無巻數考呉師道序云公雲莊集
　　　　四十巻己刻於龍興學宫臨川危素履掇其
　　　　有闗於治敎大體者為此編而屬予以序云
　　　　云則龍興所刻者即養浩手編之類稿而改
　　　　其名曰雲莊集亦即文淵閣書目之三冊素
　　　　履所刪定者即經籍志之張文忠集十八巻
　　　　而所謂家集一冊者當由後人掇拾乃外集
　　　　補遺之類也然蘇天爵輯元文類僅錄養浩
　　　　文二篇故明葉盛水東日記頗以天爵失載
　　　　諫燈山疏為譏疑元末己罕流播近時王士
　　　　禎偶得養浩王友開墓誌歎其竒詭載之皇
　　　　華紀聞則亦未見其全集惟明季有刻本二
　　　　十七巻尚存于世既多漏畧編次亦失倫類
　　　　今據以為本而别採永樂大典所載刪其重
　　　　複補其遺闕得雜文八十八首賦三首詩四
　　　　百六十三首共為五百八十四首釐為二十
　　　　四巻較之九百原數己及其大半亦足見其
　　　　崖畧矣又集中有和陶詩序自謂年五十二
　　　　退居無事日讀陶詩擬其題以發己意得詩
　　　　若干篇云云今集中乃無一篇殆别為一編
　　　　未以入集故永樂大典不收歟養浩為元代
　　　　名臣不以詞翰工拙為重輕然讀其集如陳
　　　　時政諸疏風采凛然而哀流民操長安孝子
　　　　賈海詩諸篇又忠厚悱惻藹乎仁人之言即
　　　　以文論亦未嘗不卓然可傳矣乾隆四十六
　　　　年十二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校官(臣/)陸　費墀
歸田類稿原序
聖朝牧菴姚文公以古文雄天下天下英才振奮而宗
之卓然有成如雲莊張公其魁傑也公自弱齡以才行
名縉紳間仕於朝盡讜言行直道自禮部尚書㕘議中
書請謁親濟南俄以吏部尚書召親疾終喪省臺奏召
至再至三至五六不起文皇即位關陜以西兵侵旱厲
民莩政荒拜行臺中丞迺起西馳及秦民四流亡耄穉
孑遺若鼎魚筏蟻天毒方熾湯沸泉溢吏士猖蹶目瞠
神駭莫克拯拔公懇悃率倡務用仁術官帑不繼傾已
囊槖日不勝給每每大慟民僅蘓復公疾薨天子聞之
惻然憫悼贈攄誠宣惠功臣陜西等處行中書省平章
政事柱國追封濱國公諡文忠中外嗟惜無何翀使憲
陜西士民談道琅琅耿耿未始不悽愴以聽之秦人悲
思樹石刋頌不忘公質厚剛毅正大明白仁於家忠於
上確信不渝已善不伐人之善推獎若不及其文淵奥
昭朗豪宕妥帖其動盪也雲霧晦㝠霆砰電激其靜止
也風熙日舒川嶽融峙綽有姿容闢翕頓挫辭必巳出
讀之令人想像其平生千載而下凜有生氣不可摩滅
斯足尚矣公素知翀其子引偕其婦翁呉肅彦清持公
所輯歸田類稿三十八巻徴序因書其概如此公諱養
浩字希孟雲莊其自號也行業履歷家乘國史有載兹
不容贅元統三年龍集乙亥二月甲寅朔中奉大夫江
淛等處行中書省㕘知政事富珠哩翀序
人聲之發為言言之精者為文而皆出於氣也昔人謂
文不可以學而能氣可以養而致是氣也孟子所謂浩
然至大至剛以直養而無害者歟夫其養充而氣完然
後理暢而辭達孟子之言非為作文設而作文之法孰
有過此竊嘗以是驗之世之人即其文之髙下而其氣
之大小能養與否與夫養而未至者併可以得之也故
濱國文忠張公名養浩字希孟庶幾學孟子者公早負
文名由至大初仕顯于朝逮延祐中天子方好文一時
侍從言語之臣號稱最盛而公頡頏其間及至治時所
上時政書萬言力詆權姦變更法度非便幾蹈禍不測
諫鐙山疏謂閭閻細民戲玩非人主所宜作犯顔攖鱗
衆咸為之恐而卒以直見賞其剛大之發沛然而莫之
禦者豈一日之致哉暨解參議中書歸卧華不注鵲山
之陽殆將十年屢召不起翛然雲莊之居悠然山泉禽
魚之樂沉潛乎經史百氏益肆於詞和平沖澹之中錯
以奇崛藻麗要其依據義理而切於日用之實流布自
然而無綴緝辛苦之態所養蓋可知巳竊聞公最後起
為西臺中丞以救荒憂勞致疾而殆奉元鼓樓梁木自
壞其夕有光若星殞于濟南則其平生之氣感動至于
如此豈獨見于文也哉往年某至京師公已還第時公
父濟南郡侯年壽八十嘗賦詩頌美以致慕向之意今
公之子秘書郎引出家集示予重惜公之不可見也公
雲莊集四十巻巳刻于龍興學宮臨川危素履掇其關
于治教大體者為此編秘書屬予以序顧以朝多名公
辭謝不敢則委其集數月而請不置因為推公之所得
者如此若其世系官位之詳則有太史之傳墓道之碑
兹得而略也吴師道序
歸田類稿自序
文章天下難事自昔耗精殫神以蘄立言而迄泯泯無
聞者何可枚數嗚呼奚作者夥而傳之于今者不多見
耶余蚤嘗從事焉筮仕来益知非易欲中輟未能間雖
操觚弄翰第因事寓懷及應酬徴索而巳初非有心班
古人甲當世以圖不朽之傳也歷年既久所述寖多頃
退休家野出而録之凡得詩若賦若文若樂府九百餘
首岐為四十巻名曰歸田類稿櫃而藏之用示張氏子
孫使知吾家亦有􁾑學勤文墨如僕者庶因而有所觀
感興起增光其前詎不愈于貽貨利以愚子孫者乎恐
或者訾其不火而存之自列其所以然于編首
欽定四庫全書
　歸田類稿巻一
　　　　　　　　　　　　元　張養浩　撰
　　經筵餘旨
　　　進表
臣養浩嘗讀孟軻氏書至言我非堯舜之道不敢以陳
於王前其風裁凛然壁立萬仞千百世下猶可令人想
見葢臣之於君惟敬之至故其為慮也深慮之深故其
期之也逺雖三代皋䕫稷契伊傅周召之用心率不越
此所可惜者不能告之天子施諸當代乃為戰國區區
一邦之君而發明月夜光宜彼不知其珍也然由是而
使後世為人臣者知必如此乃可盡為臣之心為人君
者知必如此乃可盡為君之道其有功世教議者謂不
在禹下詎不信哉欽惟皇帝陛下寬仁明哲以無心而
承大業兢兢守成惟祖是式而又創開經筵登進儒雅
御書求治至于再三臣某忝以宫僚召預侍講之末際
兹隆盛欣感交集輒不自揆僭陳平昔所聞於先哲者
著書五篇一曰君道二曰君德三曰君體四曰君威五
曰君治總而名曰經筵餘旨謹繕冩成帙上塵睿覽萬
一有取則臣某之遇前賢有不逮矣臣某無任惶懼待
罪之至謹隨所著奉表以聞
　　　君德篇第一
剛健篤實輝光日新人君之德也堯之德曰欽明舜之
德曰文明禹湯曰祗承于帝曰聖敬日躋皆輝光日新
之謂也今夫天所以轉四時括萬象者剛也惟剛故健
惟健故萬古不息人君上法乎天則宜剛健厥德使輝
光日新而聲色外物舉不能蝕矣夫物之感於人也始
則甚微及其盛則逸不可制惟剛與明乃克勝之葢明
則能自知剛則能自斷割愛於所嬖止於􁀙發囘心於
篤好改行於已然非於人心道心瞭然者不能況人君
與天體雖殊而其心則一隱顯之間影響斯應一念之
善雖未形諸言天必應之以和一念不善雖未見諸事
天必應之以異所以自古帝王遇災警省發政施仁卒
能變而為祥者往往由此舜何人哉顧立志何如耳
　　　君道篇第二
天之道即君道也天道無私人君亦無私堯舜禹湯有
天下而已不預焉公也桀紂幽厲有天下而民不預焉
私也公者以天下為心一巳之奉不計也私者以一身
之樂一時之適為心天下皆失其所不恤也然而數千
載下聞堯舜禹湯之風者莫不感戴如父母聞桀紂幽
厲之風者莫不疾恨如仇讎囘視當時所樂若瓊宫瑤
臺今皆蕩為太虚之塵而無毫髪縱影之可見其昭然
而存者貪暴之名萬古如一日嗚呼堯舜禹湯動相規
戒不自暇逸其始也若自苦由今觀之乃大安也大榮
也大樂也桀紂幽厲窮奢極欲人莫敢言其始也若自
得由今觀之大危也大辱也大戚也嗚呼聖人立教每
以堯舜禹湯為天下後世法桀紂幽厲為天下後世戒
者其有以夫
　　　君體篇第三
維簡維靜為人君之體簡非省事謂不侵臣務也靜非
無為謂應物而物不能撓也鑑之空衡之平物有萬殊
美惡輕重靡不畢見者得應物之體也故聖人之治天
下泊乎其心與衡鑑等爵以待有德不敢私於所舊刑
以待有罪不敢貸於所親況人君以一心而應萬機之
繁以一身而臨億兆之衆深居九重而欲使天下皆安
百官皆舉其職非於賞罰之柄握之堅行之必其何以
臻此我世祖皇帝臨御三十餘年而賞罰之柄未嘗一
日或失端嚴簡重而天下歸心昔漢髙既帝矣擁戚姬
騎周昌項慢罵臣下故四皓恥而不仕唐太宗由秦邸
而踐天位好勝自矜猶藩王之轍是皆有失乎人君之
體也然則得體之道奈何曰敬
　　　君威篇第四
盛飾儀衞非君威也專於誅殺非君威也峻其宫闕城
郭非君威也然而為威者何不殺諫臣以作臺諫敢言
之氣此天子之威也古人喻諫者為批龍鱗又為犯雷
霆幸而見從猶慮不測萬一致怒輕則杖之重則刃之
又重則籍而族之自非忠懇出于極不得已孰肯舍身
為國甘受如許之禍哉故自古迄今人臣以諫聞者百
無一二王者知其然故表木以來之和顔以聽之重賞
以勸之人猶畏首畏尾而不至況壓以勢而中之以法
孰敢伸其喙哉大哉人臣之納諫也必有拂乎人君之
心使其言惟務於順則非所謂諫矣然順心之言多喜
逆心之言多怒者亦人主之常情但於其將怒也反而
思曰彼所以冒罪而諫者抑為誰歟苟為國為民則是
忠於我者而怒之則天下必將懲艾而為不忠矣嗚呼
為人君而使天下以言為戒則何弊不生何奸不起何
亂不作人主誠能如是思之則凡進言者萬不至於加
罪矣故前代以不殺諫臣為天子家法告之宗廟傳之
子孫頌詔天下真後世人主享國綿逺之計哉
　　　君治篇第五
夫人君致治之要有三一曰宰相得人二曰臺諫得人
三曰左右侍從得人葢得人則朝廷尊而君德日盛於
斯三者而左右所係為尤重昔孟子謂左右前後皆薛
居州王孰與為不善左右前後皆非薛居州王孰與為
善夫宰相臺諫進見有時左右之臣則朝夕所親炙苟
不嚴示以法使之恒有所警則雖宰相臺諫之職亦將
有所不能行矣夫君子多易疎小人多易親葢君子惟
知納君於善詭隨容恱雖死不為小人惟知謟佞奉迎
百無顧一或不察則以忠者為不忠不忠者為大忠矣
三代而下有國家者所以致治致亂大概不出此二途
善乎楚共王之言曰常侍筦蘇與我處常忠我以道正
我以義吾與處不安也不見不思也雖然吾有所益焉
其功不細申侯伯與我處常恣縱我吾所樂者勸吾為
之吾所好者先吾服之吾與處歡樂之不見戚戚也雖
然吾終無所益焉其罪不細於是重賞筦蘇而逐申侯
嗚呼人君能以是為心則天下何患乎不治
　　奏疏
　　　諫燈山疏
至治元年正月初七日大中大夫㕘議中書省事臣張
養浩謹齋沐信宿頓首百拜昩死實封獻書于皇帝陛
下伏念臣養浩才行無奇竊食于官殆三十年矣每愧
出仕明時無有寸報兹葢伏遇皇帝陛下英明仁孝自
登大位近除㓙慝逺鎮邊荒親祀祖宗溥恩黎庶薄海
内外為臣為民者無不懽忻踴躍以為世祖規模復見
今日而陛下又頒詔旨凡百政務一遵世祖皇帝舊制
為臣民者愈益懽忻思觀治化臣養浩近聞一事不無
所疑欲黙不言受國厚恩有所不忍欲言恐天威一震
勢無生全然人臣事君寧坐犯顔不敢緘黙外人皆曰
今歲正月十五夜聖上欲于宫中結綺為山樹燈其上
盛陳諸戲以為娯樂臣養浩初聞其事意謂妄傳豈有
萬乘英明仁孝之君臨御之初而肯為此浮華無益之
事既而質諸近侍頗以為然臣養浩不敢逺引古昔欽
惟我世祖皇帝在位三十餘年每值元夕雖市井之間
燈火亦禁葢聖人之心所慮者逺所防者深況宫掖之
嚴尤當戒慎往歲曲律皇帝由輔導非人剏構燈山喧
閧數夕迄今中外百官嗟惜不已雖取樂于一時而史
冊書之適足為大不樂于千載臣養浩于今月初六日
密言此意于左丞相拜珠丞相苐曰已知臣養浩不勝
慺慺螻蟻微誠塵瀆天顔僣陳所見伏願皇帝陛下以
世祖皇帝崇儉慮逺為法以曲律皇帝喜奢樂近為戒
寢其燈宴止其所為之山臣養浩雖獲罪于聖明而于
平昔報國之心庶少白今日矣其從與否伏乞聖鑒臣
養浩俯伏玉階罪當萬死誠惶誠恐頓首謹言
　　　西臺上王者無私疏(咨内臺聞奏/)
臣某伏聞天無私覆地無私載日月無私照王者無私
恩又聞聖人謂大哉堯之為君惟天為大惟堯則之葢
堯之所以能則天而為君者其道無他至公無私而已
矣夫名爵賞罰天下之公器所以奔走豪傑懲勸臣下
初非為人主喜怒之資而設也如欲賞一人則當詢諸
省臺若省臺以為可賞然後賞之是慶賞無所私也如
欲罰一人亦當詢諸省臺若省臺以為可罰然後罰之
是刑威無所私也夫賞無所私雖至舊至親者不敢妄
有所祈罰無所私雖至愛至狎者不容有所貸三代有
國家所以享祚綿逺垂拱無為而天下义安者其道由
此欽惟皇帝陛下寬仁大度早歷艱難天相民獲迄復
于今龍飛伊始願陛下思得之之難與天下從新更始
萬幾之来稽諸祖宗成憲而陛下應之以無心處之以
無職毋因怒而輒刑人于市朝毋因喜而輒加官于左
右凡進諫者皆為主進忠之人願自陛下為始勿加誅
戮以彰聖明傳之萬世子孫永為家法夫賞善罰惡國
之大柄此而公當帝王之能事畢矣卑職承乏臺官不
避斧鉞謹言如右
　
　歸田類稿巻一
欽定四庫全書
　歸田類稿巻二
　　　　　　　　　　　　元　張養浩　撰
　　上書
　　　時政書(庚戌年上/)
奉政大夫監察御史臣某謹齋沐信宿昩死奉書皇帝
陛下伏聞御史言官也人君深居九重耳目有不及者
設監察御史言之是知御史者實朝廷耳目人主所倚
以為聰明者也伏自世祖皇帝立御史臺迨今五十餘
年矣昔阿哈瑪特飾奸亂政臺諫不言為盜殺之僧格罔
上酷下迨其誅滅世祖皇帝震怒臺臣不先事而言幾
至危殆是知國家未嘗負言官而言官則有負國家者
矣況陛下方總羣策以收太平之功責言於人而以言
責之萬不如是政使或爾死自其職又可避乎臣自承
乏言官常欲披肝瀝膽具白當世之務以父年喜懼章
成復毁者至于再三儻朝廷憐其居職不能不言之心
少賜清閒使竟其說或誅或竄止於臣身則受辱之日
皆感恩之年也臣嘗觀自古國家之難多伏於治平無
事之日為人臣者欲及未然而言則恐敗無實迹人主
忽焉而莫之信欲俟已然而言則又恐事成不救貽人
主無可奈何之憂世徒知聽言者難而不知進言者為
尤難也夫子之於父非不親且敬也惟親也故有過不
敢不爭惟敬也故爭之不敢不盡其誠為父者若曰吾
尊也汝卑也奈何汝不我從而欲我之從汝言或及此
則人子之職隳矣臣之於君與是奚異伏惟皇元有天
下垂百餘年始則太祖皇帝以義兵起朔方次則憲宗
皇帝以勤勞紹國統次則世祖皇帝以賞罰一天下又
次則成宗皇帝以簡重守成功列聖相承咸有彞憲初
陛下撫軍漠北天人胥順靈旗所指輒以捷聞中外之
心願其即真懸懸焉殆如農夫之望歲㑹奸謀内構欲
僭宸極天下之人皇皇焉又如盜入其家靡所寧止賴
宗廟之靈社稷之佑太母元弟之斷虐焰已灰期月之
中民之翹首企足以遲六飛之至者不契而同遐邇一
意後聞正位上京士賀于朝民慶于市于以見臣庶之
欣戴陛下者可謂至矣以陛下孝武英睿鴻福永年因
民之心仍祖宗之憲少抑浮費則隆熈之治可必底無
疑固不必紛紜更張求勝前人為也傳曰道在邇而求
諸逺事在易而求之難又曰監于先王成憲其永無愆
前輩亦云天下本無事庸人自擾之伏願陛下詳味斯
言則致治之方有不難見大抵厥今天下譬則一室祖
宗基構塗茨靡微不完但陛下擇一二端重耆臣謹而
守之自可坐享億萬年無疆之庇況陛下龍飛之始已
詔中外凡百一遵世祖皇帝舊制當時識者僉謂聖心
及此幸孰大焉而近年以来稽厥廟謨無一不與世祖
皇帝時異者豈陛下欲自成一代之典以祖宗為不必
法與將臣下工為佞辭隂變之而陛下不知也世祖皇
帝時官外者有田今乃假禄米以奪之世祖皇帝時江
南無質子今乃入泉糓以誘之世祖皇帝時任人必循
格今則破選法以爵之世祖皇帝時守令三載一遷今
則限九年以困之世祖皇帝時楮弊有常數今則隨所
費以造之世祖皇帝時省臺各異遷今則侵其官而代
之世祖皇帝時墨勑在所禁今則開倖門以納之世祖
皇帝時課額未嘗添今則設苛禁以括之世祖皇帝時
言事者無罪今則務煆煉以殺之彼當國者始言齊政
令以甦民瘼今則瘼愈劇而政令紛然始言實鈔法以
阜邦財今鈔法愈虚而經費日詘始言下情弗達今壅
蔽愈甚始言一新視聽今遐邇怨咨始欲去弊而弊益
繁始欲變法而法愈壞其他奸謀詭計謬論詐忠以熒
惑朝廷欺天罔人惟已是利者殆難枚舉臣欲黙而不
語則恐厥後事功不效為臺臣者責無所逃欲覼縷言
之伏見陛下信彼方深任彼方篤非造次一語所能迴
然竟不免冒雷霆之威終為國家言者誠不忍祖宗百
餘年富寔完美之業一旦為二三小人幅裂而絲棼之
此臣所以不避一身之禍上為列聖惜下為天下百姓
憂欲使彼聞而改之不致有撓棟覆餗之虞以成朝廷
圖治美意云耳夫人固有聞其言則若有為施諸事則
無實效聖人謂言之非難行之惟艱惡利口之覆邦家
者不可不察昔趙括學兵於父恃其辯自謂天下莫敵
然其父則不為許母問其故父曰兵者死地而括每易
言之使其為將必敗人軍後趙王將括母上父言不聽
未幾果坑趙軍四十萬長平身亦不保夫以趙括談兵
意其料敵制勝如在目前然父灼其必敗者政以兩軍
之交千變萬化未嘗躬歷其險欲以三寸舌為戰勝之
具安往而不敗哉此古人所以重質愿輕浮華薄巧言
敦實行務守成重改作者葢有見乎此也且祖宗之得
天下也非一朝一夕之積其立法也亦非一臣一士之
謀比及尺地之獲一令之出族畫朋議曠時引月然後
定焉今乃於頃刻之間因一人言紛紜變易豈不與陛
下初年詔旨大相戾乎葢嘗伏慮厥今天下藩鎮無有
外敵無有犬盜竊發者無有宦官作福者無有女謁亂
政者無有然而所以未極於治者良由任事之臣惟利
目前而不虞其久逺之弊惟知泥古而不察時勢之難
惟知曲意迎合而不知進逆耳之忠言惟務一切更張
而不知繩武祖宗足以為治今姑舉其害政太甚者一
十事試為陛下言之一曰賞賜太侈葢聞自昔國家之
制賞典將以来有功昭有德砥礪羣情鳩集庶事者也
故功有大小賞有重輕德有厚薄爵有髙下輕其所重
則勤勞之人解體髙其所下則僥倖之徒生心是以善
為國者當其可賞雖仇而不吝其不可賞雖親屬不以
假之況貨財非從天降地出皆世祖皇帝銖累寸積而
致之百姓罷精殫力而奉之將外供上帝百神之祀成
朝聘享頫之禮待邊陲征戍之需備年歲凶荒之變施
當其度則國足民逸上下裕如少失其宜則國困民乏
中外騷動陛下所知者謂堂堂天下何珍不有何奇不
臻隨取隨盈故不靳惜而不知四方萬里之外窮鄉陿
邑疫氓釐婦髪鶴於耕手龜於織采玉者躡不測之危
煎鹵者抱無涯之苦揀金求珠者冐莫能度量之深比
至積微成巨剔偽存真變惡為美改朴以文不知為日
幾時為功幾許為費幾何然後得入有司之選其上之
也水焉則舸陸焉則輿虞其盜也則又抽兵以衛之調
民以警之乾沒則責償於見官腐壞則倍徴於来者其
成其貢其来其入其始其卒在下者有如此之難苟因
一笑之歡一醉之適不論有功無功紛紜賜予豈不灰
民心糜國力哉昔韓昭侯有弊袴命左右藏之或以為
言昭侯曰吾聞明主愛一顰一笑顰有為而顰笑有為
而笑今袴豈特顰笑哉吾必待有功者夫古人以弊袴
之微為重於顰笑猶不輕以假人況累朝内帑所儲珍
奇寶玩之物又豈特弊袴之比哉昔我世祖皇帝臨御
三十年乘輿服御皆尚儉素左右之臣雖甚愛者未聞
無故而得尺帛寸金之賜故能外芟㓂亂内杜臣奸國
用日饒威權兩盛兹非萬世聖子神孫所當取法者歟
伏覩陛下即位以来每及民瘼常欲銳意愈之其子愛
元元之心非不切矣然四三年間呻吟者尚多豈非朝
廷於恩賞慶賚之際或未惜歟易曰節以制度不傷財
不害民語曰節用而愛人臣嘗岐而二之今乃知節用
斯愛人傷財斯厲民矣伏願自今凡有所賜上思世祖
皇帝惜財富國之意中思聖人制度之言下思百姓殫
力罷精之苦將不待旁取他求而公私無不給矣二曰
刑禁太疎竊聞法者天下公器將以威奸弼教囿民于
一者也比見近年臣有贜敗多以左右賄賂而免民有
賊殺多以好事赦宥而原加以三年之中未嘗一歲無
赦殺人者固已幸矣其無辜而死者寃孰伸耶故古人
以赦為偏枯者政以謂此按書眚災有赦五刑之疑有
赦周官赦宥之法一宥曰不識再宥曰過誤三宥曰遺
忘一赦曰幼弱再赦曰老耄三赦曰惷愚肆赦之原葢
出乎此叔世往往以赦為可禳災祈福故嘗輕易頻數
抑不知福者由人積德累行而生非縱惡惠奸之所能
致為田而䕶稂莠徒損苗嫁不足以言仁為國而宥奸
貪徒撓良善不足以言福貴為天子何靈不佑何祉不
集尚奚假彼狴犴胥靡之助使其宥而知改猶或庶幾
如狃恃寬恩豈不益滋其惡臣嘗官縣見詔赦之後罪
囚之出大或仇害事主小或攘奪編民有朝䝉恩而夕
被執旦出禁而莫殺人數四發之未嘗一正厥罪者又
有始焉鼠偷終成狼虎之噬者問之則曰赦令之頻故
耳意者以為先犯幸而不死今犯即前日應死之罪兩
禦人貨而止坐一罪於我巳多況今犯未必死我因而
逺引虚扳根連株逮故蔓其獄未及期歲又復宥之豈
人性固惡防範不能制哉誠以在上者開其為盜之途
故也又古之赦令出人不意今詔稿未脫而奸民已復
羣然誦之乘隙投機何事不有以致為官者不知所畏
罪露則逃為民者不知所懲釁深益熾又古者犯法受
刑今也犯法受賞其曰禿魯麻者尤為奸盜之招深損
威權甚非導民以善之義者漢司馬呉漢病光武問所
欲言他無所及惟曰願謹無赦諸葛亮治蜀軍旅數興
赦不妄下而敵人畏之唐太子承乾為長孫皇后病請
肆赦以求福后曰赦者國之大事惠奸敗法何福之為
是知自古明君良臣賢淑之后固未始以數赦為美事
也伏望朝廷自今臣有犯法止左右毋得祈請好事當
原者先老幼疾廢其餘犯者一麗於法如此則刑罰中
而臣下肅矣三曰名爵太輕伏覩陛下正位宸極皇太
子冊號東宫以来由大事初定神器再寧喜激於中故
於左右之人往往爵之太髙禄之太重微至優伶屠沽
僧道有授左丞平章㕘政者其他因修造而進秩以伎
藝而得官曰國公曰司徒曰丞相者相望於朝自有國
以来名器之輕無甚今日夫爵禄人君所以厲世磨鈍
使天下之人駿奔事功而不容後者以其有此而已故
書謂官不及私昵惟其能爵罔及惡德惟其賢苟不論
臧否勞逸因一時之懽輒加以極品之貴則有功者必
曰吾艱苦如此而得是彼優游如此而得是則自今孰
肯赴湯蹈火以徇國家之急也哉大抵人所以重夫勢
者以衆不能皆髙而已獨巋然衆不能皆豐而已獨綽
乎有餘故也譬則狐白鳳錦惟服者少故人以為貴若
人人服之則與毳布奚異焉使其受而知足猶可萬一
等而上之厥心谿壑其為患也庸有既乎今夫鷹隼所
以易制者不過恒使之飢焉而已矣一或厭飫鮮不決
雲叛主而去名爵於人何以異此以其班資之降殺服
色之等威宜若虚名以言夫與奪輕重之間則朝綱張
弛人情離合國體强弱係焉古之人有見乎此故寜賜
人以金帛他物不以天下公器假人衞仲叔于奚請繁
纓孔子以為不如多與之邑湖陽公主為子求郎漢明
帝以為苟非其人民受其弊我世祖皇帝朝伯顔丞相
負平宋大勲官止金紫光禄大夫今朝廷諸大臣不知
有何勲何戚無一不階開府儀同三司者使其有伯顔
丞相之功則不知復以何官與之伏望自今量加沙汰
其有夙嘗近侍立功漢北奉特命而官者聽其仍舊以
貢獻以請謁如墨勑斜封之類下有司拘括已授者滿
日黜降未受者一遵選格差除如此則僥倖者無隙可
乘朝廷尊而名爵有所勸矣四曰臺綱太弱夫國家之
有臺憲猶邊陲之有禦兵雖敵人逺遁而反側之患不
可不防雖奸黨斂蹤而専擅之謀不可不察其或見敵
人之来而攻之過慘聞小人之僭而擊之失實在上者
則當嘉其為國優而容之以伸其勇敢之氣而收他日
緩急之用夫畜犬將以吠盜不可以盜戢而畜不吠之
犬豢貓將以捕鼠不可以鼠伏而豢不捕之貓此舉世
所共知也然犬之吠也豈必人人皆盜見其不熟於目
者無不吠也貓之捕也豈必物物皆鼠見其可適於口
者無不捕也若犬以吠非其盜而烹貓以捕非其鼠而
逐將見盜鼠不勝其繁而犬貓有不勝其屈者矣且責
言於人而以言見罪是猶飲人以酒而以醉見疎馭下
之術恐不如此昔我世祖皇帝每戒飭臺臣及下求言
之詔必曰其言可采優加旌擢如不可采亦無罪責夫
冕旒之前言不中禮宜若可罪然國制不論者葢恐因
一人而沮天下之善為細故而失天下百姓之計也苟
以一言不中徑加誅戮則天下必將箝口結舌無復告
以善道者矣上不聞善則何弊不生昔唐太宗嘗曰自
古帝王有興有衰猶朝之有莫皆為蔽其耳目不知時
政得失以至滅亡朕既深居九重不能見天下事故布
之卿寺以為耳目勿以天下安寧便不存意觀太宗之
言與我世祖皇帝求諫之意數百載下若出一轍於戲
聖哉伏惟御史臺乃國家耳目所在近年以来紀綱法
度廢無一存昔在先朝雖掾吏之微省亦未嘗敢預其
選今闔臺之官皆從尚書省調之夫選尉所以捕盜也
尉雖不職而使盜自選之可乎況中外之司論其關係
重者無過省臺就二者言之臺為尤重葢省有宰執為
朝廷股肱臺有言官為朝廷耳目夫人必先聰耳明目
然後乃能運用股肱若耳目有所䝉蔽股肱雖能運動
詎得如其意哉以是論之則人主苟欲保全宰相莫若
精選言官言官得人則宰相必恒恐懼脩省不至顛危
言官不得其人則宰相必肆行非度卒與禍㑹是知言
官之嚴乃宰相之福言官之懦乃宰相速禍之階臣嘗
觀史籍所載自古奸臣欲固結恩寵移奪威福者必先
使臺諫黙然乃行其志為人上者苟不時引臺臣訪以
得失則奸至前而不察弊盈外而不知釁伏中而不聞
庶績隳而羣心搖矣臣固知堂堂聖朝萬無許事然臣
自弱冠從事久叨國恩不勝拳拳報上之誠所以不容
不言於未然也五曰土木太盛比見累年山東河南諸
郡蝗旱薦臻沴疫暴作郊關之外十室九空民之扶老
攜幼纍纍焉鵠形菜色就食他所者絡繹道路其他父
子兄弟夫婦至相與鬻為食者在在皆是當此灾異之
時朝廷所宜減膳徹樂去幾緩刑舍禁蠲征損服御發
倉庾止貢獻停一應不切之役下紓民力上答天心今
聞剏城中都崇建南寺外則有五臺增脩之擾内則有
養老宫展造之勞括匠調軍旁午州郡或渡遼伐木或
濟江取材或陶甓攻石督責百出䝉犯毒瘴崩淪壓溺
而死者無日無之糧不實腹衣不覆體萬目睊睊無所
控告以致道上物故者在所不列佀此疲氓使佛見之
陛下知之雖一日之工亦所不忍彼董役者惟知鞭朴
趣成邀功覬賞因而盜匿公費奚暇問國家之財詘生
民之力殫哉夫自古帝王非無土木之役也惟相時而
舉度力而行可則興否則輟其有必為不容巳者則基
焉以待歲年在下者既知上之人愛憫如是故臨期操
畚荷插樂然趍事靡遺餘力焉謹按禮凡土功龍見而
戒事火見而致用水昏正而栽日至而畢聖人謂使民
以時者葢指此而言也昔魯公城中丘城郎皆當長養
之月故夫子筆之春秋以昭其失夫人君所恃以為國
者無急城郭焉使築之非時何損於政而聖人略不少
貸必大書特書者葢天之於物也無不愛王者之於民
也無不養養民之道無他不奪其時而已矣時不奪則
民力足民力足則生理饒生理饒則禮義興禮義興則
風俗美風俗美則教化成教化成則天下治故為國以
養民為本養民以不奪其時為本故春秋諸營建無巨
細必書誠以民力為重故也昔漢文帝欲為露臺計用
百金帝曰百金中人十家之産吾奉先帝宫室常恐羞
之何以臺為唐太宗欲修洛陽宫以備巡幸張元素以
百姓瘡痍未復太宗遂罷其役夫以天下之富視百金
之費一宫之建真不啻九牛之拔一毛而文帝太宗猶
以勞民耗物而止況五臺新寺等役其費豈止百金其
勞豈特一宫之役其直又豈止中人十家之産而已伏
願陛下於是數工而罷其一無俾漢文皇唐太宗專其
美於前則天下幸甚六曰號令太浮夫上有所為而天
下無不響應者號令之信而巳矣號令之於國猶血脈
之於人血脈無凝則疾病不作而人必安號令推行則
奸惡不生而國必治書曰慎乃出令易曰渙汗其大號
傳曰命重則君尊又曰國之安危在出令凡此皆言人
君當慎重其命不可輕易出而造次發也臣伏見近年
朝廷用人不察其行不求諸公縱意調罷有若奕棋其
立法舉事亦莫不爾雖制詔之下未嘗有旬月期年而
不變者又甚則朝出而夕改於事甫行而止者隨至一
人昉仕而代者踵隨不惟取笑於一時又貽口實於後
世廟堂之上舉措如此則外方他郡事體可知原其所
以致此者葢由執政褊心自用恃寵大言人情有未諳
時勢有未審事理有未達或急於迎合之私或牽於好
惡之過或狃於聞見之迂所以輕率無謀而徒為是紛
擾也昔世祖皇帝毎舉一事明見其可亦必下公卿大
夫館閣諸老集議何則葢兼聽則明偏聽則暗獨任則
小任衆則𢎞至其聽覽之時又必出而坐於路寢之外
其或不出亦必畢入羣臣使各罄所懷如此而情偽之
間猶有未悉況今省臺奏事多則三人少則一人其餘
同僚皆不得預有一人得旨而出衆人懵然不知者有
衆人欲奏而得入之人抑不上聞者欲望下情上達上
澤下布其亦難矣臣愚乞自今凡有更革之事仰遵世
祖皇帝館閣集議舊制使彼悉心叶意博詢利病詳究
可否然後面同入奏庶幾命令之出有建瓴之易無反
汗之難若官若民舉知遵守而無翻覆不一之患矣七
曰倖門太多伏聞衆星麗天其所拱者北辰百辟在官
其所奉者天子次天子而尊則太后焉次太后而尊者
則皇太子焉雖親且貴要皆人臣事無專制義無獨行
所謂尊無二上者是已今國家為制寬大所以諸王宗
室皆有生人殺人進退人之權夫慶賞刑威當出於上
久假不歸則飛揚跋扈之勢成有不可制之一旦者矣
惟謹於始則無後患防於漸則無近憂夫水之微也抔
土可塞及其盛崩城不足障之火之微也滴水可救及
其盛決河不足滅之是故自古聖君賢相所以能逆折
亂萌潛消禍本使天下隂受其賜而弗之知者灼此道
也臣比見天下淫僧邪巫庸醫謬卜游食末作及因事
亡命無賴之徒往往依庇諸侯王駙馬為其腹心羽翼
無位者以之而求進有罪者以之而祈免出則假其勢
以陵人因其衆而結黨入則離間宗戚造搆事端㗖以
甘言中以詭計中材以下鮮不為其所惑如近闊闊出
太子賴發覺之早未嘗變生少有不及豈不可為寒心
也哉其致此者非但下之人不知涯分自底滅亡抑亦
在上者恩之太重御之太寬有以縱之使然也夫自古
亂臣賊子初亦未嘗敢有覬覦神器之心或以辨給遇
或以詼諧入或以伎藝親或以功利合久則愛愛則賞
賞則驕愛之極則肆始焉望闕而不敢進今則出入如
己家始焉被問不敢言今則縱談無所忌始焉蹴蒭而
心悸今則騎其騎而服其服始焉妻妾皆常人今則貴
族宗藩之所御者使其能夕惕兢兢深自貶損尚或可
免苟因是而思曰吾所服如此所騎如此所御如此其
去南面之貴復有幾何於是求所不當求問所不當問
日滋月熾惡積罪盈乃從而按問誅之非在上者有以
縱之使然而何故君之於臣也尚嚴而不尚和雖愛而
不錫以過分之賞縱狎而不受以非㨿之官非政則不
與之言無故則不命之坐非大勲勞則不賜以車服珍
異之玩何則葢謹微防漸其理不得不然也臣之於君
也尚敬而不尚諛過位則變入門則僂背闕而坐者糾
蹴馬之蒭者罰道焉則下車有命則不俟駕而赴何則
葢臣近於君恐其䙝瀆慢易預逺不敬故也於戲使上
下胥盡其道則自古敗亡之禍豈復踵於世哉昔漢宣
帝時徐福言世臣霍氏太横宜以時抑制保全書凡三
上不報其後霍氏竟以不軌赤族當時議者謂不從徐
生之言以致君臣兩失臣見厥今藩王宗室左右大臣
侈肆尤甚伏望朝廷自今待宗藩以恩而濟之以義遇
羣臣以禮而輔之以嚴凡一切鄙俚之談隱微之請並
賜禁絶庶使尊卑之分明而政柄歸乎一矣八曰風俗
太靡嘗聞治天下有至簡且易之道倡於上則應之於
下作於邇則應之於逺端一身而千萬人化者風教之
謂也夫一家之風欲正為親者所宜先之一郡之風欲
正為牧守者所宜先之一國之風欲正為儲侯者所宜
先之葢自上而下者謂之風因上而成者謂之俗故風
俗國家之元氣風俗厚則元氣盛而享國之日長風俗
薄則元氣衰而享國之日不敢必故古之善觀人國者
察乎此而巳矣臣伏見方今之俗以華相上以偽相髙
在仕者愚玉碎而才瓦全貴雷同而鄙崖異以氷蘖為
沽譽以脂韋為逹時以吹毛求疵為異能以走勢趨炎
為合變順已者雖蹠蹻而必用逆巳者雖夷惠而靡容
自非確焉有守不顧一世非笑者出而正之則未易善
其後昔唐天寶之際其風俗可謂汰矣至代宗以楊綰
為相以清儉率下拜命之日朝野舊習為之頓衰郭子
儀方宴邠州聲樂減五之四京兆尹黎幹出嘗騶從數
百止存十餘御史中丞崔寬第舍甲一時即日撤而毁
之其他聞風而化者不可勝紀所謂立之斯立導之斯
行綏之斯来動之斯和者為有徴矣第後世為相者夙
無致君澤民之誠一堕紛華頂踵俱變既乏時望又不
能勉自克治苟假威權為巳尊重所以立之而人弗立
導之而人弗行綏之而人弗來動之而人弗和一切戛
焉不勝其難者由行不素修聲望不素孚於人故耳古
人以身教者從以言教者訟語謂其身正不令而行孟
軻氏曰賢者以其昭昭使人昭昭今以其昏昏使人昭
昭非以此歟夫以宰相之賢而猶使人感化之速如此
況貴為天子果有志於移風易俗信乎其不難矣九曰
異端太横伏聞三代有天下者以四海為一家中國為
一人視民飢寒不翅在巳故并天下之田使民均有其
業其有逸居不事其業者謂之閑民倍其賦以責之古
者十農夫而閑民或一今也十閑民而農夫僅一焉欲
民無飢寒之虞邈矣夫富民之道固不必家賜戸賞塞
其蠧財害民之源而已昔漢文帝以錦繡纂組富商大
賈為侵牟農利傷害女紅猶議禁之況百此病民者顧
可恬然莫之省耶臣見方今釋老二氏之徒畜妻育子
飲醇㗖腴萃逋逃遊惰之民為暖衣飽食之計使吾民
日羸月瘠曾不得康秕藍縷以實腹葢體焉今日誦臧
經明日排好事今年造某殿明年構某宫凡天下人迹
所到精藍勝觀棟宇相望使吾民穴居露處曾不得莖
茅撮土以覆頂託足焉彼不知惠迪從逆之原妄談禍
福不知原始反終之故謬論死生簧鼓流俗聚徒結黨
使人施五穀以為之食奉絲麻以為之衣納子弟以為
之童僕搆木石以為其廬室而人見其不蠶不稼不賦
不征聲色自如而又為世所欽為國家所重則莫不望
風奔效髠首從游所以奸民日繁實本於此今夫田野
之農終歲勤勞猶不免饑寒之苦彼一祝髪則情欲厭
足莫敢誰何固無訝其舍彼之難為此之易也使其精
嚴所業真能為國祝釐延祚猶為庶幾今也盜獲者有
焉奸敗者有焉謀反大逆者有焉夫人必先齊心明德
然後可以動天地感鬼神苟穢惡周身彼神明方且惡
而走避之不暇矧肯歆其祭而降之福哉昔世祖皇帝
嘗欲沙汰天下僧道有室者籍而民之後奪於衆多之
口尋復中止至今識者為深惜焉古人謂十農夫之耕
十蠶婦之織不能衣食一僧葢言其蠧財害民之甚也
臣嘗略㑹國家經費三分為率僧居二焉以之犒軍則
卒有餘糧以之振民則民有餘粟以之裕國則國有餘
資彼燒壇設醮吹螺伐鼓奚為哉近者至大二年十一
月昊天寺無因而火天意較然可為明監伏望自今諭
旨省臣凡天下有夫有室僧尼道士女冠之流移文括
㑹並勒為民以竟世祖皇帝欲行未及之睿意豈不可
為曠代未聞之盛典也哉十曰取相之術太寬伏聞宰
相之職代天理物表率百僚國之柱石民之冠冕於是
乎在其賢與否天下治亂係焉嘗考詩書所述歷代史
冊所載有政熈時泰四夷貢職吏良民義者必由天子
命相得人而致之其有紀綱紛糾羣小兢進海内刓弊
災異薦臻者必由天子命相不得其人而致之故古者
命相内則詢諸大臣外則酌之輿議上以稽諸國典下
以應乎民心殆不可寵一人使千萬人受害徇一已好
惡廢天下後世議論之公以堯舜之明將有所登庸亦
必四岳是咨而不獨主巳見豈非宰相任天下之責其
勢不得不與天下共選之故歟或者以為人君任相可
斷之獨而不可奪於衆是不知夫所謂獨者集衆人之
議折衷一言之謂是豈弗謀於下惟已是任之謂哉嘗
見前代人君拂衆命相以致禍敗者不可勝紀試舉其
尤者一二以著監戒焉唐明皇之於李林甫德宗之於
盧杞天下之人皆以為奸邪不可相而二君獨任之不
疑疵惡排賢卒致播越之禍葢嘗因是以思奸臣所以
結知於上牢不可破多由語焉而隨聲行焉而承意探
其將喜而先之以笑逆其將怒而激之以言好樂則開
以鄭衞之音好貨則逢以聚斂之說好飲則導以宴游
之樂好獵則牖以馳逐之娛凡百所好靡不委曲承迎
在上秪知其益巳而不知有大損在焉秪以為愛已而
不知有大不愛存焉故書曰有言逆於汝心必求諸道
有言遜於汝志必求諸非道葢忠臣直士多責難於君
故其言往往若不可聽然反而求之則所慮者逺所防
者深佞臣邪士多貢諛於上故其言往往若所樂聞然
徐而察之莫非淺近無益之事人君誠能拒其所樂聞
而勉强迴心以從其所不可聽則商周不易姓而迭興
漢唐可有國至今不絶也欽惟皇帝陛下肇登寶位推
心御物納諫如轉圜人有片善不考其素輒超資獵等
用如弗及是知陛下於用人聽言之間可曰兩得之矣
然言有是非貴於詳審人有賢佞貴於别白似是而非
似賢而佞聖人謂惡鄭聲之亂雅惡紅紫之亂朱者不
可不察比聞中外皆曰朝廷近年命相多結罪入狀自
求進焉若無其事何幸如之萬一或然自古豈有入狀
而為宰相之理今夫一縣一邑將任一主辨小吏猶必
擇其廉慎素為衆所信服者為之豈有宰相國家安危
所係而各從其自舉哉伏望朝廷自今凡有大除拜宜
下羣臣㑹議惟人是論毋以已所好惡上所憎愛者以
私去取焉將見廟堂無冐進之嫌人主無偏聽之失公
道開而人君之能事畢矣臣聞世祖皇帝在位三十餘
年方内寧謐臣嚴其威民孚其德者不過於此十事見
之明守之固行之必焉而巳矣然功雖賞而不至於泛
罪雖罰而不至於苛知名爵為報德酬功之具而不輕
授知號令為戢奸弼教之物而不屢更臺綱虞其弱而
激厲者多土木惡其勞而興造者少其他如躬儉素以
敦風化别異教以崇士流安不忘危治不忘亂此皆三
代以来聖君哲主之所謹而後世子孫所當拳拳服膺
不可忘於須臾者也觀夫中統至元之間其效為可見
矣伏覩陛下四三年之間事祖宗以孝遇臣下以仁懷
生民以惠其志非不欲追蹤世祖躋世泰和然而再易
省臣迄無成功者葢有二焉一則左右之臣秪知逢迎
而不知盡言竭力以效忠二則陛下惟知責治臣僚而
不知改奢從儉以端本夫匡時濟世為臣子者固當以
身任之然治理之成亦須人君側躬修行以應於上然
後頌聲可作而王化可興經曰為君難為臣不易惟陛
下幸垂鑒焉則君國之術不外是矣臣養浩冐瀆威顔
無任戰悚待罪之至謹言
　　表
　　　辭聘侍親表(移山東憲司進奏/)
維天歷二年月正吉日陜西諸道行御史臺御史中丞
臣張某謹薰沐稽首敬奉表皇帝陛下臣聞君猶天也
其對越之嚴靡容毫髪有偽詩曰惟皇上帝臨下有赫
葢言天監昭明無隱而不燭也欽惟皇帝陛下聖聰天
縱好古隆文入正宸極神人胥贊克清國難曾不逾時
所恨臣某誕際休明寖及衰暮重以母年喜懼兄弟獨
無日者伏聞有旨特除臣翰林侍讀學士尋用臺薦又
除西臺御史中丞臣某有何勲閥行能兩日之間疊膺
二品清要之職撫心自省感愧交集不及此時具陳其
愚將恐厥任弗荷自貽伊戚伏念臣某甫出弱冠所學
未竟恪遵父命黽勉仕途降志趨榮以為親喜幸無顛
躓歴塵省臺間有所為實出狂瞽或者因指為能毎自
反觀甚弗安也夫士固有偶爾致名夷考其實則空空
無有者臣某往聞我世祖皇帝興師伐宋兵駐襄樊衆
方習武一校獨燎鐺作食倐報㓂至即倉皇覆實穿鐺
耳以懸馬後鐺尚焦熾烙馬馬奔徑突而前㓂為披靡
主將壯其驍勇拔之行伍超授以官臣之才名誠不異
彼今若羞于自白萬一再誅戰勲則臣前日僥倖所獲
者必將瓦裂不能有存矣所以自臣先父違世冺迹于
仕甘老雲莊垂歴十年九七承召命然迄不敢貪榮冐
昧一起者其故職此兹者朝政鼎新賢能彚進憲臺遣
使馳報今除横被龍光遂思自奮政使身名或隕不失
為忠擬于當月二十四日就路臣母聞行執臣之手且
泣且言我年迫八旬汝髪亦素此别之後再見無期因
感寢疾見臣輒泣臣陽言不往連曰汝已屬官汝巳屬
官使臣進止兩難委質無所欲不告而去則懼得罪于
親欲中輟其行則懼獲罪于上君親皆重既懼既悲二
罪曷任若肩嵩華因憶晉温嶠有行力為其母挽止太
真不留斷袖而去臣欲效之慮其先行(古語子行千/里母行萬里)又
所不忍洪惟皇帝陛下以孝友為治其極功至德輝光
古今黄屋無心于斯尤著自今以始臣知世道復隆皇
圖永固中外臣民必有安分以甘菽水之懽悔訟以熟
塤篪之好者翕然偃風雲從而雨化矣且前代帝王曲
全人子為親之心稽諸方冊千古一輒伏惟皇帝陛下
憐臣母老憫臣身孤宥臣言繁矜臣才拙姑如所懇以
舒母憂或準六十致事以彰禮經親年八十一子不從
政之義則老母洎臣某仰荷殊恩其視古之寵錫魚軒
一日九遷者殆無以異矣臣某負知九重罪當萬死故
不敢循例臺請僭具表聞冐瀆天威無任惶恐戰越待
罪之至某官臣某頓首昧死謹言
　　與人書
　　　上董中丞書(時年二十七臺掾滿間居/)
葢聞中外之官莫要於風憲亦莫難於風憲民瘼有所
未聞國政有所不知奸惡有所不白設風憲之官使言
之兹非其要與其言也及大臣則大臣待罪及天子則
天子改容聽而信從則留連而不信不從則潔身納履
而去兹非其難與往者博陵公以搏擊之才挾敢言之
氣歴事兩朝其事功燦然至今表表在人耳目然為小
人中傷者凡四五賴主上聖明克終厥職崔之後特輟
先朝舊臣平章軍國公不忽木以領之葢中丞三品官
耳今乃屬之宰相則其要且難又非前日之比矣夫軍
國為人詳慎儒雅動持大體而不輕於糾彈譬之良醫
治疾不專伐其邪惟以滋榮元氣為本切嘗合二公論
之其任斯職也均為得體非崔之嚴人不知臺憲之為
重非軍國之雅人不知臺憲之為尊昔郭子儀將河南
之軍簡號令擯斥候人未嘗以為緩及李光弼代之不
一日斬張用濟於轅門而人亦未嘗以為殘何則處之
胥得其道故也明公忠勲累世蔚為中朝故劍大臣之
家而又重以力量才猷足以壓服衆望頃因中司缺員
中外一辭皆曰非閣下莫宜繼二公者既而詔下果然
慮樞府之有别奏又奉特命以止之于以見聖上知人
之明圖治之切眷顧世臣之重而專風憲之寄也如此
為人臣者當何如哉走也才綿德涼不足以知當世之
務自吏風憲迨今四閱寒暑其間失得頗嘗究之以意
不衆同未敢輕出諸口前年因友人元復初得瞻拜眉
宇而明公破城府略齒爵握手如平生歡每退輒自感
激且慚無以報效兹因明公晉居風憲凡僕曩昔所懷
者願由此以效一得焉伏自世祖皇帝肇立御史臺迨
今三十餘年矣其間一隆一替一伸一屈理所不無然
其所以為臺者則自若也葢自昔立法其始也人莫不
知懼及其久則亦莫不狎而玩焉善守法者逆知其然
則必有時而振作之使玩者變而為懼懼者化之而至
不敢犯然又不可以常常然也今夫人之所以怖雷霆
者以其有時而震也設使轟轟焉日夜以警衆則人將
視以為常而彼為雷霆者則亦無以取懼于人矣法之
于人奚以異此僕見今之蒞官者類皆因仍歲月不力
于政雖任風憲者亦莫不然此其故葢以法之與人日
疎以逺而人久而自不知其流而至于忘法也自非有
以大警聳之未易善其後今莫若因閣下執憲之初以
世祖皇帝肇立御史臺之意上前申明敷奏期于必行
仍分諸道以戒飭之俾中外百司曉然知上所以任公
之意顧不偉與且公先任行省而省務再新次任行臺
而臺綱具舉後召入樞府而故奸宿弊為之一空葢其
英聲茂績上以結主知下以孚于人也久但明公挈其
要振之不必曳裾斷鞅而海内之人固自粲然而耳目
新薾然而膽氣奪矣過兹以往其有饕財蠧政循黙不
勝事與夫絶私徇公者無問近逺强弱選其尤者而賞
罰之以示懲勸如此則號令肅而教化行積習除而紀
綱立矣且人臣獻言于君也不可專恃口吻之辨自昔
固有直其辭而不從婉其言而欣然見納者其故何哉
誠與不誠而巳矣傳有之未有至誠而不動者程夫子
毎當奏見則必齊戒而後入葢不敢浮辭說其君而蘇
老泉乃欲以蘇張譎詐險陂之言必其君之從已是豈
事上之道哉況臺官所陳又非他司之比輕則奪人之
爵重則戕人之生又重則迴雷霆之威而挽江河之決
苟不以誠將之一有所窒則其所係豈淺淺哉且執法
之官人好之者少惡之者多無事尚且吹毛求疵幸其
有失而持以藉口安可不慮於意外以中奸人之計乎
以向日監察御史觀之可知巳(時有二/人下獄)伏惟皇上臨御
以来宵衣旰食日圖善治無逺而不燭其渴于求賢敏
于從諫三代聖王殆無以過而于臺察尤倚注焉彼當
路者誠能孜孜為國隨所宜而匡救之則雍熙之俗有
不難致某嘗謂士之處世苟有心于澤民利物則當竭
其職分而不容毫髪之遺若儢儢焉無意為之則當振
衣山林亦不失為髙尚之士畏首畏尾豈士君子之所
貴哉僕也位卑言髙諒無逃乎僭越之責然天下之善
一也巳不能行而與能者行之固不必自巳出也夫以
明公之賢古今事體無不灼見尚奚須此區區之論抑
聞水之細者江海資其深才之微者棟梁假其峻蒭蕘
之言聖賢取之以成其治傳曰愚者千慮或有一得惟
閣下恕其狂斐而亮其固陋之誠以賜采覽焉幸甚干
冐鈞嚴無任待罪之至
　
　
　
　
　
　
　
　
　
　
　
　
　
　歸田類稿巻二
欽定四庫全書
　歸田類稿巻三
　　　　　　　　　　　　元　張養浩　撰
　　序
　　　牧庵姚文公文集序
皇元宅天下百許年倡明古文財牧庵姚公一人而已
蓋常人之文多剽陳襲故窘趣弗克振㧞惟公才驅氣
駕縱横開闔紀律惟意其大畧如古勁將率市人戰彼
雖素不我習一號令之則鼓行六合所向風從無敵不
北雖路絶海嶽亦莫不迎鋭而開猶度平衍視彼選兵
而陳擇地而途纔一再敵輒衰焉且老者相萬矣走年
二十四見公京師時公直學士院每有所述於醼酣後
岸然瞑坐辭致砰隠書者或不能供章成則雄剛古邃
讀者或不能句尤能約要於繁出竒於腐江海駛而蛟
龍拏風霆薄而元氣溢森乎其芒寒皜乎其輝燁一時
名勝靡不鰓鰓焉自閟所有伏避其路而將相鼎族輦
金篚幣託名先世勲徳者路謁門趨如水赴壑厥問之
崇學者仰之山斗矣每往来江湖間贐餞宴勞月無虗
朝二千石趨翼下風吟嘯自若巷陌觀者謂神君仙人
嘗謂唐三百年其文為世所珍者李邕韓愈二人或所
蔇若市或酬金牣門最其凡論之公盖兼有至其外榮
逹喜施與宏逸髙朗中表惟一年愈艾而氣莭愈隆顧
有前人所備然則公之竒侅瑰異者獨文乎哉公沒之
十一年當泰定改元江西省臣求所述於家凡如干篇
將板行世郎中賈煥華甫走書濟南以文序請竊惟韓
昌黎文李漢氏序歐陽公文蘓軾氏序公與二子代雖
不同要皆間氣所鍾斯文宗匠振古之人豪也走何人
敢於焉置啄辭不獲因紀平昔所嘗得諸心目者姑副
所懇公諱燧字端甫仕至翰林學士承㫖榮禄大夫集
賢大學士太子賔客牧庵其自號云
　　　孝子王善甫詩序
子孝於親在古為常事肇王化既邈或詠於詩或茟諸
經或傳之史或表其門閭至近代為尤異焉嗚呼世道
隆殺可見矣夫表一人之孝則舉族愧徳矣表一家之
孝則闔邑愧徳矣表一鄉之孝則餘郡國愧徳矣今人
鼓舞之從臾之猶患不力於善若乃較然别其所稱明
其不足道中材以下鮮不就决其防以濟厥欲則是為
一夫而厲九族為一家而厲鄉邑為一鄉而厲諸郡欲
俗之厚得乎哉或曰所以表之者將勸善懲惡初無褒
此貶彼之謂余曰夫權衡所以防欺也不知權衡出而欺
益繁盟質所以要信也不知盟質頻而信愈寡自余貳
禮部中外婦以莭聞子以孝上夫以義薦者充溢案牘
目煩於披而腕脱於署然訪諸人有勢取者有賄得者
有表甫植而陰渝其守者欲閣而不為行則懼夫為善
者沮欲轍其舊而不革又懼夫稔惡者無所懲惟覈實
詳别之庻得其人而不底於濫矣度支監經歴李愿甫
頃過余言其漯陽里人王善甫事親孝親卒廬墓側終
䘮又築臺兆所而屋其上圖祖父母父母容其中以時
奉嘗其用心亦厚矣朝廷表其門為孝子諸公多贈以
詩子以我故幸冠之以序切傷古道之不復而病偽善
以欺人者之多也故述此以貽之庶使彼此聞而交有
所警也
　　　葛推官平反詩序
獄無小毫厘或爽死生異焉三代民物淳直罪疑者鮮
聖人猶曰欽曰恤後世反淳為醨俗日以下所在狴犴
充牣黯焉而莫辨抑焉罔克伸者十且七八嗚呼任厥
事者亦确确其難哉聖元以仁覆天下州縣之獄皆長
官領之慮其或未悉也於路又益官曰推不敓他事俾
專職焉代則朝廷等衰其績而陟黜之然非智足灼微
才猷周宻能權時宜者不輕畀今户部主事葛君雲卿
一日過余言其為推官於汴也嘗録所上囚有孫秀者
由出徴客負不肯償禠其衣以歸客誣以强刼聞有司
執孫掠服某人因登舟偶蹶水死或謂舟人以計殺之
承告者遽為然以刑實其獄竊疑其偽皆平反之又有
李氏牛蹊人田田主牽歸家牢之欲白縣其人恐先以
田主為盗牛聲之官遂當田主如律竊察諸隣事遂白
馬其姓者夜踰垣某家有所私為其家殺之妻以仇告
獄巳具每使者臨覆重其刑莫敢異退即歔欷飲泣余
即泣所詰之乃吐實竟從赦免若是昭雪者不一走聞
而嘆曰使天下職獄者皆雲卿軰則垂斃而生巳穽而
出既灰復然者寜無有耶夫古人治獄不迹之必而惟
情之度初無疾頑幸禍之心也今夫赤子及井肓夫失
途雖甚虣者無不憫焉彼蚩蚩之氓奚其異苟一聞有
犯盛氣以須之峻辭以繩之深文巧詆以中之吾見其
茹枉死於非命者武相接矣仁人君子其忍爾耶大易
有之君子以明庶政無敢折獄書曰惟良折獄葛君有
焉故余叙其言尚俾世之官獄者知所法
　　　和陶詩序
走嘗觀春秋列國諸臣往来朝聘宴餞及㑹盟之際往
往賦詩以見志然所謂賦者乃引古詩或始章或卒章
斷文取意未嘗出巳意為之於以見古人於詩初不必
自作然後為工也詩且取其舊矧肯和韻乎蓋詩之酬
和始於唐盛於宋在今為尤盛焉然唐之和者猶不拘
之以韻其拘之嚴者無過於宋語雖工而其去古也滋
逺夫詩本以陶寫情性所謂在心為志發言為詩既拘
於韻則其冲閑自適之意絶無所及惡在其為陶寫也
哉余嘗觀自古和陶者凡數十家惟東坡才盛氣豪若
無所牽合其他則規規模倣政使似之要皆不歡而强
歌無疾而呻吟之比君子不貴也余年五十二即退居
農圃日無所事因取陶詩讀之乃不繼其韻惟儗其題
以發已意可儗者儗不可者則置之凡得詩如干篇既
以袪夫數百年滯泥好勝之弊而又使後之和詩者得
以揮毫自恣不窘於步武春秋之法大復古則余之倡
此他日未必不見賞於識者云
　　　衛聖編序
自孔子沒千數百年諸儒及異端冐為辭以夸詡後世
者不可選紀㓜學或不能别往往謂聖人誠有是言或
援以釋經或舉以誨人或施諸文字以證巳見戴白之
儒有轍訛軌謬亦不悟其非者切懼夫鬼目之亂芝也
碔砆之亂玊也稂莠之亂苗也桑間濮上亂雅樂也遂
因講讀之暇萃諸子所嘗假托者以類辨名其編曰衛
聖若夫老莊申韓佛氏之書與吾聖經白黒較然則其
所稱有不待辨而知者惟左氏荀子及秦漢以来諸儒
則不容嘿焉蓋彼去聖人未逺後世又以學術之正躋
諸從祀顧其言乃爾詎不誤天下後世也哉今人有妄増
損君長言者尚以罔上不道見斥於良有司况冠圓冠
履句屨以儒自名者庸可坐視聖人之言為諸子所濁
亂而不為申别也哉且聖人之言雖曰難知然其辭㫖
微婉若太羮元酒清廟之瑟味澹泊而音要𦕈與彼賢
者之言固自不同而或者見其出自大儒即從而尊之
信之畧不敢致疑於其間嗚呼此衛聖編之所由作也
夫不得聖人之心必不能知聖人之言必不能知聖人
之事今乃加聖人以未嘗語之言誣聖人以未嘗為之
事苟有所見其忍不為聖人直其屈於千載之下耶昔
揚子雲非聖作經議者謂猶吴楚之君僭號稱王以僕
之愚輙疑人所不敢疑詰人所不敢詰任人所不敢任
雖若隣於僭誕然彼讀是編者不惑於鬼目碔砆稂莠
鄭衛之邪目一擊而知此為靈芝此為美玊此為良苗
此為雅樂其於聖經賢傳未必無絲毫之補云
　　　　送堂邑和克齊宣差序
凡今為令者率病監縣非其人刻心撓法盛氣立威陰
嗾同僚使日以私聞甚則飛讒語以怒上官滋厚息以
與民市今一揺手則沮遏百端才者弛於承宣庸者甘
為所壓而無所於訴此厥今州縣之常而天下為令者
之通患也走嘗聞而私陋爲令者不通無術乃爾大抵
人非木偶疇無良心莫猛虎狼卒使弭耳下人者得其
制之之術也夫馴虣莫如仁格邪莫如正治偽莫如誠
允若是雖秦越之人亦不吾梗是豈宜獨咎監縣也哉
始余授堂邑徐訪諸民僉曰監縣公和克齊徳人也凡
三為邑長未聞有(原/缺)辭同列間既共事見其詳容遜語
恂恂樂易政不主已惟是之從余由是大異焉蓋君胄
出名閥戞豪習而敦尚詩禮又過許余為才而敬信之
凡藥吾疹磨吾玷相吾瞽者繄君之力為多議者獨歸
美於余過情甚矣兹因北上故不敢掩其善而掇實書
之庶俾凡為監縣者聞之有所矜式云
　　　　送諭仁本序
往年赴太子詹事丞召舟次通州諸公来見者僉言清
江儒士諭仁本殖學好古文嶷嶷焉其有立也循循焉
其有恒也與人交愈久愈益㳟遜竊嘗求師家塾歴年
弗得遂介著作李君溉之奉書逆而館之於門者蓋有
年於兹矣初余待罪叅議省事僅逾嵗即辭歸築别業
歴城華鵲邨為園池亭榭自娱如是者凡二年而仁本
来仁本雖未如走之倦逰猒仕察其意亦若悟世幻而
褰裳林壑者余既喜得閒又喜得仁本相追從每辰之
良濯清流庇深林談經論道自謂天下之樂無此加者
不特仁本忘其身旅數千里外雖僕亦不自知其齒髪
之邁而山林之為枯槁也今年秋仁本愀然謂余從先
生逰年久凡所以闢茅塞厲駑鈍者無虗日僕雖終身
事先生庸敢辭苐立之親老日有書趣其還願一言終
惠敬佩服之則與恒侍几席也無異矣余聞外雖諾其
去而心終不能釋然夫父母之念其子固人情同耳投
老而得良朋既㑹而難於為别者獨非人情乎哉雖然
仁本行矣夫古人之於學非必親炙其人求其道而已
矣得其道斯得其心得其心則形迹逺邇有不必論者
况聖人之言燎然於冊直患好之不篤思之不審而持
之不堅志苟立焉雖千載之上若聖若賢皆可親炙若
乃弊弊於俗學挈挈於科業忘其任道之重僥倖一第
以華俗詡衆則余之望於子者邈矣大抵天爵之貴世
俗所易君子則重焉人爵之貴世俗所鶩而君子則有
所不屑雖然抑聞仁本之親年亦云邁朝夕冀寸禄以
華其門者亦勢所不無嗚呼使其知道義之榮有非晉
楚所能彷彿則今兹仁本之歸雖不佩六印懐千金而
其胷中耿耿者詎不足以光里閈而增重所天也乎哉
於其行故余序而及之既以慰其親又以為仁本勸仁
本其勉旃
　　　送田信卿上和林宣慰司都事序
余少聞和林漫不知為何許及来京師得諸常往者和
林為朔漢窮處地沍寒不敏藝植禽鳥無樹棲而畜牧
逐水草轉徙舉目莽蒼無居民盛夏亦雪風則沙礫胥
颺咫尺無所辨行者日一再食惟馬潼禽炙而已夜則
直斗取道以前茫乎若迷者累月乃至驛置五十為里
六千有竒朝廷以瀕衝邊要往年詔闢元帥府填之又
選貴胄耆徳参莊厥職而責任之專殆與一行省埓今
年春帥府都事闕選數軰俱以逺辭於是堂掾田君信
卿慨然請行或曰都事非正員和林非内地子今掾滿
循所宜得固不失一近縣烏用自棄荒逺如是哉君曰
仕不心乎國而惟倖一身之安吾所恥也或白執政遂優
而遣之及行同事咸祖健徳門外友人張某執酒前曰
今人於任資格小不合意呶呶論列若無以為生既遂
或所授差逺輙稱疾託故以避縱往不事事事事又不
克竟者聞吾信卿其亦有所媿矣大抵天下之事常患
無非常人任之得其人則難可易危可安獷可制而擕
者可懐且今阻聲教者非他族别種皆國家所嘗股肱
手足視者苐以厥初怵於邪説艱於卒改故自伏於日
月所不耀之地是豈異姓諸侯王怙强逆命者比哉苟
懐之以寛仁要之以信義無蹙其境而遲以嵗月彼有
不格者乎信卿嘗與共事知其臨事有逺慮故敢以是
語之意必不以為迂而糞土吾言也
　　　送栁唐佐序
世皆曰官外者唯縣尹為切民州次之府郡又次之譬
則子於父母於大父母相詎寖逺其情意寖隔以薄走
獨以為不然夫父母愛子固為天性其或狠忍殘酷自
戕所生彼為大父母者將忿而謫之邪亦將縱其毒而
莫之恤也苟縱而不恤則父母之罪小祖父母之罪大
也苟怒而謫之使易其行則父母之恩即大父母恩也
顧何隔逺之有哉嗚呼飢而啼寒而呼疴癢而為不寜
或肆於嬉而及於井或輕於出而途之迷此赤子之
常也於斯數者而有一焉不於父母大父母咎之而誰
哉故余直不敢以縣尹為逺民者此也友人栁君唐佐
由章慶使司同知出拜懐孟路總管以余嘗職民於外
過而求言焉切謂吏之於民親之如子是或一道故以
是説贈之若夫唐佐之才若行詳見清河元明善序兹故
不及
　　　送郭幹卿序
余平生交逰甚鮮性且不喜瓦合非其人雖貴且富不
以屑坐是零丁於世行焉而無伍倡焉而莫之和者二
十餘年於兹矣至大改元始與今右司員外郎郭君幹
卿同拜監察御史先雖識君衆中其所抱則未之知也
迨共事憲府每私相朂曰仕宦而至御史要莫甚焉平
昔所懐庻乎可以言矣於是凡朝廷利疚得諸聞見者
靡不言之其章則余二人必共議合署聫其䘖以上未
来之禍所甘心焉是雖秘而不傳之人君與余每言及
之亦未嘗不慨然自許至於知與不知則固有所不計
也雖然君由余而瀕危隣殆余由君而垂斃虎口者亦
云屢矣嗚呼使當時萬一蹈禍則余二人尚得聫武青
𤨏以有今日哉由是而論人之涖官臨事顧忌不前所
謂無關得䘮徒缺雅道者信矣君謀畫深逺常欲的而
後發而余也第知職所當爾成敗或不暇計以余之踈
濟君之密所以不至顛覆者亦未必不由乎此也雖然
古人舉事未始不忠義自將固不以幸存苟免為智也
忠則盡於所事而無不言義則安於所遇而無不定若
乃依阿淟涊凡可保身固位者無有不至一旦事敗情
露罪延其家乃自取耳尙何人之責哉故由道得禍君
子不以為辱而以為福枉道得福君子不以為榮而以
為禍嗚呼之言也微吾幹卿其孰可與語此於其别遂
序以贈之
　　　送蔣府判為道士序
異端横中國釋為甚黄老次之然二氏為害綿千數百
年而卒莫之夷滅者其故何哉蓋人所惡者莫甚於死
而老氏餌之以長生人所好者莫甚於福利而釋氏餌
之以因果上而王公下而閭閻邱民莫不篤信其説以
為敬而事之則能資福已禍今雖貧則其再生也必富
今雖夭折則其再生也必年嗚呼是不知人之夀夭貴
賤皆命於天殆非佛老二氏所能移易况人既死則其
魂體俱離豈有能復假胎於人輪廽而生之理夫男女
相偶則人生焉鳥獸相偶則鳥獸生焉雖三尺童子知
之信如彼説則人亦可胎而為獸則獸亦可胎而為人
矣天下有是理哉彼為士大夫既不能以辭闢之顧往
往為彼所愚亦從而靡豈不深可惜哉前睢陽府判蔣
君某性沖抑嘗欲超然世外以親老黽勉於仕者且十
餘年近以親終遂棄妻子入深山為道家者流將終其
身諸公賞其决咸詩餞之要僕為序切惟君平昔讀書
逹義禮二氏之妄必所素知今焉若是者其意不過倦
逰厭仕姑徜徉泉石以休形息影夫豈樂彼無父無君
之教長往而不返哉昔張子房當漢之興棄萬户封願
從赤松子逰唐嵩髙張隠君有文武才寄迹老子法中
以養其親概以名教責之可乎吾意蔣君此舉殆與彼
無異恐議者覩其外而不究其中故書此以冠篇首
　　　送李溉之序
曩余謝太子文學數往来今翰長牧菴姚公門時李君
溉之從牧菴學白晳眉目秀髯鬒且美類神仙中人後
又得所述飄逸有新意問其里則濟南父字和甫仕江
南久余以同鄉閭喜甚尋用公薦授翰林國史院編修
官士夫皆賀得人而余獨不見其以是喜者叩焉則曰
泂親老學且未竟將藉此奉懽歸以求吾所未至敢以
小有進畫其大耶余聞𢥠然曰子乃志是哉今人甫執
巻已心軒冕獲寸級輙泥土所業棄不反顧者比比是
子乃志是哉夫編修官品雖居八國史之事實預焉選
部執資考法比校甚嚴君素無所階一舉而班諸太史
氏在他人得之其自榮幸為何如而子顧以為不足欲
歸以安親而肆力於學則其志豈淺淺為丈夫者比哉
雖然夫聖人之道閎逺髙妙愈求而愈無窮非心專志
確未易致之嘗聞諸師為學當若濟河而戰必戕舟發
梁焚次夷竈示士卒必死無還心如此始可以有得外
陳編簡而内思鴻鵠雖於焉白首奚益哉溉之歸其以
是勉焉則於親於師於知己庶有以慰其心且不孤其
所望矣余與君同里在京師比居又相好觀其言則他
日所至殆未可量於其行故敢以此勉之
　　　送王克誠序
士未嘗不志乎天下也亦非有志而無其才也志與才
兩有其所以不獲施者時不與焉耳時苟不與雖聖賢
惡乎施雖然夫水不必江漢然後能潤物一溝之溉所
及若不廣謂於物無益則不可也迹是而論士凡得仕
中外者無曰崇卑大小苟有所效人有不蒙其澤者乎
窮庇草茅可謂時不與矣行修乎身善刑乎家化流一
鄉一國則其所補亦豈細哉嘗觀自古名人志士遭
時際運出而用世動焉則民從語焉則君聽其事業炳
焉足為天下後世法者莫不皆由薄於巳而厚於民約
於家而豐於公室舉天下利欲不能動其心之所致耳
夫衣焉必華食焉必珍居焉必閎麗位焉必髙崇其為
心如是而曰我能為善吾不信也虎豹熊羆天下至威
之獸然卒肉於食皮於寢者驕氣盈而欲心熾也大抵
義與利不能兩大義重則利輕外濃則厥中枯落此理
必然無足疑者友人王君克誠端人有學守涖官必求
報稱耻齷齪以取容敭歴二十年厥問籍籍荐紳間妻
子告貧敖然不以綴意居陋食菲裕如也蚤從關中蕭
徴君維斗學故其志尚不卑凡若此嘗與共事其議論
起余甚多近由禮部郎官出為陜西行省左右司郎中
位雖幕僚一省之務靡不預焉余喜此行之足以有信
也於是贈之以言
　　　送元復初序
士所貴夫學者安於内不揺乎外而已用則經綸天下
不以為夸否則著述山林不以為歉蓋經綸所以行道
著述所以傳道其升沉顯晦雖若不同揆諸事業則埓
也故士之處世進不欣退不戚一意義命囂囂然無入
而不自得者灼於此而已矣大抵彼於焉不務急利而
狥名所以傴傴於未得施施於幸成隕穫乎失狼狽乎
退者比比是欲望窮逹胥有所立難矣清河元君復初
蚤宦學江南富於觀覽文辭踔厲竒刻肖其為人事有
當言剖露無所藴人以是重亦以是忘焉要其心無他
也比由樞密照磨辟掾中書綽有才幹聲未再歳以微
故去職畧無所動即浩然挈家而南將讀書山林間弃
其舊而惟新之圖嗚呼如君可謂善處得失者矣雖然
人不歴成敗資分雖髙其謀猷終不能底夫深逺
且天將玉人於成其顑頷頓挫有所不能免孟子所謂
空乏其身行拂亂其所為者信矣吾恐復初此行非惟
不能深藏久遯將因是反得厚其所養而趍其所未至
他時挾所有而復来則赫赫於時非君其誰哉舘閣諸
名公咸詩餞之友生張某實為之序
　　　送蔡天祥之般陽路儒學正序
士之貴賤顧其行之若何爵之有無不列也何謂行子
焉則孝宗族焉則仁朋友焉則義以信或任之事則必
殫忠罄力而後已嗚呼士而能是雖身韋布廬草茅吾
未始不見其曄然簪組之輝奐乎榱題之崇且麗也故
古之人有被褐窮處而天下以公輔蘄者如八顧八龍
八及之類蓋其徳具於身而時論不迨輿望攸属雖國
家有不可敓者繇是而論則士之為士果待夫位然後
為顯耶彼中無所存要軒冕以詡俗假貨財以潤屋雖
曰貴且富焉吾未始不以為墦間之乞市中之攫禦人
於國門之外也然則二者榮辱優劣詎不灼然易辯也
哉所以君子之學惟務矻矻於内凡物在外者不使入
其舎而為吾之擾苟於焉未竟崇虗飾於雕蟲篆刻之
末一旦納之繁而責以事譬猶䇿枯以扞敵棹朽以濟
海是自趣其敗與溺也尚何功之可期哉鄉士蔡君天
祥性炳烈有為雖囂處市㕓其氣恒振厲無所沮天分
既髙又濟以學余每見之未嘗不偉其所守惜其未展
試於世比授般陽儒學正軷且有日過余綽然亭言别
余曰函牛之鼎烹小鮮剸犀象之刄刺鼷䑕在君固無
所愠尚論人材者獨能無慨然矣乎雖然自昔用不滿
能俯首於么䯢之任者則亦不少以夫子之聖嘗為委
吏禄以代耕所繇来久然亦豈足害其良貴哉况君太
夫人年且八旬不擇而仕斯政人子所當亟圖者欣然而
往其孰曰不宜兹因徵言於余故書此為贈而不敢
固陋辭泰定青龍丙寅陽月五日齊東野人張養浩序
　
　歸田類稿巻三
欽定四庫全書
　歸田類稿巻四
　　　　　　　　　　　　元　張養浩　撰
　　記一
　　　濟南路改建三皇廟記
郡邑廟三皇而於醫家者流屬之非古也夫伏羲神農
黄帝紹天而王聖徳神功見諸易大傳明甚彼醫為教
庸敢跂其涯涘原其然若謂伏羲氏畫卦以兆卜神農氏
始藥以辨毒軒轅氏始論疾以詔世故醫其名者縁而祖
之於戯是制也雖權輿近代所見者膚其於反始報本之
義顧有所脗合國家所以仍焉而弗易者無乃職是歟
雖然醫之良否吾民生死實係焉則其術亦不可謂不
重矣周禮天官冢宰之屬醫師居一嵗終稽厥全失而
等衰其食歴秦漢魏晉以及唐宋氏因置太令丞等
員品秩與郡守縣尹埒所𨽻或少府或奉常或宗正或
門下省其屬大概有四藥鍼師二按摩呪禁師亦二皆
予博士其稽攷又加詳焉我元以好生有天下世祖皇
帝詔太醫院視三品尋登二品無所於統為其學者不
揉諸民而殊其籍又例儒學官置提舉教授正録教諭
俾理其户而訓廸其生徒嵗上能者不於銓曹於太醫
院聽差其上而官之於是任日專學益盛而三皇之祀
遍天下矣雖濟南故有廟陿露庳洳棟宇寖壓且邇市民
艱徃來至治二年廉訪司照磨尚瓛來爰謁廟已謂總
管劉某開天聖人世所咸戴今乃岸水以居心惡乎忍
他日劉率同官走憲司言如尚瓛指翕然願改建且各
捐俸有差為士民勸未再月贅禇鏹五萬緡創前儉而
侈之遂卜於宣聖廟西爽塏且吉廣袤可數畝為殿重
簷四阿深以二筵奉其故像居中而又益以兩廡命工
肖岐伯雷公少師等像夾侍左右其他講堂齋室垣門
庖庫凡為屋三十有七楹金碧差差輝厥神宇規模視
舊相萬矣歲時祼薦舍菜駿奔將事儀憲有嚴觀者罔
不聳然知有生之所自當㤗定丙寅春仲訖工予時方
退居鵲華山中一日監郡善善洎總管程某經厯范某
過予曰三皇殿宇歴四三年始克完美苟無文以志後
來者將於何徴之謹胥齋沭稽首敢公焉請余實家此
有叵讓者是役也職憲者倡焉司民者和焉惟兩府心
協謀契肆迄無橈紊庸底於成吁俾天下事咸爾何功
何治不可必哉凡業醫者其尚體此至公之舉遇諸疾
疹不竆逹分不爾我間誕輸攸藴無利之規一以活人
陰騭是務上焉仰副國家仁壽元元之心下焉思荅賢
大夫作新學宫式榖后人之嘉意如此庶於三聖人之
道一旦廓焉同歸矣相厥役者若吏若卒凡如干人今
併列碑陰云
　　　沂州三皇廟記
天地惡乎始余無從而質也然考載籍有始伏羲者有
始天皇氏地皇氏人皇氏者天皇氏兄弟十二地皇氏
兄弟十一各萬有餘嵗人皇氏兄弟九凡厯世一百五
十其後相繼而皇者又十數為誕耶易大繫曰上古宂
居而野處言上古則前伏羲氏為有傳矣為非誕耶易
曰易有大極是生兩儀兩儀生四象四象生八卦而伏
羲因之以通神明之徳以類萬物之情則伏羲之前又
若未嘗有傳矣雖然聞諸康節邵雍凡物有形者終入
於敝雖天地亦不能出一十二萬九千六百年之數推
是而論豈伏羲之前天地亦嘗有弊邪夫天雖氣之積
地旣有敝天亦安能獨神哉嗚呼如其言信抑不知自
有天地新而復敝既敝復新者凡幾矣苟由敝而新謂
天皇氏地皇氏人皇氏始焉可也苟由新而敝則以伏
羲氏神農氏黄帝氏為開天聖人者亦可也然吾夫子
繫易定書則斷自伏羲氏而下為始以前皆無所及嗚
呼聖人微意可見矣我國家列聖相繼以人文化天下
維昔世祖皇帝有詔若曰伏羲神農黄帝實人文之始
其令郡國立廟用示報本於是三皇之祀徧天下矣沂
州古瑯琊郡東趾淮海西犬牙鄒魯俗敦禮義有洙泗
遺風㤗定元年二月都䕶府都事孫君天正出尹是州
翼日奠謁三皇顧瞻廟宇庳陿且阤惕然不安曰三聖
人功若徳萬世所咸頼其秩祀之隆粤有定制今若是
責孰任歟先是臨沂縣違州治逺卒有事恒弗克集將
徙其縣於州治之東而士民難之侯曰民可與樂成遂
偕同官竟遷之即除其縣舊地改建三皇廟為殿三楹
侑以両廡雅麗中度稱厥神棲殿後講堂又五楹民不
知勞而功畢於其年中八月落成之日士庶嘖嘖聚觀
始利前日之遷矣闔州咸喜孫侯勇於善而恪於奉神
遂不逺數百里走其從事張吉來濟南以記文請恭惟
三聖人之徳天也孰弗被其甄陶而近代則以醫家者
流宗之余嘗以為未盡焉或曰彼書有名本草者稱神
農有名素問者稱黄帝以伏羲始卦故又以為卜筮者
之祖若然則是以一事一能待聖人也殊不知三聖人
功於後世者詎上此而已乎然雖相沿已乆亦今長民
者之不可不知也因記其成故余首及三聖人之所自
而併以是說終焉孫君字夣符天正其名高唐人左右
是役者州則同知達實判官張淳縣則逹嚕噶齊嘉琿
尹王汾始而終之輟職專事者主簿左俌云
　　　萊蕪縣三皇廟記
新天子嗣服之三年當㤗定丙寅巢陵申楫由登州判
官選授萊蕪尹既至以舍菜禮廟見伏羲氏神農氏黄
帝氏三聖人祝曰畫卦造書以開神奥以類物情無始
乎庖羲藝穡粒民味性諸藥無始乎神農制彼戎器以
夙不軌審氣論疾以壽元元無始乎黄帝維兹三聖厥
勛厥徳覆載惟均凡形而人疇匪苖裔詎止業醫者所
宗祖楫何人斯叨尹于是敢不恪遵夫明詔誕敭神休
禮成降止於庭眡其前無門視左右無廡視四旁雖垣
而廟且廢過者一轉盼輙洞其全於是蹙然為不懌將
謀增建以甫下車未遑也越明年善興奸弭遐謐邇寧
吏白無事遂以曩所欲建語其僚屬咸翕然響應願成
侯志其故所有而毁若講堂則仍而不易惟兩廡及門
屏缺焉未備者舉增築之權輿其年之秋告竟明年致
雖竆儌極裔罔不承休服化弦誦聲相聞凡兹盛典皆
曠代所不一際者至我朝則大備然而聖聖相承前後
百有餘年魁人碩士褎然輩出其傳聖人道者乃惟覃
懐許衡氏寥焉一人何邪葢嘗考夫許氏之學其所拳
拳者小學四書未嘗以博洽稱焉未嘗以能文辭稱焉
未嘗以多才藝稱焉其所守至簡其用力至省而其䆒
乃傑然夐出一世之表而從祀於聖人何哉葢彼所以
劇且勞卒不克蛻凡近者從事於技也此所以簡且省
顧日躋高明者從事於心也心焉者言行慥慥不弛於
冥不飭於顯竆逹禍福一無所撓技焉者則忘已而役
於物外觀若美中實無所持故儒有君子有小人有為
己為人之不同者此也大哉我世祖之訓士不務實學
惟虚文是徇緩急其可倚嗚呼吾元所以享億萬世無
疆之休者其本於斯歟或曰若然則貢舉奚為設哉抑
聞三代取人以行徴諸王制可知后世取人以文徴諸
隋唐以來可知我朝則先徳而後文明詔不曰浮華過
其來之有自云
　　　棣州重脩夫子廟記
至治二年春二月户部郎中晁顯拜朝列大夫棣州尹
始上奠謁先聖先師既前諸生喟然曰聖人之道物無
與大今廟制庳褊不度且嵗乆寖敝弗治将壓夫學宫
政教攸本今若是何以聳民瞻仰起其敬心於是衆合
詞曰曩亦病此由議多持異而止公今任是其孰敢二
三他日語同官同官以叶下令屬邑屬邑胥應乃命州
士王敬道相其役敬道軰首入鈔為貫三萬六千二百
五十其他以物輸者相繼恐後輿情既翕厥用裕如權
輿其年冬十有二月訖工㤗定(原/缺)年三月神殿居中列
峙兩廡前為門三舉飾以丹堊凡為楹五十有竒校厥
始卜氣概相萬矣落成走書濟南以記文情某辭再四
伏惟夫子之道莫隆於今其祀之盛亦莫尚於今世祖
皇帝復儒士興國學成武二宗作廟新城加大成封號
仁宗皇帝剏新貢制英宗克繩克守今天子肇闢講筵
和改元之春民弗知勞悉完以固落成命教諭吉明理
走濟南請文養浩以識嵗月伏惟我國家詔郡邑廟祀
三皇設醫學其中以拯人之疾徳至渥也惟民之生狥
安狃逸烏能無疾林林而居惡能無訟然疾非良醫罔
瘉訟非賢牧守罔以直苟綿疢以濟私蔓獄以牟利謂
彼為良為賢吾未之信雖然醫之弗良猶可他求牧者
非其人民将焉適民無從適不幾擠之死乎走也亦嘗
尹縣于堂矣每惠推毫許而民之欣荷若山嶽弗勝始
則甚疑既而復有所感葢民習苛政未嘗霑循吏之化
譬之久病熱者輙被冷風則已灑然莫喻其適非余恩
之之深由彼虐之之極故也大抵時多貪者則清者易著
為國為民者寖乏於世則忠者易章是雖可喜實為可
憂嗚呼安得幅員州縣牧舉龔黄卓魯之埒毋使吾民
悵焉惟賢其一二豈非士君子平昔志願哉因記是役
及之斯亦救時弊拯民危之良藥石也申君字濟川其
叔父從敬少而能官嘗為監察御史有聲觀今政可灼
實朕所不取於以見規摹宏逺而世祖貽厥燕翼者韙
矣於戱凡學於是者自今其一意踐履而本之以經術
庶幾臣焉殫厥忠子焉殫厥孝母俾覃懐許氏獨焯乎
前是則區區者之所望
　　　費縣重脩孔子廟記
費在春秋時為魯屬邑隠公八年鄭伯使宛來歸祊即
其地也厯秦漢魏晉氏而下皆縣焉廟學興復見諸刻
志者金皇統中嘗一葺焉入國朝肇至元迨元貞大徳
閒又一再葺焉先師李舟軒師聖實為之記今且三紀
周矣向之丹者漫滅堊者汚剥支者寖阤而覆者日就
於壓前政數欲徹而一新揺於道傍之言率保殘守弊
卒莫敢任厥後幸其無事以去㤗定二年七月前某邑
尹郝源來為是縣敬謁廟已慼其若是慨然遂以兹役
為己任且曰蒞官無定見雖小善不能為使所舉私人
孰我從如其公彼何敢吾沮於是偕監縣六十八簿伊
拉瑪丹等各捐俸有差其他聞風願助者相踵凡贅楮
鏹萬五千緡輿力既集工成不日為殿三楹前後柱皆
易以石増崇其基而大其故制東西兩廡若門屏若齋
室若文武堂靡不整飾規橅視昔什伯矣始㤗定三年
十一月訖工明年三月舍菜禮既成縣尹郝君謂僚佐
維是廟學因仍歲乆頼諸君賛予決有此輪奐夫古人
有營必紀者葢所以告成功朂后來也苟無文以志俾
嗣至者於何稽哉遂命教諭姜簡縣史崔某走濟南以
記文請竊惟聖元之於儒教其隆尚崇用古無與倫姑
自唐宋以來言之彼取士之制大率不越貢舉一途外
此雖有絶學異行則亦無級而進吾元貢舉之外其科
目尤多有隠晦焉有茂異焉有歲貢焉有郡邑校官焉
有舘閣薦用焉有州縣路吏之辟焉大以成大小以成
小於戯士生斯時何其幸之甚歟徃年參議中書執政
病士進大雜恐不足致實才適以開僥倖将令天下學
者一歸科舉其餘所入咸墐塞焉僕謂古有之廣羅豪
雋若然則不得謂之廣矣其議遂寢雖然抑嘗論之國
家之於斯文優至如此其至取士之路假之如此其寛
然真才實學毎不多見而浮華蠧政鬱於世務者所在
旁午於以見國家未嘗負儒彼業儒者則有負於國矣
嗚呼自今以始其務天理而心人文而躬垕其積以需
其庸毋離於中毋佞之從母後義而首功如此庶不實
悠悠之言於他日而人才輩出亦不患其不能移風易
俗登斯世於三代之隆也郝君益都人字淵甫源其名
累官外有聲觀其鋭意於學可灼其為政知所本云
　　　長山縣廟學碑隂記
我元有國百餘年聖聖相承咸有文治大徳十一年武
宗皇帝嗣祚增封先聖大成至聖文宣王頒示天下御
史言國朝崇秩斯文近古未有宜勒石列郡廟學以永
休命丞相允其請長山縣為盤陽屬邑其監縣某尹某
洎寮寀相與駿奔供事既集乃走使京師謁余以識厥
盛臣某伏惟吾夫子之徳如天不可繪畵故薦紳之士
毎艱於言敢以國家興學育才者粗及一二世祖皇帝
綂元之初首以覃懐許文正公衡司鈞政府聖意若曰
儒貴踐履違本狥末匪朕攸庸當時學者翕然尚徳恥
口耳習近年仁宗皇帝以唐宋科第華而不實革其舊
而新之具見明詔嗚呼前聖後聖所以推隆斯文者可
謂同條共貫矣抑不知諸生所學将務本歟將事浮末
歟且先正許衡在世祖朝以為博學則所業者不外小
學四書以為行不可及則所踐履不過人倫日用以為
雄文大筆則終身未嘗略及世儒詞章之習然而所以
獲從祀聖人者果何事耶諸生試以此求之則於國家
立極化民之盛意庶無負矣觀者毋以區區之見為迂
是所願
　　　復龍祥觀施田記
走總丱數徃來五龍潭聞故老言此唐朝國公秦瓊第
遺址一夕雷雨潰而為淵有漁者善㳺見階戺皆玉石
尚隠隠可數又有中酒卧水濵者夢朱衣延至門宫殿
閎䆳未及入而寤世神之不敢宇或謂潰而為淵者龍
嘗居焉是宜為道士觀祀五方之龍庶永鎮兹土罔有
後艱於是其里好事家乃鳩工庀材以構是觀於今殆
八十餘年矣凢水旱癘疫必禱既禱恒見應居民益神
之初民匠官張大使雅崇道教嘗一再葺師居徒館略
具且入田為畝七十俾衣食之既請葆光法師王某主
祠事六傳而至今嗣教劉志義其張氏子若孫以田直
倍前要而敓之交獄於官累數政不能决劉乃辭去延
祐乙夘濟南路總管達爾瑪上嗣教以聞侯曰父施之
子敓之若繼志何違父之命非孝挾貴以惎良善非仁
覩利而獲倖心非義有一於此臯所必及於是敓者警
縮不敢出未幾侯改福建閩海道肅政亷訪使復騰口
實今榮禄大夫中書左丞許公時為憲使山東召路吏
詰曰汝去官折此兩家較然甚若何不署所折按而使
齦齦不戢若是吏歸具顛末洎今許公恉署文若劵者
二一留公所一授祠教者俾相傳為質由是事遂息其道
流若耆老數軰迓至義仍居之志義徳二公不能忘將
樹石記其事乃走余求文焉竊謂天下事本易理私焉
則底於難公厥心雖物叢前談笑頃可節觧而根掲且
張氏之先所以葺祠宇不難於割田奉之者非名是圖
抑實軫彼𤣥風不振恐乆而寖淪於衰廢其嗣亦非見
利而渝夙好或者恐其徒恃田所入弛於脩飾孤乃先
尚賢好徳之心於㝠㝠以是論之則彼此胥未足深訝
也雖然權輿者非難受人惠而不負厥徳尤難志義既
復其田矣自今其益嚴操履潔身律衆上以為國祝釐
下以為一方之民祈無㓙札母俾悠悠之言效於後則
善矣余因紀其事如此且擬騷作迎送神詞以貽道衆
俾有事歌於壇塲之間以祀焉其詞曰
繄全齊之疆理兮莫吾土與比靈山崒雲以叢秀兮泉
七十有餘名維乾隅存兹故宇兮云昔賢之攸營淼雷
雨潰而囦兮邈罔䆒其年齡神連蜷以燕處兮𦍑雲霧
之晝冥崇厥構以俎豆兮尚利頼夫我氓既瓊瑶其階
戺兮又若木以為楹凢有禱猶影響兮無寧謂其無形
也代真宰以施𤣥化兮雨暘時而嵗用成也朝磅礴夫
崑崙兮夕偃息於滄溟民於何而掲䖍兮肆肖容於丹
青蕙蒸椒糳感必格兮諒明徳之惟馨麾風伯使啓路
兮召屏翳偕降庭肅羣衛之森嚴兮旌纛撓乎日星厲
鬼錯武無所兮何有彼賊與妖螟靈具醉而樂懌兮衆
紛舞以輔行或篚幣以殿後兮或罏香以前迎誶曰聖
皇孔仁兮深澤溢於八紘有事必走羣望兮虞一物或
失平爾神之助實繁兮宜家敉而户寧厯千年母或凟
兮永於焉為藩屏
　
　
　
　
　
　
　歸田類稿巻四
欽定四庫全書
　歸田類稿巻五
　　　　　　　　　　　　元　張養浩　撰
　　記二
　　　奉元路魯齋書院三先生祠堂記
皇上踐阼之五年詔輟榮禄大夫大都留守臣趙世延
為平章政事行中書省四川公既上走書禮部尚書張
某曰某向承匱西臺嘗請建魯齋許文正公書院翰林
學士承㫖程鉅夫記其成重惟宋横渠先生張公及我
潛齋楊元復先生皆奉元家而魯齋雖非其鄉以嘗主
善安西路學遂于書院中合祠三先生于一室庶使前軰
典刑日逺日著又以奉元故為皇太后分地啟賜經籍
如干巻學田七十畝子其為我具文諸石某辭再三竊
惟三先生出處事業若或不同然其道未始不一要皆
平昔願學聖人者神宗初見横渠問以治道對曰為治
不法三代終苟道也觀此則先生所自任者可知宜其
卒與時相不合而去我朝魯齋許文正公衡其所陳於
世祖皇帝前者無非堯舜禹湯治天下大經大法三代
以降皆無所及其與横渠先生所對若出一轍厥後力
辭執政出教國庠未㡬竟以疾去而潛齋先生之于魯
齋則又且師且友者也其道合氣同相與維持人紀左
右斯文發明正學功于聖門均為不細大抵世非無儒
也而克繼道統者少人莫不學也力行其所得者難嗚
呼使後之用世者皆如三先生之正學不雜吾知雍熈
之俗有不難復雖然三先生之道雖不能盡行于時觀
其著書立言窮探聖賢隠微言外之㫖以詔後世以繩
前人其視富貴一時者豈直相距霄壤此平章趙公所
以肖像立祠率一方士子歳時瞻仰奉奠者其意豈不
曰他時諸生達而在上則當視三先生之事君窮而在
下則當視三先生之處已若乃于焉不務惟事虗文以
為規取仕進之計是則三先生之罪人也故不敢不預
為諸生告之
　　　勅賜成都紫巖書院記
綿竹廣漢屬邑北違邑二十里為岷山之麓隆然復起
者為紫雲巖宋南軒先生張宣公拭故居也餘皆蕪廢
惟讀書堂遺址在焉今光祿大夫行四川省平章政事
趙公世延察判雲南憲司時秩滿過蜀偕同官郝如淵
将起其廢以為書院其讀書堂則沿之為祠以奉先生
之像而未遑也後公為憲使四川復申其議所屬遂捐
俸以先且曰里賢所居存今僅此不有以昭其遺烈公
論謂何於是若吏若士民欣助説從合力以相厥役乃
命邑尹任某首創先聖燕居堂及先生之祠功甫集公
改官西臺㑹四川儒學提舉彭㕘嗣至而公拜御史中
丞縣縣焉若負未庚亟走書行省及為憲司者俾竟其
事而提舉彭㕘乃身任之經始於延祐丙辰秋潰成于
戊午之春地以畝計者二十屋以楹計者二百有竒齋
序堂室庫庾庖湢凡學所需靡不具其先聖燕居堂配
以顔曽思孟西向列坐應圗合禮其制度精詳規橅宏
敞皆蜀所未有臺臣圗之以聞詔賜額曰紫巖書院公
喜其完過以語僕併命記之向以掾属嘗佐公于臺于
省誼若叵辭於戯夫事固有世所通忽識者不敢後人謂
不切大賢君子謂與世教有所闗是殆難與囿於淺近
者言也蓋自聖人道微士多忘已所守以規榮寵以趍
時好所以浮學日熾正教日㝠而真儒之用遂不復見
于世逮宋周程諸公起向之鬱者以白棼者以理迷者
知所歸又傳而至晦菴朱文公熹東莱吕太史祖謙及
是邑南軒先生則斯文益章而聖賢絶學始有以繩其
前矣按先生履厯詳見宋史大抵公之教人則使先明
義利蓋義利堯桀所從分於焉灼然則聖門可迹矣其
立朝則慕諸葛武侯之大公無我蓋其時國事方殷時
相素無恢復天下才故公毎慨然於此則其平昔自任
可知己夫甘棠由召伯所憩人猶不忍翦敗矧鄉先生
所嘗含休育徳之所烏可不為増飾也哉大抵物之隠
顯有時其成也有候是學也㣲先生之居則不興先生
之居㣲平章趙公之力則不能復趙公之力㣲國家崇
尚斯文則亦不能致彼如是之懿然則事之相契豈偶
然哉雖然走齊産也自筮仕紀其行半天下獨于全蜀
雖聞其山川人物之勝恒以未獲一寓目為恨顧今乃
獲託名大賢書院中則又公之波及我者也公字子敬
累任臺閣有聲觀其孜孜于學則餘者可概見云
　　　重修㑹波樓記
吾鄉山水之勝名天下代之談佳麗者多以江左為稱
首疇嘗游焉南方之山大概肖其風土沉雄渾垕者少
襛鮮清婉靚莊雅服之比道路相望惟吾鄉則兼而有
之其曰厯山者迤嵐突翠虎逐龍從南楗岱宗東属于
海華鵲兩峯屹然劍列削㧞無所附麗衆山皆若相率
拱秀而君之大明湖則滙碧城郭間涵光倒景物無遁
形自逺而視則華鵲又若據上㳺而都其勝者至於四
時之變與夫隂霽早莫水行陸走隨遇出竒凡可以排
囂宣鬱使人蜕凢近心髙明可喜可愕可詩可觴可圗
者靡一不具其基城北水門翹然而屋者為㑹波樓蓋
濟南形勝惟登兹樓可得其全焉繇吾鄉多名泉衆流
至此而合故以名之往年官轉運者嘗一増葺今國子
司業張先生臨為記其成距兹殆三紀周矣泰定改元
秋雨甚城少圯樓亦挈挈入于壞舟者仰視縮頸連舞
櫂過之怖其見壓於是司憲諸公以語監郡都侯侯曰
是不難遂割已俸鳩工式新厥構不華侈是尚惟固是圖
未浃月潰成民弗知勞倐還舊觀一日邀余落之酒半
余指衆山謂客曰有天地則有是山其閲變故多矣蓋
代有興替山則亘今古而自如惟人也有生有卒雖曰
最靈且貴要之反有不逮物之榮悴循環者况能山之
久乎故凡登眺者無論先後彼此往往燕樂甫洽而感
慨踵至此無他蓋有見乎是也雖然人而苟欲與山並
存抑亦有不難者前軰謂死而不朽是謂之夀臣焉以
臯䕫稷契為心子焉以舜之事親為法儒焉以顔孟伊
洛諸公自期若然則其形雖不夀于山而令聞長世亦
足與山無窮矣又何感慨之有哉於是都侯矍然興灑
然喜引盃相屬曰公之此言非直詠景述事又足亷頑
立懦振聳人之善心殆不可使無傳焉遂書以貽之都
侯國人名某莅官廉慎由世為都達嚕噶齊濟南故以
官氏云
　　　警宵樓記
堂漢陳午所侯邑午尚武帝姑竇后女封館陶公主與堂
隣壤由漢而下皆縣焉或謂堂故𨽻毛州毛廢𨽻博今
東昌是已皇元有天下若州若縣差以上中下而以堂
為中然户羡事殷比他縣為劇大徳己巳春余由堂掾
出尹是邑剔蠧薅莠閲半載民乃帖然他日勸農㑹通
鎮長老遮馬言兹鎮介二漕渠曰臨清曰㑹通實朔南
轉輸喉咽處民盈四千有竒違邑治百里逺豪猾宵聚
不逞隨發隨逸弗懲將熾於是檄所屬捕盗官議僉謂
戒夜莫嚴更漏然非樓無以溥其聞向也亦嘗及之第
卜未定今其材具在遂胥地㑹通渠北為樓兩楹二阿
廣丈崇倍今集賢大學士張孔孫扁其額曰警宵且走
書請記走也承匱邑長誼難他辭切惟官無卑循其分
足以忠國事無小袪其弊足以恵人夫夜士夜禁在周
官己有之雖近代亦有以更漏分明覘政得人者是殆
不可蔑為末務也且恒人之情多牿於昭昭弛於㝠㝠
覯隙則欲生慎防則勢沮彼徒知白日攫金為可禦殊
不知奸宄之生暮夜者為尤甚焉噫自道湮俗潰有司
不知為民逺罪惟宻其網待之所以習尚日偷赭衣載
路非民利災樂禍彼牧者盖有以使然也嘗試徴諸父
母之育其子惟其愛之誠故億無不中教之至故慮無
不周若乃一切不恤而惟荆楚之臨将見子日以離而
鞠育之恩隳矣今觀捕盗官史周二君此舉其有見於
兹歟志有之天下之善不必已出故余訢然贊其成并
述其事若此
　　　甘肅行省創建来逺樓記
維昔聖人之有天下畫九州䂓五服惟内是理而外之
庭與否弗校也肇嬴秦反古自帝欲籠有八荒于是耀
武邊陲者殆無虗歳迨漢興武帝尤勤逺略臣下既弗
克正又吹波揚瀾以侈厥欲若唐䝉張騫司馬相如軰
植功一時而蔓禍千載下魏晉隋唐為尤甚於戲已之
未盡惟人不禮不恭之讓邇之未悦惟逺不王不臣之
攻以是持心宜夫怨搆兵拏厲無有紀極也我國家體
乾御極奄奠方夏古所未賓罔弗率俾或有所梗亦未
嘗威加力刼聽其殄然後舉之故深仁宏澤上昭天下
漏泉傍洽四逺惟是甘肅實漢通西域時曰張掖酒泉
郡地往年朝廷以密邇邊鄙詔闢行省填之為省者率
狃故習常選耎弗力于治大德丙午秋仲改浙西道肅
政廉訪使陳公彦卿㕘兹省政鏟弊澣汙化孚威振餫
無愆序而軍實裕如政隙又偕辯章某官洎僚佐出公
府羡財如干樓于城東門上凡五楹閎壯崇麗卓冠一
方中懸金革以節昬昕以肅列鎮瞻聽權輿至大改元
之春僝功其年十月因上計吏徴名翰林學士承㫖
姚公燧乃俾昭文館大學士李溥光筆曰来逺且命太
子文學張某記其故某辭不允竊惟張掖距京師為里
數千民錯居其間者種復非一其𨽻省州郡犬牙相靡
劇者以十數地邈俗悍利馴病逆綏御小有失易揺以
離使他人相之必將畏難憚逺不一日留走聞侯自下
車閲兩寒暑凡可以禆國若民如興學賓士贊邊朂吏
招懐携逺者靡朝以夕盡瘁亡倦其建是樓不惟章聖
天子同仁一視神武不殺之懿抑令彼反側子聞之將
不煩申諭輦琛駿奔惟恐来格之後矣然則斯樓之建
更漏云乎哉侯名英彦卿其字嘗奉使采訪江西奏課
最諸道云
　　　安西府咸寧縣創建覇橋記
霸橋者堂邑民劉斌所修而圗之者臣下歸美之義也
初斌業輪輿嘗逰闗中還偕二客道覇上水卒至一死
於溺一幾殆而斌獨先濟因叩天自誓吾不橋覇者如
此水至語其家無不仁其心難其事斌曰吾不死何難為
乃辭親廬覇上以所業易材于人人誼其為皆倍酬之
不給又募工采諸秦隴諸山遂于故蹟少西七十舉武
釃渠以殺湍悍夷阻以端地形下鋭木地中而席石其
上然後累石角起髙仭餘若門而圎其額俗謂矼者一
十有九先嘗為九矼水来不能制至是始益其十矼廣
二丈其隙則錮以銅鐵經軌三途中備輦路欄檻柱礎
玉立掖分柱琢一狻猊于上合柱凡五百六十橋兩端
虞其峻甚又覆石各八十尺礲甃琱餙殫及諸巧袤四
十丈廣如干崇如廣而省三丈隆然卧波若修螮下飲
過者莫不駭異嗟訝以為永世無窮之利至元三年肇
功潰成于二十五年石以車計者五千有竒木以株計
者二萬五千灰以石計者千有五百銅鐵以斤計者五
千二百五十始卒糜楮幣十萬緡輪輿之酬不列也先
是平章賽音迪延齊行省陕西謂僚佐曰橋梁不修乃
有司責今逺方之人来倡斯役坐視不為一應民将謂
何遂捐楮幣千緡調丁力二百佐之㑹行省廢嗣至者
詭揺以言冀其中輟而斌不懈益䖍未幾流聲朝廷驛
召斌圗上其制且問所需洎興創之由入對大稱㫖凡
有所請皆報可尋詔近臣伯勝驛送楮幣二萬五千五
百緡皇子安西王始聞斌役賜楮幣五千緡合前後賜
凡三萬五百後訖功斌報京師且為近侍言安西始割
𨽻潛邸實聖上疇昔九旒所經之地前代有天下者若
周若秦若漢唐皆嘗都焉地腴户羡非他郡比橋必稱
是為宜今幸告成繄國家之力斌何有焉乞文諸石以
詔悠久近侍以聞上曰此斌功也乃勅尚書省下翰林
國史院為辭臣某忝當執筆謹按覇水出藍田谷在京
兆三十里古為滋水周太公望所嘗漁者秦穆始改今
稱其水西北流道銅公水經二谷合渥及荆而北㑹滻
水入於渭横絶秦雍要途逮天連雨濟者多水死而斌
實嘗躬其害者嗚呼向使斌不至覇水之險國家不知
斌矢心之誠則斯橋獲成者能幾不避其難而决于必
創所以跋涉三千餘里不為逺綿厯二十五年不為遲
利貽後之人不為功見褒九重而無一毫覬覦榮寵意
人斌若者詎多得哉竊嘗又考夫自昔帝王之靖天下
文納猷謀武輸威略英魁豪異所至景從微而賈豎芻
蕘苟有所挟亦莫不奔走而願為之盡蓋天之所興人
必從之理勢固然有不待威脅利誘者我國家集天景
命奮迹朔方神應人叶明良胥㑹内焉若是田野可知
周詩所謂中林武夫莫不好徳者以斌概之誠不多讓
雖然一橋梁之功其成與否固不足輕重昭代所可書
者野人有澤世利民之志朝廷無沮善􁀬功之嫌下歸
美于上上推功于下其忠厚雍遜之風藹然殿廷之間
而汪濊乎仁夀之域雖曠千百載猶足使人奮激興起
其為勸善庸有既乎視夫季世之君不能示之以廣至
與臣下角功爭能者豈直雲泥霄壤哉夫斌以草澤匹
夫絜寸能自效聖天子猶遇睐如此矧剖符䟽鬱為國
家樹大勲建大事者乎蓋嘗迹是以思吾元所以有天
下者仁以裕民誠以孚下善焉即録用罪焉即誅夷其
獲臣妾多方冠冕百代基萬世治平之業者有以矣夫
故臣直不敢以區區木石之觀夸示西土而具述聖人
寛仁大度鴻休盛徳尚穀来世云
　
　
　
　
　
　
　
　
　
　
　
　
　歸田類稿巻五
欽定四庫全書
　歸田類稿巻六
　　　　　　　　　　　　元　張養浩　撰
　　記三
　　　龍洞山記
歴下多名山水龍洞為尤勝洞距城東南三十里舊名
禹登山按九域志禹治水至其上故云中有潭時岀雲
氣旱禱輒雨勝國嘗封其神曰靈惠公其前層峯雲矗
曰錦屏曰獨秀曰三秀釋家者流居之由錦屏抵佛刹
山巉巖環合飛鳥劣及其半即山有龕屋深廣可容十
數人周鐫佛像甚夥世兵逃亂者多此焉依然上下有
二穴下者居傍可逶迤東岀其曰龍洞即此穴也望之
窅然竊欲偕同來數人入觀或曰是中極闇非燭不能
徃即遣僕燃束茭前導初焉若髙濶可步未幾俯首焉
未幾磬折焉又未幾膝行焉又未幾則蒲伏焉又未幾
則全體覆地蛇進焉㑹所導火滅烟鬱勃滿洞中欲退
身不容引進則其前愈愜且重以烟遂椷吻抑鼻潜息
心駭亂恐甚自謂命當盡死此不復岀矣余强呼使疾
進衆以烟故無有岀聲應者心尤恐然余適居前倐得
微明意其穴竟於是極力奮身若魚縱焉者始獲脱然
以岀如是僅里所既㑹有泣者恚者詬者相譏笑者頓
足悔者提肩喘者喜幸生手其額者免冠科首具陳其
狼狽状者惟導者一人年稚形瘠小先出若無所苦見
衆皆病亦陽懾為殆其讌於外者即舉酒酌穴者人二
杯雖雅不酒必使之釂名曰定心飲余因黙憶昔韓文
公登華山窮絶頂梗不能返號咷連日聞者為白縣吏
遂遣人下之嘗疑許事未必有由今觀之則韓文公之
號為非妄矣嗚呼不登髙不臨深前聖之訓較然而吾
輩為細娛使父母遺體幾同壓溺不弔其為戒詎止圽
身不可忘竊虞嗣至者或不知誤及此故紀其事以告
焉游洞中者七某官某洞之外坐而宴飲者四某官某
凡十有一人時延祜龍集丁巳八月也
　　　遊紫金山記
紫金山在雲莊西三里而近平地隆起不峻而孤石蒼
翠可挹周環僅二畝許林樹蔚然主人劉氏嘗亭其上
廢久不能復土人稱劉氏為状元葢金末進士也余生
後不及識之其子有字器之者疇嘗游焉魁梧有才氣
未五旬卒用是劉氏遂無人聞以貧故欲貨之或謂是
山距雲莊甚邇子盍市諸竊惟器之余故人也且家世
儒又嘗有名士今而陵替政使得之時登眺焉未必樂
也恒人慮不能逺覩人美田宅園圃窮百計欲規有之
甫得而又為他人有者比比是昔范文正公将致政老
洛陽子弟勸市田為莬裘文正不懌曰人苟有道義之
樂形骸可外况居第哉且洛中好事家孰無園池余時
造焉必不我拒顧與已居奚異詎必有諸已然後為適
哉嗚呼余嘗三復文正之言則凢荒躭宴游屑屑居止
者亦宜知所警矣大抵士之處世誠能一切無欲則天
下之善何患不叢乎吾身所以文正公忠貫日月功銘
鼎彛百世而下使人聞其風為歛袵者良由外物不能
搖其心也因游此及之庶使劉氏之山永不為他人所
有而走也亦自今知所勉同來者清江諭仁本子引姪
孫止也僮一與余凡五人云
　　　標山記
綽然亭西四三里有雙山曰標各廣四十畝童無樹林
東西並峙皆青石叠矗勢陂陀可步而上按輿圖經無
其名葢土人以旁無他山惟此若標可望故以名之其
居東者上有洞如屋可避風雨㤗定甲子三月命童擕
酒殽偕館客清江諭仁本登焉始小有勞既戾其上神
超氣逸身欲羽飛環視衆山手若可即其聨巖屬巘盛
於東南而㣲殺於西北諸支流之水縈絡交碧練横繩
引析而復合葢郊外可登眺者莫此勝焉嘗欲構亭其
上時杖履徃來以豁心目因仍未暇既而坐洞屋中岀
觴更酌詠古人閒適之詩如陶謝韋栁者數篇其清歡
雅思悠悠而集若世若形兩忘其所恃加以烟嵐坌湧
相與㝠合窅乎不知余之為山而山之為余也於是仁
本舉酒相屬曰樂矣哉公之逰乎殆不可以無記遂書
而貽之
　　　李平章還山亭記
辯章秦國公早以儒術事皇上潛邸從行中外且二十
年格論嘉猷所以開廣天聰封植國本隂毗治道以棐
以迪者靡遺餘力皇慶改元上以耆望舊學既相之省
又公而國諸秦未幾又承㫖翰林不再年授一品之職
者三其睿眷隆洽有國儒臣鮮有儷者公自以布衣致
此懼弗克任數請致政休居上弗為允遂於上黨先塋
距數百舉武某山之陽構亭曰還山志其退也或曰士
方窮處其志未嘗不欲用世今秦國公天子大臣兩定
内難不可謂道不行軍國重務奏無不允不可謂言不
聽夫人臣亟于退者不越逺讒避禍二焉耳矣葢讒不
必逺當正身率物使讒言無隙之入為可法禍不必避
當殫誠為國使禍患不自我作為可師允能是則廟堂
之高與山林之䆳也奚其異僕曰是言也固臣子律已
之上䇿然聞之天地無全功聖人無全能善作者不必
善成所以自古明哲之士審幾隆盛而戒進於滿盈初
非藉以自全葢隂陽消長物理人事之自然者也嘗見
史籍所載勲高位重者國家一旦顧遇少不及悻悻其
色辭彼不自訟夫已之昧於去就乃横生怨望卒之罹
尤逢殆使君臣之間胥失不能善厥終者何可枚數况
一治一亂固由人事究其本言之要亦有數存乎其間
聖人不語及者葢恐國家有所倚而不力于治理故也
彼曰吾留則治吾去則亂又曰容有少俟皆燭理不明
信道不篤自治不勇有所牽冒戀嫪而然復有一蹠仕
途求田問舍絶口不及人或勸之非惟力拒又從而衘
入骨髓嗚呼其樂然受之而踐之者幾何人哉嘗謂山
林之樂造物甚靳而不輕以畀人苟非其人雖見留于
暫終必假軒裳以去之以是知鍾山之英草堂之靈必
福德俱盛者可以鎮服于是或者造然失容曰有是哉
吾亦從此反躬求吾税駕之所矣㑹公命記還山亭故
概括其言而書之以獻
　　　濟南安氏家傳朝服記
吾鄉貴族顯室甚衆然率不過一傳再傳遂衰替如編
垊者比比有之大抵積德深者其享世也逺積德淺者
其享世也近謂天不可必者然乎哉或曰跖何積而延
囬何拂而促非天不可必歟嗚呼葢不知善焉而慶者
理之常惡焉而禍不及者偶然耳故君子以跖之年為
幸囘之不年為不幸則天地之昭昭者可見矣今夫農
者之於稼人力至焉地利盡焉則所獲必多耕以鹵莽
而耘以鹵莽則所獲必少雖然良農惟知盡力士君子
惟知脩己至於豐歉禎咎則有所不屑屑焉人而知此
則其為善之心定矣余隣居有安氏者其曽祖曰圭三
子曰伸曰僖曰偘伸子惟湛僖子惟洪偘子惟演湛子
景良洪子景賢或中或外皆有禄焉若緋若紫若青一
門而三等之服皆備嗚呼非其先世隂騭有素克重光
累徽駢榮聨秀爾耶一日景良過余曰我先大父嘗以
緋傳先伯父伯父傳兄景范景范今傳於僕一朝服而父子
兄弟三世四傳亦今所不多見也幸子一言紀之用勗
我后人余識安氏祖子孫凡三世因謂昔唐魏鄭公笏
傳子若孫史冊書之迄今赫赫若前日事今君所傳殆
類是歟雖然夫能世其物者不若能世其德世其物則
有時而究世其德則滋久滋著矣吾聞令先祖襟度坦
夷博涉多通喜交天下名士甫出五十即致政家居以
琴書自樂在鄉里祥容輭語惟恐傷人人百負之一無
所校大扺媿心之行過分之榮非義之富平生舉未始
有位不滿德美必酬焉宜夫流澤子孫冠裳奕葉繼繼
繩繩不一再而止也景良誠因先世之服懋修乃德俾
後之嗣者又能以景良之心為心雖十世百世其前人
之芳可必不墜詎止章服之華而已哉於是景良憮然
曰公之此言僕當世守之遂書以為安氏家傳朝服記
　　　范德機寓田記
人多不能隠而德機銳於隠顧無田以為歸天下事若
此者多矣豈德機與余終於胥失耶雖然夫田土為物
實傳世不可人力錮者其或有焉不能守守焉不能恒
恒矣而旱溢以厄之螟蜷以痒之劇族豪隣侵牟之則
其為擾反不若無有之愈然則為德機計者將柰何哉
德機其以博厚為田高明為廬仁以為山智以為水種
以義理而穫以道德將居之食之無不窮極厭足雖使
子若孫永世守之亦無厄痒侵牟之患則其為業不既
安且久乎於是德機憮然曰吾不貧矣遂為書之以滿
其所欲云
　　　靜齋記
高唐商澤民氏余識之三十年矣嘗守庠濟南居相比
游相從又相善也後余仕京師契濶不相聞者甚久至
治改元余退居鵲華山中君自新章來見命酒道故舊
為樂甚洽間謂余家有書室扁曰静齋徃嘗託公為記
未及筆而别今閑處敢請為我卒記之余亦忘其嘗託
與否以早相友今髪各種種遂述所嘗躬歴者以告焉
初余之退處于此也杜門距躍燕坐一室平昔一切之
慮漠焉其風休廓焉其雲散寂寂焉木反其根也冺冺
焉蟄墐其封也當是時不知天地為吾室耶吾室為天
地耶萬物為吾體耶吾體為萬物耶其静其動雖吾亦
不能自測其端倪徃者又嘗為三釜之養從仕京師四
方豪傑川匯而林立相與釃酒賦詩抵掌談天下事又
以王命北走燕南走吳越風於餐雨於宿波浪於舟崇
岡峻阪於騎虎狼之虞盜賊之警傳舍郵亭之荒寂不
知凡幾涉幾歴矣當是時也其動其靜雖吾亦不能自
測其朕兆雖然由今言之處而閑居其體若静而有動
在焉出而從仕其體若動而有静在焉是知動靜之機
初不可以二殊觀亦不可以一致得地若靜也而氣實
轉之山若靜也而氣實通之户樞雖動而未嘗易車輪
雖動而未嘗移是知靜者動之本而動者靜之基也於
是君舉酒謝曰易有之天下之動貞夫一者也豈是之
謂乎余曰子既得之何以記為必欲記無大此者遂書
以貽之
　　　雲莊記
余性雅嗜山水向敓於仕弗克如志謝政來日與之處
凡七年無厭意葢吾鄉多名山泉靈異者尤夥違治城
西北十數里為先塋其西百舉武為别業第宅一區始
皆茅􁇊且􁀙近年侈而易之以瓦水陸田為畆且五百
吾祖至養浩相傳凡三世矣第前有林甚茂皆先祖手
植迨今将百餘年樹多梨杏桃柿交枝合䕃盛夏亦爽
然無暑意負林為亭面亭激流為池實以荷芰環以叢
篁垂栁檜栢花卉之植所謂名山靈泉者或獻嵐貢翠
於几席之下或岐流合派經緯乎畎畝之中王維輞川
殆伯仲埒池取其芳名曰雲錦野取其幽名曰雲莊林
取其潔名曰雲香亭取其閑適名曰綽然中林植石一
株兩峯隆起嵁竇虧蔽逺視若無俯而臨之上下無不
洞徹惟西一峯則顯其竅甚因名掛月厥形大較類巨
人元夫岸焉危坐而主之者嘗得鶴二豢之既久習人
不懾徃來飲啄或翔或眠或立或曲頸理羽與林泉花
石相暎巧史有不能繪當其戞然而鳴聲動寥廓牛童
輩擬而和之若相應答聞之令人神形飄灑不待目崑
邱踵蓬萊已彷彿其羽化矣於戯夫田園之勝世非無
有也第人徃徃慕之而不能遂遂而不能完完而不能
享享而不樂樂而不能久久而不能形諸文形諸文而
不能曲盡其所以樂今夫農者漁者樵牧者非不日親
山水也問厥趣則瞪目不能語惟得人焉而居之則澗
喜林歡胥有輝而交相益矣彼僕僕塵埃間虞鞭笞憂
責任聞清談則朶賾覩高蹤則汗背此慕焉不能遂也
投紱而歸以宅則無廬以稼則無土以遊觀則無園池
以出入則無子孫此遂而不能完者也家溢於貨齷齪
淟認惟已之需威脅勢軋則施無不辭一客過門縮首
止避此完焉不能享者也蛟轟而集烏合而歛管絃聾
其耳優伎狂其心與景慚然畧無所預此享而不能樂
者也日薄崦嵫衰與疾㑹始營菟裘放情邱壑笑焉而
容不伸歌焉而聲不副此樂而不能久者也康寧壽考
鬱於典墳卑於詞翰時有所述雲扞物格舉不受制此
久而不能形於文者也其或斐然而成言不中度音不
中節得彼失此心手不相隨此文而不能曲盡其所以
樂者也今余也為未遂甫半百而休居為未完子孫田
園靡一之或缺為不能享宴無虚設而客無虛歸為不
能樂樽酒琴書行與偕而坐與之偶為不能久肇釋重
負巖居川觀者殆十年于兹為不能文風雲月露晨吟
夕詠靡不括竒納秀於囊篋為不能曲盡其所以樂意
之所得物之所感目之所及筆之所向亦足以發焉而
無餘藴嗚呼田園也第宅也子孫也名也年也言也他
人求其一而獲者皆於余而具之是知造物之福於我
者可謂完矣夫膺其物而不知君子謂之不祥信如其
言而走也何敢不千萬荷故記之
　　　翠隂亭記
違歴城西北十數里有山曰標若二而一皆亂石叢矗
危立道左其背有水西流民橋于上踰橋而東不里許
余别墅在焉由城中來者面華鵲兩峯而與東南諸山
相背由村而城者面東南諸山華鵲兩峯若相踵大抵
左右前後或斷或續無適而不山伍余愛其勝遂臨墅
起亭曰翠隂以余退閒無官守言責故又名綽然前引
流為池中植石一株曰玊雲峯環以荷芰岸樹倒影池
水益緑當其雨之霽而日之夕也雲與山若相娛嬉徃
來出没錦翠間愈變而愈竒客至即盤果于林筌魚于
淵或飲或饌或游歴詠歌以窮厥勝人既歡洽物亦隨
適家有蒼白二鶴山椒水涯必與俱徃其他鷗鷺鱗甲
之屬亦莫不雍容閒雅飛泳自如吾墅之趣大較若此
嗚呼人之處世其去就無越山林朝市二途出乎彼入
乎此其岀也非苟利己其處也非苟潔身要之各適於
義為無歉况余自筮仕來凡為年三十有餘矣譬之久
籠之禽困駕之馬一旦翔雲霄而縱郊牧則其快心適
意為何如而或者乃謂余年未老而閒為太早計嗚呼
知止知足栖遲物外者古之人皆然尚何年齒衰壯之
計哉因記是亭及之庶俾過吾墅者知余閒之所以云
　　　處士庵記
余既構綽然亭於鵲華之雲荘以其羨材為庵於亭東
偏茨苫而土垣之弦誦之隙偃息其中久而不得其名
或請名藏拙或請名樂閒或請名休影皆未當余意乃
自署曰處士或者哂曰甚矣哉子之夸也弱冠岀仕華
要之津清顯之途靡不周踐宦成心怠挾䇿而歸喘猶
未定輒以處士自高所謂得隴望蜀腰錢騎鶴者信如
人之言矣走曰以迹觀余曰仕或可以心觀余則余固
未嘗仕也何以言之走也性迂才拙自㓜知其不能諧
俗加以内無城府樞機不宻謂人之心一皆已若餌焉
而輒欣鼓焉而輒奮善人與處猶或見容一值奸黠敗
不旋踵由是心嘗語口他日學問充足當超居物外為
一代高士亦足奉歡吾親增輝閭里不虞所業未竟迫
於嚴命規進京師遺子公之書上光範之牘廽顧所期
萬分不克一遂包羞䝉辱隨衆而趍積以年勞始有今
日是豈余之所願哉昔毛義為區區功曹喜形於色及
親之没累聘不赴嗚呼使義不幸早世則終身為鄙猥
人矣况余之仕也年甫踰冠以今觀彼二十嵗人猶童
子也昔魯昭公年數十九而童心未除今之既冠者非
童而何幸而天相其育奉命朝夕無所顛躓迹雖朝市
而心未嘗不在乎山林所謂避世金馬門者不獨前人
為善矣人謂其進自則以為退焉人謂其顯自則以為
晦焉人謂其信自則以為詘焉其苦如是亦謂之仕可
乎夫古人於仕大則匡時翊國小則效一官一職故有
為世仕者為貧仕者為親仕者為世仕者盖通才全德
其勢不容不進韓子所謂畏天命而悲人窮其為貧而
仕者力有不及勢有未免孟子所謂辭尊居卑禄以代
耕要非其獲已也不獲已則才必有所不展志必有所
不白時必有所不知期夫志易塞而不浮於食斯得之
矣雖然使余仰無所累誠用於時其所自效雖未能越
一世而儕古人至於恢𢎞治本參贊政機秉義蹈忠與
時流並轅則亦不敢後於人矣惟其失之彼故得之此
焉失之主故得之於親焉失之人故得之於己焉余故
曰以心觀余則固未嘗仕者此也且昔者聖人之作春
秋也其有褒貶徃徃不迹之究而惟原其心之何如釋
者謂春秋有誅心之法考其書可見今子不本余𠂻而
拘拘焉缺缺焉求我於形迹之末固無訝其見譙且哂
也於是或者俛首踧踖而退遂述其言為處士庵記
　
　
　
　
　
　
　歸田類稿巻六
欽定四庫全書
　歸田類稿巻七
　　　　　　　　　　　　元　張養浩　撰
　　傳
　　　驛卒佟鎖住傳
閒歲京師編民男女之未年者因事而出多為奸民所
攘匿或女脅為婢子壓為奴不然則載之遐徼殊域若
遼海若朔漠易羊馬牛駝以規贏入幸而敗者常少不
幸而轉市互鬻使其父子昆弟妻女死生不聞者比比
有焉嗚呼輦轂之下習俗若此豈不為大異事哉延祐
丁巳春余以公糴舘興和者凡再月驛卒有佟鎖住為
余言本江西㤗和人七歳時與羣兒戲里中為過騎掠
之而北凡渡水三逾嶺不知其幾而至興和騎者因飲
於市遂命我給事其家酤者一目眇劉姓時固知貨我
於彼以幸見留即不辨居数月眇者令我隨馳驅者数
人徴所負行二日無所得第云所居尚遠至則畀汝還
意眇者又隂貨我聞土俗奴亡而獲者必鉗而黔之用
是佯以去故事新為喜所過皆頳山無城郭居民少陰
即風雪不可前人以孶畜多寡為富貧所衣皆皮毳所
食唯酮及胾無菽粟幣帛以氊為屋狀而居主人以察
罕名我且授皮衣一襲羊二千餘頭命服而牧之且戒
曰羊有瘠者傷者逸者無故物故者必汝撻距芻地二
十里每出必負餱約他牧皆行不然則迷不能返羊合
萬餘他畜稱是升高而望彌川亘野若雲霞四敷羣皆
淆焉不能别甚憂且恐他牧曰汝勿怖歸則自相友矣
及暮果然乃復喜聞同牧者十数輩皆中國良家子為
奸民所販至此因自思違鄉井去父母親戚陸沉殊域
奴庸於人非我獨也自是始少安焉一日吾羊寢山麓
有牛百餘自絶頂奔飲於溪羊不及避而􁨓死十𢾗意
其不免遂委裘於山以疑追者決意亡去時年十有六
矣頗健於行始日百里数日二百或三百惟南其嚮飢
則嚽野蔥水飲夜則視穹廬有燈火者往宿焉有問則
以蕃言答之故無所疑訝者㑹值使者具詰所從來遂
跪語其故意若見憐乃輟一騎乘我始復至此因走白
官郎論眇者以法而𨽻我於驛中今年餘於此矣余聞
惻然曰我將復若閭里與汝父母兄弟相見何如乃叩
頭泣曰固所願也即令有司移文榜近給衣糧䕶送其
鄉於戲天下似此者何限庸能盡使遇余若此子耶盖
聞古者五家為比五比為閭四閭為族五族為黨五黨
為州五州為鄉各設長胥師正等使之相疇相保蓋所
以譏奸民而防不虞也故力正矯誣者禁焉横行徑踰
者禁焉淫怠竒衺者禁焉行作不將不物者禁焉况保
息之制六而慈幼居其一自生齒以上皆書於版司民
氏掌之以恊孤終於斯時也使有奸民亦無竄其手故
下之所以事上者縻微不綦此無他保之不失其所而
已矣又聞古者國有饑民則人主不飱有凍民則人主
不裘受計報登則人主親拜其視民之重如此由秦毁
先王之制官與民判焉不相預甚則聽其自生自死自
強自弱自仁自鄙自壽自夭名置侯牧實與無均又藉
以為侵牟奉已之資者總總也嗚呼欲其父子相安昆
弟親戚閭里相愛盡力以事其上得乎夫京師天下之
本此焉若是逖遠可知伏自聖天子肇臨四海仁萬物
如天慈吾民不翅其子是惟不知知則必詔有司以嚴
其禁故余為傳其事併及古者安民之法庶使當路者
得以上聞或於治理有禆萬一焉
　　　節婦柳氏傳
節婦柳氏昔户部主事趙君子開之繼室也世為蘓郡
人父賔叔嘗尹博平寓京師有年時翰林侍讀學士西
皋趙公之子野為戸部主事亡伉儷久未有繼或謂柳
氏女可其父以西皋耆儒子又朝廷知名士聞媒介及
之即諾焉不辭納采已西皋寢疾其父命柳氏視湯液
未幾西皋卒其孤野䕶䘮歸殯長清既殯而子開亦寢
疾亟遣人如京師迎柳氏歸半途以訃聞至為服哭盡
哀將廬墓側親族不可遂䘮於家頃之其兄從京師來
欲召歸使再嫁其族恐將敓之柳曰是在我奚恐為於
是其兄見曰吾不忍汝寡將圖汝安汝如我違是汝自
取凍餓也柳曰業已歸趙氏雖未及合卺夫婦之禮已
定且凍餓與否是蓋有命豈再嫁再醮所能免耶兄灼
其不可敓而去間數月偕其弟復來柳氏辭益峻至閉户
與之語逾年其父卒繼而母亦卒其兄即以計召柳氏來㑹葬欲
因留不遣柳氏泫然泣曰人莫親父母妾既不幸望門
而夫殁萬一由此不克反是重妾不幸也况我婦人且
寡禮無外事無乃為位哭之遂不往日率僮婢緝生理
雖隣婦里嫗亦不以接夙感氣疾毎發即呻吟連日闔
家不忍聞欲謁醫治之柳曰妾聞婦人寡者為未亡人
我年二十六歸趙氏今且半百天若我憐得死此疾實
莫大幸奚醫為此蓋子開前妻兄陳公約為余所言者
嗚呼肇自道湮俗漬倫理日微臣弗知所以臣婦弗知
所以婦其面合心離生從死背者比比皆是一有毅然
秉忠執義矯矯不可奪者其為薄俗之勸不既多乎且
臣之狥其君者以嘗服其事也妻之狥其夫者以嘗偶
其體也今柳氏與其夫言未嘗相接也面未嘗相見也
患難未嘗同而恩惠未嘗及也然則狥夫之志果何從
生哉蓋天壤間所以洞金石格鬼神者無他信義而已
矣知信義為重則凡天下之物舉不能揺其心否雖一
語之甘一惠之利亦必從而靡矣嗚呼是道也慧男子
有所不逮曽謂婦人能爾耶大抵受其幣即不敢有其
身不必恩惠及也入其門則不敢辭其難不必言語託
也自古以忠誼襮世者其處心大率如此所以歴世愈
久而人之仰之北斗其高而泰山其峻也河漢無極而
日星之永輝也彼剖心拆肝誓生死無他適一旦值不
測挈夫所有冐辱䝉詬惟欲是濟者以柳氏概之為何
如哉吾承乏太史氏紀人之善故傳其事以為天下婦
人楷式云
　　哀詞
　　　唐承㫖哀詞
往遊故平章静徳康公門聞翰林承㫖學士唐公徳若
望藉甚蓋二公道合氣同蔚為當代名勝士被接納有
不翅龍門登而萬户封者走時年二十有四一見畧齒
爵禮夷賔主其引重後學不獨於余為然大徳四年夏
四月靜徳公卒明年秋八月公卒嗚呼何天不福斯文
使二賢相繼去世亟耶維公姿宇魁秀襟量豁如始仕
人以宰輔期之歴官右司郎中工部尚書翰林學士承
㫖政聲風節表表一時其家居琴書左右泊然與白屋
士埒事母孝與朋友義以誠雖稠人廣坐從容應酬靡
不心沃尤恬於權勢人有幼而相好長登台鼎者雖数
相過亦不一造門少答閑處数年終不以進取槩懷然
議者恒以不膺柄用為恨走嘗傳聞公長右司時或告
中書誤釋一囚世祖怒趣宰属詰之吏抱案不知所出
遂告急公初公以疾在告未嘗署其案公即援筆補之
行且曰不誤毋恐入見具本末敷奏天威遂霽後吏白
於廷中外嗟異迄今以為盛談嗚呼人固有一言可見
平生大節亦有坐一事軒輊終身不克伸者是殆難以
幸不幸論也今人疾吏弊防欺如鬼讎案具求署筆靳
靳不肯下駁至再至三虞後連已故為淡墨際紙細書
兾日久漫滅不可復識認又有值敗取案爪其畫者政
使無誤且迎合附會曲為之徴矧肯明其誣代其辨復
補署其銜者哉蓋嘗跡是論公使其進登廊廟其不為
公孫𢎞之阿㫖詭隨蘓味道之模稜兩端也審矣古人
謂細事如此大亦宜然惜乎天不俾余言之效於世也
公諱仁祖字壽鄉畏吾人其履歴之詳見叅議瓠山王
公墓誌詞曰
窮壤間正大氣生才發於徳苟非其人巧求襲取亦弗
克於鑠我公量宏學博徳崇積筮仕卓然人謂他年秉
鈞必歴三顯官身同寒士見氷檗下交不凟應酬雍容
儀靡忒彼貴而頗見且逃之矧肯即或舍或庸畧不介
懷惟自得曩長西曹代吏辨誣義形色冐厥雷霆一語
回天汗郡辟有美如斯遐不以年止半百使大厥施淳
俗可還今可革謂天漠如倒稇畀人曽弗惜謂天皦如
奚獨于賢乃爾嗇厥理孰究非始今焉來自昔我挽以
詞九京之憾庶少釋
　　　吳道源哀詞
天之於人侈其才蹙之於壽是理之不可曉也尚矣疇
仕京師後學頴異者亦屡見之然未幾則皆相繼夭殁
謂天媢疾耶必不生之矣生之而又才之是天有意於
成也然而卒不年之豈彼所禀過清且靈勢固不能久
與於戲此余所以於吳生道源之卒重有所哀也夫生
濟南人名濬字道源余所命也早失父隨母氏及二弟
居性莊重寡言笑持身稜稜有風岸恒欲以道徳文學
自襮於世嘗游京者四年歸而其學大進由讀書忘劬
勩得痰疾或勸其已面從退而益力然其病有時而差
有時而劇余自謝仕居鵲華山間來從予遊時與之論
經談道及商歴代治亂人物臧否文章機杼工拙體裁
高下靡不周徹間書所得語所見正是於余往往新奇
夐出人遠甚心獨異之然以虧弱每令冥心靜坐或有
編帙筆硯在前輙為去之於是則專以守身事親相告
語余嘗謂之人也使天假以年他日必能以所學名世
蓋習見其立志高用心篤一切皆不凡近故也於戲詎
意其竟坐是得疾遂孤余之所望耶生自號方齋始以
親故欲寓目場屋由有司小忤其意即怒不試後袖紙
過綽然亭謂余記其所謂方齋者切欲因是思有以廓
之未及而卒以疾未娶得年二十有七實泰定丁卯二
月二十四日也余惜其學不遂志才優而命促故為詞
哀之使刻石表諸墓庶少慰其不幸云其詞曰
維天生毓兮為類孔庶尤物獨尠兮孰灼其故甘露慶
雲兮曽不朝暮祥麟威鳳兮曠代靡遇猗嗟若人兮清
淑攸聚超彼凡近兮高朗是騖牢籠元氣兮劃劙雲霧
追琢風月兮虹霓為馭天呉前茅兮祝融左拒望舒環
侍兮靈氛訶䕶方爾馳翔兮胡柅中路無乃鬼神兮修
姱之妬厥躬雖土兮神必天附意其仍舊兮八表容與
有母慟絶兮有弟號慕里不相杵兮朋泣而賻矧余忝
師兮于義有素一聆厭化兮涕泗交注文孰余彚兮道
孰余輔心孰余知兮言孰余助緬維有生兮莫匪朝露
一氣屈信兮隨彼來去達人大觀兮天地皆寓壽焉奚
喜兮夭亦奚惡一時或鬱兮百世斯著述此表隧兮尚
慰泉下
　　祭文
　　　祭姚牧菴先生文
嗚呼維斯文之宗伯曠百祀而一人方元精之孕秀光
岳慘而不神既培埴之伊厚又喣濡之孔仁及炳炳以
瑞世衆嘖嘖為鳳麟何造就之良艱而一旦失於逡巡
也嗚呼維公文由天得不踵故蹊縱横操舍舉自已為
筆未及落而氣已馳當其賔之筵而酒之冷也人第見
顒卬居中而嘯傲殊不知日光玉潔之思已隱隱乎睫
眉由神變之叵測故愈出而愈奇小能使之磅礴巨或
納於毫釐元則伏於未朕明則耀乎无涯彼江漢之滔
滔與嵩華之巍巍雖交梗於前路而足之所到莫不劃
然自闢而失其深危為難耶則无樊宗師之深澁為易
耶豪放抗衡於坡老正大並轡乎昌黎而跬行顧影偻
步呈姿柔筋靡骨膩理纎肌者見之宜其咲發於坐井
嘆興於向若面譽其削鐻背非其覆瓿而卒瞠后塵而
莫之追也嗚呼其尤可偉者不權之阿弗勢而移遇有
論著屹無詭隨或竹帛之揭或金石之垂褒其賢則賤
者尊而死者昭於後誅其佞則榮者辱而生者冥於時
古所謂良董遷者復奚恧而觀夫靈明之境湛乎其不
波含宏之度廓乎其无籬隆於風節粹於倫彛芥功名
而无意於屑屑塵富貴而惟道之怡其待問也如響其好
施也若遺雖牛童與馬走无不道其姓字而識其容儀
衣紫雲兮蓊鬱佩明月兮陸離驂鸞鶴兮周章遨雲漢
兮委蛇封君擁節以先導列侯庭俟以帚持席屢前於
宣室宴每侍於瑶池惟其名之太盛遂致巧言秉間奪
朱亂雅構漂山之謗而磨平淮之碑嗚呼僕初聞此且
訝且嗤欲為廷辨計莫我施竟黙黙而坐視誠有負公
平昔國士之知也雖然夫文章天下公器豈呫呫者得
私今已不能迯乎月旦况千載之可欺夫何損於落落
祗自詒其蚩蚩於戲蓋嘗考夫士君子之賢佞惟進退
為可窺苟於焉有慚徳雖虛文其何禆初今上之淵龍
也授公太子少傅而不拜在他人則􁃊然驕喜之不暇
而公乃惻然以増悲曰吾世父所遜避𦍑何行而及茲
九重聞而稱異百辟見而齎咨使區區毁方售進者厥
顔厚於十之甲豈特可為將來之範而當世之師也哉
如走者道昧於進辭拙於摛夫何有能獨䝉見推播華
宣彩揜類隱疪騰章再三必用是期顧公抱負之如許
於吾輩乎奚取則其推轂後進之雅量又非今士之可
夷始聞訃音忽忽以疑詎有顔如渥丹之懿偕蒲柳而
先衰意必出於多口因復傷士風之日澆漓尋得真於
門客嗚呼何天不斯文之祚而竟使哲人之萎耶或以
為年及則世之齯齒台背獨矍鑠者何限而於大賢乃
獨嗇其期頥籲帝閽兮幽遠徒反袂以漣洏嗚呼昔公
无恙為世珍兮今公云亡孰柄文兮自京之别三閱春
兮茲夕何夕遽永分兮蹇孰余開懦孰振兮窅焉元宫
无復晨兮如其可贖人百身兮求而弗得號弗聞兮詞
忘其蕪尚鑒情之真兮嗚呼哀哉尚饗
　　　祭李宣使文
維天歴二年六月丁亥朔越七日癸巳資善大夫陜西
諸道行御史臺御史中丞張希孟謹遣令史賈仲幹等
以清酌之奠致祭故西臺宣使李生之靈嗚呼人之壽
夭皆所素定但行不愧心順守其正年雖不遐其流聲
於人則無窮也今年二月余自歴下之官西臺舟次安
山而生乗傳來逆且拜且言馳至長清聞公由水而西
所以追及於此乃獲瞻拜余見其端確卑慎勞慰久之
時訪西事應對甚悉凡所經過傳送供帳輙先告集余
第受鞭而馳舍策而憇宴然不知身之為客而道路之
為修阻也路出河南流民寖遇抵新安硤石則縱横山
谷鵠形菜色殊不類人死者枕籍臭聞数里余即命生
躬督主者坎而瘞之余年六十生長齊魯富庶之鄉餓
莩流民雅未嘗見一旦遇之心酸鼻辛不覺淚之交頥
生見余哀往往先路而行揮使避之民不循途多致顛
沛自後余雖悲不使生見之而生亦不知余心之為益
哀也行次華陰宿於岳祠時旱暵甚久遂為文禱之文
詞甚悲禱之夕余自讀其文讀至悲所不覺失聲生與
一二道流亦皆哽噎余欲駐車祠下雨然後去生跽而
泣言公為民之心神已洞監必雨乃去無乃偪神太甚
况公家有老母萬一因是致疾是公為民而不為母也
余蹶然輟哀謝之即趨其行至華州雨連夜不止詰旦
命生市羊一豕一反而謝之比迴余已視臺印矣每出
閣生必騎隨見流民與曩過無異於是余又悲欲命有
司為粥食之皆曰粥誠一設饑民必四遠而至后或不
給奈彼衆何余曰若然則將聽其死與余遂出私鏹若
干詭為鬻粥者凡三處食之命生往來覆視民稍寧息
後又患庫錢細民艱於交易又命生監涖幾其為奸不
時給者庫各一啓病民雲集生資禀素薄其毒惡之氣
乗之而入遂感成疾凡更数醫迄不能起嗚呼慟哉生
有父今為河南省都事余都事右司時常與共事侃侃
和易人也頃走書安西懇余指示提誨今而若是將何
辭以復其父乎夫生之所以得疾者實由余救民心鋭
以生勤不憚勞故每事命之初不期生竟以是而不壽
也然則生之死非其命然耶其因余責頻任數而然耶
嗚呼聞生有弟年踰冠矣余哀生之没於官事將令其
弟復為宣使以慰生之不幸以贖余之所失以足生未
遂之心以終其父相倚託之意若然又未知生知乎否
乎為有憾乎為無憾乎嗚呼哀哉尚饗
　
　
　
　歸田類稿巻七
欽定四庫全書
　歸田類稿巻八
　　　　　　　　　　　　元　張養浩　撰
　　雜著
　　　家訓
維人之生或孩而殤或冠而殀或壮而疾廢幸而不殤
不殀不疾廢則生於陋邦遐邑而不於中原幸而生中
原則又屠沽貧賤而不於富貴好禮之家嗚呼其孩焉
而不殤冠焉而不殀壮焉而無疾廢而又生於中原好
禮之家者天既全之如此而人之所以求稱其全者顧
可苟簡而不力哉夫學不求至於聖賢皆負徳造物者
也道萬里而不以為逺陟千仞而不以為高洞金石而
不以為難蹈水火而不以為殆者志焉而已矣志苟一
立天下無不能為之事而况讀書乎志苟不立目擊所
有而不能致而况為聖賢乎嗚呼士而無志可與有為
耶自開闢以來不知為年幾千而汝始生焉自祖宗以
來不知傳世幾百而汝始承焉嗚呼以開闢以來始有
之身祖宗以來承傳之緒而於汝託焉則汝所以兢兢
業業殖學禔身克肩厥任者當何如哉汝其齋心凝慮
以思古之學者皆有所志志者心所向也志高而或下
者有矣志下而能高者未之有也故古人謂取法於上
猶得於中取法乎中不免為下也信矣
　　　堂邑祈雨文
維某年某月某日承務郎堂邑縣尹兼本縣諸軍鄂囉
勸農事張某謹以清酌庶羞之奠敬祭於某神之靈某
祗受天子命出尹於此未及其境夙夜以思㓜而讀書
長得百里之地而治之是惟無為為則何政不可行何
徳不可積何人不可澤上不負國中不負親下不負所
學奉職以來即潔躬齋居屏逺聲色心欲與古之㓕火
反風蝗不入境政如神明者並驅爭先此某素心而天
地鬼神所照臨者也未及數月值旱暵不雨民頗為憂
切自謂以某之心膏澤之降必在旦暮今既旬浹而亢
陽如故將以恵民而神不随將以報國而神不與抑不
知某何以得罪於神而斬焉無所感格如是耶且厥今之
制昭昭者責之於吏冥冥者託之於神所以詔書每下
自古聖帝明王忠臣烈士名山大川凡血食於郡國者
未嘗不懇懇及之非徒美觀聴為虚文盖以賛治道福
民生成歲事實有望於爾神也神不見答豈惟負國抑
亦負民豈惟負民抑亦負某此來為國為民之心使縣
尹貪庸鄙猥神之不見亮也固宜苟為不爾神必有以
處之矣尚享
　　　謝雨文
年月日具官某謹以清酌庶羞之奠敬謝於某神之靈
某性識愚暗溺於古而不通於今孚於民而不信於神
向以旱故輙以狂直之文有禱於祠下将謂神必見怒
荐降以災不意奠拜之明日甫交三鼓隂雲四合自昧
爽至午後不風不雷既沾既渥闔縣耆老皆歸功其尹
夫尹恃神以濟其不及者也其敢貪厥成功以自重其
曠職之罪哉謹躬詣拜嘉㐲惟尚享
　　　西華嶽廟祈雨文
維天厯二年三月戊午朔越廿有九日乙酉陜西諸道
行御史臺御史中丞張某謹以清酌庶羞之奠敢昭告
於金天大利順聖帝之靈某㓜讀古人書欽聞明神獨
尊西土厯代祈禱靈應赫然則神之得名於世者舊矣
不虞衰暮兹因㳺宦始獲仰止下風然不幸屬民多艱
流亡强半餓而死者相枕於途今将首夏尚爾亢旱如
故某雖叨榮行臺實悲實懼使某平昔素無為民為國
之心重以貪殘邪僻神不見恤則固其宜萬一少有可
取則神亦安能漢然坐視不為動於中也伏望垂監愚
忱少沛甘㴻使民回生意歲秋有期則神之血食古今
者為不誣矣倘不見與則某惟有省愆待罪日拜神前
必待示其不見答之由然後退尚享
　　　西華嶽廟催雨文
維天厯二年三月戊午朔越三十日丁亥西臺御史中
丞張昨以歲旱民亡比屋病疫謹齋沐於二十九日早
哀祈雨澤於金天帝君之前黎明雲氣四集川岳之形
皆為冥晦私切甚喜以為神明見憐甘霖之來可跂而
待不圖為風所梗旋致觖然伏念某為西臺之官帝為
西土之神今歲屯如是民隠如是臣雖未上胡寧彼忘
不神之禱尚誰禱哉况神令一出闔境之内何靈不隨
非勢窮事廹臣亦何敢不知忌諱連日荐瀆惟神有以
哀其愚而終恵之則某雖旅困於途敢不重報尚享
　　　為民病疫告斗
維天厯二年六月某日資善大夫陜西諸道行御史臺
御史中丞張某等謹以清酌庶羞之奠敢昭告於北極
𤣥武之神惟神斟酌元氣標凖衆星運行四時賛成天
道凡沴疫不正之氣上干隂陽之和者屏而去之是固
其職今三輔之民自春徂夏由病疫而死者殆數萬計
巷哭里哀月無虚日使彼有罪已盈其罰伏望明神自
今咸加寛宥杜其禍源開以生路滌之以甘雨蕩之以
祥颷使人䝉休嘉物遂生息某等雖備員西臺亦或少
紓厥責凡此者無非神之恵也尚享
　　　綽然亭上梁文
常慕閑而未遂久搴清泉白石之思不待年而遽歸已
冥皂盖朱幡之慮必功成而始去恐時失而莫追聞徤
休官用期寡過伏念某夙非閥閲雅欝經綸𤣥裳豈願
乎乗軒赬尾本期於縱壑偶操刀於外邑俄持斧於中
臺抗言幾血於虎牙珥筆復塵於螭首在棘闈而兩叨
貢舉入蘭省而三預賛襄薄書身憊於奔馳期㑹耳煩
於呼叱五更待漏遥瞻兎魄於璇霄一䟽論燈誤得驪
珠於滄海衆皆過譽其忠藎已獨自悔其狂愚雖䝉鈇
鉞之寛實出神明之祐幸今完璧理合迴輈王夷甫宦
情之無哂清談之多躗錢若水急流而退嘆竒節之鮮
儔非有心敢儗乎名賢固無技可呈於治世疇昔之捧
檄非詘而今之税駕何疑人謂歐陽公踐言之遲我喜
陶𢎞景掛冠之早爰於别墅肇構斯亭適當華鵲之衝
兼有泉石之勝芳叢錯秀繞風烟移榻而觀老瓦傾銀
掬水月洗觴而飲於心足矣何福如焉昌晩景於桑榆
傲歲寒於松栢一簑烟雨絶無庾亮之塵四面雲山盡
是王維之筆或天㳺於汗漫或雲卧於荒寒或散髪以
弄扁舟或披襟而坐茂樹或投轄以留飲或臨池以學
書或倚笻而聴猿啼或投芥以命鶴舞或弦誦以教子
或吐納以學仙或酣歌賔客之前或長嘯烟霞之表惟
日不足其樂無涯一壑一丘聊以償半生之苦五年五
詔将何報九重之知仰架脩梁俯陳善禱
　東繞屋烟嵐萬玉峯莫道歸來無用處也能善頌效
　華封
　南林影山光水倒㴠一自角巾還第後懶将心事向
　人談
　西竹塢蓮塘接稻畦榮辱從今都識破不須鵬鷃校
　高低
　北郊原處處皆春色牧童也識太平懽落日一聲牛
　背笛
　上朝暮雲烟千萬状紅塵不到笑談邉何處人間有
　蓬閬
　下世累而今都不挂閑來底處用吾心看水看山仍
　看稼
伏願上梁之後神人胥悦物我皆春書添架上之芸香
酒溢床頭之松乳佳客常盈於座榻好山永對乎軒楹
居畎畆而遺安窈比襄陽之隠士處岩穴而索價不為
少室之山人
　　　擬唐河東節度使李克用破黄巢露布
臣聞王者之兵若時雨所向者俱荷來蘇人主之威猶
雷霆凡擊者無不推㓕矧兹䑕軰敢犯龍廷果兵出而
有名将賊亡之無日恭惟尊號陛下茂昭聖武誕受天
休屈羣䇿於殿陛之間運四封於股肱之上其或不率
在所必誅雖日月所弗臨亦梯航之相繼賊臣黄巢者
麻漚小竪唐室大奸恃其吞噬之雄肆厥飛揚之志横
行郡國汙我衣冠毒熖延灼于下民醜徳升聞於上帝
初無挈瓶之智每懐問鼎之心非朝廷駕馭之乖方實
鬼神使令其如此不盈其惡曷殞厥軀臣克用等指彼
凶殘奮揚乂烈挾長風而破鯨浪未足喻其發機皷烈
火以燎鴻毛不足擬其乗勢四岳以之而震蕩三光於
是乎晦冥期欲一平誓不兩立轍亂旗靡競曵兵弃甲
而奔弓撥矢鈎咸裂帛褁瘡而走伏尸蔽野流血殷渠
破竹之勢已成拒轍之心猶熾彼謂乘間抵隙可狙
擊而成功孰知自午至晡反狼狽而敗績彼黄巢者零
丁獨竄顛仆無歸収淚向天甚項羽烏江之窘投身失
地劇曹暪赤壁之危計莫能施生遂自刎臣等叨司戎
律沮守雄藩顧兹毫髪之勲要出聖明之力獻俘太室
拓境明時三箭而定天山已復禹州之疆宇一鼓而空
醜類載瞻唐徳之輝光臣等無任慶快激切屏營之至
謹奉露布以聞
　　　序菊
余於諸花中獨愛菊非矯情襲陶之高之潔而然也夫
菊之種甚繁花若色亦不一葉雖荏苒相肖然隨其花
而為状亦不同味則似苦而甘餌之可以輕體延年者
無分黄白紅紫朱則一也大抵黄為菊之正色然黄之
中又有所不一有淡者焉有濃者焉有先黄後白者焉
有黄白相錯者焉其他或白或紅或紫或朱者亦如之
比聞京師傳有黒者由未之覩兹故不録夫色之不一
他花亦或有然者若乃花之不一吾惟菊之見焉且五
行之氣播為萬物其精英之餘為異葩竒卉隂陽一嘘
而滋荣隂陽一吸而揫歛而菊也獨能於揫歛之時揚
芳吐秀又能状他花而兼之此其所以為尤竒也歟夫
牡丹花中極品也然其花止如其名菊則有桃花若者
有薔薇若者有垂絲海棠若者有䓿菡芙蓉若者枇杷
荔芰牡丹若者木香茶䕷棣棠若者凡若彼者亦不一
至其生也雖有踈宻脩短大小肥瘠之不同大槩皆叢
而不樹最余平昔所見率不越二三尺蕭頴士謂既低
其枝又弱其幹者其為叢葢自古然也其强之以為樹
者纔近年見之嘗聞園丁言菊一叢可折數十本一本
則枿其横枝掇其傍蕾惟餘數蕚若然則花之敷也廣
徑可三寸許其孤高可以丈餘由無庶蘖以竊其氣故
也余聞哂且誥曰審如是則焦僥去其手亦可使如古
防風氏乎園丁亦哂而不荅後余宦京師於宗仁張儀
之家見盆植六七尺强者其名勝金黄驚詢之語如園
丁旨其家又云此猶非高者苟巧於摘剔工於矯揉勤
於膏沃専於䕶持有踰尋丈者余雖懲前詰之誤然質
諸古人之辭叅以平日所見其心終不深信及致政家
居於張智甫家見丈五有竒者花淺紅名醉楊妃余謂
菊為高人勝士重者以耿介特立不與凡卉伍也庸可
以亡國嬖孽目之因易曰傲霜春主人甚偉余言繼而
於姻親吴彦清家彷彿二丈者名御愛黄二花皆植陶
器中高則高矣然其花止五六且居其顛余又哂曰使
淵明觀之則必矯首引領踵為之虚而背為之仰矣雖欲
采落英以杯之恐不可得聞者皆為粲然因思草木非
有古今之别也然昔者殺而今焉隆昔者叢而今焉樹
者何也葢羣彚囿生大化之中氣升降而物亦隨之理
勢然也况古人厚而今人薄古人約而今人汰古人朴
而今人機且巧為彼物者惡得不與之靡耶嗚呼嘗聞
申包胥人能勝天之言為太過今以是花觀之則申公
之言為有徵矣雖然夫菊鍾秋肅殺之氣以生葢其性
本貞竊嘗引之以况壽者惟貞也故宻可使之䟽焉短
可使之脩焉小可使之大焉瘠可使之肥焉若乃霜之
風之不變易摧落者此則人所不能為也葢人所能者
末也其所不能者本也本於天者貞而人從而脩之則
其益茂益長也又奚訝余於是得飬生焉故序之以示
與吾同好者
　　　致樂堂銘
繄子若親厥本維一心親之心是為子職親苟見惡則
益敬恭纎怨不起斯表厥𠂻亘古能子奚稱舜獨非以
處變始終克淑嗟今之孝皆親所安故其致樂靡有孔
艱試於燕閒心自語口如弗子余則懟則否萬一未至
其加勉旃朝治夕克必復我天猗與周君事此伊舊反
而體之順徳日茂凡百珍飬乃其緒餘願言鑒此聖域
有途
　
　
　
　
　
　
　
　
　
　
　歸田類稿巻八
欽定四庫全書
　歸田類稿巻九
　　　　　　　　　　　　元　張養浩　撰
　　碑
　　　勅賜極真萬壽宫碑
極真萬壽宫者髪冠仙姑封悟𤣥叅化妙靖真人寓迹
之所也然真人之迹所寓不一始焉寓肥城夫家既棄
家寓東張村澗槐上未幾寓西郊樷祠中又未幾寓東
原門孫䩵家竈前又未幾寓滕之嶧山積功滿千遂寓
於此焉以卒蓋真人本濟寧肥城農家女俗姓田後歸
同邨孫氏自合卺其家数有妖弗寧以新婦為不利逐
之無所於適距村十數里有槐幄如横生澗脅澗深叵
測真人泰然處其上者數月風雨皆不及虎狼蝮蛇望
而不敢偪其寓於古祠也年少見而媟之俄而媟者若
空縣去地尺呻吟如被楚檟其竈隱於民家也始終凡
八年其家禮之甚至其人有辟榖術日惟啖棗數顆不
言不笑或代汲或洴澼或執爨皆不辭自歸道二十餘
年首未嘗櫛沐髪皆上生樷合高尺餘其端旋結如雲
鄉里異之因目為髪冠仙師云至元己巳世祖皇帝召
至京師一日見便殿上問而師為誰而有何術而髪因
何上指真人曰我乃農家婦由不獲已出家如上所問
皆不知其所以上誠其言厚賜遣之厥後為人言休咎
若出無心往往竒中江浙省平章徹里素崇飲因朝㑹
請見師曰物莫毒酒弗戒將及後竟坐飲不年監察御
史鄭某病羸久未勿藥真人食以所食棗遂差乃執弟
子禮終身彭城展某田某俱休官師事真人惟謹其它
公卿大夫過而候謁自遠餽贈走下風而願聆謦欬接
武於門甚至圖其像歸而祀之維楊富民劉伯淵闔家
敬信尤篤施財為築室任城西南名曰極真觀走往年
使江左過之師年已七十餘形臞而顔色黄明脉絡皆
現顱骨若嬰兒柔且陷雅不火食寢所時有光怪出沒
祈寒則盆冰水而浴日以為常其高弟陳志海亦女冠
也為余言師之得道蓋由神授始為婦時夢游大川值
縞衣女仙乘舟招曰若能我從乎師欣然諾之女仙即
抽簪畫水倐化為梁師因登舟舟移而寤遂語親故相
絶問之則曰我寶華城主人也或訪以養生則曰寡食
訪修身則曰謙退素不知書一旦捉筆書曰縳住心猿
消甚言説功滿崑崙方顯孤月為歌詩類此者不一志
海嘗與女徒數輩游嶧山牛口嶺一人偶失㡌物色之
無所獲既歸師笑而出諸懷中里人御史中丞兾徳方
有遠行來别師以所服半臂贈之兾固辭師曰第持去
一日必用此後宿古驛中甫瞑若有童男女服五色衣
羣行而前驚不能寢如是者連夕兾因取師所贈枕之
而卧衆皆相拽愕遁去且曰師在斯師在斯兾平昔頗
不相信至是始神之暮年恒閉閣匡坐或卧游物外浹
一晝夜乃起自號洞春有司上其道行朝廷為易其觀
曰極真萬壽宫封悟𤣥叅化妙靖真人命下而師厭世
享年八十有五實延祐某年某月某日也後七年當致
和改元秋其徒宋志誠掌徳元持翰林侍講學士曹元
用所述事狀且致新州尹李絅書求記其所謂萬壽宫
者余曰疇過所居甚隘其侈而改建者起於何時何人
志誠曰以師之心豈欲為此嘗曰心誠事神一茅茨足
矣何必殿為師既沒僕二人倡同門道衆贅金築之三
清殿凡三楹神門居前左右齋廡庖庫畢具公所過者
今殺為方丈矣余因嘆人之所以動盪一世者必有其
實如師刻苦精練數十年一旦超詣仙域冥與道合莫
之為而人從無所陳而人信所謂不逆寡不雄成不謩
士尸居龍見淵黙雷聲者非耶嗚呼使為吾道者亦如
是尚奚儒風不振之患哉乃為銘貽之以見師之所以
化服其徒徒之所以報徳其師者彼此胥無所負云辭
曰
維至人兮澹無為合鴻濛兮混希夷以宇宙兮為閫奥
雲若月兮為藩籬霞珮兮風衣龍馭兮驂螭翠旍兮晻
靄珵珥兮陸離命麻姑兮前導使雙成兮後隨約飛瓊
兮殊庭㑹金母兮瑶池排虛兮乾開扶陰兮坤移頫萬
山兮累塊閱千古兮曾不異夫晷時揚揚兮有得納納
兮無涯陋土木兮儗居鄙錦繡兮為儀繄仙師之此心
彼濁世兮焉知奈其徒之失相中侘傺兮曷依爰周謁
以贅泉舉樂助兮訢施遂積微以成鉅詔靈氛而占之
輿謀兮允叶羣力兮是基棟宇兮鑿鑿丹碧兮差差如
矢兮斯棘如翰兮斯飛琦瑋兮僪詭輪奐兮葳嵬詎一
州兮香火乃九域兮蓍龜匪伊人兮降康實為國兮祝
釐雖其師未及乎目撃必天游兮過斯領羣仙兮弭節
亦戀嫪兮棲遲憶形神兮渺不知其所蹠第蕭蕭兮風
悲將上下兮求索又不示余以所貽北指兮沍寒西阻
脩兮崦嵫如東兮洪濤南阻兮炎曦志緯繣而莫達𦍑
儃佪兮邈而倚閶闔兮延佇企閬風兮齎咨蕙肴兮孰
烝桂醑兮孰釃遼絶兮鈞天芳歇兮瓊枝江永兮愁懷
不可兮方思竭耳兮既寂滅以絶聽窮目兮又沕穆惘
怳而叵窺心純厖兮蹇無階以攀附憗遲此兮或彷彿
其一來誠閔余昏墊以援手其眎賈尤媒禍軒冕兮又
奚翅土苴之棄而與夫瓦礫之遺也
　　　歸信縣尹史君去思碑
利人澤物士君子通願也然阨於窮而不獲施者十恒
七八苟獲厥施無曰官之廣狹皆足以效其所有况令
為民率一邑之政靡不仰成雖所及有限他日擴而充
之以相天下以福斯民有弗難者嗚呼孰謂州縣之職
為徒勞人哉歸信為雄州属邑其尹曰史君肇下車不
鉤距不機穽牖民於約繩吏以律明聽慎罰以治其下
殆有志利人澤物者與延祐改元夏四月邑耆老趙某
數輩走京師謁余曰我史君去官今一年矣其為治也
雍容無遽色或以為緩既而民孚吏革闔境懾然愛而
敬之耋稚惟一逮其去茫然若失怙恃雖吾輩亦不自
知其然將碑以發之敢属筆於子訪其政皆相顧若不
能名因叩之曰世之為縣者聞有挾勢而商徧賦所部
倍責贏入名為義取實則豪敓史君有此乎曰無有也
聞有盛飾厨傳稱過使客以賈聲譽史君有此乎曰無
有也聞有舞才骫法浚氣樹威內厭同僚而外惟民剥
史君有此乎曰無有也聞有乗荒緣疫噤不上聞奴厥
人民妻厥子女史君有此乎曰無有也聞有歲括匠師
工金工木厥直弗畀惟趣其成器服是修昭榮宣富史
君有此乎曰無有也余曰審若是則史君之賢視古良
二千石無怍矣豈直倍蓰世之為縣者哉彼於此不能
免乃日敏於簿書勤於期會苛於督責噫是得為善政
乎哉然謂之無能則不可必欲假此以託金石以範今
詔後則非僕之所敢知也嗚呼後之觀吾文者必輪指
以議曰此可為此不可為亦將有所聳然已故重之以
詩併使邑人知賢令尹之政在此不在彼云史君名郁
字文卿景州東光人今改河間寧津縣尹階承事郎詞
曰
為令而愎則民咸盡毋曰克威其究惟忒為令而罷則
民罔齊毋曰克惠其究萎而不罷不愎惟吾尹然道我
於平迷我指焉我田膴膴有饁惟旅或其蹊之令則尤
汝令之始來若無所施既而私省其獲不訾登幼於學
俾老有養宇者攸寧塗者相讓令今歸矣吾疇依矣追
而縻之嘅其悲矣彼察為明彼苛為能雖鑠一時日逺
則冥古云良吏利可歲計悃愊無華是歟非矣其民欲
碑言表永思口不能陳心獨德之凡若此者詎力能致
勒詩於堅式榖嗣至
　　　朝㪚大夫同知山東東路都轉運鹽使司事恭
　　　古行司惠政碑有序
古者鹽與民共周雖置官掌之初不倚以資國也迨管
敬仲相齊以富說君始籠其利而居之厥後相沿遂𣙜
筦以扼民用防塞日嚴而奸軌遂熾其間或弛或禁歴
代不同要皆以貨視之而重其入矣皇元有天下世祖
皇帝肇建官制惟民是恤以山東瀕海素饒為置都轉
運司濟南司設使二同知副使判官各一使則監守餘
則行司其境而督成焉今上御極初年大都路南兵馬
司都指揮使恭古出為山東轉運司同知公西域人英
敏明决所歴有聲尤練刀筆其所増削老吏有不逮每
行司即囊槖自隨與所部無毫許干曰吾不侵彼彼敢侵
吾竈民比歲縮厥煎厲由户乏賦重户乏由官給工價
隔閼吏手且易真以偽無所於質賦重由亡不補缺併
其工見民當舉火者父子兄弟妻女盡室以出鵠形菜
色傴僂執薪烟焰中仁人君子見為酸鼻若復從而慁
之則課耗工隳咎將誰執又曰夫鹽斤二百為席為袋
國有定制比聞賂則加多否則加少其司場官吏卒徒
恒不下廿餘人一人弗嗛即勒不與發夫鹽乃竈民膏
血使若輩操賈肥家可乎夫以歲鬻官帖為轉運者差
以上中下賄厚者給以上帖謂之答首錢往往致鉅萬
許諸宿弊積奸類此者偕其使湛穆直權宜創法為屏
絶盡以所分地寧海新鎮永利固隄等場十有二他官
所分或有故亦攝領之其給工直載楮鏹躬詣其地召
竈民面覆手授纎釐必足吏無施其奸由是恩威胥著
逺近無不聳服煎有羨餘而課軼疇昔數倍至有事已
以斗實香鳴樂焚之行司拜徳酬惠者憲司聞其能諸
訟不法輙檄使按問未嘗阿㫖希薦使人有讟泰定二
年夏旁近諸縣火災朝廷遣使賑之而漏竈民公曰均
饑於災此獨屯其膏何也遂遣吏再三請乃更溥及舊
所逃亡聞而來歸者繩繩無虛日嗚呼世恒以職財為
慁人且謂不足展志而薄之胡不視公所就哉大抵微
難劇無以見人之能微清濁無以表人之節處㪚局冷
地而曰我清且幹是誠清幹乎哉語有之不曰堅乎磨
而不磷不曰白乎涅而不淄殆公之謂也夫今年某月
寧海場鹽司令李良佐率耆艾數輩走濟南乞文於僕
將伐石勒公懿績樹於利津行司之口曩余為禮部時
聞公出使泉南適有冦亂職兵者皆顧望不前公怒而
敓其兵進討平之蓋其為國為民之心非獨今日余惜
其用不滿能且嘉佐鞭筭而使人感戴不忘如是故不
讓而為辭以礪夫有土不得於民者其辭曰
凡仕祈治奚擇清流處濁能清維貞之尤何莫非民事
悉王事民靖事凝職斯無媿今官計者肖公幾人奸蠧
求源有革靡因孰朘吾民我憲我理孰政之瘝我石以
已歲行其部德徽孔宣族信羣孚有命胥先竈民有歌
曰奚來暮昔逃以離今完而裕属丞亦曰公我父師匪
厥教命幾敗乎私彼云理財昜易素志所歴許隆遐邇
公視人事一職猶弗克揚矧兼其他而優益臧往使於
南適際冦虐春秋與專三掫咸若彼司民土蔑寸善稱
俾而聞茲恧其可勝闔境皇皇云報無所託言於石永
徹終古
　　　大都河間等路都轉運鹽使約約惠政碑
三代以前鹽與民共𣙜筦之法無有也夫利鹽以資國
萌於齊威滋於秦漢氏蔓於魏陳唐宋之間惟得人焉
而尸之則財阜民康經用不蹷非其人往往挾權骫法
殖私以厲民不至敓爵䘮軀而不已於戲自古職財不
為財所禍者詎不确确其難哉泰定丁卯夏五太常禮
儀院同僉致政李君惟肅為余言大都河間都轉運鹽
使約約肇下車首公絶私以身帥下物務之至惟正是
從諸司轉運在江左者惟河間為重且劇雖夙名智囊
善賈而能者往往弗克荷公以國人紀綱其間未數月
久弊宿奸芟剔殆盡加以同使郝君托歡恊心輔治言
合計諧其相信之深巧於用諜者有不能間先是為轉
運者餘鹽為引一十萬五千二百五十滯而不能售累
政坐視計無從出公於是走省部言狀遂聽就實次年
之數中外無不趯趯稱快居嘗曰天下事自難則難自
易則易不特理財為然也持身玊雪竈民自裕商貨自
均所課自集所部自肅功一二而功千百焉若乃外示
扄鐍內懷溪壑一中其餌詘信操縱惟彼之隨小有所
更即從而騰口其慝力雖千而厥功不能毫許嗚呼觀
是言則公平昔臨政可知已居無何朝廷聞其能賜金
幣異帛有差於是長蘆民無少長一辭僉謂國家猶示
旌勸若是吾輩可䝉其惠不為表諸顯乎遂偕滑州尹
韓嚴及鄉士李梓崔惟謙輩謀伐石頌其善政式範後
來聞子雅與吾使君善又嘗同朝盍賜一言為嗣至者
勸走昔為禮部時公為侍郎工曹嘗竒其剖擿明敏胄
世族而事儒學後走辭叅議還濟南而公亦由工部尚
書出為閩海道肅政廉訪使客有自南來者口其政嘖
嘖不置繼而聞有是遷為愕然良久夫中外之官雖夥
足以伸其志行其道者莫廉訪使若焉名為三品其權
之重宰相有不逮轉運使瞠乎後塵矣向清而要今班
之常流向舉刺人今為人舉刺在他人必缺焉不樂赧
焉而有難色公畧無纎毫不足聞命即欣然趨駕以行
非處心以義而不以利以國而不以身以逺大而不以
淺近者能若是乎余由是知公他日為公輔器也無疑
矣故述其徳於民者如此且係之以詩曰
昔醝利庸共民疇𣙜之始齊君逮兩京若唐宋法寖周
國攸潤官者能用斯溥瘝厥官弊蠭午諒為政在任賢
何彼汙此皦然故所司貨山積欲表裏莫斯的公曰嘻
如我何誠堅白從涅磨由憲南荷茲任制許顓益清眘
事沓至不亟徐棼者條䧟者途蠧畢祛政優布令下孚
公上裕昔啇人惟賄先今秩秩罔敢愆昔竈民命朝莫
今樂生若春毓其被賜詎止斯舉要言他可知謂易輕
經費寄謂重難頥指治猗若績孰克凝宜我公天寵承
監既前衆胥勉肆故人喻推輦凡有位能舉然何事功
不萬全我摭實詩以紀俾爾民詠無已
　
　
　
　
　
　
　
　
　歸田類稿巻九
欽定四庫全書
　歸田類稿巻十
　　　　　　　　　　　　元　張養浩　撰
　　神道碑
　　　資徳大夫中書右丞議樞宻院事陳公神道碑
　　　銘
九河可障欲難窒三軍可衂正人之氣不可撓嗚呼如
緱山先生陳文靖公剛焉不詘於欲正焉不撓於邪其
立朝大節嶷然視古社稷臣無慚徳此天下之公論非
出於區區意見之獨也公諱天祥字吉甫其先趙州寧
晉人由兄祐為總管河南遂徙家焉中統初李璮盜據
濟南濳與宋通好河南河北宣慰司承制署公千夫長
偕諸將東偹宋璮誅歸鄉里家故貧力田偃師山中暇
則講經授徒聲聞日著由宻邇緱氏山故世稱緱山先
生云至元十一年世祖皇帝命左丞相巴延將兵伐宋
瀕江立招討司且括民間兵械而興國軍遂揺郢復州
招討司以公世𨽻兵籍辟為經歴鄂州行省移公攝知
興國至則灼厥亂故上書行省叅政賈居貞寧暴戢奸
辟猶伐病先實元氣邪自索焉初奸人乗間連結椎剽
所過土崩公私無一人敢與角者內弱如此圖外誠難
今痛猶未定若復動相疑貳拘兵益嚴將恐彼亦生心
康輯無日惟宜徐驅緩導拊其所傷則民感吾誠兵適
我用矣行省謂然併許從宜以治乃順民所欲利者興
而逆者以除曾未期年遂成樂土吏白市有諜請捕之
公曰彼見吾政如是歸必語其黨與乃吾流亡之招也
奚捕為自是遐邇聞風踵歸恐後至元十三年改鄂州
行省為宣慰司叅政賈公鄭萬户皆宣慰使以省檄未
下不知所長賈移疾不出賈素得江湖間百姓心公走
謂相君不出衆必驚撓班次事小一方軍民事大公其
長鄭以需省檄脫公為長不愈自上殺之下乎賈悟即
出視事會壽昌黄州盗起宣慰使鄭公將兵擊之至樊
口敗死士卒還言賊盛且鋭將攻陽邏堡鄂城門晝閉
民兇兇不能市時諸兵皆𨽻叅政呼都克特穆爾麾下公
見其猶豫無出師意謂叅政賈公陽邏堡阻山而壘賊
所不能攻政使其來是授首於我况剽遬輕動南冦常
態以我突騎當之其敗可旦莫冀勝此則江南諸郡自
靡矣賈白呼都克特穆爾且以義激之遂引兵出城賊波
駭潰㪚死者十六七始將士聞賊至咸謂賊聲攻陽邏
堡實擊鄂州城中必有內應宜盡捕犬姓防患未然賈
公不可衆執愈堅公曰此州宿重兵不少使賊能翔亦
無從而至其主是議者不過利彼財物耳由是衆議遂
格宣慰司以公有文武才使攝壽昌府事且發兵衞送
至境公謂治盗上平定安集否則相挺為亂流毒善良
乃下令使自相招誘悔者聽還其業無業者從所欲居
惟擒首惡一二論上宣慰司其餘獄繫及他囚凡五十
六人至日召語曰若亦思而父母邱隴乎皆釋梏縱歸
期三日復獄及期果復無一人逸者宣慰司以公是舉
可勸未服遂皆原之後四十年民追思不已為建生祠
二十一年拜監察御史先是中書右丞盧世榮以掊克
柄政中外病之御史中丞崔彧劾奏世祖怒下吏按問
幾殆左司郎中周戭微若反脣坐以廢格奏杖一百舉
朝凛凛相戒公拜章言其先為江西運使入賄與自盗
鈔以錠計如干金銀以斤計如干茶以引計如干又謂
國與民相為一體民病斯國病民安斯國安今乃擬一
歲之期營數十年儲積非白取下厥計無從苟行其言
必賈怨天下况宰相重任非彼所堪臣非不知言出禍
隨以事闗國家有所不避章凡數千言大義若此上覧
其奏遣邇臣諭㫖汝盡乃職為朕朕其忍以言罪汝言
出禍隨詎必云爾也後盧世榮誅天下想望風采矣其
年五月遷奉訓大夫吏部郎中二十三年四月拜治書
侍御史出覈湖廣省出納道鄂聞行省臣約蘓穆爾倚中
有援横無所忌乃發其奸利十數奏未下私繫公獄摧
脅百至而公恬不為動凡幽四百餘日惟取四書環披
徧考心究而身體之有所疑即著論以辨略不以死生
禍福纎介後會赦乃出二十八年改朝請大夫江南諸
道行御史臺侍御史明年以疾去再授中順大夫燕南
廉訪使甫上換使山東時朝廷遣使郡國議弭盗公謂
盗有可矜有不可矜由嵗惡時屯為者可矜治平數犯
懷迷不知返者不可矜非嚴刑無以創艾且頻赦不足
化盗適資盗俄濟南属邑獲劇賊數人公命市曹令衆
生杖殺之同僚不可公曰比歲盗興職所在二千石姑
息吾今權宜以行若朝廷罪擅殺老夫自承萬不汝逮
既而治盗詔下具如公䇿所部有妖婦自言為男子茹
寃未雪徧控諸郡皆以為神不敢詰公虞其惑衆階亂
杖而遣之或曰真鬼神陳公且欲治况假之者耶大徳
三年移使河北辭疾家居逺近以訟求直者雲簇其門
至徙避他所六年拜嘉議大夫江南諸道行御史臺中
丞時朝廷方事西南夷公上疏器莫凶兵事莫危戰聖
人不獲已乃用去歲行省右丞劉深不度易難請兵逺
征多婦國行未及半變生八番旁㓂乗之地䘮師熸奉
頭䑕竄後復發陜西河南諸道民為兵數萬命平章劉
國傑將之期以必取轉輸益亟所在弗堪且聞所徑委
陿多崇山盲壑惡林毒草羣獠安沈斥瘴沴出入獸如
圖其地不可郡縣版其民不可衣冠故歴代外之不中
國齒設使彼聞大軍且至或壁阨以老我師進退兩窮
噬臍何及粤自朝廷征倭國占城交趾諸蠻以來今三
十餘年未聞得尺地一民而所費奚萬萬億啻此其為
鍳詎不至近且明今宜先棄劉深市傳首以諭逺人繼
遣使奉璽書開以福禍懷以恩信如仍為害徂征亦未
為晚昔大舜班師有苗格漢趙充國緩戰羗人降經史
著之定為世鍳明年四月赴召中書拜集賢大學士中
奉大夫商議中書省事八月地震河東尤甚民厭死數
十萬勅丞相御史議公援古喻今推本天人上數十事
奏皆報可以其言秘故外不克知及還上遣使追及通
州賜楮幣五千緡以無功辭或曰昔二疏去漢未聞辭
賞公曰辭受在人何得前輩相律九年五月授今職時
年七十有六凡五返訖不起仁宗皇帝在潛邸素熟公
名迨之國懷孟遣使賜酒若幣仍勅長吏歲時告存其
為累朝器重如此始為招討司經歴諸將以久駐此無
家恐無以固衆志命各置侍妾獨難公一日飭送良家
子有絶色者來公曰諸君自安吾無庸此卒却之其權
壽昌得賊所盗戴姓金四錠召以付之其人辭曰賊初
獲我自謂必死公既擒彼此身即公所活願奉其半以
為公壽竟皆付之公平生喜淡泊世俗所嗜無一動其
心居則閲經史出惟一僕自隨後躋顯要家無毫許増
朝服亦其兄所遺者及臨大節毅焉不可奪故走謂公
剛焉不詘於欲正焉不撓於邪者以此嘗著四書集註
辨疑十五巻四書選注二十六巻雜文若詩號田居集
八巻或謂四書辨疑公雖不作亦可竊謂人非生知孰
能無疑疑而辨焉乃講學之事昔司馬温公疑孟子歐
陽文忠公疑系辭固不害其為大賢也天不憗遺延祐
三年四月二十六日得疾薨正寢享年八十有七塟其
里嘉禾鄉之蔣氏邨贈資徳大夫中書左丞上䕶軍追
封頴川郡公謚文靖曾祖懷曾祖妣范氏祖忠贈昭文
館大學士中奉大夫䕶軍追封河南郡公謚昭懿祖妣
張氏從封河南郡夫人考子安贈如公謚文康妣趙氏
張氏並封河南郡夫人文康二子長即祐字慶甫號節
齋學行與公相頡頏事世祖廟仕至浙東宣慰使死南
㓂亂次為公時人以二難目之夫人張氏以賢淑聞前
卒壽八十後七年啓其藏祔公容貎若生三子長孟温
朝列大夫泰安州尹次叔良將仕郎登封縣主簿次季
恭年四十八卒女子二長適翟氏次適張氏孫男六孫
女十有一曾孫男五公卒之五年當至治元年十一月
朝列君孟温自泰安遣其子允中奉幣若事狀來濟南
請銘於余惟公一代偉人當求一代名筆發之走何人
敢命之辱辭不允乃反幣按事狀謹為銘曰
若昔正人曠代一二維民具瞻為國元氣漢有汲黯吳
有張昭魏狄聞唐韓冠宋朝迨我皇元光掩前古將相
大臣中外接武國人尤異初不假書凡厥言論乃書與
俱其在儒流許王斯最厥後卓然公殆其對早賔戎幙
適丁冦紛緩頰出竒可百戰勲衆部讋慴一省唶愕言
試於民所至神若相其良否與時亨屯戛焉斯寒喣焉
斯春迨其揚廷洸洸巨犯連拄大奸斧鑕無憚其誠斯
金彼物維火百千從陶色不易頗雖其學問是藉是資
亦由厥徳神宻相之蓋古有云正人猶虎高步於原不
若咸沮昔聞今見天胡忍敓豈伊羣黎為福亦薄使當
鈞軸以𢎞以久措時泰和特一反手然是未酬所存者
大立懦亷頑百世攸頼莫堅匪石莫易公論詩以揭之
彌逺彌信
　　　贈中順大夫河中府知府上騎都尉頴川郡伯
　　　陳公神道碑銘有序
公陳氏諱安字良佐世居覃懷修武之六真鄉祖銑金
河南宜陽尹考慶属金訖籙閟徳田里公幼焉頴異彊
記有逺識器度廓如與人交情意周洽有不逮則誠格
忠告善則嘖嘖又惟恐其不章讀書主踐履不以口耳
勝人横逆之來愈益務自修省雖重亦不復識者謂有犯
而不校撓之不濁之風子惟徳蚤仕於外每歸省必以
安義命母躁進取譏時賢獲罪公論為戒嘗為汴梁酒
稅副使初命下人多意其不屑公曰仕患不忠卑下非
所患聖人猶為委吏我何人哉未幾改進義副尉河間
鹽司厚財場管勾潔已率下賦報無所隱民甚譽焉俄
以年及歸鄉里時惟徳為尚書省檢校官階奉議大夫
國制諸封贈父與子同子陞亦陞遂封奉議大夫驍騎
尉河內縣子後惟徳進中順大夫户部員外郎遂加今
封享年八十有二卒在延祐四年夏四月某甲塟某所
之先塋妻薛氏恊徳宜家先公如干年卒以明年四月
祔公之兆追封頴川郡君曾祖妣趙氏晚嬰風疾數年
不能差郡君侍湯液惟謹每教諸子以濟人惠物為心
五子惟徳其長次惟善次惟恭次惟剛次惟謙皆仕惟
徳為最顯由丞相掾轉秘書著作郎中書架閣管勾尚
書省檢校官出為陜西省左右司員外郎拜監察御史
初拜御史多所建白未及行而頴川君訃至越明年夏
五月走書友人張養浩曰孤惟徳罪大家君捐館時縻
身於官其襲斂祖奠皆弗之及重惟先君平日位不滿
徳而惟徳又敓仕弗克盡養苟沒焉不為表其素行金
石則惟徳殆不能人天地間矣敢百拜以神道碑銘累
子肇余交御史君垂三十年為故人早歲俱聯掾禮部
為同仕交舊如是而走也尚敢以不文辭哉惟徳字子
新方器用於時銘曰
大阿龍泉不必巨戡始知其銛所以古賢草澤或淹為
國具瞻猗歟頴川詻詻其嚴肫肫其謙或有忿然我海
斯涵終鮮悔嫌得厥善焉口不忍拑必播衆談教子義
先已分永甘母人之貪云胡不權卑處閭閻職彼米鹽
才苟具全位雖弗厭奚害為恬微子朝聨鴻恩用覃疇
發其潛仕甫及年遽爾言南何守之廉清白世傳壽且
多男天報至誠彼道義損而致炎炎榮不蓋慚樹石於
阡有徵其凡眎茲巖巖
　　　故翰林學士資善大夫知制誥同修國史贈某
　　　官謚文敏元公神道碑銘
嗚呼肇余友吾復初殆三十餘年矣相與同官者八臺
則余掾於內君掾於江之南每計事至京師必劇談極
懽乃去地雖不同均臺掾也省則同掾丞相府仁宗在
潛邸同為太子文學入翰林余待制君直學士後轉侍
講余又以直學士代君在禮闈尚書則君侍郎則余未
幾又同賓幙及同知延祐六年貢舉嗚呼世之同官者
固有多或一二又多或四三如吾二人聨武臺閣且三
十年抑亦古所無而今鮮有也其如是者為偶然非耶
茲亦交游中一大異事也其尤可異者又有二焉至治
元年六月余辭叅議還濟南明年二月七日君暴疾卒
京師其去朝廷為又同也君二子余亦二子余長子前
卒君長子後一年卒其為失望於嗣又同也向所同者
謂之偶然或可今所同者是豈可以偶然論哉嗚呼曩
君不恙時嘗同過前修撰貢奎仲章家飲酒半君慨然
謂余昔司馬公與范景仁善二人約後死者當銘先死
者之竁余與希孟官同如是氣同如是而出處之同又
如是其有先死者即當如二公約仲章其記余此言余
聞之黙自度蒲柳之質君他日必先銘我嗚呼詎意余
今乃先銘君耶誠使君先銘我雖曰不幸託君文以傳
不朽適以為大幸今也余乃銘君是君不幸中重不幸
也雖然初公之卒余方侍先君家庭雖嘗為位而哭臨
弔賻送皆未之及今若不為銘則冥冥之中為負滋甚
然計君之沒今已三閲寒暑而余始為操筆者非敢緩
且食言向也每一抒思輙悲哽不自禁茲以歳月稍逺
又不忍負所約遂抑哀為撰次之按元氏君嘗自言魏
拓跋胄裔其上世弗克逺系高曾而下舉晦徳無顯者
迨其考某始為江南某路經歴於是遂學江南歴數師
若元廷芳王景初吳幼清輩皆嘗受業焉君為人英爽
視功名無所難自幼已頴異有俊聲讀書為文恒務出
人上尤用意春秋學且其性不藏能隱知人有問即張
髯岸幘亹亹竭底藴以應初慎齋董公某僉行樞宻院
聞其賢過與語合慎齋畧齒爵友之甚至後掾行臺行
院及入為樞宻院照磨皆董所推轂出賑山東諸縣饑
餘楮鏹四萬緡同使欲持歸公見驛民匱甚將給之使
謂此為流民非為驛也君曰驛於民有分乎且大夫出
疆許專春秋之義也余雖無似幸忝大夫之列卒賑而
歸及復命執政皆多其明決至大四年仁宗皇帝正位
宸極數被召見凡諸寺觀碑及近侍先世功行銘者甚
夥會牧菴姚先生燧以承㫖居翰林修成武二宗實録
命君總之君悉心毗贊迄成兩朝盛典君所述者姚公
畧為竄易他人則所留無幾居嘗謂文有題者吾能為
之無題者復初亦能為其見推激如此夫古文自唐韓
柳後繼者無聞焉至宋歐陽公出始起其衰而振之曽
蘇諸公相與左右然距韓柳猶有間金源氏以來則蕩
然無復古意矣天開皇元由無科舉士多專心古文而
牧菴姚公倡之駸駸乎與韓柳抗衡矣其踵牧菴而奮
者惟君一人蓋其天分既高又濟以經學凡有所著若
不經人道然字字皆有根據陣列而戈矛森樂縣而金
石具山拔而形勢峭斗揭而光芒寒惟有是故視他人
所作斷斷不以許用是謗議蠭午蓋由才高不肯少自
謙晦所致初無甚惡於人也君為文必以示余或有所
見未嘗敢不為之盡君於余亦然余嘗許其詞工而君
亦謂余氣盛嗚呼君今已矣其復相羽翼相藥石相策
以域於善者在今為誰歟昔子産聞罕虎卒哭曰無與
為善矣余之悲復初者顧豈異此哉卒之明年朝廷以
君久勞侍從即贈具官謚文敏祖諱某贈某官祖妣某
氏贈某夫人考贈某官母某氏贈夫人君娶李氏累封
清河郡夫人二子長晦由典瑞院判出尹某州所謂後
一年亦卒者次尚幼一女早嬰攣疾贅某人君由省叅
議叅湖廣行省政召為集賢侍讀學士最其揚歴惟居
翰苑為最久然以㪚局常觖焉不足則其平昔鋭於兼
善可知享年五十有三以某年月日塟其鄉清河某村
某原之先塋銘曰
位不必要視其所施壽不必遐視其所遺今君能以所
長自襮於世如此又奚憾為又奚憾為
　　　山東都轉運鹽使劉公神道碑銘有序
至治初元走由參議中書省事得告省親濟南時劉君
潤甫為運鹽使山東以嘗同掾丞相府雅相好後聞寢
疾過而省之卧與余語其容丰澤若無恙者醫云形壯
而脉不副非吉徵也未幾竟以疾卒於其年十月二十
有五日余往弔之其孤光祖蒲伏泣請曰先君故與公
同僚又相好今也不幸又卒於公之鄉其遺善一二碑
諸墓道恃不泯滅者非先生是託其誰哉於是走亦泣
謹按君劉姓諱㴻潤甫其字形纔中人髯美而目威性
開爽論事明白直枉令人易見始由吏部掾轉宣徽若
省􁀙􁀙號敏手大徳九年丁母艱尋復丁父艱哀毁廬
墓側武宗城中都起主工部事訖工賜銀為兩五十君
曰職當爾辭遂陞奉訓大夫工部員外郎至大三年改
奉議大夫同提舉萬億廣源庫是職以出納殽厖人多
憚為君曰世謂管庫之任易以汙人苟無所私適足以
昭吾潔遂端身率下故自上至更迄無毫髪凂時銓曹
訟不平者衆吏行或不敢夜甚則有見讐轢者中書病
之奏君主吏部事其所陟黜人服其公延祐二年遷朝
列大夫遼陽省左右司郎中先是惠州民孫讓殺人賂
長吏為誤殺由赦而出君潛詢得情移官覆訊迄當以
故方旱而雨人謂決獄所感五年入為大都路同知階
中順大夫俄拜監察御史未及有所論列改工部侍郎
明年拜左司郎中属朝廷更化所入虞不給授山東都
運鹽使階中議大夫凡在職十有五月而卒得年五十
有八世為河南鹽山人其世祖有曰劉千戸者仕宋英
宗朝享年八十卒於治平二年十月二十一日高祖文
曾祖逸其諱第記鄰人以族次稱為六郎祖考金五子
某某瑄為君考居家嚴享年六十卒贈朝列大夫秘書
少監騎都尉追封彭城縣伯母張氏從封彭城縣君公
娶魏氏封彭城縣君後公某年卒得年五十六二子長
諱榮祖仕至保定路總管府判官次為光祖方掾樞宻
聞父病即棄所事併日馳歸濟南侍湯液人以賢孝稱
銘曰
凡今吏學類深次骨孰是之遺而坦夷獨徳哉若人不
俗於汨言無隱衷廓廓心腹聞彼選曹貨所凑輻君掾
其間毫髪靡黷歴院若省益思自朂令聞孔彰多士攸
伏尋宅親艱口不饘粥於何自罰於墓言宿天子孝之
曰祿其復方城中都躬乃按牘落成循墻云賞非欲天
子忠之遂紫其服聞人懷枉如已犴獄覩物失所若已
溝瀆於休是心雖古奚恧所以涖之薦膺景福入幙則
風下車雨逐微天棐忱奚致斯速惜夫冠豸未及邪觸
俾久臬司可必廷肅貳工未幾復贊鈞軸庶事一公鼎
不虞覆出而轉運入時且足方期賜環遽爾含玉甲子
垂周其孰云促有子肯構疇曰罔續矧復寵光存没咸
沭稽厥始終奚憾之蓄瞻彼鹽山有石雲矗琢此銘詩
永後之告
　
　
　
　
　
　
　
　
　
　
　
　
　
　歸田類稿巻十
欽定四庫全書
　歸田類稿巻十一
　　　　　　　　　　　　元　張養浩　撰
　　碑一
　　　濟南劉氏先塋碑銘
中奉大夫陜西等處行中書省參知政事劉君事義以泰
定丙寅八月四日卒官既殯歴下其從弟歸徳府治中居仁
過余慼言先兄參政公敭歴三十年清苦猶一日年垂七袠
竟以勞於王事而逝鄉不恙時常謁故翰林學士損齋楊先
生文郁銘其父故御史中丞王公博文銘其祖今二先生筆
澤宛然由宦遊南北舉未遑表諸隧此先兄所以目不獲瞑
而居仁日夕痛心疾首不能自已者也今先兄以品以秩又
當有碑神道惟是三世數十年闕焉未舉之典幸先生有以
哀而完之則死者生者均無憾於幽顯矣於是居仁泣余亦
泣余與參政公同里閈且十年長又嘗同仕遂諾焉不辭因
首載楊王二公之文而以參政公行實終之西溪王公博文
叙其祖曰君諱震字晋臣上世有官青州者至曽祖洪
徙濟南鄒平祖諱清四子季信為君之考以邃吏學終
益都總管府掾性孝友三兄逺遊久不歸母氏憂思致
䘮明乃日汲井洌浸舌舐之月餘遂瞭然人謂孝所感
嘗戒君曰吾始不能擇術以城旦書發身雖家温而身
逸不願汝為之君恪受敎遂業儒既冠有聲鄉校間貢
春官罹河朔山東饑亂所在皆盗區君挈二弟匿巖穴
中朝出莫返以所獲食其弟日以為常居嘗曰屯難之
世弱者不能有立必强焉依即杖策欵軍壘謁帥兵者
撼以言帥説留麾下事皆諮訪然後行一日齊河令乘
良驥過帥帥愛其乘既去欲遣人追殺奪之君聞蹙然
曰所湏者馬以物易之彼必不靳何至殺人君即召令
與其直遂以馬歸帥騎管定者數有小過帥怒欲殺之
君曰今雖饑亂行臺宻邇如責專殺其將何辭罪果白
具獄上聞戮之庸何遲帥怒少觧君即隂誨定母率鄉
隣善帥者百餘人往謝罪事遂釋君之存心救物類此
壬辰授行臺令濟南公檄為鄒平詳議兼提領尋改監
軍需庫又監本府税嵗巳酉某月日以疾終得年五十
有七娶同邑張氏生四子鑑鐸鍔錫或仕或農或賈俱
以謹愿稱一女適鄒平尉子張某素菴楊先生𢎞道山
東名徳也與君相得甚聞其卒贈以銘詩昔與吾子同
居一鄉坎離屈信八載延長曰異曰同以徳以禮不及
就中凝滯斯啟㑹遷青社予往子留傳聞頃逝弗獲奠
羞有子胥孝克䘮於鄒書之於碑行實陳露老病思澁
莫既情素聊述此銘識子之墓損齋楊先生文郁叙其
父曰君諱璧字君用齊之鄒平人曽大父清大父信以
孝行著仕金為益都掾史長考震詞賦進士㑹汴梁下行
臺濟南公延致賔幕終於詳議官山東諸儒間稱偉人
長者故素菴先生楊公宏道銘其墓御史中丞王公博
文序而碣之其載世徳詳矣君承父師之訓逾冠能以
儒學飭吏術選為京畿都漕運司知事尋陞經歴時柄
臣擅作威福漕司法盡廢乾沒之屬與之同惡相濟贓
汚狼籍至有以空鑰相授者自君涖事同官以故意相
處欲有分遺君竦然曰是言豈可及我哉其人慚服君
乃盡革宿弊經畫周宻冒濫無所施利其餽饟未幾倉
廪告實京師仰給時議多君亷敏進利用監丞所以懋
其功也秩滿調深州静安縣尹適盧世榮以言利竊政
立法剥下使郡縣官同於商販百色取贏筭至蔬果蠏
鰕官吏急於奉承人人惶惑争訟讙然君顧其勢不可
久日親諭衆姑勉强趨應期㑹毋釀怨生事以濟黠吏
貪孜孜為區處視民力强弱令相助藉民感其懇欵聽
命迄於盧敗一切休之以静民安其政静安深州之附
郭邑也為監州者蔑視同列每治事日僚屬朝莫將迎
於第君獨不然或勸從衆君曰縣尹吾職非役於監州
者也吾之為縣若五事不治或貪殘而獲戾坐是召辱
固所甘心二者吾所無將若之何終不為屈遷承務郎
建徳路推官專訊鞫兩造在庭君平心淑問未嘗疾聲
遽色人為吐實察其情有可宥多從末減不以上官喜
怒為輕重讞獄至屬縣囚聞之曰劉公來我輩其無寃
矣經其處決者使人思之不㤀其明年朝廷更新大政
改用人京都諸司且交辟君不幸建徳巳以訃聞矣得
年五十有九時至元二十七年九月八日也孤事義奔
赴䘮䕶北還以某年某月日窆於鄉某原之先塋(闕/)人
馮氏一子即事義為禹城縣尹君天姿中和内方外圓
平居温克無忤於物然遇一事問(闕/)如何不以徇隠遷
就方赴調日有鉤致君以行賂者謂可得善地不爾將
有逺移君曰予從官有年矣顧若無所媿今始行賂其
何媿如之已而果除建徳去京葢數千里事義請以疾
辭君曰無疾吾將誰欺趨治裝行既到官益勤於吏治
退寓書樓起居殊無逺外之戚非以義理自勝者不能
也歴官所至以平易近民以潔修舉職以謙恭接士夫
共嘆詳議公之有子古有之雖無老成人尚有典刑葢
於是乎在况又以家學成其子入官已有善狀劉宗之
昌未有艾也銘曰維榮若利舉世所事有階可升孰安
理義猗與劉君明敏寛舒秀出乎長厚之餘遵循乎平
易之途誘之而不能前脅之而不可遷他人實難已所
易稱其臨民也清而通其治獄也愛以忠豈無神明福
此靖共然壽不周於甲子材不展於朝士天殆啟其後
與子克肖以濟美有豐其邱有碑道周歌此銘詩利享
春秋余按叅政公諱事義字伯宜鯁亮有風槩㓜敏於
學能詩其所題詠人多膾炙之由禮部掾辟詹事院掾
又辟丞相掾時當國者遇下如束濕諸掾屬動罹刑辱
君以慎敏無所及自謂久此非福遂求副大都酒課提
舉或以貨慊止君君曰幸完身出誠能自潔職貨庸何
傷未幾授承務郎禹城縣尹既上與同官不相中欲有
所為彼輒撓沮君言于上官使輟職専奔命于外條其利疚
相時興除有訟庭决吏㦸手無所弄民深徳之惟恐同
官復職以弛賢令尹心㑹民上嘉禾一莖九穗咸謂治
理所感𤓰代耆老為碑其政縣治部使者上其實授遼
陽行中書省左右司都事尋選為吏部工部主事所至以
治稱用是拜監察御史先是犯臣法樂實以宣慰使横
山東君為禹城時耳熟其惡至是遂發其奸狀以聞未幾
轉中書右司都事甫滿制授秘書少監執政以秘書散
局非君所宜復奏授兵部郎中階中順大夫省臣以大都
宣課提舉司所入多不實命君監榷果増倍蓰具以數
聞賞白金五十兩異幣各二端臺臣亷之奏授浙西亷
訪副使階太中大夫葢浙西民物殷甚有行省諸司素
號難治君一切務盡公他無所頋既而改兩浙鹽運使
入羡出均課無所詘期年以疾去㑹陜西有亂徴臺奏
為治書侍御史亂弭改嘉議大夫湖南亷訪使至治三
年拜江南行臺治書侍御史中執法阿爾哈雅素有
聲臺閣明敏且威藐當世如無人獨偉君為加禮今上
踐阼拜中奉大夫陜西行臺侍御史明年拜是省參知
政事卒時年六十有七祖父震先封亞中大夫東平路
總管輕車都尉彭城郡侯今贈嘉議大夫上輕車都尉
彭城郡侯祖妣張氏贈彭城郡夫人考璧先贈中順大
夫戸部侍郎今贈中奉大夫河南等處行中書省參知
政事䕶軍追封彭城郡公母馮氏彭城郡夫人君配成
氏葢氏韓氏俱前卒今室齊氏皇慶元年封建徳郡君
延祐四年封彭城郡夫人最劉氏至參政公凡三世矣
素菴楊先生若西溪王中丞皆一代偉人而與其祖如
此損齋楊先生以年以徳為國老成而與其父又如此
所以期君甚重今皆如其言余生也後不及識其祖若
父獨與參政公相好嗚呼觀三先生之文則知劉氏所
以致伯宜者葢有以古人謂徳逺而後興諒哉銘曰
河日瀉源崑崙岳雲夷基厚坤劉之先徳世累前未施
後廸啟猗若人才諝周衆所艱巳則優始職民厥績著
謷强鋤循弱樹迨裏行奸力政震以霆折以風方有為
賔省幕恥容容恒諤諤出憲浙問益宣言射如中乃愆
使鹽司欲鋒挫彼則頗我奚過尋有命貳陜臺起巳顛
式后年自西河移南紀所去思所至理晉臺衮庸勸忠
天胡然遽霣躬壽七袠品登二恩薦承華奕世子則孝
臣焉忠生有述沒有聲我作銘惟實紀匪耀今贊無已
　　　濟南陽邱許氏先塋碑銘
走甫七嵗而外家許氏盡室自歴下徙居於江之南尚
記先妣攜某祖西城門外俱哭失聲而别時某漠然不
知為何悲迨年十三先妣薨謝既而又聞外王父若母
相繼卒時某頗有所知竊自唁負何罪天壤間既早失
母又失外王父雖有舅氏軰一二又邈焉數千里外死
者生者皆不敢必其見矣至大改元走由太子文學拜
監察御史而表兄伯時自江南來使其不言則彼此俱
不能識表兄自道其舊於是某哭表兄亦哭今年夏走
復以尚書承匱禮闈而表兄以聽調來京師且致我舅
氏之命以先塋銘為請竊惟某自齠齓與我外家别今
四十餘年恒欲往省而不得今乃辱以不腆之文託之
塋域則某平昔懸懸者或可少慰矣故不讓而為援翰
焉按許以國氏系出炎帝姜姓世居濟南章邱之延安
里髙曽以上其仕其世屬金源氏易代之際譜逸無從
考祖全和厚敏生植嘗典獄有隂功享年七十三祖妣
馬氏享年七十八卒俱權厝武昌某原二子長克修次
某一女為先妣從大人封贈濟南郡夫人我舅氏字仲
徳克修其名精律學試吏總府綽有幹稱後由雲南行
省掾調亷州合浦縣尹再調象州路總管府經歴二所
皆炎荒遐徼民鳥獸難靖官政廢久胥吏所在横甚我
舅氏不以中外遐邇異心循職當為直前無所顧未再
嵗學興於鄉農力於野盜不闖垝而積年逋氓襁屬來
復獠俗為之丕變憲司宣閫争上其能故再尹静江古
縣政聞益著先是兩江廣西宣慰司幕官累以墨敗其
潔者往往不職使者病焉聞公前績遂辟為都事贊上
朂下裁剸裕如所部賴以寧敉憲府有訟輒移檄使決
平心以理罪者自以為不寃在幕職三年宦意寖弛即
以陽朔縣尹致政或以未衰止之公曰吾早棄鄉壠踸
踔無定居桑梓之心日深一日不及兹時還吾故都以
畢吾親襄事則吾他日將不能瞑地下矣或者聞而賢
之今七十有七神明尚不殺觀此則僕相見之期庻幾
可必矣娶髙氏賢而能家三子長可道即表兄今授承
直郎湖州路推官次可權監税湖廣次畊道早世皆僕
表弟云銘曰
世謂君子其概二焉有位曰貴有徳曰賢位苟隆盛而
徳弗稱彼則為華識者攸病徳則優矣位弗酬矣我乃
自如彼其羞矣猗我外祖殖徳奕世報雖未𢎞行則云
備矧夫百里為古侯封名亞公爵其獲巳豐孰云荒服
恒逺王化而公一臨不異中夏公未來思其暴虎狼亦
既戾止乃馴若羊風紀訟牒日不暇給檄公代推纎忽
必析凡兩為縣厥政孔良幕府載賔令聞益揚他人有
此必巧其宦誰肻方隆途止於半知足不辱老氏有云
以公槩之爰信所聞沔彼繡泉有山環峙碣此銘詩永
榖來嗣
　　　濟南厯城縣侯氏先塋碑銘
維侯為氏晉緜裔子孫列國簮組繼有居大梁夷門市
被褐獨以氣髙世列侯封君蔑如視敖然坐伏魏無忌
至漢惟霸號循吏為郡兩舉威與恵自是以衰代有位
譜牒茫茫莫之系髙祖仕金逸其諱官至明威閫外制
世居考縣兵燹值避亂而東亦其勢三子不後者孟季
仲其曽祖聶其妣子男亦三惟記二曰元曰興威不仕
元配聶馮生子四林傑全三鼎足似曰光祖者出馮氏
其父為林寖昌熾術效白圭居貨利妣李若鄒内助治
五子長亮季安次次禮次仁次斌弟各世其業引勿替
諸女婉娩聽從備既適名族稱中饋亮鹽管勾當㑹計
繼陞徳州税司使非直儒通吏且䆳所抱宏多未及試
曰克敬者乃其嗣麪局提舉𢎞州涖階承務郎緋綬被
位不滿能箱屈驥季安喜施性温粹揮金傾接當世士
不貨藩身藩以誼動為交遊輟車騎小孟嘗聞月旦謂
循名覈實諒無戾彼雖鉅萬縮如蝟咄哉胡可同日語
拜官同知和州事繇親喜懼職隨棄春秋五十有六嵗
天不愸遺衆為喟軸折中途舟半濟水陸徒勞竟無遂
謂耄非耄稚非稚使假以年何可冀其弟即仁仲賢字
㓜而恒有老成氣每悼先塋缺述記嘗謂萬物祖天地
維人於先又奚異豺獺魚獸尚知祭昧兹寧不慚物類
遂於兆域營不置為屏為垣松栢藝嵗時粢盛必躬致
手足皸瘃㤀厥勩方謀伐石表諸隧遽先朝露命非是
友于賴斌克繼志亦由耳聞目見異過我語我哽且淚
父兄幸託在世契敢以銘文為子累走拜命辱中甚媿
肇農圃歸耗文思堅辭者再請愈鋭擇重而書畧其細
復借樹泉以為譬欲泉之達必疏滯欲木之蕃固根蔕
源如弗濬委將匱不本之培葉斯瘁積善不善見諸易
慶殃無不以類至此理必然非有偽服善而行葢天畏
今君追逺如始瘞使賢者興愚者勵顧余何敢骩骳避
因變其文泉壤賁况古人於碑若誌本以題名與牲麗
後來履厯亦附綴往往鋪張坐辭費以頗為端佞為智
文過於華實則未葢由作者利其賜因之馳騁所有藝
奚暇深虞失初意維歴城西山矗翠有蔚其塋樹林庇
齊東野人抉其秘字字有徴非死媚庻千萬齡永昭示
　　　濟南姚氏先徳碑銘
姚虞舜之𦙍也舜生姚墟子孫因其地以氏焉春秋鄭
大夫勾耳漢諫大夫平唐梁國公崇宋太尉麟其族之
尤著者也國初有諱成者拳勇閑騎射繇避金末亂自
寧海來亳懿瓦合於俗人未之竒也一日羣行郊外一
人持弓矢誇衆公縮縮若無能也俄而三兎歘起樷薄
間弓者躬不能一公取其弓連三菆三中衆始訝其能
武也後至濟南二州民視為扞援聚而從者幾千人公
弗能止也因曉衆曰我漢人也材微勢孤將不能汝庇
萬一為人疑是公等反禍我也聞今雅克國王中朝貴
胄甚徳而度可往歸也遂率其衆見之王喜甚承制署
軍民元帥尋聞於上錫以金符旌其忠也未幾朝廷黜
減諸侯王官屬遂歸其符節合族退歸鄒平之厓鎮或
惻其中廢公處之怡然也後因占名數濟南以天年終
娶趙氏三子諱貴者其長諱徳諱乂者其季也貴事東
諸侯張宏為郎君郎君者當時親近之稱也侯愛其沈
黙淳慤信任之人莫能間也居常逺貨利友二季極和
孺周親屬貧及人急出所有不計也由是鄉黨一辭曰
姚郎君善人也義人也嘗遇一道士傳秘方療瘡瘍無
衰壯可必其愈也遂居其藥四方求者不逺千里絡繹
踵門雖徒手無不給也享年八十卒於里第正寢實至
元某年月日也娶張氏三子長允中仲徳山東永阜鹽
塲管勾以親老便養也次用中彦徳次行中用中與全
游相善也由掾江浙省入為羣牧司照磨内宰司典簿
徽政院都事經厯内宰丞此皆出入禁近或兼内帑人
所憚為之職也君恭慎詳宻不大聲色所任克荷不知
其為難且劇也其居徽幕權臣特們德爾聲勢張甚附
者立致華要數宻召君君策其必敗不屑也俄出為龍
興路富州尹階中議大夫富在江西劇郡也先是為州
者往往以墨敗君自上絲餽縷謁則亦無自入也民訟隨
决不鉗以威惟善導義諭期於安静非頑弗率太甚者
未嘗麗於辟也期年闔境皆化服葢其存心仁恕循良
之政有以深洽於人故也初廟學嵗久寖弛慮無以稱
瞻仰也乃葺而新之且刻桐為七十二賢及從事諸儒
像兩廡凡七十餘楹工夥役鉅未半載落成衆皆不以
為勞也𤓰將及不幸遘疾民函香走望至有祈以身代
者雖子為親有不若是之懇也既稍間即移文而歸士
民書帳頌徳遮拜車前且泣且留以壺飱祖者從百餘
里不釋也君亦悲不自勝及别慰之曰父老良苦微吾
病其忍舍女以去天若我憐他日或復臨此未可知也
至其鄉月餘尚居内未勿藥也命表姪潘遹偕其友蔡
君珦致言於余曰用中百不逮人然致兹通顯者繄祖
宗賴也由轉仕南北先世之兆久而未營非敢緩於報
本葢將有所待也日命堪輿家相地得於厯城西南十
餘里洪山之陽從吉卜也倘公惠顧前好辱貺以文勒
之金石非惟存者拜嘉昭昭而歿者亦將刻骨㝠㝠也
走與中議君皆濟南家也其仕京師也走為吏部君參
議徽政且同時也況其志在顯親又重以蔡請皆所不
敢辭也銘曰
夫士之取功名以自㧞於寒微者匪獨恃其才之竒葢
亦由夫遭際之有時也際其時匹夫可以揚天逵不然
雖有豪傑之姿者曽不能枳棘棲也夫以寧海公之雄
武使其將虎貔以藩邊陲詎不足以敵王所愾鼓而不
罷與英衛褒鄂之流並馳惟其足甫展而半途以羈之
所以弗克究其施盡其才也雖然位不稱徳者後必達
前人之辭固有稽而無疑也宜乎子孫奕世襲芳承輝
以神術惠政福黔黎於無涯也嗚呼後之觀於斯者其
惟善之孜孜毋謂天與人違漠然不吾知也
　　　章邱楊氏先塋碑銘
凡游宦於江之南者無曰嵗久與否往往利其庶饒輒
戀嫪㤀歸於戯夫狐死正首邱者言不㤀其生存之地
也人而㤀其桑梓可乎至治癸亥冬今鎮江路總管府
同知致政楊君允過余曰允既冠從故參知政事繡江
張公服政於南者殆四十年時同往皆家於彼竊獨不
能安必欲歸老鄉鄙然後為無歉且我楊氏其先冀州
棗强人由避金季亂徙泰安自髙祖又徙齊之陽邱從
占名數濟南曽祖逸其字素孝友軫其伯仲不後為大
冢暨其父合葬東頓邱唐業邨今其地有塜二苐弗知
為始祖伯耶叔耶兄耶弟耶曽祖五子皆稽田不仕曰
寳曰聚曰福曰友曰善諱友者為允大父善其義弟也
為族甚蕃和孺共居者數世人稱為義門楊氏大父三
子長琦次為先君次甫先君諱良字君佐先妣王氏享
年俱及七旬卒自髙祖至允凡五世矣其子孫仕者無
有而允也獨叨通貴殆祖宗殖徳而始萌芽於子兹將
勒石先塋用廸我後人敢再拜以銘辭請余聞而大其
不㤀本重以里故遂諾焉不辭其髙曽而下則見君所
自列按楊氏之先實周武王第三子唐叔虞之胄至晉
出公遜於齊生伯僑歸周封為楊侯因以國氏周末有
楊朱以辯聞列國降秦漢隋唐名世者不乏入國朝為
公若卿者亦時有之君情藻潔作事無巨麽必底規矩
早學吏視符刺檄牘如夙習由掾江浙行省秩滿尹慈
溪不忍繩民以法治尚寛恕人以佛目之嘗值大䘲莩
死載路明越台皆然君白帥府馳聞行省獲發倉賑虞
未周又鐫豪室施錢如干患乃少弭邑中失火延廟學
君以身先衆將赴烈熖中㑹火自滅人謂至忱所感再
調台州路總管府經厯時朝廷遣使采訪諸道所至按
黜無留員台為甚惟君無毫髪及既代授平江路推官
呉俗輕生多詭故聽獄為獨難君一切以誠心求之故
嘗得其情偽竟任未聞一有寃者一日自以年及慨然
有返初服懷故都意即移文公府挈家而東制授朝列
大夫鎮江路同知致仕娶李氏前十年卒一子名庭顯
紹興路諸暨州儒學正女子四皆適大家君今年七十
有三神觀如五六十者况年及不衰國制亦許乃仕而
君所以徑歸無所顧者其意若曰人於富貴利達知足
者少不攖鉅厄則其心不灰今也厯艱難險阻四十年
幸而無虞復保桑梓則天之福我者巳多又可貪榮冒
恥媚人矍鑠耶走謂老不㤀其鄉仁也退不佞於人義
也久樂土而不流勇也表先徳以詔其後昆孝也一舉
而四物具法宜銘銘曰
狐死首邱尚不㤀本輕違生存而人奚忍所獲幾何其
失孔多人孰君賢矢心靡他始官於南勢有未免浮華
湍如山立無轉一留許年心惟故阡白首鄉閭卒復我
天自其上世舉農於隠既匯既深乃發攸藴其發伊何
不專以位位崇人庳適速顛墜有官能幾得名循良以
是絜之優劣甚明今焉桑榆力弗殺舊可灼彼蒼惟徳
純佑頓邱峩峩兮上有林先世攸歴兮林之隂勒銘樂
石兮昭徳音勿替有引兮子孫自今
　
　
　
　歸田類稿巻十一
欽定四庫全書
　歸田類稿巻十二
　　　　　　　　　　　　　元　張養浩　撰
　　碑二
　　　陽丘張氏先塋碣銘
延祐戊午舞陽尹張君如砥由聽調來京師嘗過其寓廣
不筵許樵爨索焉君危坐讀書自若余嘉其仕而能貧為喜
且媿久之後叩諸人僉曰張君向為舞陽冰蘗聲甚著宜其
孤身旅食無所戚戚也未幾偕陽丘彭敬叔過余求銘先塋
竊謂以君之賢苟能文辭者疇不願為何乃下徵涼薄如走
者為哉然以同宗同里閈遂即其事狀為詮次之維張氏居
陽丘之錦川里不知為世凡幾曽大父軼其諱以族次人呼
三官人娶王氏生子林為君王父和易善殖生貧乏賑業無
所靳里有訟即兩造求直往往面斥無隠退皆説服事母孝
少不怡即前稽顙謝不輟冀霽其威嘗負如泰山母恐其罷
為減膳君慼然曰我是為者本欲其安今反病之奈何遂躬
輦以行虞其頓撼復蒲其輪里中目為孝子所居邇溝
澮當夏秋淫雨水奪其途乃購石以梁其上行者迄今
徳之母王氏享年八十有四卒葬其里八盤莊西北之
先塋妣劉氏四子曰信曰毅曰寛曰徳舉農隠相敬愛
寛即君之考性純篤與人交肫肫無勝心嵗時為食於
途以待飢者人謂有父風享年六十以至大二年八月
二日卒娶樊氏四子如砥如璧如松如衡女子二俱適
令族如砥即君字周道䆳於國言早掾湖廣省秩滿調
固安州判官佐長吏克盡厥職移舞陽始獲專印剔蠧
喣枯翼厥良善於所當為勇前無所避故所至廢政胥
舉課最諸縣御史中丞緱山陳先生天祥徳業冠一世
至薦君則云自上任無秋毫私觀此則君之治理可見
巳既去民為立石頌愛今授承務郎松江上海縣尹未
上銘曰
世云澤物必官是資既官無聞又嗟其庳原彼之心由
弗明理理苟灼然萬善樷已於鑠賢宗其先世農靡資
於官而衆偃風維人之徳無大孝義於焉不怍足葢其
細厥孝斯何惟恐有違愉愉敬養於未色辭厥義斯何
駿奔人急凡百未安如已之責維天衛善宜後孔昌世
不一傳益逺益光謂其微耶民社兩有謂其隆耶百里
是守嘗聞利器陸剸象犀雖未試彼奚愧割雞善觀人
者初不以位其才誠良微豈吾累况其所到殆未可涯
梗楠豫章始蘖始芽瞻彼錦川其流瀰瀰碣此銘詩相
與無巳
　　　有莘王氏先徳碑銘
承事郎山東憲使知事王君徳新由高曽而下數䘮未
克舉戚不葷茹者十有七年泰定丁夘始謁告更葬其
鄉莘縣西南四里所樂祖鄉之原禮也明年用御史薦
授承務郎改貳河南憲幙且行持翰林待制李泂所狀
先世族次官治與其出處大凡過余拜且請曰先生世
名端人文不溢美苟浮於實毫黍無所假借在今言可
信後所望惟公吾祖考數十年未獲安厝者今幸妥焉
倘先生宥其緩而辱貺以銘不惟徳新之辠少贖而我
奕世之徳之澤亦將日星於今江漢於後矣走嘗多君
孝行欲為述之而未暇兹因是請遂不復辭按王氏系
出金源近族初為完顔氏五世祖榮䕶衛親軍萬戸上
京留守其事功皆無所於考眎所授官則其才雄一代
為可知髙祖相闕後當嗣讓其弟中都瑪國主義之遂
别授總帥戍闗陜時金亂已芽凡狐鼠其境者皆望風竄匿
民恃以安次傳曽祖寛鎮淮南未幾宣宗播汴我元徇
地河北所在訌潰遂避地於南因易姓王葢完顔華言
即王姓也兩世皆葬東平之陽榖祖鐸樸重寡言氣泰
神静學問綜博然務韜晦不以已長病人有來從學則
諄諄竭其所有以告隠居於莘或勸之仕苐曰諾訖不
出時以處士目之妣董氏内徳惟稱考士美字彦徽篤
古力行縟於文而厚於質喜交天下知名士凡夫庸子
雖焰焰不與游或慕徳來則亦未嘗深拒必牖其心而
納之以善教授鄉里人無髦稚淑虣識不識靡不敬仰
至不敢口其姓字通尊曰居士居士云嘗南遊僑於安
豐妣張氏崇惠先生安民之女由漸濡典訓睦族宜家
事舅姑有過人行舅病背癰久未勿藥吮之而愈祖姑
九十餘齒盡脱毎咀食哺之凡所嗜不待言輒先意以
集里中勃豀誶語者聞其風率相戒改行其叔祖父子
曰用尚義有志槩勤恤人隠嵗嘗淫𤣥枵發廪以食民
之途於流者無慮數千輦周宗族貧尤無所計一門之
内仁孝之風藹然可挹徳新之所以表表於時者葢有
所本矣徳新字君實執親䘮不勺飲累日過於哀毁幾
殞其生廬墓凡三年每祭有烏千餘下集人謂至孝所
格由霍邱教諭辟淮西及山東憲史又辟刑部集賢院
掾史滿出為今職先是有司上其孝行朝廷表其門曰
孝子署所居里曰孝亷至今鄉人不名其官惟以王孝
子稱之嗚呼人而得此亦至榮矣哉夫士固有能立功
絶域不能取重於其鄉能威讋千萬人不能得一士君
子首肯如君之行鄉人信焉朝廷旌焉名公賢士夫稱
頌焉雖三公之貴其能孚人乃爾若夫請行以追逃庀
器以食餓論獄以存恕著書以紀聞彚先朝之政以備
實録此葢因事致用見於一時刀筆筐篋之微者非孝
子平日錫類兼善志也雖然觀其小則其大者可逆知
故余得併述之以為他日顯庸起本祖處士君享年九
十有六祖妣吕氏享年九十有五考居士君享年五十
有七終於延祐乙夘五月十有八日贈承事郎東昌路
莘縣尹妣張氏贈宜人享年五十有五終於至大辛亥
九月十有四日葢君之所以享兹令名竟厥襄事者其
族叔父湘寧王司馬曰公直者多所左右云銘曰
孰云世禄家鮮由禮孝義萃一門輪指幾恬無貴胄習
斥華靡動必榘彠循蹈儀軌伯仲皆總戎輩金紫有季
恩未及責由巳讓其襲弗居䦧者泚為民不藴年各為
恥再世㝠丘園激貪鄙講學以自娯爵泥滓道徳久益
馨室蘭芷井渫人不食又誰毁頡頏漢彦方儒中比身
晦道則彰貞遯尾舉世髙其風莫之企非惟善刑家範
閭里譬彼玉在山麗林水又若珠藏淵媚洲沚河潤九
里强信如彼使其出用世未必爾既翕則必張物之理
有嗣孝且亷殆天啓小施其所施掾風紀始以儒易之
迄紛敉衆危輒請行氣何偉投鞭濟鯨濤若途履唾手
探虎穴不兵倚桀黠卒莫逸歸角掎諸公為愕然譽金
矢惜哉所用微鳯棲枳俾大展厥猷寧彼止必能風四
方雨遐邇人皆灼其膚昧所以名敎之所隆曰能子能
子斯能臣自親始維善萬有餘孝基址基本既確如他
足齒爰思其所然由世美我銘相新阡賁無巳
　　　析津陳氏先塋碑銘
延祐丙辰夏走以禮部侍郎征舶泉南迴遇資善大夫
雲南諸路行中書左丞陳公於京師閒過所寓曰不佞
起寒微叨仕中外職風紀者九内焉監察御史外焉僉
按察司事河東副亷訪使山東陜西河北使行中書左
丞則雲南山南浙西行臺侍御史則江南職民者六在
沅為判官在泉為治中刺雄孟州二兩尹平陽潭州職
簿領則入省為都事右司大都路為知事兵馬都指揮
司為都目奉使宣撫則江右閩中恭行省政則甘肅河
南肇釋褐凡卅轉而至今職非其先世有㝠行疇克顯
厯若是向嘗託子銘先塋以追封㫖未下故緩今吾大
父某由仕金懷逺大將軍知河南路(闕/)陽縣追封正奉
大夫中書參知政事諡忠敏吾父某追封集賢學士資
徳大夫諡節孝皆侯薊郡祖妣時氏妣赫舎哩氏從其郡
皆夫人維是二代百餘年幽潜今炳焉一旦而僕也又
有㫖諭中書擬擢近地雖生死骨肉㒺克為報子其具
文諸石以見國渥之殊先徳之懿臣子千百年不一際
之盛竊謂厥今詞臣林立奚彼之捨顧於謬焉末學是
徴豈公貳憲山東時走知為深與且走初掾儀曹實用
公薦遂不敢辭謹按陳以國氏厥望不一惟河東為最
著由兵燹逸其譜莫克逺系曽祖孝矜字嘉善葬太原
陽曲之李家山雖言行無所考觀其字可知為慈祥人
祖考即正奉公諱聚字鍾秀金之南播徙家析津春秋
九十有三卒改兆宛平漆園之樊村考即資善公諱公
濟字濟民志尚恢逺義於施與視名宦淡然鄉里仰其
髙以處士目之四子曰泰曰時中曰鵬曰英舉敎之儒
或曰胡不各殊其業而一於儒緩急恐無所倚母夫人
聞之曰吾非不知時方艱棘但吾奕世詩禮家若𨽻彼
失此是先世清望自我而隕人其謂何筮仕勉以公忠
清泰制國用使司掾早世時中少中大夫知真定中山
府鵬鄧新萬户府經厯舉循飭如所訓女一適太原王
氏英即公字彦卿沈毅有才畧蚤受知御史大夫太師
忠武王伊囉勒諾延嘗從見世祖皇帝儀度若素宦上
屬目久其判沅州思播洞寇相挻搆亂長吏莫敢敵公
設伏於險要悉出鋭擊之遂潰其僉憲河東憲長瑪哈瑪
勒以怙冒兼儲㣥所恣行不若牟西京征榷之利凡三
路糧以石計五萬鈔以錠二萬有竒聲罪於朝遂論如
律其貳憲山東曲阜林廟洒掃戸為縣官奄有公謂彼
戸置自漢唐何堂堂聖元獨不足此迄上章復之宣慰
使樂實恃中有援横山東既劾罷未幾復任輒復劾㑹
移節陜西乃巳陜西監憲某以事杖西王鷹師師馳訴
於上命以杖復公謂臬司職在視奸詎可因一嗇夫之
言自塗耳目后有奸其孰肻繩上乃釋然其行臺雲南
言獠民鳥獸利馴病逆宜頒書州縣漸入其心其宣撫
江右閩中官若吏以墨去者數千沒賄之麗稱是其便
民事傍近揭而例焉其參政甘肅邠王穆巴總兵西陲
將輟戍卒萬人耀武其地需責星火公言邊事貴不擾
無釁而動適生戎心况時未水草必致人畜胥乏廷是
其策止之大抵公行善果料事明待朋游誼以信涖官
忠確不絲毫利害計今春秋七旬神若志益强且壯嗚
呼世之積善者鏡此則其孜孜自效為何如夫人繼室
郜氏何氏一子直方女一人適故游平章孫僎銘曰
陳氏氏國代聞藝徳前晦弗揚繄後之赫厥赫斯何風
紀洊膺有市其奸趾滅角崩或云司憲弗克民字四擢
郡府頥指而治或云近易靖逺孔難罙入瘴氛衆綏以
安孰林野遺公則連舉何物未春公則霖雨用世有具
曰武曰文人一猶難公備乃身矧夫昆季畢途於仕青
紫一門又世之異原其致此伊昔匪今世錫榮寵君恩
海深維木能林職由本固沔彼流泉源浚之故有山在
西翼厥斧封爰碑其間尚與始終
　　　晉寧張氏先塋碑銘
延祐丁巳春走以禮部侍郎監糴興和時總府治中張
君敬甫實董其入見其遇事不難繁劇以身先衆風雨
無所避余甚倚之一日過所寓曰徳聚猥以凉譾由詹
事院掾事皇上潜邸始焉承務郎都總𬋩府知事次焉
承直郎御帶庫使迨上正位宸極改隆興路判官隆興
世皇湯沭邑也其長吏以下皆上所親選有司苐制勅
焉甫𤓰代復陞今職階奉議大夫惟是四遷舉出特命
比以恤典又追封先考福奉議大夫冀寧路汾州尹母
劉從封永和郡君非荷國鴻禧暨祖宗餘祉奚以及此
日將植碑先塋用侈異數且俾我後人尚引無替敢百
拜以銘文累子竊惟張氏之族甚蕃衍於代而走也實
所同出按事狀張氏其先關中人髙王父仕金鎮西副
元帥曽大父逸其諱王父大亨皇元冀寧石樓縣尹敦誼
喜施沈毅有才斷利害敢以身任嵗淫𤣥枵即蠲民租
調且㪚已有濟人就饒他所者復則具畀其遺民迄今
徳之因家石樓享年八十有四卒葬其縣南五里某邨
先塋祖妣晉氏劉氏祔焉三子福禄惠禄以精法律辟
晉寧路吏蚤世惠善殖生雅不喜仕福即君之考字仁
甫和厚而義綽有父風蚤以時艱失學而所行若素讀
書者享年五十有二比卒遺言子若姪欲固本者當茂
其枝欲大其宗當昆弟是睦夫祖與吾相距雖逺要自
一氣而分後人昧此遂於昆仲間恩義寖薄或䦧墻或
異爨或路人如或至相仇殺是不知傷其枝猶傷其本
也汝曹其毋蹈此為世僇笑子四人徳聚即君徳元世
用徳輿母氏永和郡君今春秋八袠神明不衰猶勤女
功不置則其艾年治内可知禄三子徳興志得給事皇
太后宫中咸克佩服先訓合族而居極其和孺若是前
後數世未嘗有間言君先娶郭氏前十年卒贈永和郡
君生子某再娶倪氏中奉大夫淮西宣慰使鳳山公之
女生子輒殤從封如郭氏自余游奉議君數月因熟其
人葢精敏有幹局者也嘗言十六七時從汾州君如京
師早行保定山中因憩於道為數寇竊其行橐以去君
援弓躍馬追射之連發連斃二盗餘皆走翳林薄間呼
使遞相縳執卒無一人逸者其時微君侍行汾州君幾
殆人以孝童目之今年垂七旬膽膂尚不殺舊可卜其
來未艾也銘曰
維吾之張始由弓氏青陽遺苖代有令器厥族孔殷克
述克繼泒之四方西者尤熾於鑠石樓百里是治孰寒
而咷我衣之賜孰飢而逋我粒其至其布優優其持惴
惴其施祁祁其立暨暨凡今尹民鮮不民噬疇金肻捐
而民之利使大厥遺澤詎已是於棘止鸞以箱服驥云
不能揚顧其余罪位然弗充行則云備既壬既林胡彼
言媿宜後之人世媺無替或長百夫或中給事或佐大
藩或家養志孝斯克忠忠則斯義塤箎一門為瑞當世
咄彼同居以忍為異人而不天終必逖棄曷思本支始
焉一氣其愛之生胡寧有既殊渥薦膺匪徳焉致邇逺
胥榮存歿咸被我銘於堅永載攸示
　　　真定栢鄉董氏先塋碑銘
嵗旃䝉赤奮若日南至吏部尚書董君仁甫訥自京師
走書厯下謂友人張某肇公邁迹邱園倐五䙫許企風
仰烈殆無虛朝巾車既東忝榮叨渥凡四轉官始由江
西憲副召拜吏部侍郎未幾又拜左司郎中今焉待罪
吏部顧何及人負且乗乃爾揆諸涯分為恧益深比者
吾祖父父有司考儀光啓郡封爵及三代天休寵錫存
沒惟均微祖宗潛行㝠功有開於先奚其致兹將表石
先塋用本福徳所自謀諸多士僉曰屬厥筆者莫公為
宜敢縁舊奉事狀兼幣熏沐九頓首肅使者以請某故
嘗與公同官乃反幣受狀為撰次焉按董氏系出軒轅
至虞舜有曰某者性好龍龍多與習遂以豢龍事帝春
秋時狐以良史見稱孔子厥後繼而仕者史代有人曽
大父諱増篤學斤斤自修子男三孟曰貞仲曰成季元
即尚書君之祖贈亞中大夫順徳路總管輕車都尉追
封趙郡侯沈鷙有力以仁孝得鄉里心罹金末亂二兄
辟外獨家居養親雖處兵間能力珍羞以適其志盗至
即擒縳毆垂死至哀祈改過乃釋之逺邇讋慴聚落恃
以無擾事定悉推田宅與昆弟族人其厚於倫理葢天
性然至元二十一年雲州置銀場官發民數百為工命
公衛送比無一工軼者㑹銀場罷朝廷以見民歸皇后
俾嵗輸綿宫中仍以公領之嵗餘即辭歸課諸子致力
問學暇則敎以穡事且耕且誦敦本實而枿厥華靡里
或有訟率不白縣决平其言以恚至者以懌歸以負至
者以償歸甚則有望其門而返中途者嘗語人吾蚤屬
時多虞為勩百至既長始克休息然平生未嘗食言於
人失行於已慚徳於天吾子孫或有奮他日者享年七
十有五以至元二十九年某月日終正寢鄰郡聞䘮相
弔及葬執紼泣送者至二千餘人祭於路者且數百幄
近代公侯之䘮未有若是得人夥者昔李廣卒太史公
謂天下聞者皆悲嘗以為過以今徴之猶信嗚呼亦豈
所謂桃李無言下自成蹊者耶葬某邨先塋妣夏氏追
封趙郡夫人内徳惟稱享年九十有六一日前語子婦
軰曰婦徳以順為本内能順夫外能順族行之以不欺
濟之以不妬壽將自延我所以年期頥者職此今命當
終其無憾矣有頃而卒以某年某月日祔順徳君之兆
子男四進和福祐進以子貴封嘉議大夫禮部尚書上
輕車都尉趙郡侯中扃敏茂外斷斷若無能或犯且負
雖百不一校由其子訥周踐臺閣愈益務自貶損人不
知為官門昆弟三人皆循愿相友甚妣趙氏淵淑柔惠
克服家訓今春秋俱垂八袠神觀無少衰則董氏之先
儲休藴懿源深委長者兆於斯矣矧尚書君忠直有器
幹比奉使山北課最諸道方器用於時其所至殆未艾
子貴法宜銘銘曰
維福若徳兩有孔艱徳崇維人福天所關徳苟崇矣福
斯樷矣謂天人殊影響從矣於休董氏代有隂隲於前
弗昭繄後之赫金季俶擾盗起蝟如民命毫芒遑恤室
廬惟公屹然底柱弗動有闖其疆隨意擒縱用是百里
奠枕胥安微公之英幾何不殘計兹所活奚千億啻厥
報有歸亦勢必至譬彼農者穮蓘必年力如弗周穫亦
靡堅宜爾嗣孫由儒而奮厥聲隆隆臺閣増峻左司為
職士恒㒺肩非才精强則易以顛於焉恢恢他可坐治
欲觀人能莫的於是矧厥攸進川至未涯台衮之膺伊
邇匪遐洪惟國經酬庸以爵三代疏封可曰殊渥子焉
克孝臣焉克忠宜先之靈覆露厥躬滹水之陽厥兆城
許何以賁之録此石語
　　　先塋碑銘
維我張氏之在濟南其宗屬有二一居陽邱一厯城居
陽邱者為伯祖父厯城則祖父也伯祖父諱萬享年九
十三祖父諱某享年九十一其世其行具見翰林學士
承㫖姚先生燧所撰陽邱先塋碑祖父二子長諱興早
失兵間後三十年至自泰安其狀貎動止言笑與祖父
甚相肖享年七十二卒葬泰安梁氏邨次為先君諱郁
字威卿享年八十以至治元年十二月二十八日見棄
初寢疾諄諄訓孤養浩乃祖考早從事戎性直喜施有
所得靡計多寡輒周急人家務一不屑吾年十六即身
任之家甚寒貸貨於人僅公私給後天兵克宋人心未
給出萬死不一生之計賈江淮間以儉濟之致有今日
吾茹其苦遺汝軰以甘吾任其勞遺汝軰以逸若不可
不思乃翁成家之難驕汰以隕吾業夫驕者貴之賊汰
者富之蠧富而不汰家必裕有位而不驕則貴必恒今
吾荷祖宗餘慶既富且貴吾恐汝軰不能守故此戒之
昔栁玭謂成立之難如登天覆墜之易如燎毛吾每三
復其言必為䀌焉心病以是知作者固難保守為尤難
汝軰其以是言銘心則吾瞑目無憾矣命孤養浩以筆
志之志訖而逝嗚呼慟哉孤養浩又嘗記先君言嘗驅
驢走京師困極始一乘阪焉則下水焉則渉為弃骨刺
其趾血出欲乘則恐半途而乏欲步則其創痛不可忍
孤養浩聞之不覺頫首淚下先君亦為哽噎嗚呼大抵
先君以艱難勤儉起家虞養浩軰不能慎持厥盈故覼
縷鐫誨若此其燕翼保艾者可謂至矣先君三子長英
次塞俱早世季為養浩奉命仕者三十餘年幸無所忝
厯膺清要有司考儀贈祖父某安逺大將軍益都路淄萊
萬户府中萬户輕車都尉追封濟南郡侯祖母苖氏楊
氏並追封濟南郡夫人先君封通議大夫吏部尚書上
輕車都尉濟南郡侯先妣許氏追封濟南郡夫人今尚
氏封濟南郡太夫人先兄二子長居簡雅才幹次安山
東轉運司益昌庫副使三十八卒養浩二子長諱强二
十二卒集賢侍講學士元君明善為撰埋銘今碣於隧
次引嗚呼保家之道先君言之悉矣孤某不敢復有所
列謹掇其緒餘拜手泣血而為銘曰維作室完且鉅必
累年欲其弛不一旦瓦礫然尊者遺恣奢棄名逆天嗟
爾後亘斯世毋逆先兮
　
　
　
　
　
　
　
　
　
　
　
　
　
　歸田類稿巻十二
欽定四庫全書
　歸田類稿巻十三
　　　　　　　　　　　　　元　張養浩　撰
　　表誌
　　　袁士常墓表銘
處士袁姓諱度字士常齊之歴下人也早失怙事母孝性鯁
介自信家故貧惟授徒資束脩養母其名且𨽻兵籍每及期
當遣徵需蠭午大姓有弗堪君内安其親外質錢傭人以行
苟弗給即自往夙嬰羸疾恐生母憂時時强為矍鑠以示壯
主兵者聞而孝之為之輟戍優處俾專教授營中營密邇京
師凡留五年或欲挽見要官陽應卜日迄以病辭部使者上
其賢授河中教授命下因自謀河中距濟南為里二千且路
峻上我能往母能往乎彼學無度或可吾母無度則不可遂
不赴辭歸鄉里母夫人卒重以哀毁幾不救服憂三年早晏
定省出入告面惟謹先是妻孫卒再室宋又卒其母以君年
艾末後欲以􁁪而嘗子者繼之君跪辭曰母命度何敢違然
前輩謂娶失節者猶已失奈何母遂止他日又謂兹有
賢女第眇恐汝難焉對曰度聞古人娶以徳不以色葛
亮氏聘阿承女當時識之後世偉之兒度雖無似其志
亦恒欲蹤跡古人取之庸何傷女爲張氏既歸果以賢
淑聞君嘗從先師舟軒李公學師卒枚其行實請諡又
倡鄉士祠而像事于閔子廟側其建祠所餘錢則市田
八畝命其孫山衣食之平昔嗜性理學自號約齋務踐
履屏去世儒記問詞章習時貢舉昉興察諸生有意業
文者輙招從他師曰豈以我故誤人子耶尤長于講解
容端聲亮微隱必析聽之使人肅穆若與聖賢接論余
嘗稱于當路者一日集學宫請講再三辭以目疾他日
又請又辭焉余疑而問之君曰世俗供僧猶且遜以上
座况傳聖賢之道乃欲使我北面于彼可乎其守正不
撓惟執以道自任如此居嘗曰士雖草野爲國家心必
不可一日忘初聞盗殺右丞相拜珠爲泣下終日喑噫
不食若恨不能得其人葅醢以快天下士或可用必走
書居要者贊㧞猶已責泰定四年春秋七旬矣始再授
將仕佐郎大都儒學提舉未幾寢疾遂不起實其年十
二月二十五日也考諱惟忠字漢卿有學殖嘗監酒濟
陽後遂不仕妣張氏俱葬歴城西藥山先塋二子季諱
某早世長即君以不後後其弟之子名虎頭二女一適
千夫長某一適某氏孫其一名童童尚幼張所出初君
卒冠衣拱手畧無所亂蓋其學道之力至此徵矣余時
山居間一日訃始至遂走哭之門人李至爲具襄事垂
泣而言先生之志之行人多不及知知又詳無如公若
者其墓道之銘公不爲筆將孰託哉余雪泣曰君與余
實同門銘何敢辭乃爲之銘曰
富易爲善而人弗踐與貧奚殊貧爲善難力于踐言貴
有不如廉以守已孝以養母宜與之孚力疾從戎櫛沐
雨風何沗乎儒帥軫其窶遂優以處爲彼範撫人見其
孱我見桓桓豹變萬夫辭辟不屑虞養或缺匪官有渝
娶不以姜維行維臧先哲是符及親棄愛告面如在有
恪旦晡寧檗以冰弗甘于烝詎止警諛心喪其師請諡
卜祠又宅其孤于國若世拳拳靡置至形于書使夫有
逄展厥事功必世普濡雖未遂彼亦後奚餒在我者舒
異時詞臣或傳隱淪其兹考諸
　　　監察御史韓君墓碣銘
君韓姓諱克昌字勵夫汴之太康人其上世遠不能系
大父贇隱德不耀父椿官至淇水廵檢君甫冠以孝廉
辟吏河南陜西二憲司尋登掾刑部歴臺若省論事持
正不撓所至表表有聞後刑部缺主事衆咸屬或謂資
淺執政曰用人耳遂授君其操履益確嘗有兄弟五人
爲盗或論爲强於法皆死君閱其牘愀然曰弟從兄者
也今若是不幾族乎乃議最㓜弟減死上之省可其讞
闔部嘆服其他指迷趣緩稽舊蔽新凡所當爲靡遺餘
力時長官有媢其顓者君曰上領其槩下任其繁此自
通制余何顓然以疾屢在吿衆史軫其憊不煩以細惟
重辟則正是焉久之懼事壅職弛舉浙西亷訪司經歴
丁某自代用是改承務郎太常大樂署令甫上拜監察
御史進儒林郎雖力疾就職未嘗辭劇避難建言如皇
子師友非人起居注不舉其職覈徽政成案言國庠學
規省官節財審令愼罰數事皆剴切時務爲慮深遠未
幾河東憲司有下劘上者臺臣爲失風憲體奏君即治
以訊慨然趨行或以疾止之君曰御史與散員不同吾
心視常人亦異况死生命定顧可以微恙使吾有不職
罪耶乃决意徃回及半途病果劇以延佑元年八月二
十九日卒官於威州陘山驛春秋四十又三訃至公卿
大夫士無不悼惜娶董氏一子元善從仕郎濟州判官
君性端介峻儀容讀書務措諸實用論議踔厲臨政稜
稜有風望外若自用而理所折衷則舍已從人如弗及
故不知者頗以爲狷余爲右司都事時君掾省以嘗共
事故知之爲深嗚呼惜其年位不究而止乎此也雖然
湛盧豪曹不必陸剸象兕而後知其利驌驦騕褭不必
路極九有而後知其良古人韞奇□異囿於小官而不
獲伸者何限遽曰其才巳是可乎哉此余所以器君之
賢而又軫其施不廣且悼夫大勲不及書也然有其具
而未盡其用則有非我所能必者庸何傷哉庸何傷哉
是爲銘(銘辭/原缺)
　　　孫府君墓碣銘
君諱得成字君美其先安次人有徙居新城巨水之陽
東馬里者實爲君高曽之世而譜逸莫考當金季父義
自新城辟亂信安君生三嵗而孤天朝一區夏革兵偃
息人安其土君從母王氏復東馬里焉家素貧嘗資傭
牧爲養稍壯出贅舅家然踰時必一還省遇四時鮮果
則徃貽焉非是不先諸口繇母敎迄於成人毎痛曰吾
不幸早失所怙微母不至今日始者未成人吾親憂也
成人不能朝夕膝下獨吾樂乎語輒泣數行下舅家聞
之即遣歸養後終母喪哀慕動人性篤實忠厚其事親
睦族接友待下外視之若鮮節文而濳合黙中幾學至
而從容焉者蓋天秉然也中年隱賈鬻而權衡度量毎
以信示鄉國於是生理寖給家當四達之道祁寒暑雨
飯漿飢渴爲之廿年靡有所替尤謙已有容德外物至
弗與校輒以靜勝故雖隙者久而亦服化焉娶張氏二
子曰榮曰楫女三人長適李道早寡以貞節表其門次
適王甫全次適于珪榮未仕以孝謹聞楫字濟川廉直
有古良吏風事母尤盡孝繇宣閫掾出爲襄陽録事民
謠其政憲察之薦授宣德尹到縣未踰月聞母病即棄
官還養方四十遂泊然仕進憶母卒哀毁過禮朝廷表
其門曰孝子孫楫之門一時賢士皆聞風願交觀諸子
之賢益信積善之慶矣君享年七十有七大德二年二
月十一日疾卒葬新城縣歸義鄉東馬原銘曰
伊人之生詎必崇貴貴焉無聞斯夢斯醉於休若人睦
族孝親位雖弗遠天爵惟均子吏而循女婦而潔世範
一門孰憾其缺巨水之陽有封若堂太史銘之歴遠益
明
　　　故中議大夫平江海道都運萬戸趙公墓誌銘
公姓趙諱璧字國寳其先北京人高曽遠弗克諱祖考
某國初大帥國王軍朔方爲先驥䆳於譯言考某服田
有貲畜以東平爲王分地後徙陽穀故又爲東平陽穀
人三子君爲仲性懻懻有才辨不能俯仰人幼𨽻學惟
師正惑其舍不敢眩以僞署王府吏非所好從國王孫
相威行御史臺于江之南即辟爲掾時宋甫平尚仍俗
爲治防範寖潰一旦聞憲章下舉重足立君喜曰中外
庻司惟風紀足有爲未幾知浙東提刑按察司事贊上
勗下論議不詭從必底公乃巳用是復掾剖擿益習凡
昧訟要囚移使聽直端一引輙洞其末撟䖍吏􁒍懾再
經歴浙東威名隆隆所部咸宻相語是夙嘗吾臨者宜
自嚴毋尾毒首釁爲國制凡署憲司舉聽劾事以故一
道帖然當尚書省廢入拜監察御史省臺方卜相論難
上前省臣言此未易口决莫驗案牘君詰之曰案牘乃
文奸具耳是足徵耶上深爲然事遂寢又劾東昌監郡
非其人倚中有援骩法市奸得㫖即訊罪具詔敓其爵
一郡趯趯稱快以功轉御史臺都事守法爭棘叵移見
憚同列遂出僉山東廉訪司事山東嘗有警詔闢宣慰
司鎮之使者頗幸近縁以作威君曰朝廷設是司固使
爾耶遂疏其不法十許事上之有詔俱入辨首揆故與
使善面數其惡不爲末減微左右其人幾殆尋改僉燕
南憲司某者驁愎夙有乳虎稱公屢齾其鋩入爲戸部
員外郎刑部郎中省右司員外郎其風節矯矯未嘗以
簡劇夷阻易其平素在右司以口語歸鄉里倡傍近秀
民建孔子廟羅生徒延宿學主善田陌間絃誦聲相聞
俄起爲禮部郎中階奉議大夫今上嗣祚執政以漕不
時輸遂加中議大夫虎符平江等處都運萬户赴任月餘
寢疾以至大元年四月十日卒官所春秋五十有九夫
人王氏三子文彬文弼文林後公十四日卒于家文彬
主虞城縣簿文弼未仕女三人皆適望族男孫一女孫
二俱幼卜以其年六月望日奉柩葬靈泉先塋西南七
十里洪德鎭之别兆比葬其友監察御史吳彦昇過余
曰向子爲堂邑中議君適退處于家相距不數舍聞厥
政口之不置迨起佐禮部又延譽于朝在子不可謂非
知已今不幸厭代可無一語襮其幽圖萬分一報泉下
耶公所歴舉磊落出人上又非冒榮終身死無有寸長
可藉以書者比余義其言遂不敢固陋辭銘曰
有德有言剛毅仁近聞斯蓋久始于君信方年之微已
山之峻長佐風紀吏革民㢲障瀾于瀆鼓熖于燼歴難
弗回道遠彌迅位雖末僚隱其巨鎭逮夫冠豸舍生義
徇孰虎孰狼孰爲國釁孰蟊孰螟孰爲民疢角之掎之
使不能陳坑之火之務絶其𦙍彼權聞風膽禠于震曰
戸曰刑肯綮迎刄若儀若漕甫颿而櫬謂禄蓋多曽不
屋潤謂年蓋少世載厥問概其所獲造物非靳我銘章
之昧者攸訓
　　　大都路學録劉生墓誌銘
丞相掾劉君仲憲有子諱時豫生而慧悟既學而師不
煩覆誦五經如奔湍駛流無一語滯詩若文淸婉能道
所欲言父甚異之甞曰大吾宗者他日將在此兒年十
六其父攜游京師晝薪水夜詩書達旦凡父所嗜所需
先意靡不集仲憲素介特雖窮極不取一毫非義而時
豫宻體其心有饋即迎門固謝若有所凂人以能子稱
仲憲嘗因誨曰汝學毋事虛文汝仕毋規近效學則必
聖必賢治天下必農桑必學校舍此他圖誤身誤世職
由乎此自是所聞所見月異而嵗不同駸駸乎成德達
才之域矣某年有司以秀異授大都路儒學學録未上
因幹蠱還家不幸以某年月日得疾卒衞輝之里第得
年二十有七其父仲憲得訃走余哭曰吾平生厄窮百
至晚而方有此息且敏學禔行吾甚有所望焉吾不知
何負于天遽使我罹此孤苦若是子如不爲吾兒銘則
生者死者胥茹恨無涯矣余嘗多仲憲廉又相好甚遂
爲銘曰
㓜焉非常人以爲祥天以爲殃長而才俊人以爲慶天
以爲病雖然在我者必求其備在天者則不敢責其必
全嗚呼所謂苗而不秀秀而不實者吾今有徵夫聖人
之言
　　　元故國子博士潘君墓誌銘
潘君諱宗佑字仲德濟南陽邱人其上世罹兵燹譜逸
不能遠系父彬由承務郎衞輝路總管府經歴載尹嚴
之淳安甫上卒時君年十二居喪如成人既長痛早失
所怙刻志問學蘄以所業表見于世家故貧其氣恒振
厲不以是苟一介之取至周急則揮所有若素饒者性
且孤鯁惡聲無所容雖高明必反之在鄉里簡出寡交
徃吏有弗堪者鈎羅細故召辱衆中君庭立自明無少
屈識者偉之未幾挈所著書曰見聞紀義一十巻來京
師撼諸貴游遂超授翰林國史院檢閱秩滿進編修官
於私憂尤切嘗欲出位言天下事數爲所厚挽止于是
又著遼金鑑畧一十巻以洩所懐至大辛亥朝廷改絃
詔選成均官屬授從仕郎國子博士與同官不相中竟
以狷介致疾皇慶元年月正四日卒得年四十有二初
寢疾偕翰林直學士元明善過而省問顧謂余二人寧
正而塞毋不正而達若相勗永訣者觀是言則其平昔
自持可知巳比終遺語其子桂乃祖父四十四卒今我
又不逮吾父命也汝其謁銘吾希孟友必能道吾素志
雖夭猶壽也養浩聞而泣曰辱託如是其敢以不文辭
哉銘曰
昔我冠豸權倖嘗忤迨移禁林中彼蜚語闔院廪如齚
舌傍覩君獨余白赤手暴虎烈者義之選愞汗雨友道
以颺士氣攸鼓方遠其馳胡遽泉土吁今之人正鮮多
嫵一有剛腸羣噍族侮何天亦然質籲無所我銘有徵
尚信終古
　　　江浙等處儒學提舉柯君墓誌銘
君諱謙字自牧柯姓吳仲雍之苗裔有柯相柯廬因氏
焉吳亡分仕南北連世有人宋熙寧間漳州通守曰仲
常以救荒得民心嘗有鵲二棲其㕔及去襲送數里蘇
長公著於詩爲惠政所致高祖某號行二居士隱台山
水間累聘不起世仰其高居士生文文生馨馨生采爲
君之考嗜學任義節爲宋國學進士君其長子也幼精
敏書一目輒復誦無隻字遺既長英爽而辯著述修整
蔚然有前輩風迨游京師諸名勝爭與推轂至元間江
浙行省辟昌國州文學掾不就元貞初以翰林國史院
檢閱官預修世祖實録書上將進等以太夫人吳氏老
辭遂轉江浙儒學副提舉國制凡業儒者不糅之民而
異其籍且復其更繇以示優尚時南紀多故防範未周
征役蔓及學者寖致廢業君授詔㫖白行省遂復舊焉
秩滿以太夫人寓錢塘年邁土思甚乃歸侍未幾授温
台檢校所大使便養也先職是者惟務贏入朘商旅次
骨君至悉除其苛德者甚衆至大改元陞從仕郎紹興
路諸暨州判官明典慎罰以仁厚率下初至州謂屬吏
厥今疲氓孔多毋濫刑以重其困吏云無有君即詣獄
騐狀果平反如干人上下皆愧服請罪是嵗蝗僚屬分
地以捕君所分特甚度非民力可制乃詣后土祠禱曰
吾與爾神共食兹土今蝗賊厥稼穡民且阻饑爾神亦
將不利由吾所召則當罪加余獨不可佚罰有衆罪不
自我是神不能捍災禦患尸此以苟血食神而若是謂
之淫祠禮宜毁詰旦蝗出其境延祐初陞承事郎饒州
路餘干州判官未上制授江浙儒學提舉初學田所入
制于有司職敎者莫敢觸毫髪或廊屋壊日饍不充皆
坐視士甚病焉君聲于朝有司始不能與又處州路學
田如干爲僧據有數十年歴數校官無有一敢明者亦
聞而復之君曰聖天子肇舉賓興嘉惠斯文甚至所司
期毋上負斯稱職巳故所在教政胥著越二年江浙饑
台越尤劇行省奉制分遣使者以賑而遣君賑台公帑
不足勸富强毋藴年彼素熟君名聞之莫不竭蹷施所
有恐後傍郡介特無依流至台者咸爲非分地不可濟
君曰均爲黎獻嗸嗸若此豈必吾治乃始救耶遂賑恤
無所間其時江浙二帥某縁嵗祲崇利以濟欲檄台州
路强假富室錢巨萬計他郡多畏偪亡去吏乘以逞民
蕩業不能應君力發其奸奪還之民台賴以寜其人竟
以罪敗君祖塋在台之臨海樵蘇者過而相戒曰母牛
羊是山其子嘗活吾台民者居嘗謂人士自一命以上
皆足行志第患自保之心重耳故所歴厥聲籍籍其平
居不爲無益事見後進則勉以學稍成則延譽以冀其
進初進士公之違台也推其田廬族人兄弟而以淸約
自居然未嘗有一日不足色娶古汴張氏子男三九齡
九域九思以延佑六年十一月三十日卒于杭之僦居
享年六十有九其孤九思由壻故參知政事姚天福家
過余泣曰先君平昔辱公爲知已不肖孤又辱愛焉是
再世之契也先君遺善一二在人者非公爲紀尚誰託
哉余諾其言乃爲銘曰
㓜而多知長而多奇居家以孝讓著行莅官以忠義自
期惜乎淹外而不大展其所見于世者止斯我述銘詩
用發未施尚千百年過者式之
　　　故甄城縣尹張君墓誌銘
君張姓諱郁字景文覃懐人㓜多學於易獨顓篤甫冠
以秀異辟河南憲史國制凡吏憲者嵗上二人掾部君
以先進當上至則其次猶遠故又辟檢校書吏居無何
中書有臣將㫖如和林其從掾以遠難之君曰能超掾
我所如唯命遂簿其名遣之還即掾省凡七年授甄城
尹階承務郎明聽斷重變易闔境謐如皇上嗣服之明
年受代來京師將調以至大二年五月庚子得疾卒逆
旅春秋四十有五省架陳惟德以里故率嘗所游居六
七輩賻弔臨祭葬順承門西違五里曰某鄉某原友生
張某哀其客死不家遂銘石以納諸墓銘曰
甚矣乎人不可量也晨焉訢訢莫云亡也樂或憂鄰福
旤藏也遲者非屯速非良也觀君盛年銳詎當也詩書
戈鋋舌干將也賈勇陣前攖者僵也風騰雲鶱九萬强
也超資以遷恥循常也請行鄙邊猶步堂也飯雪服氊
囏險嘗也磨磷益堅抑益昂也季孟文淵定遠行也功
凝凱旋還汝郎也頴脫朝聨厥問揚也尋職承宣萬夫
望也琴不易絃錦不傷也人吹求愆我領綱也彼薫灼
天我冰霜也以是民先非不臧也胡趣弗延死他方也
里不能千驥局箱也究厥本原孰主張也豈禀者偏太
毅剛也無乃名權早熾昌也或舉非然命之殃也緬惟
坤乾壽無疆也前邈後綿未渠央也伊人之身粒太倉
也政使彭籛亦云殤也矧君韋編夙號明也其於是焉
固所詳也易簀永眼短猶長也不家歸全又奚妨也魂
之所纒必親傍也有知九泉憾可禳也我志其阡遠勿
忘也
　　　濮州儒學正王友開墓誌銘
走舊聞京師王友開􁌃弛不羈豪於詩酒吟必飮飮必
醉醉即矢口道時失得雖勢官要人居傍無所憚至元
二十四年孽臣柄國威而好殺中外凛如君時醉入省
攘袂叫呼或旋庭中或箕踞當路坐過者舉掩耳走避
目爲狂子弗恤也後主文翰者恐其久必及遂薦爲濮
州儒學正欲因之以制其肆或謂必不屑君笑曰諸公
臺閣我何人敢擇官爲乃懐檄飮市中㑹醉且暮歸遺
其檄他日交游來祖行始言其故衆咋唶迂久君第曰
命焉耳矣恬無毫髪動至元二十九年余偕計京師質
所聞良然一日客有過者顔黳哆吻奮髯見呼以爲武
人而易之問焉乃君也於是握手交喜如平生未幾余
辟禮曹掾君顧簿書間或醉與醒必談文及商古今人
物所見多與余合竊甚偉之然􁐰于酒雖規勸百至如
水傃石不見納恒于余索飮余時始掾非告不敢出暇
則酌部中敓冗則與其直命自飮於市君亦欣然受之
無所辭其爲人眞坦不矯飾類此詩文超厲閎逸必醉
乃能爲之然愈酒則其言愈奇無酒殆不能作一尋常
語元貞初元夏四月七日暴疾卒京師寓舍旅殯文明
門外某地得年四十有七諱興宗友開其字世爲恩州
人妻張氏一子尚幼銘曰
便于刺戈不如錐㨗于捕驥不如狸惟其落落百無一
宜竟賫志以逝嗚呼尤誰
　　　子鴈奴壙銘
余來京師十許年凡四生子舉未免懷輒失之獨曰鴈
奴者至六嵗又秀慧可人賓至能通姓字里閈遇長老
不敎而知揖且拜人假之色即訢然以前小有慢容雖
呼而有所賜不屑也有弟甫三嵗毎食必推與之其友
惠殆生而能性尤强記隔年事歴如道目前其母氏嘗
謂余天若我憐願縮壽十年以存此兒無憾余雖聞而
惡之然以頗異凡兒中亦不敢有所倚嗚呼詎意其果
弗克年耶初病余方縻身於官歸少遲必哭泣道念於
直則通夕爲之不寧聞其來嬉笑若病去體意者蓋恐
余見其呻吟之狀而悲故强顔忍疾以相慰是豈兒之
得巳哉大抵人窮則呼父母兒雖幼固自知其不久所
以日夕惟欲親之在側萬一拯其危起其仆第爲病所
持不能明言以誘其父嗚呼慟哉且吾少失母兄二人
皆不幸早世今父年六袠所恃承其後者零丁惟余而
又重以千里之别而余所倚以寛父心者亦零丁惟此
子而天又不假之年以殁嗚呼抑不知何罪于天窮且
酷我如是耶向兒不恙時嘗與其母議明年吾掾滿苟
得一官歸當朝夕抱此兒親側俾吾父有以付千萬世
無窮之託而吾與此子有以䋲千萬世無窮之傳於子
若孫之心斯足矣孰意其又弗果耶今年余三十有三
衆所騖者日以疎俗所嗜者日以薄校諸徃時巳若五
六十者而嗣猶未立兒雖有一弟所謂少而强者不可
保如此孩提又可冀乎此余所以於是兒之卒不覺哭
之失聲者蓋恐吾祖宗德澤不能沛其委而中絶于我
不孝之罪將無所逃吾豈鍾情兒女不能以義自斷者
哉兒卒於大德壬寅立秋前三日權厝文明門外廣度
寺之南原銘其竁者父中書省掾張某銘曰
生汝者父夭汝者年嗚呼奈何安爾阡兮
　
　
　歸田類稿巻十三
欽定四庫全書
　歸田類稿卷十四
　　　　　　　　　　　　元　張養浩　撰
　　賦
　　　白雲樓賦(用滕先生泰山/韻時年十九)
吁其髙哉兹樓之有如此兮括萬象於宏敞飛四阿於
鴻𡨕初疑陽侯海底鞭岀一老蜃噴雲噀霧扶輿五色
凝結而成形又疑大鵬九萬失羊角踞兹勝境而不去
兮翼截華鵲之煙雨背摩霄漢之日星我来宣鬱一登
眺兮衆山故為出竒秀恍然身世逰仙庭慿欄俯視魄
四散耳根但聞風鐵音泠泠上有浮雲容與卧蒼狗下
有驚湍澎湃奔流霆憶昔我公分符握節尹東土聲名
遐邇流芳馨脯麟膾鳯羣賢此日方髙宴不意有姦闖
境闔城萬室無一寜公乗疾傳出聞上亂臣必討存諸
經雄兵一夕自天至縱餘渠帥獨典刑九重賜劵且與
盟帯礪寵光浮動堂與庭惜余才踈生晚後機㑹不及
奮筆為擬燕然銘雄心霸氣龍韜虎畧見無復空聞燕
鵲鳴幽扄當時風景今盡易惟有風光山色無年齡朱
簾香歇桂花老金鋪色暗苔㾗青長歌慷慨弔陳蹟風
動彷彿来英靈忽然暮色自逺而至兮斷霞斜照互明
滅詩成欲掃雲間屏貪徴興廢玩餘景須臾不覺一輪
古月升東㝠
　　　鸚鵡賦(并序/)
　　　　亳州人来云張庭美賦鸚鵡者三竊惟禰衡
　　　　之後一猶難繼矧其三乎近乃得其文讀之
　　　　其屬辭比事模寫形態殆無餘藴麗則麗矣
　　　　然未及擴而充之以禆世教以厚民俗以規
　　　　多口故余復為賦此用竟其義云
維羽族之三百為號異而靡同最其口之甚者舉推此
為長雄韻笙簧於口舌文錦縠於𦕈躬形雖儕夫禽鳥
實兼人之慧聰緩呼之而輙應佯叱之而斂蹤聞市曹
之衆咻亶無一而不通時儗聲以切效每驚稚而駭翁
原夫天之生物𦍑一氣之所鍾惟人焉為至靈故親孝
而主忠嗟它類之蠢然由秉受之失中或本下而末上
或足横而首蹤或語焉而弗答或挽焉而弗從胡於兹
而獨異以能言而䇿功非前身為秦儀定隨陸之兩公
世繇是而珍畜遂餌致於金籠欲求出而無計徒幽恨
之塞胷尚不悟其階禍猶言巧而語工嘗聞善游者必
溺乎水善射者必傷乎弓善飲者必中其毒善辯者必
受其殃於戲吾始以汝為人之亞今乃知其至癡且拙
而䝉也夫謹爾出話詩人所以美武公也仁而不佞聖
門所以贊冉雍也駟不及舌子成所以見惜於子貢也
惟口起羞傅説之所以諫髙宗也至於語云欲訥書載
興戎禮垂難悔易著乃窮漢史有嗇夫上林之鑑周
廟有像人緘口之銅佛至慈而好生亦設犁舌之獄於
𤣥壤天至髙而莫犯猶有翕箕之星於太空凡此者皆
所以明慎黙之為多福而禦人㨗給之為極凶也且白
圭有玷可磨可礱斯言一失辱盈四封故傷人則過於
戈矛之刃害已則足為禍患之宫自古坐視敗亡者何
可枚舉而汝曾不聞之又何聾哉韓非自斃於説難蔡
澤竟挫於談鋒知伯氏以才佞而家無炊火國武子以
亢直而身不見容侯生以沭猴而怒項羽王墮以鷄犬
而忤董龍張敞以私語而誅絮舜曹操以毁謗而戮孔
融伯宗見讓於家室賀敦貽戒於兒童其他若太史司馬
遷中郎蔡邕禰衡許攸嵇康韓博之徒於事無益咸禍
之逢汝苟恣而不戒旦莫必將復見噬於武氏䝉貴之
蟲也於是隴禽聞之若戚焉而不為懼悰者良久余亦
歸而假寐有客見於朦朧緑兮其衣金焉其瞳趾玉而
紺吻鉤而紅且躍且舞來前以告僕曰吾非不知樞機
之不密無以善始而令終然造物者賦我以如是之性
胡能廢而不庸感子言之厚我荷子惠之我隆君其反
而自律吾何預於民風於是余乃蹶然而興蘧然而悟
悄四顧其無人而耳根猶彷彿餘韻之雝雝
　　　萱草花賦
自余客燕六易寒暑篳門圭竇廣袤尺許外乏墻以蔽
惡但缺藩之撑拄家僮陋其荒凉分寸春於别圃曾培
䕶之㡬何忽柔金之微吐初疑列仙風乎欲舞有黄其
冠有藍其縷又驚棲鳯色斯不舉首昂朝陽翎澣踈雨
余不知其何名乃大索於花譜已而童子謂余曰子獨
未聞伯兮之詩乎所謂焉得萱草言樹之背釋者以為
植之令人忘憂者其謂斯歟余曰有是哉竊有數憂若
負未償試陳其畧花請與忘余丱嵗學道植志惟篤晨
繹夕研潛心理窟川納山藏洪纎畢畜􁁜㡬斯文載彰
載昱厥志未究事物交梏向道冀文日瘠嵗縮壯心灰
如熖熖無復不虞雲翔迄成淵覆一念及之可為痛哭
此余為學不足之憂也迨夫年越二袠廹於親養奉檄
如燕昧於背向庶三釡之見酬乃糜身於利鞅賞不足
以酬勞得不足以補䘮盻白雲於太行愧子職之久曠
纍然無異亡家之犬茫乎其若失雲之鴈此余奉親無
狀之憂也厥今南沾北洽西寜東謐聖元宅中統萬於
一賢登佞黜賞信罰必乃於是時患得患失既不能表
三代之典謨䟽一時之緩急又不能訂羣書之異同作
萬年之矜式空一身於乾坤無寸功於家國以嫠婦之
至愚尚懐憂而忘織矧厠名於仕籍可玩嵗而愒日此
余吏不稱職之憂也至其登髙望逺山顛水滸西日其
沈煙𣺌平楚仰以觀乾元坱圠之無垠俯以察民物錯
綜之交處前稽往古聖賢之事業後意未来嵗月之艱
苦惟人之身大倉一黍苟無徳以將之雖規規其何補
欲脱屣於塵凡懼赤松之或阻將鄉原以自固慮聖門
之不取問詹尹以無從於二者其誰與此余感今懐古
之憂也凡是四憂酒不能澆詩不能釋巧厯推之而缺
籌良史書之而閣筆豈期寸草之無知乃可豁吾之胷
臆言未既僮子蹙然曰子何念之深而辭之慼也竊嘗
聞諸夫子以為聖人無憂今子言之若是豈前論之未
析余怫然曰聖人何嘗無憂耶昔庖犧闢宇列聖是承
惟天降水懐山襄陵九服既奠庶績乃凝民飽而嬉非
法曷懲此堯之所以為憂也舜既受禪四罪咸殛萬邦
胥龢羣辟維則厥有瞽叟頑嚚罔徳事而弗悦籲天為
泣此舜之所以為憂也禹湯繼立綏厥萬靈蠢兹有苗
斁我典刑士醜厥徳天厭其腥大憝不殄孰民云寜此
禹湯之所以為憂也降而至於周公孔子曰荀曰孟或
憂人窮或憂國政或憂道之多艱或憂時之失用雖所
趍之多殊要必歸於一正竊嘗求夫聖人之處心猶止
水與明鏡因彼至而此形吾何有於喜愠又如太虗之
空明忽雲雷之奮迅及雲徹而雷收固無礙夫湛淨故
雖謂之無憂實名正而言順是以聖人以為説者而常
人不説常人以為病者而聖人不病若夫富者之憂失
財貴者之憂失位夸者之憂失名賤者之憂失勢若槩
之於聖賢舉名教之大罪今余幸不憂彼而憂此而汝
獨以為非是僮子躩然惶愧無地欲質諸萱花亦懐媿
於是酌瓊露於椰觴拚玉山之醒醉而筆其言以授僮
子則庶㡬猶賢於博奕也
　　擬雅詩
　　　包茅
　　　　包茅天子有事於南郊也
包茅輯輯籩豆秩秩百辟駿奔咸位之即維相衆先天
子是翼燭者夜分樂者類擊爵者祇從羞者㳟立載籥
載祝載歌載陟神具飲食
有華其星有惠其風有祥其雲有璇其空照臨郊宫帝
誠天通嘉應允豐
爰兆嵗穰爰兆國昌爰兆時若爰兆民康斯世有慶
禮備三矣神樂湛矣鸞輅龍旂若有音矣薄言旋馭元
氣参矣晻靄杳𡨕隠其瞻矣福有大来享自今矣
　　　　包茅四章一章十三句一章七句一章五句
　　　　一章十句
　　　奚木無本
　　　　奚木無本美王從義孝思堂也古者諸侯大
　　　　夫至於官師皆得立廟以祭於寢所以厚倫
　　　　理昭貴賤使各盡其孝敬之心也肇宗子法
　　　　壊後於人者於報本追逺慢不訾省宋朱文
　　　　公先生酌古以定祠堂之制於是班班見於
　　　　士大夫家而碣石王從義其一也比過雲莊
　　　　徴文於僕大其能復古而有關於世教也故
　　　　作是詩以貽之
奚木無本奚水不源人遺其先盍是鑒焉於繼於承於
何而受允知其然胡不心疚
秩秩祠宇耿耿其靈維彼孝思格思以誠格思以誠如
聞如覩苾其徳馨是享是與肸蠁豐融錫祜伊旅於何
卜之兆厥鍾鼓
禮聿成矣福穰穰矣曰庶曰宗靡不慶矣彼昏蔑焉䘮
厥良矣孰其牖之俾復眀矣申以是詩後人庶弗忘矣
　　　　奚木無本三章一章八句一章十二句一章
　　　　十句
　　　維日之良
　　　　維日之良祀祖宗於家廟也
維日之良嘉薦令芳於豆於爼是登是將於祖考之堂
燭輝其前鐘韻其傍神具億止風帷褰揚儼承其容光
儼覿其冠裳儼聆其謦欬儼被其文章
維靈歆止我侑我侍胥説胥怡載鼓載吹工祝有嚴儀
物孔偹將何以祈匔匔惟畏
匪位秩欲隆匪貨利欲充匪居第欲侈匪禎瑞欲豐
子祈其賢婦祈其從兄祈其友弟祈其恭徳祈其厚業
祈其崇族祈其睦時祈其雍維神攸同
　　　　維日之良五章一章六句二章八句一章四
　　　　句一章九句
　　　宰木
　　　　宰木思親也
菀彼宰木風焉則悲其音伊盛其本則衰嗚呼我天九
京叵追有酒有食將安所遺孝有不逮於今信而皇皇
靡從泣與涕隨
菀彼宰木風焉則呼其陰伊繁其本則孤嗚呼我天言
歸隴墟有室有堂將安所居孝有不逮於今信諸皇皇
靡從泣與涕俱
菀彼宰木風焉則摧其勢伊安其本則危嗚呼我天九
亰莫廻有車有馬將安所馳孝有不逮扵今信哉皇皇
靡從泣與涕偕
　　　　宰木三章章十二句
　　　風林
　　　　風林招友人歸隠也
風號於林靡寜有柯匪雲伊雷匪川奚波使我驚惑隠
憂孔多而獨何心於彼嘯歌子兮歸兮此焉無它
此有㫖酒此有異書此有良疇此有美居子兮歸兮其
樂只且
維人之心曷有紀極既隴之獲又思蜀得維掊靡厭是
用多失
矧夫一身所享能㡬斗珠屋鞋可曰庸鄙苟美苟完斯
可歸矣
言觀天道恒行不足盈則鬼疾謙則神福子寜不知胡
俟余告
而如蘭蕙而如玉金毁之於人實戚我心願言歸兮式
永徳音
　　　　風林六章一章十句五章章六句
　　　有鳥歸止
　　　　有鳥歸止君子思退也
有鳥歸止於彼穹林矰繳靡及笙竽其音伊我言仕嵗
聿其深弗知所寜遐不恧心
有鳥棲止於彼灌木矰繳靡加黼繡其羽伊我言仕嵗
聿其暮弗知所依遐不思顧
有鳥戻止於彼豐丘矰繳靡施廼息廼休伊我言仕嵗
聿其秋弗知所安遐不媿憂
　　　　有鳥歸止三章章八句
　　　彼落者花
　　　彼落者花閔嵗月之易失也
彼落者花言委於草風以起之色尚鮮好昨焉芬馥今
者衰槁子不我觴其奈兹擾
彼落者花言彌其途風以起之色尚不渝昨焉鶯嫵今
者鴈徂方陽火許俄雪毳如子不我歌其奈此虞
彼落者花言被於道風以起之色尚妍妙昨顔渥丹今
首華皓方祝夀康俄病之告子不我弦其奈兹暴
今人古人悉塵悉土况兹物華其得恒膴子弗日娱嵗
不我與
　　　　彼落者花四章一章八句二章十二句一章
　　　　六句
　　　有田
　　　　有田野人遂其閒也弱冠出仕知命而歸爰
　　　　處於郊有琴書以自樂也
有田負郭伊邇匪遼我倦而歸於焉逍遥爰力於書且
勤於苗朝斯夕斯以詠以謡式結今好言報夙勞
山既我狎川亦余媚維禽維魚亦莫余畏
林則有風洞則有雲釀則有秫饌則有芹樵則有柯釣
則有綸
維人至樂曰邱曰壑得而顓之何有人爵
彼爵與名豈不我榮其或舎旃允有未任允有未任且
以鼓琴
　　　　有田五章一章十句二章四句二章六句
　　　濯足於溪
　　　　濯足於溪遂山中之樂也
濯足於溪風薄其衣載撓其波雲影四披維山維林我
屏我闈以逰以觀山水胥輝有問所樂彼惡克知
濯足於溪風襲其袂載撓其波雲影紛避維山維林我
闈我第以娱以嬉山水胥媚有問所樂彼惡可冀
天於清福其畀孔艱借曰畀之亦罔克安
爾塵爾埃爾茹爾苦我溪我山我得我所或杖或几或
罇或爼或舟或輿或吹或鼓溪為我歌山為我舞㝠然
心㑹此適誰語瞻彼白雲使我懐古
　　　　濯足四章二章章十句一章四句一章十四
　　　　句
　　　觀雲
　　　　觀雲野人因之而有所悟也
觀彼雲兮水之漘兮方獸之奔倐而人兮伊世之塵實
與均兮榮悴相生福禍隣兮孰其尸之問無因兮
觀彼雲兮水之滸兮方人之伏倐而虎兮伊世之塵實
與伍兮變則形今滅像古兮孰其尸之問無所兮
唯昔至人於此昭徹肆戢其明肆冺其潔肆凝其真肆
秘其説無外而外似觖非觖綿綿其存宅宅其蟄願言
以師庶用靡竭
　　　　觀雲三章二章十句一章十二句
　　　相彼逝川
　　　　相彼逝川閔壯年之不復也
相彼逝川其来奚從滔滔靡竭日夕是同孰艾我年孰
衰我氣孰雪我髪孰灰我志吁嗟衰兮
相彼逝川其来無已滔滔弗回日月隨靡顔不復丹髪
不復𤣥氣不復鋭年不復妍吁嗟衰兮
相彼逝川其来未艾滔㴞靡止日月同邁行必杖䇿坐
必几憑食必噎祝寢必晏興吁嗟衰兮
吁嗟衰兮大聖未免三復抑詩敢不自勉
　　　　相彼逝川四章三章九句一章四句
　　　猗若
　　　　猗若夢親友也
猗若人兮言别十禩有牽於懐宵見於寐髯髮鬒如容
止温粹惠然見過與昔無異
言御我琴言哨我壺言罇我圃言舟我湖髙我能閒嘉
我不渝傾懐以懽與昔靡殊
方爾綢繆戞焉鶴唳雲散雨絶月亦傾墜顧瞻窅然曙
色猶未何時真逢話此襟義
　　　　猗若三章章八句
　　　有石可友
　　　　有石可友明歸田之不孤也
有石可友玉立仭餘峭㧞峍兀厥色翠如維虗其中畜
有若無命以抱雲名實則符正大不倚悠久靡渝愛而
謁之勃然起余
或叩以杖或沃以酒或望而趨或坐與偶載摩其足載
擁其肘載拍其肩載撫其首恬焉受之畧不余否
余方遯野爾適抱雲以我爾交孰挾敢云伊管伊鮑伊
雷伊陳伊古至交亦罔克倫醉視則醒吟繞則文困依
則佚靜對則神一日弗面九竅為塵
嗚呼石友其益孔多不洩所懐介益可嘉願言則之永
保靡它
　　　　有石四章一章十二句一章十句一章十三
　　　　句一章六句
　　　悼亡
伊余踐仕實以親故由吏而官黽勉朝暮維辠戾是懼
維清白是務室故無聚
亦由汝賢克安以天肆厥躬克蠲肆厥問克宣幸不以
顛
昔我既冠君亦甫䈂於配其宜婉有令儀婉有令儀於
姑嫜不違於娣姒不睽於婦道不虧於女紅不衰以迄
於兹如初来歸
五子咸殀葢有未曉葢有未曉且弗夀考
始相期偕老今則汝先始相期同樂今汝我捐其嗣之
不延其夀之不綿於誰咎焉豈禮容有愆豈徳美未全
豈内助未篤豈中饋未䖍如舉不然何以弗年
吾既汝寃而又汝憐乃矢是詩以慰九泉嗚呼奚言嗚
呼奚言
　　　　悼亡六章一章七句一章五句一章十一句
　　　　一章四句一章十三句一章六句
　　　夀子
　　　　夀子示引也
於維我祖肇基青陽揮為弓正爰氏以張厥族孔殷奕
葉振芳周仲孝顯漢良智彰釋之平决博望逺揚折轅
有湛埋輪有綱吴憚昭直蜀賢飛剛五龍佐宋九齡輔
唐睢陽之節山斗與昂燕公之文江漢叵量𤣥素遺直
志和真藏下迨五季全義循良天水之興齊賢慨慷乖
崖崫起西土是康横渠道學於聖有光南軒繼之益熾
益昌天開皇元有公有卿凡吾之胄皆時之望
繄我王父更世多故服戎前茅艱險伊屢其周人急空
橐弗顧垂百其齡可灼平素父年十八獨任家務於江
於淮是亂是遡以隠於賈以晦其著以儉其出以阜其
聚以開我人以篤我祐余時昉冠儒雅是慕維詩維書
靡旦靡莫其業未竟廼仕廼騖親實命之弗荷恒懼幸
無失墜以永終譽豈曰能官菽水攸助甫出五旬遂引
而去
二子䘮一今惟汝獨汝兄使存吾豈汝督兹因誕辰畧
汝之告彼聖與賢非四耳目第性湛然不汨於欲夫道
非逺在志之篤維志之篤無堅不窟無逺不躅無髙不
升無深不矚其弱可强其暗可煜鐡焉可金石焉可玉
毋小成是梏母細娱是逐母師友是拂母祖宗是辱
維人之心匪惡伊善由弗脩養道乃違叛處彼下流其
將孰怨粤天地分嵗月無算此身始有胡忍塗炭古人
遺訓方冊具見吾指其南汝進母憚
　　　　夀子四章一章三十六句一章三十二句一
　　　　章二十五句一章十四句
　　　惜陰
　　　　惜隂勉子弟勤於學也
士何所惜匪璧匪金惜焉者何曰維寸陰逝兮亟兮儵
昨與今於時弗力嵗日以侵有往蔑還寜不戒心
力焉者何匪文匪賦伊綱伊常是究是務螻蟻有君虎
狼有父鴻鴈有昆雎鳩有婦豺亦祭天獺知本務隨物
省之於道其庶
彼胡釋兹言事口耳雖誦𢎞博奚利於巳若昔聖人夫
豈崇此
聖人所崇維徳維義躬行之餘則文則藝華而不實君
子攸棄
吁嗟汝僮其永是從匪播曷苗匪植曷叢勉斯勤斯惟
爾之庸
　　　　惜陰五章一章十句一章十二句三章章六
　　　　句
　　操
　　　哀流民操
哀哉流民為鬼非鬼為人非人哀哉流民男子無緼袍
婦女無完裙哀哉流民剥樹食其皮掘草食其根哀哉
流民晝行絶烟火夜宿依星辰哀哉流民父不子厥子
子不親厥親哀哉流民言辭不忍聽號泣不忍聞哀哉
流民朝不敢保夕莫不敢保晨哀哉流民死者已滿路
生者與鬼隣哀哉流民一女易斗粟一児錢數文哀哉
流民甚至不得將割愛委路塵哀哉流民何時天雨粟
使汝俱生存哀哉流民
　
　
　
　
　
　
　
　
　
　
　
　
　
　
　歸田類稿巻十四
欽定四庫全書
　歸田類稿巻十五
　　　　　　　　　　　　元　張養浩　撰
　　五言古詩一
　　　古意十首
我夢上寥廓宫殿深綺雲上有龍鳯飛下有虎豹蹲茫
茫四圍水玊鏡無纎痕坐覺宫殿揺縹𣺌驚心魂欲下
客相挽酌我青霞樽前後鳴雲韶左右歌天孫四坐儼
冠佩光爛扶桑暾囑我到塵世膠口慎勿論劃然隕穹
崖雪屋燈微昏
驅車上崔嵬進寸還退尺極知太行險政爾未遑息我
僕既巳痡我馬亦傷䇿魂斷猩鼯聲心掉虎狼迹欲廽
惜前功將往孰引汲林端風雨交谷口雲霧塞惟應徐
徐行庶免胥顛躓由正莫務㨗其到或可必前路方巉
巖仰視天井窄憂端從中來比山郤平易
有客逺征戍乃在朔漠陰怙恃既云失友于亦俱沈獨
存寡弱妻氷蘖持寸心極知形影孤不忍忘遺簮夜織
侵昊月晨爨掃墜林有時睇層穹悠悠恨彌襟人生果
奚恃道義扶古今窮微豈為累他日知良金
薄言採蘭芷將以貽逺人逺人天一方相望邈參辰蘭
芷秋欲萎步繞蒼煙津終朝不盈掬戚戚懐苦辛徒令
翡翠禽驚逝不我親禽逝可再至人别㑹何晨惻愴訴
無所商颷動白蘋
鵷鶵千仭翔所下惟徳輝非竹實不食非梧桐不棲竹
實豈恒有梧桐亦云稀所以髙世士抱飢守巖扉寥寥
經濟懐不忍輕發揮朝飲西江流暮采南山薇千駟豈
難致不義秋毫微寄言時之人慎勿賤布衣
好鳥止庭樹睍睆揚嘉音再三未云已慰我山澤深緩
飈襲野服起步林之陰仰視離離天悠然動孤吟倐爾
鳥驚逝寜知出無心
任公坐松頂垂釣横海鰲芥視三神山咫尺萬里濤鰲
魚至難必但見雲天髙豈無鱣與鮪吾餌不汝挑寜期
毫髪功要使斯世膏此志果終定遲速終相遭
我欲適鄒魯嵗晏道阻脩奎文遥相望五彩爛不收孔
林無曲柯洙泗恒安流春風吹舞雩童軰方詠逰彼樂
乃如許我志獨未酬徘徊暮雲邊心往形跡留何當生
羽翰因之閲濟州
美人余所珍睠焉靡從致之人為美何玊體性蘭蕙熙
熙如陽春着物惟自遂動靜語黙間恨有無限意我欲
相徴逐咫尺霄壤異何時觀清揚滌此塵鄙氣
我有書一函字不類人世雲擁蛟龍翔風飄鳯鸞逝寳
藏將百齡時時露竒氣上令星斗殷下益山海翠非不
欲出之將恐反為罪嵗晏何所歸自樂諒無媿
　　　寓興和
　　　　延祐四年二月余以事至興和凡留百餘日
　　　　寓居城東隅幽閴深迥類隠者所居因得詩
　　　　十首以為他日歸田起本
平昔嗜幽隠未敢聞斯行雖云縻以爵雅負羲皇情兹
來志頗愜若遂林泉盟城居况清寂冲襟澹無營開簾
納南薫庭草微波生非因客相過竟日無人聲烏衣時
往還黄耳恬不驚安得幅員廣舉若此境清(時陜西/小有警)嘉
時恐易失孰謂淹邊城
日出未云起枕上聞禽呼緬思金馬門萬騎爭先驅而
我幸免此日與幽寂俱所涖惟一事事己無餘拘或杖
陟城堞或騎逰郊墟或賞東隣花或閲西家書歸來曲
枕臥旅牕亦明虗優哉聊復爾詎必山澤居
鈎簾坐觀雨濛濛散如絲彼燕何所欣往來經緯之簷
風爽毛骨詎惟物䝉滋餘洒寖廹人却避榻屢移從來
幾風雨今始有此怡乃知寸心靜萬象皆委蛇人生故
多事安得恒如斯
　　　得子强也書詩以答之
有客附書至封識墨尚新展讀笑良久勸我歸及辰我
豈不汝懐愛此泉石鄰官事亦既簡又多素心人劉生
書滿家楊叟酒味醇而况俱好客有假眉不顰緬思霄
壤間實與逆旅均焉往非寄寓奚必家園親置書桃笙
底且復樂我真
伊人旅他域每每心不舒而我獨誰安起居常晏如政
餘釋經史既飽行庭除優逰度旦昏瞬息三月餘當其
未來此咸謂不可居迨其既戾止漸喜與世踈所寓復
幽僻風景仍清虗况丁大火時爽氣恒襲裾蠅蚋一無
有雅稱頥病軀為隣地髙寒形影忘覊孤書以寄兒子
無用占蜘蛛
　　　三月二十五日雨
邊雨易風色當春雨恒慳芳菲既遲廻原隰復平寛禾
種聞入土熇熇尋復乾農習多鹵莽畯亦溺晏安豐歉
付天運畧不人力干我來每病此宿弊無從刋所以逢
甘澤百倍樂且懽祈祈入薄暮淅淅挾輕寒畇畇既沾
足穟穟行及觀所以願嵗登惟恐􁓋厥官因之為懐土
賣劔耕家山
　　　登閔忠閣(北三十里為大内/)
覊思惄如擣奮欲飛彼旻於焉一振衣聊以樂我員三
都鼎足峙二水衣帶分穹窿天羃野浩蕩風披雲新宫
何鬱然所見勝所聞利聲閧塵市夕彩山明曛羣角散
濈濈衆翼廻紛紛登髙窮邇遐撫事兼悲欣故園定何
許憑欄重殷勤
　　　夜雨寄吕叔泰
隆隆暑威歇稍稍秋意深豐草漸改色窮林亦蕭森況
兹風雨夕微鐙翳寒陰潛蛩洩幽語徂鴈遺哀音以我
耿耿懐知子難為心含情睇層昊咫尺猶商參裹飯孰
子遺載酒孰子斟豈不欲一往畏彼泥潦侵古人道義
交非惟讓分金斯事久索寞念之恨彌襟願言軌前躅
尚期勗來今
　　　二月二日雨寄杜希聖
入春不旬浹小雨凡兩作兹晨尤所欣生意際寥廓初
看冗纎塵尚恨為力弱扶笻立未㡬巳訝淚花蕚神哉
造化功悠悠諒難度狼戾期在兹殿屎不復作睇雲引
深杯儗勸龍公嚼蕭蕭一簾風揺蕩春陰薄因之成短
章聊發幽人噱
　　　禮部新鑿蓮池成
春官大宗伯非據恒拳拳云胡舒所憂鑿池納清漣明
月忽倒掛停雲亦中懸纎鱗泳幽深淨植成芳妍公餘
為寓目彷彿湖海前未遑范蠡舟聊當陳登田頭白尚
兒戯自笑復自憐孰知此舉中仕隠乃兩全言念揚州
鶴其然豈其然
　　　乗傳過家同馬克脩總骨晏金線池
皇皇使者車每出每怱遽兹行諒多暇值勝轍少住而
况父母邦所與多舊故張燕臨芳池人影亂波素華堂
翳歌雲香玊蘸杯露于于来逺岑歴歴散層樹纍纍泉
引珠奕奕風起絮(二泉/名)舊聞金線竒屢至未曽遇川妃
若余誇一縷出容與因知穹壤間靈異固無數寒氷乃
生蠶烈火能浣布滄溟有樓臺弱水不毛羽伊誰亭毒
司儗欲扣其故題詩池上亭它日記分聚
　　　直省
危松蔭華構叢卉延清池雖有聲利喧吏隠良亦宜稍
稍多士散怱忽落景移喓喓草蟲鳴熠熠螢火馳驚飈
葉蕭瑟淡月雲迷離夜澄神慮醒人杳音塵遲感兹耿
無寐廻廊步委蛇懐哉百年心欲語難為辭
　　　登司天臺同李景山元復初分韻得色字
湫居厭紛厖升髙百憂失河流耿微明野燒還故碧太
行望中低斷處仍雪色翠華天尺五金城年萬億美哉
山河固兩有險與徳區區遼與金銅駝㡬荆棘開闔㸔
煙雲興廢感今昔所恨難久留悲風晚来急
　　　夏日姜氏園亭避暑
赫赫三伏威遲遲六龍轂劇暑將焉迯於彼濼之曲人
家佳林薄一徑入脩竹牕扉翳深青水石帶微馥魚若
逰空明花如媚幽獨時於喬木顛瞥見飛来鵠桃源昔
疑妄歴此方心服詎知虗落間而有無懐俗心隨潭影
澄詩與禽聲逐此樂且勿竟留待重来續
　　　飲崔氏别墅
駕言徂莽蒼煩抱豁㠯舒佳處尚邈然俯仰已自如行
行遵大路未覺我馬瘏雲林展平逺田苗散敷腴奕奕
荒落煙肅肅幽人廬入門恍世異危亭繞芙蕖波影漾
屋壁禽聲亂庭除穹木清夏風遐原澹夕蕪幽討起新
思雅集存真娱羣賢迭詠歌夫豈山陰殊且勿慨陳迹
萬古皆須臾
　　　登㑹波樓
吾郡山水窟竒勝聞未嘗於何得全觀兹樓水之陽羣
峯闖城郭飛棟相頡頏影倒馮夷宫錦亂天孫裳明湖
一神鏡照萬無留良華鵲乃後驅使我背若芒欲舉酒
相囑彷彿䨇龍翔形勢信絶美求稱慙徳凉雖云生長
兹㑹少離尋常桑梓尚敬止况乃十二强何當棄官歸
扁舟永徜徉
　　　大眀湖泛舟
肇余復鄉土樹石皆華滋沔彼眀湖波倍覺香可巵携
朋訪蓮葉浩浩從何之俯視亂山影與樹相參差商飈
一披拂夾岸蛟龍嬉舉手欲攬玩復恐陽侯悲平生慕
天逰不意今有兹赤壁坡仙笛渼陂少陵詩二子孰可
繼沙鷗㺯晴熹
　　　趵突泉
物平莫如水陻阻乃有聲云胡在坦夷起立若紛爭無
乃滄溟穴漏洩元氣精不然定鬼物摶激風濤驚竒觀
天下無每過煩襟清茫茫彼區域載物良不輕微水坤
焉浮非天水奚生孰知一脉許而與天地并因之有真
悟日晏忘濯纓
　
　
　
　
　
　歸田類稿巻十五
欽定四庫全書
　歸田類稿巻十六
　　　　　　　　　　　　元　張養浩　撰
　　五言古詩二
　　　制中辭吏部尚書
實行諒無有虗譽日以隆三年兩見徴顔厚甲九重將
行懼違孝欲止還戾忠出處人所難始信此語公吾親
臥邱壠子亦當同凶何心從吉召去此楸與松潢汙水
孰薦溪澗毛孰供三年非我獨貴賤天下通朝著多英
髦豈少衰病翁不惟隕士節將恐隳皇風眀明方孝治
應不罪𦕈躬書此奉来使感泣田園東
　　　遂閒堂落成(至治元年/)
去春卜斯室余方沗朝聫室成余来歸佀恐非偶然門
庭頗幽䆳花木仍清妍不欣崇柱石所喜逺市㕓好山
動相見流水近在前雖乏晉公勝差比揚雄賢有時萌
侈心擬欲增數椽築為四小亭餙彼園與田一亭名拙
逸一亭名樂全一亭名九臯一亭名半仙客米縱逰逸
休息從宴眠顧兹亦云易少緩良有縁物理忌太盛天
道嫌驟圎殷勤志諸壁留以需他年
　　　田舎早春
邨居久習靜負暄坐依墻兒僮喜相報沙草露微芒余
老愛生意拾樵衛其傍匪慮牛羊侵苐防鷄犬傷因視
亭中花碎蕾亦綴芳風日漸囬律川源泛晴光飛飛簷
外禽啾啾試新簧乃知春一動萬彚隨悠揚田園有幽
事佳木補斷行東隣移杞梓西家乞松篁雖非老人宜
且慰邱壑藏悠悠撫清景此外非所望
　　　記綽然亭前花木
淵明曠逹士乃慮田園蕪退之崛强人亦喜有屋廬而
我視二子公卿與臺輿歸來得兹堂偃息懽有餘門庭
足山色田間水縈紆堂前數種春一一品名殊芙蓉錦
帷幄芍藥金盤盂梧桐翠葆􁃱牡丹紫雲腴葵榴色爭
勝梨柿枝相扶海棠梅菊蘭或麗或清癯循環一年内
爛漫無日無最憐兩稚松貞操每起余凛然殿羣卉次
第孰敢踰有如吴宫娃布陣庭之隅老子日何事繞玩
為踟蹰觀物悟盛衰度世忘智愚利害不復齒􁳊要不
復途從逰有猿鶴共話惟樵漁人生此樂慳况今許頭
顱區區願堅守或能保桑榆
　　　新構草庵
起樓城市中雖麗終塵喧山間一把茅幽勝不可言野
意既無隠嵐翠亦滿軒上有華峰雲下有濼水源叢篁
森四周何必籬與藩時出百無慮㸔守有鶴猿愚者以
為陋逹士忘寒暄隠然太初意晤對常在垣詠兹落成
詩商聲滿郊原
　　　書綽然亭壁
野亭自成趣旦旦必一臨有時俗務妨咫尺猶商參非
愛山水秀非喜林樾深其中陳詩書旁列壺與琴鼓琴
酌我酒既誦且詠吟想前隠居者亦復如我今古人不
可見頼書得其心後来知我誰搔首雪滿簪幸此可終
老且勿求知音
　　　有示
　　　　余出四十而髮有白者今五旬有七殆將皤
　　　　然每一攬鏡輙為大笑或者疑焉遂賦此詩
　　　　示之
人見白髪愁我見白髪喜為問一世人得此能有㡬陸
展何大癡染之媚女子政使女子憐不悟人衰矣坡仙
自謂逹亦説簪花耻昌黎素倔强併恨及牙齒常思前
軰心要皆怖身死身死人之常縱怖能免彼不如姑舎
之登髙㸔雲水
　　　飲田家醉歸
肇余故園復宵夢亦晏如投趾皆春臺夙累久已除有
酒畧貴賤見請輙同娱兹晨飲田家翁媪良勤劬呼僮
為割鷄催婦仍鱠魚坐我桑柘陰清風来徐徐滿前太
古意彷彿羲皇餘雖未無何有已覺春敷腴人生電之
影此酒何可無為樂然多端未必能勝余題詩村舎壁
用託漁樵徒
　　　夏日池上
林深池水緑倐忽春失妍繁枝巳成陰稚荷亦田田時
序不余貸相趣反手然嵗月既如彼此生亦堪憐始
来髪尚黒今也雪覆肩幸此田園佳為樂忘嵗年况有
二三子朝夕事歌絃平生丘壑心自喜千萬全此福㡬
人得嘯傲雲莊前
　　　邨居重九對菊
秋氣肅邨落衆緑日就枯斯花何不羣當此獨爛如有
如髙世士不為流俗汚又如守莭臣可託六尺孤目為
霜下傑綜名諒非虗肇余歌考槃數載山澤居每值三
徑移朝莫必與俱割席障嚴凝引索圍扶踈未發恒助
潤既茂頻芟蕪揮鷄恐見傷招蝶使相娱老来百念灰
為花尚勤劬閒居愛重九我固淵明徒但憐尊屢空坐
閲佳莭徂吾詩亦堪憐笑命兒童扶
　　　田居
性癖喜郊野宅此十載强人云久自厭而我安如常飛
䄳咸舒徐耄稚亦善良口不挂人過所語惟稻梁相邀
坐樹根四顧多牛羊納納眼界闊洒洒心境凉翛翛風
日幽忽忽身世忘公輸為我拙孟獲威不揚儀秦詎能
舌趙孟卑欲藏向者豈知此近嵗始備嘗嘗疑古之人
往往皆髙翔其樂乃如許諒足輕軒裳此詩君試歌六
合聲洋洋
　　　春日雲錦池即事二首
晴原日融融生意動林木信屧芳池邊風生水紋緑聚
散鷗亂飛出沒鴨爭浴物樂不自知觀者快心目緬惟
霄壤間何物無所欲泊然風月懐頗覺惟我獨此福嘗
自量奚啻萬鍾禄夸者難與言但可詫樵牧舉頭見青
山新篇又須録
樂閒不願仕昔聞陶令然而我山中居頗覺同前賢出
門雲水俱入室琴書全筆硯或少倦餘功到農田觀禾
割深翳行卉扶危妍移石支臥松溉竹䟽微泉平生愛
物心乃始遂近年猶勝馮唐老抱恨終綿綿
　　　過龍門
山水何地無雄渾獨朔郡吾元此開基徳澤被餘潤我
来自神京一路翠無盡大峰儼宸居小峰翼趨進劃劃
戈矛森鬱鬱龍虎奮連斷伏羲爻開合武侯陣值陰水
墨瀜當霽金碧暈石擢九地根泉落丰空韻霏嵐近可
挹聚落逺難認隨行變態殊顧揖不暇瞬如是凡數程
愈出愈神雋迤邐窮陂陀堆阜尚餘憤長茵塞草鋪碎
錦野花襯行涉人泝流道爨客吹燼方喜脱險危馬首
又千仭或云龍之門敞怳半疑信兩岸覆甕如中有怒
雷震白浪風搜宂蒼苔雨淋舋四時闢無關萬古磨不
磷仰觀毛骨寒闃入精爽紊沉沉飛鳥低汹汹去波迅
襟喉控全燕琛璧䄳諸鎮未知神禹手於此曾鑿濬圖
經不得詳排雲欲天問平生子長逰勝處神每靳豈期
驛塵邊乃足看山分竒觀自此窮造物諒無藴書生氣
空豪疇敢角其峻掬泉滌筆塵吸露當杯醖詩語成轉
丸覊愁破迎刄大書道傍祠千載寄髙興
　　　和元亨之簽事登歴下亭韻
漾漾東岡陂歴歴北山道於河浣煩纓勝處喜同到有
亭翼穹窿揭以歴下號衰齡怜危攀未免扶且導於時
方旱乾千里無寸潦憑欄身世忘羣景信天造雲錦相
縈廽水禽互翔噪邇峰純浸屏遐樹亂排纛天輿㡬今
古依舊濼湖隩不見捉月仙嵐秀想應耗悠悠割據人
誰馴復誰驁緬思牛後嬴何若鷄口郜元徳仰帝虞凶
威鄙臣奡方来當自圖巳往詎庸悼須㬰客踵至先歴
却懐懊雄談激懦柔虎尾欲甘蹈盤飱留衆賔孰謂少
陵傲兹逰起余多外靜内還躁雲天為増髙煙水亦加
奥蛟龍時嘯吟樵牧任衝冐何當分憲回盍簪續今好
　　　郊行
逺山如遁藏近山如見逼老夫緩䇿行超遥歴阡陌清
風動林木浮嵐上巾幘雲霧自逺來忽覺川陸黒霏微
數㸃雨顧視衣不溼野色含蒼茫如逰化人國平生喜
清景攬之欲杯吸詎惟可樂飢亦足巳沈疾幽閒自能
年直恐人未識千載桃源春莫謂訪無跡
　　　郊居許敬臣亷使見過
野處欲忘世况乃平昔友寥寥數畝園甘此養衰朽兹
晨君見過童穉駭而走牙纛明郊原騎從隘巖藪輝光
生泉石意氣排戸牖握手論夙心相看各白首亹亹及
經術眷眷接杯酒嘉我髙尚懐一卧七年久自言微親
老亦欲謝紛糾從仕非不佳其奈多掣肘所以明哲人
往往去之陡此言公近諛彼節余何有本期野老俱孰
敢達者偶𣺌𣺌煙林合浩浩風隧吼涓涓水穿竹忽忽
日低栁出門俱黯然人影亂田畝
　　　長安孝子賈海詩
天厯元二載西土罹薦飢愚時拜中丞帝曰汝往釐嗷
嗷三輔間十室九困疲行者總溝瘠居者恒餒而親戚
自魚肉遑恤父子離鄠縣民有賈竭力奉母慈闔門為
口四一妻仍一兒操瓢日行丐有得歸母貽不幸值虗
往見母顔忸怩退省百無有滿屋風凄其以湯和糠籺
進母母不怡曰我㓜汝飼非珍即甘飴而汝今我哺以
我犬豕為况我老且病累汝無嵗時子懼白其妻無言
第頭垂妻曰攜此子從鬻無問誰市呼不見售復歸泣
漣洏子心救火急兒命累卵危陰攜至他所恩愛從此
辭解衣縊不殊反為子禁持取盆㧞佩刀手足隨紛披
紿云黄犬炙雅於補衰宜母知口腹美不悟骨肉虧子
幸母解顔不計妻攢眉余聞驚此言怒詰官失治使民
至如此賑貸猶遲疑即引造行省使細陳毫釐且命出
兒肉闔府徧示之飣諸相坐前余為失聲悲促掾狀其
故聞上星夜馳或將復徭役或將表門楣或斥兼金賜
或選好爵縻上以勸臣子下以安期頤廷議必不爽命
下㑹有時昔人有埋子天憐以金遺復有貨視者哀鳴
走通逵亦有棄半途完姪與相隨未聞刄所愛萬古猶
絶竒嗟哉賈生心世俗彼嗚知毋以賈為忍無以賈為
癡子失或再有母失庸可追孰能庭桂惜使我堂萱萎
惟其持是心屠子如屠狸粤從王政圯風靡俗亦漓子
囊錢貫朽母篋無針錐子妾曳綺羅母裙露膚肌不慮
親猶天以利為根基不究身何来以貨為宗枝於物尚
爾靳矧乃襁褓私嗟哉賈生心堪為世俗規嘗聞前哲
言一孝葢萬疵孝可包衆善孝可動兩儀孝可神鬼格
孝可賢聖期能孝斯能忠厥心自親移願彼為人子終
身誦吾詞
　　　過長白山范文正公書堂
長白何岧嶤下有讀書室人云小范老於焉競晨夕蕭
蕭翳荆榛落落林泉石巻巻往瞻拜赫赫如相及維宋
慶歴間羣賢麟鳯集孰先天下憂一䟽丹心白中朝固
有人西夏諒難國力言師出凶深慮手滑失炳㡬先見
明韓富有慚徳奈何時相隘欲碎和氏璧向非仁廟知
千載血應碧至今忠義氣髙壓萬仭壁所以徳業髙要
自辛苦積功臣自古多動為富貴役視公平生心霄壤
邈相隔但能一善兼亦足千年塞遺容揭日星未覺關
塞黑長歌景行詩風林憾秋色
　　　擬四季歸田樂
　　　　春
日月底天廟陽癉土脤生習習協風來顒顒衆蟄驚農
人服厥畝薄言事春耕缺堤流㶁㶁灌木鳴嚶嚶白扉
颭青帘緑野明丹英蠶婦喜形色牧豎歌傳聲天隨野
色遙山與吟懷清向來慳一際今者幸四并徜徉子真
谷萬事秋毫輕
　　　　夏
北陸展脩晷薰風薦微凉麥波浩無津細路如橋梁溪
光林樾潤雨氣桑麻香舂聲破幽寂人影來微茫缺垣
誰所居紅碧相低昂翁媪老瓦盆兒女前捧觴我行適
見之亦覺心樂康昔聞太古俗今厯華胥鄉向令早知
此詎使田園荒迷途諒非逺淑景良未央於焉遂平昔
孤陋庸何傷
　　　　秋
黄雲亘郊野農力今有功兹乃民之天治理根其中我
雖未及粒己覺飢膓充田頭父老過擊壤今嵗豐自愧
無寸積坐享雍熙風秋成既如彼况對菊與楓氣澄天
宇髙心寂塵累空木落山獻體波縮沙留蹤遐興何悠
悠迅景何悤悤俯仰田舍底或能保初終
　　　　冬
嵗晏日南至場圃靡所勞吿成三務功盈耳康衢謠鴉
飛嶺外陂虹斷林邊橋將期養踈拙詎厭居寂寥負暄
坐晴簷煦煦春滿袍對山閲吾書懷古酌彼醪此樂天
所靳何幸及草茅雖非鹿門龎或庶彭澤陶為詩寫幽
尚刋落華與豪集以貽知音悵望心搖搖
　
　
　
　
　歸田類稿巻十六
欽定四庫全書
　歸田類稿巻十七
　　　　　　　　　　　　元　張養浩　撰
　　七言古詩
　　　題周氏池亭
東風吹樹飄紅雪碧雲冉冉迷林樾入門髙掛四面窻
水光山色尤竒絶恍疑造物同我遊參差夢裏金銀闕
眼中不見無極翁閒殺濓溪舊風月
　　　待鳳石(并序/)
　　　　余近得竒石一田兵部師孟同臺掾杜孝先
　　　　過而觀之遂名曰待鳳以其一峯横出若待
　　　　物來棲者因而名之余嘉其詞雅而意深故
　　　　為之賦
岐山鳳去天為老閒殺蒼梧與瑤草空餘陳迹十丈臺
只辦煙霞説凡鳥朝陽一鳴三千年天地此心何日了
㡬迴夜月琴罷彈彷彿玉音來縹緲雲間九苞望不見
凡上一峯空自好青天倘與達寸誠白日終當見孤矯
古來竒士志頗同抱玉丘樊不為少子陵坐釣桐江春
正則行吟楚澤曉白石寗戚半夜歌太華希夷五雲遶
兵曹命名寓世箴迂叟有詩成腹藁斯名但恐還徒然
喜極二豪俱悄悄簾影風微篆煙裊
　　　同潘獻臣元復初張子昭髙麗寺賞白蓮
雨過琳宫失殘暑竹枝翠濕低蔬圃入門倍覺老眼明
寒碧一盆花四五不勞掛席雲水鄉坐覺西湖在眉宇
蒲搖風影劍舞庭荷瀉露華珠返浦龜魚江海均意適
蕰藻王公亦心許何年仙子謫帝居驚到維摩散花女
三生夢斷金沙灘未必香魂遽塵土同來數子俱好事
争擲青鳬醉鸚鵡坐中老衲計更竒暗伏毛錐不時舉
忽聞題詠須即席衆氣勃然齊一鼓或昻或俯或吻鳴
或蹙或顰或目語或先磨墨務速成或已終篇恥輕吐
須㬰能事俱告畢白璧明珠爤盈廡論功行賞四座譁
我不能觴甘楚舞從今雅㑹當日然轉首秋容泣寒雨
　　　萬年松(并引/)
　　　　萬年松生五臺山中長三寸許好事者采置
　　　　諸囊或夾於書簡不計嵗時㡬何出而水之
　　　　則生意輙復以故土人謂為萬年松日者田
　　　　兵部師孟以數本見貽且曰當作古風一章
　　　　惠我願為篋笥之光乃為之賦
君不見崑崙有栢千仭强青天雷雨蛟龍翔人間斤斧
日相踵竒材政恐終自戕又不見樗櫟擁腫無何鄉匠
石望知非棟樑孰令枝幹隘寥廓萬古齒冷南華莊豈
知此樹生寸許不為形累恒蒼蒼貞心勁氣恥土著雖
遭縛束仍芬芳微根纒糾亂石髪細葉茸密攅鍼芒呼
童汲井滌烟翠老眼但見參天長傳聞産自金色界貝
典不載不可詳天花羞落居士室祗樹傾倒栴檀場吾
家秀碧雅相稱峯巒蹙縮雲微茫一從植此向幽寂劔
㦸森照光走堂天公豈以我為戲故遣二物陪徜徉穹
林崇岳漫霄漢而我亦笑造物狂古今何事非幻景榮
枯美惡均亡羊作詩寄謝子方子何時更為齊東野叟
分滄浪
　　　秀碧石
　　　　有客自和林迴惠怪石拳許峯巒隱然色明
　　　　潤可愛因名曰秀碧遂作是詩答之
有客至自元㝠國袖攜一峯元氣濕知我雅有山林思和
雲持贈曽莫惜嶙峋玉立三寸强意氣巋然厭秋色初疑
女媧醉墮簪刼火不燒年萬億又疑鼎湖遺寳劔水齧惟
餘半尖碧苔痕剥盡出本真頓覺嵐光異疇昔虛堂晝永
爐煙微目擊道存真莫逆若令解語儘可師政使不髙何
損徳聖門顔子具體微齊國晏嬰才六尺物形固有大小
殊達觀元無髙下隔褰裳欲陟還踟蹰一笑詩成山鬼泣
　　　天屏歌(并序/)
　　　　延祐四年予以公糴適中都傳過懷安山中
　　　　得石如版者二文理類林薄根枝柯葉毫分
　　　　縷析髙下欝然微有丹㸃朱痕隱見其上遂
　　　　名其一曰林梢遺照一曰木末餘霞總而名
　　　　曰天屏視彼區區人力為者蓋相萬矣嗚呼
　　　　豈化工之筆山靈不敢私秘因假余以示世
　　　　耶故志其然而系之以歌其詞曰
懷安山髙去天尺巖壑尋常烟霧黑豐隆力盡扶不開
中有神君寫秋色老寛走避營丘潜闗仝愁絶郭熙泣
物生應亦憤太專故奪英華發之筆塗雲為葉虹為柯
所記雖殊生意一髙者如巨人傲嵬不
始孩頭角己岐嶷䌓如秦擁百萬兵疎似周釐十二國
何年龍虎遺大還數㸃和煙厭空碧嘗許真宰元無心
以此推窮知未必無乃羣木隂射透三生石老蜂曽食
明月光火鏡能禠太陽魄莫靈兩曜彼尚侵野外蒼枯復
誰惜不然那得面目真自本而梢一無忒怪禽欲止還
周章獰獸驚看為辟易天生神物豈偶然出示終當需
有識我來適值春色闌紅雨滿空塵不濕縁道方謳吟
披荒見竒蹟笑携元氣歸袖裏東海窄呼童汲沆瀣老
手自摩拭黄雲巻盡桂露丹斜日欲沉霞散赤麗水休
汰金荆山莫搜璧政爾苦索居邂逅得莫逆明窻撫玩
清晝閒却願龍沙永為客緬思穹壤間二氣互消息萬
象從發生不作宋楮刻如何此段竒直欲毫髪析無聲
詩句誰可續照坐白紅影搖壁雲母祗足俗眼遮錦帳
何曽竒禍隔梅花捲月坐臥具未許閒愁闖吾室第恐
夜半六丁排闥入
　　　餘歡堂為許仲文作
燕山元氣横秋髙下有逸士思鳴皋沈㝠一世湖海豪
掉頭不與王公交九鼎腥沸庖鼓刀何如時薦溪澗毛
紅樓夜月龍鳳簫歡聲輸與康衢謠食魚豈必横海鰲
娶妻安用傾城妖鄧林喧鳥止一巢蝸角㡬許戈矛操
平生此意湯雪消人知不知自囂囂有田負郭惟釀醪
有子教義期無驕赴人急難若己遭奉親不使親知勞
長安喬木風雪號一庭蘭玉祥雲飄古來大隱多市朝
烟霞徒起終南嘲召南董生嘗自樵洛中康節誰能招
清風未覺千載遙書堂合賜餘懽褒蹇余漫為軒冕膠
辱齊山岳榮纎毫日中奔走影叵逃何時並駕塵寰超
詩成撫巻心忉忉
　　　題李太白登泰山觀日出圖
岱宗欝欝天下雄謫仙落落人中龍兹山兹人乃相從
氣奪真宰愁豐隆玉堂一任雲霧封長嘯飛度秦皇松
夜呼日出滄海東再為斯世開鴻濛鈞天帝居深九重
醉舞踏碎青芙蓉天孫玉女為斂容郤視五岳秋毫同
長鯨一去不復逢乾坤為黑號秋䖝當年咳唾留絶峯
至今樹石生香風我欲追之杳無蹤不意邂逅㑹此中
屋梁落月依然空
　　　謝益都宣靖王賜酒
往年帝為民食艱麯生逺謫瓊崖山渇心江湖入吞吐
無何無路無從攀矧予幽獨久林壑風月齷齪烟霞慳
兹辰復何辰伻來白雲間田夫走報釋鋤鎛樵青起視
遺荆菅老夫聞言數郊望喜氣千丈虹霓彎汲泉躬洒
苔蘚徑設榻旋啟松雲闗蠧編整頓匣綠綺鶴氅抖擻
巾白綸肅容導入方丈室雙瓶古錦封斕斒使云賢王
鎮東土知汝勇退辭朝班惟名惟利世羈鞅自非真悟
孰能刪公車屢走不一赴㝠然物外甘伏跧擬崇退讓
厲趨競我酒我飲今汝頒無功冒受恐非福令人發媿
顔為殷金莖玉露天上春竒香驚倒茝與蘭投笻伏地
再三拜感激殆欲涕泗澘平生自忖非俊才鈍如駑乘
拙若鳻有巢拳許不能葺架虹敢效公輸般强為血指
知不免所以袖手避謗訕而人誤此作髙尚適足於我
為恫瘝譬如嬰孺本好弄孰知不戲由癡癎伊誰持此
誑清聽徒使軒蓋臨溪灣西村傳聞駴翁媪東􁀙來覩
扶惸鰥林花動色汀草舞園鳥亦為鳴􁞋􁞋一酌破枯
寂再酌伸皺僝三酌蜕塵世詎止方寸悠然􁃊白日為
我永太古為我還何當大稔遍賜酺坐使六合皆懽顔
鄒枚文雅謝無有但能飲啜寧非頑開筵幸許厠諸叟
侑席不必歌雙鬟地屏岫回互雲幙天圍圜山中聞至
音漱玉溪潺潺只此一朝樂可當十載閒淋灕青霞裾
錯落明月環氣復少時盛形改中年孱望望蓬萊宫縹
緲仙所寰長嘯恣游厯百怪誇神姦阿羅現十身獨鹿
呈全班堅吾尾幽頞奢比蹤羣蠻大鵬摶扶搖膽落䴑
􁀙鸞倒海騰天呉魂禠犀兕豻鯨不足而翼魚不鱗而
霦樓臺構半空隱隱如城闤抵掌陽侯癡怒目空爾□
不解臧至寳珠琲落樹聲珊珊異光天燭龍夭矯翕忽
變化不可扳湘妃鼓瑟侍姑射姿態不類凡姬嫺下方半
世惡縁重夙愆從此或少鍰須㬰松風作怒忽吹覺但
見綽然亭下烟波萬頃飛白鷴
　　　詠亭中杏花效韓文公體
曩余京宦恒寡悰程書惟懼日不供春行偶與桃李面
星火未始能從容居嘗發憤心與口若歸永與花相從
自酬夙願返田圃㡬年種杏尋無蹤或及尺寸鶴見啄
或甫萌芽鷄交攻東君無乃亦薄惡不使生意閒門鍾
邇來移植惟兩株自藩自水自土封心虞傍樹奪厥秀
割愛為枿窻前松殷勤發視曽㡬時一旦英發喧羣蜂
大枝矯如奮小枝僂如恭枯不入焦槁麗不淪纎禮晨
隂慘慘恨何積午霽濈濈色欲鎔風香一榻春漠漠月
影滿地波溶溶爛逰雖未曲江比諦玩己勝京華逢度
髙僅出牆數尺數芳奚翅花千重行窺坐對有餘喜朝
吟夕詠不復慵平生愛玉欲成癖邂逅獲此琥與琮有
時幽鳥鳴其間洋洋盈耳笙竽鏞隋君顛覆為瓊蕊楚
客憔悴由芙蓉明皇不悟海棠禍鄭穆竟坐芳蘭凶世
俗共重姚魏花推為萬紫千紅宗孰知於世畧無益不
實而艷徒丰茸吾聞甚美必甚惡政使斗許將安庸滔
滔泥色古今一奔賞謾使人憧憧彼居塵土己為失况
當池館繁華衝且如此樹人境外孤髙無異楚兩龔獨
超衆好識者誰雲莊老人鬢鬅鬆逸情搖蕩山水窟新
詩軒豁風雲胸遮寒不用錦步障取醉自有玻瓈鍾山
中交友殘客無惟漁惟牧惟樵農相過邂逅為絶倒或遺
巾幘或投笻天公豈悔前日慳著意重染廼爾濃却愁
風雨妬春色儗欲訪古學豢龍平生富貴土苴視為花
如此還憐儂停毫不覺笑良久野烟落日昬髙墉
　　　書大唐中興頌後
維君南面非自娯將使率土皆寧居一人縱欲萬夫病
不惟亡國兼亡軀三郎初年亦英鋭講武風動驪山墟
姚崇力用破羣議嘉猷善政不一書台衡繼以宋廣平
貞心烈日秋霜俱自從政柄歸偃月鴞為鸞鳳麟為猪
幽陵乘隙弄王室愛之如子矧肯誅養成跋扈悔無濟
六蜚失馭䝉塵趨忠王但可盡子職因危被袗徒嗟吁
幸然天未斡神鼎盗手奪出驪龍珠唐家累世罹女禍
一車纔覆又一車奈何目擊昧殷鑒乾陽甘為羣隂軀
乃知君徳貴剛健不爾何以令八區於戲後來其鑒諸
於戲後來其鑒諸
　　　石鼓詩
粤自鴻䝉剖元秘天祚有熊炎帝繼侯剛覃思神與凝
摹寫三千入書契蒼姬一變史籀出鯨攫鰲呿鳳鸞捩
嬴秦自帝不古師遂使姦斯愚叔世當時玉筯天下獨
爾後争竒古文棄末流諸子相祖述刓樸遺淳趁姿媚
我嘗慨此愧疎淺一髪空危萬鈞係朅來庠宇覩石鼓
玉立儼然三代器細思伊始將安庸或謂宣王章獵事
且疑且信邈難詰日月羣隂欲食既或為雷電下取將
僅餘二百七十二貞堅不墮刼火灰蒼古猶含太初氣
世間鐘鼎瓦礫如隻辭千金未為貴昌黎作歌恨才薄
坡老來觀惜時異區區流轉又㡬朝終不能忘見天意若
令好事堪把玩攘竊恐應窮萬計平生漫有博物名廹
視不能詳一字沈吟獨立西風前喬木荒煙日西墜
　　　毛良卿送牡丹(并序/)
　　　　同閈毛良卿家牡丹盛開意余一過而未敢
　　　　顯言日者以折枝數花見貺余媿老嬾不能
　　　　副其意故作是詩以釋之
三年野處雲水俱逢春未始襟顔舒故人持贈木芍藥
慰我意重明月珠入門神彩射人倒荒邨争看傾城姝
急呼瓶水浴紅翠明窻静几相依於自言私第惟此本每
開蹏轂窮朝晡樹髙丈許花數十紫雲滿院春扶疎栽
培直訝天上種熏染不類人間株有時風蕩香四出舉
國皆若蘭為𥚑貧家蔀屋僅數祿照耀無異華堂居天
葩如此忍輕負轉首夢斷巫山孤明當灑掃遅鳬舄未
審肎踵荒寒無余聞感徳良勤劬久習懶散倦世途深
藏非是徳公傲索居莫哂儀曺愚禁厨一臠味已得類
推固可知其餘君持詩去為花誦蜂蝶應亦相懽娱
　　　遊香山
山行彌日山益竒亂峰挾翠如吾隨遊人聨蟻度林杪
細路一線雲間垂茫然四顧動心魄嵐光蕩秀浮雙眉
路迴寳刹忽風墜大鵬九萬離天池林煙媚景翳復吐
欲見不見神䕶持松藏雷雨太隂黑泉迸巖藪銀虹馳
我來青帝己迴馭大古殘雪猶離離一聲嗁鴂百花落
兩崖紅雨春淋灕笑驅虎豹坐盤礴悠悠萬古歸支頤
須㬰興盡下寥廓長風入送雲邊詩蓬萊兠率杳何處
無乃造物移於斯往年夢裏記曽到先聲己為猿鶴知
惜無竒語勒丹壁坐令清賞成絶癡斜陽忽將暝色至
山靈應怪歸鞍遅人間勝事忌多取毋使樂極還生悲
　　　贈劉仲憲(并序/)
　　　　仲憲衞州人以儒掾臺省者十餘年清苦如
　　　　一日人饋遺皆不受能詩喜談政治嘗謂為
　　　　天下不自農桑始三代之盛終不能致間嘗
　　　　叩之其言激切或至淚下余器其人類古君
　　　　子故以詩贈之
廟堂鼎食窮水陸風紀惠文寒聳玉而君名位不省臺
常見私憂結眉目朅來我過白所懷如枉未伸功未録
諄諄三代治安本修水火金并土木烝民既立教乃敷
和氣春風生比屋自從秦鞅廢井田王政絲棼民濕束
利歸兼并富囓貧萬世禍基從此築漢興文帝殊有為
瓦礫黄金金玉粟蠧農一切悉禁絶千耦如雲四郊綠
下及魏晉隋若唐或耀武功或貨黷盡刳民力供上需
何異養身還餌毒間時偶爾值小登悔禍元出天公獨
勸農使者徒上功虛麗秪堪文案牘繹騷後迨五季間
競投錢鎛懸刀鐲民間十室九呰窊父子㡬何不溝瀆
吾元有國天所資世祖躬厯艱難熟未遑禮樂刑政頒
首闢司農惟穡督至今在在著作林枝幹排雲葉猶沃
當時治效槩可知行不齎糧居露宿兹非前聖後聖規
豈特千年萬年福統元欲復今何難政坐因仍弗加朂
駿奔期㑹誇獨賢深竟根株衒能獄毁方求媚為通融
滌垢搜瘢稱幹局嗚呼是豈經逺圖刑剭誰虞覆公餗
孟氏古稱王佐才照世格言星日煜論治畧無竒異聞
唯説耕桑與鷄畜使當此日出此言可必諸公盡顰顣
聖賢於彼非不知但恐違天拂民欲竊嘗窺管得一斑
端本澄源在當軸仍擇師帥專撫綏且諭臬司精考鞠
的行黜陟表惰勤重立賞罰旌慝淑如斯上下不裕寧
伏鑕市朝甘顯戮我聞其語汗雨如始也解頤終項縮
半生醉夢鄭衞音一旦醒心韶濩曲劉君劉君策固佳
俯仰悠悠知者孰傳存拾潘示永箴書著興戎昭往躅
君不見東家求官交近侍西家豪富相徵逐奈何温飽
不自謀日為黎黔欲長哭我知君心如古人我知君才
非世俗子牟身逺志在廷梁父調髙音振谷賈生流涕
呌虎闗屈叟甘心葬魚腹舊聞造物輔善良比嵗看來
亦翻覆紛紛己往姑莫論目擊試將吾友卜承家千里
止一男半夜麒麟去何速涙巾又燥女又殤蘭玉埋香
見無復士夫固以貧為常門户那堪禍相屬我嘗送米
猶見却一芥他人肎輕觸處勤節義愈凛然風雪倒山
松栢矗邇來蹤跡尤可嗟十倍戒途輿脱輻勞勞簿領
頭斑白承務酬官在昬夙否極或者泰運還有詔吏止
七品服君由弱冠冠儒冠一槩誰分鸞與鵬世間屯難
表裏攻阮籍途窮未為促昨朝跋馬過所居圭蓽荒凉
雀堪撲坐無裍褥甑生塵庋有詩書盤苜蓿歸來歎羡
原憲貧却顧輕肥還自恧蹇余亦本山野民仕路强趨
終蹐跼向非親命須官為定買烟霞事耕斸書生所見
然頗同欲奮不能寧韞櫝因知世事如意少詎止君家
為不足子孫筍列多㝠頑玉帛山堆足憂辱國忠貴顯
奴𨽻憎黄憲清貧古今伏人生果在官有無可與智言
難衆告今晨霽色雨洗新羣木疎明麗朝旭一杯陶冩
千古情我起踏筵君擊筑天開羅幌雲千疊地展錦屏
山四簇不須華爼飣薧鱻政要露杯羞杞菊須㬰酩酊
彼此忘哀玉滿庭風動竹
　　　過長春宫
往年嘗夢蓬萊宫三山鰲背搖虛空滄溟俯視一衣帶
銀河鼓浪來天風兹遊良不異疇昔半日惝怳迷西東
平生頗似有仙分足跡未到神先通層樓複觀此誰構
只疑天巧非人工繞簷松影黑於海步驚棲鶴翔雲中
西山亦喜得佳客巍峩相向如争功遼金興廢渺何許
今人一笑憐鷄蟲須㬰遍厯至方丈壺酒盤果羅青紅
心清己覺破煩暑左右况復扇兩童道人見我樂幽勝
故為留戀談無窮鼎鐺百沸失膏火風水萬里忘萍蓬
黙求詩句為相答半醉揮出毫端虹煙雲滿室動鬼神
不但為彼開盲聾笑談人境兩相稱此㑹詎與尋常同
却愁歸去到塵世又隨俗迹墮樊籠
　　　西巖醉筆
興來放步白雲嶺海濶天髙異人境亂山萬馬東南馳
只恐郊原碎俄頃乾坤誰管白鳥閑今古空餘野烟冷
何當結屋最上頭擺脱塵紛事幽屏
　
　
　
　
　
　
　
　
　歸田類稿巻十七
欽定四庫全書
　歸田類稿巻十八
　　　　　　　　　　　　元　張養浩　撰
　　五言律詩
　　　公退書四知堂璧
邑壯憐才弱官微慮患深韋弦千古意冰蘖一生心袖
有歸來賦囊無暮夜金二年何所得憔悴雪盈簪
　　　上都道中二首
窮沍惟沙漠昔聞今信然行人鬢有雪野店竈無煙白
草牛羊地黄雲鵰鶚天故鄉何處是愁絶晚風前
幽都風土異六月亦氷霜草地寛於海土山低似牆茹
毛民簡古囓雪客荒凉自媿成何事孑然天一方
　　　御河舟中
水路苦多阻扁舟之字行去雲由雨㸃來浪自風聲顛
倒驚人影經過問地名胡床柂樓底未覺負鷗盟
　　　久雨初霽書所寓壁
癡雨歇簷滴頑雲開日華宂垣驚暗笋搶地惜幽花市
隱静於野客居閒侣家故園亦皆寓心定自無譁
　　　自堂邑移政博平權縣事
吾邑堪藏拙胡為又此臨四知民過譽三語吏驚心越
爼慚非㨿操刀媿不任幽懷誰與語風竹有清音
　　　送宋故文丞相孫章甫上西省都事
之子名臣裔何堪簿領拘盤根知利器滄海見遺珠河
出崑崙逺山餘碣石孤翠紅蓮幙底佳句未應無
　　　送姚學士
游目當今士獨公文柄操江空孤月白天濶片雲髙班
馬知誰配王楊笑爾勞盛名千載後江漢日滔滔
　　　雨後行縣
命駕行農事江天欣晚晴泥塗遲馬足風樹逺鶯聲川
迥水雲活花濃田野明長官非酷吏耆老不須驚
　　　亷園秋日即事
雲物經秋慘陂塘過雨渾身閒顓簡䇿意得畧琴尊强
䀨蟬多事輕離燕寡恩吾詩雖數語喜欲筆諸門
　　　亷園㑹飲
倥傯常終嵗從容偶此閒霧松遮老醜雪石䕶蒼頑池
小能容月牆低不礙山殷勤問沙鳥肯與厠其間
　　　晨興用俞立之韻
寒碧洲痕淺深青地勢平嵒姿呈雅淡樹影碎空明窻
納一天曉人懷千古榮移牀髙處坐遙看日東生
　　　冬夜早起
推枕人初起出門星尚存嵗寒郊野闊天早樹林昬窻
影猶殘月鷄聲己逺邨孜孜何所事時取故書温
　　　我愛雲莊好九首
我愛雲莊好夕煙樹半腰亭髙無近矚嵗樂有新謠農
糞初開地童梁已壞橋眼前皆事業何必立人朝
我愛雲莊好幽深稱隱居許生好山水陶令樂琴書棃
柿風霜後松筠雨露餘徜徉今數載心賞一如初
我愛雲莊好溪流轉玉虹驚飇荷背白殘照鳥身紅逺
意微茫外真懽放浪中終身能若此甘作灌園翁
我愛雲莊好依稀孝敬村隣誇蚕就簇奴叱犬當門流
水幽棲谷深衣獨樂園只今誰得此髙興欲雲騫
我愛雲莊好柴門俗客稀行田蟲撲㡌坐樹蟻縁衣雲
水一銅鏡霜林萬錦機東岡陂故在辭聘未全非
我愛雲莊好絶無聲利塵林篁清耳目編簡肅心神种
放非樵客(見宋名臣/言行録)焦先豈野人(見三國志/管寧傳)此心幸無
屈烏用更求神
我愛雲莊好衡門晝寂然苔香花覆砌石潤竹通泉獨
處蓬為室閒遊杖挂錢白頭鄉社裏未覺媿前賢
我愛雲莊好光風四季兼泉聲聞隔屋花影見垂簾丘
壑間如傲門庭静侣嚴箇中何限福動止不須占
我愛雲莊好民風太古淳婦勤絲滿籰兒嬾硯凝塵秦
系唐髙士張融齊逸人只因疎散久每每忘冠巾
　　　自訟
忽忽又終日悠悠仍此生道心知有負學術媿無成丘
壑徒留意文章浪得名從今都戞去密體聖賢情
　　　惜鶴十首(并序/)
　　　　鶴仙禽也由凡翼非其比恒不為世人所愛
　　　　而愛之者往往皆山林中人蓋物以氣合理
　　　　勢然也予嘗得其尤者一豢之既久翩躚與
　　　　人相習日者為田嫗傷其脛丸病兩月斃惜
　　　　哉因取其始末作十詩將以慰其不幸云爾
　　　　購鶴
野處幽獨甚千金得令威挾雲出塵網領月到柴扉縻
足防颺去遮庭使學飛自今湖上路樹石亦光輝
　　　　友鶴
雲雨手翻覆紛紛知已誰𤣥裳真莫逆皓首誓相期把
酒或前舞游山時後隨㑹當作人語細與話瑤池
　　　　病鶴
渠本仙家種胡為久不安强行時塌翼欹立恐遺丹誰
藥相如渇獨憐范叔寒一鳴雖确确猶自徹雲端
　　　　醫鶴
饋藥人空數乘軒氣漸低無心吞餅餌何處覔刀圭暴
日資丹火杯泉洗羽泥漫令通臂友時復過幽棲
　　　　挽鶴
共處人煙外誰期禍乃身九臯空有恨四野欲無春華
表雲應涙瑤臺月亦塵當年林處士泉下定相親
　　　　招鶴
歌徹楚人些㝠㝠恨益増楓林空落月甲帳只寒鐙仰
問天無語升呼谷謾應料隨風露氣飛入亂山層
　　　　瘞鶴
非為恩帷蓋從遊嵗月深忍令一抔土埋盡九臯心致
奠攄情素為銘表徳音小松栽尺許悠久庶能尋
　　　　憶鶴
玉立昻藏態山中我與君㡬年遊賞共一夕死生分徐
步閒窺沼髙飛逺帶雲為誰重起舞倚杖立斜曛
　　　　夢鶴
岫幌鐙昬處依稀見瘦軀引吭如有訴側頂不容呼枕
上行雲繞松梢落月孤堪憐漆園叟漫為蝶區區
　　　　圖鶴
百計無從見明窻吮筆圖硏朱染霞頂屑玉抺雲襦野
狀雖非侣山居亦勝無郤愁風露夜拔宅上天衢
　　　飲城南劉左丞别墅
繚白㳂山路含暉近水亭青林雙窣堵紅樹萬娉婷投
轄從陳醉沈湘笑屈醒黄昬休繼濁海月上青㝠
　　　山行二首
行徐忘路逺偶爾到山村斷嶺雲通氣顛崖樹倒根望
深増暝色坐久愴吟魂嵗莫求田意悠悠孰與論
一嬾將成性春遊尚爾勤花欹知雨力水皺見風文碧
落一明月青山半白雲郤愁從此去塵冗又紛紛
　　　憫農
父子傳衣出夫妻趂熟分未言先欲泣乍見内如焚徵
負敲門急充饑飲水勤何當天雨粟四海共懽忻
　　　鑿池
野性喜觀水開池臨小亭雲天雙玉鏡波日萬金星魚
鳥新歡遂江湖舊夢醒風行文自涣三復聖人經
　　　晚霽
老懶便幽静空亭步翠行牽牛上籬落鬭雀下簷楹斜
照慳窻影停雲足野情田園無限樂夫豈為逃名
　　　村居春晚
門掩煙霞影閒身自覺榮年符天地數心逐水雲盟短
褐無時事深林有暮鶯清風生几硯老子又詩成
　　　晨起三首
夜永起常早微吟步繞籬形癯山亦病腰傴樹尤竒欹
月斜明屋稀星冷浸池戞然田器響隣叟出茅茨
叩戸人求火踰牆犬吠林天疑山外盡雲覺水邊深耿
耿憐身世茫茫慨古今東阡與西陌誰識莫年心
戀枕嫌多夢開簾曙色迷鶴寒依戸立猿餒近厨啼蹴
石泉鳴屋吞烟樹隱隄村居真可喜觸處是詩題
　　　池上
地僻有餘勝扶笻步繞池鶴欣常自舞魚定恍如癡野
日融春意籬烟動午炊笑呼華與鵲聽我綽然詩
　　　半仙亭獨坐
世路謝奔走雲山隨起居雨晴花窈窕風夕水紆餘膠
漆漁樵我筌蹄筆硯書浮生星火底真悟者誰與
　　　乙丑山中拜詔
門外傳呼詔堂前散盡雲恩榮被林木惶懼到鷗羣才
拙疎經濟學荒寡見聞五年凡五聘深愧報無勲
　　　磐石
晚晴盤石上秋與興無垠止水可觀性好山堪醉人翠
金明野景幽獨逺囂塵野鶴忽飛起詩成應又新
　　　客中寒食
鶯燕與春競綺羅乘夜遊東君何俶儻北客獨淹留蕰
藻先塋夢萍蓬故國愁㝠㝠心語口何日大刀頭
　　　觀菊
始旦起觀菊滿籬金翠明色嚴霜亦懼香盛世皆清凜
有英雄氣泊無兒女情柴桑與吾土元自不多争
　　　半仙亭秋暮
野處宜秋景霜林逺更紅虎溪無俗駕鶴氅有仙風槁
葉鏗然下新題偶爾工閒來檢身世頗覺昔人同
　　　遂閒堂獨坐
疎拙閒宜處豪華老自降瓶梅疎浸玉庭檜密聨幢猫
嚃硯池水鶴眠書舍窻村居吾所喜非儗鹿門龎
　　　早起
謝政身無責家人怪宿興束枯吹鼎火鑿凍汲池氷鴉
宿聲俱寂鶴寒影欲凝湛然平旦氣自覺興多増
　
　
　
　
　歸田類稿巻十八
欽定四庫全書
　歸田類稿巻十九
　　　　　　　　　　　元　張養浩　撰
　　七言律詩一
　　　過舜祠(時年十七/)
太古淳風呌不還荒祠毎過為愁顔蒼生有感歌謡外
黄屋無心揖讓間一井尚存當日水九嶷空憶舊時山
能令子孝師千古瞽叟元来不是頑
　　　登泰山
風雲一舉到天闗快意平生有此觀萬古齊州烟九㸃
五更滄海日三竿向来井處方知隘今後巢居亦覺寛
笑拍洪崖詠新作滿空笙鶴下髙寒
　　　和田師孟春夕韻
翠軃紅濡雨霽初一軒深靚稱幽居艷雲流月天機妙
華表撑秋鶴影孤勘破宦途盤谷序蹴開天網漆園書
何時舊隠相携去君種山田我水漁
　　　驛途小憩書田家壁
踈林淅瀝露藩籬雞犬花陰白日遲抔飲汙尊存太古
摽枝野鹿見今兹荒城路轉山孤聳古廟墻摧樹半欹
我本三生田舎叟買牛賣劍定何時
　　　直省
是非榮辱日相尋壯歲何堪白髪侵三釜若非親有命
片㠶應與世無心天公所靳惟清福交友難逢是賞音
何日超然遂初志溪山佳處恣登臨
　　　初拜堂邑縣尹
一縣安危任不輕初聞恩命喜愁并徒勞人爾豈吾意
何以報之惟此誠操刃豈容傷美錦循墻誰敢望髙名
前賢為尹規模在他日須期與抗衡
　　　堂邑逺心亭飲歸
小雨林梢生莫寒野亭朋酒暫盤桓弄蒼始見春風巧
作牧方知政事難吉網羅鉗非我志堯年舜日儘民懽
他時考績甘書下自有知音後世看
　　　登憫忠閣
一閣渾疑鬼構成倚欄天外壯心驚河山都向掌中見
雲霧忽從胸次生死戰一時皆朽骨憫忠千古定虗名
只今兵裹臯比了留與殘僧樂盛平
　　　飲平則門外崔氏别墅
十年夢斷鑑湖春彷佛中郎類虎賁珮解瓊瑰愁漢女
機閒雲錦失天孫日光亂軋波光碎野色遥連樹色昬
愛殺主人清且古相邀石上共窪罇
　　　元日朝賀
綿蕝區區笑叔孫聖元相萬漢君臣鳯龍齊舞雲間樂
虎象爭輸海外珍仙仗分開丹禁曉朝班浮動翠花春
與天同大惟王者今日方知此語真
　　　挽劉夢吉先生
白髪山林僅四旬兩朝不肯屈經綸才名暗折世間夀
氣節偉髙天下人康節縱吟無限樂希夷髙卧有餘春
一生懐抱誰能識他日休猜作逸民
　　　過中都
三月龍沙春未知雲山環野玉參差半空蜃氣雲間闕
一路驪珠馬上詩豐沛漢皇湯沐邑豳岐周室治平基
我来厯覽開天處億萬斯年理固宜
　　　題康信夫宅湖石
翠竇寒生太古苔乾坤元氣此胚胎一峰雷震崑崙裂
七竅神剜混沌開呼丈便宜牀下拜和雲誰負座間来
不須更作山林計己覺髙情隘九垓
　　　送范徳機赴海北道憲司知事
金薤銀鈎兩絶竒才華江右捨君誰一官毛義榮親日
千里吕安懐友時叫斷霜天鴻雁瘦吟殘山月鳯鸞飢
從今夜夜江湖夢説佀楊花未必知
　　　早春郊外
去歲春光蝶夢空今年邂逅又東風岸氷欲泮猶衷甲
汀草將抽尚鞠躬一氣未嘗停晝夜百花何處認青紅
新詩亦在氤氲裏説與當年太極翁
　　　春日水邊
袖拂烟霞坐釣磯登臨終日澹忘歸鶴嫌客俗穿雲去
燕喜春陰掠地飛樓外長江流世事雨邊殘照媚林霏
一閒久與時情逺尚賴東風不我違
　　　城樓晩眺
禹跡茫茫畫九州斜陽古意滿林邱嘯呼風月来詩巻
醉挽山河入酒甌華髪半簪天與老丹楓兩岸水分秋
逢人莫話功名事且道甘心落魄休
　　　秋夜枕上
繞屋江聲風夜呼一鐙揺影客牕虗俗縁去盡尚懐土
習氣未除猶嗜書今古等為浮世夢林泉空憶故山居
何時真遂平生志野鶴孤雲縱所如
　　　寄厯下諸君
張飲東秦記昔年衣冠傾倒漢文園禮忘賓主觥籌亂
聲攪弦歌笑語喧世路勞形真左計人生行樂是名言
舊逰囘首何時復膓斷春風濼水源
　　　過東方朔廟
先生髙識絶當時誰道偷桃舊小兒揖讓不逢三代盛
滑稽聊免一身危草荒漢構雲承宇苔蝕顔書雨澁碑
我亦從来惡苛禮斜陽遥望酹空巵
　　　題廉野雲城南别墅
鍾鼎山林果孰優羡公騎鶴上揚州田園獨占人間勝
懐抱尚餘天下憂(公之父有/堂名徳樂)好為習池留故事未應緑
野美前修半生乾沒塵埃底羞向滄浪照白頭
　　　承宣堂早衙
桴鼓無聲獄市清南風吹緑滿槐㕔要囚服念五六日
華髪又添三四莖胥吏抱書趨雁鶩牙兵持梃趾階庭
職微尚恐才難稱敢效龎公醉不醒
　　　齋居春莫
漂泊東君底處家落紅風捲赤城霞半牕春夢子規月
滿院客愁楊栁花世事悠悠惟欠酒棠陰密密欲藏鴉
韶光九十須臾頃不是劉郎髪易華
　　　中都雷家站枕上
紅塵澒洞路間闗又見東風馬首還報國丹心炳星日
壓頭白髪重丘山休疑奉檄毛生喜莫羡歸田靖節閒
説與春知亦絶倒論人不在去留間
　　　送趙道士出祠南岳
閬范仙人雲錦裳天風絳節恣徜徉紫簫吹月山雞舞
寳劍飛空海若藏靈隠依然存故我勝㳺聊爾厯遐荒
三生我亦烟霞客追逐無從鬢欲霜
　　　雪後過張秋泉盆花盛開索詩為賦
道人㝠坐養黄芽百順熏烝到物華風暗玉塵門外雪
春明銀燭坐間花潛移造化韓湘子髙蹈塵埃蔡少霞
却笑三郎無伎倆謾令羯鼓不停撾
　　　郊原清曉
清曉郊原望翠微隠如波浪與雲齊老夫栗里懐方切
浮世槐安夢政迷白雪糝平鵝鸛浦黄雲翻動稻粱畦
昨宵怪有維魚兆釣艇相銜水滿溪
　　　京師除夕
旅食京華歲又殘悠悠身世去留難身能安分賢於隠
子肯讀書貴佀官潦倒乾坤雙鬢禿凄凉今古一燈寒
明朝五十從頭數且盡椒盤此夜懽
　　　李溉之還山隠居
厭直承明拂袖東此懷未易語諸公髙情野鶴雲霄外
往事醯雞瓮盎中八表謫仙鯨海月一襟髙士虎溪風
黒頭莫訝歸来早政要山林伴退翁
　　　過沛縣髙祖廟
天厭秦苛欲世蘇赤龍從此入西都五年諸國破迎刃
四海一朝安覆盂山峙尚疑神劍在雲飛猶與大風俱
不知萬歲千秋後魂魄端能到此無
　　　登徐州項王戲馬臺
咄彼重瞳太計疎欲憑扛鼎帝堪輿鴻門老叟無竒䇿
烏岸漁人有逺圗佇目河山空錦繡傷心劉項總丘墟
經過莫笑書生懦我亦毫端敵萬夫
　　　過錢塘
天上鈞天杳莫攀繁華移在武林間樓臺萬井蔽虧日
烟水四圍揺撼山花草故宫春一夢江湖逰子鬢雙斑
此心只恐移聲色舟促篙師半夜還
　　　游西湖
一片樓䑓四面山玻瓈揺碎錦斕斑畫船載酒来天上
寳月和雲落世間千古風烟留客醉幾時魚鳥伴余閒
乃知西子真尤物竟日令人不欲還
　　　游靈隠寺
常憐無地蜕塵烟人向空門見性天一路密松山左右
半空飛瀑寺旁前馴猿就手取新果老衲鞠躬參舊禪
歸去不妨鐙火晩與君同看萬家蓮
　　　興化道中
駭目樟榕樹半天雄陰翠壓道途邊滿城香火民風鬼
到處樓臺海市仙驛舎逺因山曲折僧居喧為水潺湲
有時㸃檢奚奴錦盡覺新詩帶瘴烟
　　　福州
聞説東南秀所鍾此行處處覺詩工飛来天上三山島
驚倒人間百歲翁茘子種成唐室禍蘆花飄滿越王宫
斜陽無限興亡恨何事烟波尚爾東
　　　過髪冠仙姑隠所
抗塵自覺道無縁何幸容參杖屨前春色九天歸絳節
矞雲一朶冠華顛馳神夜宴西王母御氣時尋姑射仙
四海異人今日見此行萬里不徒然
　　　貢院試筆
斯道寥寥百許年天開文運到吾元鑑衡别物寧容意
桃李成蹊不待言下筆園林驚落葉得人麟鳯瑞中原
潛心為向朱衣道莫使劉蕡李豸寃
　　　詔五十以上未第者賜出身有差
吾皇仁聖邁勲華重為斯文掩纇瑕漢苑有林皆桂樹
禹門無浪不桃花殊恩逺紹千餘載和氣旁延百萬家
比屋可封今起本懽餘不覺淚横斜
　　　直省(時為左司都事/)
翠䕃長廊樹影深塵喧收盡鳥遺音古今吾道窮途恨
日夜家山故國心花簇鳯池春欲合雲連仙島晝常陰
書生習氣真堪笑簿領如山尚苦吟
　　　辭叅議還家
平昔㣲官本為親歸来一意奉常珍都將丹漏門前曉
辦作斑衣膝下春忠孝誰云難遂意始終今喜得全身
呼兒為我修園圃從此無心走世塵
　　　挽元復初
韓孟雲龍上下從豈期神物去無蹤知君本自雄才刃
顧我安能直箭鋒一死一生空世隔三薰三沐為誰容
平生碑版天留在不朽何須藉景鍾
　　　逰華不注
蒼烟萬頃挿孤岑未許君山冠古今翠刃剚雲天倚劍
白頭歸第日揮金攀援直欲窮危頂歌舞休教阻盛心
星月滿湖歸路晩不妨吟棹碎清陰
　　　同鄉友宴㑹波樓
久處紅塵眼倦開飄然今喜到蓬莱春風碧水雙鷗沒
落日青山萬馬來栁外行舟喧鼓吹途中過客指樓臺
一時人境俱相稱却恐新詩未易裁
　　　逰香山
常恐塵紛汨寸心好山時復一登臨長風將月出滄海
老柏與雲藏太隂寳刹千間窮土木殘碑一片失遼金
丹崖不用題名姓俯仰人間又古今
　　　同元復初飲許仲文别墅
曉日樓臺海市仙春風歌吹酒家天五雲分彩来瓊島
兩鶴聨飛下玉田流水故將塵隔斷好花都被雨開全
人生佳處無何國鍾鼎山林恐未然
　　　過顔魯公廟
李唐失紀相非夫竟遣忠良與禍俱抗賊一身皆是膽
留名千古不因書極知老境桑榆近爭忍清時社稷孤
下馬荒祠訪遺躅北風吹樹渺愁余
　　　上都察院
柏臺人散坐堆豗黙記灤江四往廻髪為廌冠容易雪
心因蝸角等閒灰慚無元素迴天䇿空負坡仙酹月杯
兩處飄零家萬里亂山遮斷白雲堆
　　　秋日棃花
雪香吹盡樹頭春誰遣西風為返魂月影已非前日夢
雨容獨帶舊時痕只知秋色千林老爭信陽和一脉存
莫訝殷韓太多事仙家原不計寒暄
　　　九日
一行作吏廢懽逰九日登臨擬盡酬詩有少陵難著語
菊無元亮不成秋雲山自笑頭將鶴人海誰知我亦鷗
幸遇佳辰莫辭醉浮雲今古劇悠悠
　　　大雨(不用風雪雷/霆江海等字)
六合乾坤一太陰仰觀毛髪為蕭森排空疑有鬼爭戰
對面不聞人語音元氣只愁今日竭桑田更比向来深
湏臾林杪標新霽一抹斜陽濕欲沉
　　　寒食逰廉園
湖天過雨澹春容輦路迢迢失輭紅花栁巧為鸎燕地
管絃遥遞綺羅風羣仙出沒空明裏千古銷沈感慨中
免俗未能君莫笑賞心吾亦與人同
　　　留别元復初
臺閣聨飛二十年臨岐欲别重悽然人言廉藺才相軋
誰信陳雷志愈堅古井不妨風浩蕩浮雲何損月嬋娟
江湖秋淨多来雁莫惜平安到瘴烟
　　　中都道中
細草和烟展翠茵雜花勻簇道傍春鳴禽曠野棲無樹
破屋荒山住有人露濕弊袍寒襯月風餐行鉢暗凝塵
去年閩海今沙漠贏得霜華鏡裏新
　　　客中除夕
野性嶤嶤不耐官强顔塵土步邯鄲移文久為雲山笑
捧檄聊供菽水懽香返梅魂春一脉愁叢燈影夜千端
古人事業余何有羞見茅齋歳又䦨
　　　直省
微風吹雨濕層陰寂寂長廊靜足音怒虎九闗天日逺
𠖇鴻一線海雲深求田素有陳登志作吏初非叔夜心
説與飢鳶休嚇我掉頭巢父正長吟
　　　留别鄉里諸友
粉署銜香十許年故鄉重到重留連子牟戀闕心空赤
江總還家鬢尚𤣥金縷歌殘華鵲月蘭舟揺碎濼湖烟
一襟離恨東州路莫訝羸驂不肯前
　　　興和道中
底事勞勞形與神道途鞍馬動經旬煙横絶澗疑無地
風響深林似有人早發舉鞭揮霧露夜行翹首認星辰
何時却逐桑榆晚愛殺坡仙此語真
　　　建寜道中
行盡溪山得市㕓橋樓深入路綿延商帆腥帶諸蕃雨
天宇昬連百粤煙言語不通剛作字道途良苦且停鞭
老兵来報肩輿穏使我愀然愧昔賢(不敢以人代/畜半山事)
　　　泉州
萬里飄零兩鬢華瘴煙為屋海為家山無髙下皆行水
樹不秋冬盡放花得句珠還合浦月亂懐杯吸赤城霞
蓬莱咫尺無由到慙愧當年犯斗槎
　　　寄李道復平章
文武全才每許君逢時談笑建竒勲世稱李道為賢相
帝重嚴陵是故人滄海兩扶新日月青天一埽舊煙雲
盛名自古多難處好及明時乞此身
　　　黄州道中
濯足常思萬里流幾年塵迹意悠悠閒雲一片不成雨
黄葉滿城都是秋落日斷鴻天外路西風長笛水邊樓
夢廻已悟人間世猶向邯鄲話舊逰
　
　
　
　歸田類稿巻十九
欽定四庫全書
　歸田類稿巻二十
　　　　　　　　　　　　元　張養浩　撰
　　七言律詩二
　　　登厯下亭
僮年嘗記此逰遨邂逅重来感二毛翠繞軒牕山陸續
玉縈城郭水周遭風煙誰道江南好人物都傳海右髙
怪底登臨詩興淺鵲華曽見謫仙豪
　　　飲城東劉氏園亭
昨日餘酲尚未醒玉溪絲竹又尋盟爛逰償我從前債
沈醉由他已後名雨㸃殘紅花意動風敲疎翠竹陰清
閒来吟嘯無虗日未覺歸田負此生
　　　哭張澹庵平章
平生許國膽囷輪諤諤危言不顧身人道龍逢非俊物
我知汲黯是忠臣轅駒仗馬寧無媿縛虎擒蛟似有神
故劍年来漸零落訃聞不覺淚沾巾
　　　翠陰亭獨坐寄莫俊徳經厯
抗俗支塵力不任故園歸卧遂初心近山障霧還疑逺
淺水涵天却訝深有幸鷗盟君與我無情鶴髪古猶今
年来酷愛香山老都把悠悠付醉吟
　　　秋夜露坐觀月
亂雲風靡散縱横老子胡床對月明六合透光天一鏡
萬家生白夜三更露從丹桂香邊滴詩到瑶臺影裏成
安得騎鯨上寥廓細將摩撫看虧盈
　　　趵突泉
繞欄驚視重徘徊流水縁何自作堆三尺不消平地雪
四時常吼半空雷深通滄海愁波盡怒撼秋風恐岸摧
每過塵懐為瀟洒斜陽欲沒未能回
　　　秋郊晩眺二首
六鑿相攘久失平歸來方覺此心清湖山日與軒牕對
猿鶴時隨杖屨行隴上黄雲秋有望鏡中白雪晩無成
衰翁本自疎經濟誤得徴君一世名
恐富求歸王晉平千年心迹喜雙清天低似隔地形斷
山暗欲隨雲氣行塵外景因人更勝閒中懶與慢相成
韓康只道潛身了已被時人識姓名(宋王秀之為晉平/太守期年求還人)
(問其故曰此郡沃壌珎阜日至人所昧者財財生則禍/逐智者不昧財亦不禍逐吾山資已足豈宜久留以妨)
(賢路見/本傳)
　　　寄省㕘議王繼學諸友自和十首
曩昔塵奔為悦親而今雲卧復天真山林充隠當容我
館閣求賢豈乏人噩夢久隨風散曙衰容難與物爭春
綽然煙景無窮在莫怪沙鷗不易馴
身與功名果孰親萬鍾何似一瓢真若教宇宙無難事
未必山林有退人遺語五千方外教行窩十二洛中春
老懐久矣忘機巧猿鶴欣欣燕雀馴
木密垂枝手可親娵隅羅勒味尤真詩情滄海騎鯨客
世故青樓擲鼠人(列/子)庭樹有陰僧結夏野花無語女懐
春清風一榻茅簷底六賊三尸犬許馴
鹿豕同逰木石親家山歸卧偽邪真情知五袠縣輿客
肯作千金鬻帚人往事囘頭皆噩夢故園投足總陽春
麒麟掣斷黄全鎖為問羣仙孰可馴
筆硯琴書素所親利名常恐汨吾真客頻惟以病辭酒
景勝却愁詩廹人斷岸樹連衣帶水好山天展畫圗春
卜隣自得孫期氏獷俗年来喜漸馴(後漢孫期徳化/一方見本傳)
厥初吾與物俱親漸喜年来喻道真心至草間石作虎
魂離山上樹疑人息機反照三緘口變燧回星幾過春
從到綽然亭子上韓家五鬼亦俱馴
好爵於余豈不親思之爛熟見之真惟知徇貨攫金客
不可越鄉懐璧人莊叟濠梁魚自樂濂溪精舎草仍春
一琴一榻書千巻明哲他年庶致馴
密邇雲山欲我親髙情未覺减元真不求天下號竒士
但願里中稱善人無事舉杯澆䆳古對花和露折香春
一生志義伸無屈羡殺當年漢召馴
笭箵襏襫日相親彷彿躬耕鄭子真晩節中途九十里
野航古渡兩三人愛圗山水王摩詰嬾謁公侯井大春
(見後漢/井丹傳)豪氣平生六軍衂消磨今似女郎馴
諸貴葭莩蔑有親卅年孤苦幸全真膠航朽纜安能海
漆几匡牀極可人黄妳肉忘三月味華胥鏡納八荒春
刀圭自入談天口百怪千魔一向馴
　　　山中拜除自和十首
深山傳詔自天来萬壑雲隨喜氣開仰報賜環元有志
俯思奪錦奈無才雁鴻聲斷冥霄漢麋鹿魂驚翳草莱
君聖臣賢太平日不妨重占釣魚臺
角巾憶昨故鄉来黄菊西風見六開道在去留從物議
俗殊通介豈吾才飛昇未信海無藥陶寫且歌山有莱
衰老於何息形影梅邊亭榭竹邊臺
牕下孔賓歸去来春隨三十六宫開虗言徒使燕人淚
(列/子)寔用休爭楚國才(左/氏)世外此心無芥蔕海中何物是
蓬莱漫郎耳順宜知止誰敢重塵視草臺
文季休歌子夜来淵明自拆瓮醅開舉觴月與春挑戰
得句人驚天假才尚友誰能追北海尋真吾欲候東莱
(見漢武/求仙事)何時晤對安心竟拂落菱花不用臺
快喚青州從事来浮生能幾笑顔開吹殘池錦風無狀
洗出山屏雨有才久别故人驚夢薤倦㳺老子逐煙萊
少陵鬢影今如許誰更狂歌上吹臺
禍福循環互相来㡬人蹴踏鬼門開劉伶度世醉還醉
莊叟處身才不才甘雨安能限苗稼春風未信略蒿莱
㝠思亘古真堪笑賢否均歸一化臺(見唐姚/朂傳)
雲送沙頭屬玉来風吹亭下水芝開須知問舎求田叟
那有經天緯地才我喜捲金巢飲樹誰期食菜國封䒹
若將吟醉論功賞老子宜專郭隗臺
捲簾風與月俱来滿地瓊瑶掃不開赤壁磯頭皆酒興
輞川圗上盡詩才天教疎散全山木誰識英豪死野莱
(見唐魏元忠/薦王義方事)一笑煙雲生脚底只疑身到紫微臺(北岳/恒山)
(一名紫微臺見/李思聽淵集)
庭空有鳥去還来天逺碧雲合又開玉井睡仙今古夢
錦囊詞客鬼神才琴書有味隨烏几徑路無媒滿翠莱
趺坐遂閒香一炷何人走馬過章臺(別墅有堂/曰遂閒)
不速三人自逺来雲莊莊上正花開獨憐山似營丘畫
共訝河如孝伯才(才如河注見/魏崔光傳)愛惜鴛鴦休打鴨扶持
黍稷必芟莱髙眠何敢輕軒冕直恐時人謗辱臺(見唐/李景)
(讓/傳)
　　　雲莊遣興自和十首
投閒自笑未能閒猶有微營方寸間亂撥浮萍嫌蓋水
稀栽垂栁恐遮山萬金難買田園福一醉從教鬢髪斑
脱帽解衣磐石上和雲坐看鳥飛還
伊誰知我此時閒笑領白雲入坐間虢國門前何少我
元龍樓上儘多山向来矛㦸蝸雙角此去琴書豹一斑
可是綽然風景好斜陽吟落不知還
飛黄幸爾出天閒自在忘機草野間田種有時渾藉水
村居無處不宜山半簷殘照餘金彩一徑雜花亂錦斑
三十餘年星火底豈惟倦鳥解知還
中年才過即歸閒好在河汾屋數間病裏檢書多為藥
老来忘世不因山翠翻平野禾抽穎錦委深林筍脱斑
莫恨韶光太相促若非衰莫詎能還
非是幽人酷愛閒無窮佳思水雲間兒要去鶴斜趨徑
童覔亡羊直越山坐喜簷牙揺竹影行嫌屐齒破苔斑
杜陵棗熟從人打快喚王陽去婦還
雞犬衡門竟日閒挟書移榻坐花間淡無情緒烟中栁
暴有精神雨後山便可躡雲尋李愿莫教看日後劉斑
(見宋劉湛/事文帝事)忘機卻是長生訣何必滄溟訪大還
歸来心迹兩俱閒日日春生几桉間有土不多惟種秫
無人可語只觀山隔山竹韻風敲玉匝砌苔痕雨漬斑
説與王生莫相誚從今老犬不家還(見宋王僧達譏/何尚之復起事)
故園輪指六年閒盡慰身心筆硯間人世虗如盧客夢
野雲竒似郭熈山羲經自契先天妙殷鼎猶存太古斑
圗史滿前琴掛壁恍疑太素為余還
半世求閒始得閒醯雞飛去瓮中間盆池游戲均滄海
塊石達觀即太山對酒便當烹郭索傷人且莫語黄斑
(虎也見/隋書)風煙滿目歸来好物我從今付八還
人云五十未宜閒我道彭籛亦夢間五斗折腰慚作縣
一生開口愛談山荒村未莫門先掩老樹才秋葉已斑
只恐溪翁厭喧聒隔林遥喚野猿還
　　　綽然亭落成自和十首
莫疑五十便懸車要讀從前未讀書野鶴孤雲天曠蕩
嶺猿明月樹蕭疎南柯國裏春無幾西塞山邊景有餘
半世紅塵今得此不妨造物巧乗除
地僻門無長者車身閒不遺子公書羣山侑坐人堪醉
萬事忘懐世自疎碧玉灧池新雨後緑雲滃徑落花餘
憑誰喚起濂溪老聽説牕前草不除
欵段閑身下澤車少㳺此語可紳書園花撥亂嫌春冗
牕竹芟煩愛月疎只把酒償前日欠未應詩出古人餘
東阡南陌時來往平昔私憂已盡除
淺學金銀不識車况能憑几口占書(見漢陳/遵傳)一枝守分
固才拙三事力辭非計疏(於陵仲子不就/三公為人灌園)稚子養雞為
鶴伴田翁飼犢與蠶餘從今蓮社從教醉百歲浮生大
半除
鳩藤鳬舄代安車踏碎沙頭鳥迹書漁父放舟迷逺近
達人觀竹略親疎水文即是風蹤迹雲影無非雨緒餘
莫笑太𤣥終寂寞平章花月幾新除
張弧休驚鬼一車呑爻今悟夢中書清閒豈敢班九老
燕樂未應慚二疏禪榻鬢絲衰莫際賓筵麈尾笑談餘
人間晦朔無心問誰更新詩體建除
門外紅塵幾覆車閒愁原不到琴書天何負物物天負
我不疎山山我疎歲月推移身有限乾坤呈露景無餘
只因田里堪容拙豪氣而今尚未除
緩歩休乗八陣車(晉馬隆依八陣圗/作偏箱車見本傳)髙眠不草萬言書
但教眼底青山在誰問頭邊白髪疎悟道未能曽一唯
積功且盡董三餘(魏董遇勸學者/以三餘讀書)古人倘使今留在甘
向門墻事掃除
山林六枉使星車慚愧功無一可書空使時人許髙尚
那知學術本空疎任真更在嵇康右屈志誰餐穆夀餘
(夀後魏人封宜都王待/諸父兄如奴𨽻見本傳)愛殺田家風景好杯盤妻子坐
庭除
僮挟琴尊子御車丹崖到處總堪書白雲有志尋華表
黄閣無心戀綺疎鼓舌為名憐季子舎身逐利笑陳餘
自從投紱歸来後荆棘胸中自翦除
　　　田居自和十首
萍蓬一世百無功轉首俄成六十翁往事鍥舟求墜劔
虗名影斝悟懸弓展開明月清溪濶吹斷香風錦樹空
托意蓴鱸歸故里始知張翰是英雄
茭藁山堆畢歲功殷勤不負荷鋤翁荒村人靜泉鳴佩
逺漢雲髙月掛弓鼎鑊江湖魚苦樂枕幃園圃蝶虗空
躬耕谷口君休笑自是沉溟一世雄
自媿明時無寸功歸来日作富家翁廉頗身老遺三矢
陶令田荒不數弓且喜休休閒度日何須咄咄怪書空
半牕風月山房夜卧聽松聲萬壑雄
幽居文史有新功豈止名成田舎翁六載身閒驚迅弩
百年誰謂挽强弓搗殘斜照舂聲急揺碎浮雲水影空
歲晩苕溪恣吟嘯不妨長作布衣雄
新花結子樹成功舊筍添孫竹亦翁魚泳波心深避餌
鴻飛天外逺防弓鳴琴欲使衆山響(宋宗少文善琴書/好逰凡所厯山皆)
(圗於壁嘗曰鳴琴動操/欲令衆山皆響見本傳)詠景須令萬象空彈壓鶯花戰
風月未應韜略下韓雄(后周/名將)
桔橰抽水有餘功抱瓮區區媿老翁㳺女執筐行采芑
嘉賓舉爵賦彤弓溪流隔斷塵千丈雲氣遮殘樹半空
日落昬鴉成一笑紛紛誰解辨雌雄
風虎雲龍百戰功秪堪供笑緑簑翁但能目識一丁字
(見唐書張/宏靖傳)儘勝身彎兩石弓常愛德容行讓步每憐平
叔坐談空漫郎非好居田里只為人稀易長雄(漢鮑宣/居長黨)
(以地宜田牧少豪/俊易長雄見本傳)
閒来無過亦無功放浪山林一贅翁枕石醉眠松作蓋
題詩竒中筆為弓年隨流水歸清鏡心與閒雲澹碧
空蝸角區區渾幾許寄聲蠻觸莫爭雄
稼穡無非雨露功農家分喜到詩翁勞心漫刻七年楮
貽戚空成九載弓山展野屏隨地逺風揮天帚埽雲空
綽然到處皆佳景安得毫端句不雄(七年刻楮見列子/九載修弓見淮南)
(子/)
政使遭逢有底功如何只作采芝翁恥迎督郵戕軒冕
(後漢馬良為迎督郵毁裂/衣冠壊車殺馬見本傳)羞拜梁奴斬馬弓(後魏乙速/孤漢保為)
(漢中郡都梁奴来㓂慮/不敵斬馬與弓自刎)涉世始知官至苦對花方悟色
真空髙眠忽聽陂塘雨一片河聲特地雄
　　　同諭仁本登標山
香風吹袂落巖花步盡紅雲景益佳龍虎郊原山障日
鳯麟洲渚水明霞藍田有玉常春色石室無人漫歲華
從此風煙添勝概老夫絶壁醉揮鴉
　
　
　歸田類稿巻二十
欽定四庫全書
　歸田類稿巻二十一
　　　　　　　　　　　　元　張養浩　撰
　　七言律詩三
　　　讀史有感自和十首
治運方開亂已隨陽竒陰偶見天機綱常壊自周秦始
禮法傳由漢魏非歌鳯楚狂聲振野獲麟宣聖淚沾衣
若無直筆開来世一脉斯文想更微
善教何心不我隨底須智力巧為機每憐鑄鐵作人謬
更覺懸金徙木非千載舒長堯日月九重垂拱舜裳衣
眼中龜鑑昭然在莫信攝提入太微(見武三思飾/奴救旱事)
揖讓雍容萬喜隨紛紛攘奪費心機前車才覆後車繼
曩日為公今日非神器果誰承正統博徒亦復著黄衣
雲翻雨覆無從詰可是天公寓意微
季子縱横六印隨張儀無語不投機周衰遂使諸卿顯
孟出方知二子非豈止古今知軌範要令楊墨盡冠衣
理明天下無難事可惜時君力量微
不信忠良信詭隨於兹可灼亂亡機東京黨錮迷臧否
西晉𤣥談混是非被禍枉投冠在地復仇空拔劍揮衣
因知髙蹈丘園者不是區區愛翠微
為善恒難惡易隨事機未曉况先機剥牀已及猶言稳
覆鼎將空不悟非盡委貨財求佛果誰分藍縷到民衣
金甌休倚完無缺只恐竒灾發隠微
作徳休徴影響隨一誠端足破千機才如智伯才何益
智似萇𢎞智愈非言行但宜遵聖軌浮華且莫羡時衣
軒然三命車中舞堪笑渠儂眼孔微
大斾髙軒憂患隨可能娱樂故忘機退延多士豈遑飯
進受羣言毋遂非任使貨盈元載物莫教鹿化士衡衣
丈夫用世當如此不爾超然賦式微
吉凶消長日相隨此是乾坤造化機物盛則衰奚足訝
功成者去未為非鶢鶋豈樂金石奏􁀙觫烏庸錦繡衣
試問商巖采芝叟功名何啻一毫微
政有經綸孰汝隨疎迂况復動違機久知好瑟吹竽拙
毎笑還珠買櫝非幕府髙談人側目田園長往子牽衣
分明二者安危在不信君其問子㣲(唐赤城居士/司馬承楨也)
　　　觀物亭落成
席許池塘斗許齋翛然人境逺塵埃山容低斂煙雲起
荷葉亂鳴風雨來泉石洗心無俗慮郊原遂意有詩材
一生雅志今方遂莫作終南㨗徑猜
　　　觀物亭漫興二首
星斗風雲月露煙松筠梅菊蕙蘭荃天教此景全吾隠
誰道還丹屬彼仙飯飽㸔山行曳杖詩成對客舞當筵
漫郎宦意從来少不為蘇卿二頃田
一亭環列萬山青竒玩寜容造物慳黄巻真懽名利外
白頭清福水雲閒農人場圃深秋畢童子芻蕘薄莫還
碎錦滿庭苔蘚合定知無客到柴闗
　　　大暑(白戰體/)
帝德如天本好生誰将虐焰爍生靈乾坤卻願長為夜
物我還愁遂不醒玉井瑶池皆欲沸蓽門圭竇若為寧
何當喚起龍宫睡一雨先秋看建瓴
　　　和子翬學士見寄韻十首
蔀屋雖非緑野堂歸来亦用得深藏時雍擊壤歌堯舜
年邁披書愛老莊林果簇金低蘚徑山泉分玉注蓮塘
無窮湖濼風煙在都把悠悠付坐忘
滿坐清風拙逸堂底須詹尹卜行藏淵明髙躅廬山社
摩詰真懽輞口莊花下車聲香覆帽沙頭人影玉沉塘
但行華鵲相招飲多謝山靈不我忘
佳句人傳自雪堂萬人如海一身藏騎鯨有志尋仙李
刺虎無心效卞莊髙枕拂雲眠薤谷直鉤和月釣林塘
寄聲沙鳥休飛去老子年来物我忘
時約漁樵㑹草堂放懐彼此各無藏泉鳴石罅心尤亮
山闖墻頭色亦莊秋意已侵潘叟鬢春魂猶繞謝家塘
從閒經濟心灰盡惟有詩籌未易忘
葯房蓀壁桂蘭堂無限春風此處藏山上挂絲誰夢亮
燈前角奕儘思莊聲寒風雨千竿玉色絆烟霞半畝塘
客過不煩頻振袂紅塵名利自然忘(夢亮在北齊薛琡/傳思莊見齊蕭恵)
(公/傳)
從閒距躍倦開堂聞客敲門欲壁藏世有古今皆夢境
心無塵垢即仙莊風鳴琴筑鶯啼樹波泛氷霜鶴浴塘
六尺方牀隨意卧未應佳思此時忘(見梁賀/革傳)
青春回首去堂堂衰白侵尋底處藏老我癡蠅鑽故紙
何人肥馬耀康莊翠花挟日山排闥練影翻秋水滿塘
自笑此心猶有著幾時喧寂兩俱忘
非傲軒裳畏廟堂白雲堆裏八年藏每思海上尋徐福
不願山東説鄭莊移石庭中觀岱華埋盆牕外幻陂塘
春秋六十猶為此方信童心未易忘(畏廟堂見梁/阮孝緒傳)
千金子坐不垂堂甘效黄麞井底藏(黄麞事見唐/王孝傑傳)誰種
三槐期相位自栽五栁庇山莊呢喃簾幙烏衣國蕩漾
風煙白鳥塘每到綽然亭子上今吾故我一時忘
春滿家園書滿堂是中惟許老夫藏對賓但可頻斟杜
著論何須强廢莊我愛萬山圍濼水誰言五絶出錢塘
閒中幾度承髙作故舊知君未始忘
　　　秋日村居
衰年卜宅喜山村俗事經年不到門疎雨與秋添索寞
逺烟因晦學黄昏倚松野叟清於鶴偷果溪童㨗似猿
莫笑吾廬太孤僻塵囂終勝市朝喧
　　　木榻
　　　　余於綽然亭左右設木榻二蓋榆杏盤根也
　　　　一輪囷離竒如虎伏一夭矯促縮若螭卧而
　　　　藏其首余愛其古為賦是詩
盤結何年出厚坤山房對列鬼潛奔龍頭深縮彌明鼎
虎背横眠謝傅墩作室己乖梁棟用漬衣猶帶土沙痕
有時坐寐烟霞影尚覺餘春殢夢魂
　　　書半仙亭壁自和十首
夢裏雲山久見招歸来懽若布衣交人間萬事老無味
林下一身閒最髙牧豎樵童皆我友竹溪花圃亦吾巢
英雄税駕都如此把菊東籬豈止陶
丘園投老謝麾招相與無非莫逆交破屋帶花紅掩陋
矮牆圍栁翠添髙日明牕戸蠨蛸網風動蘭苕翡翠巢
人境清幽塵事少詩成原不費甄陶
自携斗酒赴佳招山市江村錦翠交身健得閒方是福
才疎辭聘本非髙謀身安用營三窟容膝惟堪占一巢
犬足生氂田里靜長官共説是劉陶(後漢劉陶為順陽/長有恵化既代民)
(歌曰邑然不樂思我劉/君何時復来安此下民)
天際閒雲坐可招墻頭山色淡相交權門非貴閒門貴
醒者何髙醉者髙揺碎庭烟風動竹衝開林靄鳥歸巢
從閒精力知誰健豈止塵襟解鬱陶
去留心定任相招叔夜何須著絶交徂嶺有詩懐六逸
華峰無路訪三髙(五代鄭遨隠居華山/與二道士逰為三髙)終身白刃卑頗
牧亘古清風仰許巢佳客相過適乏酒只談風月亦
陶陶
莫訝漁溪不復招書詩正好結深交地寛飛鳥如爭逺
天濶行雲欲鬬髙但可對山時拄笏何須上樹縱探巢
(王登/事)戲人造物從今省夷跖從來共一陶
可人宻邇若難招俗士紛然毎易交流水樹圍三面濶
逺山雲放一頭髙坐呼赤脚澆新圃卧看烏衣葺舊巢
衰白太平當自賀試聽工部詠陳陶
才薄常慚尺一招性孤不耐雨雲交舉頭看鳥回頭錯
開口驚人閉口髙痛飲且須邀北海劇談無用及南巢
逃名笑殺鴟夷子既氏朱公又氏陶
鄰家来往不須招吾軰寧同市道交鷸蚌何心爭勝負
鷃鵬無意校低髙人疑地僻如無世我愛民淳似有巢
和氣春風仁夀域豈惟魚鳥被薫陶
達士應難折簡招未能數面但神交胸呑雲夢八九小
氣壓太華千仭髙緑野有雲隨杖履紅塵無路到枝巢
山中宰相知誰是老子如今不姓陶
　　　翠陰亭落成自和十首
一退愁城萬里降從今安堵樂吾邦睡殘蕙月猿推枕
吟斷松風鶴啄牕槁木不春從換歲虗舟無物任飄江
撫尊笑向兒童道安得佳肴錦鯉雙
此心外物不能降投紱歸休父母邦日展樹陰濃壓地
雲縈嵐氣濕穿牕詩書有感人千古心迹無塵月一江
杖屨出門皆樂地白頭如我復誰雙
豪氣消磨壯氣降更無憂思到家邦地形蛇轉林邊路
舎影魚驚水底牕工部扶衰歸杜曲賈生攄憤弔湘江
懐賢政爾心無那何處飛来白鳥雙
無奈詩魔未易降頓兵堅壁鵲華邦古今不巻江山畫
日月長開宇宙牕我愛園公并角里誰誇陸海與潘江
寄聲農父須勤力已辦良田四十雙
錦里歸来萬慮降戴逵何必適他邦(晉戴逵為避徵/君逺依王珣)㓜
思弓劍驅千騎老愛琴書占一牕分芋帶烟寒斵玉尋
梅和月夜臨江漫郎誰是扁舟客政恐漁樵不敢雙
髙岸深溝水自降為田初不異為邦鴉林影閙斜陽屋
蚕葉聲乾莫雨牕夢覺春迷天上路文成神决筆頭江
幽閒愛殺村居好日盡山行鶴與雙
亂山龍虎若余降誰道青山困一邦乏力病軀資凈几
讀書老眼借明牕樽中竹葉能忘世枕上楊花不度江
自覺閒来文思進未應江下獨無雙
蝸爭蟻戰一麾降春滿東秦禮義邦皮裏陽秋寧用鑑
胸中樓閣底須牕吟笻有興時行野博具無心盡墜江
為謝百花潭上叟肯容分酌玉瓶雙
酒令詩籌衆所降虗名誰説可安邦一行鷺起滄浪水
半世蠅鑽故紙牕談麈坐招樵對榻茶甌笑與客分江
紅塵千丈人間世此樂人間信少雙
百戰功名孰肯降須知險地是危邦一時蠻觸憐南國
千古羲皇羡北牕老柏倚風鳴地籟亂雲翻浪溢天江
詩因韻險還竒崛隻字真堪白璧雙
　　　遂閒堂獨坐自和十首
鄉社優㳺素所甘煙霞原不責余貪山因野濶無藏碧
水為溪窮有斷藍佳景自當書一一元機誰與論三三
歌謡聖代文田里莫道衰翁百不堪
露盤杞菊齒牙甘何必鹽梅鼎鼐貪五栁似人嚴户牖
百花如綬亂緋藍世傳元圃還丹九誰見黄眉洗髓三
我道雲莊即仙境杖藜逰世四時堪
自到家鄉水亦甘蓴鱸非是季鷹貪有生不喜窺權要
(宋顔延/之事)無禍何慙衣縷藍數具河圗中衍五氣原太極
内函三平生伎倆多曾慮只有調朱弄墨堪
擊鮮釃酒有餘甘種竹移花不是貪世事灰殘心上火
年光絲盡鬢邊藍地環赤縣神州九(中國外又加赤縣/神州者九見史記)
人共山猿野鶴三六載丘園凡六召小臣何徳聖恩
堪
世味寧同酒味甘野情不似宦情貪乗舟逺遁誰如范
拍板髙歌毎羡藍追狗僅能功第二卧龍竟使國分三
英雄事業無涯苦舉似髙人一笑堪
至味何嘗有苦甘大觀初不校廉貪苔垣蝸篆斜行玉
栁岸鸎梭巧織藍飲興半吞雲夢九吟魂髙繞華峰三
青編黄髪林泉下此樂惟應我軰堪
涉世誰云病叟甘祝田嘗笑野人貪稻塍隣沼多蓮葉
栁岸圍村半蓼藍人馬郊行并影四(宋沈慶之以公/就第獨行田園)
(人不知為三公后賜三望車慶之曰我毎㳺厯有人/時與馬成三無人時與馬成二安用此車遂不受)風
雷霆震任呼三(後漢公沙穆隠居建成山中依林阻為/屋嘗暴風震雷有聲呼穆者三讀書自)
(若/)只應瀟洒雲莊景繪畫為圗想亦堪
嚼蠟功名幾許甘從今斥競斷癡貪雲山使我心如水
富貴令人面似藍(盧飛/事)幽處且同龜縮六讒言但恐虎
成三緑簔青篛真無價處處斜風細雨堪
江山天許為分甘莫訝雲莊老子貪對客不妨㕘玉版
誨人政要勝氷藍管斑許我時窺一鞶帶從渠日褫三
甚欲搜詩滿千首還愁花月不能堪
老来潄石枕流甘無意髙牙大纛貪二子但教皆種徳
諸生何苦為裁藍(後漢楊震少孤貧養母假地種植/諸生嘗有助種藍者震見折抜去)謀
生鬼笑營十一得句鶴驚舞再三不是身閒衒詞翰挑
人風景毎難堪(宋劉伯顔厯位九卿郡守貧屢尤甚嘗/在家慨然將營十一之方一鬼在旁撫)
(掌大笑伯顔嘆曰貧窮固有/命乃復為鬼所笑也遂止)
　　　野興二首
出門游目景無窮老子惟愁詩不供流水紆青圗地勢
斜陽分綵繡山容代天理物頻澆圃為世儲材自種松
莫視一閒為草草功名良苦且多凶
顔氏身窮道不窮一瓢何異八珍供天憐幽僻書門扁
(梁沈瑀與范雲善齊末瑀就雲宿夢坐/屋上仰見天中有字曰范雲宅見本傳)花為衰癃照病
容雲放月波揺岫幌風將仙樂入雲松此生已付林泉
了莫向蓍龜問吉凶
　　　王内翰哀挽
束髪躭經晩益勤平生精力盡斯文前朝十老今餘幾
當代三王獨數君李賀屢煩韓愈駕羊曇空阻謝安
墳玉堂寥索人何在落日溪牕滿白雲
　
　
　歸田類稿巻二十一
欽定四庫全書
　歸田類稿巻二十二
　　　　　　　　　　　　元　張養浩　撰
　　五言絶句
　　　詠荷花
水府羣仙㑹紅雲擁翠霞黄昬不歸去認得老夫家
　　　遂閒堂
蕩漾濼湖月氤氲華鵲雲是中有佳趣未易與人云
　　　綽然亭即事二首
茅亭雖若小左右皆春色風霜一戒嚴惟見松與柏
水逝月仍在山深雲不知松陰鶴立久似待老夫詩
　　　郊飲醉歸
昨朝醉田間欲借山為枕青山不肯前却枕白雲寢
　　　過杭州伯顔丞相廟
取宋市不易歸朝容若愚誰知六經外元有聖人徒
　　七言絶句
　　　堂邑宣化堂退食
縣齋公退炷爐熏聊為塵煩一解紛開户不教香逺去
簟紋浮動半牕雲
　　　行水灾郊外
雲駁疎陰漏日華曨曨晨色散林鴉馬前怪底猶明月
路轉滿川蕎麥花
　　　綽然亭口號
十年堅卧玉溪東多謝山靈肯我容為問賞心誰是伴
抱雲挂月兩竒峰
薄暮池亭獨倚笻寒山逺火透林紅却愁今夕雲霄外
萬叠屏風一炬空
　　　送客郊行二首
茅屋春融桑柘煙地偏雞犬靜柴闗野人不解康衢頌
短笛一聲牛背山
牛羊散亂滿郊坰日莫吹烟草際生野老不須誇穡事
馬頭已自見昇平
　　　大明湖泛舟
浮空汎景泝流光箕踞船頭倒羽觴喚出湘靈歌一曲
水雲揺蕩暮山蒼
　　　題張古齋書室
鼎彛卣鬲夏商前圗畫琴書晉宋間席促爐熏談至莫
落紅吹滿小重山
　　　南口道中
巖壑秋髙楓葉丹天風吹我畫圗間近來人説鑾輿過
數日香塵不見山
　　　綽然亭十首
宦途華髪厭飄零一旦歸来萬慮冥莫道閒人無事業
翠紅栽滿綽然亭
一亭新構僅如蝸但逺塵埃便自佳底事東風不容物
掀簾吹落膽瓶花
自築層臺草棘間興来時復一躋攀不知老眼髙多少
脚底雲生無數山
詩書堆案小牕明花竹交加影半横燕子日長人睡起
一簾紅雨落無聲
山遶田園水遶菴遨逰隨處儘吾堪老来世事都無味
惟覺林泉蔗許甘
溪毛園甲儘芳生野鶩河魚亦可羮侑食不須絲與竹
只聽兒子讀書聲
牕影曨曨破曉寒卧看紅日上簷端雄鷄説與休多事
老子而今不屬官
虗名常恐汨吾天一日能閒便是仙賓客有無何足校
署門未覺翟公賢
世途覆轍日相隨不待功成也合歸直道遂心方説退
卻疑老子不知機
裴度歸休緑野堂鑑湖曽説賀知章老夫何敢前賢比
蔀屋荒村分退臧
　　　村居
萬山青繞綽然亭莫怪龎公懶入城六月人間日如火
披襟松影聽泉聲
　　　贈李祕監(至治間曽/畫御容)
封章曽拜殿廷間凜凜丰儀肅九闗囘首橋山涙成血
逢君不忍問龍顔
　　　拜東平王拜住丞相畫像
孤忠自倚了澄清笑視羣姦不足争壯志未酬還中彼
披圗老淚雨如傾
　　　夜坐綽然亭
夜深獨坐綽然亭林隙誰家燈火明鶴夢不驚人語定
空山一𣲖亂泉聲
　　　翠陰亭漫興十首
池荷香冷碧雲愁林樹陰疎翠幄收老子胡牀山影裏
擬尋詩句壓髙秋
往歳歸心日夜馳而今何幸遂歸期回頭卻憶從前事
真似邯鄲夢覺時
野人野處四三年雲擁柴闗晝寂然時向東南一登眺
亂山龍虎欲来前
終日書堂足誦聲斜陽猶放半牕明硯乾旋滴花瓶水
春逐新詩筆下生
三十年前種此林當時豈憶此投簪而今嘯傲清陰底
未覺從前錯用心
緑瓊州渚紫金山滿目風煙白鳥閒莫道好詩無覔處
隠然多在夕陽間
山妻中饋糝藜羮婢子兵厨取酒傾更喜小兒能養志
琅琅不斷讀書聲
兩峰華鵲奠西東老子幽居政在中可是天公相愛甚
預為陳設待衰翁
向来山在夢魂邊今日山居掌握間我即是山山是我
君如不信問諸山
鉛槧圗書日與偕空庭過雨滿莓苔博山煙底跏趺坐
看得瓶花一半開
　　　題李瓶之池亭並頭白蓮
月光月華幾何年一笑相逢寂寞邊應為湖亭風景好
並肩來看水中天(月光月華晉靳淮二女皆有國/色劉聰納為左右嬪見晉書)
　　　山中
朝居日日憶山中擬欲題詩徧玉峰今日好山俱在眼
郤愁詩思不能供
　　　題李廣犯夜圗
犯法寜論故與新無私方可見為臣竟将尉死将軍手
誰道當年國有人
　　　題林泉閒居圗
向在紅塵羡彼閒而今我亦水雲邊只應此日紅塵客
郤羡吾家小洞天
　　　題田婦紡績圗
稼穡艱難近頗知豈惟田婦獨如斯披圗不用多題品
只寫豳風七月詩
　　　題洛中諸公真率㑹圗
投老雲莊今八年我生常恨後諸賢一盃誰與同真率
江上漁樵海上仙
諸公事業照乾坤請老還家語語温自愧無成年又未
也辭簪紱遯荒村
　　　為孔明解嘲
　　　　當年諸葛成何事只合終身作卧龍此前軰
　　　　之詩也竊謂孔明之心與三代之佐同非可
　　　　以出處論其髙下故為賦此以解其嘲云
孔明雖與漢為臣尺寸無増只舊貧廊廟草廬初不
異誰言只合卧終身
　　　過李溉之天心亭二首
久别天心水面亭風生吟袖喜重登謫仙将月㳺何處
揖徧雲山問不應
放眼乾坤獨倚欄古今如夢水雲閒南山也解留連客
直送嵐光到座間
　　　龍門
四野天門錦翠屏愛山直欲挟山行人生何必麒麟閣
大字龍門記姓名
　　　觀含元殿故址
當時宫觀上凌霄回首陵夷半野蒿愛煞堯階土三尺
至今猶與北辰髙
　　　詠史
　　　　至治元年余辭官歸鄉里日以文籍山水自
　　　　娛因觀秦漢至魏晉事若有感於中者遂為
　　　　詠史詩四十六首以見意云
　　　　齊威王
君道從来本不難令行惟在賞刑間烹阿封墨須臾頃
便覺全齊重泰山
　　　　左師觸龍
水惟曲折海能通指事直言未必功嘗愛左師開趙后
雍容宫殿滿春風
　　　　龎涓
縱横才略一孫卿底事将軍氣未平只此便知優劣了
何勞樹下看輸贏
　　　　茅焦
積尸闕下欲成邱殺氣纒雲尚未收齊客膝行惟數語
誰知狼虎郤回頭
　　　　李斯趙髙
秦室斯髙兩巨奸﨑嶇心計各求安闔門到了歸誅滅
本欲謾君郤自謾
　　　　吕后
婦人陰類狠淫俱故徳元勲半坐誅鈎弋後来非命死
茂陵剛斷古今無(惜髙祖不/誅此婦也)
　　　　彭越
乗危襲亂起蓬蒿千古風雲有許遭天下已平猶戀寵
誅夷休恨卯金刀
　　　　周勃
兵子何堪總百官陳平狡獪故多端明知宰輔為難事
不肯傳人袖手看
　　　　武帝
内興土木外禽荒北伐東征事擾攘自已欲多渾忘盡
却評淖子不宜王
漢武公卿動滅夷殺心如此豈君宜他時坐蠱宫中禍
子䘮孫亡實自貽
　　　　霍光
妻行弑逆子專權無乃将軍太黙然女不納宫兒罪死
也應慚愧秺侯賢
　　　　汲黯
大臣懼罪日驚惶强虜聞風亦退藏底事茂陵如此氣
不冠不敢見淮揚
　　　　公孫賀
明知漢武慘無恩相印悲持笑汝昬故使一身攖恥辱
鼎砧未必到全門
　　　　蘇武
為臣惟命敢辭難脱遇艱難亦自安試看子卿持節處
雪花如席不知寒
　　　　主父偃
鼎食渾能幾許甜先生不避朶頥嫌他時舉族皆夷滅
此味方知極苦嚴
　　　　韋賢
一自留侯去决然再無髙士為膠弦力辭台鼎歸田里
此日方知有此賢
　　　　丙吉
瑞氣天成五色文長安獄邸閉皇孫䕶持髙廟神靈在
相國應宜不有恩
　　　　蕭望之
自省無愆任衆排便歸廷尉亦何哀當時恨殺朱雲戇
早是剛腸勸自裁
　　　　京房
盈虗消息理精微易學從来貴見幾箇裏懵然無所見
區區占候是耶非
　　　　楊惲
相臣得罪息交㳺私室兢兢若自囚歌酒放懐非汝事
本期行樂郤成憂
　　　　王章
浮雲蔽日黯無輝此際翻然便合歸説似獄中京兆尹
牛衣未必下朝衣
　　　　谷永
倚中有救恣開陳縷數危亡在莫晨去斾不過交道廐
至今寃血漬京塵
　　　　息夫躬
正進猶難免罪尤况行不法望公侯區區狡計知何益
贏得千年臭不休
　　　　彭宣
百詐千邪安漢公忠良那肯與相從勇投印綬超然去
不信孔光無媿容
　　　　梅福
忠言無路徹宸聰詭服深藏吳市中只道世間無白雉
豈知天外有㝠鴻
　　　　龔勝
解印歸来老分甘素衣不受一塵沾忽驚有詔從天下
頓覺衰癃十倍添
　　　　劉歆
拍塞胸中書五車郤能委曲事奸邪當時似此知多少
豈止先生可嘆嗟
　　　　王莽
桃李原無松柏心鴟梟强作鳯凰音當時一切皆從古
底事阿衡用意深
　　　　王皓王嘉(二隠士公孫述累/徵不起遂賜死)
隠無真識保終難勢廹誰能不改顔愛殺蜀中兩夫子
甘心伏劍死空山
　　　　韓歆(以直言/自殺)
直言為國舉朝無幸有縁何却見誅文叔襟懐乃如此
誰言髙祖與同符
　　　　馬援
丈夫竒節在邊庭不願黄腸送此生底事五溪煙瘴底
鄉居却羡少㳺榮
　　　　劉昆
矯情干譽世紛然才有微功即自傳滅火反風言偶爾
此心安得不廻天
　　　　桓榮
諸生為學務明倫受印何須廣坐陳以此便為稽古力
阿榮胸次太埃塵
　　　　黄憲
風㫖言談了不聞諸君降伏毎疑人乃知道義熏蒸處
形迹俱無物自春
　　　　楊震
喜君清白羡君忠既去宜平磈礧胸半路慨然甘自酖
先生舒巻欠雍容
　　　　李固杜喬
危邦何可一朝居二子雖忠識亦疎地下若逢楊太尉
不須更問國何如
小人方寸足機阬君子從来直道行二者早知難並處
不如田里樂餘生
　　　　魏桓(累徵不起或勸其行桓曰后宫/可損乎左右權倖可去乎云云)
將進先思已所行所行不遂有何榮直教遇難方知止
郤笑渠儂理未明
　　　　朱震(陳蕃友也蕃誅為匿其/子事覺考掠終不肯言)
交道衰㣲數百年死亡誰肯與周全如何當日陳蕃榻
止為南州孺子懸
　　　　范滂
時危政要似愚癡出位譏評恐未宜可惜許多忠義士
纍然俱與禍相隨
　　　　陳容(在袁紹座見臧洪甘/與同死紹亦殺之)
不期袁紹共生全甘與臧洪赴九泉毎誦此言千載下
令人毛髪尚森然
　　　　禰衡
才如利器要深藏揮霍於人何可當自古殺身多坐此
聖賢固不貴詞章
　　　　袁閎(為黨人潛土/室中十八年)
志士從来多苦心逃名不厭土房深弟兄妻子皆無見
時有白頭老母臨
　　　　龎徳公
鹿門佳處恣逰遨誰識沉冥一世豪莫把功名論出處
卧龍終讓徳公髙
　　　　司馬懿
魏移漢祚未須臾三馬槽中已夢符天道好還良可畏
不如為善百無虞
　　　　蔡邕
殿廷白晝墮青蜺乾道無剛政可知顧此何時陳正論
有才無識亦堪悲
　
　
　
　
　
　
　
　
　
　
　
　
　
　
　
　歸田類稿巻二十二
