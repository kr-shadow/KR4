#+TITLE: 竹坡詞-宋-周紫芝
#+DATE: 2016-06-11 12:26:42
#+SOURCE: github.com/kanripo/KR4j0028 master 25c7623d                
欽定四庫全書　　　　　集部十
　竹坡詞　　　　　　　　詞曲類一(詞集之屬/)
　　提要
　　　　(臣/)等謹案竹坡詞三巻宋周紫芝撰紫芝有
　　　　太倉稊米集及竹坡詩話皆别著録馬端臨
　　　　文獻通考載竹坡詞一巻此本作三巻考巻
　　　　首髙郵孫兢序稱離為三巻則通考一巻為
　　　　誤兢序稱共詞一百四十八闋此本乃一百
　　　　五十闋據其子栞乾道九年重刻跋則憶王
　　　　孫為絶筆初刻止于是篇其減字木蘭花採
　　　　桑子二篇乃栞續得之佚藁别附于末故與
　　　　原本數異也集中鷓鴣天凡十三闋後三闋
　　　　自註云予少時酷喜小晏詞故其所作時有
　　　　似其體製者此三篇是也晚年歌之不甚如
　　　　人意聊載于此云云則紫芝填詞本從晏幾
　　　　道入晚乃刋除穠麗自為一格兢序稱其少
　　　　師張耒稍長師李之儀者乃是詩文之淵源
　　　　非詞之淵源也栞跋稱是集先刻于潯陽訛
　　　　舛甚多乃親自校讐然集中瀟湘夜雨一調
　　　　實為滿庭芳兩調相似而實不同其瀟湘夜
　　　　雨本調有趙彦端一詞可證自是集誤以滿
　　　　庭芳當之詞滙遂混為一調至選聲列瀟湘
　　　　夜雨調反不收趙詞而止收周詞是愈轉愈
　　　　訛其失實由于此又第三巻定風波令實為
　　　　琴調相思引亦有趙彦端詞可證其定風波
　　　　另有正體與此不同皆為疎舛殆後人有所
　　　　竄亂非栞手勘之舊矣乾隆四十四年八月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
竹坡詞原序
竹坡先生少慕張右史而師之稍長從李姑溪遊與之
上下其議論由是盡得前輩作文關紐其大者固已掀
揭漢唐凌厲騷雅燁然名一世矣至其嬉笑之餘溢為
樂章則清麗宛曲當(闕/)　是豈苦心刻意而為之者哉
昔(闕/)　先生蔡伯評近世之詞謂蘇東坡辭勝乎情栁
耆卿情勝乎辭辭情兼稱者惟秦少游而已世以為善
評雖然耆卿不足道也使伯世見此詞當必有以處之
矣凡一百四十八詞離為三巻乾道二年上元日髙郵
孫兢序
欽定四庫全書
　竹坡詞巻一
　　　　　　　　　　　　宋　周紫芝　撰
　　水龍吟(天申節/祝聖詞)
黄金雙闕横空望中隱約三山眇春皇欲降渚煙收盡
青虹正繞日到層霄九枝光滿普天俱照看海中桃熟
雲幡絳節冉冉度滄波渺　遥想建章宫闕(缺/)薰風月
寒清曉紅鸞影上雲韶聲裏蒙天一笑萬國朝元百蠻
款塞太平多少聽堯雲深處人人盡祝似天難老
　　又(題夢/雲軒)
楚山千疊浮空楚雲只在巫山住鸞飛鳯舞當時空記
夢中奇語曉日曈曨夕陽零亂裊紅縈素問如今依舊
霏霏冉冉知他為誰朝暮　玉佩烟鬟飛動烱星眸人
間相遇嫣然一笑陽城下蔡盡成驚顧蕙帳春濃蘭衾
日暖未成行雨但丁寧莫似陽臺夢斷又隨風去
　　又(須江望/九華作)
楚山朩落風髙暮雲黯黯孤容痩天晴似洗明霞消盡
玉巒排秀九鳯飛來五雲深處一時輕矯恨三山不見
六鰲去後天空逺人將老　堪笑此生如寄信扁舟朅
來江表望中愁眼依稀猶認數峰林杪萬里東南跨江
雲夢此情多少問何時還我千巖萬壑卧霜天曉
　　浣溪沙(今歲冬温近臘無雪而梅殊未放/戲作浣溪沙三疊以望發竒秀)
近臘風光一半休南枝未動北枝愁嫦娥莫是見人羞
　么鳯不傳蓬島信杜鵑空辦鶴林秋便須干技打梁
州
　　又
欲醉江梅興未休待篘春瓮洗春愁不成歡緒却成羞
　天意若教花似雪客情寧恨髩如秋趂他何遜在揚
州
　　又
無限春情不肯休江梅未動使人愁東昏覷得玉奴羞
　對酒情懷疑是夢憶花天氣黯如秋喚春雲夢澤南
州
　　又(和陳相之/題烟波圖)
水上鳴榔不繫船醉來深閉短蓬眠潮生潮落自年年
　一尺鱸魚新活計半簑烟雨舊衣冠廟堂空有畫圖
看
　　又
多病嫌秋怕上樓苦無情緒嬾擡頭雁來不寄小銀鈎
　一㸃離情深似海萬重凄恨黯如秋怎生禁得許多
愁
　　又
醽醁新翻碧玉壺水精釵裊絳紗符吳姬親手碎昌蒲
　綵索繫時新睡起榴花剪處要人扶心情還似去年
無
　　又
學畫雙蛾苦未成髩雲新結翠鬟輕伴人歌笑已多情
　飛絮亂花閒院宇舞鸞歌鳯小娉婷陽關休唱斷腸
聲
　　卜算子(席上送/王彦猷)
江北上歸舟再見江南岸江北江南幾度秋夢裏朱顔
換　人是嶺頭雲聚散天誰管君似孤雲何處歸我似
離羣雁
　　又(再和/彦猷)
霜葉下孤蓬船在垂楊岸早是凄涼惜别時更惜年華
換　别酒解留人拚醉君休管醉裏朱絃莫謾彈愁入
參差雁
　　又(西窓見/剪榴花)
絮盡栁成空春去花如掃窻外枝枝海石榴特為幽人
好　密葉過流離薄艷明芳草剪得花時却傍䦨樓上
人垂手
　　朩蘭花(長安狹邪中有髙自標置者客非新科不/得其門時頗稱之予嘗語人曰相馬失之)
　　　(肥相士失之瘦世亦豈可以是論人/物乎戲作此詞為花衢狹客一笑)
嫦娥天上人誰識家在蓬山烟水隔不應著意眼前人
便是登瀛當日客　雙眸烱烱秋波滴也解人間青與
白檀郎未摘月邊枝枉是不教花愛惜
　　又
江頭雨後山如髻催送新涼風有意月來楊栁綠陰中
秋在梧桐疎影外　小窻紋簟涼如水歲歲年年同此
味眼前不忍對西風夢裏更堪追徃事
　　減字朩蘭花
春閒晝永城下江深山倒影淨掃風埃收拾烟光入句
來　短窻閒倚身似浮雲門似水誰伴餘年結得青山
一個縁
　　又(内子/生日)
蓬萊三島上有青青千歲草玉佩烟鬟來作人間一笑
歡　麻姑行酒蕚綠華歌清韻裊玉秀蘭芳醉舞東風
綵袖長
　　又(大梁揚師醇奉親至孝嘗手植朩犀於堂後朩/未三尺而已著數花葢造物者以娛萱堂老人)
　　　(也師醇以長短句分餉一/枝竹坡作此解以贊之)
西山岩桂常恨香聞烟雨外何似君家戲綵堂前早試
花　黄金千粟風撼芳條香馥馥一剪無多桃李漫山
奈俗何
　　又(晁别駕/生日)
當年文伯曽是東坡門下客文采風流奕葉傳芳總未
休　為公持酒願祝彩衣無限夀歸覲楓宸剩醉長安
幾度春
　　攤破浣溪沙(茶詞/)
蒼璧新敲小鳯團赤埿開印煑清泉醉捧纎纎雙玉笋
鷓鴣斑　雪浪濺翻金縷袖松風吹醒玉酡顔更待微
甘囘齒頰且留連
　　又(湯詞/)
門外青驄月下嘶映堦籠燭畫簾垂一曲陽關聲欲盡
不多時　鳯餅未殘雲脚乳水沉催注玉花甆忍看捧
甌春笋露翠鬟低
　　水調歌頭(十月六日於僕為始生之日戲作此詞/為林下一笑世固未有自作生日詞者)
　　　(蓋自竹坡/老人始也)
白髮三千丈雙鬢不勝垂人間憂喜如夢老矣更何之
蘧玉行年過了未必如今俱是五十九年非擬把彭殤
夢分付與癡兒　君莫羨客起舞夀瓊巵此生但願長
遣猿鶴共追隨金印借令如斗富貴那能長久不飲竟
何為莫問蓬萊路從古少人知
　　又(王次卿歸自彭/門中秋步月作)
濯錦橋邊月幾度照中秋年年此夜清景伴我與君遊
萬里相隨何處看盡吳波越嶂更向古徐州應為霜髥
老西望倚黄樓　天如水雲似掃素光流不知今夕何
夕相對語羈愁故國歸來何事記易南枝驚鵲還對玉
蟾羞踏盡疎桐影更復為君留
　　又(丙午登白/鷺亭作)
歲晩念行役江濶𣺌風烟六朝文物何在囘首更凄然
倚盡危樓傑觀暗想瓊枝璧月羅襪步承蓮桃葉山前
鷺無語下寒灘　潮寂寞浸孤壘漲平川莫愁艇子何
處烟樹杳無邊王謝堂前雙燕空繞烏衣門巷斜日草
連天只有臺城月千古照嬋娟
　　又(雨後月出/西湖作)
落日在烟樹雲水兩空濛澹霞消盡何事依約有微紅
湖上晩來風細吹盡一又殘雨蒼翠溼千峰誰遣長空
月冷浸玉壺中　問明月應解笑白頭翁不堪老去依
舊臨水照衰容良夜幾横烟棹獨倚危檣西望目斷逺
山重但恨故人逺此樂與誰同
　　沙塞子(中秋/無月)
秋雲微淡月微羞雲黯黯月彩難留只應是嫦娥心裏
也似人愁　幾時囘步玉栘鈎人共月同上南樓却重
聽畫闌西角月下輕謳
　　又(席上送趙戒叔/時東南方擾)
玉溪秋月浸寒波忍持酒重聽驪歌不堪對綠陰飛閣
月下羞娥　夜深驚鵲轉南柯慘别意無奈愁何他年
事不須重問轉更愁多
　　鷓鴣天
荷氣吹涼到枕邊薄紗如霧亦如烟清泉浴後花垂雨
白酒傾時玉滿船　釵欲溜髻微偏却尋霜粉撲香綿
冰肌近著渾無暑小扇頻揺最可憐
　　又(七夕/)
烏鵲橋邊河漢流洗車微雨溼清秋相逢不似長相憶
一度相逢一度愁　雲却静月垂鈎金鍼穿得喜囘頭
只應人倚闌干處便似天孫梳洗樓
　　又(李彦悏/生日)
尊酒年年樂事多古銅猶得幾摩挲他時人物君須記
玉笋班中李泰和　煩翠袖把金荷功名餘事且髙歌
新來學得長生訣寫就黄庭不換鵞
　　又(沈彦述/生日)
名在休文季孟間一時風味更蕭然瓊林不逐春風老
安用丹砂巧駐顔　春入户酒吹瀾小桃枝上錦闌斑
明年欲與君為夀無路相從入道山
　　又(和劉長/孺有贈)
裊裊雲梳曉髻堆涓涓秋淨眼波囘舊家十二峰前住
偶為襄王下楚臺　閒院靜小桃開劉郎前度幾囘來
東風易得行雲散花裏傳觴莫謾催
　　又(和孫子紹/菊花詞)
晴日烘簾暖似春菊囘霜暈淺仍深誰知此地栽花手
便是當時嗔蕊人　秋𣺌𣺌夜沉沉一聲清唱裊殘音
嬌癡應挽香羅比六幅雙裙染鬱金
　　又
一㸃殘缸欲盡時乍凉秋氣滿屏幃梧桐葉上三更雨
葉葉聲聲是别離　調寶瑟撥金猊那時同唱鷓鴣詞
如今風雨西樓夜不聽清歌也淚垂
　　又(重九登醉山堂戲集前人句作鷓鴣天令/官妓歌之為酒間一笑前一首自為之也)
年少登髙意氣多黄花壓帽醉嵯峨如今滿眼看華髮
強撚茱茰奈老何　千疊岫萬重波一時分付與秦娥
明年身健君休問且對秋風巻翠螺
　　又
終日看山不厭山尋思百計不如閒何時得到重陽日
醉把茱茰仔細看　欹醉帽倚雕欄偶然攜酒却成歡
籬邊黄菊關心事觸忤愁人到酒邊
　　又(荆州都/倅生日)
讀盡牙籖玉軸書不知門外有園蔬借令未解鑾坡去
也合讐書在石渠　微雨後小寒初滿斟長夀碧琳腴
不須更問荆州路便上追鋒御府車
　　又(子少時酷喜小晏詞故其所作時有似其體製/者此三篇是也晩年歌之不甚如人意聊載於)
　　　(此為長短句/之體助云)
樓上緗桃一蕚紅别來開謝幾東風武陵春盡無人處
猶有劉郎去後蹤　香閤小翠簾重今宵何事偶相逢
行雲又被風吹散見了依前是夢中
　　又
綵鷁雙飛雪浪翻楚歌聲轉綠楊灣一川紅斾初銜日
兩岸朱樓不下簾　闌倚處玉垂纎白團扇底藕絲衫
未成密約囘秋水看得羞時隔畫簷
　　又
花褪殘紅綠滿枝嫩寒猶透薄羅衣池塘雨細雙鴛睡
楊栁風輕小燕飛　人别後酒醒時午窻殘夢子規啼
導前心事人誰問花底閒愁春又歸
　　採桑子(雨後至/玉壺軒)
跳珠雨罷風初靜闌檻憑虚絳闕清都只在仙人碧玉
壺　九原喚起王摩詰畫作新圖十里芙蕖乞與知章
老鑑湖
　　西江月
畫幙燈前細雨垂蓮盞裏清歌玉纎持板隔香羅不放
行雲飛過　今夜塵生洛浦明朝雨在巫山羞娥且莫
鬭彎環不似司空見慣
　　又
池面風翻弱絮樹頭雨退嫣紅撲花蝴蝶杳無蹤又做
一場春夢　便是一成去了不成没個來時眼前無處
説相思要説除非夢裏
　　又
羅袖雲輕霧薄醉肌玉軟花柔相逢不道有春愁只道
春來微痩　一㸃人間深意數聲栁下輕謳帶將離恨
上歸舟腸斷月斜時候
　　又
髮白猶欹旅枕溪深未挂烟蓑徃來苕霅意如何應有
輕鷗笑我　細算年來活計只消一個漁舟金魚無分
不須求只乞鱸魚換酒
　　又(席上賦/雙荔子)
連理枝頭竝蔕同心帶上雙垂背燈偷贈語低低一㸃
濃情先寄　翡翠釵頭摘處鴛鴦枕上醒時酸甜紅顆
阿誰知别是人間滋味
　　又(和孫子紹/拒霜詞)
天意未教秋老花容剗地宜霜酒肌紅軟玉肌香不與
梨花同様　來伴孫郎小宴臨風為舞霓裳更深綠水
照紅粧便是採蓮船上
　　又
誰把藍揉翡翠天將蠟作梅花晩來秋水映殘霞水墨
新描圖畫　紙上寫將心去眼邊却送愁來今囘相見
比前囘心下忡忡無頼
　　小重山
溪上晴山簇翠螺曉來霜葉醉小池荷瑣窻秋意苦無
多簾繡巻黄菊兩三窠　小睡擁香羅起來匀醉粉玉
垂梭只愁無奈夜長何你去也今夜早來麽
　　又(方元相/生日)
碧玉山圍十里湖水雲天共逺戲雙鳬河陽花縣錦屏
鋪人不老長日在蓬壺　一笑且踟蹰㑹騎箕尾去上
雲衢十分深注碧琳腴休惜醉醉後有人扶
　
　
　竹坡詞巻一
欽定四庫全書
　竹坡詞巻二
　　　　　　　　　　　　宋　周紫芝　撰
　　漢宫春(己未中/秋作)
秋意還深漸銀牀露冷梧葉風髙嬋娟也應為我羞照
霜毛流年老盡漫銀蟾冷浸香醪殊盡把平生怨感一
時分付離騷　傷心故人千里問陰晴何處還記今宵
樓髙共誰同看玉桂烟梢南枝鵲繞歎此生飄轉江臯
須更約他年清照為人常到寒宵
　　又(别乘趙李成以山谷道人反魂梅香材見遺明/日劑成下幃一炷恍然如身在孤山雪後園林)
　　　(水邊籬落使人神氣俱清又明日乃作此/詞歌於妙香寮中亦僕西來一可喜事也)
香滿箱匳看沉犀弄水濃麝含薰荀郎一時舊事盡屬
王孫殘膏賸馥須傾囊乞與蘭蓀金獸暖雲窻霧閣為
人洗盡餘醺　依稀雪梅風味似孤山盡處馬上烟村
從來甲煎淺俗那忍重聞蘇臺燕寢下重幃深閉孤雲
都占得横斜亂影伴他月下黄昏
　　醉落魄
江天雲薄江頭雪似楊花落寒燈不管人離索照得人
來真個睡不着　歸期已負梅花約又還春動空飄泊
曉寒誰看伊梳掠雪滿西樓人在闌干角
　　又
栁邊池閣晩來巻地東風惡人生不解頻行樂昨日花
開今日風吹落　楊花却似人飄泊春雲更似人情薄
如今始信從前錯為個蠅頭輕負青山約
　　又(重午日過石熙/明出侍兒鴛鴦)
薰風池閣小紅橋下荷花薄沙平水淺山如削水上鴛
鴦何處風吹落　今朝端午新梳掠錦絲圍腕花柔弱
人生只有樽前樂前度劉郎莫負重來約
　　又
雲深海濶天風吹上黄金闕酒醒不記歸時節三十年
來徃事無人說　浮生正似風中雪丹砂豈是神仙訣
世間生死無休歇長伴君閒只有山中月
　　阮郎歸
酴醿花謝日遲遲楊花無數飛章臺側畔儘風吹飄零
無定期　煙漠漠草萋萋江南春盡時可憐蹤跡尚東
西故園何日歸
　　又
月櫺疎影照嬋娟閒臨小玉盤棗花金釧出纎纎棊聲
敲夜寒　飛雹冷水精圓夜深人未眠笑催爐獸暖衾
鴛莫教銀漏殘
　　又(西湖摘/楊梅作)
西湖山下水潺潺滿山風雨寒枝頭紅日曉爛斑越梅
催曉丹　連翠葉擁金盤玉池生乳泉此生三度試甘
酸欲歸歸尚難
　　青玉案(淩歊臺懷姑溪/老人李端叔)
青鞋忍踏江沙路恨人已騎鯨去筆底驊騮誰與度西
州重到可憐不見華屋生存處　秋江𣺌𣺌髙臺暮滿
壁棲鴉醉時句飛上金鸞人漫許清歌低唱小蠻猶在
空溼梨花雨
　　又
梅花落盡人誰管暗凄斷傷春眼雪後平蕪春尚淺一
簪華髮滿襟離恨羞做東風伴　鬬花小斛蘭芽短猶
是當時舊庭院擬把新愁憑酒遣春衫重看酒痕猶在
忍放金盃滿
　　菩薩蠻
翠蛾嬾畫妝㾗淺香肌得酒花柔軟粉汗溼吳綾玉釵
敲枕稜　髩綠雲銜膩羅帶還重繫含笑出房櫳羞隨
臉上紅
　　又
風頭不定雲來去天教月到湖心住遥夜一襟愁水風
渾似秋　藕花迎露笑暗水飛螢照漁笛莫頻吹客愁
人不知
　　又(賦疑/梅香)
寶薰拂拂濃如霧暗驚梅蕊風前度依約似江村餘香
馬上聞　畫橋風雨暮零落知無數收拾小窻春金爐
檀炷深
　　西地錦
雨細欲收還滴滿一庭秋色闌干獨倚無人共說這些
愁寂　手把玉郎書跡怎不教人憶看看又是黄昏也
歛眉峰輕碧
　　謁金門
春雨細開盡一番桃李栁暗曲闌花滿地日髙人睡起
　綠浸小池春水沙暖鴛鴦雙戲薄倖更無書一紙畫
樓愁獨倚
　　生查子
春寒入翠惟月淡雲來去院落半晴天風撼梨花樹
人醉掩金鋪閒倚秋千柱滿眼是相思無說相思處
　　又
青絲結曉鬟臨鏡心情嬾知為曉愁濃畫得雙蛾淺
栁困玉樓空花落紅窻暖相對語春愁只有春閨燕
　　又
新歡君未成徃事無人記行雨共行雲如夢還如醉
相見又難言欲徃渾無計眉翠莫頻低我已無多淚
　　又
清歌憶去年共唱秦樓曲門外月横波帳裏人如玉
秋風吹彩雲夢斷驚難續别調不堪聞紅淚銷殘燭
　　又
金鞍欲别時芳草溪邊渡不忍上西樓怕看來時路
簾幕巻東風燕子雙雙語薄倖不歸來冷落春情緒
　　又
輕雲淺䕶霜曉日紅生砌煙共寶薰濃人與山長翠
銀浪酒杯濃錦幄雙鸞戲庭下彩衣郎共祝千千歲
　　昭君怨
滿院融融花氣紅繡一簾垂地徃事憶年時只春知
風又暖花漸滿人似行雲不見無計奈離情惡銷凝
　　秦樓月
東風歇香塵滿院花如雪花如雪看看又是黄昏時節
　無言獨自添香鴨相思情緒無人說無人說照人只
有西樓斜月
　　天僊子
雪似楊花飛不定枝上凍禽昏欲暝寒窻相對話分飛
簫鼔靜燈炯炯一曲陽關和淚聽　酒入離腸愁欲凝
徃事不堪重記省勸君莫上玉樓梯風力勁山色暝忍
看去時樓下徑
　　漁家傲
遇坎乗流隨分了雞蟲得失能多少兒輩雌黄堪一笑
堪一笑鶴長鳬短從他道　幾度秋風吹夢到花姑溪
上人空老喚取扁舟歸去好歸去好孤篷一枕秋江曉
　　又(徃歲阻風長蘆夜/半舟中所見如此)
月黑波翻江浩𣺌扁舟繫纜垂楊杪漁網横江燈火閙
紅影照分明赤壁囘驚棹　風靜雲收天似掃夢疑身
在三山島浮世功名何日了從醉倒柂樓紅日千岩曉
　　又(送李彦恢/宰旌德)
休惜騎鯨人已逺風流都被雲仍占腰下錦絛纒寶劒
光閃焰人間莫作牛刀看　見説河陽花滿縣相邀更
約疎狂伴幸有小蠻開小燕須少款玉堂此去知非晩
　　又(重九前兩日遊真如廣孝二寺朩犀方盛開而/城中花已落數日矣郡人以扶疎髙花絶勝水)
　　　(南因為解嘲/呈元夀知縣)
路入雲岩山窈窕岩花滴露花頭小香共西風吹得到
秋欲杪天還未放秋容老　誰道水南花不好猶勝金
蕊渾如掃留取光陰重一笑須是早黄花更惜重陽帽
　　又(夜飲朩/芙蓉下)
月黑天寒花欲睡移燈影落清樽裏喚醒妖紅明晩翠
如有意嫣然一笑知誰㑹　露溼柔柯紅壓地羞容似
替人垂淚著意西風吹不起空繞砌明年花共誰同醉
　　南柯子(方錢唐出侍兒范/謝州要予作此詞)
蟬薄輕梳髩螺香淺畫眉西湖人道似西施人似西施
濃淡更相宜　畫燭催歌板飛花上舞衣殷勤猶勸玉
東西不道使君腸斷已多時
　　又
霧帳蘭衾暖薰爐寶篆濃眼波猶帶睡朦朧卧聽曉來
雙燕語春風　螺淺歡餘黛霞銷枕處紅斷雲飛雨怕
匆匆欲去且留情緒兩忡忡
　　又
白羽傳觴急金鞍躍馬遲雲間彩鳯看雙飛飛上碧梧
枝上穩雙棲　林下風流女堂東坦腹兒此郎標韻世
間稀好為伯鸞舉案又齊眉
　　朝中措(登西湖北/髙峰作)
西湖烟盡水溶溶一笑與誰同多謝湖邊霜菊伴人三
見秋風　兩髙南北天教看盡吳越西東趂取老來猶
健登臨莫放杯空
　　又(二妙堂落成二十餘年而廬阜隱然常在有/無間似不肯為老人出也作長短句以招之)
大江流處是廬峰蒼玉照晴空何事淺鬟濃黛却成烟
雨溟濛　如今縱有雲濤萬頃翠巘干重傳語雲間五
老一尊須要君同
　　又
雨餘庭院冷蕭蕭簾幙度微飈鳥語喚囘殘夢春寒勒
住花梢　無憀睡起新愁黯黯歸路迢迢又是夕陽時
候一爐沉水烟銷
　　又(移桃/花作)
小桃花動著枝濃移得伴衰翁多謝天公憐我一時染
就輕紅　春光猶在花枝未老莫放尊空休倚半巖烟
樹能消幾度東風
　　又
黄昏樓閣亂棲鴉天末淡微霞風裏一池楊栁月邊滿
樹梨花　陽臺路逺魚沉尺素人在天涯想得小窻遥
夜哀絃撥斷琵琶
　　虞美人(西池見/梅作)
短牆梅粉香初透削約寒枝瘦惱人知為阿誰開還伴
冷烟疎雨做愁媒　飄零苦恨春情薄不管花開落小
池疎影㺯寒沙何似玉臺鸞鏡對横斜
　　又(食𤓰/有感)
西園摘處香和露洗盡南軒暑莫嫌坐上適來蠅只恐
怕寒難近玉壺氷　井花浮翠金盆小午夢初囘了詩
翁自是不歸來不是青門無地可移栽
　　又
癡雲壓地風塵捲雪共春寒淺山城寒夜不燒燈時見
竹籬茅舍兩三星　九衢風裏香塵擁十載鰲山夢如
今獨自倚冰簷落盡短檠紅灺不成眠
　　江城子
夕陽低畫栁如烟淡平川斷腸天今夜十分霜月更娟
娟怎得人如天上月雖暫缺有時圓　斷雲飛雨又經
年思凄然淚涓涓且做如今要見也無緣因甚江頭來
處雁飛不到小樓邊
　　又
碧梧和露滴清秋小庭幽翠烟流羞帶一襟明月上危
樓苦恨秋江風與月偏管斷這些愁　此情空道兩綢
繆信悠悠幾時休到得如今剗地見無由擬待不能思
想得無限事在心頭
　　滿庭芳(濡須/對雪)
樓上寒深江邊雪滿楚臺烟靄空濛一天飛絮零亂㸃
孤蓬似我華顛雪鬢渾無定漂泊孤蹤空凄黯江天又
晩風袖倚蒙茸　吾廬猶記得波横素練玉做寒峰更
短坡烟竹聲碎玲瓏擬問山陰舊路家何在水逺山重
漁蓑冷扁舟夢斷燈暗小窻中
　　又
曉色凝暾霜痕猶淺九天春意將囘隔年花信先已到
江梅沉水烟濃如霧金波滿紅袖雙垂仙翁醉問春何
在春在玉堂西　瑶臺人不老還從東壁來步天墀且
細看八塼花影遲遲㑹見朱顔綠髩家長近咫尺天威
君知否天教雨露常滿歲寒枝
　　又(和潘都曹/九日詞)
江繞淮城雲昏楚觀一枝烟笛誰横曉風吹帽霜日照
人明暗惱潘郎舊恨應追念菊老殘英秋空晩茱萸細
撚醽醁為誰傾　人間真夢境新愁未了綠髩星星問
明年此㑹誰寄幽情倚盡一樓殘照何妨更月到簾旌
憑闌久歌君妙曲誰是米嘉榮
　　又(二妙/堂作)
楚尾江横斗南山秀輞川誰畫新圖幾時天際平地出
方壺應念江南倦客家何在飄泊江湖天教共銀濤翠
壁相伴老人娛　長淮看不盡風帆落處天在平蕪算
人間此地豈是窮途好與婆娑盡日應須待月到金樞
山中飲從教笑我白首醉糢糊
　　宴桃源
簾幕疎疎風透庭下月寒花瘦寛盡沈郎衣方寸不禁
僝僽難受難受燈暗月斜時候
　　又
林外野塘烟膩衣上落梅香細瘦馬步凌兢人在亂山
叢裏憔悴憔悴囘望小樓千里
　　又
綠盡小池芳草門外栁垂春晝花上雨亷纎簾幕燕來
時候消瘦消瘦依約粉香襟袖
　　又(與孫祖恭/求酴醿)
舊日荼䕷時候酒涴粉香襟袖老去惜春心試問孫郎
知否花瘦花瘦剪取一枝重嗅(一作添我/小闌文綉)
　
　
　
　
　
　
　
　
　竹坡詞巻二
欽定四庫全書
　竹坡詞巻三
　　　　　　　　　　　　宋　周紫芝　撰
　　滿江紅(十一月二十有三日雪意濃甚已而復晴/客歌世所傳催雪舉席歆艶有謂其韻俗)
　　　(者使僕作語/為賦此曲)
寂寂江天雪又滿晩來風急空懊恨散鹽飛絮未成輕
集萬里長空飛不到珠簾捲盡還羞入問向晚誰欲畫
漁蓑寒江立　天黯淡催殘日波浩𣺌添寒力又何如
聊遣舞衣紅溼好與月娥臨晩砌莫教先放梅花拆便
準擬一醉廣寒宫千山白
　　琴調相思引
梅粉梢頭雨未乾淡烟疎日帶春寒暝鴉啼處人在小
樓邊　芳草只隨春恨長塞鴻空傍碧雲還斷霞銷盡
新月又嬋娟
　　蝶戀花
天意才晴風又雨催得風前日日吹輕絮燕子不飛鶯
不語滿庭芳草空無數　春去可堪人也去枝上殘紅
不忍擡頭覷假使留春春肯住喚誰相伴春同處
　　永遇樂(五日/)
槐幄如雲燕泥猶溼雨餘清暑細草揺風小荷擎雨時
節還端午碧羅窻底依稀記得閒繫翠絲烟縷到如今
前歡如夢還對綵絛無語　榴花半吐金刀猶在徃事
更堪重數艾虎釵頭菖蒲酒裏舊約渾無據輕衫如霧
玉肌似削人在畫樓深處想靈符無人共帶翠眉暗聚
　　驀山溪
月眉星眼閬苑真僊侣嬌小正笄年每當筵愁歌怕舞
水亭烟樹春去已無蹤桃源路知何處徃事如風絮
如今聞道悞剪香雲縷閒繫小烏紗更無心淺匀深注
三山路杳終不是人間知誰與吹簫女共駕青鸞去
　　品令(重九前一日飛卿攜酒相過坐中歌空青/送客詞因用其韻是日淮上賊軍退舍)
西風持酒誚不做愁時候機雲兄弟坐中玉樹璚枝髙
秀且莫勸人歸去坐來未久　甘泉書奏報幽障沉烽
後明朝重九茱萸休惱淚霑襟袖怕煞黄花也解笑人
白首
　　又(九日寓居招提旅中不復出步上西菴/絶頂擷黄菊一枝凄然有感復作此歌)
霜蓬零亂笑綠髩光陰晩紫茱時節小樓長醉一川平
逺休説龍山佳㑹此情不淺　黄花香滿記白苧吳歌
軟如今却向亂山叢裏一枝重看對著西風搔首為誰
腸斷
　　清平樂
蘆洲晩淨雨罷江如鏡屬玉雙飛棲不定數㸃晚來煙
艇　夢囘滿眼凄凉一成無奈思量舟在綠楊堤下蟬
嘶欲盡斜陽
　　又
烟鬟斂翠栁下門初閉門外一川風細細沙上暝禽飛
起　今宵水畔樓邊風光宛似當年月到舊時明處共
誰同倚闌干
　　又
青春欲暮栁下將飛絮月到堦前梅子樹啼得杜鵑飛
去　人歸不掩朱門一成過了黄昏只有瑣窻紅蠟照
人猶自銷魂
　　又
團欒小樹天與香無數薄艶不禁風日苦賸著紅油遮
䕶　移栽未到江南香山鼻觀先參勾引老情偏醉錦
薰籠暖春酣
　　又
淺粧匀靚一㸃閒心性臉上羞紅凝不定惱亂酒愁花
病　晩來淚揾殘霞墜鬟小玉釵斜細雨一簾春恨東
風滿地桃花
　　又
東風庭户紅滿桃花樹准擬踏青南陌路雙鳯繡鞋新
做　秋千月挂黄昏畫堂深掩朱門立盡花陰歸去此
時别是銷魂
　　浪淘沙(已未/除夕)
江上送年歸還似年時屠蘇休恨到君遲覓得醉鄉無
事處莫放愁知　紅灺一燈垂應笑人衰鶴長鳬短怨
他誰明日江樓春到也且醉南枝
　　又
落日在䦨干風滿晴川坐來髙浪擁銀山白鷺欲棲飛
不下却入蒼烟　千里水雲寒正繞烟鬟拍浮須要酒
杯寛天與吾曹供一醉不是人間
　　踏莎行(和人賦/雙魚花)
風翠輕翻霧紅深注鴛鴦池畔雙魚樹合歡鳯子也多
情飛來連理枝頭住　欲付濃愁深憑尺素戲魚波上
無尋處教誰試與問花看如何寄得香牋去
　　又
燕子歸來梅花又落緗桃雨後燕支薄眼前先自許多
愁斜陽更在春池閣　夢裏新歡年時舊約日長院静
空簾幕幾囘猛待不思量擡頭又是思量著
　　又(謝人寄/梅花)
鵲報寒枝魚傳尺素晴香暗與風微度故人還寄隴頭
梅憑誰為作梅花賦　栁外朱橋竹邊深塢何時却向
君家去便須倩月與徘徊無人留得花常住
　　又
情似遊絲人如飛絮淚珠閣定空相覷一溪烟栁萬絲
垂無因繫得蘭舟住　雁過斜陽草迷烟渚如今已是
愁無數明朝且做莫思量如何過得今宵去
　　雨中花令(吳興道中頗厭行役/作此曲寄武林交舊)
山雨細泉生幽谷水滿平田雪蠒紅蠶熟後黄雲隴麥
秋間武陵烟暖數聲雞犬别是山川　嗟老去倦遊蹤
跡長恨華顚行盡呉頭楚尾空慚萬壑千岩不如休也
一菴歸去依舊雲山
　　㸃絳辱(西池桃花/落盡賦此)
燕子風髙小桃枝上花無數亂溪深處滿地飛紅雨
喚得春來又送春歸去渾無緒劉郎前度空記來時路
　　又(内子/生日)
人道長生算來世上何曾有玉尊長倒早是人間少
四十年來歴盡閒煩惱如今老大家開口贏得花前笑
　　臨江僊
水逺山長何處去欲行人似孤雲十分瘦損沈休文忍
將秋水鏡容易與君分　試問梨花枝上雨為誰彈滿
清尊一江風月黯離魂平波催短棹小立送黄昏
　　又(送光州/曾使君)
記得武陵相見日六年徃事堪驚囘頭雙鬢已星星誰
知江上酒還與故人傾　鐵馬紅旗寒日暮使君猶寄
邊城只愁飛詔下青冥不應霜塞晩横槊看詩成
　　好事近(青陽道中見梅花是/日微風花已有落者)
江路繞青山山翠撲衣輕溼誰釀晚來雲意做一天愁
色　竹溪斜度儘籃輿疎梅暗香入何處最關心事恨
落梅風急
　　又(謝人分得/蠟梅一枝)
香蠟染宫黄不屬世間風月分我照寒金蕊伴小窻愁
絶　髙標獨步本無雙一枝為誰折壓盡半春桃李任
滿山如雪
　　又
簾外一聲歌傾盡滿城風月看到酒闌羞處想多情難
説　周郎元是個中人如今鬢如雪自恨老來腸肚誚
不堪摧折
　　又
雨後欲斜陽紅滿井梧風葉還是夜來時候共小軒明
月　不關纎手與調冰消除這些熱自是月娥肌骨似
玉壺香雪
　　又(海/棠)
春似酒杯濃醉得海棠無力誰染玉肌豐臉做燕支顔
色　送春風雨最無情吹殘也堪惜何似且留花住喚
小鬟催拍
　　又
秋意總關愁那更與君輕别從此共誰同醉恨老來風
月　遥知手板笑看雲江邊醉時節應為老人囘首記
白頭如雪
　　酹江月
冰輪飛上正金波翻動玉壺新綠風帽還欹清露滴凛
凛微生寒粟白玉樓髙水精簾捲十里堆瓊屋千山人
靜怒龍聲噴蘄竹　夜久斗落天髙銀河還對瀉冷懸
雙瀑此地人間何處有難買明珠千斛弄影人歸錦袍
何在更誰知鴻鵠素光如練滿天空挂寒玉
　　又(送路/使君)
楚山無盡看西來新擁石城雙斾立馬花邊金鐙暖遥
想元戎小隊白雪歌成莫愁去後徃事空千載一時吟
嘯風流不減前輩　聞道夢澤南州日髙初睡足雅宜
髙㑹老去愁多誰念我空對雲山蒼翠南雁歸時白頭
應記得尊前傾葢送君南浦無情空恨江水
　　感皇恩
殘月挂征鞍路長山繞獨擁寒貂犯霜曉水邊林下孤
負此生多少星星空滿髩因誰有　不如辦個短蓑長
釣喚取輕鷗伴人老思量也勝看人眉頭眼腦世間渾
是夢何時了
　　又(除夜/作)
玉筯㸃椒花年華又杪絳蠟燒殘暗催曉小窻醒處夢
斷月斜江悄故山春欲動歸程杳　天意不放人生長
少富貴應須致身早此宵長願贏取一尊娛老假饒真
百歲能多少
　　又(竹坡老人步上南岡得堂基於/孤峰絶頂間喜甚戲作長短句)
無事小神僊世人誰㑹著甚來由自縈繫人生須是做
些閒中活計百年能幾許無多子　近日謝天與片閒
田地作個茅堂待打睡酒兒熟也贏取山中一醉人間
如意事只此是
　　又(送晁别/駕赴朝)
江上一山横偶來同住山北山南共來去今朝何事目
送征鴻輕舉可堪吹不斷梨花雨　千里莫厭重霄雲
路飛下彤庭伴鵷鷺紫騮烏帽看盡章臺風絮故人應
問我今何處
　　又(送侯彦嘉/歸彭澤)
何處是雲菴本來無住雲共誰來共誰去菊籬杯酒聊
為淵明頻舉幅巾應屬溼斜川雨　此去常恨相從無
路記取孤飛水邊鷺重來一笑又是栁飛殘絮夢魂飛
不到君閒處(彦嘉小室/榜曰閒處)
　　洞僊歌
江梅吹盡更幽蘭香度可惜濃春為誰住最嫌他無數
輕薄桃花推不去偏守定東風一處　病來應怕酒眼
常醒老去羞春似無語准擬强追隨管領風光人生只
歡期難預縱留得梨花做寒食怎喫他朝來這般風雨
　　賀新郎
白首歸何晩笑一椽天教付與楚江南岸門外春山晩
無數只有匡廬似染但想像紅粧不見誰念香山當日
事漫青衫淚溼人誰管歌舊曲空凄怨　將軍未老身
歸漢笇功名過了唯有古詞塵滿誰似淵明拚得老飽
看雲山萬㸃况此老斜川不逺終待我他年自剪黄花
一酹重陽醆君為我休辭勸
　　蘇幕遮
水傍邊山盡處喚取雲來共我山頭住分得一江風共
雨滿院芙蓉更聽紅粧舞　趂霜晴閒獨步那裏烟村
有個梅花樹小徑斜穿來又去醉後知他有甚青雲路
　　又
老相邀山作伴千里西來始識廬山面愛酒揚雄渾不
管天與隣翁來慰窮愁眼　似驚鴻吹又散畫舸横江
望斷江南岸地角天涯無近逺一闋清歌且放梨花滿
　　一剪梅(送楊師/醇赴官)
無限江山無限愁兩岸斜陽人上扁舟闌干吹浪不多
時酒在離尊情滿滄洲　早是霜華兩鬢秋目送飛鴻
那更難留問君尺素幾時來莫道長江不解西流
　　千秋歲(生/日)
小春時候晴日呉山秀霜尚淺梅先透波翻醽醁醆霧
暖芙蓉繡持夀酒仙娥特地囘雙袖　試問春多少恩
入芝蘭厚松不老山長久星占南極逺家是椒房舊君
一笑金鸞看取人歸後
　　又(葉審言/生日)
當年文焰蜀錦詞華爛年正少聲初逺手攀天上桂書
奏蓬萊殿人盡道洛陽盛事今重見　千尺青蒼榦直
節凌霄漢天未識應嗟晩飲殘長夀醆歸奉春皇燕金
葉滿擗麟且受麻姑勸
　　又(春欲去二妙老人戲作長/短句留之為社中一笑)
送春歸去説與愁無數君去後歸何處人應空懊惱春
亦無言語寒日暮騰騰醉夢隨風絮　盡日閒庭雨紅
溼秋千柱人恨切鶯聲苦擬傾澆悶酒留取殘紅樹春
去也不成不為愁人住
　　風入松
禁烟過後落花天無奈輕寒東風不管春歸去共殘紅
飛上秋千看盡天涯芳草春愁堆在闌干　楚江横斷
夕陽邊無限青烟舊時雲去今何處山無數栁漲平川
與問風前囘雁甚時吹過江南
　　憶王孫(絶/筆)
梅子生時春漸老紅滿地落花誰掃舊年池館不歸來
又綠盡今年草　思量千里鄉關道山共水幾時得到
杜鵑只解怨殘春也不管人煩惱
　　減字朩蘭花(雨中/熟睡)
快風消暑門近雨邊梅子樹晝夢騰騰急雨聲中喚不
醒　輕衫短箑林下日長聊散髮無計醫貧長作雲山
髙卧人
　　採桑子(將離/武林)
雲蹤老去軍無定飄泊寒空又被東風吹過江南第幾
峰　長安市上看花眼不到衰翁好趂歸鴻家在西巖
碧桂叢
　竹坡詞巻三
竹坡詞原跋
先父長短句一百四十八闋先是潯陽書肆開行訛舛
甚多未及修正適鄉人經由渭宣城搜尋此未得其半
遂以金受板東下未幾好事者輻凑訪求鬻書者利其
得又復開成然比宣城本為善葢栞親校讎也去歲武
林復得二章今繼於憶王孫之後先父一時交遊如李
端叔翟公㢲吕居仁汪彦章元不伐莫不推重平生著
述綴集成七十巻槧板襄陽黄州開楚辭贅説詩話二
集尚有尺牘大閒錄勝遊錄羣玉雜嚼藏於家以俟君
子廣其傳云乾道九年閏正月十五日男栞拜書
