#+TITLE: 龍洲集-宋-劉過
#+DATE: 2018-05-12 10:19:36
#+SOURCE: github.com/kanripo/KR4d0304 master 989f040a                
欽定四庫全書　　　　　集部四
　龍洲集　　　　　　　　别集類三(宋/)
　　提要
　　　　(臣/)等謹按龍洲集十四巻宋劉過撰過字改
　　　　之廬陵人當宋光宗寧宗時以詩遊謁江湖
　　　　韓侂胄當國時嘗欲官之出使金國而輕率
　　　　漏言卒以窮死葢亦陳亮之流而跅弛更甚
　　　　者也當其叩閽上書請光宗過宫頗得抗直
　　　　聲然其時在廷諸臣已交章論奏非廊廟不
　　　　言待於草野言之者何必屋上架屋為此嘵
　　　　嘵特巧於博名耳又屢陳恢復大計謂中原
　　　　可不戰而取更不過附合時局大言以倖功
　　　　名北伐之役後竟何如耶楊維楨弔其墓詩
　　　　云讀君舊日伏闕疏喚起開禧無限愁文人
　　　　標榜之詞非篤論也其詩文亦多粗豪亢厲
　　　　不甚協於雅音特以跌宕縦横才氣坌溢要
　　　　非齷齪者所及故今猶傳焉集凡十四巻後
　　　　附宋以來諸人所題詩文二巻合十六巻岳
　　　　珂桯史記過始末頗詳稱其開禧乙丑過京
　　　　口相與摭竒弔古多見於詩其多景樓一篇
　　　　廣漢章以初升為之大書詞翰俱卓犖可喜
　　　　屬為刻樓上㑹兵起不果云云今集中詩以
　　　　此篇為冠葢由於此然伏闕一疏今竟不載
　　　　於集中其尚有佚篇歟至蔣子正山房随筆
　　　　載其辛棄疾席上賦羊腰腎羮絶句及為張
　　　　栻作張浚挽詩以集中不載為遺珠之憾核
　　　　以岳珂桯史葢小説之附㑹非脱漏也乾隆
　　　　四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸費墀
龍洲集原序
古人以詩名家者衆矣予兄改之晚出每有作輙伸尺
紙以為藁筆法遒縱隨為好事者所拾故無鈔集詩章
散漫人間無從㑹稡澥嘗游江浙渉淮甸得詩詞表啟
賦序於所交游中纔成帙多為同儕取去嵗月乆淹應
酬㡬不能給或以是而獲謗吁上而李杜韓栁近而歐
蘇陳黄大篇巨帙爛如星日絢如綺組膏澤流於無窮
於此何足秘哉用是鋟木以廣其傳每得名賢序䟦詩
文亦多嘗陸續以刻少有舛闕不敢輕易竄易或収善
本能一賜㕘對至願峕端平紀元六月望日劉澥謹題
欽定四庫全書
　龍洲集巻一　　　　　　　宋　劉過　撰
　　歌行
　　　襄陽歌
十年著脚走四方胡不歸來兮襄陽襄陽真是用武國
上下吳蜀天中央銅鞮坊裡兮作市八邑田熟麦當粮
一條路入秦隴去落日彷彿見太行土風沉渾士竒傑
嗚嗚酒後歌聲發歌曰人定兮勝天半壁重開新日月
買劍傾家貲市馬託生死科舉非不好行都兮萬里人
言邊人盡麄材卧龍髙卧不肯來杜甫詩成米芾冩二
三子亦英雄哉
　　　多景樓醉歌
君不見七十二子從夫子儒雅强半魯國士二十八宿
佐中興英雄多是南陽人丈夫生有四方志東欲入海
西入秦安能齷齪守一隅白頭章句浙與閩醉逰太白
呼峨岷竒材劍客結楚荆不隨舉子紙上學六韜不學
腐儒穿鑿注五經天長路逺何時到側身望兮涕霑巾
　　　紅酒歌呈西京劉郎中立義
桃花為麯杏為漿酒醖仙方得心法大槽迸裂猩血流
小槽夜雨真珠滴峴山之北古襄陽春風爛漫草花香
乗軺誰為部使者金閨通籍尚書郎兒様愛民真父母
十萬人家感恩厚鵞兒不酌宜城黄流霞造此江南酒
輪蹄日日行樂同琥珀瀲灔琉璃鍾珊瑚枝下貴公子
人面日色相争紅欄杆十二開簾幙腰皷轟雷奏仙樂
翠翹金鳳大隄倡玉纎捧勸羅衣薄人生百嵗能㡬何
海棠花開春較多有貂可解換一㪷醉倒天暁待作麽
　　　𤓰州歌
今年城保賽眀年城𤓰州㓂來不能禦賊去欲自囚偉
哉淮南鎮禹貢之揚州念昔蕞爾寇馬箠輕江流翠華
離金陵人有李郭不幸被帳下兒長戈㫪其喉輿尸有
遺臭鮮血粘髑髏敗軍慘無主餘衆散莫収勢當截歸
路盡與俘馘休甲兵洗黄河境土盡白溝天子棄不取
區區乃人謀金帛輸東南禮事一何優参差女牆月深
夜照敵樓泊船運河口頗為執事羞
　　　盱眙行
車徐行馬後馳天寒逰子來盱眙功名邂逅未可知生
平畢竟要何為既不起草黄金閨又不侍宴白玉墀何
不夜投將軍飛勸上征伐鞭四陲滄海可鎮山可移男
兒志氣當如斯安能生死困毛錐八韻作賦五字詩金
牌郎君黄頭兒有眼不忍重見之志大才疎浩無期逢
人舉似人笑嬉謂之癡人未必癡喚作竒士何能竒
　　　從軍樂
芙蓉寳劍鸊鵜刀黄金絡馬花盤袍臂弓腰矢出門去
百戰未怕皐蘭鏖酒酣縱獵自足快詩成横槊人争豪
但期處死得其所一死政自輕鴻毛將軍三箭定天山
丞相五月入不毛生前封侯死廟食雲臺突兀秋山髙
書生如魚蠧書册辛苦雕篆真徒勞兒時鼔篋走京國
漸老一第猶未叨自嗟賦命如紙薄始信從軍古云樂
　　　登昇元閣故基
脚力􁒭矣曷少休侵晨更作昇元逰眼中已不見二百
四十尺之髙樓但見炊煙萬灶宿貔貅上有啼鴉噪鵲
如泣訴下有藤蔓老樹根據枝相虯想其結締初匠石
巧與造物侔桷榱枅栱不知幾大木一木牽挽囘萬牛山
川退聴左右受約束日月烏兎早暮東西流河房之旗
矗立矮如㦸臨春結綺望仙三閣俱下頭盃埦塊潜培
塿而已矣蹄涔洞庭芥為舟拄撑霄漢彈壓大千界下
厯梁唐秦隋晉漢周一朝世故有翻覆禍結祝融囘禄
與鬱攸灰飛障天烟焰熾一火三月爛不収遂使觚稜
化草莽丹雘成墟丘吾聞至人侈儉初何心有茒一把
盖頭便可畱何必窮極土木事妖怪朘削赤子膏血斂
以裒是故子劉子不仙不佛亦不侯視鸞臺鳳閣為蘧
廬百萬買宅亦夢幻泡影漚江西豈無家白沙翠竹泉
石幽小亭茅簷曝日搔背癢籬缺墻破手葺修如以天地
為室廬日月行住坐卧得自由不為朱門是不為白屋
羞有時騎鯨千里逰汗漫有時蛤蜊遽食龜殻秋彼昇
元閣者亟成而復壊腸亦不能為之斷心亦不能為之
憂造物何足云此身自贅疣譽堯毁桀未必公是非丘
跖兩窖蟻與螻日斜諸公急下山我有斗酒歸去來兮
相與勸酬
　　　大雪登越州城樓
北風吹雪天盡頭蘇州未了來越州越人夜乗剡溪舟
烏喙還念棲山不吴人載酒登虎丘窈窕萬舞雜清謳
迤邐茂苑來長洲不顧麋鹿蘇臺逰我獨忍凍城上樓
欲擒元濟入蔡州鐡騎突出風颼颼越人驚倒吴人愁
　　　望幸金陵
建業水大勝武昌魚有味江東雲不比渭北春天門崒
嵂兩岸石壁立石頭鍾山龍虎東西分椎牛釃酒家家凖
擬犒六軍翠華不來冷落行宫門泰華不易得天下闗
中為本根懐哉金陵古帝藩千船泊兮萬馬屯西湖真
水真山好吾君豈亦忘中原
　　　艤舟采石
我昔南逰武昌夏口之山川赤壁弔古齊安邊又嘗北
抵鶴唳風聲地八公山前望淝水誰令艤舟牛渚磯樓
船蔽江憶當時周郎未戰曹瞞走謝安一笑苻堅危黄
雲如屯夜月白箭痕刀痕滿枯骨徤兒飯飽飲馬來
意氣猶雄歌尚烈只今采石還戍兵諸將奄奄泉下入
飯囊盛飯酒甕酒位去三衙稱好手
　
　
　
　
　
　
　
　
　龍洲集巻一
欽定四庫全書
　龍洲集巻二　　　　　　　宋　劉過　撰
　　七言古
　　　題潤州多景樓
金山焦山相對起挹盡東流大江水一樓坐斷水中央
収拾淮南數千里西風把酒間來愁木葉盡脱人間秋
煙塵茫茫路渺渺神京不見雙淚流君不見王勃才名
今盖世當時未遇庸人爾琴書落魄豫章城滕王閣中
悲帝子又不見李白才思真天然時人未省為謫仙一
朝放浪金陵去鳳凰臺上望長安我今四海行將遍東
厯蘇杭西漢沔第一江山最上頭天下無人獨登覧樓
髙思逺愁緒多樓乎樓乎汝奈何安得李白與王勃名
與此樓長突兀
　　　清溪閣次胡仲芳韻
瓊樹枝新梅蕋迸與君携手清溪問舊來俠客歌舞場
何似詩人風雪逕溪邊傑閣髙崚嶒左右華屋連飛甍
依稀王謝鳴珂里彷彿秦筝雲母屏古來繁華各衰歇
只有不磨惟璧月小船何處載愁來哀怨一聲吹笛裂
　　　呈陳縂領五首
旄頭欃槍銳衝擊殺氣隆隆半天黒千家悲哀萬家哭
唐鄧征魂招不得北斗移杓向西指八月風髙塞塵起
大軍忠義赴襄陽飛鳥潜魚未知死黔黎殷憂痛無䇿
願得空中降黄白嗚呼何代無竒才世間未有黄金臺
　　　其二
太宗造唐剗隋亂仁義結民過炎漢碧眼綳兒逆天紀
忠義囘天四方起嗟哉主將失紀律百萬秦人半為鬼
浮雲改變異今古不謂前車眼中睹當時潼闗說哥舒
今日襄陽說皇甫
　　　其三
先生文章擅經緯戰法淵源如孔子當時蜒獠沸溪洞
一掃蠻風净如水胸中氣壓萬人將億萬貔貅資餽餉
漢家火徳接天統秘計竒謀堪任相願公飛章告天子
敵疾如風走如鬼
　　　其四
商渠駞河河可慿精衛填海海可平物情大忌不量力
立志亦復加專精憶昨痛哭麗正門白袍黒帽如逰魂
中書堂畱草茒疏不賜誅戮光宗恩暮年志氣恥彫喪
廣文長陽吊名將願持上方三寸鐵細剖赤心告今
上
　　　其五
今上聪眀過堯湯師王忠純如魏王君上戮力殄仇國
六月戈甲飛氷霜泗州已復漢正朔議飾寢廟修洛陽
草茅螻蟻百無用山林豈復中原夢敬須洗眼俟河清
讀公浯水中興頌
　　　憶鄂渚
我離鄂渚已十年吴兒越女空華鮮不如上㳺古形勢
四十餘萬兵籌邊中原地與荆㐮近烈士烈兮猛士猛
澤連雲夢寒打圍城接武昌暁排陣書生豈無一䇿竒
叩閽擊鼔天不知却思仙人白玉笛胡床醉倚南樓吹
貂蟬兠鍪兩岑寂若耶溪傍還作客空餘黄鶴舊題詩
醉筆顛狂驚李白
　　　寄竹隠先生孫應時時為常熟宰
蘇州酒滴如真珠公能醉之酒百壺得閒政恐不來爾
來則倒屣相與俱江山繞樓詩句好奔走萬遍同馳驅
大書小草各有態雷雹震耀鶯花姝當其半醉尚醒在
宛若處女未嫁夫盃行到手湖海歇翻覆雲雨來須㬰
羲之屈使坐北面命騷如役僕與奴角巾斜飄髩毛出
筆墨顛倒衫袖烏囬旋左右如有礙歸路不記長鬚扶
賓儕指摘士竊笑亦有好事描為圖咸云先生欝於用
浮沈欲以酒自娱實非能飲姑好客不時斗酒由人須
若予乃是真飲者糟丘日日鄉無何雖然人亦難意料
未可目以為酒徒相逢擺畧邊幅盡胸次開豁無城郛
歛蔵窮達付之酒不以禮法自束拘情歸一真舉無偽
􁇨稽玩世為通儒飲與不飲無不可醉醒醒醉同一區
癡人之前莫說夢夢中說夢真濶迂客來輙飲飲輙醉此
其所以為竹湖不然他人豈無酒欲去此脚自懶趨計
公之客日百數結束冠帶紛座隅欲言喉牙物如梗中
懐腹非外示愚不如鄙性好誠實退無取議進不䛕歐
公自愛曼卿放昌黎亦喜劉义麄滿城風雨重陽近黄
花籬落金英敷山髙凛風吹客倒公樓雖小主者殊狂
當相就取一醉有酒飲我無酒酤此即雖狂亦可喜我
去俗子疇當呼世無人兮亦已乆公不容我誰容乎
　　　眀州觀大閲
書生燈忩困毛錐說著刀劍何時持忽聞殷殷金鼔震
驚起塊坐筋骸衰國朝訓武重秋獮列都敢不張其威
萬家軿首遮道看我亦役逐人後隨武夫櫜鞬陳整整
虎豹拏攫旌旗麾人言吴兒盡脆弱身髮文斷勇未知
不見拔山昔項羽何必燕趙士始竒軍容燦燦生光輝
悲風慘淡殺氣怒對此忽作邊頭思熊羆不譁暁争出
萬騎馳突寒打圍紛紛血毛腥原野箭竹正墮驚鴻飛
將軍仰笑兵軍賀金帛填委深溝池十年文窮坐百拙
感慨一賦從軍詩
　　　嘉泰開樂日殿岩涇原郭季端邀遊鳳山自來
　　　　美堂而上湖亭海觀梅坡石林無不厯覧最
　　　　後登沖天樓下介亭觀騎射歌舞賦詩而歸
結束戰袍騎戰馬冠軍將軍宛如畵前呵小駐來美堂
箭去弓鳴飛鳥下青林路轉入岧嶤湖亭海觀争為髙
誰知鳳舞龍飛外別有樓閣横雲霄囘旋左右皆逰厯
人物江山兩英特風流標致梅嶺梅磊落胸襟石林石
側身更上天上行好風吹下笑談聲山神川后領要束
遁走虎豹藏蛟鯨摩挲苔蘚題詩去萬鼓聲中白題舞
衆賓捧酒夀主人將軍自是擎天柱看山看水時一来
錢塘吴越何小哉指㸃中原百城在功名逼人有機㑹
　　　古詩
凉生几硯忩未糊秋風射入如相呼床頭吴鈎作龍吼
便欲乗此𢷬穹廬丈夫詩胆如斗大摩挲笑與歌楚些
平生柔腸作鐡堅挑盡寒燈擁襟坐撞鐘打鼔天欲眀
鴉未知暁鷄先驚夜來有雨不須問聴取忩前蕉葉聲
老僧慣閒定較可山色朦朧半烟鎖玉簮委地怕禁持
消息雨中彈指過前四十日得一晴逺山松檜如潑青
癡雲冉冉自辟易半江滚滚金龍生桂花畢竟終燥薄
强出嬋娟懶梳掠正縁乆不見雲生事半功倍掃蕭索
人言快意難得時世間樂事須生悲轉頭天地潑墨黒
依然雨脚如絲垂山翁豈識神龍志特地䨬淫阻逰意
不知金鴨香篆長擁鼻猶可看文戱重重叠叠添青蒼
誰調濃翠遶叢篁草木過濕有香意衣籠鴛褥篝籠湯
峭岩萬丈苔斑駁日固甚佳雨不惡晴眀晦冥俱可觀
芻豢有時薦藜藿愛山之癡如愛詩或日或雨皆足竒
君不見若把西湖比西子淡粧濃抹也相宜
　　　上譙江州
丘公鎮金陵辛老治京口君王神武欲籌邊九江更使
何人守九江太守令譙侯譙侯徳量容九州詩書禮樂
晉元帥意度閒逺和而謀清尊對客温如玉同上庾樓
望西北邊塵萬里氣壓之客有白頭何碌碌出門烟水
空茫茫西為漢沔南衡湘指㸃武昌在何許買船又謁
吴侯去
　　　觀三疊泉
五老峯北嵳峩顛龍泉三疊来自天只因開闢便有此
山雲蔽䕶經嵗年一朝何事失扃鐍樵者得之人共傳
欲往從之人憚逺險溪絶壑窮攀縁初疑霜崩湧天谷
翻若雲奔不岩宿散為風飛颺輕煙垂似銀絲貫珠玉
隨風變態難盡名洞駭觀者心與目清寒侵袂心益爽
清甘熨齒手屢掬我欲攬之作玉虹似開九丈錦屏風
有若挿碧金芙蓉笑騎揮斥凌太空窮源直到天河東
　　　贈許從道之子祖孫
祖孫今年㡬年齒兩髻紞紞垂到耳讀書要以六經先
山雲閉䕶經嵗年老夫之見竊不然別有一說為舉似
方今邊裔日衰甚河朔早暮風塵起腐儒酸寒作何用
國家所欠竒偉士丈夫立身兩字盡臣子忠孝而已矣
吾觀汝相頭面濶顔色麄厚黒而紫汝翁七十髩髮轉
汝又科第遲如此與君生死蠧文字土田官人村夫子
不如左彎右挾弓肉食封侯差快耳
　　　郭帥遺蕨羹
書生窮無食肉相老不能官猶崛强一杯紫蕨江西羮
萬户封侯猶未當主人幕下三千士談王說伯如䗬起
日日椎鮮與擊肥厭飰腥羶飽而已此生只願吃此羮
坐看將軍勛業成金山乞取一片山要看濈濈兒拳短
窮人便是知田漢
　　　舟中
扁舟去時風怒惡舟入深溪雪花落我行無事有底忙
且向荻花深處著隣船乞火炮蛤蜊樽中濁醪把一巵
陶陶萬事不復理凍口忍吐寒酸時
　　　村墅
俗子有錢村亦樂秋田未熟歌牛角三家村墅無官方
夜半呼盧笑聲謔尋思我輩不如君平生讀書徒苦辛
遭時喪亂未得志長䇿短藁無由伸不如賣劔買牛去
也學此翁村社住只愁夜半月眀時得意無人和詩句
　　　題一犂春雨圖後
阿耘無田食破硯奉親日糴供朝飯有田正恐拙把犂
何得受為圖畵看汝父名汝汝當知有田無田未可期
有田不畊汝懶病無田畵田真畵餅畵田之外更畵牛
捉捕風影何時休頭上安頭入詩軸全家不應猶食粥
　
　
　
　
　
　
　
　龍洲集巻二
欽定四庫全書
　龍洲集巻三　　　　　　　宋　劉過　撰
　　五言古
　　　寄竹隠孫先生
竹湖人之英劇縣勇自試三年種桃李遺愛及僮稚咸
欲父母之謂吾公之子獨有督郵嫌見謂不事事瑕疻
催科細欲以三尺治八月羈僦樓半年縻隠市小牕天
日晴灑落自胸次抖擻舊塵埃楮札左右置寄傲㸃畫
間揮染當逰戱人賢世所希嗜好人共貴車馬閙填門
載酒日紛至大書極豪放小草亦姿媚歛藏經綸業進
此第一義玉板抄歌詩石碑刻圖記人家錦為軸髙壁
垂至地襲藏較工拙臨冩費同異争如老劉子落魄一
狂士半生不讀書頗能㑹其意寒泉驥馬飲平陸蛟龍
起得非乆幽憤於以發竒氣政使鐘鼎疎自足名一世
毛錐乆見絶一見尚能喜酒邊袖與詩不譽亦不忌有
峕奪之去箱篋餘故紙如持將軍誥屢博姑蘇醉
　　　同許從道逰涵碧亭
犯暑日午來坐到日落歸松桂叢團團竹光净暉暉乳
竇成濯纓緑染身上衣却傾所携酒對酌老石磯幽鳥
當歌者荐以首山薇歛藏大千界㳺戱塵尾揮寺門長
安道結束駟馬肥醉鄉訪腥葷屏風肉紅圍我亭不闗
鎖何人欵柴扉掉臂樵擔行藤蘿自烟霏古所謂迂濶
若此二子稀既非携娉婷又乏玉鞍飛不知有何好林
泉少焉依境勝更著語鬼神暗呵譏但知咲他人不覺
自已非
　　　湖學别蘇召叟
失學老無成寧不心自慊子卿生吾後逸俊眼未見委
身入罏錘顧此金百鍊有如頑鈍質豈可便磨剗看君
說經旨不異缻水建小詩雖自放風味亦不淺我途未
易窮本自安眠飯俯仰道徳光耳目自濡染凉風忽秋
思一夜忩紙颭平生湖海夢髙興動淮沔追思狂踪跡
失處不可掩醉搥黄鶴樓一擲賭百萬只今覺衰甚四
海逰已倦所餘習氣在未了一第欠師友遺隆規古學
當自反小夫事機械心甚山川險半生客吴越生死交
情見誰知塵土中得君初識面何時束装來草草衾裘
辦宻邇戀軒誠功名期嵗晚
　　　荅曹元章(并序/)
　　　　曹元章以謹畏喜義雅為鄉里所重縣官自
　　　　令佐以來皆敬之疑若取友必慤荘之士乃
　　　　如某者實自放於禮法之外元章既不以狂
　　　　棄之方且粉飾語言以媚無非議我者惜乎
　　　　相知而未深也唐賀知章逆知開元末年之
　　　　變託意鑑湖一曲以歸落魄四明自號狂客至
　　　　相率李白劇談痛飲呼為謫仙由今觀之豈
　　　　不甚怪然黄冠錦袍屣棄爵禄與夫炙手權
　　　　門推而不去者其人品孰為賢否孔光張禹
　　　　皆大儒平日託經自文當王氏墓木未拱之
　　　　秋相與唯阿無骨鯁臣子氣自劉更生死天
　　　　下公論之口皆箝而不敢肆鼎祚陸沈繄誰
　　　　之罪吾觀天下齪齪之士滔滔皆是後世必
　　　　有好予之狂者則又系之詩其詞曰
先生修廉隅日日自驚畏老大寄杯酒狂亦非所諱酸
醎雖不同各自有正味切莫對癡人說夢其詞費
　　　古意席上為徐子宜侍郎賦
桃李多芳妍開落如春風託身終自天花不百日紅殘
月望朝日各自相西東為君整儀容照水不照鏡為君
進甘旨君自内有堇悲歌欲感君聲若君不聞金玉徒
倍君君看若浮雲父母長嘆息謂兒好容徳脂澤固不
妍珠翠亦無色娉婷艷陽春自醜不自惜君心河漢流
為雨不復収妾心東流水赴海終不止
　　　懐古四首為知已魏倅元長賦兼呈王永叔宗
　　　　丞戴少望
言理不可求吾将訊蒼蒼桃李被笙歌松柏遭摧傷才
髙未為福名大或不祥煌煌太史公逸氣横八方瑞麟
出非時巷伯終見戕晏嬰不可作鮑叔遥相望發憤著
春秋掩奪日月光文章誠可傳毁辱庸何傷
　　　其二
髙髙黄金臺燕趙爭趨風後來得荆卿恩禮盡鞠躬丈
夫易感激况在窮厄中縞衣登素車函谷照已空吕政
當野死燕丹無竒功俠骨化為鐵血變海水紅英憤氣
不磨今為亘天虹
　　　其三
天地有大經聖賢實非覺一身萬世則激厲為忠
樸周勃真少文汲黯信無學巋然社稷臣漢脉終
有託微臣有揚雄百拜美新作男兒無英標焉用
讀書博
　　　其四
嗣宗黨司馬徒爾餔其糟叔夜屹玊山落落崑崙髙神
仙之可求蓬島何迢遥湯武非聖人况識師與昭一死
繼結纓孤竹爭清標蕩陰一杯血綵鳳無凡毛鴟鳶嗜
腐䑕竟絶終身交
　　　雨寒寄姜堯章
一冬無此寒十日不得出閉門坐如鈎老去萬感入冶
逰亦餘事况乃燈火畢獨憐鏡湖春一一各秀發扳條
掇芳㽔慘悴變倉卒凡草何足云誰吊梅栁屈東城
有佳士詞筆最華逸持此往問之雨濺袍袴濕蠻箋定
送似來時詩意澁醉裏作蛇鵶行草倩蘓十
　　　海棠分韻得無字
步障蜀州錦重重碧羅襦嬌多不勝春十五未嬪姝我
欲金屋之貯以貢上都窈窕來世間穠李侍緑珠冶容
致人疑詎知非妖狐雉扇開緑綺君王麗華俱後庭非
無花有寵争得無八姨淡手抹試粧不施朱不如玉環
翠睡起姿態殊人言花傾國况乃下蔡乎
　　　謁郭馬帥
千金買駿馬百金市蛾眉長安酒家樓揮洒驚人詩天
子不得臣公卿氣吞之俯視兒女輩自詭男子竒誰知
金陵都五年重來兹黒貂日以敝塵埃髩成絲故人風
雨散知巳今為誰郭侯山西英而有熊豹姿巍峩西忠
廟喬木人所思垂芳到雲仍大將奕世為兄弟各三衙
父子步武隨萬户侯冠軍金印何纍纍雖然平戎䇿終
欝未得施方今羣㓂擾似覺敵運衰逹靼軍其西㑹以
黙古斯犬牙互相錯干戈極猖狓盜賊蝟毛起歛民極
刀錐父老思漢官壺漿傒王師吾君自神武妙筭出籌
帷収攬天下才尺寸不可遺機㑹一日來恢復此其時
况如郭侯者禮賢正謙卑使之㑹雲龍列城歸指麾安
知古中原不使同驅馳過也乆淪落狂名諸公知然亦
壯心胆志慕鞭四陲脱靴呼將軍舉扇障元規自惜世
不賞詩酒聊自嬉霜風忽無情一夜徹吟肌髙卧百尺
樓閉門無晨炊起視匣中劔依舊光陸離有恩或可報
一死所不辭
　　　悲淮南
淮民窮到骨忍復搥其肌不知鐵錢禁作俑者為誰行
商斷來路清野多流離主人日邊來四牡驅以馳或云
易之是或云収之宜㡬人困往返遂逐文書移救焚卒
無䇿燎火乆益滋緬懐征㩁初山海煑摘時雖云便公
家亦復撓其私今者縱虎豹而使渴與飢蕭蕭蘆葦林
日夜邊風吹悲哉淮南民持此將安之
　　　俞太占甞叩閽上書有名天下子甚敬之相㑹
　　　　扵姑蘇將歸洞庭賦詩以壯其行
人樹俱不堪嵗月駒隙過老懐淚如洗欲唱誰當和洛
陽今少年弊事勞力破精神經百鍊鋒鋭堅不挫逃名
緇帷日歌席快一坐氣焰九霄虹磊落萬玉貨平生牀
上下樓輙讓子卧諸公吮疽爾不去良可唾洞庭清風
熟肄業情勿惰有詩寄來者工拙吾能課
　　　九日鄂渚登髙楚觀分得能字
一山如龍來起伏力不勝老夫跨其脊半空欲飛騰尚
念同逰人一二東南朋稅駕為小畱木末朱欄凭逺水
天苦濶秋風響飢鷹城郭千萬家營壘相依慿年年重
陽節髙處盡可登南樓與北榭逰覧昔所曽挿花楚觀
上醉舞僅所能驚倒地上人白日看上昇
　　　讀書
重尋讀書盟筆硯已荆棘只堪把鉏在趂此尚有力世
途風波惡躬履見險側敢云賣文活一錢知不直
　　　思故人
朋從紛如雲益覺索居甚肺腸百憂集午夜不安寢長
恐木石心化作萋兮錦日暮懐佳人霜風悄寒凜
　　　歸畊
途窮百無成或許營菟裘依然大槐宫蟻穴夢封侯人
生眠飰耳物外亦贅疣科名付諸公老矣吾歸休
　　　自嘆
羣公列屋居官貴輙鼎台艷粧照珠翠寒谷嘘春囘書
生窮蹇甚一笑百禍胎何時業債盡面目還本來
　　　贈鄉人周從龍談命
廬陵儒萬人頗亦出青紫老子三不歸未省鄉里士暮
年罕交逰僅識子周子風流属當行豈止談天爾夜從
青樓飲一醉㡬欲死
　　　送程伯俞赴海陵蘓使君之招
紅裙簇雕筵一醉當鯨吸使君若問余為道貧徹骨
　
　
　
　
　
　
　
　
　
　
　
　龍洲集巻三
欽定四庫全書
　龍洲集巻四　　　　　　　宋　劉過　撰
　　七言律
　　　代夀韓平原
衣鉢登庸復舊氊文王尚父趙平原自從慶歴到今日
只説開禧初改元朝闢東齋廣東閣夜看南極照南園
九霞觴舉先旬浹却領千官夀帝垣
　　　其二
際㑹風雲振古難十年袖手且旁觀要令鄰敵尊裴度
必向東山起謝安一品千齡靈夀杖五公四世進賢冠
功成裂地封侯了却趂赤松盟未寒
　　　其三
疇昔張旃過相時相人争覩漢官儀未能劖刻燕然石
不忍摩挲晝錦碑慷慨欲平千載恨經營已嘆十年遲
要令閲古詩篇偉好讀征車復古詩
　　　其四
國付平章衆正開凌煙録盡到雲臺鴛鴻充序皆桃李
羔雁成羣及草萊强國㫁無踰此䇿隨車未必盡真材
更須妙幹垂綸手看取靈鼇上手來
　　　其五
宇宙之間物物春戚疎曽不間陶鈞裔分裴皞東西眷
誼篤嗣宗南北鄰中令諸孫雖遍識栖筠俗子老堪親
試捐内舉拘攣迹無異平原十九人
　　　夀建康太尉
萬里寒風一布袍特將詩句謁英豪正當武曲臨凢世
恰值驪龍出海濤五馬盡投千嵗鶴六軍争獻萬年桃
不因此日滄溟近一釣那能得巨鼇
　　　慶周益公新府
潭潭新府列名卿玉帶金魚喜氣横能廣萬間庇寒士
定容駟馬向髙閎午橋莊上江山秀獨樂園中花草榮
才作美哉輪奐頌清䑓又奏相星眀
　　　辭周益公
一曲歸歟浩浩歌世間無地不風波人從貧賤識者少
事向艱難省處多紫塞將軍秋佩印玉堂學士夜鳴珂
太平宰相不収拾老死山林無奈何
　　　代上譙太尉
叮嚀天語聴傳呼叱咤雷霆壓萬夫澤國使臨殊玉節
彤墀香近惹金爐慶逢龍躍風雲濶職有蟬聨父子俱
援手墜淵餘事耳故人有子在泥途
　　　謁易司諫二首
已死姦諛老䑛牛非才詎可鎮西州豺狼逐去羣狐懼
鷙鳥雖多一鶚秋天下孤寒有生意諸蕃元帥為清修
太平更有當年事未可㢘纎只麽休
　　　其二
十載長安五往来立談無語口慵開懶看齷齪隨時士
誰是艱難濟世才韋布豈無堪將相廟堂未易賤蒿萊
上書欲謁平章去光範門前肯自媒
　　　上金陵章侍郎
龍虎東西兩踞盤帝教彈壓此山川風行魏蜀三分國
浪静江淮萬里天半壁旌旗佳麗地十州鼓角欝葱邊
便當擊楫中流誓莫使鞭為祖逖先
　　　其二
欲上雲霄虎豹闗失身一落市城間經過魯肅捐時廩
想像謝安逰處山去國夢魂愁切切感時滴淚血斑斑
少陵却欲依嚴武妻嫂輕人未擬還
　　　上袁文昌(説友/)知平江五首
骨秀如仙孕武夷故教手筆世宗師𨽻分唐漢諸家字
句壓陳黄二子詩茂苑雨晴花發處洞庭霜重橘黄時
塵埃俗吏那能此一段竒功自可知
　　　其二
車馬城中早上忙子城内裡看星郎十州已茂圜扉草
一炷初凝畵㦸香銅剖虎符新雨露玉持使節舊風霜
眀年櫻笋成時候不在烏臺即玉堂
　　　其三
欲上姑蘇望虎丘小邦寧有此風流山川形勢今三輔
人物英雄古列侯華屋鱗鱗冠盖里畵橋曲曲管絃樓
金陵蜀郡俱疎逺除却皇都第一州
　　　其四
行盡淮南日日東自携隻影入吳淞人生五馬方知貴
客老諸侯嘆未逢適意秋風寜為鱠驚心半夜忽聞鐘
十年無計離場屋說著功名氣拂胷
　　　其五
已辦行都欲去船箇中因得少畱連長安在望空悲日
刺史誰知别有天鼔吹後車喧水際旌旗前騎簇花邊
書生不願懸金印只覔揚州騎鶴錢
　　　寄李侍郎
未照玉堂金炬蓮地官董正職尤專常經要足邦中賦
勝筭猶煩馬上鞭黄閣少須持紫槖黒頭早已繼青氈
方今講論肥民䇿不數横流地上錢
　　　寄湖州趙侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼔角麗聲相旦暮旌旗小隊間青紅
主人夙有神仙骨合住水晶天上宫
　　　謁淮西帥
家住徐城未卜還歸心正在杳冥間東逰吴魏三千里
西入成都一萬山解使愁腸能寸寸空令淚眼已斑斑
此情不告英雄帥説向兒曹總是閒
　　　謁金陵李武帥
江南無此一雄藩穏稱將軍小踞盤韜畧世傳天下少
棣華鼎峙帥臣難邊氛要使如灰滅中國先須大器安
惨惨塵沙天欲雪北風凛凛劍芒寒
　　　其二
搏虎屠龍兩未成蕭然華髪一書生狂蹤潦倒初無定
老氣峥嶸自不平借馬飽逰雲夢澤歸舟小駐石頭城
磨崖已辦中興頌洗眼西湖看北征
　　　呈李漕
黙禱神仙政隠憂天心人意已周流旱苗已槁七八月
甘雨如期十五州風月冷吹雲夢晚水花新浸武昌秋
異時白粲輸官處知有豐年萬斛収
　　　其二
塵埃破帽􁒭騎驢一雨窮途快有餘盆盎自天傾屋瓦
龍蛇平地起階渠冷侵絺綌覺太甚聲滿梧桐殊不疎
口業未償書有債夜深燈火小牕虚
　　　喜雨呈吴按察
使君人物舊烏臺天聴雖髙力挽囘湖水欲平江為退
秋田未旱雨先來雲隨黄鶴想何許風滿南樓亦快哉
凉意入秋清似畵月岩知有桂花開
　　　其二
黄鶴山前雨乍過城南草市樂如何千金估客倡樓醉
一笛牧童牛背歌江夏水生歸未得武昌魚美價無多
掉船亦欲徜徉去古井而今淡不波
　　　謁京口張守
未識諸人名已侯一麾應此滯徐州誰知安石恐未免
欲借冦君何可畱遺愛與山同北固平生作計豈東周
上方已聴尚書履聲在星辰最上頭
　　　其二
危樓年少記登臨老矣重來力不禁風月欲談嫌許事
山川不險似人心淡烟衰草鄉闗逺細雨黄花節序深
雖有小詩行樂處世無知已為誰吟
　　　上劉知州
㦸外梅花角有聲使君心與日華眀郡當采石今衝要
船在烏江罷戰争酒賤人家歌袴飲地寛客子帶刀耕
太平官府無公事見說香凝燕寢兵
　　　其二
草樹荒寒晚葉枯又尋短棹泛焦湖場經古戰心欲折
世㡬諸侯飢更驅去國寂寥從白眼籌邊謀畫看洪儒
袖詩來謁公應記曽説襄陽厠座隅
　　　雪中呈顔使君
一冬所欠者雪耳造物忽然如戲兒清甚牧之江上郡
朗吟次仲館中詩試燈夜静疎梅落賣劍村深小麦滋
多少使君調燮意風流自有化工知
　　　其二
隂陽舒惨刹那間敕使天髙見一斑人物眼中如水鑑
世情身外不氷山滌除瑕垢與掩匿彈壓風雲俱澁慳
羔酒帳金輸武庫煑茶蕭寺等僧閒
　　　喜雨寄徐東陽
知州昔有賢從事今作東陽父母官百里望風皆畏易
四郊得雨及時難秋成有望米减價水滿不争民業安
詩句定多公事少不妨閒寫寄人看
　　　謁江華曽百里
摳衣三十年前事曽以諸生傍絳紗一國所尊吾白下
雙鳬猶逺令江華時來館學總餘事老去衣冠懐古家
共恠我門郊島外狂生尚有一劉义
　　　其二
鬂髪已皤非故吾依然破帽老騎驢江邊逰子斷腸句
漢殿逐臣流涕書父母松楸三世塜弟兄桑梓百年居
狐丘未死歸心切未有相如駟馬車
　　　贈鄂渚李廣文
曽去征袍兾主恩青衫君已染塵痕故人然諾千金重
刺史文章一代尊楚澤地多増感慨峽江天小易黄昏
要知後夜相思處細雨青燈獨掩門
　　　贈侯戎
江淮萬里以詩行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子尚狂生
　　　贈趙道卿
虬髭蝟髩虎精神兩袖披披二尺巾散盡貲財猶結客
畧交言語便驚人斬蛟橋下懲前失藏兔窟中甘後塵
朝士只今誰著眼顛狂贏得且安身
　　　贈陳時可
交㳺半世已公卿猶抱遺經對短檠負米過於扛鼎重
選官難似上竿行百年母子相依命一片忠忱誰為眀
燈火小樓風雨夜嵗寒時得話平生
　　　呈胡季解
老病顛狂藥不醫麄豪罵坐欲何為前生縱使希真是
已死尚存忠簡知顛倒六經鸜鵒舞瀾翻一曲竹枝詞
雖然結襪王生僣人以此賢張釋之
　　　簡季文
衰髩蕭騷半欲絲尚能隨隊作兒嬉棊無殺意從人活
琴有仁聲却自悲落魄陳平歸漢日中傷張禄入秦時
諸公莫作狂夫看恐是英雄未可知
　　　陪趙丞飲東軒
冠盖如雲許後陪酒紅醫老上吾腮轉旋舞影乾坤窄
搖撼歌聲風雨來魚網撒池蓮葉老龍涎熏坐桂花開
羣娥捧勸同文字商畧西風更百杯
　龍洲集巻四
欽定四庫全書
　龍洲集巻五　　　　　　　宋　劉過　撰
　　七言律
　　　送張紫微
真仙元是昔于湖今在髙樓何處居非玉不容陪偉論
撥灰猶為作行書雲霞縹緲來旌節瓊玖玲瓏聞珮琚
幽顯殊途人世隔冷風吹雨送囘車
　　　送劉教授
鳳閣鸞臺次第畱此生何必為身謀工夫道易通三聖
潔白持身第一流桑梓静思如子少萍蓬自嘆此生浮
還鄉若有過從便㑹盡人間只㸃頭
　　　送王東鄉歸天台
枚數人才難倒指有如公者又東歸班行失士國輕重
道路不言心是非載酒青山隨處飲談詩玉塵為誰揮
歸期趂得東風早莫放梅花一片飛
　　　其二
千岩萬壑天台路一日分為兩日程事可語人酬對易
面無慚色去畱輕放開筆下閒風月収斂胷中舊甲兵
世事看來忙不得百年到手是功名
　　　送劉允叔還浙東
樹倒羣公尚不飛先生於此獨知機殺身無益事成敗
閉口不言心是非吳渚蓴鱸張翰去鑑湖風月賀章歸
從教血染長安市一舸清風眠釣磯
　　　送友人逰南康
匏大從來速售難依人髙戴誤儒冠江南乆客諸侯去
梅子愁人四月寒半世光隂旋蟻磨百年舉子上魚竿
世間多少不平事盍向廬山静處看
　　　寄張都幹蒙正
林深葉宻緑隂繁荷漸生芽蒲有根心事蹉跎過嵗月
故人落寞共乾坤舟行蓴菜水雲浦路入楊梅烟雨村
何日扣門尋子去一樽聊對話黄昏
　　　寄郭徳順
玉弟金昆共七人典刑惟有此公存一區未盡揚雄宅
滿座常傾北海樽人品細看真第一詩篇逺寄不辭煩
筍輿歸路無人管風雨瀟湘行暗村
　　　寄郭伯瞻
聖門力學錢公輔盛世能書蔡伯喈出處有時安義命
笑談無我見襟懐桂花香滿山堂閙秋氣清連石洞偕
只好放教椽筆徤畱將大字寫磨崖
　　　醉中寄王子林
我頭扶病醉岑岑履歴糟丘嵗月深行李隨身惟一劍
對花買笑亦千金離鄉别去天涯淚上塜凄其寒食心
風雨閉門無過客爐香銷盡夜沈沈
　　　寄吕英父
清時蕭散坐才疎収拾窮愁却著書詩筆有神通夢寐
丰標不俗更清癯黄花細雨圖江路落日西風處士廬
抖擻塵埃舊時帽不妨覓句倒騎驢
　　　其二
秋到家山冷不知但驚風露入新詩低頭欲拜無東野
滿耳惟聞說項斯骨格昻蔵雲鶴瘦吟哦凄斷雪猿悲
文章已得真消息三十科名已是遲
　　　寄潘文叔
不隨千騎過維揚夜渡闗山却一航臭味偶同貧更好
功名有志老何傷自甘商皓求東閣敢怨陳登卧上床
欲擊单于知力􁒭歸來且理舊詩囊
　　　寄程鵬飛
往事逰邊憶少年未甞携刺五侯門春風躍馬漢南道
落日椎牛淮上村科舉未為暮年計窮途不忍向人言
男兒慷慨頭當斷未有人施可報恩
　　　襄陽雪中寄江西諸友
雨澁風慳夜向闌粉花飄撲客衣单功名有分平吳易
貧賤無聞訪戴難懶逐銀盃行處馬静思玉鑑舞時鸞
詩成咫尺誰堪寄當與邦人醉底看
　　　舟次富池寄九江諸公
既無文彩又顛狂五十餘年夢一場錯認我為林子晦
也教人喚賀知章樽前鶴翅從誰舞老去槐花尚自忙
船解酒醒人不見長江萬里水茫茫
　　　南康邂逅江西吴運判
一節西來已駭傳不堪歸去便湘川舟行彭蠡輕文種
酒到潯陽醉樂天臺諫乆無公議論朝廷新有驟除遷
臣心畢竟終憂國不敢瞻烏涕泫然
　　　其二
萬里西征一葉舟誰憐天地此生浮坐征秋浦雁飛處
又泊江南霜葉洲貧困盡從歸後見雄豪半為病來休
十年心事閒搔首荻雨蘆風總是愁
　　　湖口邂逅張伯豐同行
萬里無人獨自行得君逆旅慰東征同連騎馬相先後
共作詩詞迭唱賡僕向洞庭和雪渡船從湖口帶氷撑
眀年袍緑荆州去遇有西人好寄聲
　　　西湖別舍弟潤之
㡬度歸程入夢間秋鴻度燕兩為難西湖半夜風濤急
交泗一床心胆寒落第我為中酒味圜橋子亟洗儒酸
臂弓秣馬長淮去莫笑狂夫老據鞍
　　　張師古席上口占
海樹婆娑日出東一年窮處已殘冬春衫濕到西湖雨
魂夢覺來長樂鐘梅擲白英樓壓鳳燈挑紅焰劍纒龍
便教分閫持麾去未慊平時錦綉胷
　　　姑蘇送王武岡不值訪汪仲冕席上口占
嚴城夜出鼔鼕鼕畵鷁三更不見蹤何必披雲尋樂廣
真成避雨識茅容蘚花似雪玲瓏白臘酒如春琥珀濃
若使世間無我輩老夫何處不窮冬
　　　毛積夫席上口占
夜聴南忩金屈枝水花凉果似秋時人言愛酒陶元亮
坐有能詩無本師顛倒六經鸜鵒舞瀾翻一曲鷓鴣詞
同逰那得輕相笑恐是長庚未可知
　　　放翁坐上
雲霧霏霏晚意凉野梔纔放已傳香幸哉世事日相逺
怪底詩情老更狂臘蟻三杯浮重碧春膏一幅訝輕黄
何人放浪形骸外盡乞江湖作醉鄉
　　　次劉啟之韻
豪結交㳺三十年暮年識子海霜邊江西析𣲖詩同社
鴻寳傳家子已仙無用白鬚甘我老有才青眼望誰憐
譬如飄泊湓城下篁竹蕭疎無管絃
　　　次張昌化合溪新亭韻
不礙溪流水坐平主人平處主鷗盟兩峯呈秀出天造
雙澗同流到地清尚憶經過曽對酒欲來登覽恨無名
仙凢咫尺紅塵隔草草題詩亦浪評
　　　其二
燕尾溪流上下分中餘里許地翻平林疎邑屋髙低見
水長舫船來往輕坡老已仙誰傑作詩人為縣得重評
唐山見說雙溪館今見雙溪亭又成
　　　次吕簿池亭韻
舉杯邀月到幽塘八月波心碎夜光倒影簾花翻翠色
飛梭金段織紅芳是中有客供千首此外無塵染六郎
昨夕主人閒立乆一身風露帶天香
　　　次史良夫寄題雲岫
輕烟薄霧任渠行幽壑深崖欵我生變化不知天地濶
行藏只要日星明肯同蒼狗移常態每為鳴鳩放好情
便趂風雷助霶霈(闕/)間匙筯不須驚
　　　長干寺用荆公韻
縈紆一徑試幽尋花竹禪房未是深野水不波清欲凍
崇岡有竹翠成隂琵琶昵昵怨兒女蘭桂温温和水沈
詩句欲追前輩後誰呼粉黛汙清吟
　　　和都幹并東允道
老子聲名舊白眉客忩相欵話心時相猶忘我吾無法
骨已換仙君有詩蓴菜羹香春冉冉鹿逰臺下草離離
一樽吊古平章看未羨君王郡牧麾
　　　和印監寺玉簮花
得得尋芳聴自由名花先占八分秋鷺鷥折股晚風冷
姑射遺簮勝地幽霜葉皺痕羅扇薄香苞破處雪衣柔
一瓶一鉢休岑寂騎鶴腰錢豈易謀
　　　咏余商卿梔子花
香不求知色自然朝來何許雪華鮮如行佛國叅知識
未嫁仙姿益净娟梅子已黄猶夜雨客逰方􁒭作春眠
地卑山近征衣潤不費熏爐一炷烟
　　　與青原正庵老
倦行老矣徧東南最後青原識正庵無法更求身外說
有禪應向意中𠫭春風遶寺雨花墜石鼎烹茶泉味甘
暫免塵囂聊稅駕與君相對欵清談
　　　東能仁禮老
幻身到處等空虚習氣依然未掃除栢樹子邊尋祖意
栴檀林下伴僧居三千世界初無礙十二時辰得自如
牛糞火堆煨芋熟時時拾得懶殘餘
　　　贈張道士
修廊行盡到山齋中有髙人百念灰門外不知春出寺
池邊惟見地生苔内丹乆鍊龍長在大藥將成鶴屢來
想見年年朝玉帝眉間一㸃淡黄開
　　　贈張相士
青城逰遍蜀中山歸看功名飽已諳桀驁稍能兒徳祖
興亡何闕百曹参諸公富貴紙上語滿座風雷終日談
我是北人君記取偶然畱滯在東南
　　　贈術士
一性圓眀俱是佛四方落魄總成仙逢人只可少說話
賣術不須多覓錢退一步行安樂法道三箇好喜歡縁
老夫亦欲挑包去若要相尋在酒邊
　　　夜思中原
中原邈邈路何長文物衣冠天一方獨有孤臣流血淚
更無竒傑呌天閶闗河夜月氷霜重宫殿春風草木荒
猶耿孤忠思報主挿天劍氣夜光芒
　龍洲集巻五
欽定四庫全書
　龍洲集巻六　　　　　　　宋　劉過　撰
　　七言律
　　　題鳳凰臺
公子飄然有俊才此臺反覺在塵埃江淮浩渺洲渚沒
鳳鳥寂寥鴻雁來時事不知惟拄笏書生無用且銜杯
平生自厭胷中窄萬里霜天一日開
　　　池州一覽亭
塵土中無絶玅詞不能重賦翠微詩淋漓醉墨楊廷秀
慷慨悲吟杜牧之岩壑尚多吾足倦江山信美客歸遲
夕陽鴉㸃城門閉堤上鞭垂萬栁絲
　　　髙逺亭
戍古城荒地勢雄一亭分半庾樓東廬山面目今真識
江漢朝宗此㑹同司馬宅荒惟苦竹元規塵逺尚西風
妖氛只隔淮河在誰為長驅一掃空
　　　賞心亭
何人將我此來㳺白鷺那知客有愁如子矜持山玉立
似予迂濶水盤洲塵襟抖擻風雲入石刻摩挲嵗月流
惆悵謫仙鸞馭逺離離別恨黯灘頭
　　　龔山長棲閣
栁徑参差小蔚藍不知世有府潭潭揚雄宅就巢枝一
去病家寒繞樹三従臾諸公時爛漫勸酬終日酒醺酣
出門萬里江邊去塵滿征衫我甚慚
　　　南康天開圖畵樓
樓外烟波渺去鴻樓頭廬阜翠摩空故知造物鋪張巧
不費丹青㸃染工赤壁江山横夜月輞川庭館卧秋風
祗今滿地無圖畵畵在西灣杳靄中
　　　建業酒樓落成預㸃燈
髙樓百尺乆摧頺輪奐重新亦壯哉徹夜笙歌催臘盡
聒天簫鼔挽春囘都人雜㳫揮千鎰我輩登臨夢一杯
京國繁華欣冄覩老來醉眼更堪開
　　　洞霄宫
杖藜隨步到瓊宫滿目幽竒景莫窮山鎖九層雖極逺
洞連五處自相通侵雲天柱籠朝霧傍水清隂弄晚風
可惜春禽啼暁月又催行李過江東
　　　同許從道登環翠閣
清潭石洞㳺俱徧最後來尋此閣遨樹木滿林成芘䕃
溪山圍縣恰週遭結交有味貧何害薄酒雖村飲亦豪
眀日重陽吾未去更於何處可登髙
　　　同郭殿帥逰風山寺探桃李
㢘纎小雨乆於梅喜得晴新亦快哉五色波光麗鳷鵲
十分雲氣繞蓬萊旌旗側畔宫墻轉戈㦸叢中武庫囘
走馬看花生怕晚果然桃李一山開
　　　雪晴逰惠山
松杉如立宻當門長在山中管送迎鏤石草根畱雪在
響堦簷澑滴春聲簿書撥置君能到碑刻摩挲眼倍眀
欲作小詩無好句只題年月記經行
　　　岝㟧山
倦逰華髮老飄飄意氣依然在九霄努力尚能登岝㟧
廢詩那可寄參寥欹斜古寺雲為屋穏帖溪流石架橋
安得栁間桃李動丹青吾欲畵生綃
　　　登白雲絶頂
雨罷新晴怯宿寒一簾秋色滿䦨干欲窮天地三千界
頓上髙峯八百盤累世避人大父母一時驚客漢衣冠
塵寰元有清吟處便作三山蓬島看
　　　登清凉臺寺
江南江北許多山到處登臨得凭欄老木漸丹霜有信
怒濤衝岸水生寒倦逰半世烏三匝往事千年指一彈
落日正西催上馬依依囘首問長安
　　　又借韻山行
杖屨尋詩問所由一天草木葉知秋天低雲淡村村好
雨過山深物物幽斑駁岩頭苔蘚濕鈎輈樹尾鳥聲柔
眼前不見市朝事始笑從前利禄謀
　　　大麓道中
竹輿啞軋暁烟収蒼玉巉岩萬里秋路轉羊腸囘草徑
溪分燕尾遶沙洲愛山有癖須還債覓句無功自不休
晴得㡬時逰便好桂花蓓蕾作針頭
　　　登凌雲髙處
攝衣更上一層樓纔到層霄最上頭方識乾坤真轉轂
好知身世付虚舟九秋草木嵐烟濕萬里山川海氣浮
更欲杖藜窮望眼眼中何處認神州
　　　過泰和宫
林塘漠漠亂花飛門掩蒼苔過客稀蝴蝶與身俱是夢
杜鵑憐我㡬時歸徐行便當籃輿穏清話何妨羽扇揮
四十九年蘧伯玉此生畢竟是邪非
　　　過西興
奔濤洶湧欲騎鯨船去錢塘棹不停何日子胥鞭楚墓
傷時周顗泣新亭蚊虻過耳蠻音惡蝦蠏薰人海氣腥
吴下阿蒙非昔日眼髙相對有誰青
　　　逰北墅
客裡浮沈又一年春風北墅故依然路邊花有香相引
澗下松無色可憐仙鶴舞隨人擊筑神鴉飛傍客歸船
何須故掃霜前葉却趂東風學暁烟
　　　吕氏山堂喜雨
凉滿蒲萄磊落枝倦逰來此亦忘歸溝渠水活龍蛇動
樹木月眀烏鵲飛欣减黄粱新米價愁生白苧舊征衣
風流却扇團圞坐一夜談兵玉塵揮
　　　雨作妨登山
莫笑林宗折角巾雨師堅壁助秋城菰蒲送冷横烟淡
鷗鷺驚秋立水輕山勢欲窮猶有路溪流似斷又聞聲
好懐聊擬携笻去正值農夫荷笠畊
　　　其二
暑風快處岸烏巾去去扁舟逺帝城過眼溪山含霧重
多情草木逗烟輕琴書正要疎人事禽鳥跫然聴履聲
莫恨漏天霖雨惡雞忩好好筆為畊
　　　其三
杖屨飄然不整巾縁何問得梵王城淡烟翠濕千螺皺
微日烟消一紙輕隔山鳥語如人語觸處風聲若水聲
見說一犁今已足笑欹蓬首餉夫畊
　　　掛搭松窩
十年南北走東西豪氣峥嶸老不衰快斬妖魔三尺劍
朗吟風月五言詩山無福地吾焉托神有靈丹世不知
却恐松窩知此意一絲掛搭去何疑
　　　鹽官權學
人生百嵗等歡悲已判行藏任所之筆硯重尋驚夢覺
課程聊復伴兒嬉荒凉傍海多閒趣閉户觀書有倦欹
破帽塵埃今已矣不妨更借蹇驢騎
　　　鹽官借沈氏屋
借宅西頭對短檠一燈相對紙忩横煨爐火活蹲鴟熟
沸鼎茶香蚯蚓鳴萬巻讀書空老大諸生盖世盡功名
依稀草木還鄉去便向夜深聞雨聲
　　　入徽州
遥望烟霞色正鮮夢中忽已過前川紅塵冉冉行天上
黄道駸駸近日邊石洞歙溪俱可硯山肥徽路總堪田
採茒便欲僑居去奈此功名未了縁
　　　寓公坊
秋風漸漸正吹凉似報歸期未欲忙尋路竹間深入寺
泊船沙外逺依庄小槽壓酒硃紅滴新飯炊粳雪白香
更聴夜來思逺浦軍聲十萬似錢塘
　　　六合道中
十年曽記此來㳺有䇿中原一戰収蒲栁易凋嫌勢去
金湯無用卒歸休悲風髣髴鳴刁斗缺月參差㸃敵樓
廟食封侯何日事不堪老馬又滁州
　　　醉中偶成
小院蒲萄月架東舞腰忙趂鼓聲雄詩成綵筆分題後
人在金釵賭令中秋葉冷吟風浩蕩晚林烘透日玲瓏
腰間若佩滁州印定有人呼作醉翁
　　　無錫道觀
門外紅塵市一㕓買𤓰買李興悠然樹根石透月洒落
殿閣屋多風折旋賣墨道人勤置酒能詩老子欲飛仙
髑髏南面蛆蟲輩鵬鷃逍遙各自天
　　　招義銘育王見佛照
豪傑書生懶散仙小菴藏跡得安閒禪曽勘破諸公去
詩在推敲一字間夜雨滴殘梧葉老夕陽行處水花慳
買舟便欲乗風去孤絶同㳺海島山
　　　金陵雪中
風幻寒威夜撲人暁看雲脚四垂隂牧羝塞上功名淚
騎馬藍闗竄逐心冷面不春愁菀結凍鬚如鐡恐蕭森
晝爐醉撥灰為字不為閒思煖帳金
　　　對雪
匣中雷吼一長劍溪上月眀多少舟無賊可平閒李愬
有人不訪倦王猷銀杯縞帶従渠便瑤樹瓊林得自由
衣敝獨嫌灰絮料簾髙想見月垂鈎
　　　觀白鷺洲風濤
一聲雷鼔快風威頃刻衝濤沒釣磯行客駭看銀漢落
陽侯驚起玉山飛蛟龍使爾争先化鷗鷺茫然失所依
安得長竿入吾手翩然東海釣鼇歸
　　　偕陳調翁龍山買舟待潮夜發
來逢春雨長田苗去見秋風劈蟹螯乆矣歸心到鄉國
依然水宿伴漁舠一天如許皆眀月二客所須惟濁醪
今夜四更潮有信更須畱眼看銀濤
　　　發舟
寳氣亭前首問途清飈日日送籧篨丹楓無處不愁客
白鷺有情如導吾青竹閒垂任子釣紫鱗時掣季鷹魚
烟波渺渺江天晚水宿又聴溪鳥呼
　　　舟中偶作
日日拖舟上碧溪寒灘水淺草離離尺書雁斷嵗行盡
五兩風輕㠶去遲白鷺導吾如有意丹楓愁客亦何為
闗頭安趂梅花約更著寛程五日期
　　　舟中
下水南風不覺難我舟不動穏如山東西日月尋常事
變化雲烟頃刻間沙鳥似驚皆退避林巒如畵亦渾閒
歸期只欲長安近屈指何時到北闗
　　　霜寒舟中
展轉牛衣冷不禁著人無奈暁寒侵由來十月清霜重
况乃荒村白露深有客分金來橘社何人塗血染楓林
不堪青女來料理折盡衰翁一片心
　　　春日即事
乆客無人問所須小忩翻得逐癡愚黄昏以後酒三盞
白日之間飯兩盂榖雨笋茶俱俊美條風杞菊競甘腴
先賢且謂可行樂况是平生山澤癯
　　　其二
出門雖是欠陶朱便使闗門亦可居物價偏㢘常食肉
傭貲極省易鈔書已安櫟社如無用若此叢林似有餘
歸興未歸天上事只消如此看何如
　　　幽居
對面滄浪可濯纓不思泛艇出春城浮沈枌社何人重
俯仰茒簷是事輕玉蕋連屏寒徙倚蒲萄上架月縱横
江湖老矣無他願只欲清隂便得成
　　　自述
扁舟送客出姑蘇晚泊吴江夜雨餘波浪稍平風力定
青黄相間橘林疎匆忙旅館催行酒草率杯盤旋買魚
與我壁間書嵗月無人為上小行書
　　　其二
精神凋耗鬂毛衰刼火光中穿㡬囘無可奈何教老去
有時猛省忽愁來師崇道學原非偽客寄蘇州却類獃
眀日重陽又佳節得錢且醉菊花杯
　　　自慚
一榻畱人去便垂自慚非友亦非師初無伎倆惟貪酒
遇有工夫或賦詩晒日棗林紅磊落響風桐葉碧参差
人家正使鱸魚鱠老子秋來却自悲
　　　下第
蕩蕩天門呌不應起尋歸路向南行新亭未必非周顗
宣室終須召賈生振海潮聲風洶湧挿天劍氣夜峥嶸
傷心故國三千里纔是餘杭第一程
　　　嵗晚
手種疎梅已發妍相従三過客中年吾生豈得頻如意
隨處何妨且信縁風月情多時小醉軒裳夢少日安眠
萬人海裡能如此自是枯禪并散仙
　
　
　
　
　
　
　
　
　龍洲集巻六
欽定四庫全書
　龍洲集巻七　　　　　　　宋　劉過　撰
　　五言律
　　　代上韓開府
位號鈞樞等元勲閥閲傳九重新洗日一柱獨擎天戰
守籌帷外遷除下筆邊衣冠圖盛事不記㡬貂蟬
　　　上周少保
㳺戱公孤了歸來不愛名昌黎前進士司馬老先生有
節花宜晚無波水自平翳雲遮不得南極益晶眀
　　　其二
早被儒冠誤依稀老更侵科名數行淚岐路一生心自
惜亡猿木誰憐躍冶金使無鐘鼎志何地不山林
　　　初伏闕上書得旨歸里上楊守秘書
郡大廬陵古分符得秘郎息争民弭事課最米連檣水
隔蓬山逺風凝畵㦸香少須官事了歸去玉為堂
　　　其二
百計歸無䇿誰知禍有胎江河周顗泣城郭令威來訪
舊鬚俱白過家心欲摧故鄉非不好不是錦衣囘
　　　上范秘監
郡大當塗古分符得少蓬威如烏府在令與繡衣同鈴
閣紬書外花村賣劍中少需撫摩意來作玉堂翁
　　　其二
疇昔經行路黄山更一過天涯知己少嵗晚客愁多路
斷車生角氷堅水不波使君森畵㦸聞此盖如何
　　　寄周益公
猥賤詩難化讙囂語不齊長途難短堠小雨易深泥逐
利如争鹿傷人類割雞心雖懐益國夢亦畏江西
　　　和大參相公
松深烟鎖逕月冷水眀樓日漲滄溟窄山隂古木秋琴
書超物表氣宇識神逰突兀東南壯乾坤第一流
　　　其二
氣壓三千界雲横百尺樓地靈絶興替木老閱春秋杖
屨逍遥步琴書汗漫逰利名空役役囘首愧禪流
　　　其三
山邃龍蟠屈江昏蜃吐樓撞鐘千百指閱世八千秋僧
笑衣冠累天容杖屨㳺松梢清影碎薄月帶沙流
　　　和子純韻
橋下水如箭驚奔萬古號溪毛飜碧帶石蘚襯銀濤天
外千層秀雲低數尺髙垂垂興偏惡蓬鬂為詩搔
　　　贈劉叔擬招山
不醉何勞飲無詩底用吟百年為客老一念愛鄉心草
路青原淚烟波白鷺心班超歸未得愁見舊家林
　　　送楊伯子
天下少竒士况乎吾一州逢人問好字知子有源流蘭
砌多黄口蓬山半白頭誠齋知未可喚作小波休
　　　送金陵胡撫幹仲芳
故家凋䘮後初識澹庵孫玉樹眀頭角氷澌吐話言荆
州得上幕楚壤帶中原我欲附舟去白魚朱橘煩
　　　其二
共醉百斛酒千金一笑傾寄情桃葉渡弔古石頭城戰
守籌雄地更番出戍兵甕天畱不住圖畧遂西征
　　　都中畱隨州李判官
幸自東南好西歸未可忙茶添橄欖味酒借蛤蜊香絶
品宜春醉新烹趂日長倒囊煩厚載歸遣北人甞
　　　江頭送趙教即席同賦
東洲二三子相送黄鶴磯渭北烟樹合江南春水肥波
寛魚意足沙淺鳥痕微我亦欲東去斜風雨濕衣
　　　送許閻二兄歸岳陽
岳陽舊逰處重來嵗月更聨翩識吾友邂逅慰平生風
送故人逺槐催舉子驚扁舟更珍重萬里莫畱行
　　　九日寄陳君舉舍人
白髮江湖暗青燈几席涼病身㡬千百佳節又重陽命
也吾何奈天乎孰可量元龍樓百尺猶得慰行藏
　　　除夜寄盧菊磵
見說盧夫子詩成手自書雪便金帳煖雲壓玉川居椒
葉儲名酒萍虀薦野蔬夜寒揮犢鼻應念馬相如
　　　寄桐廬程宰
路入嚴州去桐廬得暫過盤飡湯餅賤機杼綺羅多令
尹哦詩治居民酌酒歌吏人公事少門外可張羅
　　　寄吴子雲
曽是乗軒客飄零老更窮棹船秋葉浦䇿杖桂枝叢往
事都如夢新詩不用工草廬消得㡬不許卧隆中
　　　吴尉東閣西亭
襲桂行香徑朱欄稍轉西水風飄石冷雲月墮簷低棊
敗深杯罰詩豪徤筆題舞忙釵鬂亂更為捧柔荑
　　　其二
石板橋東閣軒忩如此華碧虛澄水鑑紅影浸霜花似
串歌雲駐如泥醉帽斜但驚風露冷飄落怕還家
　　　湖口宰任伯厚挹清亭
正笑行役倦登臨心眼開野蘄千里見蜀贛兩江來老
覺樹如此涼生風快哉主人方好客不筭酒行盃
　　　龔山長栖閣
愛客龔山長能容日日過栽培初種竹愛䕶乍生荷堂
對青山短門闗白日多細聴閒議論不似我狂歌
　　　題禾川龍飛英疎榮閣
堂扁朱書字何人可得之三衙新統帥六館老宗師文
武無窮意江山不盡詩親恩如可報㑹有報君時
　　　題王文叔燕堂
仕宦不愜意有家胡不歸林栖烏反哺梁語燕于飛鷗
鷺忘之乆貂蟬貴者稀但存慈母徤日日舞斑衣
　　　其二
著屋圖書裡四山樓觀重蓴添張翰思橘當李侯封湖
水自平淡花枝多冶容興來詩已就只可酒千鍾
　　　西湖次弟潤之韻
舊説西湖好逢春更一逰林逋山際宅蘇小水邊樓竹
宻栁堤閙樹多花影稠天堂従此去真箇説杭州
　　　雨華臺次胡仲芳韻
寒意濕芳草浮生吹浪花繞臺皆峻嶺陳迹一飛霞子
醉辭吐鳳吾狂字落鴉兒童應笑客風颭角巾斜
　　　酒樓
夜上青樓去如迷洞府深妓歌千調曲客雜五方音藕
白玲瓏玉柑黄磊落金酣歌恣蕭散無復越中吟
　　　登曠軒
去春曽與客携手過橋來寺隂松極美塢深桃不開紅
塵萬里去白首一年囘净洗曠軒眼雪天閒看梅
　　　鐡塔寺呈輕老
樹木有古意軒忩多野情斷岡城一帶齊岸草叢生醉
骨風蟬蛻病身沙鳥輕惜無東野筆琢句鬬僧清
　　　同友逰新安寺
畏暑倦杯酌修廊散步行寺深藏古意蟬老帶秋聲去
就諸縁薄窮通一念輕更尋水清處容我濯塵纓
　　　逰古山
信步作幽討有菴如此深佛燈眀老屋秋日淡疎林栢
樹祖師意松楸老子心十年棄墳墓洒淚一悲吟
　　　古山菴
薄醉來逰此西風吹帽紗倦鴉叢宻樹凉雨濕秋花題
壁人何在哦詩句未佳一杯湯餅具坐到日西斜
　　　題龍華寺壁
春事梅邊動荒江信馬行乆窮知逺舉多瘦怯衣輕今
日龍華寺昔時(闕/)姥城廢興吾已解一醉萬縁清
　　　雁汊峯東林寺
雁汊泊船去岸頭閒訪僧故人畱少駐俗子見何曽佛
屋擎天柱心光續命燈任渠狂到死吾老慢騰騰
　　　髙塘庵
庵上木已拱山前水可陂峥嶸晦翁字突兀大参碑雲
葉孤飛白烏羣反哺慈傷人前輩盡問道欲従誰
　　　聿追菴
路轉羊腸曲山藏蝸角深樹多成䕃宻水少亦悲吟露
草重陽淚風花寒食心摩挲墓銘看乆立讀碑隂
　　　元宵偶書
磊落倦逰客蹉跎但過曽有懐千不足自顧百無能舊
日名塲酒他時夢境燈放歌聲激烈醉倒睡騰騰
　　　寓東陽
元帥東陽主令君吾故人可憐九華客猶是一窮民古
者狂狷士人間自在身化工都不管何地有陽春
　　　其二
不學老無似艱難却飽諳逺從陶靖節來訪杜征南意
到羮蓴適貧猶食薺甘惜無廬可卧尚遶鵲枝三
　　　泊船吴江
草樹連塘岸人家半橘洲暖寒尋酒去覺困得陰休逆
境年年夢勞生處處愁天涯倦行客眀日又蘇州
　　　送客剡溪
送客山隂路春風散馬蹄縦觀神禹穴深去子猷溪嫩
草緑於染珍禽嬌已啼去程千萬里步步有雲梯
　　　闕景和進納長安相值西采石話及家事因對
　　　　酌
未有還家䇿故鄉吾太和龍洲沙石徤快閲水雲多場
屋科名累江湖嵗月磨茅柴一杯酒相對奈愁何
　　　方竹杖
鶴骨風前瘦龍姿雨後鮮鋒稜四面峻節􁎾一生堅荷
蓧行隨適看山依最便従教方有礙終不効規圎
　　　挽拙庵楊居士
前輩晨星似如公抑又希榆邊逰已倦菊徑晚方歸聴
雨風同老沖天子欲飛傷心彈指頃一夢故人非
　　　其二
尚憶龍蟠國城西作客時有山皆載酒無日不賡詩風
雨交㳺散江湖淚眼悲百年心事在只有鳳雛知
　　　挽蘇吏部
變世徵文獻逢時仕學優愛遺邊郡在官止外郎休日
黑新塋夜溪横舊隠秋從㳺老賓客欲替二孤愁
　
　
　
　
　
　
　
　
　
　
　
　
　
　
　
　龍洲集巻七
欽定四庫全書
　龍洲集巻八　　　　　　　宋　劉過　撰
　　七言絶
　　　上益公壽十絶
　　　金烏
金翰振曉近天威玉宇循環晝影遲曾上天門頭上看
曖然可愛是冬曦
　　　玉兔
雲淡星疎月有光廣寒仙府嵗偏長多應自製延年藥
振古長因桂子香
　　　寳龜
納錫曾看上九江又聞詹事奉儲皇巢成荷上窺仙景
三顧溪中賜印章
　　　𤣥鶴
緱山橘井與青田驅策風雲反列仙名號横空心萬里
九臯聲動九重天
　　　壽鹿
年永曾聞葛稚川玉京何處錦紋鮮賞花應制嘉賔宴
小雅當為第一篇
　　　丹桂
少壯東堂奏捷功浮香仙籍繼家風年年占得中原景
一顆氷輪照九穹
　　　影木
枝如華葢聳瀛洲永世香風荏苒浮特有羣仙來弭節
細聽鳴鳯碧枝頭
　　　古栢
氷條雪葉節髙堅臺憲風生凛凛然可羡堪為梁棟用
至唐千載尚三千
　　　佳菊
壽客尤宜在壽鄉鈿花的皪傲新霜更歌華壽今歸去
尚有淵明野趣香
　　　蒼官
東封已受大夫封又入丁公吉夢中祗道濟時作舟楫
茯神尤有濟人功
　　　代吴守與趙侯壽
地蟠江漢節巍然勁氣扶輿幾倍年白玉丹砂浩無數
夜光隨處見山川
　　　其二
氣運由來有盛衰循環久已見天機黄山雲散無塵滓
上將騰光入紫㣲
　　　其三
虎頭燕頷是竒謀玉悵兵形象水流此去闗河應不逺
上方擬築望英樓
　　　其四
文偉當年記鄂城﨑嶇蜀道播英聲何如衣錦枌榆社
卧䕶元戎十萬兵
　　　其五
夜上南樓望玉京將星光底壽星明不須便即騎黄鶴
且為皇家致太平
　　　呈徐侍郎兼寄辛幼安
當年今日誤承恩自倚容華託至尊門外逰絲難駐日
依然青草暗長門
　　　其二
猿臂將軍戰不休當時部曲已封侯夜深忽夢燕山月
猶幸君王晩更收
　　　官舎阻雨呈徐判部
學弄筆頭兒戲事風流眼底亦無之汪孫已徃周洪沒
本分作家今是誰
　　　其二
竹隱先生名滿世自為舉子已詩聲春風若入五花判
莫遣紫㣲紅藥驚
　　　其三
秋霜烈日生前操流水行雲意外詩未必中興四君子
於斯二者更兼之
　　　其四
潦倒傍門羞騎馬倦逰老欲寄崑山留將造請囁嚅口
慷慨狂歌泉石間
　　　其五
世間别有人才在臺閣招徠恐未多半老江湖與岩穴
為公一賦草廬歌
　　　呈辛稼軒五首
精神此老健于虎紅頰白鬚雙眼青未可瓢泉便歸去
要將九折重朝廷
　　　其二
閉門翹足觀山睡松檜鬱然雲氣髙説夢向人應不信
碧油幢下有旌旄
　　　其三
書來賜以蘭溪酒下視潘葑奴僕之吾老尚能三百盞
一杯水不值吾詩
　　　其四
卧廬人昔如龍起鼎足魏吴如等閒若結梅花為保社
林逋只合住孤山
　　　其五
書生不願黄金印十萬提兵去戰場只欲稼軒一題品
春風侯骨死猶香
　　　投誠齋
省齋去國艮齋老不獨宣尼嘆乏才試數諸公有名者
廬陵那得两誠齋
　　　其二
蓬萊東觀是通衢經國文章要鉅儒頓著五花猶不判
却于注易下工夫
　　　其三
畫㦸門邊春晝長鼎新模範宿淮陽吏人剝啄報公事
一瓣濃薫班馬香
　　　其四
知愚上下爾自異尺寸不差公短長畢竟昌黎仍舊好
何曽人説叚文昌
　　　其五
綾衾厭入承明直却把一麾江上來雲氣隔天迷望眼
不堪花落幾宫槐
　　　其六
夫子聲名號浙西作成文事欲何為達人胷次元無翳
芥子須彌我獨知
　　　其七
初政寰區望太平黎民樂政喜更生裴公用舎無輕重
天下從兹有重輕
　　　上吳居父
時平無事清吟好衛霍貪功未足竒曽是一篇人膾炙
四方傳誦卧龍詩
　　　其二
廟堂陶鑄人才盡流落江淮老病身尚踏槐花隨舉子
不知鄧禹是何人
　　　呈王山父
疎烟淡淡樹重重略得西南有路通鐘板不鳴山寺静
閉門人在月明中
　　　其二
辦得茒廬我便歸玉堂何處有梅枝嵗寒老樹雖荒寂
㑹有臈殘春盡時
　　　和危府教
先生場屋文之虎氣懾豺狐自不知老去莫嫌官尚冷
灞橋風月要新詩
　　　其二
天上羣仙臺望居芹宫未是辱泥途莫邪變化須臾事
一㸃一鎔金在爐
　　　其三
行脚諸方履歴深似和禪子寄叢林試拈朝報一轉寤
以道觀之無損心
　　　送胡仲方
略無一物將人意更逐行軒去似飛賸把清吟供恵逺
聊將逺出當依歸
　　　其二
鄭公句在貧何恨劉毅家寒淚一揮窮達莫言鄉義重
此行畢竟是耶非
　　　寄沈居進三國志
十年鉛槧鬢絲秋獨抱成書四海逰三國諸人應夢裡
一畨公案又從頭
　　　其二
萬死中原百戰争流芳遺臭各垂名思量陳壽已饒舌
又費先生一管城
　　　寄張柬之
見山堂上山如畫二十年前曽客來風絮滿城歸不得
江南老卻賀方囘
　　　其二
紫騮借得將軍馬垂栁西湖第一橋欲傍酒家做寒食
腐儒何日有狐貂
　　　柬胡衛道
淮北山南幕府開江淮誰念有遺才出門萬里長安道
乞我子潛馭馬來
　　　其二
結束弓刀鞍馬間精神矍鑠我猶艱褒衣博帶休相笑
前帶頭巾金帽環
　　　過無錫見李祭酒
戀樹棲禽暖不飛不知弓繳有危機季鷹若悟蓴鱸好
應悔江東不蚤歸
　　　其二
髙門掃日鳴珂里吹竹彈絲煖響中寂寞一區如此宅
世間却有两揚雄
　　　其三
新變文章學未成有雲無路致吾身應逢墊角諸生笑
欲效林宗却整巾
　　　贈經長老
菜肚老人禪已飽憂人從吏作詩僧客來無處著歡喜
一語不曾談葛藤
　　　題自然足軒
秋光萬斛潑踈簾瘦玉蕭蕭拂畫簷鵲尾爐中香篆冷
矮忩袖手對楞嚴
　　　其二
翠竹無多第一竒正憂喧聒俗人知清風自足老僧用
只是忩前無好詩
　　　其三
有竹蕪生不費鉏亭亭楚玉影癯癯風師自是識人意
何用縱横十萬夫
　　　東林寺
爾自貪癡不肯閒江南多少好青山老夫為不愛官職
買得狂名滿世間
　　　越州能仁寺壁
流年轉眼一飛梭如此頭顱奈老何狼籍落花春不老
竹雞啼處雨聲多
　　　書僧舎壁
緑楊染水濃如畫天氣欲晴風自和二月杏花猶未放
一春分外覺寒多
　　　西林菴
雪汁融融溪棹囘此山林竹亦佳哉看殘未了槐岩在
筍蕨肥時又一來
　　　山末
山末疎紅尾尾霞晩烟叢薄是人家移船更喜吹香好
狗橘花開媚淺沙
　
　
　
　
　龍洲集卷八
欽定四庫全書
　龍洲集巻九　　　　　　　宋　劉過　撰
　　七言絶句
　　　遊清潭吕資益蟠谷十絶
　　　清潭
一潭清浄久無泥潭岸無泥石更圍擬待月明垂釣去
前溪雨足怕龍歸
　　　蟠谷
逶迤路逐驚蛇去轉盼不知身已髙雪積萬層山四合
碧油幢外有旌旄
　　　飲緑
野花紅白倚岩開只可臨風自一杯謹莫放教公子見
恐攜窈窕入籠來
　　　掇英
老子垂垂秋露下九月空山天氣寒黄花剰開且勿剪
留得一枝烟雨看
　　　初秋
香不求知色正青清于九畹見飄零山中若有離騷伴
痛飲吾知勝獨醒
　　　潄玉
濕雲將雨過溪東石澁灘鳴水勢雄忽作晩晴秋更好
月來林外透玲瓏
　　　含暉
帝所森嚴寂不喧九關虎豹守天門何人奏事含風殿
日晏鳴珂下紫垣
　　　香徑
一花帶蕋香氣滿何況叢生樹兩行風露益髙秋雨足
請君來此撼琳琅
　　　谷庵
穹廬架屋石崚嶒香火西風只一僧日晚課經猶未了
閉門先㸃佛前燈
　　　碧蓮峰
前山崛起青蓮朶色掃晴空如葉開若擬空花猶未了
空中安得有峰來
　　　三登徑山而雨或曰龍王相迎予笑而戲以詩
細雨霏霏洒路塵龍神有意迓佳賔世間小節成姑息
盍念熬煎烈骨人
　　　逰古仙岩
白蘋風裏歩清秋來作靈岩古洞遊笑倚飛雲訪仙迹
夕陽無語伴人愁
　　　欲遊閤皁山
仙梯難上塵緣重俗駕勒囘仙有靈烟靄糢糊雨昏黒
數峰疑在眼中青
　　　西湖
西湖湖上山如畫二十年前曽客來飛絮滿城歸未得
江南老却賀方回
　　　湖上
五行撩我到錢塘花底題詩句亦香莫惜髙吟三十韻
敢煩詩伯為平章
　　　弋陽渡頭
車聲盡日滑黄泥怕聽空桑呌竹雞風雨不知春早晩
栁條拖緑半江低
　　　初入平氏書院
雪屋彈琴泛作聲寂無人語紙牕明倦逰識破諸縁妄
心與梅花一處清
　　　湖口阻風
冒雪衝霜已十程狂風乃敢厄吾行無人説向江神道
莫待明年却世情
　　　蘄州道中
如箭陰風劈面吹雪花斜夾雨垂垂胷中自有平邊䇿
路入蘄州冷不知
　　　自宣溪過早禾渡
雨後斜陽未見晴曉看紅日報忩明筍輿十里宣溪路
剗地濃雲脚裏行
　　　其二
梅欲攙春菊送秋早來渡口晚烟收風從灘上催船過
滚起寒沙一併流
　　　釣臺
百尺難量大丈夫問他出處意何如乾坤已付劉文叔
從此先生歸釣漁
　　　龔山長栖閣
不知此是何人宅楊栁雖低屋却髙見説圖書皆長物
六經之外有離騷
　　　村店
林深路轉午雞啼知有人家住隔溪一鳥閙紅春欲動
酒帘正在杏花西
　　　其二
溪邊猶掉酒船囘冷水灣頭雨意開一路有詩吟不得
當初悔不共君來
　　　春日書事
薄雲籠日䕶初晴沙岸朝來春水生間傍栁堤騎馬去
一鞭春色栁風輕
　　　春歸
百花開盡到酴醾一片春心又欲歸可恨東風留不得
謾教啼鳥怨斜暉
　　　和送牡丹韻
娉娉嫋嫋洛陽花合在瑶池阿母家乞與老人渾不愛
白髯相對毶烏紗
　　　萱草
不盡人間萬古愁却憑萱草解忘憂開花若總關憔悴
誰信浮生更白頭
　　　梅花
人間不盡春來意恰見一枝寒影疎更得和羮幾時在
祗今風月尚新除
　　　其二
香意惱人休不得荒林月裏夜相過花應笑客有底急
客若不來花奈何
　　　其三
凍雲垂垂雪欲落雨澁風慳如此寒分折南枝與君看
老夫自要北枝看
　　　其四
髙門拂日瓊為樹呼我不來那肯過不知此花有何好
寒鄉日日用亡何
　　　其五
寂無人語斷囘程日落未落孤山横平湖水濶何許去
傍竹邊松自好行
　　　雪
醉枕醒來夜未央倦身展轉厭藜床映忩色皎猶疑月
刮骨寒知不是霜
　　　喜雨
誰借長鞭策懶龍黄梅水漲舳艫通還知君子憂時切
常在桑麻稼穯中
　　　其二
北方旱氣與兵連猶恐淮舟亦蔓延數日下田新雨足
不應千里不同天
　　　聞杜宇
杜宇幾聲烟靄外相思只在蜀山陰間愁不共花飛盡
贏得傷春一片心
　　　聞鸎
東風扶日上花枝恰恰幽禽弄暖時百囀忽驚春夢破
間關石上話相思
　　　雁
朝隨漢使到天涯暮與江鷗宿浦沙嵗晩客途營一飽
稻粱多處即為家
　　　其二
萬重山水萬重雲嵗嵗江南客此身天末西風晩來急
數行飛下一汀蘋
　　　漁翁
短篷三尺寄烟波短褐悠悠嵗月過江海不知戎馬事
酒酣搔首唱漁歌
　　　聽阮
絳蠟攢花夜氣横樽前更著許風情却將江上風濤手
來聽紗忩摘阮聲
　　　閒步
山徑無人鳥篆沙杖藜閒看摘新茶錦綳委地筍翻籜
黄玉滿林松帶花
　　　夢覺
夢囘斜日轉花陰時有黄鸝送好音髙卧草廬人不識
東風啼鳥獨知心
　　　感舊
羅結同心栁帶青碧桃香裡寄將迎春風重到憑欄處
腸斷江樓不忍登
　
　龍洲集巻九
欽定四庫全書
　龍洲集巻十　　　　　　　宋　劉過　撰
　　五言絶
　　　遊郭希吕石洞二十詠缺其一
　　　清曠
筍輿咿啞來路轉此歇脚長風挾秋下深意滿萬壑
　　　深秀
蒼髯萬松宫窈窕一徑開請囘俗士駕切莫呵殿來
　　　書院
力學如力畊勤惰爾自知便使書種多㑹有嵗稔時
　　　谷口
水流自何許逺欲窮其源石梯苔蘚層微有屐齒痕
　　　月峽
兩崖限東西裡有一帶天老蟾更多事駕月下潺湲
　　　桂壑
叢叢萬横枝羅生雜松篁不以羅穴幽嵗晚政自香
　　　小爛柯
遊戲一談棋嵗月駒隙過不如兩忘機石上跏趺坐
　　　傾月
去去山轉深樹下益凄冷時有月烏飛間碎梧桐影
　　　閟雲
仙宫已降勅雅有新遷除乞為此閣使雲物屢巻舒
　　　髙碧
小山碧巉巖直上與天齊詩成欲磨崖藤蘿費扳躋
　　　石井
銀床遶周遭一規寒浸水試敲拄杖看恐觸蛟龍𧺫
　　　壺天
逆溪隨水行更上紫翠峰朱欄忽飛閣映帶烟霞重
　　　玉珮
借榻卧雲屋欹枕仔細聽誤疑鳴珂聲不知水泠泠
　　　飛雪
山前大飛雪路有何處入蒙茸亦花飛冷濺征衣濕
　　　笙鶴
木末俯清軒獨立久延佇何人騎鶴來髣髴吹笙侣
　　　韜玉
至寶不自獻韜藏亦英華餘香被草木秀擢幽岩花
　　　倚劍
石壁自磨礲三嘆用不久如去到人間為儂洗塵垢
　　　藥圃
古文不可賣未覺賣藥非侵晨荷鋤徑暮得芝术歸
　　　玉泉
石礫沙沃盡悠悠潭影斜塵襟不忍濯為惜無玷瑕
　　　缺其一
　　賦
　　　獨醒賦
有貴介公子生王謝氷玉其身委身糟丘度越醉鄉一
日謂劉子曰麴蘖之盛棄土相似釀海為酒他人視之
以為酒耳吾門如市吾心如水獨不見吾㕔事之南盖
亦吾之胷次哉矮屋數間琴書罷陳日出内其有餘間
散菠菜子一升摩挲手植之竹枝葉蔚然其色青此非
筦庫之主人乎其實超衆人而獨醒劉子曰公子不飲
何有于醉鄉猶不知醒為何謂若我者蓋嘗從事於此
矣少而桑蓬有志四方東上㑹稽南窺衡湘西登岷峨
之顛北遊爛漫乎荆襄悠悠風塵隨舉子以自鳴上皇
帝之書客發鴻寶之秘藏愧乎雄辭而偉文得不踰以
一言放之如萬馬之駿奔半生江湖流落齟齬追前脩
兮不逮途益逺而日暮始寄於酒以自適終能酕醄而
涉其趣操巵執瓢拍浮酒船痛飲而談離騷白眼仰卧
而看天雖然此自其大凡爾有時墜車眼花落井顛倒
乎衣裳弁俄側而不整每事盡廢違昏而莫省人猶曰
是其酩酊者然也至於起舞捋鬚不遜罵坐芥視天下
之士以二豪為螟蛉與蜾蠃兆謗稔怒或賈竒禍矧又
欲多酌我耶今者不然我非故吾覺昨非其未逺掃習
氣於一除厭飲盃酒與瓶甖而日踈清明宛在其躬泰
宇定而實虛譬猶醯醢出雞蓮生淤泥糞壤積而菌芝
疾驅于通道大都而去其蒺藜當如是也豈不甚竒矣
哉夫以易為樂者由於險以常為樂者本於變是知汨
沒於是非者始真是出入於善惡者始真善今公子富
貴出於襁褓詩書起於門閥頡頏六館世襲科甲遊戲
官箴嚴以自律所謂不纇之珠無瑕之璧又何用判醒
醉於二物公子聞而笑曰夫無倫者醉之語有味者醒
之説先生舌雖瀾翻而言有條理胷次磊落而論不訛
雜子固以我為未知醒之境界我以子為强為醉之分
别於是取酒對酌清夜深沉撥活火兮再紅燭花燦兮
熒熒淡乎相對而忘言不知其孰為醉而孰為醒
　
　
　
　
　龍洲集巻十
欽定四庫全書
　龍洲集巻十一　　　　　　宋　劉過　撰
　　詞
　　　六州歌頭(弔岳王廟/)
中興諸將誰是萬人英身草莽人雖死氣填膺尚如生
年少起河北劍三尺弓兩石定襄漢開虢洛洗洞庭
北望帝京狡兔依然在良犬先烹過舊時營壘荆鄂有
遺民憶故將軍淚如傾　説當年事知恨苦不奉詔偽
耶真臣有罪陛下聖可鑒臨一片心萬古分茅土終不
到舊姦臣人世夜白日照忽開明袞佩冕圭百拜九原
下榮感君恩看年年二月滿地野花春鹵簿迎神
　　　六州歌頭
鎮長淮一都㑹古揚州昇平日珠簾十里春風小紅樓
誰知艱難去邊塵暗戎馬擾笙歌散衣冠渡使人愁屈
指細思血戰成何事萬户封侯但瓊華無恙開落幾經
秋故壘荒丘似含羞　悵望金陵宅丹陽亂山不斷綢
繆興亡夢榮枯淚水東流甚時休野灶炊烟裏依然是
宿貔貅嘆燈火今蕭索尚淹留莫上醉翁堂看濛濛雨
楊栁絲柔笑書生無用富貴屈身謀騎鶴來遊
　　　六州歌頭(淮西帥李訦和仍為書廟額/)
髙皇神武善駕馭豪英攘北敵驅羣盜命天膺救蒼生
奈變繞沙漠隔溫凊屈和好召大將歸兵柄列樞庭公
指汴京威以振河洛不顧身烹失一時機㑹嗟困躓吾
民痛岳家軍就扶傾　久沉寃憤七十載還復遇帝王
真表遺烈錫王號日照臨激士心始識安劉計寕禍已
是忠臣我來傳訪壁壘想精明英氣凛然若在題匾昭
掲天恩笑原頭荒草死不能春交怨人神
　　　沁園春(代壽韓平原/)
玉帶金魚緑髩朱顔神仙畫圖把擎天柱石空留緑野
濟川舟楫閒倚西湖天欲安劉公歸重趙許大元勲誰
得如平章看人如伊吕世似唐虞　不湏别様規模但
收攬人才多用儒况自昔軍中膽能寒敵而今胷次氣
欲吞吳紫府真人黒頭元宰收歛神功寂似無歸來好
正芝香棗熟鶴瘦松臞
　　　沁園春(張路分秋閲作/)
萬馬不嘶一聲寒角令行栁營見秋原如掌鎗刀突出
星馳鐵馬陣勢縱横人在油幢戎韜總制羽扇從容
裘帶輕君知否是山西將種曾系詩名　龍蛇紙上飛
騰看落筆四筵風雨驚便塵沙出塞封侯萬里印金如
斗未愜生平拂拭腰間吹毛劍在不斬樓蘭心不平歸
來晩聽隨軍鼓吹已帶邊聲
　　　沁園春(送辛幼安赴桂林官/)
天下稼軒文章有用看來未遲正三齊盜起兩河民散
勢傾似瀉國覆如盃猛士雲飛狂奴灰滅機㑹之來人
共知何為者望桂林西去一騎星馳　離筵不用多悲
喚紅袖佳人分藕絲種黄柑千户梅花萬樹等間遊戲
畢竟男兒入幕来南籌邊如北翻覆手髙來去棋公餘
盡且玉簪珠履倩米元暉
　　　沁園春(寄辛稼軒/)
古豈無人可以似吾稼軒者誰擁七州都督雖然陶侃
機明神鑒未必能詩華袞何如相羊聊爾千騎東方候
㑹稽中原事縱匈奴未滅畢竟男兒　平生出處天知
算整頓乾坤終有時南湖賔客侵尋去矣江西户口
流落何之盡日樓䑓四邊屏障目斷江山魂欲飛長安
道筭世無劉表王粲疇依
　　　沁園春(寄孫竹湖/)
問訊竹湖竹如之何如何未歸道吳山越水無非佳處
來無定止去亦何之只怕秋來未能忘耳心與輕雲一
様飛愁無奈但北忩寄傲南澗題詩　人生了事成痴
筭世上久無公是非恨雲臺突兀無君子者雪堂留客
有美人兮疎雨梧桐㣲雲河漢鐘鼎山林無限悲陽山
縣是昌黎誤汝汝悞昌黎
　　　沁園春(盧菊澗座上時座中有新第宗室/)
一艇横空飛過洞庭又為此來有汝陽璡者唱名殿陛
玉川公子開晏樽罍四舉無成十年不調大宋神仙劉
秀才如何好將百千萬事付兩三杯　未嘗慽慽於懐
嘆自古英雄安在哉看錢塘江上潮生潮落姑蘇城
裡花謝花開盜號書生强名舉子漸老雪從頭上催誰
羨汝三千珠履十二金釵
　　　沁園春(寄辛承㫖時承㫖招不赴/)
斗酒彘肩風雨渡江豈不快哉被香山居士約林和靖
與坡仙老駕勒吾回坡謂西湖正如西子濃沫淡粧臨
照臺二公者皆掉頭不顧只管傳盃　白言天竺去來
圖畫裡峥嶸樓閣開愛縱横二澗東西水遶兩峰南北
髙下雲堆逋曰不然暗香浮動不若孤山先訪梅湏晴
去訪稼軒未晩且此徘徊
　　　沁園春(送友赴營道宰/)
萬里湖南江山厯厯此吾舊逰看飛鳬仙子張帆直上
周郎赤壁鸚鵡滄洲盡吸西江醉中横笛人在岳陽樓
上頭波瀾静泛洞庭青草重整蘭舟　長沙㑹府風流
有萬户娉婷簾玉鈎恨楚城春晩岸花檣燕還將客送
不是人留且唤陽城更招元結摩詰三關歌詠休心期
處筭世間真有騎鶴揚州
　　　沁園春(贈豐城王禹錫/)
自注銅瓶作梅花供尊前數枝説邊頭舊話人生消得
幾畨行役問我何之小隊紅旗黄金作印直待封侯知
幾時盃行處想淋漓一醉明月東西　如椽健筆鸞飛
重為冩春風陌上詞便平生豪氣消磨酒裡世間此樂
兒輩争知霜冷貂裘夜寒如水飲到月斜猶未歸仙山
路有笙簧度曲聲到琴絲
　　　沁園春(遊湖/)
仰思花情湖山應怪先生又來想舊時談舌依然解使
六丁奔走馳斥風雷翠袖傳觴金貂换酒痛飲何妨三
百杯人間世筭謫仙去後誰是天才　碧牕畫鼓船齋
胸次與乾坤一様開試雲間招手下呼餘子逡巡去住
但覺塵埃若是花時無風無雨一日須來一百囘教人
道玉山自倒不用人推
　　　沁園春(蘇州黄尚書仝夫人眷聚逰報恩寺/)
縱轡徐驅兒童聚觀神仙畫圖見杏黄衫薄穿來香路
藕絲裙軟扶上籃輿傍栁題詩穿花勸酒嗅藻扳條
得自如山行處有松篁夾道不用傳呼　清泉石下盤
紆筭風景江淮各異殊記東坡賦好紗籠舊壁西山句
妙簾捲晴虛白玉堂深黄金印大無此文君載後車盃
行處想淋漓醉墨真草行書
　　　八聲甘州(送湖北招撫吳獵/)
問紫嵓去後漢公卿不知幾貂蟬誰能借留侯筯著祖
生鞭誰道班聲萬里河洛尚烽煙誰識道山客衣缽曽
傳　共記玉堂對策欲先明大義次第籌邊况重湖八
桂袖手已多年望中原馳驅去也擁十州牙纛正翩翩
春風早看東南王氣飛繞星纒
　　　四犯剪梅花(上建康錢大郎夀/)
水殿風涼賜環歸正是夢熊華旦(解連環/)疊雪羅輕稱
雲章題扇(醉蓬萊/)西清侍宴望黃傘日華籠輦(雪獅兒/)
金劵三王玉堂四世帝恩偏眷(醉蓬萊/)　臨安記龍飛鳳
舞信神明有後竹梧陰滿(解連環/)笑折花看槖荷香紅
染(醉蓬萊/)功名嵗晩帶河與礪山長逺(雪獅兒/)麟脯盃
行狨薦坐穩内家宣勸(醉蓬萊/)
　　　小桃紅(在襄州作/)
晩入紗忩静戲㺯菱花鏡翠袖輕勻玉纖彈去小粧紅
粉靚行人愁外兩青山與尊前離恨　宿酒醺難醒笑
把香肩並暖借蓮腮碧雲㣲透暈眉斜印最多情生怕
外人猜拭香津㣲揾
　　　天仙子(初赴省别妾于三十里頭/)
别酒醺醺渾易醉回過頭來三十里馬兒不住去如飛
牽一憇坐一憇斷送殺人山與水　是則是青山終可
喜不道恩情拚得未雪迷村店酒旗斜去則是住則是
煩惱自家煩惱你
　　　行香子(同郭季瑞訪舊不遇/)
一項忩兒明快料想那生不在薫籠脱下舊衣裳件件
香難賽　匆匆去得忒煞這鏡兒也不曾盖千朝百日
不曾來沒這些兒個采
　
　
　
　
　
　
　
　
　
　
　
　
　龍洲集巻十一
欽定四庫全書
　龍洲集巻十二　　　　　　宋　劉過　撰
　　詞
　　　賀新郎
彈鋏西來路記匆匆經行數日幾畨風雨夢裡尋秋秋
不見秋在平蕪逺渚想雁信家山何處萬里西風吹客
鬢把菱花自笑人憔悴留不住少年去　男兒事業無
憑據記當年擊筑悲歌酒酣箕踞腰下光芒三尺劍時
解挑燈夜語更思對燈花彈淚喚起杜陵風雨手冩江
東渭北相思句歌此恨慰羇旅
　　　賀新郎(贈鄉人朱唐卿/)
多病劉郎瘦最傷心天寒嵗晚客他鄉久大舸翩翩何
許至元是髙陽舊友便一笑相歡擕手與問武昌城下
月又何如揚子江頭栁追徃事兩眉皺　燭花自剪明
如晝喚青娥小紅樓上慇懃勸酒昵昵琵琶恩怨語春
笋輕籠翠袖看舞徹金釵㣲溜若見故鄉吾父老道長
安市上强如舊重㑹面幾時又
　　　賀新郎(贈張彦功/)
曉印霜花步夢半醒扶上雕鞍馬嘶人去嵐濕青絲雙
轡冷緩控野梅江路聽畫角吹殘更鼓悲壯塞聲撩客
恨甚貂裘重擁愁無數霜月白照離緒　青樓囘首家
何處早山遙水濶天低斷腸烟樹誰念天涯牢落況輕
負煖烟濃雨記酒醒香銷時語客裡歸韉湏早發怕天
寒風急相思苦應為我翠眉聚
　　　賀新郎(逰西湖/)
睡覺啼鶯曉醉西湖千場日日買花簪帽去盡酒徒無
人問惟有玉山自倒任拍手兒童呼笑一舸乗風翩然
去避魚龍不見波聲悄歌韻逺唤蘇小　神仙路逺蓬
萊島紫雲深参差亭榭有烟花遶人世紅塵西障日百
計不如歸好付樂事與他年少費盡栁金梨雪句問沉
香亭北何時召心未愜鬢先老
　　　賀新郎(平原納寵姬奏方響席上賊/)
倦舞輪袍後正鸞慵鳯困依然怨新懐舊别有艶粧豪
勢樂春筍㣲揎翠袖試一曲琅璈初奏莫放珠簾容易
捲怕人知世有梨園手雙臂冷釧金瘦　燭花對剪明
於晝正畫堂深曲屏山掩翠炭紅圍獸錯認珮環猶未
是依約雛鶯囀栁聴㸃㸃銅壺銀漏一片雄心天外去
為聲清響徹雲霄透人醉也尚呼酒
　　　賀新郎(閨怨/)
院宇重重掩醉沉沉亭陰轉午繡簾髙捲金鴨香濃噴
寳篆驚起雕梁語燕正架上荼䕷開遍嫩蕚梢頭舒暈
臉似月娥初試宫粧淺風力嫩異香軟佳人無意拈針
線遶朱欄六曲徘徊為他留戀試把花心輕輕數暗計
歸期近逺奈數了依然重怨把酒問春春不管枉教人
只恁空腸斷腸斷處怎消遣
　　　賀新郎(贈倡/)
老去相如倦向文君説似而今怎生消遣衣袂京塵曾
染處空有香紅尚軟料彼此魂銷腸斷一枕新涼眠客
舍聽梧桐疎雨秋風顫燈暈冷記初見　樓低不放珠
簾捲晩粧殘翠蛾狼籍淚痕流臉人道愁來湏殢酒無
奈愁深酒淺但託意焦琴紈扇莫鼓琵琶江上曲怕荻
花楓葉俱凄怨雲萬疊寸心逺
　　　跋云余試牒四明賦贈老倡至今天下兩禁中
　　　　皆歌之江西人來以為鄧南秀調非也
　　　水龍吟
謫仙狂客何如看來畢竟歸田好玉堂無此三山海上
虛無縹緲讀罷離騷暗香猶在覺人間小任菜花薺麥
劉郎去後桃開處春多少　一夜雪迷蘭棹傍寒溪欲
尋安道而今縱有劉郎氷柱有知音否想見鸞飛如椽
健筆檄書視草算平生白傅風流未肯讓香山老
　　　念奴嬌(囘侍郎李大異/)
知音者少筭乾坤許大著身無處直待功名成始退何
日可尋歸路多景樓前垂虹亭下一枕眠秋雨虛名相
悞十年枉費辛苦　不是奏賦明光獻書北闕無驚人
之語我自匆忙天未肯贏得衣裾塵土白璧堆前黄金
酬笑付與君為主蓴鱸江上浩然明日歸去
　　　滿江紅(同襄陽帥泛湖/)
獵獵風蒲畫船轉碧波灣浦都不是栁汀桃岸橘洲梅
渚指㸃山公騎馬地經由羊祜登山處悄一如人在水
晶宫消煩暑薫風動羅帷舉秦箏奏凌波舞拚氷壺沉
醉晚涼歸去侵岸一篙楊栁浪過溪幾㸃荷花雨倚樓
人十里凭欄干神仙侣
　　　滿江紅(髙帥馮太尉席上/)
敵面風輕一兩㸃海棠㣲雨春總在英雄元帥曉來遊
處樓閣萬家簾幙捲江郊十里旌旗駐有黄鸝百舌囀
新聲垂楊舞　寒食近笙簫鼓車馬閙銅鞮路拚尊前
一醉無花為主風韵可將圖障畫笑談盡是文章語問
何如鄒湛赴江頭陪羊祜
　　　水調歌頭(晚春/)
春事能幾許密葉著青梅日髙花困海棠風煖想都開
不惜春衣典盡只怕春光歸去片片㸃蒼苔能得幾時
好追賞莫徘徊　雨飄紅風換翠苦相催人生行樂且
須痛飲莫辭杯坐則髙談風月醉則恣眠芳草醒後亦
佳哉湖上新亭好何事不曾來
　　　水調歌頭
刀劍出榆塞鉛槧上蓬山得之渾不費力失亦止如閒
未必古人皆是未必今人俱錯世事沐猴冠老子不分
别内外與中間　酒湏飲詩可作鋏休彈人生行樂何
事催彼鬢毛斑達則牙旗金甲窮則蹇驢破帽莫作兩
般看世事只如此自有識鴞鸞
　　　祝英䑓近(同妓遊帥司東園/)
窄輕衫聫寳轡花裡控金勒有底風光都在畫欄側日
遲春煖融融杏紅深處為花醉一鞭春色　對嬌質為
我歌捧瑶觴歌聲動阡陌蝶似多情飛上髩雲碧晚來約
住青驄踏花歸去亂紅碎一庭風月
　　　祝英臺近
笑天涯還倦客欲起病無力風雨春歸一日近一日看
人結束征衫前呵騎馬腰劍上隴西平賊　鬢紛白只
可歸去家來無田種𤓰得空抱遺書憔悴小樓側杜鵑不
管人愁月明枝上直啼到枕邊相覔
　　　轆轤金井(舞姬席上贈馬簽判/)
翠眉重拂後房深自喚小蠻嬌少繡帶羅垂報濃籹纔
了堂虛夜悄但依約鼓簫聲閙一曲梅花樽前舞徹梨
園新調　髙陽醉山來倒看鞋飛鳯翼釵痕㣲溜秋滿
東湖更西風涼早桃源路杳記流水泛舟曾到桂子香
濃梧桐影轉月寒天曉
　　　唐多令(安逺樓小集侑觴歌板之姬黄其姓者/乞詞于龍洲道人為賦此唐多令同栁)
　　　　　　(阜之劉去非石民瞻周嘉仲/陳孟参孟容時八月五日也)
蘆葉滿汀洲寒沙帶淺流二十年重過南樓栁下繫船
猶未穩能幾日又中秋　黄鶴斷磯頭故人曾到不舊
江山渾是新愁欲買桂花同載酒終不似少年㳺
　　　臨江仙(四景/)
半雨半晴模様乍寒乍熱天時榴花香逐濕風飛綠雲
翻翠浪水急轉前溪　欲識清涼意思珊瑚枕冷先知
秋光預若借些兒賸催金粟閙素魄好揚輝
　　　蝶戀花(贈張守寵姬/)
簾幙聞聲歌已妙一曲樽前真個梅花早眉黛兩山誰
為掃風流京兆江南少　醉捋白鬚人自老猶記侯鯖
舊也曾年少後夜短篷霜月暁夢魂依約雲山繞
　　　謁金門(京口賦與歌者侑酒/)
歸不去船泊早春梅渚試聽玉人歌白紵行雲無覔處
　剪燭冩詩無語漠漠寒生忩户明日短篷眠夜雨寳
釵空半股
　　　謁金門　(興/)
秋興惡愁怯羅衾風弱雨線垂垂晴又落輕烟籠翠箔
　休道旅人蕭索生怕香濃灰薄桂子莫愁辜酒約詩
情元落魄
　　　鷓鴣天
樓外雲山千萬重畫眉人隔小簾櫳風垂舞栁春猶淺
雪㸃酥胸煖未融　攜手處又相逢夜閨心事與郎同
一杯自勸羔兒酒十幅銷金煖帳籠
　　　栁梢青(送梅坡/)
泛菊杯深吹梅角逺同在京城聚散匆匆雲邊孤雁水
上浮萍　教人怎不傷情細屈指知心幾人後夜相思
塵隨馬足月逐舟行
　　　好事近(詠茶/)
誰斫碧琅玕影撼半亭風月尚有嵗寒心在留得數根
華髮　龍孫戲弄碧波濤隨手清風發滾得到浪花深
處一甌香雪
　　　清平樂(贈妓/)
忔憎憎地一捻兒年紀待道瘦來肥不是宜著淡黄衫
子　唇邊一㸃櫻多見人顰歛雙蛾我自金陵懐古唱
時休唱西河
　　　四字令
情髙意真眉長鬢青小樓明月調筝冩春風數聲　思
君憶君魂牽夢縈翠消香煖雲屏更那堪酒醒
　　　長相思
玉一梭雲一窩淡淡春衫薄薄羅輕顰雙翠娥　風聲
多雨聲多忩外芭蕉三兩窠夜長争奈何
　
　
　
　
　
　
　
　
　
　
　龍洲集巻十二
欽定四庫全書
　龍洲集巻十三　　　　　　宋　劉過　撰
　　啟事
　　　建康獄中上吳居父時魏杭廣夫為秋官
范雎詐稱張祿盖有所謀少游即是太虛别無他意但
可辨薫蕕之有臭不當使玉石之俱焚輒攄屈抑之情
上凟神明之聽伏念某廬陵生長湖海倦遊鼓行之老
氣不衰嫉惡之剛腸猶在漢廷重賈太傅上曾覽積薪
厝火之書江南有賀方囘人争誦芳草斷腸之句敢期
無謂亦到有司困一身於囹圄之中不勝塗炭被五木
於拘攣之下正值氷霜累知己以併臨辱長鬚而下及
若欲擢髪而盡數其罪亦有百口而莫辨其辜横逆之
來哀鳴有以恭惟某官列三公之數帥為諸道之尊文
翁闡儒教於蜀都不聞著述常袞振文風於嶺嶠所欠
盛名唯道徳之備兼數者而有之故位望之髙列諸藩
而未已貂蟬茅土與國仝休玉匱劵書其門益大此尚
今時之間有若夫前世之所無公獨一人名髙千古骨
法夀天人之相精神行地上之仙不以身為將相而敢
忽於細㣲不以才兼文武而猶勤於學問性躭佳句無
非人間未見之詩真草行書更作天下不刋之字尊君
親而彌敬逺形勢而自疎久為戚畹之範模可作世家
之龜鑑有如登嶽尤戒多門若吳芳仲平虎委巷匪人
窮閻下走棄母親而勿待冒國恤以圖歡揮買笑之金
動縻百萬磨折簪之玉茍合再三積威暴如虎狼忽交
遊如蟻蝨鴆毒安宴蛾眉痛心但知浮花浪蕋之足觀
誓同穴死不悟冶葉倡條之㣲意久欲釵分氣一怒而
火攻星四馳而劍舞兇焰有如此者鋒鋩誰敢當哉韓
擒虎在門顧麗華而難戀陶朱公有意與西子以偕來
共掩其非合汚其利収數赦前之小過歴陳試後之虛
名蒼生如謝安石何事無誑取汝竟識袁彦道否王有
假時尚虞小人之多貲或陷君子於不義望氷鑑致妍
􁈂之察使權衡無輕重之差曽参雖未審殺人疑信尚
生於慈母赤壁若果然放火踉蹌亦走於阿瞞况在陪
都實非細事倘强横少加於裁抑則善良始可以保全
鄒生在獄中而上言始猶寃抑召伯憇甘棠而聽訟終
覬寛平過此以還未之攸睹
　　　代賀浙東憲
輟班省户執節侯畿雖正已立朝殊鬱公卿之望然仁
聲載路頓寛郡縣之憂矧輔城夙被於恩光而下吏獨
依於徳䕃其為幸㑹實倍等夷某官純粹禀姿淵源飽
學詩書執禮養此心於安静之中富貴浮雲置外物於
風塵之表曩聞治最亟奉詔還蘭臺將重於司珍禁路
行看於振羽何為起江湖之興乃致煩原隰之馳主上
仁恩舉光宣命吴中風土夙仰聲猷不俟教條之頒已
見歌謡之起某心所祈者天實為之吏士驚嗟振衣冠
於麾下妻孥竊笑失匕筯於尊前
　　　賀留守農卿
晉膺顯擢鎮撫神臯上將秩元祀於圜丘夙資彈壓公
乃兼大農之㑹府更藉通融步武禁途屬聯輿論某官
稟姿閎達植徳髙明學窮百代之㣲眷結三朝之厚淮
壖給運帥旃分别障之威江左縂戎留鑰守千門之衛
平山草木鍾阜烟雲尚懷風采之新咸聳規模之壯興
滯起廢補弊救偏使諸老大臣深恐勞精神而勿克
在長才逺識乃能用談笑以成功九重爰念於忠勤一
節暫勞於原隰列城更化四面視儀眷是行京實難敏
手國人諸大夫之議論必當屬之我公凡民百君子之
心知無以加於此命葢將䕶玉輿而郊上帝陪禁從而
慶三宫然後上紫宸之班次第登黄閣之貴庸恢逺業
式慰民瞻某等以諸生得参下乏夙重䝉於恩遇近已
叨於甄収不勝踴躍之私莫盡贊揚之義豈惟今日吹
寒谷之笙竽終待來年入春風之桃李
　　　賀徐司封兼直院(淵子/)
榮膺一札驟拜九遷錦署判封尚在郎官之列玉堂寓
直行為學士之真衆驚妙選之得賢獨喜斯文之有主
恭惟某才兼人之十倍學通古之百家以載鶴之船載
書入覲之清標如此移買山之錢買研平生之雅好可
知唯其超羣出類之不凡所以作賦吟詩而愈妙始宰
西昌之邑旋分南嶽之州歌陽春白雪之詩相為宋玉
之表裡和落木澄江之句孰知山谷之主賔七言嘗計
其判花一日忽傳其視草曰金曰玉定市價於已先非
鶴非風見王師之果至蓮炬光耀於落筆藥堦響動於
鳴珂欲窮箋管之賀言不過台衡之異數未知桃觀漸
驚燕麥之非更覺竹籬别有江梅之好某一無知已百
不如人但能敬宗伯而變唐文稍已厭蟲魚而箋爾雅
老矣直鈎之釣喜兹大厦之成知制誥入翰林我昔預
期於入手經品題作佳士公今當念於蒼髯詠誦之私
編摩罔既
　　　賀廬帥程徽猷(鵬飛/)
陞華徽閣穩鎮巨藩駕千里之舳艫從天而下建十州
之牙纛易地則然况暌違叔子之峴山而指顧謝安之
淝水望厯陽而入境憇遺愛之甘棠道秋浦以過家依
故鄉之晝錦功名鼎盛福祿階升父子同時盖此豸冠
之未有弟兄使敵亦今雁塞之所無譬如全家白日以
上天何異萬貫纒腰而騎鶴所以欣欣而有喜至於挈
挈以逺來以賀而言非辭可托恭惟某九華磅礴之氣
大江洶湧之才自唐虞三代以來無書不讀除李杜數
家之外其詩最工雖决科獨後於衆人而治縣獨名於
一世身處煩襍而不亂移羽檄於寡容致詰之間變生
倉卒而有謀流貨泉於不可復行之後非無館閣進文
字語言之職亦有臺省叙抨彈封駁之官上念神州久
淪沙漠貙虎互為之吞噬敵運浸衰獺鸇未免於先驅
冦亡可待欲以英雄之士乗其機㑹之秋故昇之亞父
所封之城而授以三國必争之地矧合淝之所部跨全
楚以雄邊若赤壁之得周郎始名出將如中原之非祖
逖誰可渡江睿眷既深新除特異要當収拾人才而盡
用庻㡬恢復境土以成功三千餘年黄河始清維其時矣
二十四考中書之令屬之公乎某幸杖履之曽陪阻門
牆而益逺有身為患幾不容於天地之間無家可歸但
落魄於江湖之上斷絶帝鄉之夢辛勤淮甸之行莫吹
寒谷之笙竽無復賞音之山水視文章為小技盡廢語
言悟富貴於儻來止安貧賤然辱泥塗而自棄者固士
之不意若見華軒而欣羡者亦人之真情訪杜甫於浣
花溪邊尚兾嚴中丞之慷慨宴王勃於滕王閣上猶希
閻都督之風流
　　　代王掌書迎侯練教
主奉堯章自愧草茅之賤來分魯教幸從芹藻之遊輒
應一紙之書敬展諸生之禮恭惟某人才翹楚丰度整
齊學有淵源不止春育海涵之富教行場屋無非日光
玉潔之文視唾手而取功名連捋髭而掇科第以朱幢
之重鎮得絳帳之真儒寒坐客之氊誰謂廣文之官冷
側求賢之席佇看天子之詔求某老漸無聞推猶不去
識宸奎而共寳煥御墨之一新溷布韋於雲漢之中日
懐驚悸拜琬琰於塵埃之外惟謹秘藏幸先生之賜臨
使弟子之竊庇流鈴擲火永同神物之護持仰斗瞻山
更期飲食而教我
　
　
　
　
　
　
　
　
　
　
　
　
　龍洲集巻十三
欽定四庫全書
　龍洲集巻十四　　　　　　宋　劉過　撰
　　雜文
　　　為吴縣尉俞灝商卿作排青軒上梁文
夫差國大蘇為吴常秀之尊東野官卑尉處簿参丞之
底覺身外之塵埃可見奈胷中之風月自佳爰葺西偏
未為左計某精神玉雪名譽斗山盖嘗讀萬巻之書不
自意百夫之上凝香畫㦸合寘之鈴閣以哦詩撾鼓水
鄉今乃以儒官而警盜納湏彌于芥子坐塗炭於朝衣
廨宇甚卑難為展布園亭不治無以遊觀稍仍舊之數
椽用作新於一宇門洞然而盡闢瓦鱗次而不飄忩紙
虛明簾旌摇動湖山繚繞著身圖畫之間竹桂陰森揖
客旌旗之下體因居而寖大心與地以俱平遂伸作尉
之腰少試活人之手偶留十日獲見一斑眉目娟娟烟
樹濃粧之西子衣裳楚楚荷花傅粉之六郎棋局留
殘如行道院芸香剔蠧似到館中擷蓴菜以煮羮欵已
歸之張翰持蟹螯而薦酒酌未醉之劉伶輒以從遊見
之頌述
　　　東
子真端的有仙風壺天留得春常在臉上桃花非酒紅
　　　西
莫憎此室尚卑棲湖水漸平風浪退一雙鸂􁋱在清谿
　　　南
老子清貧舊已甘若言富貴求而得未必玉堂如草庵
　　　北
運㑹推遷今已極閉門使學草檄書不可擒王止擒賊
　　　上
想見詩成更官様庭空吏散寂無人消得行吟自笻杖
　　　下
掃地焚香作清夜維摩丈室等虛空不是尋常縣官舍
　　　右伏願上梁之後仙風不老官職益髙歸直玉
　　　堂對翻堦之紅藥獨提椽筆草拜相之白麻雲
　　　霄上乎九天河海潤乎千里尚期他日卧老夫
　　　於百尺之樓何待來年庇寒士乎萬間之屋
　　　與許從道書
九月初三日友生廬陵劉過再拜致書從道省元足下
不肖辱交下風幾年矣倒指記之自戊申及今已來日
月逾邁動經一紀君猶書生我為布衣嗚呼人生幾二
十年哉追念疇昔定交於行都也而盍簪於儀真邂逅
於金陵姑蘇行路之難中憂百罹此如人飲水冷煖自
知不可為他人言也他人讀書句讀猶未通把筆為文
章模擬竄竊粗曉聲病即取髙第為時達官足下試于
鄉于湖南江東兩浙僅能一再中而姓名上禮部輒報
罷某亦自計偕湖北之次寂寞無聞此兩人者所謂天
壤間無聊之人耳交可以絶矣而相知益深嗜艾嚼蠟
計足下懸懸于某已自有不可曉者而況乎僕哉方珉
隱先生教學於湖也從遊之士無慮數百人然而獲親
且近者亦七人執經疑難争相雄强是固豈肯以氣下
人者足下於是時獨以春秋為諸生冠先生持文衡其
間既示人以低昻輕重之公諸生雖不敢以私議足下
而後來乃稍稍各以所長脱去埸屋矣而足下名猶𨽻
于貢籍澹庵題名具存每一讀之不勝龍猪之嘆静言
思之珉隱先生縉紳子哉雖然某亦豈受人欺者諸老
先生縉紳公卿與夫博洽儒雅之士至騷人墨客之流
某雖未造閫奥亦嘗渉其涯涘矣至有與其學而醜其
所為愛其辭章而不樂其行義外剛内柔首尾舛逆徃
徃貌是而心非之者皆是獨於足下退降俛伏之無地
自言若是則某亦自欺者而併與足下欺之哉韓退之
交㳺相識千百人或以事聞或以藝取或喜其一算或
以其久故至於崔羣則獨相與如骨肉兄弟不知羣何
如修飭而能取重於退之如此哉盖足下之所挾其能
使其犁然當於心者有不獨春秋三傳而已其學正大
其文條暢而甚華其議論閎闊深逺而有餘味又深知
古今之變國家興衰成敗之數與之談及邊亭障堠戰
守形勢又有洞然而不駭且其性識明敏不詭隨雷同
初視之若毅然有不可犯之色而其實和平樂易善與
人交若掩覆其所短彌縫其所長乃如某者落魄不檢
諸所交㳺者莫不厭而惡之謗怒嫉罵叢至沓來足下
恬不加怪待之如初此某所以感激悲嘆其深相知者
大畧如此而其不知者可勝悼哉今年夏偶來東陽東
陽足下之鄉里某始獲拜其親識其子弟與其厚善者
游詳聽審觀又知足下之處鄉里者静重而寡合雖然
君貧於家與某之窮於途者不同某唯一身上下聴其
意之所欲適從足下則不可也足下客諸侯亦久矣而
卒無所成田園荒蕪親老而食者衆言而聴唱而和者
為誰歟開心胸濟緩急者誰歟夫使我有所為而人順
受開心見誠洞融有無患難相濟者不徒爾也必先豁
然有以示人不疑鳴鳥兩忘然後木石頑樸者尚可感
動而況於有情哉今足下之才不患其少某猶為足下
不滿者器局似未甚開廣有所欲言輒慚恧退縮而不
自安得非坐一貧賤故戚戚憂憤朝夕徬徨若將有物
以掣肘者其此等意態必能成病郭林宗隱不違親貞
不絶俗足下盖嘗尚論林宗而友之者而欲隱貞而違
親絶俗乎抑姑取其名而忘其實乎某本非放縱曠達
之士垂老無所成立故一切取窮達貴賤死生之變寄
之杯酒浩歌痛飲若無人意得有所逃者於是禮法之
徒始以狂名歸之某亦受而不辭比之足下孤介峻潔
視天下事皆不屑為者豈不萬萬相逺然某誠恐拘攣
已甚則近於自隘偏於執方則所行必多滯古之通材
達人宜不如此某坦蕩不羈雖不可以為法然而與足
下不用於時均也但差樂耳以吾之所有易足下之所
無藥其膏肓之疾而起之亦朋友切磋琢磨之義也昔
杜征南有左傳之癖足下於傳可謂通矣豈尚有所謂
癖耶正言程冬老丁未嵗尉長興時為某言今天下惟
四常某聞其言而甚驚冬老之言曰夫婦父子兄弟君
臣此四者不可易之道獨朋友一常為不講故曰惟四
常由今觀之冬老致身雲霄之上某亦豈無半面之雅
而辱在泥塗邈如路人朋友之道講不講何如也栖栖
異鄉與足下兩窮相值某此心又未知足下於何嵗年
㑹於何處而試於何地而得失為何如朋友一常尚兾
他時足下共商畧之有懐千萬書不盡言不宣某再拜
　　　贈徐子容説
東陽山水之窟其民健而善鬬其士大夫力學而有氣
節風聲所樹大略如此竊嘗試以他縣人才計之在閩
浙間未為極盛倒指而數由今文武两科而仕者一千
餘人比吾江西亦云多矣然而通顯於朝者寥寥而未
聞而名實孚於天下者亦罕見推原其由豈非世家少
而師道不立之故歟國朝韓吕以元勛厚徳居河之北
山之東其後碩大繁衍散四方多至百胄而千甲彼非
皆習訓詁業文章盖其文獻典型深入肌骨故子孫感
其化見之設施不容有擾攘之私英偉雋特之士困伏
草莽無(闕/)　講學河汾當隋末以自見王氏從容義理
相與房杜姚薛輩優柔厭飫於詩書禮樂之中一旦李
唐勃興時人景從以功業發身者其門子弟居半嗚呼
此豈區區口舌論説者所能致哉吾友徐子容此邦之
著姓也其兄弟子姪亦浸有貴者今又移以其道淑諸
人開門授業徒户外屨滿此宜某之所加敬而不敢竊
議者今猶續追是説豈非王謝子弟貴于是聞以退之
而為師且有卑位之羞歟吾觀子容質直而甚文和易
而有位此可以師者其後有能自經義詞賦之外以吾
説推之則謀王斷國之論致君澤民之業出將入相之
才蒞官行徳之方他日之所成就當不止此毋徒曰吾
計止應科舉圖官職而已年日月劉過説
　
　
　
　
　龍洲集巻十四
欽定四庫全書
　龍洲集巻十五(附録/)
　　序跋
　　　閬風先生跋
予友劉改之少負不羈之才加以邁徃不屑之韻落魄
一世傲睨萬物怒罵嬉笑皆成文章斗酒百篇佇立可
就有志無時用勿克施賫恨而沒詩亦隨手散失百不
存一二予嘗過岝㟧山於郵亭僧舍得其詩五六十首
刻於潛川類集恨未能會粹其餘也方㑹方岩先生出
帥江西之明年其弟潤之後錄一篇并手跡數紙乃徃
嵗送公還鄉所賦公軫公叔把臂之象與羊舌下位之
仁䟦以妙語亟代堅珉刻於廬陵郡齋雖山陽晚笛之
感髙山流水之思楊巨源之説項斯杜牧之李長吉
之敘由今視昔尤切有榮耀焉改之縱沒猶生之年也
改之名過太和人也閬風劉倓誌
　　　東陽逰戲序
慶元己未夏六月廬陵劉改之來逰東陽凡月日得詩
文五十餘篇將行集之因為之序予以為山川人物固
豪傑之士所樂觀而願識者然貧困征行山川過目輒
失向背交逰滿前其味平生雖所願樂盖亦未易得也
改之遊吾鄉徃來石洞清潭山谷間盤礴邑里賦詩最
多邑之善士莫不傾接探幽發秘却短從長與夫風俗
美惡興亡廢存固已盡得之矣然而改之貧自若也司
馬子長㳺天下其所以求於世者與我異倦而遊老而
文始竒改之讀書論兵好言今古治亂盛衰之變與予
交二十年今老矣未嘗一日不遊也每見則氣益壯詩
益振文益古盖其所得乎天者富貴不足以累其心故
能驅役山川戲弄人物劇談痛飲遺世自賢亦與造物
者逰而未知所止也其與子長孰後先乎詩文一編遂
為東陽故事凡吾鄉之識改之當不忘也秋九月朔許
從道序
　　　殿撰侍郎王安撫詩
名滿江湖劉改之平生窮寂但吟詩人言季布恐難近
我謂鄭老真吾師試令滿飲至酩酊愈覺髙論生神竒
豪家有錢不識寳貧者識之空嗟咨
　　　其二
劉子堂堂七尺軀髙談世事奮髯鬚觀渠論道前賢處
據我看來近世無出語令人驚辟易處窮無鬼敢揶揄
徜徉閙市真無畏要是人間烈丈夫
　　　其三
不識劉郎莫便誣酒酣耳熱未全疎士當窮寂能無慊
我自斟量愧不如横槊賦詩猶未有輕裘緩帯特其餘
當今四海無塵土宜有竒才在草廬
　　　陳狀元同父詩
劉郎飲酒如渴虹一飲澗壑俱成空胷中壘塊澆不下
時有勁氣噓長風劉郎吟詩如飲酒淋漓醉墨濡其首
笑鞭裂缺起豐隆變化風雷一揮手吟詩飲酒縂餘事
試問劉郎一何有劉郎才如萬乗器瓠落輪囷難自致
强親舉子作書生却笑書生敗人意合騎快馬健如龍
少年追逐曹景宗弓弦霹靂卧鴟呌鼻尖出火耳生風
安能規行復矩歩歛袵厭厭作新婦黄金揮盡氣愈張
男兒龍變那可量㑹須勒取燕然銘金甲牙旗歸故鄉
　　　故人陳同父未魁天下時與余皆落魄不振一
　　　日醉於澹然子樓上作此詩相與勞苦明年同
　　　父唱天下為多士第一嗚呼同父死又幾年而
　　　劉子尚為書生每誦此詩幽明之間負此良友
　　　竹隱先生徐侍郎詩
江西詩社久淪落晩得一人劉改之不向嶺頭拈取去
此衣此缽付他誰
　　　其二
謫仙昔者號無敵侯喜中間還有聲後五百年無繼者
得渠一句便堪驚
　　　其三
一生能著幾兩屐萬户何如千首詩竹隱在旁湏逕造
醉鄉有路莫他之
　　　其四
風吹客袂遊甘露雪打人頭入半山無故被他林鳥覺
競傳新句落人間
　　　其五
閉門長安十日雨車馬不來蛙最多若徃澹然應子是
作商聲者必君歌
　　　東陽吕英父詩
襄陽劉子謫仙儔揮斥寰宇却寓遊醉眼芒羊天地窄
吟魂凄蕩鬼神愁生來不帶封侯骨老去徒深活國謀
旦暮風塵起河朔未容埋没委山丘
　　　吕大方以改之下第賦贈
劉郎氣豪酒豪詩更豪乃肯折節作賦遺恨無纖毫詩
雄賦老不入世俗眼仰空大叫索酒歌離騷劉郎新詩
今莫敵挑戰梅杜無遺力果然桃杏一山開龍馬行天
曉無跡錦標重奪更一年却來走馬春風前撑腸文字
五千巻吟哦得意揚修鞭世間榮辱俱遊戲莫為功名
銷壯志我輩胡顔自古然劉蕡况是公家事銀杯錦被
驌驦裘呼童換酒鏖窮愁自憐却被散官縛不及相從
上酒樓
　
　
　
　
　
　
　
　
　
　
　
　龍洲集巻十五
