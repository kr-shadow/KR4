#+TITLE: 九華詩集-宋-陳巖
#+DATE: 2016-06-11 12:25:06
#+SOURCE: github.com/kanripo/KR4d0411 master b0b01539                
欽定四庫全書　　　　　集部四
　九華詩集　　　　　　　别集類三(宋/)
　　提要
　　　　(臣/)等謹案九華詩集一巻宋陳巖撰巖字清
　　　　隠青陽人宋末屢舉進士不第入元遂隠居
　　　　不仕築室於所居髙陽河日嘯歌其内出則
　　　　遍遊九華之勝至一處則作一詩紀之名九
　　　　華詩集前有至大戊申同里方時發序稱以
　　　　山之東西繪為圖本繡入於梓與逺方朋友
　　　　共之詩人陳清隠吟咏有舊板兵燬不全此
　　　　二百十篇乃掇拾于散佚之餘者捐帑重梓
　　　　俾詩與山相照耀于無窮是時發本刻九華
　　　　山圖而以巖詩附刋于後今圖佚而詩集獨
　　　　存篇數與時發序合盖猶原本巖以大徳三
　　　　年己亥卒而時發序作于戊申則巖沒後之
　　　　九年也其詩皆七言絶句凡咏名勝者二百
　　　　七首咏物産者三首九華山自以李白得名
　　　　詩家多有題咏而取泉石洞壑之勝遍加品
　　　　目實莫備于是編其詩亦俱瀟灑出塵絶去
　　　　畦逕有髙人逸士風格不僅足供山志採擇
　　　　而已巖又嘗集杜詩為鳯髓集亦時發及楊
　　　　少愚序而傳之今其稿已不存此本後附釋
　　　　希坦詩十一首乃後人從池州府志抄入中
　　　　有可與巖詩互證之處今並仍其舊錄而存
　　　　之焉乾隆四十五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
序
九華池陽勝境也山有九峯若兄弟班列古以九子名
之唐李太白有昔在九江上遥望九華峯天河挂緑水
秀出九芙蓉之句及來是邦與髙霽軰聨句云妙有分
二氣靈山開九華由是九華之名彰彰於世得非地以
山川重山川以人重與范至能云余生東吳北南西三
方皆走萬里所至無不登覧太行常山衡嶽廬阜皆崇
髙渾厚其最竒者莫如池之九華歙之黄山括之仙都
温之雁蕩䕫之巫峽此天下同珍之者㫖哉斯言九華
竒秀誠為天下第一劉禹錫舟過江上以謂九華竒峯
自是造化一尤物焉李太白杜荀鶴羅隠費拾遺滕子
京王季文讀書有堂杯渡金地藏葛稚川負笈修煉至
於潘逍遙王介甫張子湖等吟咏歌記散出於郡邑誌
書者不一予世居其下雖乏濟勝之具坐卧偃息獨專
所好雨捲朝晴嵐光翠滴旦而視之入吾忩戸矣泉流
耀日杉影舞烟晝而對之搖吾樽爼矣月明鶴唳雪擁
猿啼夜而聽之透吾几席矣故以山之東西繪為圖本
繡入於梓與逺方朋友共之昔詩人陳清隠巖負其樂
山樂水之趣遍遊歴覧隨寓吟咏凢山中草木羽毛之
名品泉石巖洞之靈異烟霞風月之氣象悉採而模冩
於中皆得其事迹景物之真盖陳君生於九華身所親
歴目所親覩也詩有舊板兵燬不全此二百一十篇乃
余掇拾於散佚之餘者也竊謂山乃無聲之詩詩乃有
聲之山山之有詩猶天有日月星辰之光彩人有衣冠
佩玉之文華也苟或冺冺山靈其不抱冺冺之恨乎特
捐巳帑而重梓之俾詩與山相照耀於無窮云嵗至大
戊申仲秋之吉同里方時發撰
九華詩集傳
陳巖字清隠青陽人自號九華山人博極羣書負用世
大志當宋末屢舉進士不第入元遂隠居不出時元世
祖徴求隠逸乃汗漫江湖以避之及老始歸青陽築室
于所居髙陽河有樓曰溪山第一樓有池曰臨清池有
室曰静觀曰燕居日嘯歌其内出則遍厯九華之勝至
一處則作一詩以繫之名九華詩集又集杜詩為鳯髓
集同里方時發楊少愚序而傳之大徳三年卒
欽定四庫全書
　九華詩集
　　　　　　　　　　　　　元　陳巖　撰
　　化城寺(原注起于齊梁逮唐建中中金地藏依止/禪衆有平田數千畝種黄粒稻田之上植)
　　(茶異于他處謂茗地源亭後有五/釵松結寔香羙皆自新羅移植)
匝徑茸茸菜甲青透池艶艷藕花明四方衲子尋幽踐
多少空山振錫聲
　　化城池(原注寺前/植蓮于中)
簇簇青蓮滿意開老僧誇説舊栽培塵埃不湼花心性
浄客原從浄土來
　　半霄亭(原注在化城寺之中途叠石危峻繚/繞為徑因結亭為逰人憩足之所)
烟際晴嵐似有無舉頭相望是雲衢若為透入雲間路
直渡銀河採白榆
　　望江亭(原注半霄亭上穿雲躡/嶺下視長江皎如曳練)
衮衮長江浸落暉水流不盡覺雲移登髙忽動離騷恨
無奈山川苦要詩
　　地藏墖(原注化城寺東唐僧地藏正元十年趺化/年九十九檀信為建塔于臺南三年塔成)
　　(將遷舉顔狀如初骨節有金/鎻聲地發光景因名神光嶺)
八十四級山頭石五百餘年地藏墳風撼墖鈴天半語
衆人都向夢中聞
　　笑指亭(原注金地/藏塔前)
多少人間狭路偏山川還是舊山川淡然忘笑兼忘指
嘿嘿真成第一禪
　　李白書堂(原注化城/龍女泉側)
蘭芷春風滿地香謫仙曽卧白雲鄉山間精爽今猶在
落月時時見屋梁
　　神光嶺(原注南臺直上金地藏遷神之後/發光如火檀信過之悲仰追慕)
眼㸔恒河幾刼沙隨身鎻子骨鈎加嶺頭閃閃神光動
無盡燈中轉法華
　　南臺(原注龍女泉南/金地藏禪息所)
舊日新羅國裡僧山間散滿百千燈只將一嘿消諸妄
坐透禪機最上乗
　　晏坐巖(原注茗地源南金地藏嘗攜/道侣晏坐巖中定起而還)
掠地霜風黄葉飛山人晏坐已多時但知六鑿俱通透
不省支牀舊有龜
　　白蟮穴(原注金地藏居山學徒日衆因坎土得白/壤甘滑如麫衆賴以濟費冠卿有滫泥時)
　　(和麫/之句)
炊沙自昔終難飽坎土于今乃可餐翻笑青泥變青石
嵇康無分啜仙丹
　　龍女泉(原注金地藏卜居方苦逺汲俄少女出/現云石下有泉因以手撥石泉果湧)
祖師正渇山頭水龍女俄分海眼泉萬事不離無始刼
千年賸結未來縁
　　茗地源(原注晏坐巖北溪/上産茗味殊佳)
暖風吹長紫芽莖人向山頭就水烹陸羽儻曽經此地
谷簾安得擅佳名
　　東藏源(原注化城東平原沃壤兩山之間/怪松檉柏石耳雜藥樵採無窮)
膩雨増多樹色深惠風吹轉藥苖新一灣水繞旃檀國
流向山前普濟人
　　中峯(原注東藏源東尊居于中衆峯環列上睇日/月下覸雲雨清泉迸石翠霧凝空昔有羅漢)
　　(居/之)
岪欎盤紆直拄空衆峯環繞獨居中山頭要㸔僧禪定
南北東西路各通
　　㑹仙峯(原注中峯側趙知/㣲常宴羣仙于此)
仙袂飄飄拂翠巔知㣲來此宴羣仙人間風雨山間月
始信仙家别有天
　　大還嶺(原注中峯下知㣲/煉丹所俗呼太灣)
龜腸刳盡不縁飢鶴骨生來豈解肥煉得丹成生羽翼
山中無復趙知㣲
　　斧柯嶺(原注中峯下仙客圍棋/方終樵人斧柯已爛)
偶爾觀棋忽爛柯豈知勝負是如何歸來笑問人間事
恰是人間勝負多
　　甘露泉(原注中峯上泉味甘美如飲沆瀣舊有/禪師取以療人疾或曰在雲門寺北)
山接靈河兩𣲖長松間石上瀉天漿幾思吸取清泠味
洗我一生烟火腸
　　澌澌水(原注中峯北西流或貯或泓/散落石上如細線聲淒淒然)
危柱抨抨曳素絲水聲還解發天機風來未定風還住
恍訝山中鼔瑟希
　　飲猿潭(原注漂溪上源澌澌水流/向中峯北直下滙為潭)
月照秋空風滿林孤猿渇飲碧潭深我今忘我兼忘物
兀坐怡然不動心
　　漂溪(原注飲猿潭/水西流為溪)
揺搖曳曳水西流風定波凝不起漚傍岸人家星散住
塵埃終莫汚沙鷗
　　龍池(原注山之絶頂崖立四壁巉絶屬天自五龍/池合流為千尺泉傾注池中濛濛然如龍噴)
　　(沫騰湧數丈寒氣凜然潭深而碧/莫知其極沾溉民田無慮千萬頃)
噴激喧豗無已時驚雷出地怒濤隨水從千仭峯頭過
遇險應成一段竒
　　五龍灣(原注龍池上源五池相貫/如連珠然内一池方而平)
石骨分開四角稜日華磨透鏡光明水流圎折仍方折
忽作鏗然戛玉聲
　　千尺泉(原注上下二龍池之間飛瀑直下/全規詩斜飛千尺水直㧞九條峯)
下臨無地上連天中有飛流湧滿泉今我不圗今日到
詩成要檄兩龍眠
　　弄珠潭(原注龍池下既碧且深有耕夫宿山中夜/覺光彩洞射溪谷熟視之有龍驤首玩珠)
龍抱明珠出岸隈夜光草木亦昭囘叮嚀莫向深潭睡
恐有人從頷底來
　　綺霞峯(原注龍池東瀑布直上旁臨巨壑/林木尤美朝暉夕照粲若綺霞)
欲識晴嵐態度竒直須待到夕陽時囘光倒影山如染
狀出餘霞散綺詩
　　龍池菴(原注龍池北唐/詩僧神頴所居)
惠崇往矣邈遺蹤時有風來撼古松想見草菴無恙日
月明池上獨支笻
　　花塘澗(原注龍池西其水來自放生池盖化城寺/所散香花隨流而下地藏時嘗置水碓俗)
　　(名水/碓坑)
疏巖剔藪空王宅金碧光中開寳坊日日散花方丈裡
山門流水例沾香
　　鳯皇嶺(原注東藏源西北又名鳯/棲峯滕録云在東藏源南)
望望梧桐一剗齊山深曽是鳯來棲只今吾道非耶是
更有何人歌鳯兮
　　碧桃巖(原注鳯棲峯下昔趙知㣲植桃千樹于中/峯當春花發率徒宴于其下花皆碧色疑)
　　(有道術/變易)
自要貪閒非避秦洞門隔斷世間塵山中不置四時厯
開到碧桃知是春
　　延華觀(原注鳯皇嶺東唐乾寧中道士趙知㣲建/滕録云在漂溪東飲猿潭北後移額崇教)
　　(院西/北)
五百年間岸谷移邯鄲枕上夢囘時兔葵燕麥𤣥都觀
好繼劉郎舊日詩
　　浮桃澗(原注懸水西南昔趙知㣲植桃千株于中/峯之北鄉人于澗下獲桃有致冨者亦名)
　　(餘桃/澗)
廬山董鳯曽栽杏鳯嶺知㣲亦種桃怕有人來問前古
澗中不肯放漁舠
　　懸水(原注呈鳯嶺北王季文詩翠屏/横截萬重天懸水落成千丈玉)
日夜雲間噴薄鳴玉龍千尺繞山行漏天㵼下銀河水
來作僧忩夜雨聲
　　二神峯(原注天池鳯棲二峯之/間髙下比肩如兄弟然)
伯仲怡然意甚真齊肩握手笑相親雲隂解駮排空立
秀出人間棣蕚春
　　呈鳯嶺(原注恊濟廟南嶺上耆老云古有丹鳯生/于峯頂樵者得之欲獻于朝為羣鳥追隨)
　　(競來撲人/乃舎之)
綵鳯飛來以瑞呈飄飄五色錦衣明懸知不入鴟鴞伴
要向朝陽效一鳴
　　協濟祠(原注昔傳神姓曽諱肅避三國時亂死/于此遂為山之神宋大觀中詔加侯封)
水流無限白雲深勝迹靈光古到今第一溪山神卜宅
蕙肴椒酒萬家心
　　芙蓉館(原注協濟祠左嘉/定中林令竒之剏)
拂壁留詩墨尚鮮如今屈指五年前直須強健常來此
到老寧消幾五年
　　激清亭(原注溪流/激石清泠)
燈影昏昏枕半欹此清原自少人知水聲到夜渾如雨
睡思過于聽雨時
　　少㣲峯(原注翠㣲峯南卓然聳立費/拾遺隱居其下拜官受爵)
隱居不惠不夷間拜爵山中驛使還身逺觚稜幾千里
少㣲星影墮空山
　　碧玉泉(原注少㣲峯北石崖上澄碧如玉不混/衆流耆老云費拾遺嘗烹茶于此)
蘊玉含暉一水間碧光炯炯照人寒却疑洗出荆山璞
若有瑕疵試指㸔
　　醮壇(原注碧玉泉上其石方平陛級如壇昔/仙人竇子明嘗醮其上今俗呼仙人石)
粲粲無塵一石平向來此地歩虛聲薜蘿今繞空山裡
千古清風竇子明
　　天香嶺(原注少㣲峯北卧雲菴前下即費徴君隠居/昔天使馳詔費辭避不起使者恐其逸去)
　　(遽于此焚/香諭㫖)
日邊有詔起徵君遥望長安隔萬雲一炷清香天在上
徵君只欲斷知聞
　　風輪石(原注天/香嶺側)
我心匪石不可轉有石當風如轉輪何物山靈能薄相
工夫勝却斵輪人
　　昇雲峯(原注少㣲峯東四山雲氣無不先自此起/上有淵潭嵗旱不竭隂雲乍布不乆即雨)
雲本無心盡日閒溶溶曳曳不離山忽思去作人間雨
騰上虚空一餉間
　　翠㣲峯(原注昇雲峯下天香嶺/南凝烟積萃朝暮如一)
嵐氣隂隂淺色山更分黛墨染松關噴雲泄霧空濛外
濕翠冷沾襟袖間
　　野螺峯(原注雙峯南卧雲菴後/烟嵐嵬落狀貌類旋螺)
野螺倒向空中立囘旋縈成翠甲長沬霧濡雲真得計
魚蝦舊侶莫相忘
　　卧雲菴(原注野螺峯下費徴君舊隱按南唐保大/中髙僧圎證禪燕之地宋朝景祐中一日)
　　(自操手疏命九華詩社僧清存/宿居之越三日而化坆塔俱)
亂雲堆裡酣酣夢人在清泉白石間膠擾勞生鼎中沸
有官不換此身閒
　　保真院(原注野螺峯西南即卧雲菴舊趾治平初/賜今額景祐中九華詩社僧清宿居之後)
　　(改卜/而西)
野寺荒山澗水濵古藤翠篠自揺春僧閒晏坐無人到
内保禪心一味真
　　滴水巖(原注保真院東仰望巖溜抛/空而下下有石窪常承其滴)
㸃溜常穿石眼寒蘚紋如繡不曽乾山頭一滴曹溪水
山下人人仰靣看
　　巖泉(原注保真院東北泓/澄湛碧號巖泉聖水)
月光泉胍㵼虚明澄碧無瑕注一泓大字石間標聖水
只縁徹底是真清
　　煉丹井(原注卧雲菴北/葛稚川煉丹井)
閒中惟有髙低枕老去寧無内外丹千載稚川今往矣
誰言古井不生瀾
　　雲外峯(原注雲門西醮壇側髙出雲/外滕子京書堂在山之半)
聳入雲端一壁青地髙轉歩即天京有人著屐衝雲去
但見雲從脚下生
　　諫堂山(原注因子京書堂人思之故/名焉後属曽氏今属吳氏)
茸茸莎草褭風長二百年前一諫堂舊地幾畨新地主
諫堂名字愈輝光
　　滕子京書堂(原注雲外/峯之半)
雲外峯前結舊廬胸中經濟眼中書兵間一范同鞍馬
不記深山蕙帳虚
　　枕月峯(原注翠㣲峯側石雲菴後雙峯野螺峯間/其峯四平中曲狀如石枕每山月初上皎)
　　(皎然聳/峯而出)
層崖缺處月嬋姢金背蝦蟇就石眠笑問月邊人在否
中宵有夢到鈞天
　　思賢巖(原注山北保真院東自天香嶺沿溪九曲/入至滕司諫書堂基址猶存故號思賢巖)
　　(巖壁有泉/或名絲懸)
諫藁成埃兩鬢絲考槃在澗倚天知巖前風葉行人耳
便是襄陽墮淚碑
　　青峭灣(原注天香嶺東天柱五/老西乃東西山所分路)
石磵竹岡無盡時上難著脚下難窺平生所性佳山水
烟雨中行不廢詩
　　處士巖(原注卧雲菴東北相傳昔有處士居此數/十年人不知其姓氏今石床遺跡及手植)
　　(松柏/在焉)
枯松痩柏幾千年老屋相依住翠烟雷破前山風振海
先生兀兀正逃禪
　　歸雲嶺(原注雙溪/上華池下)
飛雲藹藹出從龍遍為山邨辦嵗豐雨到足時雲自歛
有功及物不言功
　　開元觀(原注三汲泉西唐開元詔以館𤣥/真今雪潭後有觀沖即遺址也)
壞道哀湍鬼火青山間留得觀沖名仙宫分置𤣥真像
想見開元舊太平
　　雲門峯(原注鉢盂峯/南程圖無)
兩崖對聳三千丈上倚清虚小有天玉户金鋪雲杳靄
羅衣揺曳幾神仙
　　曽氏景全亭(原注雲門南侍/中曽公别業)
綠色軒窗四靣開幾曽閒却對山杯十分盡是天然景
未信丹青畫得來
　　雲巖洞(原注雲門峯北或曰雲外峯南深廣如堂/可容數百人四隅石室中像若真人羅漢)
　　(然乳溜凝結如羽盖幡幢尊罍之属洞前/有溪雲徑僻幽人間遇之再詣則失其所)
巻曲山阿路窈深春風隨地散幽芬洞中仙客誰為伴
去去來來自在雲
　　天池峯(原注雲門峯南池在絶頂菰蒲菱/芡不種而生冥鴻露鶴往往棲飲)
雁浴鷗棲水影平菰蒲菱芡透波生冷風瑟瑟山前起
應有天仙下濯纓
　　吳氏新城宅(原注蓮花峯西清溪之側有壺/天月窟花舫囘光洞諸景今廢)
溪聲西去疾於雷山麓雲根翠户開枉却幽尋三十載
壺天月窟欠曽來
　　新城精舎(原注唐刺史/吳噐髙築)
朱甍碧瓦粉墻圍花舫囘光洞戸輝自是故家開第宅
喬林景物兩芳菲
　　翠光亭(原注呉族魚池有亭李金/題黙笑張奉議賁作記)
呷呷波間錦羽明地無塵處可幽亭唤囘天上張公子
來與山家注水經
　　源清莊(原注吳氏别業山泉環繞鑿池以名其/軒取源清則流清之意波及民田甚廣)
湊入方池一脈泉泥沙不雜性中天時時自照清癯影
白露風標是水仙
　　王季文書堂(原注頭陀嶺下季文池人唐咸通中/登第尋歸山築室于䆳谷日浴龍潭)
　　(風雨不失期或終日對客談論而鄉/人亦于龍潭諸處見之寺有碑記)
要學騎蟾主簿仙休官直上九華巔我來細讀碑間字
風葉時時一颯然
　　頭陀嶺無相院(原注即王季文/書堂僧智英剏)
頭陀嶺下招提境畫閣䦨干幾度凭逰客驟來還倐去
㸔山輸與在家僧
　　金沙泉(原注頭/陀嶺前)
金能生水水涵金本本源源造化心幾許碎金隨水出
披沙終日若為尋
　　秀緑亭(原注在頭陀嶺下吳氏南莊前後浚二池/取程雙峯一水緑環繞千山秀攅聚之句)
曽㸔雙峯老子詩秀攅緑繞妙天機有人愛此無聲畫
更著幽亭相發揮
　　雙峯(原注卧雲菴東北嶄巖䨇頂其/泉流為䨇溪為二神啓蹟之地)
仙洞深沉杳不扃層巒雙聳挿天青矞雲常抱山頭石
曽是前朝嶽降靈
　　虎頭巖(原注雙峯南/麓形如虎首)
下視眈眈猛若神世方重利反輕身縱教是虎真非石
藜藿來尋亦有人
　　三㳺洞(原注雙峯下其/洞深䆳有三曲)
清風披拂蘚苔痕洞裡仙鄉萬古春有路盡通塵世客
來逰何獨是三人
　　十丈洞(原注雙峯側深十丈有石臺四圍松檜森/秀前泓一溪南則葛仙洞髙二丈餘洞口)
　　(如甕茫/無畔岸)
水從洞口瀉玻瓈松檜林中日影低勝景略無人避世
始知不是武林溪
　　上下華池(原注雙峯下曰下華池雙溪茗/上曰上華池泉甘土肥産異)
聽鐘喫飯東西寺就水烹茶上下池二百年來陳迹在
摩挲苔蘚日西時
　　合澗(原注雙溪上二/水合流而出)
澗分南北兩源通繞轉春山翠幾重偶爾混然成一𣲖
滔滔東去共朝宗
　　獨秀峯(原注華池上孤峯絶巘壁立/萬仭滕録云在舊延華觀東)
一山夐出衆山中日照烟浮紫翠濃山不爭髙人共仰
幾多丘垤儼相從
　　雙溪(原注上下華池之間其源自/雙峯來今俗呼為蠶溪石港)
二水來從翠嶺頭相逢澗谷却同流冷光如鏡清人骨
探借山間六月秋
　　清漪潭(原注雙溪下其水清/且漣漪一名清式潭)
水出雙溪似鏡平縈廻遇石自成文眼明波上誰相對
只有飛來白鷺羣
　　清隱巖(原注雙峯下劉世踈菴側世疎名放書三/字徑二尺餘遺址尚存嘉祐熙寧間朝士)
　　(來謁隱居姓/名亦刻于石)
　一生不買真清譽平日不歌招隱詩底事琢山成大字
有名還被衆人知
　　劉世踈菴(原注保真院/東北雙峯下)
亂草枯茅町疃場寒風捲地日荒荒有來提起山菴話
又是先生朽骨香
　　翠盖峯(原注蓮花峯北頂有石/色蒼翠亦名石盖峯)
烟際亭亭出古崖幾層翠盖倚天開鏗然風向林梢過
知有神仙玉珮來
　　上雪潭三汲亭(原注廣修院側巖前左界懸/流千仭飛㵼凡三激其石)
水沫抛來驟出竒滿空灑下雪紛披雲端驚見雙峯靣
恰是僊人剪水時
　　下雪潭雪浪亭(原注三汲水至此百餘歩驚/湍駭浪奔流湧激長如噴雪)
潭靣揺光媚日華水文倒影射簷牙倚闌如在雲霄上
俯㸔縈風萬雪花
　　瓔珞泉(原注雪浪平石/而下如瓔珞然)
花花結結浄無塵却笑莊嚴未是真五色明珠光照水
湛然清浄本來身
　　廣脩院(原注舊在觀音巖/今遷在三汲亭側)
别去招提恰十霜幾畨夢到五峯堂有懐此地同僧夏
對佛閒燒結愿香
　　蓮花峯(原注石盖峯東南聳立衆山/中山西曰蓮花山東曰稻積)
風動雲開浄客顔三千丈石錦爛斑淤泥不是花開處
擢出天河緑水間
　　瀾溪(原注蓮花峯/水西流為溪)
小溪亦有怒濤翻可但滄溟始足觀世事㑹心無廣狹
請君來此試觀瀾
　　濯纓潭(原注瀾/溪上源)
山深地僻人稀到安得滄浪孺子歌纓上本無塵可濯
莫將止水強揚波
　　安禪峯(原注蓮花峯東梁杯渡唐道/濟二禪師居焉亦名禪師峯)
山頭兀坐已忘年咫尺孤雲兩角天但有圎明真實在
是身何往不安禪
　　蓮花菴(原注安禪峯頂道濟禪師剏江南末/庸流竊九子菴額易之今為福安院)
冷屋棲雲是幾年嗔人履迹破苔錢不辭更入山深處
手種西方社裏蓮
　　福安院(原注拾寳巖東舊名蓮/花菴道濟禪師所居)
門前黄葉斷人行寂厯山房晝亦扄踈竹矮窗僧兀坐
炷香薫筆自抄經
　　雙峰居士書堂(原注福安院前程待側鵬飛舊/讀書所面雙峯張紫㣲為記)
夜鶴相催蕙帳眠歸來領畧舊山川油雲捲入雙峰頂
收得聲名四十年
　　寳陀巖(原注蓮花峯北巖户嶒峻迥若樓臺異草/名花叢生其上尤多莎羅自然條線之属)
　　(次有仙人塘在巖/内上有石床丹竈)
隂磴層崖洞室寛竒花異草幾多般綵雲不動金光起
便作金蓮法界㸔
　　招賢峯(原注廣福院西南唐起宋超/囘于此故寺與山皆以賢名)
翹翹車乗力招賢建業山河五十年欲問興亡無問處
　一聲山鳥忽來前
　　髙僧石(原注招/賢峯側)
柏根翻動一爐香白足髙僧禮梵王還了十方行脚債
却來山頂放圎光
　　西洪嶺(原注靈鶴山東縈/折數里通山西)
衆壑中分嶺勢囘數家茅店傍山開長風吹入松梢去
一片笙簧動地來
　　龍安院(原注西洪嶺北南唐末閩/僧立舊名光梵産異枇杷)
蔓草叢生伴棘薪古藤直上繞松身寺前寺後清幽處
山鳥飛來不避人
　　雙泉(原注龍安山西二泉相去咫尺宣/和間曹令機鑿方池剏亭其上)
檻泉湧出不多深兊澤相資互有心水浄苦嫌塵土汚
底須吾欲濯吾襟
　　𣲖𣲖泉(原注龍安翠/㣲泉𣲖雙瀉)
水源同出萬山頭上半支分各自流曲折繞從山下去
短莎隨地弄輕柔
　　永安塔(原注西/洪嶺上)
心不能安總是魔亭亭孤塔鎮巖阿倘無佛力三千行
奈此丘蛇井䑕何
　　崇聖院(原注西洪嶺/西舊名靈鶴)
山形四抱水來前中有金蓮色界天清磬一聲僧定起
松間靈鶴舞蹁躚
　　逍遥臺(原注崇聖院側翠瀑亭/上西南峯巒厯厯可數)
拂靣溪風灑灑清輕衫短帽御風行逍遥自是天㳺樂
不結沙鷗水石盟
　　翠瀑亭(原注崇聖院前蔣穎叔詩有雲竇落/來如曳練烟崖穿過似棼絲之句)
濕翠抛來覺染衣倚䦨兀兀坐移時偶因過雨添流水
増重棼絲曳練詩
　　戛玉亭(原注翠/瀑泉側)
丘中流水度鳴琴静與僧房發妙音髙下抑揚渾不斷
時時寫出昔賢心
　　稻積峯(原注山西/曰蓮花)
探得松苓足養身仙家留稻滿倉囷豈知山下人辛苦
五月青苖已糶新
　　碧雲峯(原注廣福寺南其峯髙巉上/連空碧下則李化文書堂)
瘦藤引我上崚嶒蒼壁如梯石作層袖得碧雲無用處
却將分贈住山僧
　　煎茶峰(原注廣化寺/鐘樓其上)
春山細摘紫英芽碧玉甌中散乳花六尺禪牀支瘦骨
心安不惱睡中蛇
　　鬬雞石(原注煎茶峯下二石相/對一起一伏宛如鬬狀)
未悟雄冠死結纓昻然對峙只徒争山頭化作千年石
盛氣飛憍不再萌
　　翠羽池(原注碧雲峯下百丈潭上雲泉幽寂/鴛鴦翡翠嘗集其中又名鴨子湖)
錦雞花鴨爛成文連雁雙鳬雪羽紛同免王孫金彈子
飛來飛去一羣羣
　　李化文書堂(原注碧雲峯下化文名昭象唐懿宗/時以文干路巖器之避巢賊入山剏)
　　(書堂與張喬許棠杜荀鶴顧雲輩為/物外逰楊行宻遣車幣聘之不起)
世路嶔﨑兩髩絲山中留客且伸眉竹林勝踐雖相似
猶恨前賢所欠詩
　　劉相公寨基(原注九子廣化寺上宋建炎間冦張/遇犯境井邑村落多罹賊害劉鄜王)
　　(光世因險/立寨其上)
苦霧腥雲染㓂鋒萬家鄉井雉罹罿山前堆滿縱横骨
換得將軍不戰功
　　九子菴(原注碧雲峯頂偽吳/曦順中建即廣化寺)
修途百折到山頂紺宇數間開道場倦卧儘人身自在
翻愁作夢趁黄粱
　　九子峯(原注碧雲峯側排列有九小峯尤多林滋/詩云大者嶙峋若虎兕小者􁒐嵬如嬰兒)
小大扶擕作伴行歡然戀戀意相傾信知萬古山頭石
還有人間母子情
　　垂雲澗(原注九子菴前上/有瀑布如垂素雲)
飛瀑奔崖色皎然飄空上下勢相連㸔來不是天河水
盡是兜羅片片綿
　　石照(原注九子峯側有/石竅南北相望)
刮垢磨光碧色深日華穿漏解雲隂十分疑是仙人鏡
照見茫茫萬古心
　　天井(原注石照/側深如井)
分𣲖天河入地深斷無射鮒汨泥塵仙鄉初不諳機事
多少山間抱甕人
　　七布水(原注九子峯上夏秋瀑注/則分而為七散落崖谷)
只縁雨過水傾崖霍地氷簾數幅開始信人間真實相
盡從無始刼中來
　　福海院(原注九子峯下寺前舊/有夀松今主僧能醫)
風送香來草木靈夀松何事不重青日當亭午禪扉静
藥杵聲中鶴夢醒
　　卧牛石(原注福海院前形如卧牛正/對雙峯居士程待制之墓)
石犀沉後波濤息石燕飛時風雨來堪笑石牛徒解卧
山田無數任蒿萊
　　碧霄亭(原注九子峯/前今志不載)
秋風吹上碧霄亭足躡靈河袖拂星雲影四垂天接地
恍疑有路到仙扃
　　雙峯菴(原注山西九子峯下唐末/新羅僧建立亦號新羅菴)
江南九子雲深處亦有新羅國裡人用夏變夷夷變夏
世間畢竟是誰真
　　覆甌峯(原注廣福院西峯/巔有石欹如覆甌)
生鐵團團鑄翠巒一甌倒覆白雲端甌中姓氏無人識
應被山靈静掲㸔
　　廣福寺(原注覆甌峯下本宋超囘書堂舊名應天/院南唐更名徵賢寺至宋朝改今額唐時)
　　(人所抄經/今藏寺中)
五百年來貝葉光刼灰難泯壁中藏山僧要廣人間福
長日工夫一炷香
　　沉機石(原注廣福寺側平坦可容數人南唐/宋起囘所憇時有機謀畢咨訪焉)
忠誠為國心無累簡易臨民訟自稀與世相安真省事
若為作意苦沉機
　　春陽臺(原注沉機石側/上有柱穴尚存)
富貴風吹一閧埃春陽留得舊時臺老松偃蹇山前立
曽見昔人歌舞來
　　東協濟祠(原注覆甌/峯東南)
新祠金碧照林丘十五年前認昔㳺月桂山茶分左右
滿庭花事各春秋
　　文殊峯(原注九子峯北形如人/乗獅子前即行道峯也)
佛法中存不二門空然洗盡意根塵山頭日月如旋磨
照見光明示現身
　　獅子行道峯(原注文/殊峯側)
佛力所至物皆化㸔取南山金碧堆林浮莽伏不衘毒
獅子昔曽行道來
　　拱辰峯(原注文殊峯後衆峯羅列/低昻拱揖若衆星拱北辰)
水合衆流同赴海山分一嶺獨朝天居髙素以謙為徳
日月傾心斗極邊
　　羅漢行道峯
碧眼禪師錫振空石頭無路不相通俯㸔塵世三千界
總在空花起滅中
　　螺髻峰(原注碧/雲菴西)
山無重數搃蟠青直北孤峰最有情天巧綰成螺髻様
梳雲沐雨百嬌生
　　仙人塘(原注碧雲菴上錄云在幘峯巖内上有石/床丹竈按裴錄葛洪居于下又互見寶陀)
　　(巖志/注)
陂塘一曲水泓澄山簇瑶臺十二層剰脈餘膏流不盡
芝田蕙圃嵗常登
　　石屋(原注碧雲菴上山半内有程介翁伯南居晦/等同㳺題名介翁名太古宋紹定中以僧應)
　　(物滕子京九華新舊二録増以/近時人詩文編為九華搃錄)
磊磈中間忽洞開舊題字字照蒼苔只言如我貪山少
亦有逰人先我來
　　黄匏城(原注碧雲菴/北逺望大江)
草色濃于野燒烟春風吹靣午隂天長江揺蕩㳺人眼
興在悠悠一雁邊
　　浄信院(原注碧雲峯西南舊名碧雲菴今院額山/西雲門寺因其圯毀宋紹興中里人汪湛)
　　(請額/移此)
來自青松翠竹關秋風吹帽醉醒間紛紛遮眼塵如海
拈起毫端又説山
　　碧雲菴(原注今為浄信院/西廡猶掲舊名)
常日雙扉多不開客須投分始相陪庭前驀地失松影
試問碧雲何處來
　　靈龜石(原注狀/似之)
巧石排成五總龜人間無事不前知如今已自靈於物
還記泥中曳尾時
　　赤石繡石壁(原注碧雲菴前皆宋/建炎時居民避亂所)
聖世承平百嵗餘老翁因話建炎初緑林躪藉人波迸
二壁中間各占居
　　獅子峯(原注五/老峯側)
嬾上維摩室裡牀却來山頂現毫光紛紛百獸俱馴伏
薝蔔春風到處香
　　羅漢峯(原注五老峯西南昔有僧挈瓶持錫嘗詣/金地藏竟日談論去住不常人莫知其所)
　　(地藏示化後二十年樵者登峯見居此顔/貌清古宛如昔時滕録云在老人峯西南)
閲盡人間萬刼塵平生結習一無存居山更向山頭坐
兀兀真成不動尊
　　雲峯(原注羅漢峯南去天尺/五晴両視雲出入其中)
詰朝雲出雨如傾向晚雲歸日逗明不比世間翻覆手
望雲人要騐隂晴
有動皆從靜處生嵐光正與日爭熏山靈要眩逰人眼
石縫中間旋出雲
　　白鶴廟(原注雲峯絶頂嘗/有白鶴翔舞于此)
廟貌森嚴屋枕崖地寒鋪滿紙錢灰空明一碧秋如洗
若有神仙引鶴來
　　資聖菴(原注五老峯側百丈潭西至宋/朝興國中髙僧雲譯開山于此)
朝暮相依五老仙鳥啼花落幾何年塵勞不到山深處
窗外日髙人尚眠
　　忘歸亭(原注資聖菴前靣對五峯/相㸔不厭程圖在雙石南)
兩袖飄飄恍欲仙半醒半醉酒明船太虚一室都無礙
皎月涼風石上眠
　　百丈箭(原注百丈潭上有瀑布/懸崖而下湧激却如箭)
飛瀑舂撞破的餘速如蓬矢脫桑弧誰知水底天吳伯
曽識人間金僕姑
　　百丈潭(原注資聖菴前深谷其水來自雲峯湊潭/垂瀑而下髙數百尺潭靣南北廣六丈東)
　　(西三丈㸃黒如墨昔有龍居以雲峯人家日繁多/澣濯不潔潭在其下流龍遂避而徙于嘉魚池)
目觀溶溶眩水精耳根虩虩受雷聲一杯更吸潭間味
併要胸中領此清
　　流觴瀨(原注百丈潭上有石渠天井唐李化文避/巢賊之亂入山隱處與客就水泛觴㳺宴)
　　(之/所)
四海秋風吹戰塵有來濯足到溪濵天荒地老人間世
醉把流觴一笑春
　　石船澗(原注福海/院南十里)
不怕掀天浪拍春石船繫在古溪濵縱然水繞東流岸
猶勝虚舟誤觸人
　　龍㳺澗(原注資聖菴南縣流而下入嘉魚/池説者謂嘗有神龍㳺戲其中)
龍蟠水底安于命龍奮雲間便自神或躍或潛須早決
何須來往澗南濵
　　嘉魚池(原注龍㳺澗下池中有石臺乃竇子明李/化文垂釣處其水多出黒魚或亢嵗郷人)
　　(乃屠犬豕瀝血以激之須臾間必興雲致雨呼為/仙人塘臺名祈雨壇池深三四尺周廻不滿三四)
　　(大峻壁四合上有二水凑/為垂瀑乃山東第一竒觀)
客有忘形物我間寸絲不挂漫垂竿㳺魚得計洋洋樂
人作西方丙穴㸔
　　祈雨壇(原注嘉魚/池前之石)
萬感生於一念間炷香驚起老龍蟠今年人協嘉魚夢
荒却池前古石壇
　　普賢臺(原注浄/居院北)
石臺宿草幾年荒不比維摩獅子牀大士向來曽晏坐
是身如電暗囘光
　　浄居院(原注舊在雙石/側今遷于上)
繚白縈青照眼波芙蓉出沒在天河不因雲影閒來去
安得春山態度多
　　菖蒲澗(原注浄居院前其/中多有九節菖蒲)
膜外浮雲不較多只將無事養天和生來嬾覓仙人藥
九節菖蒲奈我何
　　疊石墖(原注浄居院前雙石舊寺基/上唐時置髙丈許欹而不仆)
無復晨鐘暮鼔聲慧雲猶䕶法燈明佛乗大有扶持力
舊墖雖欹不解傾
　　雙石巖(原注玉甑峯下舊為浄居院址峭石雙聳/夾道石壁挿天流泉傾下老僧云嘗有異)
　　(物狀若蛇蜃有角無足形色班駮三十年/時一見焉出不畏人乆乃復入石巖中)
舊日禪扉松竹幽寺移西去幾經秋誰知一匝枯茅地
曽是談經石㸃頭
　　漱玉灘(原注雙石巖東漱/石琮琤有戛玉聲)
水石相逢驟作聲鏗然律吕自天成山中縱乏知音聽
亦有流魚傍岸行
　　東陽澗(原注雙石澗/水東流而下)
澗平如剗水流遲湛碧溶溶可染衣白石欄邉人不到
月明風細一鷗飛
　　法樂院(原注雙石巖東宋端平中髙令㓜/聞移額邑東二十里秀巖洞前)
無住師参第一禪指開古洞秀巖天東扶西倒都休問
且結人間見在縁
　　琉璃灘(原注在青/峭灣東)
青碧琉璃手可拈寒花多在雨中添髙風不捲銀河浪
仿佛康王谷裡簾
　　齊雲嶺(原注雙石巖南吳/圖云列仙峯側)
金闕瑶堦路不迷白雲翠嶺一般齊我今要達参寥境
借作凌虚萬丈梯
　　老人峯(原注雙石南峯頂傴僂狀/如老人今俗呼老兒峯)
佝僂形容古貌渾旁連衆嶺似兒孫荒山太古萬萬古
眼見㳺人來幾番
　　天柱峯(原注雙石巖西南峯勢聳/立逺望如柱舊有天柱菴)
直拄虚空倚不斜上通絳闕玉皇家若移此柱天西北
鍊石無功說女媧
鬼爛神焦不救燃豈知此柱固依然九關嘗藉扶持力
肯信人間有杞天
　　閎肅書堂(原注程激賞槐剏在天柱峯前峯下/有泉竇深廣幾盈尺許清泠甘美)
人生隨遇是行藏最有山靈引興長安得居鄊伯休父
再來閎肅舊書堂
　　列仙峯(原注天/柱相属)
笑闖黄冠髙切雲前攜後掖互相親我來歴歴披雲㸔
試問肩隨是幾人
　　玉甑峯(原注碧雲峯南列仙峯北其峯圓/直如玉甑石巖若竈釜下有僧居)
茹芝仙客老仙鄉浄盡人間粒食腸玉甑豈能無用處
幾番與世熟黄粱
　　浄巾石(原注玉甑峯側石/倚山巔狀如申帨)
炯炯豁開明鏡臺是中無處著塵埃平生心地常如此
何暇頻頻拂拭來
　　最勝亭(原注玉甑峯下宣和中曹令機建五老獅/子仙人羅漢諸峯環列聳秀不可名狀詩)
　　(僧了璣于亭前/植茶名夢覺香)
烟收霧斂翠成圍來助幽亭眼界竒衲子苦于山索句
稜稜瘦骨不禁詩
　　滴翠峰(原注髙含絶頂天柱菴後峯/有三層烟嵐濛潤翠色欲滴)
春氣薫空草木浮緑雲冉冉起山頭嵐光浥翠濃於染
潤入衣襟冷欲秋
　　天柱菴(原注舊在天柱峯前唐末遷滴翠/峯下俗呼髙舎即今之翠峯菴)
石壁参天駐冷雲一聲幽鳥忽驚人菴前菴後山如舊
朽柏年來不再春
　　翠峯菴(原注乾道中邑人佘志源因折桞溪邉/悟解聚徒稍衆即髙居之自稱曰翠峯)
縛屋山中數十年薙茅誅棘旋開田何須折栁溪邊去
枯木寒林總是禪
　　透碧巖(原注滴翠峯旁髙濶各三丈而/深倍之五老雙峰空翠相接)
空洞玲瓏萬石攅中間逗入翠光寒人來坐對山無語
表裡虚明不礙觀
　　石牌峯(原注滴/翠峯西)
山斷空青近玉京一牌就石琢磨成烟揩霧拭明如鏡
留與㳺人記姓名
　　展旗峰(原注天/柱峯側)
山形南去疾如馳髙處展開三丈旗山下行人爭指似
龍蛇影動夕陽時
　　梅花峰(原注展/旗峯西)
僵立枯梢帶雪霜至今隂極動潛陽不嫌孤寂無人到
一㸃春風萬壑香
　　鉢盂峰(原注茗地源/南如覆盂)
農家辛苦靳逢年誰似僧家飽飯眠留得巾盂為老伴
豐年常在粥盂邊
　　䆳谷巖(原注程乂山東國云在東藏源南林谷深/䆳人迹罕到巖戸髙敞炎暑不及郷人夏)
　　(秋採樵往往于其/中持氷雪而出)
千古嘗留一窖氷女蘿簳竹鎻寒隂仙人肯為逰人出
試問中間若許深
　　翠屏峰(原注雲外峰西頂方如屏/俗名頂峰嘗西陟其巔)
削玉横陳開翠屏東西有路總堪登向來同識春山靣
猶有蒼蒼九節藤
　　香林峯(原注靈外峯西南㣲風拂脩林異香聞數/里西則平田道旁有占僧墳塔疑其靈怪)
　　(因號香林石墖多竒花異/木藥草檜柏旁則金光洞)
幾許山花照夕陽不栽不植自芬芳林梢一㸃風㣲起
吹作人間百合香
　　煎茶峰(原注昔金地藏招道/侶于峯前汲泉烹茗)
緩火烘來活水煎山頭卓錫取清泉品茶嬾檢茶經㸔
舌本無非有味禪
　　金光洞(原注香林峯下洞有穴可望而不可入入/則神光金色充塞洞户或擎拳瞻仰則仿)
　　(彿見金人像或謂金地藏/嘗居洞中旁有白鱔穴)
神剜鬼劃劇幽深門外藤蘿淺結隂洞裡金仙十年坐
湛然認得本來心
　　黄石溪(原注雲峯/南近南陽)
平田千畆萬山中水脈髙低處處通黄石一溪三十里
暖風吹動稻花叢
　　南陽澗(原注卧龍菴前流/入南陽古猷州境)
人家四散占荒丘曉夜悲鳴澗水流㸃㸃寒鴉來不盡
昏雲頹日古猷州
　　卧龍菴(原注平田南今南陽里李常侍有志未遂/宋天祐中泛州慕九華削髪更所居曰卧)
　　(龍菴呼卧/龍和尚)
孔明西去終扶漢散騎南來莫拯唐同是卧龍殊用舎
古今易地兩南陽
　　古仙峯(原注五臺院南曽/有神仙經逰棲止)
日薄烟低莽蒼間古仙相望白雲端山中倘有安期棗
覓取歸來當晚餐
　　古仙洞(原注古仙峯下化城寺西南隅入深數里/有石床石座式溪或田石上乳溜凝結成)
　　(螭蟠形逰者秉燭以入費冠/卿詩有持燈入洞窮之句)
風裊藤蘿水舞苔洞門常閉不常開草根滿地皆靈藥
彭祖偓佺曽到來
　　五臺明智院(原注古仙峯北曹山之西舊云五臺/院上有白雲般若集賢華嚴離垢五)
　　(臺/)
前岡後隴盡紆餘嵐影烟光半有無山脚斷邊開古刹
五臺分布似連珠
　　曹山延夀院(原注玉田莊東寺後有/三角泉本甘贄道者莊)
三角㘭泓一角虧其間濁水照摩尼風幡不動爐烟直
正是僧禪定起時
　　秀華亭(原注曹/山寺前)
痩田糁糁荳花明冷徑毵毵柏葉清何處路通雲際寺
山人指我秀華亭
　　玉田莊(原注曽/侍中築)
婦饁夫耕笑語喧地平一望暖生烟得毋剗草來尋璧
好倩山家䕶玉田
　　龜山崇夀院(原注化城西開山初白龜出現因號/龜山西廡有泉曰靈源内有蔣穎叔)
　　(逰山/題字)
白雲起處著招提一嶺嵯峨衆嶺低多少山間好風景
人來先㸔蔣公題
　　白龜泉(原注即靈源袁/提刑甫書扁)
白龜擺脫泥塗辱歩入金蓮佛道塲玉水迸流山石裂
有靈初不為刳腸
　　靜觀亭(原注龜/山寺前)
打圍行蟻時時戰觸紙癡蠅日日鑚有客雲山深處卧
靜中囘向此心觀
　　聖泉院(原注自縞溪至山南院後聖泉/冬夏不涸多産異石五色彩錯)
釋子親傳馬祖衣枯藤來此卓烟霏斕斑錦石寒泉底
湛碧中涵五色輝
　　覽勝亭(原注聖泉院前野堂/葉大卿平甫書扁)
亭中妙墨粲于珍添得一畨山色新幽坐㸔來如㸔畫
我今欲畫恨無人
　　縞溪(原注聖泉院水如縞/帶出清溪八十里)
風信吹涼入髩清悠然目送一鷗輕鷗飛不盡天囘影
練色波光曳曳明
　　觀音巖(原注幘峯西沖有石室唐末/髙僧卓菴盛觀音現故名)
一性圎時萬境通三生綺念墮真空如今舉眼無非佛
身在光明法界中
　　拾寳巖(原注圓寂/寺西南)
梵王住在光明殿萬寳真同瓦礫㸔玉塊金沙隨地有
好來擷取入中單
　　望仙祠(原注即邑南協濟/行祠入山西路)
嵐翠相迎一笑中窅然想見舊仙蹤紛紛雲氣蓬萊近
目斷前山幾十重
　　訪山亭(原注望/仙祠側)
又拚十日作山行去路一程髙一程三十年逰逰未了
青山應笑白髭生
　　蜃蟠嶺(原注化城西南岡/勢縈囘如蟠螭蜃)
迤邐岡巒迅下馳縈囘蟠結幾蛟螭終然鼔勇歸滄海
只待風雷借便時
　　龍潭利衆院(原注龜山西院在龍/潭側山即四峯山也)
日涵林壑紫光凝草動花翻氣似蒸勝地剗開鼪鼬逕
數間松屋住殘僧
　　曹溪(原注鳯皇嶺水西流為溪山西龍池溪曹溪/漂溪瀾溪雙溪合流出覺安院前搃曰五溪)
　　(俱按此與希坦詩題俱作曹溪而詩/  咏五溪盖曹溪環諸溪而統之也)
近水人家自是竒水成灣處各開扉波光一片青銅鏡
無數文禽照影飛
　以上皆咏名勝
　　黄粒稻(出九華山舊傳金地藏自新羅擕種至此/種之其芒穎其粒肥其色殷其味香軟與)
　　(凡稻/異)
紫芒金粒動秋風三月腰鎌捲地空農事倦時天與力
機舂相繼便論功(寺前有/水碓)
　　金地茶(出九華山相傳金者/地藏自西域擕至)
痩莖尖葉帶餘馨細嚼能令困自醒一段山間竒絶事
㑹須添入品茶經
　　五釵松(出九華山毎枝五花五股其實可食其文/理絲縝如羅縠見顧野王輿地志而潛確)
　　(居類書又稱衲子金地藏自西域來擕種惟墖/寺前有之其尤異者每一株枯則旁透一株耳)
五股釵松黛色鮮山家挿髩不成妍道人見了都無用
付與雲鬟霧髩仙
　以上皆咏物産
　
　
　
　
　九華詩集
附釋希坦詩
　　題劉世踈菴
藏却胸中萬巻書却来山頂結茅廬當時若也羈韁鎻
争得髙名是世踈
　　廣化院
路轉幾多曲山登千萬重未㳺走馬澤先㸔鬬雞峯高
樹出雲聳寒泉趁石舂徜徉因覓句時復倚青松
　　福海院
路入轉幽處渾疑别是天虯松雖變化牛石尚酣眠驟
過一畨雨鳴飛七布泉望中千㸃雪白鷺立平田
　　老人峯
二氣分時有此翁夀年直與太虚同想應傴僂千峰上
黙笑人間説籛公
　　五臺明智院
時過九月秋来作上方逰林痩霜凋葉鐘鳴風滿樓五
臺新月上一洞暮雲收奪利争名者寧知此地幽
　　崇夀院
踏破蒼苔徑幽居在嶺巔亭臺清映月松竹淡籠烟佳
客纔登席髙僧忽起禪呼童急煎茗新汲白龜泉
　　曹溪
五水奔流㑹合通大溪飛過一長虹芙蓉靣目重重見
多在烟霞變態中
　　金歩揺
偶對叢條巧櫛成動揺徐歩寂無聲仙花不識興亡事
豈學呉宫響屧行
　　婆餅焦
緑栁含烟烟不消紅花噴火火無燒如何焦却婆婆餅
每到春風舌苦饒
　　華池
陽魂日運金烏髓隂魄時含玉兎脂一旦相交化神水
山中分作兩華池
　　李昭象書堂
廢興生死妄安名山水何曽改舊清孰謂堂堂人已往
溪聲還作讀書聲(以上池/州府志)
