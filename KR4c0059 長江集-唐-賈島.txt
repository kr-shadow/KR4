#+TITLE: 長江集-唐-賈島
#+DATE: 2018-05-12 10:19:04
#+SOURCE: github.com/kanripo/KR4c0059 master aadde9b6                
唐賈浪仙長江集目錄
　　　　　　普州司倉叅軍范陽　賈島
　卷第一
　　古意　望山
　　北嶽廟　朝飢
　　哭盧仝　劍客
　　口號　寄逺
　　齋中　感秋
　　翫月　辭二知巳
　　義雀行　宿懸泉驛
　　辯士　不欺
　　絶句　寓興
　　遊仙　枕上吟
　　雙魚謡　易水懷古
　　早起　客喜
　　寓延夀里精舎　贈智朗禪師
　　送沈秀才　酬栖上人
　　見終南雪
　卷第二
　　寄孟協律　和劉涵
　　懷獨孤崇魚琢　投張太祝
　　詠韓氏二子　送別
　　詣張籍韓愈　上谷送客
　　重酬姚少府　投孟郊
　　代邉將　寄劉栖楚
　　寄丘儒　送陳商
　　送張校書季霞　寄友人
　　答王叅　延康吟
　　戯贈友人　寓興
　　懷鄭從志　登龍興寺樓
　　送鄭山人　就峰公宿
　　劉景陽東齋　對菊
　　送集文上人　題岸上人閑居
　　游子　寄王叅
　　送汲鵬
　卷第三
　　寄令狐相公　哭栢巖禪師
　　山中道士　就可公宿
　　旅遊　送鄒明府遊靈武
　　題藍田㕔　贈王將軍
　　　下第　寄賀蘭朋吉
　　　憶吳處士　哭孟郊
　　　送崔定　寄白閣黙公
　　　宿劉司馬池上　送朱可久歸越中
　　　送田卓入華山　送董正字常州覲侍
　　　酬姚少府　送無可上人
　　　送李騎胄　送烏行中
　　　送覺興上人　寄無可上人
　　　南池　寄貞空二上人
　　　送貞空二上人　送裴校書
　　寄姚合　即事
　　上韓吏部　題天津橋南山
　　投李益　弔孟協律
　　送人適越　送僧遊衡岳
　　送路　道中寄弟
　　江亭晚望　送耿處士
　卷第四
　　過唐校書書齋　送杜秀才
　　送天台僧　懷紫閣隱者
　　懷皇甫荀　秋暮
　　哭胡遇　送丹師歸閩中
　　送惟鍳法師　題李疑幽居
　　送韓湘　寄董武
　　宿贇上人方　訪李甘原居
　　題山井寺　無可上人相訪
　　送李餘及第歸　荒齋
　　喜賀蘭三見訪　題鏡公房
　　送陳判官　送唐環
　　喜唐温琪頻至　送敡法師
　　寄錢庻子　原上秋居
　　夏夜　冬夜
　　送厲宗上人　寄李存穆
　　贈無懷禪師　寄主簿姚
　　題劉華書齋　送盧秀才
　　送姚明府　送友人遊江左
　　雨中懷友人　寄逺
　　南齋　題友人新居二首
　卷第五
　　送雍陶入蜀　張郎中過原東居
　　答王秘書　送李餘
　　　偶作　過秀才雍君居
　　　寄顧非熊　送神邈法師
　　　送霄韻法師　送知興上人
　　　送惠雅法師　憶吳處士
　　　題章愽士新居　留辭從叔謩
　　　送朱兵曹　懷慱陵故人
　　　夕思　寄楊少尹
　　　孟融逸人　晚晴見終南諸峰
　　　宿池上　喜姚郎中囬
　　　送鄭史　送李溟
　　和楊鄭州　題長江
　　泥陽舘　送徐員外
　　送賀蘭上人　寄令狐相公
　　寄李尚書　逢舊識
　　崇聖寺斌公房　送李傅侍郎
　　別徐明府　送友人歸襄陽
　　送友人遊蜀　送鄭少府
　　子規　送僧歸天台
　卷第六
　　上樂使君　贈友人
　　送雍陶及第歸　謝令狐相公賜衣
　　送鍳周上人　送譚逺上人
　　新年　送姚杭州
　　送僧　夜集田卿宅
　　寄長孫栖嶠　酬厲玄
　　送劉式　送空公
　　贈紹明上人　贈弘泉上人
　　送宣皎上人　病起
　　送殷侍御　送沈鶴
　　懷錢孟二人　贈李金州
　　酬姚校書　送獨孤馬二秀才
　　病禪　靑門里作
　　盧秀才南臺　寄李輈侍御
　　寄令狐相公　再投李益
　　積雪　過楊道士居
　　贈僧　送友人遊塞
　　思遊邉友人　秋暮寄友人
　　寄令狐相公　和孟逸人
　　宿姚少府北齋　雪晴晚望
　卷第七
　　送崔嶠　寄朱錫珪
　　馬戴居華山因寄　寄胡遇
　　送李戎　送孫逸人
　　寄華山僧　送李登
　　過郝逸人居　酬李廓
　　與李廓同宿　送南卓歸京
　　酬韓愈書問　長孫霞李溟見訪
　　送惟一　鄭尚書新開涪口
　　寄喬侍郎　送華法師
　　送蔡京　慈恩寺上座院
　　題朱慶餘所居　送王知新
　　贈胡禪師　元日女道士受
　　重與彭兵曹　贈莊上人
　　逢僧伯陽　贈皇甫主簿遊山
　　宿成湘林下　喜雍陶至
　　酬胡遇　宿郁公房
　　送禇山人　寄韓湘
　　雨夜寄馬戴　喜無可上人囬
　　寄毘陵徹公　送韋校書
　　寄劉侍郎
　卷第八
　　送穆少府　留別鄠中友人
　　送李校書　宿孤舘
　　哭宗宻禪師　宿山寺
　　送友人知邉　題竹谷上人院
　　京北原作　寄江上人
　　送僧歸太白山　暮過山村
　　鷺鷥　内道塲僧弘紹
　　蔣亭和蔡湘州　光州王使君水亭作
　　留別王使君　宿姚合宅寄張司業
　　　哭張籍　靈凖上人院
　　　寄栁舍人　送玄巖上人歸西蜀
　　　寄宋州田中丞　送朱休歸劍南
　　　寄長武朱尚書　送皇甫侍御
　　　郊居即事　夜集姚合宅期可公(不/至)
　　　喜李餘自蜀至　王侍御南原莊
　　　送康秀才　送僧
　　　寄魏少府　原居即事言懷
　　　登樓　上樂使君救康成公
　　　昆明池泛舟　送僧
　　送劉知新　寄慈恩寺郁上人
　　送饒州張使君　觀冬設上楊尚書
　卷第九
　　巴興作　早蟬
　　投元郎中　阮籍嘯臺
　　滕校書院小池　送陜府王司馬
　　上谷旅夜　寄無得頭陀
　　雙白鷺　送胡道士
　　寄韓潮州　詶張籍王建
　　逢故人彭兵曹　贈牛山人
　　　送于中丞　送劉侍御重使江西
　　　贈圎上人　贈李使君
　　　酬文郁上人　訪鍳玄師姪
　　　夜坐　送別
　　　聞蟬感懷　夏夜上谷宿開元寺
　　　送于總持歸京　崔卿池上鶴
　　　田中丞高亭　友人婚楊氏催粧
　　　酬朱侍御望月　題韋雲叟草堂
　　　和韓愈泛南溪　方鏡
　　　酬姚合　送靈應上人
　　贈丘先生　渡桑乾
　　夜期嘯客不至　夜集烏行中所居
　　贈梁浦斑竹杖　尋石甕寺上方
　卷第十
　　秋寄題靈隱寺　黎陽寄姚合
　　送崔約秀才　詠懷
　　夏日寄髙洗馬　送周判官元範赴越
　　送羅少府歸牛渚　題童眞上人
　　贈温觀主　賀龎少尹除太常少卿
　　上邠寜邢司徒　欲遊嵩岳留別李益
　　病鶻吟　贈翰林
　　贈僧　頌德上賈常侍
　　田將軍書院　投龎少府
　　夏夜登南樓　題靑龍寺
　　贈李文通　贈虢州三堂吳郎中
　　送僧　三月晦日贈劉評事
　　送張道者　題魚尊師院
　　宿杜家亭　送稱上人
　　楊祕書新居　聽樂山人彈易水
　　經蘇秦墓　題戴勝
　　題隱者居　哭孟東野
　　過京索先生墳　客思
　　塩池院觀鹿
唐賈浪仙長江集目録
唐賈浪仙長江集卷第一
　　　　　普州司倉叅軍范陽　賈島　浪仙
　　古意
碌碌復碌碌百年雙轉轂志士終夜心良馬白日足
俱爲不等閑誰是知音目眼中兩行淚曾吊三獻玉
　　望山
南山三十里不見踰一旬冐雨時立望望之如朋親
虬龍一掬波洗蕩千萬春(一作/里)日日雨不㫁愁殺望
山人天事不可長勁風來如奔隂霪(一作/霾)一似掃浩
翠㵼國門長安百萬家家家張屏新誰家最好山我
願爲其鄰
　　北嶽廟
天地有五嶽恒嶽居其北巖巒疊萬重詭恠浩難測
人來不敢入祠宇白日黒有時起霖雨一灑天地德
神兮安在哉永康我王國
　　朝飢
市中有樵山此舎朝無煙井底有甘泉釜中乃空然
我要見白日雪來寒(一作/塞)靑天坐聞西牀琴凍折兩
三絃飢莫詣他門古人有拙言
　　哭盧仝
賢人無官死不親者亦悲空令古鬼哭更得新隣比
平生四十年惟著白布衣天子未辟召地府誰來追
長安有交友託孤遽棄移塜側誌石短文字行參差
無錢買松栽自生蒿草枝在日贈我文淚流把讀時
從兹加敬重深藏恐失遺
　　劍客
十年磨一劍霜刃未曾試今日把似君誰爲不平事
　　口號
申夜忽自起汲此百尺泉林木含白露星斗在靑天
　寄迹
別腸多欎紆豈能肥肌膚始知相結宻不及相結踈
踈別恨應少宻離恨難祛門前南流水中有北飛魚
魚飛向北海可以寄逺書不惜寄逺書故人今在無
况此數尺身阻彼萬里途自非日月光難以知子軀
　　齋中
躭静非謬爲本性實踈索齋中一就枕不覺白日落
低扉礙軒轡寡德謝接(一作/然)諾叢菊在墻隂秋窮未
𨳩蕚所餐類病馬動影似移嶽欲駐迫逃衰豈殊辭
綆縛巳見飽時雨應豐𬞞與藥
　　感秋
商氣颯巳來歲華又虚擲朝雲藏竒峰暮雨灑踈滴
幾蜩嘿凉葉(一作幾畨/飛凉葉)數蛩思隂壁落日空館中歸
心逺山碧昔人多秋感今人何異昔四序馳百年玄
髪坐成白喧喧狥聲利擾擾同轍跡儻無世上懷去
偃松下石
　　翫月
寒月破東北賈生立西南西南立倚何立倚靑靑杉
近月有數星星名未詳諳但愛杉倚月我倚杉爲三
月乃不上杉上杉難相叅眙􁂚子細視睛瞳桂枝􁲤
目常有熱疾久視無煩炎以手捫衣裳零露巳濡霑
久立雙足凍時向股䏶淹立久病足折兀然黐膠粘
他人應以睡轉喜此景恬此景亦胡及而我苦淫耽
無異市井人見金不知廉不知此夜中幾人同無猒
待得上頂㸔未擬歸枕凾强歩望寢齋歩歩情不堪
歩到竹叢西東望如隔簾却坐竹叢外淸思刮幽潜
量知愛月人身願化爲蟾
　　辭二知巳
一雙千歲鶴立別孤翔鴻彼島忽巳暮海雨寒𪷟濛
離人聞(一作/逢)美彈亦與哀彈同况兹切切弄繞彼行
行躬雲飛北嶽碧火息西山紅何以代逺誠折芳臘
雪中
　　義雀行和朱評事
玄鳥雄雌俱春雷驚蟄餘口銜黃河泥空即翔天隅
一夕皆莫歸嘵嘵遺衆雛雙雀抱人義哺食勞劬劬
雛旣邐迤飛雲間聲相呼燕感雀深恩雀愧揚不殊
禽賢難自彰幸得主人書
　　宿懸泉驛
暁行瀝水樓暮到懸泉驛林月值雲遮山燈照愁寂
　　辯士
辯士多毀訾不聞談巳非猛虎恣殺暴未甞齧妻兒
此理天所感所感當問誰求食飼雛禽吐出美言詞
善哉君子人揚光掩瑕玼
　　不欺
上不欺星辰下不欺鬼神知心兩如此然後何所陳
食魚味在鮮食蓼味在辛掘井湏到流結交湏到頭
此語誠不謬敵君三萬秋
　　絶句
海底有明月圎於天上輪得之一寸光可買千里春
　　寓興
莫居暗室中𨳩目閉目同莫趨碧霄路容飛不容歩
暗室未可居碧霄未可趨勸君跨仙鶴日下雲爲衢
　　遊仙
借得孤鶴騎高近金烏飛掬河洗老貌照月生光輝
天中鶴路直天盡鶴一息歸來不騎鶴身自有羽翼
若人無仙骨芝木無煩食
　枕上吟
夜長憶白日枕上吟千詩何當苦寒氣忽𬒳東風吹
氷開魚龍別天波殊路岐
　　雙魚謡(時韓職方書中以/孟常州簡詩見示)
天河墮雙魴飛我庭中央掌握尺餘雪劈開腸有璜
見令䜛舌短烹遶隣舎香一得古詩字與玉含異藏
　　易水懷古
荆卿重虚死節烈書前史我歎方寸心誰論一時事
至今易水橋寒風兮蕭蕭易水流得盡荆卿名不泯
　　早起
北客入西京北鴈再離北秋寢獨前興天梭星落織
躭翫餘恬爽顧盻輕痾力旅途少顔盡明鏡勸仙食
出門路踪橫張家路最直昨夜夢見書張家廳上壁
　　客喜
客喜非實喜客悲非實悲百廽信到家未當身一歸
未歸長嗟愁嗟愁塡中懷𨳩口吐愁聲還却入耳來
常恐滴淚多自損兩目輝鬢邉雖有絲不堪織寒衣
　　延夀里精舎寓居
旅託避華舘荒樓遂愚慵短庭無繁植珍果春亦濃
側廬發扄樞纎魄時卧逢耳目乃鄽井肺肝即巖峰
汲泉飲酌餘見我閑静容霜蹊猶舒英寒蝶㫁來踪
雙履與誰逐一尋靑瘦笻
　　贈智朗禪師
上人分明見玉兎潭底没上人光慘貌古來恨峭發
涕辭孔顔廟笑訪禪寂室歩隨靑山影坐學白塔骨
解聽無弄琴不禮有身佛欲問師何之忽與我相別
率賦贈逺言言慙非子曰
　　送沈秀才下第東歸
曲言惡者誰悅耳如彈絲直言好者誰刺耳如長錐
沈生才俊秀心腸無邪欺君子忌苟合擇交如求師
毀出疾夫口騰入禮部闈下第子不耻遺才人耻之
東歸家室逺掉轡時叅差浙雲近吳見汴栁接楚垂
明年春光別囬首不復疑
　　酬栖上人
夜久城舘閑情幽出在山新月有㣲輝朗朗空庭間
處世雖識機伊余多掩關松姿度臘見籬藥知春還
静覽氷雪詞厚爲酬贈顔東林有躑躅脫屣期共攀
　　冬月長安雨中見終南雪
秋節新巳盡雨(一作/林)踈露山雪西峰稍覺明殘滴猶
未絶氣侵瀑布水凍著白雲穴今朝㶚滻鴈何夕瀟
湘月想彼石房人對雪扉不閉(必結/切)

唐賈浪仙長江集卷第一
唐賈浪仙長江集卷第二
　　　　　普州司倉叅軍范陽　賈島　浪仙
　　寄孟協律
我有吊古泣不泣向路岐揮淚灑暮天滴著(一作/毎滴)桂
樹枝別後冬節至離心北風吹坐孤雪扉夕泉落石
橋時不驚猛虎嘯難辱君子詞欲酬空覺老無以堪
逺持岧嶤倚角窓王屋懸淸思
　　和劉涵
京官始云滿野人依舊閑閉扉一畝居中有古風還
市井日巳午幽窓夢南山喬木覆北齋有鳥鳴其間
前日逺嶽僧來時與開關新題驚我瘦窺鏡見醜顔
陶情惜淸澹此意復誰攀
　　明月山懷獨孤崇魚琢
明月長在目明月長在心在心復在目何得稀去尋
試望明月人孟夏樹蔽岑想彼嘆此懷樂喧忘幽林
鄕本北嶽外悔(一作/毎)恨東夷深願縮地脉還豈待天
恩臨非不渇隱秀却嫌他事侵或云岳樓鍾來繞草
堂吟當從令尹後再往歩栢林
　　投張太祝
風骨高更老何春𥘉陽葩泠泠月下韻一一落海涯
有子不敢和一聽千嘆嗟身卧東北泥魂掛西南霞
手把一枝栗往輕覺程賖水天朔方色暖日嵩根花
逹(一作/逵)間幽栖山遣尋種藥家欲買雙瓊瑶慙無一
木瓜
　　詠韓氏二子
千巖一尺璧八月十五夕清露墮桂花白鳥舞虚碧
　　送別
丈夫未得意行行且低眉素琴彈復彈會有知音知
　携新文詣張籍韓愈途中成
䄂有新成詩欲見張韓老靑竹未生翼一歩萬里道
仰望靑冥天雲雪壓我腦失却終南山惆悵滿懷抱
安得西北風身願變蓬草地祗聞此語突出驚我倒
　　上谷送客遊江湖
莫嘆迢逓分何殊咫尺別江樓到夜登還見南臺月
　　重酬姚少府
隙月斜枕旁諷詠夏詒什如今何時節虫虺亦巳蟄
答遲禮渉傲抱疾思加澁僕本胡爲者銜肩貢客集
茫然九州内譬如一錐立欺暗少此懷自明曾瀝泣
量無趫勇士誠欲戈矛戢原閣期躋攀潭舫偶俱入
深齋竹木合(一作/多)畢夕風雨急俸利沐均分價稱煩
嘘噏百篇見刪罷一命嗟未及滄浪愚將還知音激
所習
　　投孟郊
月中有孤芳天下聆薫風江南有高唱海北𥘉來通
容飄清冷餘自藴襟抱中止息乃流溢推尋却冥蒙
我知雪山子謁彼偈句空必竟獲所實爾焉遂深衷
錄之孤燈前猶恨百首終一吟動狂機萬疾辭頑躬
生年面未交永夕夢輙同敘詰誰君師詎言無吾宗
余未履其跡君曰可但攻啜波腸易飽揖險神難從
前歲曾入洛差池阻從龍萍家復從趙雲思長縈縈
嵩海毎可詣長途追再窮願傾肺腸事盡入焦梧桐
　　代邉將
持戈簇邊日戰罷浮雲收露草泣寒霽夜泉鳴隴頭
三尺握中鐵氣衝星斗牛報國不拘貴憤將平虜讎
　　寄劉栖椘
趨走與偃卧去就自殊分當窓一重樹上有萬里雲
離披不相顧髣髴類人群友生去更逺來書絶如焚
蟬吟我爲聽我歌蟬豈聞歲暮儻旋歸晤言桂氛氲
　　寄丘儒
地近輕數見地逺重一面一面如何重重甚珍寳片
自經失歡笑幾度騰霜霰此心鎮懸懸天象固廽轉
長安秋風高子在東甸縣儀形信寂蔑風雨豈乖間
憑人報消息何易憑筆硯俱不盡我心終湏對君宴
　　送陳商
古道長荆棘新岐路交橫君於荒榛中尋得古轍行
足踏聖人路貌端禪士形我曾接夜談似聽講一經
聮翩曾數舉昨登高第名釜底絶烟火暁行皇帝經
上客逺府遊主人湏目明青雲別靑山何日復可升
　　送張校書季霞
從京去容州馬在船上多容州幾千里直傍靑天涯
掌記試校書未稱高詞華義往不可屈出家如入家
城市七月𥘉熱與夏未差餞君到野地秋凉滿山坡
南境異北候風起無塵沙秦吟宿椘澤海酒落桂花
暫醉即還醒彼土生桂茶
　　寄友人
同人半年別一別寂來音頼有別時文相思時一吟
我常倦投跡君亦知此衿筆硯且勿棄蘇張曾陸沈
但存舌在口當冀身遂心君㸔明月夜松桂寒森森
　　答王叅
寸晷不相待四時互如競客思先覺秋虫聲苦知暝
霜松積舊翠露月團如鏡詩負属景同琴孤坐堂聽
相期黃菊節別約紅桃徑毎把式㣲篇臨風一長詠
　　延康吟
寄居延夀里爲與延康隣不愛延康里愛此里中人
人非十年故人非九族親人有不朽語得之烟山春
　戯贈友人
一日不作詩心源如廢井筆硯爲轆轤吟詠作縻綆
朝來重汲引依舊得淸泠書贈同懷人詞中多苦辛
　寓興
眞集道方至貌殊妬還多山泉入城池自然生渾波
今時出古言在衆翻爲訛有琴含正韻知音者如何
一生足感激世言忽嵳峩不得市井味思響吾巖阿
浮華豈我事日月徒蹉跎曠哉頴陽風千載無其他
　　懷鄭從志
西風吹隂雪雨雪半夜收忽憶天涯人起㸔斗與牛
故人別二年我意如百秋音信兩杳杳誰云昔綢繆
平明一封書寄向東北舟翩翩春歸烏會自爲匹儔
　　易州登龍興寺樓望郡北高峰
郡北最高峰巉巖絶雲路朝來上樓望稍覺得幽趣
朦朧碧烟裏群嶺若相附何時一登陟萬物皆下顧
　　送鄭山人遊江湖
南游衡嶽上東往天台裏足躡華峰頂目觀滄海水
　　就峰公宿
河出鳥宿後螢火白露中上人坐不倚共我論量空
殘月華晻曖逺水響玲瓏爾時無了夢兹宵方未窮
　　劉景陽東齋
松隂連竹影中有無苔井淸風此地多白日空自永
景陽公幹孫詩句得眞景勸我不湏歸月出東齋静
　　對菊
九日不出門十日見黃菊灼灼尚繁英美人無消息
　　送集文上人遊方
來從道陵井雙木溪邉會分首芳草時逺意靑天外
此遊詣幾嶽嵩華衡恒泰
　　題岸上人郡内閑居
静向方寸求不居山(一作/千)嶂幽池𨳩􁶁蓞香門閉莓
苔秋金玉童四句粃糠輕九流鑪烟上喬木鍾磬下
危樓手種一株松貞心與師儔
　　遊子
遊子喜郷逺非吾憶歸廬誰知奔他山自欲早旋車
朝賞暮巳足圖歸願無餘當期附鵬翼未偶方躊躇
　　寄山中王叅
我㸔嶽西雲君㸔嶽北月長懷燕城南相送十里別
別來千餘日日日憶不歇逺寄一𥿄書數字論白髪
　　送汲鵬
淮南卧理後復逢君姓汲文采非尋常志願期卓立
深江東泛舟夕陽跳原隰夏夜言詩會徃徃追不及

唐賈浪仙長江集卷第二
唐賈浪仙長江集卷三
　　　　　普州司倉叅軍范陽　賈島　浪仙
　　寄令狐相公
䇿杖馳山驛逢人問梓州長江那可到行客替生愁
　　哭栢巖禪師
苔覆石床新師曾占幾春冩留行道影焚却坐禪身
塔院關松雪經房鎻隙塵自嫌雙淚下不是觧空人
　　山中道士
頭髪梳千下休糧帶瘦容養雛成大鶴種子作高松
白石通宵煑寒泉盡日舂不曾離隱處那得世人逢
　　就可松宿
十里尋幽寺寒流數派分僧同雪夜坐鴈向草堂聞
静語終燈熖餘生許嶠雲猶來多抱疾聲不逹明君
　　旅遊
此心非一事書札若爲傳舊國別多日故人無少年
空巢霜葉落踈牖水螢穿留得林僧宿中宵坐黙(一/作)
(黯)然
　　送鄒明府遊靈武
曽宰西畿縣三年馬不肥債多平(一作/憑)劍與官滿載
書歸邊雪藏行徑林風透卧衣靈州聽曉角客舘未
開扉
　　題皇甫荀藍田㕔
任官經一年縣與玉峰連竹籠拾山果瓦瓶擔石泉
客歸秋雨後印鎻暮鍾前久別丹陽浦時時夢釣船
　　贈王將軍
宿衞爐烟近除書墨未乾馬曾金鏃中身有寳刀瘢
父子同時捷君王畫陣㸔何當爲外帥白日出長安
　　下第
下第只空囊如何住(一作/在)帝鄕杏園啼百舌誰醉在
花傍淚落故山逺病來春草長知音逢(一作/酧)豈易孤
棹負三湘
　　寄賀蘭朋吉
往往東林下花香似火焚故園從小別夜雨近秋聞
野菜連寒水枯株簇古墳泛舟同逺客尋寺入幽雲
斜日扉多掩荒田徑細分相思蟬幾處偶坐蛺成群
會宿曾論道登高省議文苦吟遥可想邉葉向紛紛
　　憶吳處士
半夜長安雨燈前越客吟孤舟行一月萬水與千岑
島嶼夏雲起汀洲芳草深何當折松葉拂石剡溪隂
　　哭孟郊
身死聲名在多應萬古傳寡妻無子息破宅帶林泉
塚近登山道詩隨過海船故人相吊後斜日下寒天
　　送崔定
未知遊子意何不避炎蒸幾日到漢水新蟬鳴杜陵
秋江待得月夜語恨無僧巴峽吟過否連天十二層
　　寄白閣黙公
巳知歸白閣山逺晚晴㸔石室人心静氷潭月影殘
㣲雲分片滅古木落薪乾後夜誰聞磬西峰絶頂寒
　　雨後宿劉司馬池上
藍溪秋漱玉此地漲淸澄蘆葦聲兼雨芰荷香遶燈
岸頭秦古道亭面漢荒陵静想泉根本幽崖落幾層
　　送朱可久歸越中
石頭城下泊北固暝鍾初汀鷺潮衝起船窓月過虚
吳山侵越衆隋栁入唐踈日欲躬調膳辟來何府書
　　送田卓入華山
幽深足暮蟬驚覺石牀眠瀑布五千仭草堂瀑布邊
壇松涓滴露嶽月泬寥天鶴過君湏㸔上頭應有仙
　　送董正字常州覲省
相逐一行鴻何時出磧中江流翻白浪木葉落靑楓
輕檝浮吳國繁霜下椘空春來懽侍阻正字在東宮
　　酬姚少府
梅樹與山木俱應揺落𥘉柴門掩寒雨蟲響出秋𬞞
枯槁彰淸鏡孱愚友道書刋文非不朽君子自相於
　　送無可上人
圭峰霽色新送此草堂人麈尾同離寺蛩鳴暫別親
獨行潭底影數息樹邊身終有煙霞約天台作近隣
　　送李騎胄
歸騎雙旌逺懽生此别中蘭關分磧路嘶馬背寒鴻
朔色晴天北河源落日東賀蘭山頂草時動卷帆風
　　送烏行中石淙別業(淙一/作琮)
寒水長䋲汲丁泠數滴翻草通石淙脉硯帶海潮㾗
嶽色何曾逺蟬聲尚未繁勞思當此夕苗稼在西原
　　送覺興上人歸中條山兼謁河中李司空
又憶西巖寺秦原草白時山尋樵徑上人到雪房遲
暮磬潭泉凍荒林野燒移聞師新譯偈說擬對旌麾
　　寄無可上人
僻寺多高樹凉天憶重遊磬過溝水盡月入草堂秋
穴蟻苔痕静藏蟬栢葉稠名山思徧往早晚到嵩丘
　　南池
蕭條㣲雨絶荒岸抱淸源入舫山偏塞分泉稻接村
秋聲依樹色月影在蒲根淹泊方難遂他宵關夢魂
　　寄龍池寺貞空二上人
受請終南住俱妨去石橋林中秋信絶峰頂夜禪遥
寒草煙藏虎高松月照鵰霜天期到寺寺置即前朝
　　送貞空二上人
林下中餐後天涯欲去時衡陽過有伴夢澤出應遲
石磬踈寒韻銅瓶結夜澌殷勤訝此別且未定歸期
　　送裴校書
拜官從秘省署職在藩維多故長踈索高秋逺別離
天寒泗上醉夜静岳陽碁使府臨南海帆飛到不遲
　　昇道精舎南臺對月寄姚合
月向南臺見秋霖洗滌餘出逢危葉落静㸔衆峰踈
冷露尋時有禪窓此夜虚相思聊悵望潤氣徧衣𥘉
　　即事
索漠對孤燈隂雲積幾層自嗟憐十上誰肯待三徴
心𬒳通人見文叨大匠稱悲秋秦塞草懷古漢家陵
城静高崖草漏多幽沼氷過聲沙島鷺絶行石菴僧
豈謂舊廬在誰言歸未曾(謂一/作爲)
　　黃子陂上韓吏部
石樓云一別二十二三春相逐升堂者幾爲埋骨人
涕流聞渡瘴病起喜還秦曾是令勤道非惟䘏在迍
踈衣蕉縷細爽味茗芽新鍾絶滴殘雨螢多無近隣
溪潭承到數位秩見辭頻若箇山(一作/中)招隱機忘任
此身
　　天津橋南山中各題一句
野坐分苔石(李/益)山行遶菊叢(韋執/中)雲衣惹不破(諸葛/覺)
秋色望來空(浪/仙)
　　投李益
四十歸燕字千年外始吟巳將書北嶽不用比南金
　　吊孟協律
才行古人齊生前品位低葬時貧賣馬逺日哭惟妻
孤塜北邙外空齋中嶽西集詩應萬首物象徧曾題
　　送人適越
高城滿夕陽何事欲霑裳遷客蓬蒿暮遊人道路長
晴湖勝鏡碧寒栁似金黃若有相思夢殷勤載入行
　　送僧遊衡嶽
心知衡嶽路不怕去人稀船裏猶鳴磬溪頭自曝衣
有家從小別無寺不言歸料得逢寒往當禪雪滿扉
　　送路
別我就蓬蒿日斜飛伯勞龍門流水急嵩嶽片雲高
歎命無知已梳頭落白毛從軍當此去風起廣陵濤
　　洛陽道中寄弟
趨走迫流年慙經此路偏宻雲埋二室積雪度三川
生類梗萍泛悲無金石堅翻鴻有歸翼極目仰聮翩
　　江亭晚望
浩渺浸雲根烟嵐没逺村鳥歸沙有跡帆過浪無㾗
望水知柔性㸔山欲倦魂縱情猶未巳廽馬欲黃昏
　　送耿處士
一瓶離別酒未盡即言行萬水千山路孤丹幾月程
川原秋色静蘆葦晚風鳴迢逓不歸客人傳虚隱名

唐賈浪仙長江集卷第三
唐賈浪仙長江集卷第四
　　　　　普州司倉叅軍范陽　賈島　浪仙
　　過唐校書書齋
池滿風吹竹時時得爽神聲齊雛鳥語畫卷老僧眞
月出行幾歩花𨳩到四鄰江湖心自切未可掛頭巾
　　送杜秀才東遊
東遊誰見待盡室寄長安別後葉頻落(後一/作夜)去程山
巳寒大河風色度曠野燒烟殘匣有靑銅鏡時將照
鬂㸔
　　送天台僧
逺夢歸華頂扁舟背岳陽寒𬞞修净食夜浪動禪牀
鴈過孤峰暁猿啼一樹霜身心無別念餘習在詩章
　　懷紫閣隱者
寂寥思隱者孤燭坐秋霖梨栗猿喜熟雲山僧說深
寄書應不到結伴擬同尋廢寢方終夕迢迢紫閣心
　　雨夜同厲玄懷皇甫荀
桐竹遶庭匝雨多風更吹還如舊山夜卧聽瀑泉時
磧鴈來期近秋鍾到夢遲溝西吟苦客中夕話兼思
　　秋暮
北門楊栁葉不覺巳􁈔紛值鶴因臨水迎僧忽背雲
白鬚相並出暗淚兩行分黙黙空朝夕苦吟誰喜聞
　　哭胡遇
天壽知齊理何曾免歎嗟祭廽(一作/葬時)收朔雪吊後折
寒花野水吟秋㫁空山影暮斜弟兄相識徧猶得到
君家
　　送丹師歸閩中
波濤路杳然衰栁洛陽蟬行李經雷電禪前漱島泉
歸林久別寺過越未離船自說從今去身應老海邊
　　送安南惟鑒法師
講經春殿裏花遶御牀飛南海幾廽過舊山臨老歸
潮摇蠻草落月濕島松㣲(一作觸風香損/印霑雨磬生衣)空水旣如
彼(一作雲水/路迢)徃來消息稀
　　題李凝幽居
閑居少隣並草徑入荒園鳥宿池邊(一作/中)樹僧𫾣月
下門過橋分野色移石動雲根暫去還來此幽期不
負言
　　送韓湘
掛席從古(一作/中)路長風起廣津楚城花未發上苑蝶
來新半没湖波月𥘉生島草春孤霞臨石鏡極浦映
村神細響吟乾葦餘馨動逺蘋欲憑將一扎寄與沃
州人
　　寄董武
雖同一城裏少省得從容門掩園林僻日高巾幘慵
孤鴻來半夜積雪在諸峰正憶毘陵客聲聲隔水鍾
　　宿贇上人房
堦前多是竹閑地擬栽松朱點草書䟽雪平麻履蹤
御溝寒夜雨宫寺静時鍾此時(一作/室)無他事來尋不
厭重
　　訪李甘原居
原西居處静門對曲江𨳩石縫銜枯草查根上净苔
(一作漬/古苔)翠㣲泉夜落紫閣鳥時來仍憶尋淇岸同行
採蕨廽
　　題山寺屏
沈沈百尺餘功就豈斯湏汲早僧出定鑿新蟲自無
藏源重嶂底澄翳大空隅此地如經劫凉潭會共枯
　　僻居無可上人相訪
自從居此地少有事相關積雨荒隣圃秋池照逺山
硯中枯葉落枕上斷雲閑野客將禪子依依偏往還
　　送李餘及第歸蜀
知音伸久屈覲省去光輝津渡逢淸夜途程盡翠㣲
雲當綿竹疊鳥離錦江飛肯寄書來否原居出甚稀
　　荒齋
草合徑㣲㣲終南對掩扉晚凉踈雨絶𥘉暁逺山稀
落葉無靑地閑身著白衣朴愚猶本性不是學忘機
　　夜喜賀蘭三見訪
漏鍾仍夜淺時節欲秋分泉聒棲松鶴風除翳月雲
踏苔行引興枕石卧論文即此尋常静來多祗是君
　　題靑龍寺鏡公房
一夕曾留宿終南揺落時孤燈岡(一作/龕)舎掩殘磬雪
風吹樹老因寒折泉深出井遲踈慵豈有事多失上
方期
　　送陳判官赴綏德
將軍遥入幕束帶便離家身暖蕉衣窄天寒磧日斜
火燒岡斷葦(一作/草)風卷雪和沙絲竹豐州有春來祗
欠花
　　送唐環歸敷水莊
毛女峰當戸日高頭未梳地侵山影掃葉帶露㾗書
松徑僧尋廟(一作/藥)沙泉鶴見魚一川風景好恨不有
吾廬
　　原東居喜唐温琪頻至
曲江春草生紫閣雪分明汲井甞泉味聽鍾問寺名
墨研秋日雨茶試老僧鐺地近勞頻訪烏紗出送迎
　　送敡法師
度歲不相見嚴冬知出關孤烟寒色樹高雪夕陽山
瀑布寺應到牡丹房甚閑南朝遺跡在此去幾時還
　　寄錢庻子
曲江春水滿北岸掩柴關秪有僧隣舎全無物映山
樹隂終日掃藥債隔年還猶記聽琴夜寒燈竹屋間
　　原上秋居
關西又落木心事復如何歲月辭山久秋霖入夜多
鳥從井口出人自岳陽過倚杖聊閑望田家未剪禾
　　夏夜
原寺偏隣近𨳩門物景澄磬通多葉罅月離片雲稜
寄宿山中鳥相尋海畔僧唯愁秋色至乍可在炎蒸
　　冬夜
羈旅復經冬瓢空盎亦空淚流寒枕上跡絶舊山中
凌結浮萍水雪和衰栁風曙光雞未報嘹唳兩三鴻
　　送厲宗上人
擁䇿背岷峨終南雨雪和漱泉秋鶴至禪樹夜猿過
高頂白雲盡前山黃葉多曾吟廬嶽上月動九江波
　　寄李存穆
聞道船中病似憂親弟兄信來從水路身去到柴城
久別長鬚鬢相思書姓名忽然消息絶頻夢却還京
　　贈無懷禪師
身從劫劫修果以此生周禪定石牀暖月移山樹秋
捧盂觀宿飯𫾣磬過淸流不掩玄關路教人問白頭
　　寄武功姚主簿
居枕江沱北情懸渭曲西數宵曾夢見幾處得書披
驛路穿荒坂公田帶淤泥静棊功奥妙閑作韻淸凄
鋤草留叢藥尋山上石梯客廽河水漲風起夕陽低
空地苔連井孤村火隔溪卷簾黃葉落鎻印子規啼
隴色澄秋月邉聲入戰鼙會湏過縣去况是屢招携
　　題劉華書齋
白石牀無塵靑松樹有鱗一鶯啼帶雨兩樹合從春
荒榭苔膠砌幽叢果墮榛偶來踈或數當暑夕勝晨
露滴星河水巢重草木薪終南同往意趙北獨遊身
渡葉司天漏驚蛩逺地人機淸公幹族也莫卧漳濵
　　送盧秀才遊潞府
雨餘滋潤在風不起塵沙邊日寡文思送君吟月華
過山千相府臨水宿僧家能賦焉長屈他春宴杏花
　　送南康姚明府
銅章美少年小邑在南天版籍多遷客封疆接洞田
静江鳴野鼓發䌫帶村烟却笑陶元亮何湏憶醉眠
　　送友人棄官遊江左
羡君休作尉萬事具全身寰海多虞日江湖獨往人
姓名何處變鷗鳥幾時親別後吳中使應湏訪子眞
　　雨中懷友人
對雨思君子甞茶近竹幽儒家隣古寺不到又逢秋
　　寄逺
家住錦水上身征遼海邉十書九不到一到忽經年
　　南齋
獨自南齋卧神閑景亦空有山來枕上無事到心中
簾卷侵牀月屏遮入座風望春春未至應在海門東
　　早春題友人湖上新居二首
近得雲中路門長侵早𨳩到時猶有雪行處巳無苔
勸酒客𥘉醉留茶僧未來毎逢晴暖日惟見乞花栽
　　又
門不當官道行人到亦稀故從餐後出多是夜深歸
𨳩篋收詩卷掃牀移卧衣幾時同買宅相送有柴扉
唐賈浪仙長江集卷第四
唐賈浪仙長江集卷第五
　　　　　普州司倉叅軍范陽　賈島　浪仙
　　送雍陶入蜀
江山事若諳那肯滯雲南草色分危磴杉隂近古潭
日斜褒谷鳥夏淺嶲州蠶吾自疑雙鬂相逢更不堪
　　張郎中過原東居
年長惟添懶經旬止掩關高人餐藥後下馬此林間
對坐天將暮同來客亦閑幾時能重至水味似深山
　　答王建祕書
人皆聞蟋蟀我獨恨蹉跎白髪無心鑷靑山去意多
信來漳浦岸期負洞庭波時掃高槐影朝廽或恐過
　　送李餘往湖南
昔去候温凉秋山滿椘鄊今來從辟命春物徧涔陽
嶽石挂海雪野楓堆渚檣若尋吾祖宅寂寞在瀟湘
　　偶作
野歩隨吾意那知是與非稔年時雨足閏月暮蟬稀
獨樹依岡老遥峰出草㣲園林自有主宿鳥且同歸
　　過雍秀才居
夏木鳥巢邊終南嶺色鮮就凉安坐石煑茗汲隣泉
鍾逺淸霄半蜩稀暑雨前幽齋如葺罷約我一來眠
　　寄顧非熊
知君歸有處山水亦難齊猶去瀟湘逺不聞猿狖啼
穴通茆嶺下潮滿石頭西獨立生遥思秋原日漸低
　　送神邈法師
栁絮落濛濛西州道路中相逢春忽盡獨去講𥘉終
行疾遥山雨眠遲後夜風遶房三兩樹廽去葉應紅
　　送慈恩寺霄韻法師謁太原李司空
何故謁司空雲山知幾重磧遥來鴈盡雪急去僧逢
淸磬先寒角禪燈徹曉烽舊房閑片石倚著最高松
　　送知興上人
久住巴與寺如今始拂衣欲臨秋水別不向故園歸
錫挂天涯樹房𨳩嶽頂扉下㸔萬里暁霜海日生㣲
　　送恵雅法師歸玉泉
秪到瀟湘水洞庭湖未遊飲泉㸔月別下峽聽猿浮
講不停雷雨吟當(一作/曽)近海流降霜歸楚夕星冷玉
泉秋
　　憶江上吳處士
閩國揚帆去蟾蜍虧復圎秋風吹渭水落葉滿長安
此地聚會夕當時雷雨寒蘭橈殊未返消息海雲端
　　題張愽士新居
靑楓何不種林在洞庭村應爲三湘逺難移萬里根
斗牛𥘉過伏􁶁蓞欲香門(一作斗移亭北/榭蓮照水邊門)舊即湖山
隱新廬葺此原
　　石門陂留辭從叔謩
幽烏飛不逺此行千里間寒衝陂水霧醉下菊花山
有耻長爲客無成又入關何時臨澗栁吾黨共來攀
　　送朱兵曹廽越
星彩練中見澄江豈有泥潮生垂釣罷楚盡去檣西
磧鳥辭沙至山鼯隔水啼會稽半侵海濤白禹祠溪
　　懷慱陵故人
孤城易水頭不忘舊交遊雪壓圍碁石風吹飲酒樓
路遥千萬里人別十三秋吟苦相思處天寒水急流
　　夕思
秋宵巳難曙漏向二更分我憶山水坐蟲當寂寞聞
洞庭風落木天姥月離雲㑹自東浮去將何欲致君
　　寄河中楊少尹
非惟咎曩時投刺詣門遟悵望三秋後參差萬里期
禹留䟽鑿跡舜在寂寥祠此致杳難共廽風逐所思
　　孟融逸人
孟君臨水居不食水中魚衣褐唯麄帛筐箱秪素書
樹林幽鳥戀世界此心踈擬棹孤舟去何峰又結廬
　　晚晴見終南諸峰
秦分(一作/下)積多峰連巴勢不窮半旬藏雨裏此日到
窓中圎魄將昇兎高空(一作/虚)欲呌鴻故山思不見碣
石泬寥東
　　宿池上
泉來從絶壑亭敞在中流竹宻無空岸松長可絆舟
蟪蛄潭上夜河漢島前秋異夕(一作/日)期深漲携琴却
此遊
　喜姚郎中自杭州廽
路多楓樹林累日泊淸隂來去泛流水翛然適此心
一披江上作三起月中吟東省期司諌雲門悔不尋
　　送鄭長史之嶺南
雲林頗重疊岑渚復幽竒汨水斜陽岸騷人正側祠
蒼梧多蟋蟀白露濕江籬擢第榮南去晨昏近九疑
　　送李溟謁宥州李權使君
英雄典宥州迢逓苦吟遊風宿驪山下月斜㶚水流
去時𥘉落葉囬日定無秋太守携才子㸔鵬百尺樓
　　永福湖和楊鄭州
積水還平岸春來引鄭溪舊渠通郭下新堰絶湖西
嵩少分明對瀟湘濶狹齊客遊隨庻子孤嶼草萋萋
　　題長江
言心俱好静𪠘署落暉空歸吏封宵鑰行蛇入古桐
長江頻雨後明月衆星中若任遷人去西浮與剡通
　　泥陽館
客愁何併起暮送故人囬廢館秋螢出空城寒雨來
夕陽飄白露樹影掃靑苔獨坐離容慘孤燈照不開
　　送徐員外赴河中
原野正蕭瑟中間分散情吏從甘扈罷詔許朔方行
邉日沉殘角河關截夜城雲居閑獨往長老出房迎
　　送賀蘭上人
野僧來別我略坐傍泉沙逺道擎空鉢深山踏落花
無師禪自觧有格句堪誇此去非緣事孤雲不定家
　　送令狐綯相公
梁園趨㦸節海草幾枯春風水難遭便差池未振鱗
姓名猶語及門舘阻何因苦擬修文卷重擎獻匠人
吟㸔靑島處朝退赤墀晨根愛杉栽活枝憐雪霰新
綴篇嗟調逸不和揣才貧早晚還霖雨滂沱洗月輪
揠苗方滅列成器待陶鈞困坂思廽顧迷邦輙問津
數行望外扎絶句握中珍是日榮遊汴當時怯徃陳
鴻舂乖漢爵禎病卧漳濵岳整五千仭雲惟一片身
故山離未死(離一/作心)秋水宿經旬下第能無恧高科恐
有神罷耕田料廢省釣岸應榛慷慨知音在誰能淚
墮巾
　　寄滄州李尚書
滄溟深絶濶西岸郭東門弋者羅夷鳥桴人思嶠猿
威稜高臘洌煦育極春温陂淀封疆内兼葭壁壘根
揺鞞邉地脉愁箭虎狼魂水縣賣紗市塩田煑海村
枝條分御葉家世食唐恩武可縱橫講功從戰伐論
天涯生月片嶼頂湧泉源非是泥池物方因雷雨尊
沉謀藏未露隣境帖無喧靑塜驕囬鶻蕭關䧟吐蕃
何時霖歲旱早晩雪邦冤迢逓瞻旌纛浮陽寄詠言
　　逢舊識
幾歲阻干戈今朝勸酒歌羡君無白髪走馬過黃河
舊宅兵燒盡新宫日奏多妖星還有角數尺鐵重磨
　　崇聖寺斌公房
近來惟一食樹下掩禪扉落日寒山磬多年壞衲衣
白鬚長更剃靑靄逺還歸仍說遊南岳經行是息機
　　送李傅侍郎劍南行營
走馬從邉事新恩受外臺勇㸔雙節出期破八蠻囬
許國家無戀盤江棧不摧移軍刀斗逐報捷劍門開
角咽獼猴呌鼙乾霹靂來去年新甸邑猶滯佐時才
　　別徐明府
抱琴非本意生事偶相縈口尚袁安節身無子賤名
地春寒雪盛山淺夕風輕百戰餘荒野千夫漸偶耕
一盃宜獨夜孤客戀交情明日疲驂去蕭條過古城
　　岐下送友人歸襄陽
蹉跎隨汎梗羈旅到西州舉翮籠中鳥知心海上鷗
山光分首暮草色向家秋若更登高峴㸔碑定淚流
　　送友人遊蜀
萬岑深積翠路向此中難欲暮多羈思因高莫逺㸔
卓家人寂寞揚子業凋殘唯有岷江水悠悠帶月寒
　　送鄭少府
江岸一相見空令惜此分夕陽行帶月酌水少留君
野地𥘉燒草荒山過雪雲明年還調集蟬可在家聞
　　子規
遊魂自相呌寜復記前身飛過隣家月聲連野路春
夢邊催暁急愁處送風頻自有霑花血相和雨滴新
　　送僧歸天台
辭秦經越過歸寺海西峰石磵雙流水山門九里松
曾聞清禁漏却聽赤城鍾妙宇研磨講應齊智者蹤
唐賈浪仙長江集卷第五
唐賈浪仙長江集卷第六
　　　　　普州司倉叅軍范陽　賈島　浪仙
　　讓糺曹上樂使君
戰戰復兢兢猶如履薄冰雖然叨一掾猶似說三乘
瓶汲南溪水書來北岳僧戇愚兼抱疾權糺不相應
　　贈友人
五字詩成卷清詩少得偕不同狂客醉自伴律僧齋
春别和花樹秋辭帶月淮却歸登第日名姓榜頭排
　　送雍陶及第歸成都寕覲
不惟詩著籍兼又賦知名議論於題稱春秋對問精
半應隂隲與全賴有司平歸去峯巒衆别來松桂生
漲江流水品當道白雲坑勿以攻文捷而將學劍輕
製衣新濯錦開醖舊燒罌同日昇科士誰同膝下榮
　　謝令狐相公賜衣九事
長江飛鳥外主簿跨驢歸逐客寒前夜元戎與厚衣
雪來松更綠霜降月彌輝即入調殷鼎朝分是與非
　　送金州鑒周上人
池必尋天目溪仍住若耶帆随風便發月不要雲遮
極浦浮霜鴈迴潮落海查峨嵋省春上立雪指流沙
　　送譚逺上人
下視白雲時山房盖(一作/掛)樹皮垂枝松落子側頂鶴
聽棊清净從沙劫中終未日欹金光明本行同侍出
峨嵋
　　新年
嗟以龍鍾身(一作/貌)如何歲復新石門思隱久銅鏡强
窺頻花發新移樹心知故國春誰能平此恨豈是比
宗人
　　送僧
出家從丱歲觧論造玄門不惜揮談柄誰能聽至言
中時山果熟後夏竹隂繁此去逢何日峨嵋暁復昬
　　送姚杭州
白雲峰下城日夕白雲生人老江波釣田侵海樹耕
吳山鍾如越蓮葉吹揺旌詩異石門思濤來向越迎
　　夜集田卿宅
朗詠高齋下如將古洞彈翻鴻向桂水來雪渡桑乾
滴滴玉漏曙翛翛竹籟殘曩年曾宿此亦值五陵寒
　　寄山友長孫栖嶠
此時氣蕭颯琴院可應關鶴似君無事風吹雨遍山
松生青石上泉落白雲間有逕連高頂心期相與還
　　詶厲玄
我來從北鄙子省陟西陵白髮初相識秋山擬共登
隣居帝城雨會宿御溝冰未報見貽作耿然中夜興
　　送劉式洛中覲省
晴峯三十六侍立上春臺同宿别離恨共看星月迴
野鶯臨苑語河棹厯江來便寄相思札緘封花下開
　　送空公往金州
七百里山水手中郷栗麄松生師坐石潭滌祖傳盂
長擬老岳嶠又聞思海湖惠能同俗姓不是嶺南盧
　　贈紹明上人
未住青龍室中秋獨往年上方嵩古寺下視雨和(一/作)
(如)煙祖豈無言去心因斷臂傳不知能巳後更有幾
燈然
　　贈弘泉上人
洗足下藍嶺古師精進同心知溪卉長居此玉林空
西殿宵燈磬東林曙雨風舊峰隣太白石座雨苔𪷟
　　送宣皎上人逰太白
剃髪鬢無雪去年三十三山過春草寺磬度落花潭
得句才隣約論宗意在南峰靈疑懶下蒼翠太虚叅
　　病起
嵩邱歸未得空自責遲迴身事豈能遂蘭花又巳開
病令新作少雨阻故人來燈下南華卷祛愁當酒盃
　　送殷侍御起同州
馮翊蒲(一作/連蒲)西郡沙岡擁地形中條全離岳清渭半
和涇夜莫眠明月秋深至洞庭猶來交辟士事別偃
林扄
　　送沈鶴
家楚壻於秦携妻去養親陸行千里外風卷一帆新
夜泊䟽山雨秋吟搗藥輪蕪城登眺作(一作/後)才動廣
陵人
　　秋夜仰懷錢孟二公琴客會
月色四時好秋光君(一作/吾)子知南山昨夜雨爲我冩
清規獨鶴聳寒骨高杉韻細颸仙家縹緲弄髣髴此
中期
　　贈李金州
綺里祠前後山程踐白雲泝流隨大斾登岸見全軍
暁角吹人夢秋風卷鴈群霧開方露日漢水底(一作/與)
沙分
　　酬姚合校書
因貧行道逺得見舊交遊美酒易傾盡好詩難卒酬
公堂朝共到私第夜相留不覺入關晚別來林木秋
　　送獨孤馬二秀才居明月山讀書
濯志俱高潔儒科慕冉顔家辭臨水郡雨到讀書山
棲鳥㯶花上聲鍾礫閣間寂寥窓戶外時見一舟還
　　病蟬
病蟬飛不得向我掌中行折翼猶能薄酸吟尚極淸
露華凝在腹塵點誤侵睛黃雀并鳶鳥俱懷害爾情
　靑門里作
燕存鴻巳過海内幾人愁欲問南宗理將歸北岳脩
若無攀桂分秪是卧雲休泉樹一爲別依稀三十秋
　　盧秀才南臺
居在靑門里臺當千萬岑下因岡助勢上有樹交隂
陵逺根纔近空長畔可尋新晴登嘯處驚起宿枝禽
　　寄李輈侍郎
終過盟津書分明夢不虚人從淸渭別地隔太行餘
賔幕誰嫌静公門但晏如櫑鞞乾霹靂斜漢濕蟾蜍
追琢垂今後敦龎得古𥘉井臺憐操築漳岸想丕䟽
亦冀鏗珉珮終當直石渠此身多抱疾幽里近營居
憶潄蘇門澗經浮楚澤瀦松栽侵古影葷斷尚芹𦵔
語嘿曾延接心源離滓淤誰言姓琴氏獨跨角生魚
　　寄令狐綯相公
驢駿勝羸馬東川路匪賖一緘論賈誼三蜀寄嚴家
澄徹霜江水分明露石沙話言聲及政棧閣谷離斜
自著衣偏暖誰憂雪六花裏裳留濶幞防患與通茶
山舘中宵起星河殘月華雙僮前日雇數口向天涯
良樂知麒􁽜張雷驗鏌鎁謙光賢將相別𥿄聖龍蛇
豈有斯言玷應無白璧瑕不妨圎魄裏人亦指蝦蟇
　　再投李益常侍
何處𥘉投刺當時赴尹京淹留花木變然諾肺腸傾
避暑蟬移樹登高鴈過城人家嵩岳色公府洛河聲
聮句逢秋盡甞茶見月生新衣裁白紵思從曲江行
樓聞異香出塵頭末白入定衲凝霜莫話五湖事令
人心欲狂
　　送友人游塞
飄蓬多塞下君見益澘然逈磧沙銜日長河水接天
夜泉行客火暁戍向京烟少結相思恨佳期芳草前
　　思遊邉友人
凝愁對孤燭昨日飲離杯葉下故人去天中新鴈來
連沙秋草薄帶雪暮山𨳩苑北紅塵道何時見逺廽
　　秋暮寄友人
寥落關河暮霜風樹葉低逺天垂地外寒日下峰西
有志烟霞切無家歲月迷淸霄話白閣巳負十年棲
　　寄令狐綯相公
宫高頻勑授老色把犂鋤一主長江印三封東省書
不無濠上思唯食圃中𬞞夢幻將泡影浮生事只如
　　和孟逸人林下道情
四時相陶鑄中庸道豈銷夏雲生此日春色盡今朝
陋巷貧無悶毗耶疾未調巳栽天末栢合抱豈非遥
　　宿姚少府北齋
石溪同夜泛復此北齋期鳥絶吏歸後蛩鳴客卧時
鏁城凉雨細𨳩印曙鍾遲憶此漳川岸如今是別離
　　雪晴晚望
倚杖望晴雪溪雲幾萬重樵人歸白屋寒日下危峰
野火燒岡草斷煙生石(一作/古)松却廽山寺路聞打暮
天鍾
唐賈浪仙長江集卷第六
唐賈浪仙長江集卷第七
　　　　　普州司倉叅軍范陽　賈島　浪仙
　　送崔嶠遊瀟湘
功烈尚書孫琢磨風雅言渡河山鑿處陟峴漢灘喧
夢想吟天目宵同話石門楓林葉欲下極浦月清􁪸
　　寄朱錫珪
逺泊與誰同來從古木中長江人釣月曠野火燒風
夢澤吞楚大閩山阨海叢此時檣底水濤起屈原通
　　馬戴居華山因寄
玉女洗頭盆孤高不可言瀑流蓮岳頂河注華山根
絶雀林藏鶻無人境有猿秋蟾纔過雨石上古松門
　　寄胡遇
一自殘春別經炎復到凉螢從枯樹出蛩入破堦藏
落葉書勝𥿄閑砧坐當牀東門因送客相訪也何妨
　　送李戎扶侍往夀安
二千餘里路一半是波濤未暁著衣起出城逢日高
關山多寇盗扶侍帶弓刀臨別不揮淚誰知心欎陶
　　送孫逸人
衣屨猶同俗妻兒亦宛然不餐能累月無病巳多年
是藥皆諳性令人漸信仙杖頭書數卷荷入翠㣲煙
　　寄華山僧
遥知白石室松栢隱朦朧月落㸔心次雲生閉目中
五更鍾隔岳萬尺水懸空苔蘚嵌巖所依稀有徑通
　　送李登少府
伊陽耽酒尉朗詠醉醒新應見嵩山裏明年躑躅春
一千尋樹直三十六峰隣流水潺潺處堅貞玉澗珉
　　易州過郝逸人居
毎逢詞翰客邀我共尋君果見閑居賦未曾流俗聞
也知隣市井宛似出囂氛却笑巢由軰何湏隱白雲
　　詶鄠縣李廓少府見寄
稍憐公事退復遇夕陽時北朔霜凝竹南山水入籬
吟懷滄海侣空問白雲師恨不相從去心惟野鶴知
　　净業寺與前鄠縣李廓少府同宿
來從城上峰京寺暮相逢往往語復黙㣲㣲雨灑松
家貧𥘉罷吏年長畏聞蛩前日猶拘束披衣起暁鍾
　　送南卓歸京
殘春別鏡陂罷郡未霜髭行李逢炎暑山泉滿路岐
雲藏巢樹鶴風觸囀鶯枝三省同虚位雙旌帶去思
入城霄夢後待漏月沉時長䇿并忠告從容冩玉墀
　　卧疾走筆詶韓愈書問
一卧三四旬數書惟獨君(一作書至/獨思君)願爲出海月不
作歸山雲身上衣頻寄甌中物亦分欲知强徤否病
鶴未離群
　　長孫霞李溟自紫閣白閣二峰見訪
寂寞吾廬貧同來二閣人所論唯野事招作(一作/訪我)住
雲隣古寺期秋宿平林散早春漱流今巳矣巢許豈
尭臣
　　送惟一遊淸凉寺
去有廵臺侣荒溪衆樹分瓶殘秦地水錫入晉山雲
秋月離喧見寒泉出定聞人間臨欲別旬日雨紛紛
　　鄭尚書新𨳩涪江二首
岸鑿靑山破江𨳩白浪寒日沉源出海春至草生灘
梓匠防波溢蓬仙畏水乾從今䟽决後任雨滯峰巒
　　又
不侵南畝務已㧞北江流涪水方移岸潯陽有到舟
潭澄𥘉搗藥波動乍垂鈎山可䟽三里蹤知(一作/惟應)暦
億秋
　　寄喬侍郎
大寜猶未到曾渡北浮橋暁出􁆬船寺手擎紫栗條
差池不相見悵望至今朝近日營家計繩懸一小瓢
　　送去華法師
在越居何寺東南水路歸秋江洗一鉢寒日曬三衣
黙聽鴻聲盡行㸔葉影飛囊中無寳貨船戸夜扄稀
　　送蔡京
躍蹄歸魯日帶漏別秦星易折芳條桂難窮邃義經
登封多泰岳廵狩徧滄溟家在何林下梁山翠滿庭
　　慈恩寺上座院
未委衡山色何如對塔峰曩宵曾宿此今夕值秋濃
羽族栖煙竹寒流帶月鍾井甘源起異泉湧漬苔封
　　題朱慶餘所居
天寒吟竟暁古屋瓦生松寄信船一隻隔鄊山萬重
樹來沙岸鳥窓度雪樓鍾毎憶江中嶼更㸔城上峰
　　送黃知新歸安南
池亭沉飲徧非獨曲江花地逺路穿海春歸冬到家
火山難下雪瘴土不生茶知决移來計相逢期尚賖
　　贈胡禪師
自是根機鈍非關夏臘深秋來江上寺夜坐嶺南心
井鑿山含月風吹磬出林祖師携隻履去路杳難尋
　　元日女道士受籙
元日更新夜齋身稱净衣數星連斗出萬里㫁雲飛
天寒吟竟暁古屋瓦生松寄信船一隻隔鄊山萬重
樹來沙岸鳥窓度雪樓鍾毎憶江中嶼更㸔城上峰
　　送黃知新歸安南
池亭沉飲徧非獨曲江花地逺路穿海春歸冬到家
火山難下雪瘴土不生茶知决移來計相逢期尚賖
　　贈胡禪師
自是根機鈍非關夏臘深秋來江上寺夜坐嶺南心
井鑿山含月風吹磬出林祖師携隻履去路杳難尋
　　元日女道士受籙
元日更新夜齋身稱净衣數星連斗出萬里㫁雲飛
霜下磬聲在月高壇影㣲立聽師語了左肘繋符歸
　　重與曹彭兵曹
故人在城裏休寄海邉書漸去老不逺別來情豈踈
硯氷催臘日山雀到貧居毎有平戎計官家別勑書
　　贈荘上人
不語焚香坐心知道巳成流年衰此世定力見他生
暮雪餘春冷寒燈續晝明尋常五侯至敢望下堦迎
　　落第東歸逢僧伯陽
相逢湏語笑人世別離頻暁去長侵月思鄊動隔春
見僧心暫静從俗事多迍宇宙詩名小山河客路新
翠桐猶入㸑淸鏡未辭塵逸足思奔驥隨群且退鱗
宴乖紅杏寺愁在緑楊津老病難爲樂𨳩眉頼故人
　　皇甫主簿期遊山不及赴
休官疋馬在新意入山中更住應難遂前期恨不同
集蟬苔樹僻留客雨堂空深夜誰相訪惟當淸浄翁
　　宿成湘林下
相訪夕陽時千株木未衰石泉流出(一作/出幽)谷山雨滴
栖鴟漏向燈聽數酒因客寢遲今宵不盡興更有月
明期
　　喜雍陶至
今朝笑語同幾日百憂中烏度劍門静蠻歸瀘水空
歩霜吟菊畔待月坐林東且莫孤此興勿論窮與通
　　酬胡遇
麗句傳人口科名立可圖移居見山燒買樹帶巢烏
遊逺風濤急吟清雪月孤却思𥘉識面仍未有多鬚
　　宿慈恩寺郁公房
病身來寄宿自掃一床閑反照臨江磬新秋過雨山
竹隂移冷月荷氣帶禪關獨往天台意方從内請還
　　送禇山人歸日東
懸帆待秋水去入杳冥關東海幾年別中華此日還
岸遥生白髪波盡露靑山隔水相思在無書也是閑
　　寄韓湘
過嶺行多少潮州漳滿川花𨳩南去後水凍北歸前
望鷺吟登閣聽猿淚滴船相思堪面話不著尺書傳
　　雨夜寄馬戴
芳林杏花樹花落子西東今夕曲江雨寒催朔北風
鄊書滄海絶隱路翠㣲通寂寂相思際孤缸殘漏中
　　喜無可上人遊山囬
一食復何如尋山無定居相逢新夏滿不見半年餘
聽話龍潭雪休傳鳥道書別來還似舊白髪日高梳
　　寄毘陵徹公
身依吳寺老黃葉幾廽㸔早講林霜在孤禪隙月殘
井通潮浪逺鐘與角聲寒已有南遊約誰言禮謁難
　　其二
賔佐兼歸覲此行江漢心别離從闕下道路向山隂
孤嶼消寒沬空城滴夜霖若邪溪畔寺秋色共誰尋
　　寄劉侍御
衣多苔蘚痕猶擬更趨門自夏雖無病經秋不過原
積泉留岱鳥疊岫隔巴猿琴月西齋集如今豈復言
　送韋瓊校書(缺)

唐賈浪仙長江集卷第七
唐賈浪仙長江集卷第八
　　　　　普州司馬叅軍范陽　賈島　浪仙
　　送穆少府知眉州
劍門倚靑漢君昔未曾過日暮行人少山深異鳥多
猿啼和峽雨棧盡到江波一路白雲裏飛泉灑薜蘿
　　二月晦日留別鄠中友人
立馬栁花裏别君當酒酣春風漸向北雲鴈不飛南
明暁日𥘉一今年月又三鞭羸去暮色逺岳起煙嵐
　　送李校書赴吉期
筮筭重重吉良期詎可遷不同牛女夜是配鳯凰年
佩玉春風裏題章臘燭前詩書與箴訓夫哲又妻賢
　　宿孤舘
落日投村戍愁生爲客途寒山晴後緑秋水夜來孤
橘樹千株在漁家一半無自知風水静舟繋岸邉蘆
　　哭宗宻禪師
鳥道雪岑巓師亡誰去禪几塵增滅後樹色改生前
層塔當松吹殘蹤傍野泉唯嗟聽經虎時到壞菴邉
　　宿山寺
衆岫聳寒色精廬向此分流星透踈木走月逆行雲
絶頂人來少高松鶴不群一僧年八十世事未曾聞
　　送友人如邉
去日重陽後前程菊正芳行車輾秋岳落葉墜寒霜
雲入漢天白風高磧色黃蒲輪待恐晚求薦向諸方
　　題竹谷上人院
禪庭高鳥道廽望極川原樵徑連峰頂石泉通竹根
木深猶積雪山淺未聞猿欲別塵中苦願師貽一言
　　京北原作
登原見城闕策蹇思炎天日午路中客槐花風處蟬
逺山秦木上淸渭漢陵前何事居人世皆從(一作/因)名
利牽
　　寄江上人
紫閣舊房在新家中岳東煙波千里隔消息一朝通
寒日汀洲路秋晴島嶼風分明杜陵葉別後兩經紅
(兩一/作雨)
　　送僧歸太白山
堅氷連夏處太白接靑天雲塞石房路峰明雨外巓
夜禪臨虎穴寒漱撇龍泉後會不期日相逢應信緣
　　暮過山村
數里聞寒水山家少四隣怪禽啼曠野落日恐行人
𥘉月未終夕邉烽不過秦蕭條桑柘外烟火漸相親
　　鷺鷥
求魚未得食沙岸往來行島月獨棲影暮天寒過聲
墮巢因木折失侣遇弦驚頻向煙霄望吾知爾去程
　　内道塲僧弘紹
麟德燃香請長安春幾囬夜閑(一作/寒)同像寂晝定爲
吾𨳩講罷松根老經浮海水來六年雙足履只歩院
中苔
　　蔣亭和蔡湘州
蔣宅爲亭榭蔡城東郭門潭連秦相井松老漢朝根
巳積蒼苔徧何曾舊逕存高齋無事後時復一携樽
　　光州王建使君水亭作
楚水臨軒積澄鮮一畝餘栁根連岸盡荷葉出萍𥘉
極浦淸相似幽禽到不虚夕陽庭際眺槐雨滴踈踈
　　留別光州王使君建
杜陵千里外期在末秋歸旣見林花落湏防木葉飛
楚從何地盡淮隔數峰㣲廽首餘霞失斜陽照客衣
　　宿姚合宅寄張司業籍
閑宵因集會柱史話先生身愛無一事心期往四明
松枝影揺動石磬響寒淸誰伴南齋宿月高霜滿城
　　哭張籍
精靈歸恍惚石磬韻曾聞即日是前古誰人耕此墳
舊遊孤枕逺故域九江分本欲蓬瀛去餐芝御白雲
　　靈凖上人院
掩扉當太白臘數等松椿禁漏來遥夜山泉落近隣
經聲終卷暁草色幾芽春海内知名士交游凖上人
　　寄栁舎人宗元
格與功俱造何人意不降一宵三夢栁孤泊九秋江
擢第名重列冲天字幾雙誓爲仙者僕側執馭風幢
　　送玄巖上人歸西蜀
玉壘山中寺幽深勝槩多藥成彭祖搗頂受七輪摩
去臘催今夏流光等逝波會當依糞掃(一作/草)五岳徧
頭陀
　　寄宋州田中丞
古郡近南徐關河萬里餘相思深夜後未答去秋書
自別知音少難忘識面𥘉舊山期巳久門掩數畦𬞞
　　送朱休歸劍南
劍南歸受賀大學賦聲䧺山路長江岸朝陽十月中
芽新抽雪茗枝重集猿楓卓氏琴臺廢深蕪想逕通
　　寄長武朱尚書
不日即登壇槍旗一萬竿角吹邊月没鼓絶爆雷殘
中國今如此西荒可取難白衣思請謁徒歩在長安
　　送皇甫侍御
暁鍾催早朝自是赴嘉招身泊湘江濶田收楚澤遥
雁驚起衰草猿渇下寒條來使黔南日時應問寂寥
　　郊居即事
住此園林久其如未是家葉書傳野意簷溜煑胡茶
雨後逢行鷺更深聽逺蛙自然還往裏多是愛烟霞
　　夜集姚合宅期可公不至
公堂秋雨夜已是念園林何事疾病日重論山水心
孤燈明臘後㣲雪下更深釋子乖來約泉西寒磬音
　　喜李餘自蜀至
迢逓岷峨外西南驛路高幾程尋嶮棧獨宿聽寒濤
白鳥飛還立靑猿㫁更號往來從此過詞體近風騷
　　王侍御南原莊
買得足雲地新栽藥數窠峰頭盤一逕原下注雙河
春寺閑眠久晴臺獨上多南齋宿雨後仍許重來麽
(一作/過)
　　送康秀才
俱爲落第年相識落花前酒㵼兩三盞詩吟十數篇
行𡵨逢塞雨嘶馬上津船樹影高堂下廽時應有蟬
　　送僧
此生披衲過在此得身閑日午遊都市天寒往華山
言歸文字外意出有無間仙掌雲邉樹巢禽時出關
　　寄魏少府
來時乖面別(一作傷/逺別)終日使人慙易記卷中句難忘
燈下談濕苔粘樹癭瀑布濺房菴音信如相惠移居
古井南
　　原居即事言懷贈孫員外
出入土門偏秋深石色泉逕通原上草地接水中蓮
採菌依餘枿拾薪逢刈田鑷撏白髪㫁兵阻尺書傳
避路來華省抄詩上彩牋高齋久不到猶喜未經年
　　登樓
秋日登高望凉風吹海𥘉山川明巳久河漢没無餘
逺近涯寥夐髙低中太虚賦因王閣筆思比謝遊踈
　　上樂使君救康成公
曾夢諸侯笑康囚議脫枷千根池裏藕一朶火中花
　　昆明池泛舟
一枝靑竹榜泛泛緑萍裏不見釣魚人漸入秋塘水
　　送僧
大内曾持論天南化俗行舊房山雪在春草岳陽生
暁了蓮經義堪任寳盖迎王侯皆護法何寺講鍾鳴
　　送劉知新往襄陽
此別誠堪恨荆襄是舊遊眼光懸欲落心緒亂難妆
花木三層寺烟波五相樓因君兩地去長使夢悠悠
　　寄慈恩寺郁山人
中秋期夕望虚室省相容北斗生淸漏南山出碧重
露寒鳩宿雨鴻過月圓鍾此夜情應切衡陽舊住峰
　　送饒州張使君
終南雲雨連城闕去路西江白浪頭滁上郡齋離昨
日鄱陽農事勸今秋道心生向前朝寺文思來因静
夜樓借問泊帆干謁者誰人曾聽峽猿愁
　　觀冬設上東川楊尚書
匏革奏冬非獨樂軍城未暁啟重門何時去入三台
貴此日空知八座尊羅綺舞時收雨點貔貅門外卷
雲根逐遷属吏隨賔列去棹扁舟不忘恩
唐賈浪仙長江集卷第八
唐賈浪仙長江集卷第九
　　　　　普州司馬叅軍范陽　賈島　浪仙
　　巴興作
三年未省聞鴻呌九月何曾見草枯寒暑氣均思白
社星辰正別憶皇都蘇卿持節終還漢葛相行師自
渡瀘鄊味朔山林果位北歸期掛海帆孤
　　早蟬
早蟬孤抱芳槐葉噪向殘陽意度秋也任一聲催我
老堪聽兩耳畏吟休得非下第無高韻湏是靑山隱
白頭若問此心嗟嘆否天人不可怨而尤
　　投元郎中
心在瀟湘歸未期卷中多是得名詩髙臺聊望淸秋
色片水堪留(堪一/作難)白鷺鷥省宿有時聞急雨朝廽盡
日伴禪師舊文去歲曾將獻蒙與人來說始知
　　阮籍嘯臺
如聞長嘯春風裏荆棘叢邉訪舊踪地接蘇門山近
逺荒臺突兀抵髙峰
　　滕校書使院小池
小池誰見鑿時𥘉走水南來十里餘樓上日斜吹暮
角院中人出鏁遊魚
　　送陜府王司馬
司馬雖然聽暁鐘尚猶髙枕恣踈慵請持僧過三門
水賣藥人歸五老峰移舫緑隂深處息登樓凉夜此
時逢杜陵惆悵臨相(一作/岐)餞未寢月前多屐蹤
　　上谷旅夜
世難那堪恨旅遊龍鍾更是對窮秋故園千里數行
淚隣杵一聲終夜愁月到寒窓空皓皛風翻落葉更
颼飀此心不向常人說倚識平津萬戸侯
　　寄無得頭陀
夏臘今應三十餘不離樹下塜間居貌堪良匠抽毫
冩行稱高僧續傳書落澗水聲來逺逺當空月色自
如如白衣只在靑門裏心毎相親跡且踈
　　崔卿池上雙白鷺
鷺雛相逐出深籠頂各有絲莖數同灑石多霜移足
冷隔城逺樹挂巢空其如盡在灘聲外何似雙飛浦
色中見此池潭卿自鑿淸冷太液底潜通
　　送胡道士
短褐身披滿漬苔靈溪深處觀門開却從城裏移琴
去許到山中寄藥來臨水古壇秋醮罷宿杉幽鳥夜
飛廽丹梯願逐眞人上日久歸心白髪催
　　寄韓潮州愈
此心曾與木蘭舟直到天南潮水頭隔嶺篇章來華
岳出關書信過瀧流峰懸驛路殘雲㫁海浸城根(一/作)
(闉)老樹秋一夕瘴烟風卷盡月明𥘉上浪西樓
　　詶張籍王建
踈林荒宅古坡(一作/陂)前久住還因太守憐漸老更思
深處隱多閑數得上方眠䑕抛貧屋收田日雁度寒
江擬雪天身是龍鍾應是分水曹芸閣枉來篇
　　逢愽陵故人彭兵曹
曲陽分散會京華見說三年住海涯別後觧餐蓬虆
子向前未識牡丹花偶逢日者教求禄終傍泉聲擬
置家踏雪携琴相就宿夜深開戸斗牛斜
　　贈牛山人
二十年中餌茯苓致書半是老君經東都舊住商人
宅南國新修道士亭鑿石養蜂休買蜜坐山秤藥不
争星古來隱者多能卜欲就先生問丙丁
　　送于中丞使廽紇册立
君立天驕發使車冊文字字著金書漸通靑塜鄊山
盡欲逹皇情譯語𥘉調角寒城邉色動下霜秋磧雁
行踈旌旌來住幾多日應向途中見歲除
　　送劉侍御重使江西
時當苦熱逺行人石壁飛泉濺馬身又到鍾陵知務
大還浮湓浦屬秋新早程猿呌雲深極宿舘禽驚葉
動頻前者已聞廉使薦兼言有畫静邉塵
　　贈圎上人
誦經千𥿄得爲僧麈尾持行不拂蠅古塔月高聞呪
水新壇日午見燒燈一雙童子澆紅藥百八眞珠貫
綵繩且說近來心裏事仇讎相對似親朋
　　處州李使君改任遂州因寄贈
庭樹幾株隂入戸主人何在客聞蟬鑰開原上高樓
鏁瓶汲池東古井泉趂静野禽曾後到休吟隣叟始
安眠仙都山水誰能憶西去風濤書滿船
　　酬慈恩寺文郁上人
袈裟影入禁池淸猶憶鄊山近赤城籬落鏬間寒蟹
過莓苔石上晚蛩行期登野閣閑應甚阻宿山房疾
未平聞說又尋南岳去無端詩思忽然生
　　訪鑒玄師姪
維摩靑石講𥘉休縁訪親宗到普州我有軍持憑弟
子岳陽溪裏汲寒流
　　夜坐
蟋蟀漸多秋不淺蜍蟾巳没夜應深三更兩鬂幾枝
雪一念雙峰四祖心
　　送別
門外便伸千里別無車不得到河梁高樓直上百餘
尺今日爲君南望長
　　聞蟬感懷
新蟬忽發最高枝不覺立聽無限時正遇友人來告
別一心分作兩般悲
　　夏夜上谷宿開元寺
詩成一夜月中題便卧松風到曙雞帶月時聞山鳥
語郡城知近武陵溪
　　送于㧾持歸京
出家𥘉隷何方寺上國西明御水東却見舊房堦下
樹別來二十一春風
　　崔卿池上鶴
月中時呌葉紛紛不異洞庭霜夜聞翎羽如今從放
長猶能飛起向孤雲
　　田中丞高亭
高亭林表逈嵳峩獨坐秋宵不寢多玉兎玉人歌裏
出白雲誰似莫相和
　　友人婚楊氏催粧
不知今夕是何夕催促陽臺近鏡臺誰道芙蓉水中
種靑銅鏡裏一枝開
　　酬朱侍御望月見寄
他寢(一作/今)此時吾不寢近秋三五月逢晴相思唯有
霜臺月望盡孤光見却生
　　題韋雲叟草堂
新起此堂開北窓當窓山隔一重江白茅草苫重重
宻愛此秋天夜雨淙
　　和韓吏部泛南溪
溪裏晚從池岸出石泉秋急夜深聞木蘭船共山人
上月映渡頭零落雲
　　方鏡
背如刀截機頭錦面似升量澗底泉銅雀臺南秋日
得照來照去巳三千
　　詶姚合
黍穗豆苗侵古道晴原午後早秋時故人相憶僧來
說楊栁無風蟬滿枝
　　送靈應上人
遍叅尊宿遊方久名岳竒峰問此公五月半間㸔瀑
布靑城山裏白雲中
　　贈丘先生
常言喫藥全勝飯華岳松邉採茯神不遣髭鬚一莖
白擬爲白日上昇人
　　渡桑乾
客舎并州已十霜歸心日夜憶咸陽無端更渡桑乾
水却望并州是故鄊
　　夜期嘯客不至
逸人期宿石牀中遣我閑扉對晚空不知何處嘯秋
月閑著(一作/閉)松門一夜風
　　夜集烏行中所居
環爐促席復持杯松院雙扉向月𨳩座上同聲半先
逹名山獨入此心來
　　贈梁浦秀才斑竹拄杖
㨂得林中最細枝結根石上長身遲莫嫌滴瀝紅斑
少恰似(一作/是)湘妃淚盡時
　　尋石甕寺上方
野寺入時春雪後﨑嶇得到此房前老僧不出迎朝
客巳住上方三十年
唐賈浪仙長江集卷第九
唐賈浪仙長江集卷第十
　　　　　普州司倉叅軍范陽　賈島　浪仙
　　早秋寄題天竺靈隱寺
峰前峰後寺新秋絶頂高窓見沃州人在定中聞蟋
蟀鶴從棲處挂獼猴山鍾夜度空江水汀月寒生古
石樓心憶懸帆身未遂謝公此地昔年遊
　　黎陽寄姚合
魏都城裏曾遊熟才子齋中止泊多去日緑楊垂紫
陌歸時白草夾黃河新詩不覺千廽詠古鏡曾經幾
度磨惆悵心思滑臺北滿盃濃酒與愁和
　　送崔約秀才
歸寜髣髴三千里月向船窓見幾宵野䑕獨偷高樹
果前山漸見短禾苗更深栅鎻淮波疾葦動風生雨
氣遥重入石頭城下寺南朝杉老未乾燋
　　詠懷
縱把書㸔未省勤一生生計秪長貧可能在世無成
事不覺離家作老人中嶽深林秋獨往南原多草夜
無隣經年抱疾誰來問野鳥相過啄木頻
　　夏日寄高洗馬
三十年來長在客兩三行淚忽然垂白衣蒼鬂經過
懶赤日朱門偃息遲花發應躭新熟酒草顚還冩早
朝詩不緣馬死西州去畫角堪聽是暁吹
　　送周判官元範赴越
原下相逢便別離蟬鳴關路使廽時過淮漸有懸帆
興到越應將墜葉期城上秋山生菊早驛西寒渡落
潮遲巳曾幾徧隨旌斾去謁荒郊大禹祠
　　送羅少府歸牛渚
作尉長安始三日忽思牛渚夢天台楚山逺色獨歸
去㶚水空流相送囬霜覆鶴身松子落月分螢影石
房開白雲多處應頻到寒澗泠泠漱古苔
　　題童眞上人
江上修持積歲年灘聲未擬住潺湲誓從五十身披
衲便向三千界坐禪月峽靑城那有滯天台廬岳豈
無緣昨宵息夢遊滄海萬里波濤在目前
　　贈温觀主
一別羅浮竟未還觀深廊古院多關君來幾日行虚
洞仙去空壇在逺山胎息存思當黒處井華懸綆取
朝間弊廬道室雖隣近自樂冬陽炙背閑
　　賀龎少尹除太常少卿
太白山前終日見十旬假滿擬秋尋中峰絶頂非無
路北闕除書阻入林朝謁此時閑野屐宿齋何處止
鳴砧省中石鐙陪隨歩唯賞煙霞不猒深
　　上邠寜邢司徒
箭頭破帖渾無敵杖底𫾣毬逺有聲馬走千蹄朝萬
乗地分三郡擁雙旌春風欲盡山花發暁角初吹客
夢驚不是邢公來鎭此長安西北未能行
　　欲遊嵩岳留別李少尹益
孤䇿遲廽洛水湄孤禽嘹唳幸人知嵩岳望中常待
我河梁欲上未題詩新秋愛月愁多雨古觀逢仙㸔
盡碁㣲眇此來將敢問鳯凰何日定(一作/始)歸池
　　病鶻吟
俊鳥還投高處栖騰身戞戞下雲梯有時透霧凌空
去無事隨風入草迷迅疾月邊捎玉兎遲廽日裏拂
金雞不緣毛羽遭零落焉肯雄心向爾低
　　贈僧
從來多是遊山水省泊禪舟月下濤𥘉過石橋年尚
少久辭天柱臘應高靑松帶雪懸銅錫白髪如霜落
鐵刀常恐畫工援筆冩身長七尺有眉毫
　　贈翰林
淸重無(一作/可)過知内制從前禮絶外庭人㸔花在處
多隨駕召宴無時不及身馬自賜來騎覺穩詩緣見
徹語長新應憐獨向名塲苦曾十餘年浪過春
　　頌得上賈常侍
邉臣說使朝天子發語轟然激夏雷高節羽書期獨
傳分符綘郡滯長材啁啾鳥恐鷹鸇起流散人歸父
母來自顧此身無所立恭談祖德朶頥開
　　田將軍書院
滿庭花木半新栽石自平湖逺岸來笋迸隣家還長
竹地經山雨幾層苔井當深夜泉㣲上閣入高秋戸
盡開行背曲江誰到此琴書鎻着未朝廽
　　投龎少尹
閉戸息機搔白首中庭一樹有淸隂年年不改風塵
趣日日轉多泉石心病起望山臺上立覺來聽雨燭
前吟龎公相識元和歲春分依依直至今
　　夏夜登南樓
水岸寒(一作/閑)樓帶月躋夏林𥘉見岳陽溪一點新螢
報秋信不知何處(一作/樹)是菩提
　　題靑龍寺
碣石山人一軸詩終南山北數人知擬㸔青龍寺裏
月待無一點夜雲時
　　贈李文通
營當萬勝岡頭下誓立千年不朽功天子手擎新鉞
斧諌官請贈李文通
　　題虢州三堂吳郎中
無窮草樹昔誰栽新起臨湖白石臺半岸泥沙孤鴈
立三堂風雨四門開荷翻團(一作/圎)露驚秋近栁轉斜
陽過水來昨夜北樓堪朗詠虢城𥘉鎻月徘徊
　　送僧
池上時時松雪落焚香烟起見孤燈静夜憶誰來對
坐油江南岸寺中僧
　　三月晦日贈劉評事
三月正當三十日風光別我苦吟身共君今夜不湏
睡未到暁鍾猶是春
　　送張道者
新歲抱琴何處去洛陽三十六峰西生來未識山人
面不得一聽烏夜啼
　　題魚尊師院
老子堂前花萬樹先生曾見幾廽春夜煎白石平明
喫不擬教人哭此身
　　宿村家亭子
牀頭枕是溪中石井底泉通竹下池宿客未眠過夜
半獨聞山雨到來時
　　送稱上人
歸蜀擬從巫峡過何時得入舊房禪寺中來後誰身
化起塔栽松向野田
　　楊祕書新居
城角新居隣静寺時從新閣上經樓南山泉入宫中
去先向詩人門外流
　　聼樂山人彈易水
朱絲弦底燕泉急燕將雲孫白日彈嬴氏歸山陵已
掘聲聲猶帶髮衝冠
　　經蘇秦墓
沙埋古篆折碑文六國興亡事計(一作/繫)君今日淒涼
無處說亂山秋盡有寒雲
　　題戴勝
星點花冠道士衣紫陽宮女化身飛能傳上界春消
息若到蓬山莫放歸
　　題隱者居
雖有柴門長不闗片雲孤木伴身閑猶嫌住久人知
䖏見擬移家更上山
　　哭孟東野
蘭無香氣鶴無聲哭盡秋天月不明自從東野先生
死側近雲山得散行
　　過京索先生墳
京索先生三尺墳秋風漠漠吐寒雲從來有恨君多
哭今日何人更哭君
　　客思
促織聲尖尖似針更深刺著旅人心獨言獨語月明
裏驚覺眠童與宿禽
　　塩池院觀鹿
條峰五老勢相連此鹿來從若箇邊別有野麋人不
見一生長飲白雲泉
唐賈浪仙長江集卷第十
