#+TITLE: 山谷詞-宋-黃庭堅
#+DATE: 2018-05-12 10:21:29
#+SOURCE: github.com/kanripo/KR4j0006 master c6b194c3                
欽定四庫全書　　　　　集部十
　山谷詞　　　　　　　　詞曲類一(詞集之屬/)
　　提要
　　　　(臣/)等謹案山谷詞一巻宋黄庭堅撰庭堅有
　　　　全集別著録此其別行之本也宋史藝文志
　　　　載庭堅樂府二巻馬端臨經籍考載山谷詞
　　　　一巻世傳庭堅詞有琴趣外篇二巻當即是
　　　　此一巻耳陳振孫書録解題於晁無咎詞條
　　　　下引補之語曰今代詞手惟秦七黄九他人
　　　　不能及也山谷詞條下又引補之語曰魯直
　　　　間作小詞固髙妙然不是當行家語自是著
　　　　腔子唱好詩二説自相矛盾今考其詞如沁
　　　　園春望逺行千秋嵗第二首江城子第二首
　　　　兩同心第二首第三首少年心第一首第二
　　　　首醜奴兒第二首鼓笛令第四首好事近第
　　　　三首皆䙝諢不可名狀至於鼓笛令第三首
　　　　之用􁀙字第四首之用㞘字皆字書所不載
　　　　尤不可解不止補之所云不當家已也顧其
　　　　佳者則妙脱蹊徑逈出慧心觀其兩同心第
　　　　二首與第三首玉樓春第一首與第二首醉
　　　　蓬莱第一首與第二首皆改本與初本並載
　　　　則當時以其名重不問美惡而一槩收拾故
　　　　至於是固宜分別觀之矣陸游老學庵筆記
　　　　辨其念奴嬌詞老子平生江南江北愛聽臨
　　　　風笛句俗本不知其蜀中方音改笛為曲以
　　　　叶竹音今考此本仍作笛字則猶舊本之未
　　　　經竄亂者矣乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　山谷詞
　　　　　　　　　　　　宋　黃庭堅　撰
　　沁園春
把我身心為伊煩惱筭天便知恨一回相見百方做計
未能偎倚早覓東西鏡裏拈花水中捉月覻著無由得
近伊添憔悴鎮花銷翠減玉痩香肌　奴兒又有行期
你去即無妨我共誰向眼前常見心猶未足怎生禁得
真箇分離地角天涯我隨君去掘井為盟無改移君須
是做些兒相度莫待臨時
　　惜餘歡(茶/詞)
四時美景正年少賞心頻啟東閣芳酒載盈車喜朋侶
簮合杯觴交飛勸酬獻正酣飲醉主公陳榻坐來爭奈
玉山未頽興尋巫峽　歌䦨旋燒絳蠟況漏轉銅壺煙
斷香鴨猶整醉中花借纖手重揷相將扶上金鞍騕褭
碾春焙願少延歡洽未須歸去重尋艷歌更留時霎
　　水龍吟(黔守曹伯達/供備生日)
早秋朙月新圓漢家戚里生飛將青驄寳勒緑沉金鎻
曾隨天仗種德江南宣威西夏合宮陪享況當年定計
昭陵與子勲勞在諸公上　千騎風流年少暫淹留莫
孤清賞平坡駐馬虚弦落雁思臨虜帳遍舞摩圍遞歌
彭水拂雲驚浪看朱顔緑鬢封侯萬里寫凌煙像
　　看花迴(茶/詞)
夜永蘭堂醺飲半倚頽玉爛熳墜鈿墮履是醉時風景
花暗燭殘歡意未䦨舞燕歌珠成斷續催茗飲旋煑寒
泉露井瓶竇響飛瀑　纖指緩連環動觸漸泛起滿甌
銀粟香引春風在手似粤嶺閩溪初采盈掬暗想當時
探春連雲尋篁竹怎歸得鬢將老付與盃中綠
　　念奴嬌(八月十八日同諸生步自永安城樓過張/寛夫園待月偶有名酒因以金荷酌衆客)
　　　(客有孫彦立善吹笛援筆/作樂府長短句文不加㸃)
斷虹霽雨淨秋空山染修眉新緑桂影扶疎誰便道今
夕清輝不足萬里青天嫦娥何處駕此一輪玉寒光零
亂為誰偏照醽渌　年少隨我追涼晩尋幽徑遶張園
森木醉倒金荷家萬里難得罇前相屬老子平生江南
江北最愛臨風笛孫郎微笑坐來聲噴霜竹
　　書夜樂
夜深記得臨岐語說花時歸來去教人每日思量到處
與誰分付其奈寃家無定據約雲朝又還雨莫將淚入
鴛衾總不成行步　元來也解知思慮一封書深相許
情知玉帳堪歡為向金門進取直待腰金拖紫後有夫
人縣君相與爭奈㑹分疎没嫌伊門路
　　逍遙樂
春意漸歸芳草故國佳人千里信沉音杳雨潤煙光晚
景澄朙極目危欄斜照夢當年少對樽前上客鄒枚小
鬟燕趙共舞雪歌塵醉裏談笑　花色枝枝爭好鬢絲
年年漸老如今遇風景空痩損向誰道東君幸賜與天
幕翠遮紅遶休休醉鄉岐路華胥蓬島
　　雨中花慢(送彭文/思使君)
政樂中和夷夏宴喜官梅乍傳消息待新年歡計斷送
春色桃李成隂甘棠少訟又移旌㦸念畫樓朱閣風流
高㑹頓冷談席　西州縱有舞裙歌板誰共茗邀棋敵
歸來未先霑離袖管絃催滴樂事賞心易散良辰美景
難得㑹須醉倒玉山扶起更傾春碧
　　醉蓬萊
對朝雲靉靆莫雨霏微翠峯相倚巫峽髙唐鎻楚宮佳
麗畫㦸移春靚粧迎馬向一川都㑹萬里投荒一身弔
影成何歡意　盡道黔南去天尺五望極神州萬重煙
水樽酒公堂有中朝佳士荔頰紅深麝臍香滿醉舞裀
歌袂杜宇催人聲聲到曉不如歸是
　　又(竄易/前詞)
對朝雲靉靆莫雨霏微翠峯相倚巫峽髙唐鎻楚宮佳
麗蘸水朱門半空霜㦸自一川都㑹蠻酒千杯夷歌百
轉迫人垂淚　人道黔南去天尺五望極神京萬種煙
水懸榻相迎有風流千騎荔臉紅深麝臍滿香醉舞裀
歌袂杜宇催人聲聲到曉不如歸是
　　滿庭芳(咏茶苑或刻蘇子瞻游舊刻六首/攷北  春風是秦少  作刪去)
北苑龍團江南鷹爪萬里名動京闗碾輕羅細瓊蘂㬉
生煙一種風流氣味如甘露不染塵凡纖纖捧氷甆瑩
玉金縷鷓鴣斑　相如方病酒銀瓶蟹眼波怒濤翻為
扶起罇前醉玉頽山飲罷風生兩腋醒魂到朙月輪邊
歸來晩文君未寢相對小窻前
　　又(雪中戲呈友人/或刻惜香樂府)
風力驅寒雲容呈瑞曉來到處花飛徧裝瓊樹春意到
南枝便是漁簔舊畫綸竿重横玉低垂今宵裏香閨䆳
館幽賞事偏宜　風流金馬客歌鬟醉擁馬帽斜欹問
人間何處鵬運天池且共周郎按曲音微誤首已先囘
同心事丹山路穩長伴綵鸞歸
　　又
朙眼空青忘憂萱艸翠玉間淡梳粧小來歌舞長是倚
風光我已逍遥物外人寃道别有思量難忘處良辰美
景襟袖有餘香　鴛鴦頭白早多情易感紅蓼池塘又
須得樽前席上成雙􁩘子風流罪過都説與朙月空牀
難拘管朝雲莫雨分付楚襄王
　　又
初綰雲鬟才勝羅綺便嫌柳巷花街占春才子容易託
行媒其奈風流債負煙花部不免差排劉郎恨桃花片
片流水惹塵埃　風流賢太守能籠翠羽宜醉金釵且
留取垂楊掩映㕔堦直待朱幡去後從伊便窄襪弓鞋
知恩否朝雲莫雨還向夢中來
　　又
脩竹濃青新條淡綠翠光交映虚亭錦鴛霜鷺荷徑拾
幽蘋香渡欄干屈曲紅粧映薄綺疎櫺風清夜横塘月
滿水淨見移星　堪聽微雨過媻姍藻荇𤨏碎浮萍便
移轉胡牀湘簟方屛練靄鱗雲旋滿聲不斷簷響風鈴
重開宴瑤池雪沁山露佛頭青
　　水調歌頭
瑤艸一何碧春入武陵溪溪上桃花無數枝上有黄鸝
我欲穿花尋路直入白雲深處浩氣展虹蜺祗恐花深
裏紅霧溼人衣　坐玉石倚玉枕拂金徽謫仙何處無
人伴我白螺盃我為靈芝仙艸不為絳唇丹臉長嘯亦
何為醉舞下山去明月逐人歸
　　又
落日塞垣路風勁戞貂裘翩翩數騎閒獵深入黑山頭
極目平沙千里唯見琱弓白羽鐵面駿驊騮隱隱望青
冢特地起閒愁　漢天子方鼎盛四百州玉顔皓齒深
鎻三十六宮秋堂有經綸賢相邊有縱横謀將不減翠
蛾羞戎虜和樂也聖主永無憂
　　促拍滿路花(往時有人書此詞於州東酒肆壁間/愛其詞不能歌也一十年前有醉道)
　　　(士歌於廣陵市中羣小兒隨歌得之乃知其為/促拍滿路花也俗子口傳加釀鄙語政敗其好)
　　　(處山谷老人為錄舊/文以告深於義味者)
秋風吹渭水落葉滿長安黄塵車馬道獨清閒自然爐
鼎虎繞與龍盤九轉丹砂就琴心三疊蘂宮看舞胎仙
　任萬釘寶帶貂蟬富貴欲薰天黄梁炊未熟夢驚殘是
非海裏直道作人難袖手江南去白蘋紅蓼又尋湓浦
廬山
　　洞仙歌(瀘守王補/之生日)
月中丹桂自風霜難老閲盡人間盛衰艸望中秋纔有
幾日十分圓霾風雨雲表常如永晝　不得文章力白
首防秋誰念雲中上功守正注意得人雄靜掃河西應
難指五湖歸棹問持節馮唐幾時來看再策勲名印窠
如斗
　　驀山溪
山圍江莫天鏡開晴絮斜影過梨花照文星老人星聚
清樽一笑歡甚却成愁别時襟餘㸃㸃疑是髙唐雨
無人知處夢裏雲歸路囘雁曉風清雁不來啼鴉無數
心情老嬾尤物解宜人春盡也有南風好便迴帆去
　　又(贈衡陽/妓陳湘)
鴛鴦翡翠小小思珍偶眉黛斂秋波儘湖南山明水秀
俜俜㒟㒟恰近十三餘春未透花枝痩政是愁時候
尋芳載酒肻落誰人後只恐晩歸來緑成隂青梅如豆
心期得處毎自不隨人長亭柳君知否千里猶囘首
　　又(至宜州作/寄贈陳湘)
稠花亂蕋(一作/葉)到處撩人醉林下有孤芳不怱怱成蹊
桃李今年風雨莫送斷腸紅斜枝倚風塵裏不帶風塵
氣　微嗔又喜約略知春味江上一帆愁夢猶尋歌梁
舞地如今對酒不似那囘時書謾(一作/罷)寫夢來空只有
相思是
　　又
山朙水秀盡屬詩人道應是五陵兒見衰翁孤吟絶倒
一觴一詠瀟灑寄髙閒松月下竹風間試想為襟抱
玉闗遥指萬里天衢杳筆陣掃秋風瀉珠璣琅琅皎皎
卧龍智略三詔佐昇平煙塞事玉堂心頻把菱花照
　　望逺行(勾尉有所眄為太守所猜兼此生有所愛/住馬湖馬湖出丁香核荔枝常以遺生故)
　　　(戲及/之)
自見來虛過却好時好日這訑尿粘膩得處煞是律據
眼前言定也有十分七八寃我無心除告佛　管人閒
底且放我快活􁈲便索􁩘别茶祗待又怎不遇偎花映
月且與一班半㸃只怕你没丁香核
　　憶帝京
銀燭生花如紅豆占好事如今有人醉曲屏深借寳瑟
輕招手一陣白蘋風故滅燭教相就　花帶雨氷肌香
透恨啼鳥轆轤聲曉栁岸微涼吹殘酒斷腸人依舊鏡
中銷痩恐那人知後鎮把你來僝僽
　　又(贈彈琵/琶妓)
薄粧小靨閒情素抱著琵琶凝竚慢撚復輕攏切切如
私語轉撥割朱絃一段驚沙去　萬里嫁烏孫公主對
易水朙妃不渡粉淚行行紅顔片片指下花落狂風雨
借問本師誰斂撥當胸住
　　又(黔州張/倅生日)
鳴鳩乳燕春閒暇化作緑隂槐夏壽斚舞紅裳睡鴨飄
香麝醉此洛陽人佐郡深儒雅　況坐上玉麟金馬更
莫問鶯老花謝萬里相依千金為壽未厭玉燭傳清夜
不醉欲言歸笑殺髙陽社
　　撼庭竹(宰太和日吉/州城外作)
嗚咽南樓吹落梅聞鴉樹驚飛夢中相見不多時隔城
今夜也應知坐久水空碧山月影沈西　買箇宅兒住
著伊剛不肻相隨如今却被天嗔你永落雞羣受雞欺
空恁惡憐伊風日損花枝
　　下水船
總領神仙侶齊到青雲岐路丹禁風微咫尺諦聞天語
盡榮遇看即如龍變化一擲靈梭風雨　真遊處上苑
尋春去芳艸芊芊迎步幾曲笙歌櫻桃艷裏歡聚瑶觴
舉囘祝堯齡萬萬端的君恩難負
　　歸田樂引
莫雨濛堦砌漏漸移轉添寂寞㸃㸃心如碎怨你又戀
你恨你惜你畢竟教人怎生是　前歡算未已奈向如
今愁無計為伊聰俊銷得人憔悴這裏誚睡裏誚睡裏
夢裏心裏一向無言但垂淚
　　又
對景還銷痩被箇人把人調戲我也心兒有憶我又喚
我見我嗔我天甚教人怎生受　看承幸厮勾又是樽
前眉峯皺是人驚怪寃我忒撋就拚了又捨了一定是
這囘休了及至相逢又依舊
　　離亭燕(次韻畣黎/功略見寄)
十載樽前談笑天禄故人年少可是陸沉英俊地看即
鎖窗批詔此處忽相逢潦倒秃翁同調　西顧郎官湖
𣺌東看庾樓人小短艇絶江空悵望寄得詩來髙妙夢
去倚君傍胡蝶歸來清曉
　　千秋歳(少游得謫嘗夢中作詞云醉卧古藤隂下/了不知南北竟以元符庚辰死於藤州光)
　　　(華亭上崇寧甲申庭堅竄宜州道過/衡陽覽其遺墨始追和其千秋歲詞)
苑邊花外記得同朝退飛騎軋鳴珂碎齊歌雲繞扇趙
舞風囘帶嚴鼓斷杯盤狼藉猶相對　灑淚誰能㑹醉
卧藤隂葢人已去詞空在兔園髙宴悄虎觀英遊改重
感慨波濤萬頃珠沈海
　　又
世間好事恰恁厮當對乍夜永涼天氣雨稀簾外滴香
篆盤中字長入夢如今見也分朙是　歡極嬌無力玉
軟花欹墜釵罥袖雲堆臂燈斜朙媚瞢汗浹瞢騰醉奴
奴睡奴奴睡也奴奴睡
　　江城子(憶/别)
書堂髙㑹酒䦨珊倚欄干霎時間千里闗山常恨見伊
難及至而今相見了依舊似隔闗山　倩人傳語問平
安省愁煩淚休彈哭損眼兒不似舊時單尋得石榴雙
葉子憑寄與挿雲鬖
　　又
新來曾被眼奚搐不甘伏怎拘束似夢還真煩亂損心
曲見面暫時還不見看不足惜不足　不成歡笑不成
哭戲人目逺山蹙有分看伊無分共伊宿一貫一文蹺
十貫千不足萬不足
　　兩同心
巧笑眉顰行步精神隱隱似朝雲行雨弓弓樣羅韈生
塵樽前見玉檻彫籠堪愛難親　自言家住天津生小
從人恐舞罷隨風飛去顧阿母教窣珠裙從今去唯願
銀缸莫照離罇
　　又
一笑千金越樣情深曾共結合歡羅帶終願効比翼紋
禽許多時靈利惺惺驀地昏沉　自從官不容針直至
而今你共人女邊著子爭知我門裏挑心記攜手小院
囘廊月影花隂
　　又
秋水遙岑粧淡情深儘道教心堅穿石更説甚官不容
針霎時間雨散雲歸無處追尋　小樓朱閣沉沉一笑
千金你共人女邊著子爭知我門裏挑心最難忘小院
囘廊月影花隂
　　少年心
對景惹起愁悶染相思病成方寸是阿誰先有意阿誰
薄倖斗頓恁少喜多嗔　合下休傳音問你有我我無
你分似合歡桃核真堪人恨心兒裏有兩箇人人
　　又(添/字)
心裏人人暫不見霎時難過天生你要憔悴我把心頭
從前鬼著手摩挲抖擻了百病銷磨　見説那厮脾鱉
熱大不成我便與拆破待來時鬲上與厮噷則箇温存
著且教推磨
　　青玉案(至宜州次韻/上酬七兄)
煙中一線來時路極目送歸鴻去第四陽闗雲不度山
胡新囀子規言語正在人愁處　憂能損性休朝莫憶
我當年醉時句(舊詩云我自只如常日/醉滿川風月替人愁)渡水穿雲心已
許暮年光景小軒南浦同捲西山雨
　　又(寅菴解萍實/宰作今附此)
行人欲上來時路破曉霧輕寒去隔葉子規聲暗度十
分酒滿舞裀歌袖沾夜無尋處　故人近送旌旗暮但
聽陽闗第三句欲斷離腸餘幾許滿天星月看人憔悴
燭淚垂如雨
　　喝火令
見晚情如舊交疎分已深舞時歌處動人心煙水數年
魂夢無處可追尋　昨夜燈前見重題漢上襟便愁雲
雨又難尋曉也星稀曉也月西沈曉也雁行低度不㑹
寄芳音
　　品令(送黔守曹/伯達供備)
敗葉霜天曉漸鼔吹催行棹栽成桃李未開便解銀章
歸去取麒麟圖畫要及年少　勸君醉倒别語怎醒時
道楚山千里莫雲鎮鎻離人懷抱記取江州司馬座中
最老
　　又(茶/詞)
鳯舞團團餅恨分破教孤令金渠體淨隻輪慢碾玉塵
光瑩湯響松風早減了二分酒病　味濃香永醉鄉路
成佳境恰如燈下故人萬里歸來對影口不能言心下
快活自省
　　漁家傲(予嘗戲作詩云大葫蘆挈小葫蘆惱亂檀/那得便沽毎到夜深人靜後小葫蘆入大)
　　　(葫蘆又云大葫蘆乾枯小葫蘆行沽一往金僊/宅一往黄公壚有此通大道無此令人老不問)
　　　(惡與好兩葫蘆俱倒或請以此意倚/聲律作詞使人歌之為作漁家傲)
踏破草鞋參到老等閒拾得衣中寳遇酒逢花須一笑
重年少俗人不用嗔貧道　是處青旗誇酒好醉鄉路
上多芳艸提著葫蘆行未到風落帽葫蘆却纒葫蘆倒
　　又(江寧江口阻風戲効寳寧勇禪師作古漁家傲/王環中云廬山中人頗欲得之試思索始記四)
　　　　(篇/)
萬水千山來此土本提心印傳梁武對朕者誰渾不顧
成死語江頭暗折長蘆渡　面壁九年看二祖一花五
葉親分付隻履提歸葱嶺去君知否分朙忘却來時路
　　又
三十年來無孔竅幾囘得眼還迷照一見桃花參學了
呈法要無絃琴上單于調　摘葉尋枝虛半老拈花特
地重年少今後水雲人欲曉非𤣥妙靈雲合破桃花笑
　　又
憶昔藥山生一虎華亭船上尋人渡散却夾山拈坐具
呈見處繫驢橛上合頭語　千尺垂絲君看取離鉤三
寸無生路驀口一橈親子父猶囘顧瞎驢喪我兒孫去
　　又
百丈峯頭開古鏡馬駒踏殺重蘇醒接得古靈心眼淨
光烱烱歸來藏在袈裟影　好箇佛堂佛不聖祖師沉
醉猶看鏡却與斬新提祖令方猛省無聲三昧天皇餅
　　醜奴兒
得意許多時長醉賞月下花枝㬥風急雨年年有金籠
鎻定鶯雛燕友不被雞欺　紅斾轉逶迤悔無計千里
追隨再來重綰瀘南印而今目下恓惶怎向日永春遲
　　又
濟楚好得些憔悴損都是因它那囘得句閒言語傍人
盡道你管又還鬼那人唦　得過口兒嘛直勾得風了
自家是即好意也毒害你還甜殺人了怎生申報孩兒
　　定風波(次髙左藏/使君韻)
萬里黔中一漏天屋居終日似乘船及至重陽天也霽
催醉鬼門闗近蜀江前　莫笑老翁猶氣岸君看幾人
白髪上華顛戲馬臺前追兩謝馳射風情猶拍古人肩
　　又
把酒花前欲問溪問溪何事晚聲悲名利往來人盡老
誰道溪聲今古有休時　且共玉人斟玉醑休訴笙歌
一曲黛眉低情似長溪長不斷君看水聲東去月輪西
　　又
小院難圖雲雨期幽歡渾待賞花時到得春來君却去
相誤不須言語淚雙垂　密約罇前難囑付偷顧手搓
金橘斂雙眉庭榭清風朙月媚須記歸時莫待杏花飛
　　又(次左/藏韻)
自斷此生休問天白頭波上泛膠船老去文章無氣味
憔悴不堪驅使菊花前　聞道使君攜將吏髙㑹叅軍
吹帽晩風顛千騎挿花秋色莫歸去翠娥扶入醉時肩
　　又
晩歳鹽州聞荔枝赤英垂墜壓欄枝萬里來逢芳意歇
愁絶滿盤空憶去年時　澗艸山花光照座春過等閒
枯李又纍纍辜負寒泉浸紅皺銷痩有人花病損香肌
　　又
准擬堦前摘荔枝今年歇盡去年枝莫是春光厮料理
無比譬如痎瘧有休時　碧甃朱欄情不淺何晩來年
枝上報纍纍雨後園林坐清影蘇醒紅裳剥盡看香肌
　　又
上客休辭酒淺深素兒歌裏細聽沉粉面不須歌扇掩
閒靜一聲一字總闗心　花外黄鸝能密語休訴有花
能得幾時斟畫作逺山臨碧水朙媚夢為胡蝶去登臨
　　又(客有兩新鬟善歌者請/作送湯曲因戲前二物)
歌舞闌珊退晩粧主人情重更留湯冠帽斜欹辭醉去邀定
玉人纖手自磨香　又得樽前聊笑語如許短歌宜舞小紅
裳寳馬促歸朱户閉(一云醉裏還/家明亦未)人睡夜來應恨月侵床
　　河傳(有士大夫家歌秦少游瘦殺人天不/管之曲以好字易痩字戲為之作)
心情老嬾對歌對舞猶是當時眼巧笑靚粧近我衰容
華鬢似扶著賣卜算　思量好箇當年見催酒催更只
怕歸期短飲散燈稀背鎻落花深院好殺人天不管
　　撥棹子
歸去來歸去來攜手舊山歸去來有人共對月樽罍横
一琴甚處逍遥不自在　閒世界無利害何必向世間
甘幻愛與君釣晚煙寒瀨蒸白魚稻飯溪童供筍菜
　　蝶戀花
海角芳菲留不住筆下風生吹入青雲去仙籍有名天
賜與致君事業安排取　要識世間平坦路當使人人
各有安身處黑髪便逢堯舜主笑人白首耕南畝
　　歩蟾宫
蟲兒真箇惡靈利惱亂得道人眼𧺫醉歸來恰似出桃
源但目斷落花流水　不如隨我歸雲際共作箇住山
活計照清溪勻粉面挿山花算終勝風塵滋味
　　踏莎行(茶/詞)
畫鼓催春蠻歌走餉火前一焙爭春長低株摘盡到髙
株髙株别是閩溪様　碾破春風香凝午帳銀瓶雪衮
翻匙浪今宵無睡酒醒時摩圍影在秋江上
　　又
臨水夭桃倚牆繁李長楊風掉青驄尾樽中有酒且酬
春更尋何處無愁地　明日重來落花如綺芭蕉漸展
山公啓欲將心事寄天公教人長夀花前醉
　　醉落魄(舊刻五調攷蒼顔華髪是東坡作删去味/舊有一曲云醉醒醒醉憑君㑹取這滋)
　　　(濃斟琥珀香浮蟻一入愁腸便有陽春意須將幕/席為天地歌前起舞花前睡從它兀兀陶陶裏猶)
　　　(勝醒醒惹得閒憔悴此曲亦有佳句而多釡鑿痕/又語髙下不甚入律或傳是東坡語非也與蝸角)
　　　(虛名解下癡絛之曲相似疑是王仲父作因戲作/二篇呈吳元祥黄中行似能厭道二公意中事)
陶陶兀兀樽前是我華胥國爭名爭利休休莫雪月風花
不醉怎歸得　邯鄲一枕誰憂樂新詩新事因閒適東山
小妓攜絲竹家裏樂天村裏謝安石(石曼卿自嘲云村裏/黄繙綽家中白侍郎)
　　又
陶陶兀兀人生無累何由得杯中三萬六千日悶損旁
觀我但醉落托　扶頭不起還頺玉日髙春睡平生足
誰門可款新篘熟安樂春泉玉醴荔枝緑(親賢宅/四酒名)
　　又(老夫止酒十五年矣到戎州恐為瘴癘所侵故/晨舉一盃不相察者乃强見酌遂能作病因復)
　　　(止酒用前韻作/二篇呈吳元祥)
陶陶兀兀人生夢裏槐安國教公休醉公但莫盞倒垂
蓮一笑是嬴得　街頭酒賤民聲樂尋常行處逢歡適
醉看簷雨森銀燭我欲憂民渠有二千石
　　又
陶陶兀兀醉鄉路逺歸不得心情那似當年日割愛金
荷一盌淡不拓　異鄉薪桂炊香玉摩挲經笥須知足
眀年小麥能秋熟不管經霜㸃盡鬢邊緑
　　玉樓春(當塗解印後一日郡/中置酒呈郭功甫)
凌歊臺上青青麥姑孰堂前餘翰墨暫分一印管江山
稍為諸公分皂白　江山依舊雲空碧昨日主人今日
客誰分賔主强惺惺問取磯頭新婦石
　　又(竄易/前詞)
翰林本是神仙謫落帽風流傾座席坐中還有賞音人
能岸烏紗傾大白　江山依舊雲横碧昨日主人今日
客誰分賔主强惺惺問取磯頭新婦石
　　又(次前韻再/呈功甫)
青壺乃似壺中謫萬象光輝森宴席紅塵鬧處便休休
不是箇中無皂白　歌煩舞倦朱成碧春艸池塘凌謝
客共君商略老生涯歸種玉田秧白石
　　又(庾元鎮四十兄庭堅四十年翰墨故人庭堅假守/當塗元鎮窮不出入州縣席上作樂府長句勸酒)
庾郎三九常安樂便有萬錢無處著徐熈小鴨水邊花
眀月清風都占却　朱顔老盡心如昨萬事休休休莫
莫樽前見在不饒人歐舞梅歌君更酌(歐梅當時/二妓也)
　　又(用前韻贈/郭功甫)
少年得意從軍樂晚嵗天教閒處著功名富貴久寒灰
翰墨文章新諱却　是非不用分今昨雲月孤髙公也
莫喜歡為地醉為鄉飲客不來但自酌
　　又
風開氷面魚紋皺㬉入芳心犀㸃透乍看晴日弄柔條
憶得章臺人姓栁　心情老大癡成就不復淋浪沾翠
袖早梅獻笑尚窺鄰小蜜竊香如遺壽
　　又
東君未試雷霆手灑雪開春春鎻透帝臺應㸃萬年枝
窮巷偏欺三徑栁　峯排羣玉森相就中有摩圍為領
袖凝香窗下與誰看一曲琵琶千萬壽
　　又
新年何許春光漏小院閒門風日透酥花入座頗欺梅
雪絮因風全是栁　使君落筆春詞就應喚歌檀催舞
袖得開眉處且開眉人世可能金石壽
　　又
黄金捍撥春風手簾幕重重音韻透梅花破萼便春囘
似有黄鸝鳴翠栁　曉粧未愜梅添就玉笋捧杯離細
袖㑹拚千日笑樽前它日相思空損壽
　　又
黔中士女遊晴晝花信輕寒羅綺透爭尋穿石道宜男
更買江魚雙貫栁　竹枝歌好移船就依倚風光垂翠
袖滿傾蘆酒指摩圍相守與郎如許壽
　　又
可憐翡翠隨雞走學綰雙鬟年紀小見來行待惡憐伊
心性嬌癡空解笑　紅蕖照映霜林來楊栁舞腰風嫋
嫋衾餘枕賸儘相容只是老人難再少
　　虞美人(舊刻三調攷波聲拍枕長淮曉是/子瞻作刪去  至當塗呈郭功甫)
平生本愛江湖住鷗鷺無人處江南江北水雲連莫笑
醯雞歌舞甕中天　當塗艤棹蒹葭外賴有賓朋在此
身無路入修門慚愧詩翁清些與招魂
　　人(宜州見/梅作)
天涯也有江南信梅破知春近夜闌風細得香遲不道
曉來開遍向南枝　玉臺弄粉花應妒飄到眉心住平
生箇裏願盃深去國十年老盡少年心
　　南鄉子(重九日涪陵/作示知命弟)
落帽晩風囘又報黄花一畨開扶杖老人心未老咍哉
謾有才情付與誰　芳意正徘徊傳語西風且慢吹朙
日餘樽還共倒重來未必秋香一夜衰
　　又(今年重九知命已向/成都感之復次前韻)
招喚欲千囘暫得樽前笑口開萬水千山還麽去悠哉
酒向黄花欲醉誰　顧影且徘徊立到斜風細雨吹見
我未衰容易去還來不道年年即漸衰
　　又
未報賈船囘三徑荒鋤菊卧開想得鄰舟野笛罷沾衣
不為涪翁更為誰　風力嫋茰枝酒面紅鱗愜細吹莫
笑揷花和事老摧頺却向人間耐盛衰
　　又
黄菊滿東籬與客攜壺上翠微已是有花兼有酒良期
不用登臨上落暉　滿酌不須辭莫待無花空折枝寂
寞酒醒人散後堪悲節去蜂愁蝶不知
　　又(重陽日寄懷永康彭/道微使君用東坡韻)
卧稻雨餘收處處遊人簇逺洲白髪又挨紅袖醉戎州
亂摘黄花挿滿頭　青眼想風流畫出西樓一㡧秋却
憶去年歡意舞梁州塞雁西來特地愁
　　又(重陽日宣州城/樓宴集即席作)
諸将說封侯短笛長歌獨倚樓萬事盡隨風雨去休休
戲馬臺南金絡頭　催酒莫遲留酒味今秋似去秋花
向老人頭上笑羞羞白髪篸花不解愁
　　鵲橋仙(次東坡/七夕韻)
八年不見清都絳闕望銀漢溶溶樣樣(銀一/作河)年年牛女
恨風波算此事人間天上　野麋豐艸江鷗逺水老夫
唯便疎放百錢端往問君平早晩具歸田小舫
　　又(席上賦/七夕詞)
朱樓彩舫浮𤓰沉李報畣春風有幾一年樽酒暫時同
别淚作人間曉雨　鴛鴦機綜能令儂巧也待乘槎仙
去若逢海上白頭翁共一訪癡牛騃女
　　鷓鴣天(或刻蘇子瞻但山邊白鳥作山前白鷺如今/更有作于今尚有底事作欲避  𤣥真子詠)
　　　(漁父云西塞山邉白鷺飛桃花流水鱖魚肥青篛/笠緑蓑衣斜風細雨不須歸東坡嘗以浣溪沙歌)
　　　(之矣表弟季如箎云以鷓鴣天歌之更叶音律但/少數句耳因以𤣥真子遺事足之憲宗時畫𤣥真)
　　　(子像訪之江湖不可得因令集其歌詩上之𤣥真/之兄松齡懼𤣥真放浪而不返也和畣其漁父云)
　　　(樂在風波釣是閒艸堂松桂已勝攀太湖水/洞庭山狂風浪起且須還此余續成之意也)
西塞山邊白鳥飛桃花流水鱖魚肥朝廷尚覓𤣥真子
何處如今更有詩　青篛笠緑蓑衣斜風細雨不須歸
人間底事風波險一日風波十二時
　　又(重九日/集句)
塞雁初來秋影寒霜林風過葉聲乾龍山落帽千年事
我對西風猶整冠　蘭委佩菊堪飡人情時事半悲歡
但将酩酊酬佳節更把茱茰仔細看
　　又(坐中有眉山隱客史應/之和前韻即席畣之)
黄菊枝頭生曉寒人生莫放酒杯乾風前横笛斜吹雨
醉裏簮花倒著冠　身徤在且加飡舞裙歌板盡情歡
黄花白髪相牽挽付與旁人冷眼看
　　又(朙日獨酌自/嘲呈史應之)
萬事令人心骨寒故人墳上土新乾淫坊酒肆閒居士
李下何妨也整冠　金作鼎玉為飡老來亦失少時歡
茱茰菊蘂年年事十日還将九日看
　　又
紫菊黄花風露寒平沙戲馬雨聲乾且看欲盡花經眼
依説彈冠與整冠　甘酒病廢朝飡何人得似醉中歡
十年一覺揚州夢為報時人洗眼看
　　又
節去蜂愁蝶不知曉庭環繞折殘枝自然今日人心别
未必秋香一夜衰　無閒事即芳期菊花須挿滿頭歸
宜将酩酊酬佳節不用登臨送落暉
　　又
聞説君家有翠蛾施朱施粉總嫌多背人語處藏珠履
覻得羞時整玉梭　拖逺岫壓横波何時傳酒更傳歌
為君寫就黄庭了不要山隂道士鵝
　　又(吉祥長老設長松湯為作有僧病痂癩嘗死/金剛窟有人見者教服長松湯遂復為完人)
湯泛氷甆一坐春長松林下得靈根吉祥老子親拈出
箇箇教成百歳人　燈焰焰酒醺醺壑源曾未破醒魂
與君更把長生盌略為清歌駐白雲
　　鼓笛令(戲詠/打揭)
酒闌命友閒為戲打揭兒非常愜意各自輸贏只賭是
賞罰采分明須記　小五出來無事却跋翻和九底若
要十一花下死那管十三不如十二
　　又
寳犀未解心先透惱殺人逺山微皺意淡言疎情最厚
枉教作著行官栁　小雨勒花時侯抱琵琶為誰清痩
翡翠金籠思珍偶忍拚與山雞僝僽
　　又
見來兩兩寧寧地眼厮打過如拳踼恰得嘗些香甜底
苦殺人遭誰調戲　臘月望州坡上地凍著你影􁀙村
鬼你但那些一處睡燒沙糖管好滋味
　　又
見來便覺情於我厮守著新來好過人道他家有婆婆
與一口管教㞘磨　副靖傳語朩大鼓兒裏且打一和
更有些兒得處囉燒沙糖香藥添和
　　浪淘沙(荔/枝)
憶昔謫巴蠻荔子親攀氷肌照映柘枝冠日擘輕紅三
百顆一味甘寒　重入鬼門闗也似人間一雙和葉挿
雲鬟賴得清湘燕玉面同倚闌干
　　留春令
江南一雁横秋水嘆咫尺斷行千里囘紋機上字縱横
欲寄逺憑誰是　謝客池塘春都未微微動短牆桃李
半隂纔㬉却清寒是痩損人天氣
　　南歌子
槐緑低窗暗榴紅照眼朙玉人邀我少留行無奈一帆
煙雨畫船輕　栁葉隨歌皺梨花與淚傾别時不似見
時情今夜月明江上酒初醒
　　又
詩有淵朙語歌無子夜聲論文思見老彌朙坐想羅浮
山下羽衣輕　何處黔中郡遥知隔晚晴雨餘風急斷
虹横應夢池塘春艸若為情
　　又(東坡過楚州見淨慈法師作南/歌子用其韻贈郭詩翁二首)
郭大曾名我劉翁復是誰入廛能作和鑼椎特地干戈
相待使人疑　秋浦横波眼春窗逺岫眉普陀巖畔夕
陽遲何似金沙灘上放憨時
　　又
萬里滄江月清波説向誰鎻門須更下金椎只恐風驚
艸動又生疑　金雁斜粧頰青螺淺畫眉庖丁有底下
刀遲直要人牛無際是休時
　　望江東
江水西頭隔煙樹望不見江東路思量只有夢來去更
不怕江闌住　燈前寫了書無數算没箇人傳與直饒
尋得雁分付又還是秋將莫
　　一落索
誰道秋來煙景素任遊人不顧一畨時態一畨新到得
意皆歡慕　紫茰黄菊繁華處對風庭月露愁來即便
去尋芳更作甚悲秋賦
　　西江月(老夫既戒酒不飲遇宴集獨醒/其傍坐客欲得小詞援筆為賦)
斷送一生唯有破除萬事無過逺山微影蘸横波不飲
傍人笑我　花病等閒痩惡春來没箇遮闌杯行到手
莫留殘不道月朙人㪚
　　又(茶/詞)
龍焙頭綱春早谷簾第一泉香已醺浮蟻嫰鵝黄想見
翻匙雪浪　兔褐金絲寳盌松風蟹眼新湯無因更發
次公狂甘露來從仙掌
　　又(崇寧甲申遇恵洪上人於湘中洪作長短句見/贈云大厦吞風吐月小舟坐水眠空霧窗春色)
　　　(翠如蔥睡起雲濤正擁往事囘頭笑處此生彈/指聲中玉牋佳句敏驚鴻聞道衡陽價重次韻)
　　　(酬之時余方謫宜陽/而洪歸分寧龍安)
月側金盆墮水雁囘醉墨書空君詩秀色雨園葱想見
衲衣寒擁　蟻穴夢魂人世楊花蹤跡風中莫將社燕
等秋鴻處處春山翠重
　　又
别夢已隨流水淚巾猶裛香泉相如依舊是癯仙人在
瑤臺閬苑　花霧縈風縹緲歌珠滴水清圓蛾眉新作
十分妍去馬歸來便面
　　又
宋玉短牆東畔桃園落日西斜濃粧下著繡簾遮鼓笛
相催清夜　轉眄驚翻長袖低徊細踏紅靴舞餘猶顫
滿頭花嬌學男兒拜謝
　　桃源憶故人
碧天霧洗春容淨淡月曉收殘暈花上密煙飄盡花底
鶯聲嫰　雲歸楚峽厭厭困兩㸃遥山新恨和淚暗彈
紅粉生怕人來問
　　畫堂春(舊刻二調攷東風吹栁/日初長是淮海作刪去)
摩圍小隠枕蠻江蛛絲閒鎻晴窗水風山影上修廊不
到晩來涼　相伴蝶穿花徑獨飛鷗舞溪光不因送客
下繩牀添火炷爐香
　　賀聖朝
脱霜披茜初登第名髙得意櫻桃榮宴玉墀遊領羣仙
行綴　佳人何事輕相戲道得之何濟君家聲譽古無
雙且均平居二
　　阮郎歸(曾旉文既眄陳湘歌舞便出其類學/書亦進來求小楷作阮郎歸詞付之)
盈盈嬌女似羅敷湘江朙月珠起來綰髻又重梳弄粧
仍學書　歌調態舞工夫湖南都不如它年未厭白髭
鬚同舟歸五湖
　　又(効福唐獨木/橋體作茶詞)
烹茶留客駐彫鞍有人愁逺山别郎容易見郎難月斜
窗外山　歸去後憶前歡畫屛金博山一盃春露莫留
殘與郎扶玉山
　　又(茶/詞)
歌停檀板舞停鸞髙陽飲興闌獸煙噴盡玉壺乾香分
小鳯團　雪浪淺露花圓捧甌春笋寒絳紗籠下躍金
鞍歸時人倚闌
　　又(茶/詞)
摘山初製小龍團色和香味全碾聲初斷夜将闌烹時
鶴避煙　消滯思解塵煩金甌雪浪翻只愁啜罷水流
天餘清攪夜眠
　　又(茶/詞)
黔中桃李可尋芳摘茶人自忙月團犀胯鬭圓方研膏
入焙香　青箬裹絳紗囊品髙聞外江酒闌傳盌舞紅
裳都濡春味長(都濡/地名)
　　又
退紅衫子亂蜂兒衣寛只為伊為伊去得忒多時教人
直是疑　長睡晚理粧遲愁多嬾畫眉夜來筭得有歸
期燈花則甚知
　　又
貧家春到也騷騷瓊漿注小槽老夫不出長蓬蒿隣牆
開碧桃　木芍藥品題髙一枝煩剪刀傳杯猶似少年
豪醉紅侵雪毛
　　更漏子(詠餘/甘湯)
菴摩勒西土果霜後朙珠顆顆憑玉兔搗香塵稱為席
上珍　號餘甘無奈苦臨上馬時分付管囘味却思量
忠言君但嘗
　　又
體妖嬈鬟婀娜玉甲銀筝照座危柱促曲聲殘王孫帶
笑看　休休休莫莫莫愁撥箇絲中索了了了𤣥𤣥𤣥
山僧無盌禪
　　清平樂
黄花當戸巳覺秋容莫雲夢南州逢笑語心在歌邊舞
處　使君一笑眉開新晴照酒樽來且樂樽前見在休
思走馬章臺
　　又
休推小户看即風光莫茰糝菊英浮盌醑(親賢宅/酒名)報畣
風光有處　幾囘笑口能開少年不肻重來借問牛山
繫馬今為誰姓池臺
　　又
舞鬟娟好白髪黄花帽醉任傍觀嘲潦倒扶老偏宜年
小　舞囘臉玉胸酥纒頭一斛朙珠日日梁州薄媚年
年金菊茱茰
　　又(示知/命)
乍晴秋好黄菊欹烏帽不見清談人絶倒更憶添丁小
小　蜀娘謾㸃花酥酒槽空滴真珠兄弟四人别住它
年同揷茱茰
　　又
春歸何處寂寞無行路若有人知春去處喚取歸來同
住　春無蹤跡誰知除非問取黄鸝百囀無人能解因
風吹過薔薇
　　又
氷堂酒好只恨銀杯小新作金荷工獻巧圖要連臺拗
倒(唐龍朔中子母相去連臺拗倒/俗謂杯盤為子母又盤為臺)　採蓮一曲清歌急
檀催卷金荷醉裏香飄睡鴨更驚羅襪凌波
　　好事近(湯/詞)
歌罷酒闌時瀟灑座中風色主禮到君須盡奈賓朋南北
暫時分㪚總尋常難堪久離拆不似建溪春艸解留連佳客
　　又(太平州小妓揚/姝彈琴送酒)
一弄醒心絃情在兩山斜疊彈到古人愁處有真珠承睫
使君來去本無心休淚界紅頰自恨老來憎酒負十分蕉葉
　　又
不見片時霎魂夢鎮相隨著因甚近新無據誤竊香深約
思量模樣忔憎兒惡又怎生惡終待共伊相見與佯佯奚落
　　謁金門(示知/命弟)
山又水行盡吳頭楚尾兄弟燈前家萬里相看如夢寐
　君似成蹊桃李入我艸堂松桂莫厭歳寒無氣味餘
生吾已矣
　　好女兒(張寛夫/園賞梅)
小院一枝梅衝破曉寒開偶到張園遊戲沾袖帶香囘
　玉酒覆銀杯盡醉去猶待重來東鄰何事驚吹怨曲
雪片成堆(曲一/作笛)
　　又
春去幾時還問桃李無言燕子歸棲風勁梨雪亂西園
　唯有月嬋娟似人人難近如天願教清影常相見更
乞取團圓
　　又
粉淚一行行啼破曉來粧嬾擊酥胷羅帶羞見繡鴛鴦
　擬待不思量怎奈向目下恓惶假饒來後教人見了
却去何妨
　　减字朩蘭花(登巫山/縣樓作)
襄王夢裏艸緑煙深何處是宋玉臺頭莫雨朝雲幾許
愁　飛花漫漫不管羇人腸欲斷春水茫茫要渡南陵
更斷腸
　　又(距施州二十里張仲謀遣騎相迎因送所/和樂府來且約近郊相見復用前韻先往)
使君那裏千騎塵中依約是拂我眉頭無處重尋庾信
愁　山雲瀰漫夾道旌旗聨復斷萬事茫茫分付澄波
與爛腸
　　又(巫山縣追/懷老柱)
巫山古縣老杜淹留情始見撥悶題詩千古神交世不
知　雲陽臺下更值清朙風雨夜知道愁辛果是當時
作賦人
　　又(次韻趙/文儀)
詩翁才刃曾陷文場貔虎陣誰敢當哉況是焚舟决勝
來　三巴春杪客館夢囘風雨曉胷次崢嶸欲共濤頭
赤甲平
　　又
蒼崖萬仞下有奔雷千百陳自古危哉誰遣西園漝麽
來　猿啼雲杪破夢一聲巫峽曉苦喚愁生不是西園
作麽平
　　又
餘寒爭令雪共臘梅相照映昨夜東風已出耕牛勸歲
功　隂隂羃羃近覺去天無幾尺休恨春遲桃李梢頭
次第知
　　又
終宵忘寐好事如何猶尚未仔細沉吟珠淚盈盈溼袖
襟　與君别也願在郎心莫暫捨記取盟言聞早囘程
却再圓
　　又(丙子仲秋奉陪黔陽曹使君伯達翫月/作减字木蘭花兼簡施州張使君仲謀)
中秋多雨常是樽罍狼籍去今夜雲開須道姮娥得得
(一作/特特)來　不知雲外還有清光同此㑹笛在層樓聲徹
摩圍頂上頭
　　又
中秋無雨醉送月銜西嶺去笑口須開幾度中秋見月
來　前年江外兒女傳杯兄弟㑹此夜登樓小謝清吟
慰白頭
　　又
濃隂驟雨巫峽有情來又去今夜天開不與姮娥作伴
來　清光無外白髪老人心自㑹何處歌樓貪看氷輪
不轉頭
　　又(丙子仲秋黔守席上客有舉岑嘉州中秋詩曰/今夜鄜州月閨中只獨看遥憐小兒女未解憶)
　　　(長安因/戲作)
舉頭無語家在月朙生處住擬上摩圍最上峯頭試望
之　偏憐終秀苦淡同甘誰更有想見牽衣月到愁邊
總未知
　　又(戲/畣)
月中笑語萬里同依光景住天水相圍相見無因夢見
之　諸兒娟秀儒學傳家渠自有自作秋衣漸老先寒
人未知
　　又(用前韻示/知命弟)
常年夜雨頭白相依無去住兒女成圍歡笑樽前月照
之　阿連高秀千萬里來忠孝有豈謂無衣歳晚先寒
要弟知
　　訴𠂻情(舊刻四首攷珠簾繡幕/捲輕霜是六一詞刪去)
小桃灼灼栁鬖鬖春色滿江南雨晴風㬉煙淡天氣正
醺酣　山潑黛水挼藍翠相攙歌樓酒斾故故招人權
典青衫
　　又(在戎州登臨勝景未嘗不歌漁父家風以謝江/山門生請問先生家風如何為擬金華道人作)
　　　(此/章)
一波纔動萬波隨蓑笠一鉤絲金鱗政在深處千尺也
須垂　吞又吐信還疑上鉤遲水寒江淨滿目青山載
月朙歸
　　又
旋揎玉指著紅靴宛宛鬭彎訛天然自有殊態愁黛不
須多　分逺岫壓横波妙難過自欹枕處獨倚闌時不
奈顰何
　　採桑子(送彭道微使君/移知永康軍)
荔枝灘上留千騎桃李隂繁宴寢香殘畫㦸森森鎮八
蠻　永康又得風流守管領江山少訟多閒煙靄樓臺
舞翠鬟
　　又
虚堂密候叅同火梨棗枝繁深鎻三闗不要樊姬與小
蠻　遥知風雨更闌夜猶夢巫山濃麗清閒曉鏡新梳
十二鬟
　　又
投荒萬里無歸路雪㸃鬢繁度鬼門闗已􁱷兒童作楚
蠻　黄雲苦竹啼歸去繞荔枝山蓬戸身閒歌板誰家
教小鬟
　　又
馬湖來舞釵初賜笳鼓聲繁賢將開闗威竦西山公詔
蠻　南溪地逐名賢重深鎻羣山燕喜公閒一斛朙珠
兩小鬟
　　又(戲贈黄/中行)
宗盟有妓能歌舞宜醉樽罍待約新醅車上危坡盡要
推　西鄰三弄爭秋月邀勒春囘箇裏聲催鐵樹枝頭
花也開
　　又
夜來酒醒清無夢愁倚闌干露滴輕寒雨打芙蓉淚不
乾　佳人别後音塵悄銷痩難拚朙月無端已過紅樓
十二間
　　又
櫻桃著子如紅豆不管春歸聞道開時蜂惹香鬚蝶惹
衣　樓臺燈火朙珠翠酒戀歌迷醉玉東西少箇人人
煖被攜
　　又
城南城北看桃李依倚年華楊栁藏鴉又是無言颭落
花　春風一面長含笑偷顧羞遮分付誰家把酒花前
試問他
　　歸田樂令
引調得甚近日心腸不戀家寧寧地思量他思量他兩
情各自肻甚忙　咱意思裏莫是賺人唦噷奴真箇􁈲
共人􁈲
　　卜算子
要見不得見要近不得近試問得君多少憐管不解多
於恨　禁止不得淚忍管不得悶天上人間有底愁向
箇裏都諳盡
　　菩薩鬘(王荆公新築艸堂於半山引入功德水作/小港其上壘石作橋為集句云數問茅屋)
　　　(閒臨水窄衫短帽垂楊裏花是去年紅吹開一/夜風梢梢新月偃午醉醒來晩何物最闗情黄)
　　　(鸝三兩聲戲/効荆公作)
半煙半雨溪橋畔漁翁醉著無人喚疎嬾意何長春風
花艸香　江山如有待此意陶潛解問我去何之君行
到自知
　　又(淹泊平山堂寒食節固陵録事叅/軍表弟周元固惠酒為作此詞)
細腰宮外清明雨雲陽臺上煙如縷雲雨暗巫山流人
殊未還　阿誰知此意解遣雙壺至不是白頭新周郎
舊可人
　　雪花飛
攜手青雲路穩天聲迤邐傳呼袍笏恩章乍賜春滿皇
都　何處難忘酒瓊花照玉壺歸嫋絲梢競醉雪舞郊
衢
　　浣溪沙(舊刻四首攷西塞山邊白/鳥飛是蘇子瞻作刪去)
飛鵲臺前暈翠蛾千金新買帝青螺最難如意為情多
　幾處淚痕留醉袖一春愁思近横波逺山低盡不成
歌
　　又
一葉扁舟捲畫簾老妻學飲伴清談人傳詩句滿江南
　林下猿垂窺滌硯巖前鹿卧看收帆杜鵑聲亂水如
環
　　又
新婦磯頭眉黛愁女兒浦口眼波秋驚魚錯認月沉鈎
　青箬笠前無限事緑蓑衣底一時休斜風細雨轉船
頭
　　㸃絳唇(重九日寄懷嗣直弟時再遊涪陵用/東坡餘杭九日㸃絳唇舊韻二首)
濁酒黄花畫簾十日無秋燕夢中相見似作枯禪觀
鏡裏朱顔又減心情半江山逺登髙人徤寄語東飛雁
　　又
幾日無書舉頭欲問西來燕世情夢幻復作如斯觀
自歎人生分合常相半戎雖逺念中相見不托魚和雁
　　又
羅帶雙垂妙香長恁攜纖手半粧紅豆各自相思痩
聞道伊家終日眉兒皺不能勾淚珠輕溜裛損操藍袖
　　調笑令(并/詩)
　海上神仙字太真昭陽殿裏稱心人猶思一曲霓裳
　舞散作中原胡馬塵方士歸來説風度梨花一枝春
　帶雨分釵半鈿愁殺人上皇倚欄獨無語
無語恨如許方士歸時腸斷處梨花一枝春帶雨半鈿
分釵親付天長地久相思苦𣺌𣺌鯨波無路
　　宴桃源(書趙伯充家小姬領巾恰一刻淮海集畧/異  去歳迷藏花栁恰  如今時候心緒)
　　　(幾曾歡贏得鏡中消痩生/受生受更被養娘催繡)
天氣把人僝僽落絮遊絲時候茶飯可曾炊鏡中贏得
消痩生受生受更被養娘催繡
　
　
　
　
　
　
　
　
　
　
　
　
　山谷詞
