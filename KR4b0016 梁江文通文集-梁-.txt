#+TITLE: 梁江文通文集-梁-
#+DATE: 2018-05-12 10:18:58
#+SOURCE: github.com/kanripo/KR4b0016 master d8c75cc4                
梁江文通文集目録
　卷第一
　　恨賦　去故郷賦
　　倡婦自悲賦(并序)哀千里賦
　　青苔賦(并序)石刼賦(并序)
　　水上神女賦　泣賦
　　待罪江南思北歸賦
　　別賦　蓮華賦(并序)
　　丹沙可學賦(并序)
　卷第二
　　赤虹賦(并序)四時賦
　　金燈草賦　橫吹賦(并序)
　　扇上綵畫賦　傷友人賦(并序)
　　麗色賦　翡翠賦
　　江上之山賦　燈賦
　　知己賦(并序)空青賦
　　學梁王兔園賦(并序)
　卷第三
　　侍始安王石頭　從征虜始安王道中
　　貽袁常侍　就謝主簿宿
　　　銅爵妓　學魏文帝
　　　從冠軍行建平王登廬山香爐峯
　　　望荆山　歩桐䑓
　　　從建平王遊紀南城
　　　秋至懐歸　古意報袁功曹
　　　度西塞望江上諸山
　　　劉僕射東山集　寄丘三公
　　　陸東海譙山集　燈夜和殷長史
　　　贈煉丹法和殷長史
　　　感春冰遥和謝中書二首
　　無錫縣歷山集　無錫舅相送御帝別
　　吳中禮石佛　赤亭渚
　　度泉嶠出諸山之頂
　　遷陽亭　採石上菖蒲
　　遊黃蘗山　還故國
　　傷内弟劉常侍　從蕭驃騎新帝壘
　　效阮公詩十五首　清思詩五首
　卷第四
　　惜晚春應劉秘書　卧疾怨别劉長史
　　應劉豫章别　秋夕納凉奉和
　　　採菱　郊外望秋荅殷愽士
　　　冬盡難離和丘長史
　　　外兵舅夜集　當春四韻同王左丞
　　　池上酬劉記室　雜體三十首序
　　　古離別　李都尉從軍
　　　班婕妤詠扇　魏文帝遊宴
　　　陳思王贈友　劉文學感遇
　　　王侍中懷德　嵆中散言志
　　　阮歩兵詠懷　張司空離情
　　　潘黃門述哀　陸平原羇宦
　　　左記室詠史　張黄門苦雨
　　　劉太尉傷亂　盧侍郎感交
　　　郭弘農遊仙　孫廷評雜述
　　　許徴君自叙　殷東陽興曯
　　　謝僕射遊覽　陶徴君田居
　　　謝臨川逰山　顔持進侍宴
　　　謝法曹贈別　王徴君飬疾
　　　袁太尉從駕　謝光禄郊遊
　　　鮑參軍戎行　休上人怨别
　　　悼室人十首
　卷第五
　　袁友人傳　報袁叔明書
　　與交友論隱書
　　奏記詣南徐州新安王
　　到主簿日事詣右軍建平王
　　𬒳黜爲吴興令辭牋詣建平王
　　到功曹叅軍牋詣驃騎竟陵王
　　拜正貟外郎表　拜中書郎表
　卷第六
　　始安王拜征虜將軍丹陽尹章
　　始安王拜征虜將軍南兖州刺史章
　　建平王譲右將軍荆州刺史表
　　建平王拜右衛將軍荆州刺史章
　　建平王散五刑教
　　建平王謝賜石硯等啓
　　建平王謝王環刀等啓
　　建平王慶明帝疾和禮上表
　　建平王慶安城王拜封表
　　建平王聘隠逸教　建平王慶改號啓
　　建平王慶少帝登祚章
　　建平王答王太后正位章
　　建平王慶江皇后正位章
　　建平王太妃周氏行狀
　　建平王譲鎮南徐州刺史啓
　　建平王之南徐州刺史辭闕表
　卷第七
　　勑爲朝賢荅劉休範書
　　尚書符　慰勞雍州文
　　蕭驃騎讓封第二表
　　第三表
　　蕭領軍讓司空并敦勸啓
　　蕭領軍拜侍中刺史章
　　蕭驃騎録尚書事到省表
　　蕭驃騎謝甲仗入殿表
　　蕭驃騎讓豫司二州表
　　蕭驃騎發徐州三五教
　　蕭驃騎上頓表
　　蕭驃騎築新亭壘埋枯骸教
　　蕭驃騎謝𬒳侍中慰勞表
　　蕭驃騎慶平賊表
　　蕭驃騎解嚴輸黄鉞表
　　蕭驃騎讓太尉増封第三表
　　蕭驃騎讓太尉増封表
　　蕭驃騎讓油幢表
　卷第八
　　蕭太尉上便冝表　讓太傅楊州牧表
　　蕭重讓楊州表　後讓太傅楊州牧表
　　蕭𬒳侍中敦勸表
　　蕭𬒳尚書敦勸重讓表
　　蕭讓劒履殊禮表　蕭拜太尉楊州牧表
　　蕭太尉子姪為領軍江州兖州豫州淮南
　　黃門謝啓
　　蕭太傳謝追贈父祖表
　　蕭太傳東耕教
　　蕭太傳辭輿駕親幸表
　　蕭讓前部羽葆鼓吹表
　　謝開府辟召表
　　蕭上銅鐘芝草衆瑞表
　卷第九
　　蕭讓太傳相國齊公十郡九錫表
　　　第二表　𬒳百僚敦勸受表
　　　蕭拜相國齊公十郡九錫章
　　　蕭相國讓進爵爲王第二表
　　　蕭相國拜齊王表
　　　齊王謝冕旒諸法物表
　　　齊王讓禪表　遣太使廵詔
　　　賜赦交州詔　斷募士詔
　　　封江冠軍等詔　大赦詔
　　　北伐詔　王僕射爲左僕射詔
　　　王撫軍爲安東吴興詔
　　曲赦丹陽等四郡詔
　　王僕射領太子詹事詔
　　何詹事爲吏部尚書詔
　　王侍中爲南蠻校尉詔
　　王光禄爲征南湘州詔
　　栁僕射爲南兖州詔
　　王僕射加兵詔　立學詔
　　王鎭軍爲中書令右光禄詔
　　張令爲太常領國子祭酒詔
　　蕭冠軍進號征虜詔
　　禇侍中爲征北長史詔
　卷第十
　　齊太祖髙皇帝誄
　　宋故尚書左丞孫𬗟墓誌文
　　宋故安成王右常侍劉喬墓誌文
　　宋故銀青光禄大夫孫夐墓誌文
　　齊故御史中丞孫詵墓誌文
　　齊故司徒右長史檀超墓誌文
　　蕭驃騎祭石頭戰亡文
　　蕭太傳東耕呪文
　　　草木頌十五首(并序)
　　　金荆　相思
　　　豫章　栟櫚
　　　杉　檉
　　　楊梅　山桃
　　　山中石榴　木蓮
　　　石上菖蒲　黄連
　　　署預　杜若
　　　藿香
　　　雲山讃四首(并序)
　　　王太子　隂長生
　　　白雲　秦女
　　　雜三言五首(并序)搆象䑓
　　　訪道經　鏡論語
　　　恱曲池　愛逺山
　　　應謝主簿騷體　劉僕射東山集學騷
　　　山中椘辭六首　自序

梁江文通集目録
梁江文通文集卷第一
　賦
　　　恨賦
試望平原蔓草縈骨拱木歛䰟人生到此天道
寧論於是僕本恨人心驚不已直念古者伏恨
而死假如秦帝按劒諸侯西馳削平天下同文
共規華山爲城紫淵爲池雄圖旣溢武力未畢
方架黿鼉以爲梁廵海右以送日一旦䰟斷宫
車晩出若廼趙王旣虜遷於房陵薄暮心動昧
旦神興别艶姬與美女䘮金輿及玉乗置酒欲
飲悲來填膺千秋萬歳爲恨難勝至如李君降
北名辱身冤抜劒擊柱弔影慙䰟情徃上郡心
存鴈門烈帛繫書誓還漢恩朝露溘至握手何
言若夫明妃去時仰天太息紫臺稍逺關山無
極揺風忽起白日西匿隴鴈少飛岱雲寡色望
君王兮何期終蕪絶兮異域至乃敬通見抵罷
歸田里閉關却掃塞門不仕左對孺人顧弄稚
子脫略公卿跌宕文史齎志没地長懷無已及
夫中散下獄神氣激揚濁醪夕引素琴晨張秋
日蕭索浮雲無光鬱青霞之竒意入脩夜之不
陽或有孤臣危涕孽子墜心遷客海上流戍隴
隂此人但聞悲風䫻起泣下霑襟亦復含酸茹
歎銷落湮沉若乃騎疊迹車屯軌黃塵匝地歌
吹四起無不煙斷火絶閉骨泉裏已矣哉春草
暮兮秋風驚秋風罷兮春草生綺羅畢兮池舘
盡琴瑟滅兮丘壟平自古皆有死莫不飲恨而
吞聲
　　　去故鄕賦
日色暮兮隱吳山之丘墟北風㭊兮絳花落流
水散兮翠􁬶踈愛桂枝而不見悵浮雲而離居
廼凌大壑越滄淵沄沄積􁠨水橫斷山窮隂匝
海平蕪帶天於是泣故關之已盡傷故國之無
際出汀州而解冠入溆浦而捐視(協/韻)聽蒹葭之
蕭瑟知霜露之流滯對江皐而自憂弔海濵而
傷歳撫尺書而無恱倚樽酒而不持去室宇而
逺客遵蘆葦以爲期情嬋娟而未罷愁爛漫而
方滋切趙瑟以橫涕吟燕笳而坐悲少歌曰芳
洲之草行欲暮桂水之波不可渡絶丗獨立兮
報君子之一顧是時霜翦蕙兮風摧芷平原晩
兮黃雲起寧歸骨於松栢不買名於城市若濟
河無梁兮沉此心於千里重曰江南之杜蘅兮
色以陳願使黃鵠兮報佳人橫羽觴而淹望撫
玉琴兮何親瞻層山而蔽日流餘涕以沾巾恐
髙臺之易晏與螻蟻而爲塵
　　　倡婦自悲賦(并序)
漢有其録而亡其文泣蕙草之飄落憐佳人之
埋暮廼爲辭焉
粤自趙東來舞漢宫瑶序金陳桂枝嬌風素壁
翠樓明月徒秋謌聲忽散傷人復愁君王更衣
露色未稀侍青鑾以雲聳夾丹輦以霞飛願南
山之無隙指壽陵以同歸俄而緑衣坐奪白華
卧進屑骨不憐抵金誰吝九重已關髙門自蕪
青苔積兮銀閣澁網羅生兮玉梯虚度九冬而
廓處遥十秋以分居傷營魂之已盡畏松栢之
無餘歸故鄕之末光實夫君之晩滋去栢梁以
淹袂出桂苑而歛眉視朱殿以再暮撫嬪華而
一疑於是怨帝關之遂岨悵平原之何極霜繞
衣而葭冷風飄輪而景􁀈御思趙而不顧馬懷
燕而未息泣逺山之異峯望浮雲之雜色若使
明鏡前兮碎孤鴈之錦翼廼爲詩曰曲臺歌未
徒黃壤哭已親玉玦歸無色羅衣㑹成塵驕才
雄力君何怨徒念薄命之苦辛
　　　哀千里賦
蕭蕭江隂兮荆山之岑北繞瑯琊碣石南馳九
疑桂林山則異嶺竒峯橫嶼帶江雜樹億尺紅
霞萬重水則逺天相逼浮雲共色沄沄無底溶
溶不測其中險如孟門豁若長河參差巨石縱
橫龜鼉若乃夏后未鑿秦皇未闢㟻岩生岸迆
邐成迹馳湍走浪漂沙擊石伊孟冬之初立出
首夏以歸來自出國而辭友永懷慕而抱哀魂
終朝以三奪心一夜而九摧徒望悲其何及銘
此恨於黃埃於時鴻鴈旣鳴秋光亦窮水黯黯
兮蓮葉動山蒼蒼兮樹色紅思雲車兮沅北望
蜺裳兮澧東惜重華之已没念芳草之坐空旣
而悄愴成憂憫黙自憐信規行之未曠知矩歩
之已難雖河北之爽塏猶橘柚之不遷及年歲
之未晏願匡坐於覇山
　　　青苔賦(并序)
余鑿山楹爲室有苔焉意之所之故爲是作云
嗟青苔之依依兮無色類而可方必居閑而就
寂以幽意之深傷故其處石則松栝交隂泉雨
長注絶磵俯視崩壁仰顧悲凹嶮兮唯流水而
馳騖遂能﨑屈上生班駮下布異人貴其貞精
道士恱其廻趣咀松屑以高想捧丹經而永慕
若其在水則鏡帶湖沼錦匝池林春塘秀色陽
烏好隂青郊未謝兮白日照路貫千里兮綠草
深廼生水而揺蕩遂出波而沉淫假青條兮捴
翠借黃花兮舒金遊梁之客徒馬疲而不能去
兎園之女雖蚕飢而不自禁至於脩臺廣廡幽
閤閑楹流黃以織琴瑟且鳴户牖秘兮不可見
履𬒮動兮覺人聲廼蕪階翠地繞壁點墻春禽
忠兮蘭莖紫秋蟲吟兮蕙實黃晝遥遥而不暮
夜永永以空長零露下兮在梧楸有美一人兮
欷以傷若廼崩隍十仞毀冢萬年當其志力雄
俊才圖驕堅錦衣被地鞍馬耀天淇上相送江
南採蓮妖童出鄭美女生燕而頓死艶氣於一
旦埋玉玦於窮泉寂兮如何苔積網羅視青蘪
之杳杳痛百代兮恨多故其所詣必感所感必
哀哀以情起感以怨來魂慮斷絶精念徘徊者
也彼木蘭與豫章旣中繩而獲夭及薜荔與蘪
蕪又懷芬而見表至哉青苔之無用吾孰知其
多少
　　　石刼賦(并序)
海人有食石刼一名紫􁫗蚌蛤類也春而發華
有足異者戲書爲短賦
我海若之小臣具品色於滄溟旣鑪天而銅物
亦噏化而染靈比文豹而無恤方珠蛤而自寧
兾湖濤之蔽迹願洲渚以淪形故其所廵左委
羽右窮髮日照水而東昇山出波而隱没光避
伏而不耀智埋冥而難發何弱命之不禁遂永
至於夭閼已矣哉請去海人之仄陋充公子之
嘉客儻委身於玉盤從風雨而可惜
　　　水上神女賦
江上丈人遊宦荆吳首衞國望燕途歷秦關出
宋都遍覽下蔡之女具恱淇上之妹未有粉白
黛黒鬼神之所無也廼造南中渡炎洲逕玉磵
越金流路逶迤而無軌野忽漭而尠儔山反覆
而叅錯氷澆灌而縈薄石五采而橫峯雲千色
而承蕚日炯炯而舒光雨屑屑而稍落紫莖繞
逕始叅差紅荷縁水纔灼爍忽而精飛視亂意
走心移綺靡菱蓋悵望黃枝一麗女兮碧渚之
崖曖曖也非雲非霧如烟如霞諸光諸色雜卉
雜華的的也象珪象璧若虚若實綾錦共文瑶
貝合質逐乃紅唇冩朱真眉學月美目艶起秀
色爛發窈窕暫見偃蹇還没冶異絶俗竒麗不
常青娥羞艶素女慙光笑李后於漢主耻西施
於越王神飜覆而愉恱志離合而感傷女遂俯
整玉軼仰肅金鑣或採丹葉或拾翠條守明璣
而爲誓解琅玕而相要情乍合而還散色半親
而復嬌聳軿車於水際亭雲霓於山椒奄人祇
之仿像共光氣而寂寥於時也綵霞繞繞卿雲
縵縵石瓊文而翕赩山龍鱗而炤爛苔緑根而
攅集草紅葩而舒散日炫晃以朧光樹葳㽔而
䓗粲無西海之浩蕩見若木之千㝷非丹山之
赫㬢聞琴瑟之空音理洞徹於俗聽物驚恠於
丗心恨精影之不滯悼光晷之難惜閱有無於
俄頃驗變化於咫尺視空同而失貌察倐忽而
亡迹野田田而虚翠水湛湛而空碧廼唱桂櫂
凌衝波背橘浦向椒阿硉矹木石洪漭蛟鼉顧
御僕而情饒廵左右而怨多弔石渚而一欷悵
沙洲而少歌茍懸天兮有命永離决兮若何退
以爲妙聲無形竒色非質麗於嬪嬙精於琴瑟
㝷漢女而空佩觀清角而無疋嬪楊不足聞知
䕫牙焉能委悉何如明月之忌玄雲秋露之慙
白日愁知形有之留滯非英靈之所要術也
　　　泣賦
秋日之光流兮以傷霧離披而殺草風清泠而
繞堂視左右而不臑具衣冠而自涼黙而登高
谷坐景山倚桐栢對石泉直視百里處處秋烟
閴寂以思情緒留連江之永矣蓮欲紅南有喬
木葉以窮心蒙蒙兮恍惚魄漫漫兮西東詠河
兖之故俗眷徐楊之遺風眷徐楊兮阻關梁詠
河兖兮路未央道尺折而寸斷䰟十逝而九傷
欷潺湲兮沬䄂泣嗚唈兮染裳若夫景公齊山
荆卿燕市孟甞聞琴馬遷廢史少卿悼躬夷甫
傷子皆泣緒如絲詎能仰視鏡終古而若斯况
余輩情之所使哉
　　　待罪江南思北歸賦
伊小人之簿伎奉君子而輸力接河漢之雄才
擥日月之英色絶雲氣而厲響負青天而撫翼
德𬒳命而不渝恩潤身而無極何䂓矩之守任
信愚陋而不肖愧金碧之琳瑯慙丹艧之照曜
樊天綱而自離徒夜分而誰弔遭大道之隆盛
雖草木而勿履誤銜造於逺國出顛沛之願始
去三輔之臺殿辭五都之城市惟江南兮丘墟
遥萬里兮長蕪帶封狐兮上景連雄虺兮蒼梧
當青春而離散方仲冬而遂徂寒蒹葭於余馬
傷霧露於農夫跨金峯與翠鑾渉桂水與碧湍
雲清泠而多緒風蕭條而無端猨之吟兮日光
逈狖之啼兮月色寒究烟霞之繚繞具林石之
㠝岏於是臨虹蜺以築室鑿山楹以爲柱上暠
暠以臨月下淫淫而愁雨奔水潦於逺谷汩木
石於深嶼鷹隼戰而櫓巢黿鼉佈而穴處若季
冬之嚴月風揺木而騷屑玄雲合而爲凍黃烟
起而成雪虎踡跼而斂歩蛟䕫尼而失穴至江
籬兮始秀或杜衡兮𥘉滋桂含香兮作葉藕生
蓮兮吐絲俯金波兮百丈見碧沙兮來往霧葐
蒀兮半出雲雜錯兮飛上石炤爛兮各色峯近
逺兮異象及廻風之揺蕙天潭潭而下露木蕭
梢而可哀草林離而欲暮夜燈光之寥逈歷隱
憂而不去心湯湯而誰告魄寂寂而何語情枯
槁而不反神飜覆而亡據夫以雄才不丗之主
猶儲精於沛鄕竒略獨出之君尚婉戀於樊陽
潘去洛而掩涕陸出吳而增傷况北州之賤士
爲炎土之流人共魍魎而相偶與蠨蛸而爲鄰
秋露下兮點劒舄青苔生兮綴衣巾歩庭廡兮
多蒿棘顧左右兮絶親賔憂而塡骨思兮亂神
願歸靈於上國雖坎軻而不惜身
　　　别賦
黯然銷䰟者唯别而已矣况秦吳兮絶國復燕
宋兮千里或春苔兮始生乍秋風兮暫起是以
行子腸斷百感悽惻風蕭蕭而異響雲漫漫而
竒色舟凝滯於水濵車逶迤於山側棹容與而
詎前馬寒鳴而不息掩金觴而誰御橫玉筯而
沾軾居人愁卧脫若有亡日下壁而沉彩月上
軒而飛光見紅蘭之受露望青楸之罹霜廵層
楹而空掩撫錦幕以虚凉知離夢之躑躅意別
䰟之飛楊故别雖一緒事乃萬族至若龍馬銀
鞍朱軒繡軸悵飲東都送客金谷琴羽張兮簫
鼔陳燕趙歌兮傷美人珠與玉兮艶暮秋羅與
綺兮嬌上春驚駟馬之素沬聳淵魚之赤鱗造
擕手而衘涕各寂寞而傷神乃有劒客慙恩少
年報士韓國趙厠吳宫燕市割慈忍愛離邦去
里瀝泣共訣刎血相視驅征馬而不觀見行塵
之時起方銜感於一劒非買價於泉裏金石震
而色變骨肉悲而心死或乃邊郡未和負羽從
軍遼水無極鴈山慘雲閨中風暖陌上草薫日
出天而耀景露下地而騰文鏡朱塵之炤爛襲
青氣之烟煴攀桃李兮不忍別送愛子兮沾羅
裙至如一赴絶國詎相見期視喬木兮故里訣
北梁兮永辭顧左右兮魄動視親賔兮淚滋可
班荆兮増恨唯樽酒兮敘悲值秋鴈兮飛日當
白露兮下時怨復怨兮逺山曲去復去兮長河
湄又若君居淄右妾家河陽同瓊珮之晨照共
金鑪之夕香君結綬兮千里惜瑶草之徒芳慙
幽宫之琴瑟晦高臺之流黃春閨閟此青苔色
秋帳含兹明月光夏簟青兮晝不暮冬缸凝兮
夜何長織錦曲兮泣已盡廻文詩兮影獨傷儻
有華隂上士服食還仙術將妙而猶學道巳寂
而未傳守丹竈而不顧錬金鼎而方堅駕鶴上
漢驂鸞騰天暫遊萬里少別千年惟丗間兮重
別謝主人兮依然下有芍藥之詩佳人之歌桑
中衞女上宫陳娥春草碧色春水渌波送君南
浦傷如之何乃至秋露如珠秋月如珪明月白
露兮隂景徃來與子之別思心徘徊是以別方
不定別理千名有別必怨有怨必盈使人意奪
神駭心折骨驚雖淵雲之墨妙嚴樂之筆精金
閨之諸彦蘭臺之群英賦有凌雲之稱辨有雕
龍之聲詎能摹暫離之狀冩永訣之情者乎
　　　蓮華賦(并序)
余有蓮華一池愛之如金宇宙之麗難息絶氣
聊書竹素儻不滅焉
撿水陸之具品閱山海之異名珍爾秀之不定
乃天地之精英殖東國之流詠出西極而擅名
方翠羽而結葉比碧石而爲莖蘂金光而絶色
藕冰拆而玉清載紅蓮以吐秀披絳華以舒英
故香氛感俗淑氣叅靈躑躅人丗茵蒀祗冥青
桂羞烈沉水慙馨於是生乎澤陂出乎江隂見
綵霞之夕照覿雕雲之晝臨旣翕赩於洲漲亦
映曖於川潯奪夜月及熒光掩朝日與赩火出
金沙而延曜𬒳渌波而覃拖冠百草而絶群出
異類之衆夥故仙聖傳圖英隱流記一爲道沴
二爲丗瑞發靑蓮於王宮驗竒花於陸地若其
江淡澤芬則照電爍日池光沼緑則明璧洞室
矅長洲而瓊文映青崖而火質或慿天淵之清
峭或殖䟽圃之蒙密故河北櫂歌之姝江南採
菱之女春水厲兮楫潺湲秋風駃兮舟容與著
縹芰兮出波擥緗蓮兮映渚迎佳人兮北燕送
上客兮南楚知荷華之將晏惜玉手之空佇廼
爲謡曰秋鴈度兮芳草殘琴柱急兮江上寒願
一見兮道我意千里逺兮長路難若其華實各
名根葉異辭旣號芙渠亦曰澤芝麗詠楚賦艶
歌陳詩非獨瑞草爰兼上藥味靈丹沙氣驗青
㬦乃可棄劒海岫龍舉雲蕚畫臺殿兮霞蔚圖
縑縞兮炳爍永含靈於洲渚長不絶兮川壑
　　　丹沙可學賦(并序)
咸曰金不可鑄僕不信也試爲此辭精思云爾
惟雲塲之少折乃人逕之多憂雖瑶笙及金瑟
雜翠帳與丹幬吞悲欣於得失銜哀樂於春秋
煥如星絶黯如火滅星絶難光火滅可傷故從
師而問道兾幽路之或晹測神宗之無緩踐雲
根之不賖信名山及石室驗青傾與丹沙撝五
難之重滯擥九仙之輕華故抱魄寂處凝神空
居泯邈深晝窈鬱重虚覘炫燿而可見聽沉寥
而有餘於是乗河漢之光氣騎烈星之綵色輟
隂陽於形有傅變化於心識浮恍惚而無涯泛
靈恠而未極架日月之精照騫蛟龍之毛翼遂
乃氣穆肅而神奔骨窈窈而鬼恠綴葳蕤而成
冠點雜錯而爲珮出湎泣而遐鶩貫𪷟鴻而上
厲鳳之來兮蔽日鸞之集兮爲群左昆吾之炎
景右崦嵫之卿雲爛七采之炤燿漫五色之煴
烟非丗俗之質見焉鬼神之甞聞旣而曖碧臺
之錯落燿金宫之玲瓏幻蓮華於繡闥化蒲桃
於錦屏赩丹光而電烻䬃翠氛而杳冥軒僘惘
於冤虹階侘際於奔鯨惑龍宫之殿稱迷忉利
之宫名故靈偃蹇兮姣服女嬋姢兮可觀秀青
色之泯靡熳美目之波瀾襞日月之纂組襲星
宿之羅紈百味酒兮靈之集河供鯉兮靈之安
却文甫之玉質笑陳王之妙顔所以樂精玄於
太一妙宫徴於清都簫含聲而逺近琴吐音而
有無奏神鼓於玉𬒮舞靈衣於金𥚑韻躑躅而
易變律參差而難圖非南風之能擬詎濮水之
可摹於是流瀁不一遨曹無邊娥眉旣散鍾鼓
都捐乗綵霞於西海駟行雨於丹淵山差池而
鏡壑水清明而抱天山含玉以永歲水藏珪以
窮年擬若木以冩意拾瑶草而悠然遂乃凝虚
飲一守仙閉方智寂術盡魄兀心亡白生不能
關其說惠子無以挫其芒源其耻市朝之失道
疾讒嬖之不祥却文綵之媱冶去利劒之鏗鎗
懅生死於半氣惜百年於一光故以鑄金爲器
丹沙爲漿慙吝旣盡妖怨當忘吾師以爲可學
而公子謂之不良歟
　　　靈丘竹賦
登﨑嶇之碧巘入朱宫之玲瓏臨曲江之廻盪
望南山之䓗青鬱奉華之石岸赩夏彩於沙汀
逺亘紫林祕埜近匝玉苑禁垌於是緑筠繞岫
翠篁緜嶺參差黛色陸離紺影上謐謐而留間
下微微而停靖蒙朱霞之丹氣曖白日之素景
故非英非蘂非香非馥而珍跨仙草寳踰靈木
夾池水而檀栾繞園塘而橚植旣間霜而無凋
亦中暑而增肅毎冠名於華戎將擅竒於水陸
况有朝雲之舘行雨之宫窓崢嶸而緑色戶踟
蹰而臨空綺䟽蔽而停日朱簾𨳩而留風𬒳􁒓
簵之窈蔚結篠蕩之溟𪷟或産鳷鵲之右或居
寒露之東此皆金輿之所出入瑶輦之所周通
梁江文通文集卷第一
　江文通文集校補
　　烏程蔣氏密韻樓藏明翻宋書棚本江文通集中有校補蓋馮
　　己蒼依元人鈔本手校而葉石君過錄者也明刻亦源於宋豈
　　明人校刻不免竄改致失其眞歟今迻錄校語附於卷後江集
　　當以此爲致佳之本矣庚申六月無錫孫毓修記
　卷一
　倡婦思悲賦　露色未晞(稀)哀千里賦　嶄(㟻)岩生岸　靑苔
　賦　春禽思(忠)兮　水上神女賦　日炯炯而光舒(舒光)待罪
　江南思北歸賦　寒蕪(蒹)葭于余馬　涉桂水與急(碧)湍　鷹隼
　戰而橧(櫓)巢　蛟夔尼而共(失)穴　共魍魎而相偶(偶作/◍)憂而
　塡谷(骨)丹砂可學賦　騎烈(列)星之綵色　骨窈窕(窈)而見怪
　　却交(文)甫之玉質
　卷二
　赤虹賦　騎傅(稟傳)說之一星　金燈草賦　紫縈(榮)晨光　橫
　吹賦　赤赮　紫駮　至于貝胄(具曹)象弭之威傷友人賦　庶
　同嵇尙駕從(篤徒)之哀　握隨(隋)珠而比麗　卜(十)圖兮炤籍
　信朝口之徒􁀈(昊)擥(覽)秋實於西苑　貴楊蕤(􁪭)於後烈　麗
　色賦　露(霧)辭楚而容裔　莫不輟鏡徙(徒)倚　春蠶度繭(網)
　不覿(觀)其容　江上之山賦　巖岍兮穴(空)鑿　亦緯(繙)繣而已
　遷　雖不敏而無操(懆)空靑賦　䃕確(磪)堅英
　卷三
　就謝主簿宿　北風縹(漂)夜色　寧濕阻(岨)雲梁　燈夜和殷長
　史　客子依(仿)永夜　感春冰遙和謝中書　流瀾(爛)新光生
　暮意歌上春(眷)遊黃蘖山　殘屼(㞦)十代木　還故國　請學
　碧山草(靈萆)傷内弟劉常侍　蘭杜(社)信嘉名　從蕭驃騎新
　亭(帝)壘
　卷四
　惜晚春應劉秘書　玉瀝(歷)乃共酌　應劉豫章別　裂◍◍◍
　◍◍(分)◍分(◍◍)郊外望秋答殷博士　雲稍(精)無永滯　冬盡
　難離和丘長史　山川吐幽氣(◍)當春四韻同◍◍◍左丞(刻/左)
(上僅空/一字)淡(◍)烟漾璇景　班媫妤(好)詠扇　王侍中懷德　崤
　函蕩丘墟　阮步兵詠懷　飄飄可終年(極)張黃門苦雨　有
　渰(弇)興春節　盧侍郞感交勉(􁄄)力在無逸　許徵君自序　苕
　苕寄意(勝)勝(景)謝臨川遊山　山嶠(矯)備盈缺　幸遊見(建)德
　鄕　謝法曹贈別　子衿(矜)怨勿往　凝睇(涕)在何辰　王徵君
　養疾(微/刻本無/微字)鮑參軍戎行　執(軌)覊輕去鄕　悼室人十
　首　湘醽徒有約(酌)漱漱(䔩蓛)淸衾單
　卷五
　報袁叔明書　平原彯影(色)與交友論隱書　而飄(彯)然十載
　　◍◍◍◍(此空格在輒被◍/語句下刻空三格)心頑質堅(頑校/作◍)性斂眉(骨)折
　　奏記詣南徐州新安王　長匱芹(斤)藻之德　到主簿日事詣
　右軍建平王　從後軍(車)於河楚竟不能曜丹臒(雘)被黜爲吳
　興令辭牋詣建平王　山川間(聞)之　詣建平王上書　隱於簾
(篇)肆之間　昔上將之恥絳(降)侯　到功曹參軍牋詣驃騎竟陵
　王　旣乏(之)脩短之術　馳淄澠(繩)之幣　身蒙靑雘(㬦)拜正
　員外郞表　由學末(未)徒　奉(春)役丹殿
　卷六
　始安王拜征虜將軍丹陽平章　爽泗(元鈔空四格/無此二字)始安王拜
　征虜將軍南兗州刺史章　職右南◍(刻脫/◍)建平王拜右衞將
　軍荆州刺史章　祇祑漳土(士)建平王謝賜石硯(視)等啟　建
　平王慶改號啟　旣覯昭(招)晨　建平王慶江皇后正位章　翬
(翠)珩炤品　黎玄滲(湊)仁　建平王讓鎭南徐州刺史啓　頻瀉
　四析(折)
　卷七
　勑爲朝賢答劉休範書　道鬱◍(刻本/脫)終　尙書符　喑嗚則(别)
　左右激電　投(救)命軍門　皦(激)然無二　蕭領軍讓司空幷敦
　勸啓　蕭領軍拜侍中刺史章(此二篇馮氏云元/鈔本失落未校)蕭驃騎上頓
　表　親駕◍(悚)悚　蕭驃騎築新亭壘埋枯(骸)教　並爲◍◍(收)
(改)蕭驃騎讓太尉増封第三表　未嘗不麗選◍(刻本/脫)台　吳
　鄧之盛◍(功)中原(源)久蕪
　卷八
　蕭太尉上便宜表　管(君)晏之制書　約性撝僞操　思裁奢(奓)
　忲(太)讓太傅揚州牧表　祗畏險(驗)盛　◍(刻本/脫)凝煙露之潤
　　蕭重讓揚州表　◍(乃)假翼於皇極　管庫之寮(家)寂寞　尙
　㨿晦撓(橈)臣實空懦(儒)蕭被侍中敦勸表　巡今(令)逾疑
　視聽敬其◍(炎)貴　蕭被尙書敦勸重讓表　燈燼罕(空)舉　蕭
　讓劍履殊禮表　且今(令)所慮受　蕭拜太尉揚州牧表　而神
　居寂◍(阻)寧班◍(衮)司之上　臣績不炤◍(刻脫/◍)蕭大尉子
　姪爲◍(領)軍江州兗州豫州淮南黃門謝啟　臣頻結崇寵(籠)
　蕭太傅謝追贈父祖表　星(􁀈)日不追　澤演慶丹(刻慶字下/有世字)謙
(刻本/脫)請靡諒　蕭太傅東耕教　產殷◍(刻作/絃)縣　蕭太傅辭輿
　馬駕親幸表　◍(刻作/紫)靑變禮　蕭讓前部羽葆鼔吹表　常䘖
　◍(刻作)燿　謝開府辟召表　臣府自辟◍(刻作/僚)賢　◍(刻作/賓)資
　山東之英　旣乖◍◍(刻作/覆業)蕭上銅鍾芝草衆瑞表　炳(柄)據
　有徵　◍(刻本/脫)東太守臣朏(腦)解所統武進令臣◍(刻作/紀)法宗
　卷九
　蕭讓太傅相國齊公十郡九錫表　秬　鬯彤弓　第二表　恃
　險與(輿)馬　具曰(日)遺氓　被百僚敦勸受表　諸侯方(放)命
　伊摯叔旦(且)之爵呂牙申伯(明)之賞　齊王謝冕旒諸法物表
　光(先)宅曲阜　粉(枌)璽爭輝　遣大使巡詔　若無津際(漈)斷
　募士詔　且(旦)滋長逋逸　封江冠軍等詔　皆績(繢)幹兩宣
　謐(抄無/此字)北伐詔　無勞遂(遠)兵　駱驛繼(旣)進　肅淸河洛(路)
　曲赦丹陽等四郡詔　昧旦(且)求政　王光祿爲征南湘州詔
　冲素之◍(刻脫/◍)褚侍中爲征北長史詔　思懷淹(掩)暢
　卷十
　齊太祖高皇帝誄　叫怨(然)靑墀　◍(街)號燿盛　國圖方匿(匱)
　　淫◍(祀)若旍　◍(瀉)家提國　襄(衍文)任◍(卷)文武　陰圖
　食昴(昂)◍(樊)稚斵櫬　◍　彼皇維　玄英◍(最)節　宋故尙
　書左丞孫緬墓誌文　齊影儒口(喆)宋故安成王右常侍劉喬
　墓誌文　雲意霜◍(拍)美懋◍◍(徒鐫)蕭太傅東耕祝(呪)文
　　山桃　引露(霧)如電　白雲　蕭(簫)瑟玉池上　秦(泰)女　搆
　象臺　流梵音兮至南(案)溟　訪道經　信◍(若)人兮先覺　鏡
　論語憲嬀禹而◍(折)法　山中楚辭　欷㳂◍(油)川流帶　石
　　兮蔽日(白)魂兮歸來(抄本魂字/上空三格)
　　　　牲出入歌辭(山中楚/辭下)
　祝詳史具禮備樂荐有牲在陳有鼓在懸騰燭象星奔水類電郊
　燎速駕馭彼乘駽以伺質明以佇神宴
　　　　薦豆呈毛血歌辭
　時恭時祀有物有則伊我上聖實挹明德犧象交陳鬱尊四塞黍
　唯嘉穀酒唯玄默薦通蒼祗慶覃黎黑願靈之降祚家佑國
　　　　奏宣列之樂歌辭
　殷崇配天界尊明祀瑞合汾陰慶同泰畤靑幕雲舒丹殿霞起二
　曜維新五精吿始于以享之景福是履
　江文通集後序
余先人避地蕭山因而老焉視蕭山不啻桑梓也所居之東一里
許曰江寺蓋梁左衞將軍文通別業其子昭玄捨爲浮屠前有夢
筆橋乃後人想像其陳迹爲之文不足徵殆千年矣頃歲余領國
子學閱崇文閣舊書得江文通集欣然曰夢筆之驗其在是乎錄
以示僧有成輩咸願刻之以傳余按文通濟陽考城人今考城已
不知有文通矣唯蕭山故居獨存毋乃文通爲東海郡丞或吳興
令時往來所寓耶逸事寥寥不可考矣然名藍上人猶能追慕前
脩紀錄製作爲可尙已自今潘水之涘豈無懷錦韜筆褒然文鳴
者出焉則文通過化餘澤久而益溥亦有成諸同袍樂善之著也
工吿訖功謹誌于左
至正四年良月初吉中大夫蘄州路總管兼管内勸農事趙　翁
跋
　戊子秋仲之晦初得元人抄本至季秋之十二日始校完元本
　　多樂府三章此本不知何以删去而元本所缺此本又以意塡
　　增文理荒悖可笑今盡◍之凡◍者元本所無也旁注者元本
　　如而文可兩通者也孱守老人(旁注字今/未過錄)
　銅劍讚一卷　梁江淹撰
　永明初始造舊宮鑿東北之地皆平岡迤隴尤多古冢墓有人得
　銅劍長尺五寸余旣借看歎其古異客有謂余曰古時乃以銅爲
　兵乎其可得而聞不余笑而應曰此證據甚多殆不俟言卿旣欲
　知輒具言之余按山海經曰昆吾之山其上多赤銅郭璞注曰此
　山出金如火以之切玉如割泥也周穆王時西戎獻之尸子所爲
　昆吾之劍也越絕書曰赤墐之山破而出錫若邪之谿涸而出銅
　歐冶鑄以爲純鉤之劍又汲冡中得一銅劍長三尺五及今所記
　干將者亦皆非鐵明古者以銅錫爲兵器也周書稱穆王時征犬
　戎得昆吾之劍火浣布長尺有咫又有鍊銅赤刀割玉如泥焉又
　左傳僖公十八年鄭伯始朝于楚楚賜之金旣而悔之盟曰無以
　鑄兵故以鑄三種杜預注云楚金利故也古者以銅爲兵故禹貢
　云荆揚貢金三品余以爲古者語質而難解今者語文而又了獨
　詩云元龜象齒其實象牙也書曰厥包橘柚乃黃柑也金品上則
　黃中則赤下則黑黑金是鐵赤金是銅黃金是金黃金可爲寶赤
　金可爲兵黑金可爲器韓子稱昔智伯繇之伐趙襄子初晉陽襄
　子金將盡問於張孟談孟談對曰吾聞董安于治晉陽也公室悉
　以銅爲柱質君可發而用之於是發之有餘金矣謂此據蓋可知
　焉又昔夏后氏使九牧貢金鑄九鼎於荆山之下于昆吾氏之墟
　白若甘攙之地圖其山川奇怪以形於鼎使民知神姦不逢其害
　以定其祥鼎成三足而方不炊而自沸不舁而自藏不遷而自行
　九鼎旣成定之國都桀有昏德鼎遷於商殷紂暴虐鼎遷於周每
　人主休明鼎雖小而重其姦回昏亂雖大而輕及周顯王三十二
　年姬德大衰乃淪入泗水秦始皇之初見於彭城二十七年始皇
　東遊大發徒出之而不能得焉後漢武帝賓禮百神于汾陰得大
　鼎時人以爲九鼎其詳不可得而審也且荆軻刺秦王之日七首
　擊銅柱銅柱火出則古者非直以銅爲七首亦以爲殿柱也且始
　王之世長狄十二見於臨洮身長三丈足跡六尺於是始皇斂天
　下之兵鑄而象之故西京賦云高門有閌列坐金狄是也又造阿
　房之宮其門悉用鎡石鎡石噏鐵以防外兵之入焉以此推之明
　知春秋迄於戰國戰國至於秦時攻爭紛亂兵革互興銅旣不充
　給故以鐵足之鑄銅旣難求鐵甚易是故銅兵轉少鐵兵轉多年
　甚一年歲甚一歲漸染流遷遂成風俗所以鐵工比肩而銅工稍
　絕二漢之世逾見其微及漢建安二十四年魏文帝爲太子時鑄
　三寶刀二七首天下百鍊之精利而悉是鑄鐵不能復鑄銅矣按
　張華博物志亦稱鑄銅之工不復可得唯蜀地羌中時有解者由
此言之斯妙久絕余謂不復能鑄銅者正當不能使利如霜雪光
似雲霞陸斬犀兜水斷蛟龍豈復不能鑄銅鑪鋺燈耶然今太極
殿前兩大銅鏡卽周景王鑄也製作精巧獨絕晚世今之作必不
及古猶今鏡不及古鏡今鐘不及古鐘矣昔余爲吳興令鑿池又
獲銅箭鏑數十枚時有人復於彼山中伐木得銅斧一口古銅鑄
爲兵豈爲一據故備言其詳以發子之蒙矣古貴銅賤銅非獨此
事按皇覽帝王冢墓記稱吳王闔閭冢銅槨三重汞池六尺玉鳧
之流扁諸之劍三盤郢魚腸之劍在焉秦始皇冢亦以銅槨水銀
爲江河關東賊發之至銅槨而取銅深大不可多得因此穴塞漢
陳思王冢時奢侈皆生葬取愛幸奴婢蓄穀爲銅窗以通殉葬者
氣息兼以水火守冢給呼召數十年乃不復聞聲矣晚世之葬無
復此例然猶自大奢大富大盛或傾一國之財或竭一家之寶或
爭爲宏麗或競相高尙前漢奢於後漢魏時富於晉世中原旣夷
　至於江左時天下凋喪制度日衰富貴之家猶或厚葬然論古論
　曩亦減損千萬倍矣世愈貧狹哀禮愈薄又往古之事棺皆不用
　釘悉用細腰其細腰之法長七寸廣三寸厚二寸五分狀如木秤
　兩頭大而中央小仍鑿棺際而安之因普漆其外一棺凡用細腰
　五十四枚大略如此亦可謂至巧矣其法旣絕亦有銅釘銅釘之
　體皆如今柘釘形也銅釘旣滑多被發掘自義熙以來乃以柘代
　銅爰及明器之屬亦多減省必不得已乃用烏牙焉相與皆用素
　棺不得施漆及自棺之外一無所設旣由貧富之懸兼以避患之
　及耳故爲此讚以明古今銅鐵之兵忍刃葬送之事焉乃成讚曰
　悠悠開闢或聖或賢蚩尤鑄銅爲兵幾年天生五才實此爲先旣
　古旣曩誰測誰傳紛綸百代事無不異况迺金鐵國之利器風胡
　專精歐冶妙思於昔則出於今則祕聞之釋經萬物澹薄在古必
　厚在今必惡徒侈徒異徒鏟徒削聊舉一槪以明鴻略
　右銅劍讚一卷　陳留靑雲寺伯宇記
　康熙二年仲春望後五日孫凱之示余校正本對錄孫本係故
　　友馮已蒼所藏從元抄本校者也其銅劍讚馮以意附之耳馮
　　遭酷令所誅書籍盡散今見其書如見故人不勝悵歎云
　　　　　　　　　　　　　　南陽葉石君記
梁江文通文集卷第二
賦
　　　赤虹賦(并序)
東南嶠外爰有九石之山乃紅塵十里青㠋百
仞苔滑臨水石險帶溪自非巫咸采藥群帝上
下者皆歛意焉於時夏蓮始舒春蓀未歇肅舲
波渚緩拽汀潭正逢巖崖相炤雨雲爛色俄而
雄虹赫然暈光耀水偃蹇山頂舄弈江湄僕追
而察之實雨日隂陽之氣信可觀也又憶昔登
鑪峯上手接白雲今行九石下親弄綘蜺二難
再感而作賦曰
迤邐碕礒兮大極之連山鰅鱅虎豹兮玉虺騰
軒孟夏茵蒀兮荷葉承蓮悵何意之容與兮兾
暫緩此憂年失代上之異人遟山中之虚迹掇
仙草於危峯鐫神丹於崩石視鱣岫之吐翕看
黿梁之交積於是紫油上河絳氣下漢白日無
餘碧雲卷半殘雨蕭索光烟艶爛水學金波石
似瓊岸錯龜鱗之崚崚繞蛟色之漫漫俄而赤
蜺電出蚴蚪神驤曖昧以變依俙不常非虚非
實乍隂乍光赩赫山頂炤燎水陽雖圖緯之有
載曠代識而未逢旣咨嗟而躑躅聊周流而從
容想畨禺之廣野意丹山之喬峯禀傳說之一
星乗夏后之兩龍彼靈物之詎幾象火滅而山
紅餘形可覽殘色未去耀萎𬎼而在草映靑䓗
而結樹昏青苔於丹渚曖朱草於石路霞晃朗
而下飛日通籠而上度俯形命之窘局哀時俗
之不固定赤舄之易遺乃鼎湖之可慕旣以爲
朱鬐白毳之駕方曈一角之人帝臺北荒之際
弇山西海之濵流沙之野折木之津雲或恠綵
煙或異鱗必雜蜺之氣隂陽之神焉
　　　四時賦
北客長欷深壁寂思空牀連流圭窬淹滯綱絲
蔽戸青苔繞梁春華虚艶秋月徒光臨飛鳥而
魂絶視浮雲而意長測代序而饒感知四時之
足傷若乃旭日始暖蕙草可織園桃紅點流水
碧色思應都兮心斷憐故人兮無極至若炎雲
峯起芳樹未移澤蘭生坂朱荷出池憶上國之
綺樹想金陵之蕙枝若夫秋風一至白露團團
明月生波螢火迎寒眷庭中之梧桐念機上之
羅紈至於冬隂北邊永夜不曉平蕪際海千里
飛鳥何甞不夢帝城之阡陌憶故都之臺沼是
以􁈓琴情動戞瑟涕落逐長夜而心殞隨白日
而形削故秦人秦聲楚音楚奏聞歌更泣見悲
已疚實由䰟氣愴斷外物非救叅四時而皆難
况僕人之末陋也
　　　金燈草賦
山華綺錯陸葉錦名金燈麗草鑄氣含英若其
碧莖凌露玉根升霜翠葉暮媚紫榮晨光非錦
罽之可學詎瓊瑾之能方廼御秋風之獨秀值
秋露之餘芬出萬枝而更明冠衆蘤而不群旣
艶溢於時暮方炤麗於霜分是以移馥蘭畹徙
色曲池軼長洲兮杜若跨幽渚兮芳籬映霞光
而爍爚懷風氣而參差故植君玉臺生君椒室
炎蕚耀天朱英亂日永緒恨於君前不遺風霜
之蕭瑟藉綺帳與羅袿信草木之願畢
　　　橫吹賦(并序)
驃騎公以劒卒十萬禦荆人於外郊鐡馬煩而
人聳色綵旄耀而士銜威軍容有橫吹僕感而
爲之賦云
北隂之竹兮百尺而不見日石硿礲而成象山
沓合而爲一雲逕逕而孤去風時時而寒出木
斂柯而攅抏草騫葉而蕭瑟故左﨑嶬右硱磳
樹嵓㠋水泓澄鎮雄蛟及雌虺　獨鴟與單鷹
白山顥赤山赩匝流沙經西極原陸窈灌莽深
人聲絶馬迹沉寂然四顧增欷累吟雖欲止而
不能禁此竹方可爲噐廼出天下之英音於是
帶以泯色扣以瓊文潤如沉水華若浮雲赤
紫駮星含露分其聲也則鞅鬱有意摧萃不群
超遥衝山﨑曲抱津緜羃順序周流衘吕故西
骨秦氣悲憾如懟北質燕聲酸極無巳斷絶百
意繚繞萬情吟黃烟及白草泣虜軍與漢兵於
是海外之雲處處而秋色河中之鴈一一而學
飛素野黯以風暮金天赩以霜威衣𬒮動兮霧
入冠弓刀勁兮馬毛寒五方軍兮出不及雜色
騎兮徃來還瞻如雲兮志如星山可動兮石可
銘功一堅兮迹不奪魂旣英兮鬼亦靈奏此吹
兮有曲可歌盡而淚續重一命而若烟知半氣
之如燭美人戀而嬋媛壯夫去而躑躅故感魂
傷情獲賞彌倍妙器竒製見貴歷代所以韻起
西國響流東都浮江繞泗歷楚傳吳故函夏以
爲寳飾京關以爲戎儲至于具曹象弭之威織
文魚服之容鄞山錫刃耶溪銅鋒皆陸斷犀象
水斬蛟龍載雲旗之逶迤扈屯騎之溶溶啾寥
亮於前衡嘒陸離於後陣視眄眩而或近聽嘹
嘈而逺震奏白登之二曲起關山之一引吐哀
也則瓊瑕失綵衘樂也則鈆堊生潤採菱謝而
自罷緑水慙而不進代能識此聲者長㓕淫而
何吝
　　　扇上綵畫賦
臨淄之雅女宋鄭之妙工織素麗於日月傳畫
明之綵虹洛陽之伎極江南之巧窮故飾以赤
野之玉文以紫山之金空青出峨嵋之阻雌黃
出嶓冡之隂丹石發王屋之岫碧髓挺青蛉之
岑粉則南陽鈆澤墨則上黨松心山乃嶄巖鬱
峍路必􁽐㟿﨑嶔馭龍所不逺至駕鳯未之前
㝷乃雜族以爲此扇爲君翳素女與玉琴玉琴
兮散聲素女兮弄情旻天兮舒縹暮雲兮含頳
䆫中暖兮露始滴池上凝兮月又明玉琴兮珠
徽素女兮錦衣促織兮始鳴秋蛾兮載飛識桂
莖之就罷知蘭葉之行衰願解珮而捐玦指黄
墟而先歸重曰碧臺寂兮無人蔓丹草與朱塵
度俄然如一代經半景若九春命幸得爲綵扇
兮出入玉帶與綺紳
　　　傷友人賦(并序)
僕之神交者甞有陳郡之袁炳焉有逸才有妙
賞博學多聞明敏而識竒異僕以爲天下絶倫
黯與秋草同折今不復見才矣旣而陳書有念
橫瑟無從雖乏張范通靈之感庻同嵆尚篤徒
之哀乃爲辭曰
泫然沾衣兮悲袁友之英秀系神緒而作民胤
靈枝而啓胄轢四代而式昌洎十葉而克茂友
人之生川岫降明峻調逈韻惠志聦情倜儻逺
度寂寥靈素文攀淵卿史類遷固譬如冬雪旣
㓗將以秋月至徹乃上代而少雙故叔丗而曠
絶弔蕙若之暫芳慟琬琰之永闕余旣好於斯
友乃神交於一顧邈疇年之繾綣窈生平之遊
遇旣遊遇兮可㝷乃協好兮契心懷愛重於素
壁結分珍於黃金拾一代而笑淺訪古人而求
深故高術而共逕豈異䄂而同襟爾挂情於霜
栢我發意於東桂擥千品之消散鏡百侯之衰
替帶瑶玉而爭光握隨珠而比麗十圖兮炤籍
抽經兮閱史共檢兮雒書同扸兮河紀旣思遊
兮百說亦窮精兮萬里愛詩文之綺發賞賦艶
兮錦起罄古今之寳賮殫竹素之琛竒信朝日
之徒昊屬夜星之空移覽秋實於西苑摘春華
於東池蚤同歲於上京未滿年於下國爾湘水
兮深沉我前山兮眇黙惟音華與書酒伊楚越
兮南北余結誼兮梁門復從官兮朱藩何人遥
而困阻而天道之匪存凋碧玉之神樹銷紫石
之靈根永逺書於江澨結深痛於爾䰟䰟線昧
其若絶泣縈盈其若結吝妙賞之不留悼知音
之已逝金雖重而見鑄桂徒芳而𬒳折百年一
盡兮貴楊蕤於後烈
　　　麗色賦
楚臣旣放䰟往江南弟子曰玉釋珮馬解驂𪷟
𪷟渌水􁑾􁑾青衫乃召巫史兹憂何止史曰臣
野膠學蔽理臣之所知獨有麗色之說耳夫絶
代獨立者信東方之佳人旣翠眉而瑶質亦盧
曈而頳脣鍱金花於珠履颯綺𬒮與錦紳色練
練而含奪光炎炎其若神非氣象之可譬奚影
響而能親故仙藻靈艶金華玉儀其始見也若
紅蓮映池其少進也如綵雲出衣五光徘徊十
色陸離實過珊瑚同樹價直瓊草共枝雖玉堂
春姬石室素女張烟霧於海際耀光景於河渚
乗天梁而皓蕩叫帝閽而延佇猶比之無色方
之非侣於是彫臺繡戸當衢橫術椒庭承月碧
愰延日架虬柱之嚴躧亘虹梁之峻宻錦幔垂
而杳寂桂煙起而清溢女乃耀邯鄲之麗歩媚
趙北之鳴瑟若夫紅華舒春黃鳥飛時紺蕙𥘉
嫰頳蘭始滋不擥蘅帶無倚桂旗摘芳拾蘂含
詠吐辭笑月出於陳歌感蔓草於衞詩故氣炎
日永離明火中槿榮任露蓮花勝風後簷丹葵
前軒碧桐笙歌畹右琴儛池東嗟靈王之心恱
怨漢女之情空至乃西陸始秋白道月弦金波
炤戸玉露曖天網絲挂墻綵螢繞梁氣已温兮
曉未半星雖流兮夜何央憶雜珮兮且一欷念
錦衾兮以九傷及冴隂凋時冰泉凝節軒疊厚
霜庭澄積雪鳥封魚斂河凝海結紫帷鈐匝翠
屏環合麝宻周彰燈爐重沓耻新臺之青樓想
上宫之邃閤若乃水炤景而見底煙㝷風而無
極霧出吳而綺章雲堆趙而碧色霧辭楚而容
裔風去燕而悽惻莫不輟鏡徙倚擥琴心息於
是帳必藍田之寳席必蒲陶之菅圖明室畫浮
雲春蚕度網綺地應紡秋梭鳴機織爲褧衣象
奩瓊盤神瀝仙丹雕柱綵瑟九華六出翠蕤羽
釵緑秀金枝故言必入媚動必應規有光有豔
如合如離氣柔色靡神凝骨竒經秦歷趙旣無
其雙㝷楚訪蔡不觀其容亦可駐髮還質驂星
馭龍蠲憂忘死保其家邦蓋天下之至麗孰能
預於此哉宋大夫耀影汰迹縈䰟洒魄賞以雙
珠賜以合璧拂巫盪祝永爲上客
　　　翡翠賦
彼二鳥之竒麗生金洲與炎山映銅陵之素氣
灌碧磴之紅泉石錦質而入海雲綺色而出天
峰炎嵒而蔽日樹靜暝而臨泉霞輕重而成彩
煙尺寸而作緒熱風翕而起濤丹氣赫而爲暑
對滫流之蛟龍衝汶漻之霧雨耀緑葉於冬岫
鏡朱華於寒渚斂惠性及馴心騫頳翼與青羽
終絶命於虞人充南琛於祕府備寳帳之光儀
登美女之麗飾雜曰玉以戒文糅紫金而爲色
專妙綵於五都擅精華於八極傅貴質於竹素
晦深聲於百億嗟乎雞鶩以稻梁致憂燕雀以
堂搆貽愁旣銜利之利近又遁害之無由今乃
依赮火之絶垠出赤縣之紘州逭人迹而獨立
擥天倪而爲儔竟同獲於河鴈不俱恕於海鷗
必性命兮有當孰能合兮可求
　　　江上之山賦
潺湲澒溶兮楚水而吳江刻劃嶃崪兮雲山而
碧峯挂青蘿兮萬仞竪丹石兮百重嵯峨兮嵒
㟧如斵兮如削嶤嶷兮尖出巖岍兮空鑿波潮
兮吐納􁳐峯兮積沓鰅鱅兮赤尾黿鼉兮匼匝
見紅草之交生眺碧樹之四合草自然而千花
樹無情而百色嗟代道之異兹牽憂恚而來逼
惟爐炭於片景抱絲緒於一息毎意遠而生短
恒輪平而路庂信懸天兮窈昧豈繁命於才力
旣群龍之咸疑焉衆狀之所極俗逐事而變化
心應物而廻旋旣欻翕其未悟亦　繣而巳遷
伊人壽兮幾何譬流星之殞天悵日暮兮吾有
念臨江上之斷山雖不敏而無操願從蘭芬與
玉堅亂曰折芙蓉兮蔽日兾以盪夫憂心不共
愛此氣質何獨嗟乎景沉
　　　燈賦
淮南王信自華淫命綵女兮餌丹砂而學鳳音
紫霞没白日沉挂明燈散玄隂顧謂小山儒士
斯可賦乎於是泛瑟而言曰若大王之燈者銅
華金檠錯質鏤形碧爲雲氣玉爲仙靈雙椀百
枝艶帳充庭炤錦地之文席映繡柱之鴻箏恣
靈脩之浩盪釋心疑而未平兹侯服之誇詡而
處士所莫營也若庶人之燈者非珠非銀無藻
無縟心不貴美噐窮於樸是以露冷帷幔風結
羅紈螢光别桂蛾命辭蘭秋夜如歲秋情如絲
怨此愁抱傷此秋期必丹燈坐歎停說忘辭至
夫霜封園橘冰裂池蓀雲雪無際河海方昬冬
膏旣凝冬箭未度㳙連冬心寂歷冬暮亦復朱
燈空明但爲傷故乃知燈之爲寳信可賦也王
遂讃善澄意歛神屈原才華宋玉英人恨不得
與之同時結佩共紳今子凝章挺秀近出嘉賔
吐蘅吐蕙含瓊含珉摧驂雕輦以愛國之有臣
焉
　　　知己賦(并序)
陳國之華者故吏部郎殷孚其人也博而能通
學無不覽雅賞文章尤愛竒逸雖志隱巖石而
名動京師矣才多深見氣有逺度雖安期千里
不能尚焉始於北府相值傾蓋無已僕乃得罪
嶠外遐路窈然始還舊都會君㝷卒故爲兹賦
以寄深哀
順祗効寳瀆靈會昌時雨種祉山雲降祥承瑶
葉之餘曖系金枝之末光聳孤韻以風邁騫逸
氣以烟翔故學不常師而心鏡群藉理不啓問
而情炤諸宻採圖辨緯遊機訪曆潜志百氏沈
神六經冥㭊義象該洽性靈儒不隱迹墨無遁
形旣含道潤亦發才華采耀秋月文麗冬霞有
體有艶光國光家識包上仁義兼髙行如彼清
波可挹可鏡又象沖室惟清惟淨氣擬北海情
方中散風流未輟盛名猶纂英馳芬激譽流聲
滿我筠心而松性君金采而玉相伊邂逅之未
遇爰契闊於朱方丹瓊譬而非寳緑蘭比而無
芳毎賞矜其如契貴懷允而不忘亟閒席兮惆
悵屢緩帶而從容論十代兮興毀訪五都兮異
同談天理之開基辯人道之始終罄龍圖及鳳
書傾蒼冊與篆字儲西國之闕文採東京之逸
記閱歆向之舊㫖闡鐘王之新意對楚漢之瞻
墨覽魏晉之鴻䇿授逺近之眞假削古今之名
實毎齊韻而等逕輒同懷而共術吐情志而深
賞忘年齒而隆眷擬余才兮前華比余文兮後
彦余結𬒮於山石君慿神於寒霰何逺期之未
從痛戢景其如電堂酒兮一塵暮燈兮萬春黛
草兮永祕朱丹兮何晨聞瑶質兮可變知余采
兮一奪唯華名與芳暉兮爭日月而無沫
　　　空青賦
夫赤瓊以炤㷈爲光碧石以萎蕤爲色咸見珍
於東國並𬒳貴於四極況空青之麗寳亦挺山
海之不測其所處則峻巘層石龜穴龍壁素岸
成雲頳砂如積外隱青苔丹草内伏玉枝瑪瑙
銅鈆合生䃕磪堅英自非索嶮覓危乗鱟履螭
倦春厭秋斵異鐫竒能得厠於軒宇接君子之
光儀於是冩雲圖氣學靈狀仙寳波麗水華峯
艶山陽谷之樹崦嵫之泉西海之草炎州之烟
銀臺之鳥穆王之馬都廣之國畨禺之野皆咫
尺八極鏡見四荒雲烟始出日月旣張若夫䆳
古之丗汗漫窈微惟此青墨所以造之至乃翠
燦軒室䓗鬱臺殿雜蛟龍之文章發麟鹿之炳
絢騁神形於鐘簴舒恠物與雷電亦有曲帳畫
屏素女綵扇錦色窈鬱綺質蔓衍點拂濃薄如
隱如見山水萬象丹青曲變成百鎰之可珍亦
千金而不賤雖楚之夏姬越之西施趙妃節后
秦娥吳娃溺愛靡意䰟飛心離候青翳爲藻飾
方赩紅華與素儀冠衆寳而獨立信求之而無
虧
　　　學梁王兎園賦(并序)
或重古輕今者僕曰何爲其然哉無知音則已
矣聊爲古賦以奮枚叔之製焉
碧山倚巘﨑兮象海水碣石朝日晨霞兮赩紅
壁仰望泬寥兮數千尺􁵰􁵙嵺􁫷汩淈成岫􁠝
呀而窟竇哮碻􁵚確紫蕪丹駮苔點綺縟若斷
若續如此者百有十處奔水激集瀴溟絜渠潏
湟吐吸跳波走浪濺沫而相及㵿漾長驚澆灌
逺注無時息焉青樹玉葉彌望成林亦有輪囷
磥硊一枝百頃萬葉共隂縹草丹蘅江離蔓荆
酷郁交布原滿隰平於是金塘湎演緑竹𬒳坂
繚繞靑翠近而復逺白砂如積雪者焉碧石如
圓玦者焉水鳥駕鵝􁴢鳿鶵鴈上飛衡陽下宿
沅漢十十五五忽合而復散乃有綺雲之舘頳
霞之臺其樂足以棄國釋位遺死忘歸也若夫
墨翟商瞿之倫學兼師術才叅道眞方駕蓮􁈓
于沼之濵乃射宿餌魴前繳鷫鷞青黏黃梁曤
鼈胾羮臑㹠柘漿窮嬉極娛雲翶兮煙翔超然
左覽蒼梧右睨鄧林崩石梧岸􁼦􁽑藏隂逮至
山頂丹壁四平靈木夾道神草列生俯瞰太一
下視流星旣投冠而棄劒亦扤魄而盪靈於是
大夫之徒稱詩而歸春陽始映朱華未希卒逢
邯鄲之女蕙色玉質命知其麗攅連映日綺裳
下見錦衣上出雖復守禮令人意失遂謡曰碧
玉作椀銀爲盤一刻一鏤化雙鸞乃報歌曰美
人不見紫錦衾黃泉應至何所禁妃因别曰見
上客兮心歷亂送短詩兮懷長歎中人望兮蚕
旣飢爕蹀暮兮思夜半
梁江文通文集卷第二
梁江文通集卷第三
　詩
　　　侍始安王石頭
緒官承盛丗逢恩侍英王結劒從深景撫袖逐
曽光暮情鬱無已流望在川陽平原忽超逺參
差見南湘何如塞北隂雲鴻盡來翔擥鏡照愁
色從坐引憂方山中如未夕無使桂葉傷
　　　從征虜始安王道中
秉笏從帷幕仄身豫休明君子未獲晏小人亦
自營結軒首凉野驅馬傃寒城容裔還鄕櫂逶
迤去國旌山氣直百里山色與雲平喬松日夜
竦紅霞旦夕生徒慙恩厚槩空抱春施名仰願
光威逺歲晏返柴荆
　　　貽袁常侍
昔我别楚水秋月麗秋天今君客吳坂春色縹
春泉憂怨生碧草沅湘含翠烟鑠鑠霧上景懵
懵雲外山渉江􁔛何望留滯空採蓮駐情光氣
下凝怨琴瑟前珠貝性明潤蘭玉好芳堅不以
宿昔岨懷愧期暮年
　　　就謝主簿宿
季月寒氣重滋蘭錯無芳北風漂夜色河凝暠
如霜悵哉心神晩燭㓕此深堂菱衣如可贈寧
濕岨雲梁
　　　銅爵妓
武王去金閣英威長寂寞雄劒頓無光雜佩亦
銷爍秋至明月圎風傷白露落清夜何湛湛孤
燭映蘭幕撫影愴無從惟懷憂不薄瑶色行應
罷紅芳幾爲樂徒登歌舞臺終成螻蟻郭
　　　學魏文帝
西北有浮雲繚繞華隂山惜哉時不遇入夜值
霜寒秋風聒地起吹我至幽燕幽燕非我國窈
窕爲誰賢少年歌且止歌聲斷客子
　　　從冠軍行建平王登廬山香爐峯
廣成愛神鼎淮南好丹經此峯具鸞鶴往來盡
仙靈瑶草正拿赩玉樹信葱青綘氣下縈薄白
雲上沓冥中坐瞰蜿虹俛伏視流星不㝷遐恠
極則知耳目驚日落長沙渚曾隂萬里生籍蘭
素多意臨風黙含情方學栢松隱羞逐市井名
幸承光誦末伏恩託後旌
　　　望荆山
奉謁至江漢始知楚塞長南閩繞桐栢西途出
魯陽寒郊無留影秋日懸清光悲風撓重林雲
霞肅川漲歳晏君如何零淚染衣裳玉柱空掩
露金樽坐含霜一聞苦寒奏再使艶歌傷
　　　歩桐臺
客子畏霜雪憂至竟悠哉綺帷生網羅寳刀積
塵埃思君出漢北鞍馬登楚臺歲綵合雲光平
原秋色來寂聽積空意凝望信長懷蕙芬自有
美光景詎徘徊山中忽緩駕暮雪將盈階
　　　從建平王遊紀南城
恭承此嘉德末官至南荆斂袵依光采端笏奉
仁明再逢緑草合重見翠雲生江甸知禮冨漢
渚聞敎清君王澹以思樹羽望楚城年積衣劒
滅地逺宫舘平錦帳終寂寞綵瑟祕音英丹沙
信難學黃金不可成遷化毎如兹安用貴空名
流宕慘中懷凝意方自驚願借若木景長照憂
人情
　　　秋至懷歸
悵然集漢北還望岨山田沄沄百里壑參差萬
里山楚關帶秦隴荆雲冠吳煙草色斂窮水木
葉變吳川秋至帝子降客人傷嬋姢試訪淮海
使歸路成數千蓬驅未止極旌心徒自懸若華
想無慰憂至定傷年
　　　古意報袁功曹
從軍出隴北長望隂山雲涇渭各流異恩情於
此分故人贈寳劒鏤以瑤華文一言鳯獨立再
說鸞無群何得晨風起悠哉凌翠氛黃鵠去千
里垂涕爲報君
　　　渡西塞望江上諸山
南國多異山雜樹共冬榮潺湲夕澗急嘈噆晨
鵾鳴石林上參錯流沫下縱橫松氣鑑青藹霞
光鑠丹英望古一凝思留滯桂枝情結友愛逺
岳採藥好長生常畏佳人晩秋蘭傷紫莖海外
果可學歳暮誦仙經
　　　劉僕射東山集
蕭蕭雲色滋惟愛起長思喬木嘯山曲征鳥怨
水湄共惜玉樽暮願使光隂遟紳裳視絶雲銜
意方此時誦飾江皐駕終從海濵詩
　　　寄丘三公
昔我學冠劒逢君在三川何意風雨激一訣異
東西(音/先)菊秀空應奪蘭芳幾時堅常恐握手畢
黯如光絶天安得明月珠擥涕寄吳山
　　　陸東海譙山集
杳杳長役思思來使情濃恒忌光氛度籍蕙望
春紅青莎𬒳海月朱華冐水松輕氣曖長岳雄
虹赫逺峯日暮崦嵫谷參差綵雲重永願白沙
渚遊衍遂相從丹山有琴瑟不爲憂傷容
　　　燈夜和殷長史
冬盡綵葉暮金石亦懷傷冰鱗不能起水鳥望
川梁客子依永夜寂寞幽意長卧歇丹丘采坐
失曽泉光結眉慘成慮銷憂非羽觴此心兾可
緩清芷在沅湘
　　　贈煉丹法和殷長史
琴髙遊會稽靈變竟不還不還有長意長意希
童顔身識本爛熳光曜不可攀方驗叅同契金
竈煉神丹頓捨心知愛永郤平生歡玉牒裁可
卷珠蘂不盈簞譬如明月色流采映歳寒一待
黃冶就青芬遟孤鸞
　　　感春冰遥和謝中書二首
江皐桐始華斂衣望邊亭平原何寂寂島暮蘭
紫莖芬披好草合流爛新光生冰雪徒皦潔此
焉空守貞
暮意歌上眷悵哉望佳人掔洲之宿莽命爲瑶
桂因觀書術不變學古道恒真若作商山客寄
謝丹水濵
　　　無錫縣歷山集
愁生白露日恐起秋風年竊悲杜蘅暮擥涕弔
空山落葉下楚水別鶴噪吳田瘴氣隂不極日
色半虧天酒至情蕭瑟慿樽還惘然一聞清琴
奏歔泣方留連况乃客子念直視絲竹間
　　　無錫舅相送御帝別
心逺路已逈意滿辭未陳曽風漂别蓋北雲竦
征人柸酒憐歳暮志氣非上春若無孤鳥還瀝
泣何所因
　　　吳中禮石佛
㓜生太浮詭長思多沉疑疑思不慙炤詭生寧
盡時敬承積刼下金光鑠海湄火宅歛焚炭藥
草匝惠滋常願樂此道誦經空山坻禪心暮不
雜寂行好無私軒騎乆已訣親愛不留遟憂傷
漫漫情靈意終不淄誓㝷青蓮果永入𣑽庭期
　　　赤亭渚
吳江泛丘墟饒桂復多楓水夕潮波黒日暮精
氣紅路長光寒盡鳥鳴秋草窮瑶水雖未合珠
霜竊過中坐識物序晏卧視歳隂空一傷千里
極獨望淮海風逺心何所類雲邊有征鴻
　　　渡泉嶠出諸山之頂
岑崟蔽日月左右信艱哉萬壑共馳騖百谷爭
往來鷹隼旣厲翼蛟魚亦曝鰓崩壁迭枕卧嶃
石屢盤廻伏波未能鑿樓船不敢𨳩百年積流
水千歳生青苔行行詎半景余馬以長懷南方
天炎火䰟兮可歸來
　　　遷陽亭
擥淚訪亭候兹地乃閩城萬古通漢使千載連
吳兵瑶磵夐嶄崒銅山鬱縱橫方水埋金艧圓
岸伏丹瓊下視雄虹照俯看綵霞明桂枝空命
折煙氣坐自驚劒逕羞前檢岷山慙舊名伊我
從霜露僕御復孤征楚客心命絶一願聞越聲
　　　採石上菖蒲
瓊琴乆塵蕪金鏡廢不看不見空閨裏縱橫愁
思端緩歩遵汀渚楊枻泛波瀾竇至煙水流緑
緩桂􁁃丹慿酒意未恱半景方自歎每爲憂見
及杜若詎能寛兾採石上草得以駐餘顔赤鯉
儻可乗雲霧不復還
　　　遊黃蘖山
長望竟何極閩雲連越邊南州饒竒恠赤縣多
靈仙金峯各虧日銅石共臨天陽岫照鸞采隂
谿噴龍泉殘㞦十代木廧崒萬古煙禽鳴丹壁
上猨嘯青崖間秦皇慕隱淪漢武願長年皆負
雄豪威棄劒爲名山况我葵藿志松木橫眼前
所若同逺好臨風載悠然
　　　還故國
漢臣泣長沙楚客悲辰陽古今雖不舉兹理亦
冝傷山中信寂寥孤景吟空堂北地三變露南
簷再逢霜竊值寰海闢仄見圭緯昌浮雲抱山
川遊子御故鄕遽發桃花渚適宿春風塲紅草
涵電色緑樹鑠煙光髙歌傃關國微歎依笙篁
請學碧靈萆終歲自芬芳
　　　傷内弟劉常侍
金璧自蕙質蘭社信嘉名丹綵旣騰迹華蕚故
揚聲伊余方罷秀難息向君榮誰疑春光􁀈何
遽秋露輕逺心惜近路促景怨長情風至衣䄂
冷况復蟪蛄鳴白露㳂漢沼明月空漢生長悲
離短意惻切吟空庭注欷東郊外流涕北山埛
　　　從蕭驃騎新帝壘
鯢妖毀王度虹氣岨王猷上宰軫靈略宏威肅
廣謀綿嶮胄戈堞乗嶠架烽樓燕兵歌越水代
馬思吳州金笳夜一逺明月信悠悠雲色𬒳江
出煙光帶海浮𨳩襟夾蒼宇拓逺局溟洲折日
承丹谷總駕臨青丘仄待颷霧晏方從畎壑遊
　　　效阮公詩十五首
歳暮懷感傷中夕弄清琴戾戾曙風急團團明
月隂孤雲出北山宿鳥驚東林誰謂人道廣憂
慨自相㝷寧知霜雪後獨見松竹心
十年學讀書顔華尚美好不逐丗間人闘雞東
郊道富貴如浮雲金玉不爲寳一旦鵜鴂鳴嚴
霜𬒳勁草志氣多感失泣下沾懷抱
白露淹庭樹秋風吹羅衣忠信主不合辭意將
訴誰獨坐東軒下雞鳴夜已晞緫駕命賔僕遵
路起旋歸天命誰能見人蹤信可疑
飄飄恍惚中是非安所之大道常不驗金火毎
如斯忼慨少淑貌便姢多令辭宿昔秉心誓靈
明將見期願從丹丘駕長弄華池滋
隂陽不可知鬼神惟杳冥暫試武帝貌一見李
后靈同情淪異物有體入無形賢聖共草昧仁
智焉足明變化未有極恍惚誰能精
若木出海外本自丹水隂群帝共上下鸞鳥相
追㝷千齡猶旦夕萬丗更浮沉豈與異鄕士瑜
瑕論淺深
夏后乗兩龍髙㑹在帝臺榮光河雒出白雲蒼
梧來侍御多賢聖升降有群才四時有變化盛
明不徘徊髙陽邈已逺竚立誰語哉
昔余登大梁西南望洪河時寒原野曠風急霜
露多仲冬正慘切日月少精華落葉縱橫起飛
鳥時相過搔首廣川隂懷歸思如何常願反𥘉
服閑歩潁水阿
宵月輝西極女圭映東海佳麗多異色芬葩有
竒采綺縞非無情光隂命誰待不與風雨變長
共山川在人道則不然消散隨風改
少年學擊劒從師至幽州燕趙兵馬地唯見古
時丘登城望山水平原獨悠悠寒暑有往來功
名安可留
擾擾當途子毀譽多埃塵朝生輿馬間夕死衢
路濵藜藿應見棄勢位乃爲親華屋爭結綬朱
門競彈巾徒羡草木利不愛金碧身至德所以
貴河上有丈人
華樹曜北林芬芳空自宣秋至白雲起蟪蛄號
庭前中心有所思虚堂獨浩然安坐詠琴瑟逍
遥可永年
假乗試行遊北望髙山岑翩翩征鳥翼蕭蕭松
栢隂感時多辛酸覽物更傷心性命有定理禍
福不可禁唯見雲際鵠江海自追㝷
夕雲映西山蟋蟀吟桑子零露𬒳百草秋風吹
桃李君子懷苦心感慨不能止駕言逺行遊驅
馬清河涘寒暑更進退金石有終始光色俯仰
間英艶難乆恃
至人貴無爲裁䰟守寂寥唯有馳騖士風塵在
一朝輿馬相跨躍賔從共矝驕天道好盈缺春
華故秋凋不知北山民商歌弄塲苗
　　　清思詩五首
趙后未至麗隂妃非美極情理儻可論形有焉
足識帝女在河洲晦映西海側隂陽無定光雜
錯千萬色終歲如瓊草紅華長翕赩
師曠操雅操延子聆竒音玄鶴徒翔舞清角自
浮沉明琯東南逝精絲西北臨白雲瑶池曲上
使淚淫淫
秋夜紫蘭生湛湛明月光偃蹇靈芝來容裔紫
華堂林木不拂蓋淇水寧漸裳倐忽南江隂照
曜北海陽從此長往來萬丗無感傷
白露滋金瑟清風蕩玉琴空閨饒逺念虚堂生
夜隂兹夕一何哀明月没西林丗人重時暮道
士情亦深頼乗青鳥翼徑出玉山岑
至德不可傳靈龜不可侣草木還根蔕精靈歸
妙理我學杳冥道誰能測窮巳須待九轉成終
㑹長沙市
梁江文通集卷第三
梁江文通文集卷第四
　詩
　　　惜晩春應劉秘書
煙景抱空意衡杜綴幽心心憂望碧葉涵影顧
青林風光多樹色露華翻蕙隂水苔方下蔓石
蘿日上㝷霞衣已具帶仙冠不持簮徒爲多委
鬱精魄還自臨始獲瓊歌贈一點重如金山中
有雜桂玉歷乃共斟
　　　卧疾怨别劉長史
四時煎日夜玉露催紫芬始懷未廽歎春意秋
方驚凉草散螢色夏樹歛蟬聲慿景魂且謐卧
堂怨已生承君客江潭先愁鴻鴈鳴吳山饒離
袂楚水多別情金堅碧不滅桂華蘭有英無輟
代上朝豈惜鏡中明但見一葉落衰恨方始平
　　　應劉豫章別
清塵播嶠岫逺■𬒳修　代髙行乃
厲天俗態擥明懋散　才賢裂　■分
　　堯甸(音田)於時秋永永江漢起殘煙獵獵
風剪樹颯颯露傷蓮霞出海中雲水發江上泉
浸淫泉懷浦泛濫雲辭山洲渚一揚𬒮殞意元
氣前願效卷施草春華冬復堅
　　　秋夕納凉奉和刑獄舅
蕭條晩秋景旻雲承景斜虚堂起青藹崦嵫生
暮霞空居寂以欷左右自幽歌騎星謝屐尾濯
髮慙陽阿年歇玄圃壁歳減天津波金簫哀夜
長瑶琴怨暮多四時通信黯春風日夜過楚水
徒有蘭憂至竟如何
　　　採菱
秋日心容與渉水望碧蓮紫菱亦可採試以緩
愁年參差萬葉下泛漾百流前髙彩隘通壑香
氣麗廣川歌出櫂女曲儛入江南絃梁黿非逐
俗駕鯉乃懷仙衆美信如此無恨出清泉
　　　郊外望秋荅殷博士
白露掩江皐青滿平地蕪長夜亦何際衘思乆
踟蹰企余重蘭貝清才富金瑜獨艶始東山擅
麗終西都雲精無永滯水碧豈慙濡屬我嵫景
半賞爾若光𥘉折麻異離群紉蕙非索居頻贈
旣雅歌還懷諒短書
　　　冬盡難離知丘長史
閑居深悵悵颸寒拂中閨寳禮自千里縑書果
君題山川吐幽氣雲景抱長懷兹別亦爲逺潮
瀾鬱東西汀皐日慘色桂闇猿方啼擥意誰姹
際屑涕在心乖杜蘅念無沫石蘭終不暌兾惣
歳暮駕遊衍蒼山蹊
　　　外兵舅夜集
丹林一葉舊碧草從此空煙光拂夜色華舟盪
秋風斂意悵何已極望情思中瑶瀾寂以晏若
采能幾終暮心亦誰寄江皐桂有叢
　　　當春四韻同■左丞
雷萌山中草雲煦江上花左烟漾璇景輕風泛
淩霞我有幽蘭念銜意矚里斜友人殊未還獨
慰簷前華
　　　池上酬劉記室
戚戚憂可結結憂視春暮紫荷漸曲池皐蘭覆
徑路葱蒨亘華堂葐蒀雜綺樹爲此乆佇立容
易光隂度水館次乆羽山葉下暝露懷賞入舊
襟恱物擥新賦惜我無彫文報章慙復素
　　　雜體三十首
夫楚謡漢風旣非一國魏製晉造固亦二體譬
猶藍朱成彩雜錯之變無窮宫角爲音靡曼之
態不極故娥眉詎同貌而俱動於魄芳草寧共
氣而皆恱於䰟不其然歟至於代之諸賢各滯
所迷莫不論甘則忌辛好丹則非素豈所謂通
方廣恕好逺兼愛者哉乃致公幹仲宣之論家
有曲直安仁士衡之評人立矯抗況復殊於此
者乎文貴逺賤近人之常情重耳輕目俗之恒
蔽是以邯鄲託曲於李竒士季假論於嗣宗此
其效也然五言之興諒非夐古但關西鄴下旣
以罕同河外江南頗爲異法故玄黃經緯之辨
金碧浮沉之殊僕以爲亦各具美兼善而已今
作三十首詩斆其文體雖不足品藻淵流庶亦
無乖商攉云尓
　　　古離别
逺與君別者乃至鴈門關黃雲蔽千里遊子何
時還送君如昨日􁑴前露已團不惜蕙草晚所
悲道里寒君行在天涯妾身長別離願一見顔
色不異瓊樹枝兎絲及水萍所寄終不移
　　　李都尉從軍(陵少卿)
樽酒送征人踟蹰在親宴日暮浮雲滋握手淚
如霰悠悠清水天嘉魴得所薦而我在萬里結
友不相見䄂中有短書願寄雙飛鷰
　　　班婕妤詠扇
紈扇如圜月出自機中素畫作秦王女乗鸞向
煙霧彩色丗所重雖新不似故竊愁凉風至吹
我玉階樹君子恩未畢零落在中路
　　　魏文帝遊宴(丕子桓)
置酒坐飛閣逍遥臨華池神飈自逺至左右芙
蓉披緑竹夾清水秋蘭𬒳幽崖月出照園中冠
珮相追隨客從南楚來爲我吹參差淵魚猶伏
浦聽者未云罷高文一何綺小儒安足爲肅肅
廣殿隂雀聲愁北林衆賔還城邑何用慰我心
　　　陳思王贈友(植子建)
君王禮英賢不恡千金璧雙闕指馳道朱宫羅
弟宅從容氷井臺清池映華薄凉風盪芳氣碧
樹先秋落朝與佳人期日夕望青閣褰裳摘明
珠徙倚拾蕙若眷我二三子辭我麗金艧延陵
輕寳劒季布重然諾處富不忘貧有道在葵藿
　　　劉文學感懷(禎公幹)
蒼蒼山中桂團團霜露色霜露一何緊桂枝生
自直橘柚在南國因君爲羽翼謬蒙聖主私託
身文墨職丹綵旣已過敢不自雕飾華月照芳
池列坐金殿側微臣固受賜鴻恩良未測
　　　王侍中懷德(粲仲宣)
伊昔值丗亂秣馬辭帝京旣傷蔓草別方知枤
杜情崤函蕩丘墟兾闕緬縱橫倚棹泛涇渭日
暮山河清蟋蟀依素野嚴風吹枯莖鸛鷁在幽
草客子淚已零去鄕三十載幸遭天下平賢主
降嘉賞金貂服玄纓侍宴出河曲飛蓋遊鄴城
朝露竟幾何忽如水上萍君子篤恩義柯葉終
不傾福履旣所綏千載垂令名
　　　嵆中散言志(康叔夜)
曰余不師訓潜志去俗塵逺想出宏域高歩超
常倫靈鳯振羽儀戢景西海濵朝食琅玕實夕
飮玉池津處順故無累養德乃入神曠哉宇宙
惠雲羅更四陳哲人貴識義大雅明疪身莊生
悟無爲左氏守其真天下皆得一名實乆相賔
咸池響爰鶋鐘鼓或愁辛栁惠善直道孫登庶
知人冩懷良未逺感贈還書紳
　　　阮歩兵詠懷(籍嗣宗)
青鳥海上遊鸒斯蒿下飛浮沉不相冝羽翼各
有歸飄飄可終極滉瀁安是非朝雲乗變化光
耀代所希精衞衘木石誰能測幽微
　　　張司空離情(華茂先)
秋月映簾櫳懸光入丹墀佳人撫鳴琴清夜守
空帷蘭徑少行迹玉臺生網絲庭樹發紅彩閨
草含碧滋延佇整綾綺萬里贈所思願垂湛露
惠信我皎日期
　　　潘黃門述哀(岳安仁)
青春速天機素秋馳白日美人歸重泉悽愴無
終畢殯宫已肅清松栢轉蕭瑟俯仰不能弭㝷
念非但一撫襟悼寂寞恍然若有失明月入綺
牎髣髴想蕙質銷憂非萱草永懷寄夢寐夢寐
復㝠冥何由覿爾形我慙北海術爾無帝女靈
駕言岀逺山徘徊泣松銘雨絶無還雲華落豈
留英日月方代序寢興何時平
　　　陸平原羇官(機士衡)
諸后降嘉命恩紀𬒳微身明發眷桑梓永歎懷
密親流念辭南澨銜怨別西津驅馬遵淮泗旦
夕見梁陳服義追上列矯迹厠官臣朱黻咸旄
士長纓皆俊民契闊承華内綢繆踰歲年日暮
聊惣駕逍遥觀洛川殂殁多拱木宿草凌寒煙
遊子易感慨躑躅還自憐願言寄三鳥離思非
徒然
　　　左記室詠史(思太冲)
韓公淪賣藥梅生隱市門百年信荏苒何爲苦
心䰟當學衞霍將建功在河源珪組賢君眄青
紫明主恩終軍才始逹賈誼位方尊金張服貂
冕許史乗華軒王侯貴片義公卿重一言太平
多懽娛飛蓋東都門顧念張仲蔚蓬蒿滿中園
　　　張黃門苦雨(協景陽)
丹霞蔽陽景緑泉涌隂渚水鸛巢層甍山雲潤
柱礎有渰興春節愁霖貫秋序爕爕凉葉奪戾
戾颸風舉高談翫四時索居慕儔侣青苕日夜
黃芳蕤成宿楚歲暮百慮交無以慰延佇
　　　劉太尉傷亂(琨越石)
皇晉遘陽九天下橫氛霧秦趙值薄蝕幽并逢
虎據伊余荷寵靈感激徇馳騖雖無六竒術兾
與張韓遇寗戚扣角歌桓公遭乃舉荀息冒嶮
難實以忠貞故空今日月逝愧無古人度飲馬
出城濠北望沙漠路千里何蕭條白日隱寒樹
投𬒮旣憤懣撫枕懷百慮功名惜未立玄髮已
改素時哉茍有會治亂惟冥數
　　　盧侍郎感交(諶子諒)
大厦須異材廊廟非庸噐英俊著丗功多士濟
斯位眷顧成綢繆乃與時髦疋姻媾乆不虧契
闊豈但一逢厄旣已同處危非所恤常慕先逹
槩觀古論得失馬服爲趙將壃場得淸謐信陵
佩魏印秦兵不敢出慨無握中䇿徒慙素絲質
羇旅去舊京感遇踰琴瑟自顧非杞梓免力在
無逸更以畏友朋濫吹乖名實
　　　郭弘農遊仙(璞景純)
崦山多靈草海濵饒竒石偃蹇㝷青雲隱淪駐
精魄道人讀丹經方士煉玉液朱霞入牎牖曜
靈照空隙傲倪摘木芝凌波採水碧眇然萬里
遊矯掌望煙客永得安期術豈愁𪷟汜迫
　　　孫廷評雜述(楚子荆)
太素旣已分吹萬著形兆寂動茍有源因謂殤
子夭道喪渉千載津梁誰能了思乗扶揺翰卓
然凌風矯靜觀尺捶義理足未常少冏冏秋月
明慿軒詠堯老浪迹無蚩妍然後君子道領略
歸一致南山有綺皓交臂乆變化傅火乃薪草
亹亹玄思清胷中去機巧物我俱忘情可以狎
鷗鳥
　　　許徴君自敘(詢玄度)
張子闇内機單生蔽外象一時排冥筌冷然空
中賞遣此若喪情資神任獨往採藥白雲隈聊
以肆所養丹葩曜芳蕤緑草隂閑敞苕苕寄勝
景不覺凌虚上曲􁂻激鮮飈石室有幽響去矣
從所欲得失非外奬至哉操斤客重明固已朗
五難旣洒落超迹絶塵網
　　　殷東陽興曯(仲文)
晨遊任所萃悠悠藴真趣雲天亦遼亮時與賞
心遇青松挺秀蕚惠色出芳樹極眺清波深湎
映石壁素營情無餘滓拂衣釋塵務求仁旣自
我玄風豈外慕直置忘所宰蕭散得遺慮
　　　謝僕射遊覽(堒叔原)
信矣勞物化憂襟未能整薄言遵交衢惣轡出
臺省凄凄節序高寥寥心悟永時菊耀巖阿雲
霞冠秋嶺眷然惜良辰徘徊踐落景卷舒雖萬
緒動復歸有靜曾是迫桑榆歲暮從所秉舟壑
不可攀忘情寄匠郢
　　　陶徴君田居(潜淵明)
種苗在東臯苗生滿阡陌雖有倚鋤倦濁酒聊
自適日暮巾柴車路闇光已夕歸人望煙火稚
子候簷隙問君亦何爲百年會有役但願桑麻
成蚕月得紡績素心正如此𨳩逕望三益
　　　謝臨川遊山(靈運)
江海經邅廻山矯備盈缺靈境信淹留賞心非
徒設平明登雲蜂杳與廬霍絶碧障長周流金
潭恒澄徹洞林帶晨霞石壁映𥘉晣乳竇旣滴
瀝丹井復寥泬嵓萼轉竒秀崟岑還相蔽赤玉
隱瑶溪雲錦𬒳沙汭夜聞猩猩啼朝見鼯䑕逝
南中氣候暖朱華凌白雪幸遊建德鄕觀竒探
禹穴身名竟誰辨圖史終摩㓕且泛桂水潮映
月遊海澨攝生貴處順將爲智者說
　　　顔特進侍宴(延年延之)
大微凝帝宇瑶光正神縣揆日粲書史相都麗
聞見列漢搆仙宫𨳩天製寳殿桂棟留夏飈蘭
橑停冬霰青林結冥𪷟丹巘披䓗蒨山雲備卿
藹池卉具靈變重陽集清氛下輦降玄宴鶩望
分寰隧曬目盡都甸氣生川岳隂煙滅淮海見
中坐溢朱組歩櫩簉瓊弁禮登佇睿情樂闋延
皇眄測恩躋愉逸㳂牒懵浮賤承榮重兼金廵
華過盈瑱敢飾輿人詠方慙渌水薦
　　　謝法曹贈别(惠連)
昨發赤亭渚今宿浦陽汭(而拙/切)方作雲峯異豈
伊千里別芳塵未歇席零淚猶在𬒮(入/聲)停艫望
極浦弭棹岨風雪風雪旣經時夜永起懷思泛
濫北湖遊苕亭南樓期點翰詠新賞𨳩祑瑩所
疑摘芳愛氣馥拾蘂憐色滋色滋畏沃若人事
亦消鑠子矜怨勿徃谷風誚輕薄共秉延州信
無慙仲由諾靈芝望三秀孤雲情所託所託已
殷勤祗足攪懷人今行嶀􁦹外銜恩至海濵覿
子未僝聚(或云覿子/杳未僝)凝涕在何辰雜珮雖可贈
踈華竟無陳無陳心悁勞旅人豈遊遨幸及風
雪霽青春滿江臯解纜候前侶還望方鬱陶煙
景若離逺末響寄瓊瑶
　　　王徴君養疾
窈藹瀟湘空翠澗澹無滋寂歷百草晦歘吸鵾
雞悲清隂往來逺月華散前墀煉藥曯虚幌泛
瑟卧遥帷水碧驗未黷金膏詎能緇北渚有帝
子蕩瀁不可期悵然山中暮懷痾屬此詩
　　　袁太尉從駕(淑陽源)
宫廟禮哀敬枌邑道嚴玄恭㓗由明祀肅駕在
祈年詔徒登季月戒鳯藻行川雲斾象漢徒宸
網擬星懸朱櫂麗寒渚金鍐映秋山羽衞藹流
景綵吹震沉淵辨詩測京國履籍鑒都廛氓謡
響玉律邑頌𬒳丹弦文軫薄桂海聲敎燭冰天
和惠頒上笏恩渥浹下筵幸侍觀洛後豈慕廵
河前服義方無沬展歌殊未宣
　　　謝光禄郊遊(莊希逸)
肅舲出郊際徙藥逗江隂翠山方藹藹青浦正
沉沉涼葉照沙嶼秋榮冐水潯風散松架險雲
鬱石道深靜然鏡緜野四睇亂曾岑氣清知鴈
引露華識猨音雲裝信解黻煙駕可辭金始整
丹泉術終覿紫芳心行光自容裔無使弱思侵
　　　鮑叅軍戎行(昭明逺)
豪士枉尺璧宵人重恩光徇義非爲利軌羈輕
去鄕孟冬郊祀月殺氣起嚴霜戎馬粟不煖軍
士氷爲漿晨上城臯坂磧礫皆羊腸雲隂籠白
日大谷晦蒼蒼息徒稅征駕倚劍臨八荒鷦鵬
不能飛玄武伏川梁鎩翮由時至感物聊自傷
竪儒守一經未足識行藏
　　　休上人怨別(惠休湯氏)
西北秋風至楚客心悠哉日暮碧雲合佳人殊
未來露彩方泛艶月華始徘徊寳書爲君掩瑶
瑟詎能𨳩相思巫山渚悵望陽雲臺膏爐絶沉
燎綺席生浮埃桂水日千里因之平生懷
　　　悼室人十首
佳人永暮矣隱憂遂歷兹寳燭夜無華金鏡晝
恒微桐葉生緑水霧天流碧滋蕙弱芳未空蘭
深鳥思時湘醽徒有酌意塞不能持
適見葉蕭條巳復花菴鬱帳裏春風盪􁑴前還
鷰拂垂涕視去景催心向徂物今悲輙流涕昔
歡常飄忽幽情一不弭守歎誰能慰
夏雲多雜色紅光鑠㽔鮮苒弱屏風草潭拖曲
池蓮黛葉鑑深水丹華香碧烟臨綵方自弔擥
氣以傷然命知悲不絶恒如注海泉
駕言出逕衍兾以滌心胷復値煙雨散清隂帯
山濃素沙匝廣岸雄虹冠尖峯出風舞森桂落
日曖圓松還結生不念楚客獨無容
秋至擣羅紈淚滿未能𨳩風光肅入戸月華爲
誰來結眉向珠網瀝思視青苔鬂局將成葆帶
减不須摧我心若涵烟葐蒀滿中懷
窓塵歲時阻閨蕪日夜深流黃夕不織寧聞梭
杼音凉藹漂虚座清香盪空琹蜻引知寂寥蛾
飛測幽隂乃抱生死悼豈伊離別心
顥顥氣薄暮蔌蔌清衾單階前水光裂樹上雪
花團庭鶴哀以立雲雞肅且寒方東有苦淚承
夜非膏蘭從此永黯削萱葉焉能寛
杼悲情雖滯送徃意所知空座幾時設虚帷無
乆垂暮氣亦何勁嚴風照天涯夢寐無端際敞
恍有分離意念毎失乖徒見四時虧
神女色姱麗乃出巫山湄逶迤羅𬒮下鄣日望
所思佳人獨不然戸牖絶錦綦感此増婵姢屑
屑涕自滋清光澹且减低意守空帷
二妃麗瀟湘一有乍一無佳人承雲氣無下此
幽都當追帝女迹出入泛靈輿奄映金淵側遊
豫碧山隅曖然時將罷臨風返故居
梁江文通集卷第四
梁江文通集卷第五
　　　袁友人傳
友人袁炳字叔明陳郡陽夏人其人天下之士
㓜有異才學無不覽文章俶儻清贍出一時任
心觀書不爲章句之學其篤行則信義惠和意
罄如也常念䕃松栢詠詩書志氣跌宕不與俗
人交俛眉暫仕曆國常侍貟外郎府功曹臨湘
令粟之入者悉散以贍親其爲節也如此數百
年來有此人焉至廼好妙賞文獨絕於丗也又
撰晉史竒功未遂不幸卒官春秋二十有八與
余有青雲之交非直銜盃酒而已嗟乎斯才也
斯命也天之報施善人何如哉何如哉
　　　報袁叔明書
僕知之矣高臯爲别執手未期浮雲色曉悵然
䰟飛前辱贈書知命僕息心越地採藥稽山友
人幸甚去歲迫名茂才冬盡不獲有報引領於
邑情詎可及足下推僕者不一二談也僕聞狂
士之行有三竊甞志之其竒者則以紫天爲宇
環海爲池倮身大笑𬒳髮行歌其次則堅坐崩
岸僵卧深窟朝飡松屑夜誦仙經其下則辭榮
城市退耕巖谷塞逕絶賔杜墻不出然者皆羞
爲西山之餓夫東國之黜臣而况其鄕黨乎或
有社稷之士入而忘歸則爭論南宫之前衞主
於邪伏身北闕之下納君於治至乃一説之竒
驚畏左右一劒之功震慄鄰國夫能者唯橫議
漢庭怒髮燕路且猶不數而况於鄰里乎若僕
之行止已無可言矣材不肖文質無所直徒以
結髮游學備聞士大夫言曰在國忠處家孝取
與廉交友義故拂衣於梁齊之館抗手於楚趙
之門且十年矣容貌不能動人智謀不足自逺
竟慙君子之恩卒離飢寒之禍近親不言左右
莫教凉秋隂隂獨立閑館輕塵入戸飛鳥無迹
命保琴書而守妻子其可得哉故國史小官也
而子良爲之執㦸下位也而子雲居之僕非有
輕車驃騎之略交河雲險之功幸以盗竊文史
之末因循卜祝之間故俛首求衣歛眉寄食耳
若十口之隷去於飢寒從疾舊里斥歸故鄕箕
坐高視舉酒極望雖五侯交書群公走幣僕亦
在南山之南矣此可爲智者道難與俗士言也
方今仲秋風飛平原彯色水鳥立於孤洲蒼葭
變於河曲寂然淵視憂心辭矣獨念賢明蚤丗
英華殂落僕亦何人以堪乆長一旦松栢𬒳地
墳壟刺天何時復能銜杯酒者乎忽忽若狂願
足下自愛也
　　　與交友論隱書
淹者海濱窟穴弋釣爲伍自度非竒力異才不
足聞見於諸侯毎承梁伯鸞卧於會稽之墅高
伯逹坐於華隂之山心常慕之而未能及也嘗
感子路之言不拜官而仕無青組紫紱龜紐虎
符之志但欲史曆巫卜爲丗俗賤事耳而彯然
十載竟不免衣食之敗何則性有所短不可韋
絃者有五一則體夲疲緩臥不肻起二則人間
應脩酷嬾作書三則賓客相對口不能言四則
性甚畏動事絶不行五則愚婞妄發輙被口語
　　　而無一長豈可處人間耶知短而不可
易者所謂輪椎■定也猶如雞鶩之有毛不能
得鸞鳯之光采矣况今年已三十白髮雜生長
夜輾轉亂憂非一以溘至之命如星殞天促光
半路不攀長意徒自欺取筋駑髓冷殊多災恙
心頑質堅偏好冥黙旣信神農服食之言乆固
天竺道士之說守清淨煉神丹心甚愛之行善
業度一丗意甚美之今但願拾薇藿誦詩書樂
天理性歛骨折歩不踐過失之地耳猶以妻孥
未奪桃李須隂望在五畒之宅半頃之田鳥赴
簷上水匝階下則請從此隱長謝故人若乃登
峨嵋度流沙飱金石讀仙經嘗聞其驗非今日
之所言也誰謂難知青鳥明之貴布筆墨然亦
焉足道哉
　　　奏記詣南徐州新安王
伏惟明公殿下列譽椒壁飛聲沖漢爰求儒雅
傍招異人削赤野之玉翦燕山之金至如淹者
東國之徒歩耳方歛影逃形匡坐編蓬之下遂
遭煙露餘彩日月末光惟恩知泰變色薫心淹
聞齊石旣撫無待巴人之唱檀臺已搆寧俟不
才之木淹㓜乏鄉曲之譽長匱斤藻之德豈宜
炫璞鄭氏獻鳳楚門哉願避職吏緩其召書
　　　到主簿日事詣右軍建平王
淹乃庸人素非竒士旣慙鄒魯儒生之德又謝
燕趙俠客之節徒以結髮衛次暫聞仁義常欲
永辭冠劒弋釣畎壑而身輕恩重猥奉末光枉
白璧之惠降黑貂之私因兹感激未能自反負
金羇於淮吳從後軍於河楚竟不能曜丹臒騰
英聲絕白雲負蒼梧至可知矣不謂咸池再暉
瑶光重照𨳩高天之慈布厚地之施承命以驚
廵走且失淹聞古人爲報常有意焉至廼一説
之効齊王動色一劒之感趙王解衣孤心廻槩
有殞自天
　　　𬒳黜爲吳興令辭牋詣建平王
淹本遷徙之徒非有儒墨之能亦以轉命溝間
待殯巖下誤得歩脩榥循高軒伏層檻坐曲池
承翠河之潤降璇日之光載筆奉后盛飾立朝
於山東百姓亦已殊甚雖蓐螻蟻拭黃塵不足
以塞惠而小人狼狽爲鬼爲蜮山淵所容衣劒
不貸黥赭幽團皆非報責仰遭大道之行草木
勿踐輟鑊歛火吹䰟拾骨濯以河漢之流曝以
秋陽之景叢然黔首豈不戴天竊思伏皁九載
齒錄八年以春以秋且思且顧竟不能抑黒質
楊赤文抽精膽報慈光而自爲擁腫之異木卒
成踴躍之妖金所謂孽由已作匪降自天猶沭
造化餘靈宥以遐邑方蒙𬒳霜露裹糧洲島鑿
山楹爲室永與黿鼉爲群猶蹶者不妄起肓者
不妄視况罪溢朔方尚駐一等之刑咎過朱崖
猶緩再重之施金石無知何以識荅昔河濟荆
吳必獲陪從京輔關轂長奉帷席德音在耳話
言如昨淹廼梁昌自投東極晨鳥不飛遷骨何
日一辭城濠旦夕就逺白雲在天山川間之眷
然西顧涕下若屑
　　　詣建平王上書
昔者賤臣叩心飛霜擊於燕地庻女告天振風
襲於齊臺下官每讀其書未嘗不廢卷流涕何
者士有一定之論女有不易之行信而見疑貞
而爲戮是以壯夫義士㐲死而不顧者以此也
下官聞仁不可恃善不可依謂徒虚語乃今知
之伏願大王暫停左右少加矜察下官本蓬戸
桑樞之人布衣韋帯之士退不飾詩書以驚愚
進不賣聲名於天下日者謬得升降承明之闕
出入金華之殿何嘗不局影凝嚴側身扄禁者
乎竊慕大王之義復爲門下之賔備鳴盗淺術
之餘豫三五賤伎之末大王惠以恩光顧以顔
色寔佩荆卿黃金之賜竊感豫讓國士之分矣
甞欲結纓伏劍少謝萬一剖心摩踵以報所天
不圖小人固陋坐貽謗缺迹墜昭憲身限幽圄
履影弔心酸鼻痛骨下官聞虧名爲辱虧形次
之是以毎一念來忽若有遺加以渉旬月迫季
秋天光沉隂左右無色身非木石與獄吏爲伍
此少卿所以仰天搥心泣盡而繼之以血者也
下官雖乏鄕曲之譽然甞聞君子之行矣其上
則隱於篇肆之間卧於巖石之下坎則結綬金
馬之庭高議雲臺之上退則虜南越之君係單
于之頸俱啓丹冊並圖青史寧爭分寸之末􁔛
錐刀之利哉下官聞積毀銷金積讒磨骨逺則
直生取疑於盜金近則伯魚𬒳名於不義彼之
二才猶或如是况在下官焉能自免昔上將之
耻降侯幽獄名臣之羞史迁下室至如下官當
何言哉夫以魯連之智辭禄而不反接輿之賢
行歌而忘歸子陵閉關於東越仲蔚杜門於西
秦亦良可知也若使下官事非其虚罪得其實
亦當鉗口吞舌伏匙首以殞身何以見齊魯竒
節之人燕趙悲歌之士乎方今聖歷欽明天下
樂業青雲浮洛榮光塞河西洎臨洮狄道北距
飛狐陽原莫不浸仁沐義昭景飮醴而下官抱
痛圓門含憤獄戸一物之微有足悲者仰惟大
王少垂明白則梧丘之䰟不愧於沉首鵠亭之
鬼無恨於灰骨不任肝膽之切敬因執事以聞
　　　到功曹叅軍牋詣驃騎竟陵王
竊惟明使君鉞下道耀神源德鑄靈極誕􁁃天
聽資河炤聖譽拂宏外芳激震中故衡梁孕秀
璿機流品變瑶光之暉賛玉燭之色功邁翊殷
績起匡漢是以赤瑕瓊寳之文睇影而夐集青
亂遺風之乗㟓光而逺至如民者蓋不足筭所
志不出繒販所學不遺祝筮業異儒墨行乖曾
史旣乏脩短之術又慙啓塞之辨不能伏軾蹲
衡驚燕趙之郊黃金橫帶馳淄繩之幣語黙罕
緒圎方靡樹謬以一氣之微邀百載之會躬奉
英睿身蒙青㬦故以潤厚累璧恩重兼金不悟
懸黎降景靈河㵼潤復獲執羈蘭陳迎笏桂序
漏越之琴竊㽵文之價缺齧之劒盗須哀之名
心羞秦媵志慮楚犢抱魄踊躍憂集如燻鐫感
何日銘報焉期
　　　拜正貟外郎表
臣遇鄕逺迹由學未徒不瑩彫龍之采寧照玄
豹之飾自過𬒳光私濫蒙恩幸屢度經冬亟移
春序皇緯如紐慙飛塵之効璿基方峻謝寒露
之勤故宜伏影軒間卷氣衡下猶蒙供事紫楹
春役丹殿廵魄擎槪榮渥不悟震離徹邃阿景
洞幽復昇官清閨列版嚴闥蕞識何筭爰忝叔
則之仕菲質焉樹廼謬仲容之職猥枉青艧增
光空質心懅末塵情慙洞戸佇首矯迹以銘以
奏
　　　拜中書郎表
榮鬱兩臨恩俊交鏡悄然擥䰟廼懼廼逝臣聞
汝潁之金或揚采於四豪江淮之珠已馳光於
七貴皆聲不妄美第豈庇立未有伎慙湘輿蒙
送目之賞工謝綵輪竊歸風之價臣㓜乏篆刻
長睽圖史智罕効官志闋從政方遽永振風長
憂凌雨不悟遭社鳴之屬河清之會玄雲素霞
必駕蓬萊白毳騂鱗咸蒙解遂仕通物任官登
郎椽此實耀靈之私照而微臣之厚幸也仰惟
皇衢大融氣品呈觀西傾棧山東鯷航海故竒
士端威異人罄折皆相望北闕待詔南宫而臣
斈無利博文有忮害廼彯𥚑頓屣伏黃扉之右
曵纓轉笏居青璅之前訪德於姑射聞道於崆
峒伊臣之願過爲信矣昔望都才麗爵乏上班
長岑聞靡身終下祑愚臣方古悠然已㤗内燭
徘徊眇不識届
梁江文通集卷第五
梁江文通集卷第六
　　　始安王拜征虜將軍丹陽尹章
旣耀軒禮􁁃蕤龔恩爽泗􁂦黙(中/謝)臣少識猶晦
哀辛方襲藉以毓采上霄搏華中漢飲惠延光
偭爵假息不悟瑶離降映繩河低文遂翊言關
禁徒弟京部進憲蒙淺塵紊徒盈還迷懅悚風
製罔樹循伏憂欷滅虜燋衷不勝荷佩之情
　　　始安王拜征虜將軍南兖州刺史章
絢服騰炤懋冊凝芬夤對迷墜慙泣交集(中/謝)臣
職右南謝蒲鞭之政任重臨淄無遣獄之化自
分金帝關叅風尹訟璧緯裁復圭露詎淹不悟
旻靈拂采霄景汰色復交書河楚置傳江吳環
章清潤旂文肅路寵艶内維榮炫外圉方梗名
慮有陋莩識沖生􁂦氣安以輸謝不勝荒震屏
營之情
　　　建平王讓右將軍荆州刺史表
茂寵廼臨炫奪彛典廵恩鏡飾攪情震慮(中/謝)臣
聞該秩詔序匪賢莫能孚其職端維裂陜非功
無或濫其選所以輪鞅國典締結民紐五威咸
平四精或訓者也臣踐行迷方試業敝緒徒以
綴采宗莩承渥帝席執圭戴筆亟荷岀内至乃
曵組河縣蔑馴羽之化鳴環京轂謝擇鱗之政
聲績兩無風化雙缺而龜紐未剔璽書頻降復
改冊湘區分瑞衡服競無賈琮交部之廉終乏
郭伋并壤之信固以誼沓民明湫隘身諷不悟
皇靈再煇河海重渥遂踰恒采妄賁異等荆門
務要方城任積水交沅灃山通岷峨襟帶百縣
縈抱七州上德懋勲尠居斯地寧臣膠所冝膺
荷是以燋薄䰟色驚迫心影謹刷睿情置露弱
志伏願陛下停旒弛琪暫炤瑣曲則鑄才式弘
練物惟逺王度旣清蒙識以㤗不勝慙懅屏營
之情
　　　建平王拜右衛將軍荆州刺史章
珪冊停徽車旗寫曜襲禮炫衷迎恩震色(中/謝)臣
聞爵以能委命以績降亦有玄雲結吹襃成燻
之厚朱箱累轍崇試宰之高而臣紐組頒守要
玉備政績廢江區聲隘河部浮榮曠年叨光賖
日諒以具察輿歌取鏡民誚不悟皇德至凝亭
物帷幄復使承官楚封祗祑漳士任班河兾事
亞崤陜橫術輻湊殷氓訟積寧曰明哲疇尅勝
寄雖瀝丹局終懼蒙咎不任銘戴匪處之情
　　　建平王散五刑敎
府州國紀綱吾謬紲朝組廼班恩命重渥華蕃
踐寵懋甸永言政惠良攪情寐况舊楚地曠前
郢氓殷水帶枉渚山匝魯陽自頃田邑榛故封
井萊蕪財賦方屈犴獄寔繁思所以厚風釐俗
變瑟改調自五歲刑已下未連臺者一皆原遣
文武彈坐亦悉復職主局依舊施散薄紓此懷
　　　建平王謝賜石硯等啓
臣言奉勑賜石硯及法書五卷天旨又以臣書
小進更使勤習敬閱籕篆側觀硯功張衛慙竒
金瓊羞麗臣夙乏翰能素謝篇伎空賁恩輝徒
隆慈飾方停煙墨永砥學玩仰結聖造伏銘私
荷不任下情
　　　建平王謝玉環刀等啓
奉勑賜玉環刀等五種珍噐贐伏蒙猥降飾軼
采朱跨影懸魄崑岡歸琛闕山慚寳謹襲緹素
以充握睇垂光旣深銘佩更積不任下情
　　　建平王慶明帝疾和禮上表
臣聞慶動至玄則昌衢敦序敎孚上雲則紫㝢
交㤗故祁寒辱暑無以變其和沴火凝隂不能
徙其氣伏惟陛下至德逺稜實天縱聖仁鑄蒼
岳道括寰海故丹陵之君疑金泥而謝賢嬀墟
之后眷龍圖而慚德頌聲蔽逵歌思匝道而望
景暫虧輪光少曖玉欞逹和金幌輟念百祠未
遑四嶽匪處吉蠲爲慶神御方休瑞廣文齡祥
深武日具惟􁁃敎倡愉兼薦臣班戚奉慈實自
慶舞不勝恱豫之情
　　　建平王慶安城王拜封表
麗采繩河映蕚璿圃淑問夙孚令儀早晣撰告
候辰昭膺輝序國維冨禮皇塗凝衛具生屬慶
懷識戴躍臣􁁃恱楚邊魂馳關闕不任下情
　　　建平王聘隱逸敎
府州國紀綱夫嬀夏已没大道不行雖周惠之
冨猶有魚潭之士漢敎之隆亦見棲山之夫迹
絶雲氣意負青天皆待絳螭􁑼首翠虬來儀是
以遺風獨扇百代餘烈激厲後生斯乃王敎之
助古人之意焉吾稅駕舊楚憇乗汀潭挹於陵
之操想漢隂之高而山川遐乆流風無沬養志
數人並未徴采善操將弃良用慨然宜速詳舊
禮各遣纁招庶暢此幽襟以旌蓬蓽
　　　建平王慶改號啓
竊以皇衢永謐則玉曆惟禎國慶方夷則繩澤
式茂故五鳳協年甘露應號况今道潤衍溢頌
祉載繁嘉生蠲慶風雲瑞節旣覯招晨方鑄昌
化延守一隅無以自屇不勝荒情
　　　建平王慶少帝登祚章
上書皇帝陛下伏承肇嗣天震雲飛璿極戎夏
歸服民靈以戴(中/射)臣聞黃旗䊸藻瑞益於姬帝
紫雲垂蓋効異於劉后實乃深賜天衷廣映祗
迹伏惟陛下騫英駕圣􁁃靈縱睿矩心明裁䋲
道喆時遥裔雒符雜沓河紀是以􁋊符寶宫輯
命珍殿誼洗云宻德徽媯夏濬發鴻原長楴鄴
緯方絢声金圖騰華玉曆波揜下氓炎躔上漢
臣㳂莩締寵誠兼親屏禮升之日守官楚甸不
獲勉躬儲外奉顓行間魂泣江郊心泫京國不
任悲仰哽慰之情
　　　建平王答王太后正位章
上書王太后殿下伏承以令日淑辰曾光樞景
慶芬祗外禮蔚寰中(中/射)臣聞道懋弟昌鄴廣祉
盛藻秩攸臻憲章斯飾伏惟殿下柔明固天夙
資龔懿芬蕙翔聲端簡散譽冠采摰姙騰燿徽
姒丹陵藴德玄丘棲聖煙煴國牒衍溢民聽􁁃
道席敎且詠且洽臣忝任蕃圉無由隨例闕廷
不勝荒情
　　　建平王慶江皇后正位章
上書皇后殿下伏承以嘉月蕙時膺曜宸正翠
珩炤品榆組在飾休遍函夏譽殷靈昧(中/謝)伏惟
殿下岳曜靜德式懷謙順升降圖傳左右詩史
夙鏡茂資早摛芳訓故以騰馥祕閨冩問中帷
今靈緯載升崇正輝典衛敎紫庭麗軌華屋聲
激綺組風偃家邦黎玄湊仁雲祗宅慶遠邇有
聞莫不傾渥臣限外任無由恭列軒屏不勝荒
情
　　　建平王太妃周氏行狀
竊聞候服之譽非黃冠能敷王食之問寧早衣
所述諒畏襃美於君后𬒳空名於鼎貴然有漢
臣誄行晉史書德者亦云實而巳焉伏見國太
妃禀靈惟岳集慶自逺丗擅淮汝族冠疇代故
以載曜聲書式炳縢牒矣太妃誕離明之正和
涵雲露之中氣凝采齠歲賁章笄年若廼彤管
女圖之學纂組綺縞之工升降䖍謙之儀柔靜
居順之節莫不中道若性不嚴而成故譽滿闈
閻聲聞軒殿以元嘉某年歸于故司徒宣簡王
旣而弟高坦倫祑踰外品青軒華轂用光國煇
素壁丹墀寔隆家貴具惟姻娣靡不式贍而居
尊以簡訓卑以弘躬謹蘭閨身撝椒第若衞娥
之烱行樊羸之映操方之蔑如也大明二年宣
簡王薨太妃藉悲用禮撫孤用慈柔懿之德愈
彰肅敬之問日𬒳雖文伯之母言不踰閾莒相
之主行存乎勤無以過也大明某年拜建平王
太妃是時今王春秋方冨德業未隆藉兹金響
終能玉播故綺襦出宰弱冠升朝者亦太妃劬
勞之訓也謂天蓋高降年不永以太豫元年二
月三日薨于荆州之内寢凡厥逺邇以哀以歎
今祖行有期泉穸無逺素旂望路綵旌思歸所
以垂宣徽容髣髴金石者謹詳牒行狀具以申
言
　　　建平王讓鎮南徐州刺史啓
臣言臣誓惟殃釁頻瀉四析慊慊狂愚兾蒙哀
弔而聖㫖懸嚴便賜斷表神乖意失音影何地
吞悲茹號情膽載絶臣荒昧神氣爰自㓜禀分
踰鼎貴秩高外州臣乏素能或所不任况在憂
年必取黜辱特爲𨳩非常之恩借權製之義紊
禮㓕經實翦治本臣又能身祈命請一感天地
躑躅表啓心容已􁂦猶疑大道之行墨縗不興
孝治天下通䘮獲遂陛下覆𬒳仁明品物無漏
豈於微臣獨不蠲鑒燋鯁在躬輙復塵觸伏願
暫輟聽覽少憐苫草則臣死之日猶生之年臨
啓恍惚䰟識無主不勝殞越怵息之心
　　　建平王之南徐州刺史辭闕表
臣過承寵靈閔點假日徒抱皇慈無充橫草而
品第廼崇軒服逾峻顧兹􁂦窮彌覯荒昧今便
奉官外甸卷迹徐山託慕宸嚴載惟感戀哀疾
不獲詣闕不任窮鯁之情
梁江文通集卷第六
梁江文通集卷第七
　　　勑爲朝賢荅劉休範書
昔嬀道鼎昌干羽未能戢姬德昭宣長旌猶卷
舒焚衣毀冕有自來矣皇宋靈武誕命道鬱終
三后連光四聖沓軌或經天緯地搆紫靈之符
調風偃海隆黃旗之祚莫不頌滿金石聲彯宇
宙者也曁我太宗明皇帝惟岳降聖重耀函夏
延禮壁臺訪道衢宰平陽之后卷迹慙靈空同
之君斂功謝德是以綵雲祥風之瑞布濩區中
梯山棧火之俗欵徼請吏跨啇軼夏洗周滌漢
道澤優衍猶不道封禪遐靈在天餘惠無氓主
上文明金相穆然玉色履璧之禎獲珪之應著
在紀歲仁浸汙河惠愛秋草想亦君之所聞也
重以先帝靈略潜通英轡逺取受話言必忠貞
方肅之臣奉風聲必䖍恭匪懈之士明時琴瑟
鼎鉉之盛且𬒳於寧丗而忽覿來書以惋以慨
君爲齊梁楚越之主鼎貴一時金玉滿堂文馬
千駟爵授湯沭冠蓋於道惟名尊崇誰與爲雄
而出言効尤吐音入戾舉旗類社志竊神禁稱
兵斂衆遂窺外關今朝無闕政頓構凌上之節
室無㜸竪坐生莫大之舋鴟梟赭衣號興徒黨
主萃淵藪寧滋之甚不臧不軌不忠不義未有
若斯者也宗枝之釁逺則吳楚見禽於一壁盤
石之㜸近則江荆面縛於小將此成敗蘭艾之
鑒又亦君之所知也聞彼此飲䑕舞之異早見
物徴河北隴上之謡已露童詠所謂妖由人作
孽不可逃然桓侯之患良助寒心今羽林黃頭
駱驛爭引熊渠佽飛首尾電發伏波樓舩掩江
蔽汜渡遼甲卒充野布隰加以先天蓋丗之略
蕩海拔山之威任輔沛陳羽林鷁鵃露動龍驤
精騎風驅然後六師雲起九軍星連蜺旌外江
虹艗中水金甲映平陸鐡馬炤長原蹵南嶽而
永慨瞰九孤而懷恐伐罪弔民復驗於兹甫刑
三千唯此爲大僕才等不羈志瀝丹欵故奏禍
福行矣悵然袁禇劉肅等䟽
　　　尚書符(起都官軍局符/蘭臺)
侍御史大夫尊冠賤履君臣斯位愛順惡逆成
敗可憢未有慿凌我江郊侵軼我河縣而不流
䰟漂骨丹宗血祀者也沈攸之寂寥無文起自
甲卒邀我百戰之軍乗彼一捷之幸鐫山裂地
紐紫要金擁旗蕃伯便無北面之禮受符方屏
即有專征之興箕賦深歛毒𬒳郢南枉法矯刑
毒聞荆西鬼恠其性故從始而遂終狼戾其志
乃㳂少而得老山陵不奔移𬒮爲慶踐祚無賀
按劒稱予遂乃關馳送書亭炤妖火此而可賖
孰不可宥今遣陳承叔彭文之等敢勁三萬前
驅電耀吕安國任侯伯桓崇祖曹虎頭等樓艦
五萬騎射蛟中流茍元賔郭文孝程隱雋等輕
舸二萬高旌蔽日周盤龍張文嘉薛道淵等鐡
馬五千龍驤後陣凡此諸帥莫不氣薄日月精
變虹蜺或飲羽石梁或超踰門樓索鐡抜距孤
視萬旅顧眄則前後生風喑嗚别左右激電然
鑾戎薄臨驍虎百萬六軍徐軌五輅遲斾丹艦
發炤素甲生波樓煩白羽投鞍成岳漁陽黒騎
浴鐡爲群於是高山與深谷共湮紫芝與白艾
同㓕不亦惜乎惜乎符至之日幸加三省其驅
逼寢手之人鋒陣塢壁之主若有救命軍門一
無所問或能因罪立績賞不示私斬祛射𬒮唯
功是與購募之科具列如上信如白水激然無
二臺明詳㫖飛火普加宣才文書千里馳驛
　　　慰勞雍州文
皇帝謝鎭軍寧蠻二府雍州文武士庶等夫忠
爲令德或感槩殺軀信實美行或殉義蹈節而
沈攸之小竪反覆稱逆西藩袁粲劉康潜使相
扇遂擁據石頭並圖廟社粲康旣從王憲蒼黎
同慶攸之孤州蟻聚勢必燼㓕刺史張敬義氣
雲騰秣馬星驅全羽十萬殄兹氛鯨曾不旋踵
彼州南陽白水將相遺風忠義之士霜戈電發
但戎車暫動念原未寧冬寒卿皆無恙
　　　蕭驃騎驤封第二表
臣某言冩瀝愚丹巳續前表猥降前詔未垂鏡
恕一省驚慙再悸䰟府靜躬自察啓居匪地(中/謝)
臣聞日薄星廻昊天無以爽其節山盈川沖厚
地不能虧其度豈不靈鑄言限神極無失况丗
道恒淪人彛剽奪數滿必㳂虚飾小故辭大臣
才非古賢任鈞左戚祚𨳩山河兼金疊組爵奓
常班寵溢前逹以榮以渥且慙且􁂦雖嘉銘鼎
之恭更懼循墟之速矧乃三司業貴上將地崇
惣錄務廣河汾寄深珪㝢方啓劒衛增肅旣驚
朝野足震城邑殷周冨士猶難其人漢魏多才
亦罕兼職且麟閣之臣尚有位不及鉉全噐之
侯猶或任不並台名爵無假前丗之雄規車旗
勿濫中葉之英軌况鴻誥鬱集懋冊頓萃諒非
虚薄輕所膺符今殷夏旣聲封國式固故天地
燀爠日月更煇陛下停若鏡之明流如雲之愛
方求士於板巖宜思賢於屠肆而私臣以闈廟
寵臣以帷鼎位兼文武職惣内外非所以發夢
渭濵儲精河藪鐫金刻石旣不可詮輿歌里頌
其謂臣何仰緣大道方行蒼祗宅氣威靈所燭
九功咸詠寧於庸臣獨隔恩耀誓守愚衷重扣
雲日如蒙恩宥實生之幸不任慊欵之風
　　　第三表
臣某言臣再抽慊請辭爲理屈側守圭漏伏望
衷鑑而震緯嚴祕㦗悰徒懸優奬之降非復常
旨肅奉驚懅曛曉如失(中/謝)臣炤冊訪古訟史稽
昔以爲敷道之寄管物成務惣錄之重匡績毗
風莫不下協河岳上踵光緯先王所以長丗後
睿所以字氓讃金圖之要輔樞曆之機者也臣
本瑣姿不慕聞逹昔值英丗頻遘時來感激光
私未能自返烏可超乗厚任妄據髙圖天道旣
平鬼神好謙臣亦何人而獨斯處所以不恤色
忤頻犯鴻威者正以方圓之景巳滿丹彩之色
難加政能緯俗匪務傍職坐而爕道必在其人
若臣武未燭鞬􁃅之分文不藹樽爼之間德非
時秀道乖物宗虚飾疲伍空貽上位則天變彰
於飛流地眚見于震壓驚蕩民聽蕪沮物議綸
言之出不追金石之謬巳逺豈唯敗錦傷經毀
鼎覆餗而已哉自非西京上績東都名勲河右
群賢江左諸彦寧有誣叨天爵以爲巳功者也
昔南楚偏君鄢郢小政執珪柱國尚不輕授况
車軌共文四𬈑同宅而以鄙蔽超居金鉉殊任
鬱起臣心憂魄悚視丹如綠伏願陛下暫停冕
纊少察愚實鑒臣靦情愍臣孤志廣天下之惠
可疋夫之諒中則國歩永清門下永無謬悞不
任憂駭之情
　　　蕭領軍讓司空并敦勸啓
臣某言臣㳂心之請丹識以傾詔旨冲絶便賜
斷表伏聞當遺王人猥垂奬勸仰天光休俯增
驚厲(中/謝)臣以爲槐鉉之任百王攸先具司是屬
冠冕式贍化曜昌煇連基政務事深崇替迹豫
興衰故道富一時則風行明令才乏適權則山
摧河泣旣撓汨蒼祗將紊毀身國臣進退惟疑
再三自顧實以陋情悲忘寵極但畏軼超疲五
廼叅鼎軸無德而貴豈敢偷存才怯任重物所
不恕故弱識𥚹槩頻布前辭枯木朽株永隔蠲
恕豈特大車方塵小雅有廢而巳哉將據致冦
之悔取鑒於茲矣且皇華之命居上之鴻私鳳
舉之招爲下之殊榮國勲必書史不謬牘况臣
連牧圉岳董率職方旣鑠近古垂耀中葉揆望
揣實爲㤗巳甚而廼復降朱輪之使方枉青冊
之勸寤寐悁灼諒無以任輙重素誠冐覬神炤
伏願皇靈特垂𨳩愍賜停正台之職并光　勸
之使餘所榮忝誓不敢辭肅恭外屏祈廻恩授
則於臣慊欵復爲惠造不任憂戴匪惶之情
　　　蕭領軍拜侍中刺史章
上書皇帝陛下即日詔書以臣爲侍中驃騎大
將軍𨳩府儀同三司班劒三十人等持節都督
如故峻命在庭光冊充軒虹驂聳服朱轙佇蓋
夤對以懅心影若傾(中/謝)臣功乏至道不足以題
象魏績非振民無可以書廟閣半漏未晏中鍾
而驚實忌微庸起乗盛服竊疑國寵頓萃末躬
今寰海順典瓊都咸光調御惟新鎔製就始良
宜整變憲經詮明典緯九河式耀三辰載晰不
悟陛下皇靈曲溢大賚斯降而鴻賞之行廼於
臣始非所以騰振遥風激昻品流輿人之誦具
聞其黷頻露慊祈未阻鑒順今使䖍禮青軒謹
躬丹墀憂符怵怡慙屬兼軫不任屏營之情
　　　蕭驃騎錄尚書事到省表
臣某言臣自妄蒙異寵輕荷殊爵晝􁀈猶聳夜
艾方驚誠以設噐瑶陛取監冲滿懸魄金波徴
驗虧闕兹乃天數去盈人經好退后所以裁成
萬品下所以各慎百司未有逹才易貫尅負永
業者也且量力之誥實炯前書辭科之誨且昭
昔牒况臣徒竭弱質忠貞未懟猶叨令恩山岳
非重故慙屬交䘮頻煩表䟽必謂廵崖之慊不
忽氣亮之清可期不悟皇明神邈鴻奬彌深雖
守丹愚競絶蠲恕今輙燿纓上序鏘珮中軒德
輕施重左右生華志盡輸謝終愧報効不任下
情
　　　蕭驃騎謝甲仗入殿表
臣某言臣即日𬒳勑賜給甲仗五十人入禁儀
武殿飾冠疇典局此盛恩五情銘載臣聞國之
利噐在祀與戎蘭錡之設實允儲方故官騎辰
居羽林天部瞰城龍塞言伏鬼方臣股肱之力
不足以染丹青橫草之勤寧可以鏤金石而魚
服象弭一旦虚授誕錫金珪方兹爲茍黃河如
帶比金非賞故異寵之襲心魄共驚不丗之服
祗同煇雖攀靈河漢駿奔明哲慙迹駭衷無情
以處
　　　蕭驃騎讓豫司二州表
臣某言臣傾心駐氣不蒙睿感憂讋交鏡中寐
再驚(中/謝)臣聞國曆惟燿則藩伯緝其才朝緯伊
序則方率司其度用能璿紐弗虧民敎可變者
也臣自少噐業無聞弘大誤變燕鼎超慿吳舟
託翰負組假翼要瓊質圖玄素文冩青艧爵冨
諸公任高群彦銓梁旣失輻誚所湊雖庂影毗
道茍身賛德朝徽不昭民聽具溢豈非性力知
限鑒度有崖乗兹而處猶懼紊辱之恥况此以
任何堪湧溢之賜且董督條興蓋非盛古至乃
河襄𥘉授或體兼上才江表廣任或功爲物首
臣績陋於國不勤睿朝寵集若是非所尅敢終
抱寸襟重露愚見伏願天鑄廣裁地靈厚載特
垂蠲渥使不矜盈則藿質蓬性庶無矯奪不任
匪晏之情
　　　蕭驃騎發徐州三五敎
州府紀綱沈攸之背慢靈極稽誅之日乆矣况
稱兵江漢之上圖釁廟闕之下惡熾罪盈民靈
所絶朝廷以尅辰纂嚴令輿夙駕吾任先責逺
義兼常慨挺刃投𬒮信見其時方當水斬龍蛟
陸斷犀兕雖烈士銜志壯夫投槩然雲羅旣舒
冝廣威防所統郡縣便普三五咸依舊格以赴
戎麾主者飛火施行
　　　蕭驃騎上頓表
臣某言伏見明詔鑾輿便御親六師臣又謬惣
群師竊聞金火告燿昏明代卷雲電漑湊經綸
相襲所以草昧縣㝢昭晣區宙况乃逆徒阻兵
噐掩西服雖蟻衆䑕竊勢必禠散然㝷仞難貸
原煙易㓕臣受筭内楹稜威外閫按甲視夕沾
襟待旦翦此凶渠庶匪曠旬但遂玉輅躬臨雲
蹕親駕悚悚慨交心實百常憤今便嚴率所統
尅此月二十六日出次戎郊故巳望江源以軫
歎想荆山而增厲矣進止之宜更聽勑旨不任
悚企匪寧之心
　　　蕭驃騎築新亭壘埋枯骸敎
府州綱紀夫汝南稱慈諒由掩胔廣漢流仁實
存殯朽近柔製兹營崇堞浚壍古墟曩𡑞時有
湮移深松茂草或到刋薙慿壙動懷廵隍增愴
宜並爲收改毀奠祀主局詳辨施行
　　　蕭驃騎謝𬒳侍中慰勞表
臣某言即日侍中祕書監臣戢至奉宣詔旨慰
勞便受國中帷練甲外壘旍麾蔽景輿徒競氣
人懷秋嚴士蓄霜斷晦䰟已掩氛竪未懸稽鉞
竚威寢興震慨今王人臨郊皇華降庭煇燿望
實將激威武戴鶡之夫迎光蹀恩投石之師攀
炤竦惠楚纊越醪方茲慙潤臣忝屬閫私彌抱
渥洽不任下情
　　　蕭驃騎慶平賊表
臣某言狂賊沈攸之棄天犯紀毀禮㓕緯外陵
南畿内壘西夏讋讋涵氣咸百讎憤賴皇威遐
制璿圖廣馭四海競順其㑹如林仰綴宗稷之
靈俯輯士民之効故嚴効裁交妖鋒折首凱期
旣孱樂飲在晨斯乃紫曆方永蒼氓同慶臣備
符寵私時深抃舞不任踴躍之情
　　　蕭驃騎解嚴輸黃鉞表
臣某言逆沴電熾凶妖霧舒志夫禋天情巳類
社故乃馳羽江郊騖燧山甸雖藏智審其點戮
􁁃識判其奔沮然兵扈難輕義險冝備故膺寵
無辭奉鉞不謙今元凶旣殪醜徒自紊祲靄方
卷郢氛巳廓樂琯登肆禮衣曵朝不冝復假殊
服取缺彛則輙上還王府永戢祕館
　　　蕭驃騎讓太尉增封第三表
臣某言以鉉司崇貴衮位淵嚴非德非功無忝
無濫故誓䰟肆請舒衷仰謁不能曲流兹炤遂
乃徒洽恩奨周覽未交靈爽以懼(中/謝)臣歷古㳂
圖循逺訪繪未嘗不麗選台妙簡槐采者也魯
鄭之賢戚曹蕭之勲彦吳鄧之盛功王鍾之素
業孔明之居蜀茂弘之在晉皆僉曰伊人是以
處無懦色臣官逢昌丗運漸時明頻煩紫渥綢
繆璿命身薄施厚感厲愈深遂貟機繩之託猥
集衡梁之任風軌不樹徽猷罕宣無以式翦冦
兆載弭姦義致虹沴阻於上京蜺妖扇於下國
寔賴藩伯鞠旅侯甸入守攙槍旬始煙祛霧卷
故皇道威稜之由神緯昭昌之効臣豈有探夐
察幽之智攻城野戰之力哉今迹無小功事貽
大賞愧寤終朝慙夢流夜咨此庸弱何以任忝
伏惟淮泗猶梗趙魏未賔中源乆蕪神州方翳
思樂盛猷願厲聲頌將陪雲驂以北守扈朝服
以濟師乃爲少雪庸誠微謝天眷耳寧容遽竊
茂爵輕頒鴻名者乎伏願聖渥遐覃賜以矜宥
霈焉垂仁穆然惠德血祈旦亮慊志夕滿雖蹈
庇戾猶深抃躍
　　　蕭驃騎讓太尉增封表
臣某言撰心求私精衷請亮情不感神理無動
天詔飾旣降辭表是絶朱紱方臻金鉉未宥魄
慮再馳詵然改席臣局志乆戰淺槩已領具煩
寸管備黷尺史曠旬浹景祈指遂宜猶謂設品
分職實以仰銓壁緯列寵縣榮故乃俯酌瑶陛
迹聮盈缺道協興降上睿所以僉舉前英所以
詳能今若弟隨私貴爵與私冨紊蕩經邦斷折
民紀豈可還風中葉逖聽遐代者也臣才乏往
賢績謝古列妖鋒孽火將炎天地幸郊甸或靜
江山以閟文軒華劒旣榮旣峻侯　桂食又盈
又滿祿高誚厚任重責深弱節兼誠誓思不淺
伏願隆慈特垂明愍臣奉國猶家慮公若私秉
軸之鈞心希在治不任懇懇之情
　　　蕭驃騎讓油幢表
臣某言奉詔賜車一乗竊以國容方穆旗章式
序朝禮求清儀服咸貫故象革建鑣尚烱明圖
朱箱玄蓋猶炤漢篆皆旌羽勿差功庸匪濫臣
忝爵山重蒙榮海深襲恩祗冊巳慙𥘉筮浮祿
素位方疚心路鑒古以惕廵丗罔然不宜假文
丹㦥空飾皁轖仰思至道俯恤物僣伏願聖逺
特停華渥書愚上請追深累懼不任下情
梁江文通集卷第七
梁江文通集第八
　　　蕭太尉上便宜表
臣公言臣聞經邦緯治去華爲急體國字民循
素乃安聖誥遺風具騰丹冊賢言末流備宣青
史何嘗不翦削浮奢銷遣文繪然後頌音載興
澤洽式廣楚駕百馬民雜國彫秦脩萬騎敎亡
業墜刻桷丹楹禮有常序朱幡皂蓋古無濫秩
縹衣綸綬漢置前寄制服恠物周設常刑皆節
俗約訓反撲還風肅政黎心釐一民志故禮奢
寧儉宣尼之髙風以義止利孟軻之宏規若乃
文彩利劒道鑒其元彫蟲篆刻丗炤其淺雖儒
墨異學名法各治至於遵本捨末其槩一也故
荀韓之立典君晏之制書賈陸之鴻筆嚴徐之
博辭食貨興志鹽鐡生論莫不異說而同儉乖
議而共治然丗淪物起道缺事遷蓋源起西秦
波𬒳東漢一魏不變二晉未革所從來者遠矣
洎髙祖武皇帝業髙縣㝢化格區宙菲躬謙度
方追重華納麓之勤約情僞操乃取文命卑官
之義去金錦之巧無惟帳之飾唯脩逺圖綏國
之術祈勸力耕濟丗之規是以政平刑偃紫階
斯廓大祖文皇帝恭巳明臺之上聽政衢室之
下九官咸靜萬績惟凝亦復務抑華詡思裁奓
太輿馬翠翟之麗尠登乎外禁瑶碧綺組之玩
罕設於内宫故大德立而五路謐鴻名建而四
民寧者也自頃政敎日替敦敎月虧誰惟歷稔
亦日淹紀至乃帝臺傾海外之寳王城盡天下
之祕象席珠履一躡而即收鏤琴綵瑟再撫而
巳損褧衣隨塵而罷羅𬒮從風而棄百民染其
聲奢萬姓𬒳其馳蕩故闤闠之里冨者竊梁楚
之乗伎巧之家豪者襲王公之服於是有文靡
虚麗驕邪不典之噐精纎空飾妙蠱非常之玩
農夫勤耨不充浮伎之資𧖟女務織無給點刻
之費將恐去實就華未知所届背源從流不識
其止求國冨兵強寧可得乎今江南所宅正漢
魏兩州之地戸口所檢裁文景三郡之民舊齊
故魯鞠爲茂草全趙盛魏豺狼所噑陛下方欲
鳴鑾中土朝服濟河不改斯術則未見其可也
臣謬屬大任竊同憂泰日晏宵分實忘飢寢草
治其莠職此爲先輙具條便宜可以安邦利民
者事事如右率以聞見謹簡聖聽若其咸允謹
請勑付外施行
　　　讓太傅楊州牧表
崇絶之寵降自白日殊甚之禮墜於青雲祗畏
驗盛若奪䰟鑒廵席無容當軒改色(中/謝)臣聞天
地之大德曰生聖人之大寳曰位將以啓廓靈
緯崇樹神紀百司備列貴賤之分旣炳九官咸
賛升降之際可明故皇極不爽國歩斯㤗雖金
嬀各政姬華異治未有革序變倫而能流英發
耀者也臣才慙右賢功愧上烈平趙夷魏之氣
無宣於國書濟河登山之威未亮於左史旣罕
龍韜金匱之効又乏楹間帷中之績衛主寧謂
提橫流匡危不足生細民故小節時顯於艱難
大勲無紀乎廊廟而乘軺服冕荷蕭張之賞𨳩
城裂域受曹鄧之爵不能翊敎緝政釐濟氓隱
賛邦弘化飾整朝輝是以德少寵多輿人立規
才薄位厚處士興議故玉燭未調道治猶鬱者
臣之爲媿也不悟陛下復停日月之華凝煙露
之潤擢臣瑣姿鑒臣陋誠前恩未曠後寵已襲
上公祕鉞聲振都鄙文劒彫舄禮殊軒殿深襃
之逮方今爲絶大賚之降比古爲超臣亦何功
當處斯忝伏願道邈先帝理鏡衆寂𬒳氣順方
涵生獲慶特輟䇿書時停鴻冊則人歌僉平物
抱至歡
　　　蕭重讓楊州表
臣某言臣以功狹賞峻丗誥所讟才弱寵隆道
經所講故冩䰟誓膽庶留天曯圖驕慮滿獲守
私吝不能青蘋引風陽燧要景復降綸冊徽采
兼明影迹交戰氷煙相薄(中/謝)竊聞周夏異章玄
素各禮儒道二宗名墨兩敎咸以馭俗爲急僉
以得人爲寳於是尊官上品乃貽玉振之賢鴻
等懋列爲取金聲之彦或有濟丗夷難之略煇
燿内氓導江䟽山之勤纒結中㝢深德衍溢大
功振驚然後超居國右鬱處朝端故九職惟宣
六典式序丹青所以傳其藹磬琯所以揚其音
也臣才蔽識淺非集譽於鄕曲榮降寵臻乃假
翼於皇極遂事等話言之寄任鈞符負圖之重
職惣表裏地聮機務位班昔良知闕前脩居官
不聞其風處秩焉見其政寰域之治未緝街縣
之訟方興繒販之士無薦管庫之家寂寞四維
不闡五敎罕聞安可以底慎財賦交正庶士者
也今輟和毗道仄身賛業尚㨿晦橈獲蔽璇圖
况異禮更飾襃命復崇名超列辟爵擬群后上
仁居之猶涵慙德臣實空儒伊何以勝旣誣人
文將黷玄緯凌歷飛流之青懼失正和晦裂蜺
霧之災且濫庶物臣是以窹寐永歎憂國慮私
者也伏聞陛下裁天賦品制地平施使曠丗之
典不遂臻於末躬逈代之軌無頓𬒳於茲日素
心丹魄皦然靡疚矣不任憂迫之情
　　　後讓太傅楊州牧表
臣公言臣再辭非謙重讓靡飾實以爵髙中丗
歷古所難寵冠上俗緜代誰易詳圖辨箴如鏡
如水撿崖覽志匪彫匪文䰟祈夢請駐心挂氣
陛下猶降以璽書之榮𬒳以丹碧之采頓然變
容一慮九逝(中/謝)臣以爲寒暑繇乎平分晦明驗
乎天道咎譽起於微薄得吝生於小庇故金衡
旣陳錯髮之異必縣銅墨咸設分撮之殊已傾
聖哲不能爽鬼神莫由避况臣鄙槩早盈陋才
乆溢第超庶后禮絶群班仰賛東序之賓平叅
北宫之政窮盈極滿於斯爲甚鑒兹降替淵氷
非譬所以坐洞房而不悟下輕帷而嘆息也古
之馭敎當有道焉量能而受賞撰智而錫位深
乃裂組逺故分珪前人以爲稱首昔人以爲美
詠自非上德橫乎天地髙績格于區宇烈譽馥
於一時茂名鬱乎當丗者豈有降今日而莫先
哉臣爰蒙殊寄六稔遂交及荷惣任二燿忽周
未能塞謗生民獲免僮訟何盛勲之足題詎深
烈之可銘乎而因委忝濫踰溢倫等朱軒躍馬
光出電入貂冠紫綬寵藹霞炤臣聞闔宗奉國
猶非報殉方將身侍鑾華雪齊魯之侵地手執
羈勒騖燕趙之逺郊然後追迹范張濯纓汾射
臣之志也華爵盛典非所敢寧伏炤右廵將流
聖察無使匹槩血誠不諒於璿扆宏芬英猷遂
蕪於里聽豈伊庸臣獨去其庇亦曰海隅咸𬒳
其利焉
　　　蕭𬒳侍中敦勸表
臣公言即日侍中臣惠基給事黃門侍郎臣王
僧珍至朱蓋乗雲玄軒肅霧墜高天之旨集微
臣之軀神爽懼然歛影無地(中/謝)臣𥘉長血心未
啓素槩辭從意空言隨事盡不能降陛下一時
之恩借俄頃之炤遂枉近侍貂簮軾庭臣自亮
無庸何以集此退咎慊誠悲枉垂光進戒朝訓
虧兹盛序感慮躑躅榮結夢寐臣檢古少例廵
令逾疑豈有妄叨天功虚竊上賞近謬國華坐
取隆貴人見其過外惜皇猷内畏私眚昔西京
鼎秩漢丗權家丹墀網戸擊鍾連騎何常不以
驕滿貽戻謙冲要福者哉臣不能遵煙洲而謝
𡵨伯迎雲山而揖許由激昻榮華之間沈潜印
組之内光飾旣超寵靈亦逺江左巳來罕見其
倫今位冠朝端通侯萬戸結象弭於前衝奏金
管於後陣都野宗其榮盛視聽敬其炎貴臣一
旦居之誰以爲不忝者乎而陛下猶崇以異禮
者是增臣之戾也况復肅延華勸實深窘迫伏
願俯矜單志賜遂前請則丗寢橫議臣蒙緩青
　　　蕭𬒳尚書敦勸重讓表
臣公言臣五冩丹翹冝蒙凝炤一降王人遂無
蠲察復遣尚書臣岱兼侍中臣奐等奉宣慈靈
重賜勉誨鏡伏廻環憫黙失圖心魄交懅淵谷
匪譬(中/謝)臣自𥘉𬒳詔迄于今時載慙載疑以悚
以厲豈非深懼鴻典永憂末躬故琴瑟徒鳴不
傅廣樂之響燈燼空舉焉續經星之耀何則卓
乎小者不足以任太守于蔽者不可以語通臣
噐乏淵源識暗機務倫濟夷險毎慿璿曆之逺
龕折氛蜺輙資群才之効臣寧有採竒鑒隱之
能網國提民之功乎不謂過延渥洽謬攀河漢
榮宗蒀葐寵華暐映藉聲探議共知其幸况傳
保之崇殷周特貴牧司之寄魏晉稱重上昭妙
德次擬英勲有踰兹序尠不紊裂今陛下方闢
金門之聽調繡扆之政何得去禮廢雅近於臣
始旣無前章孰表後丗臣才孤位峻待罪無日
矣情哀理感事盡於斯伏願一運天景微見藿
心則物不逃形臣何恨焉不勝燋憂狼狽之至
　　　蕭讓劒履殊禮表
臣公言近仰跼威靈辭移理奪故欲冐忝傳識
必避殊禮不悟復凝令詔雕飾非常鏡睇未周
金火交慮(中/謝)臣聞寵以昭賢不濫才外之華熒
以麗身豈謀分表之渥哲后所以僉授貞臣所
以慎荷故行珪行玉尚無輕頒一爵一號猶冝
詳品況劒舄升陛賛唱異儀殆爲對越神體抗
禮天極漢魏舊載唯斯稱重雖英衮簉朝賢武
滿丗蒙此典者乃曠古時降耳諒由功饒賞結
名高噐深金蟬綠綬未■藹其采瓊珮朱紱不
足宣其榮方加以履殿優以勿趨　至弟爲上
公貴爲皇王佇望慈禮猶邈如也臣何燀業■
兼昔人且令所慮受以懼覆悔豈復聞殊旨增
其憂迮抱此愚欵以殯爲請伏願天鑒順臣所
守則雖殁九幽傳榮萬葉矣
　　　蕭拜太尉楊州牧表
玄文旣降雕牒增輝禮藹前英寵華昔典仰震
威容俯慙陋識心䰟戰慄若殞若殯(中/謝)臣景能
驗才無假外鏡撰巳練志乆測内涯故讓不飾
迹辭非謙距寸亮尺素頻觸瑶纊丹情實理備
塵珠冕而神居寂阻九重嚴絶徒懷漢臣伏闕
之誠競無魯人廻日之感所以廻懼鴻威後奔
殊令者也旣而永鑒隆魏𬗟思宏晉國之大政
在功與位故■民紐亂不處輿臺之下去勲捨
德寧班衮司之上咸以休對性業裁成噐靈詎
有移風變範剋耀倫序者乎臣績不炤忠豈冝
國名爵赫曦僶俛優忝陛下乆超以異禮之榮
越次殊常之秩雖寢寐矜戰曲垂哀亮而璽冊
冲正愈賜砥礪今便肅順天誥恭聞睿典審躬
酌私必跋危撓將恐氓俗由此方擾軌訓以之
交蕪臣豈不勉智罄忠也未知所以報奉淵聖
輸感霄極取諸微躬長爲慙荷
　　　蕭大尉子姪爲領軍江州兖州豫州淮
　　　南黃門謝啓
臣公言臣頻結崇寵亟延上爵休恩動俗烈榮
振古鴻品清飾巳藹金圖秀鼎號銘共茂瑶篆
永言戚慮鑒寐殷心況乃秩洽朝門慶霑國珮
弱息臣諱嶷映晃等文不昭典武不定功出内
帷閫升降貂綬或振迹領候職賛禁錡或騰光
江甸任鈞屏翼河兖衝要旣濫北門之管淮豫
險捍又謬西偏之寄兄子臣鸞忝守近畿嫡孫
臣某載華省闥皆倐忽晷景頻煩升荷雖咸罄
愚識恪居匪替豈足以少塞神渥裁酬皇眷囂
黷一盈慙厲彌積談天之辨不能爲臣陳辭雕
龍之文無以爲臣飾愧靜然肅念徘徊交集不
任憂感沐浴之情
　　　蕭太傳謝追贈父祖表
臣公言即日兼謁者僕射姓名奉宣詔書追贈
臣亡祖某太常卿亡父某爲散騎常侍特進左
光祿大夫寵煇泉扄恩凝松石奉渥銘心祗光
慟慮(中/謝)臣行阻祗玄躬早荼棘如創之痛具日
不追終身之恤霜露彌慼雖慙曾輿喬木之敬
實抱仲路華轂之哀自謬藉珪金空貽組紱爵
侈於公禄盈於私何嘗不靜欷其結黙慕交深
不悟睿孝動天昭性曠古惠𬒳逺紀澤演慶丗
丹請靡諒峻冊愈凝大榮集身尚驚異施况寵
洽山拍特振殊造銷骨瀝命猶不勝謝不任鯁
泗荷珮之誠
　　　蕭大傅東耕敎
三府二州綱紀夫寳農賤貨綵炤周縢廵耕去
販光炎漢籙故能業滋都野産殷絃縣吾任屬
弘寄思闡冶源慮以　感情以宵嘆今玄司調
氣青祗佇節陳　旣柔服　方秀電爍有期桐
萌無逺便當躬速紺耦道先列辟事均暫勞迹
在永豫可剋日備辦詳典施行
　　　蕭太傅辭輿駕親幸表
臣公言近以神輿將降昌啓丹辭重𬒳還旨未
垂闓允謙尊彌光襃優愈臨慙疚旣積敢忘謙
請臣乗幸藉私豈曰無僣攀霞鏡月非復常所
此必讓德信在於兹但恩嚴交泊固守莫從免
黙恭典伊榮加戚寧容爰枉鸞駕式驚臣府訪
心驗已諒以不夷求物校迹誓無此義且古今
異飾紫青變禮取諸臣躬未覿其安伏願陛下
賜止冕輅時停雲駕則俗踐知方臣蹈厚㤗
　　　蕭讓前部羽葆鼓吹表
臣聞國容軍禮旌羽昭其華品騎第乗鸞㽔藹
其飾所以炎燿仙都崇麗神境丗敎以之垂彩
民聽以之流文故勒岫銘海之功鞞革冩其詠
龕難夷邦之業簫管凝其聲朱鷺玄雲旣錫上
德華山芳樹以頒竒勲爰及台賢位高藩戚名
㳂恩炤寵垂私賞皆爲發吹後陣豈曰兼奏前
軒兹典罕行此禮實曠臣竊服巳弘叨光無限
才局秩逺常䘖　燿安可二葆同整雙弄頓驚
覽躬惕然特貽厚謬伏願明爍日月靡忘情鑒
將停盛飾遂臣慊心則涵惠旣饒恭錫多矣
　　　謝開府辟召表
臣公言近𬒳詔旨賜令臣府自辟僚賢竊聞治
以才爲寳敎以人爲貴激風揚㽔賔資山東之
英凝華重馥良在關西之彦近以闡耀丗經發
麗朝序今州䇿郡聘兹禮尚堙台召鉉辟斯文
亟曖豈非盛美難嗣故曠寂先芬者哉臣謬賛
國機職冝水鑒未能澄刑炤藝廌品任宫旣乖
覆業彌慼深寄仰屬皇心遥覃察政洞俗弘此
懿典崇臣逺寵輙祗睿恩謹宣巖壑庶幽居之
士蘿薜可卷竒武異文無絶於古
　　　蕭上銅鐘芝草衆瑞表
臣公言臣聞象際懸通豈以明昧岨運幽崖遥
鏡不以人靈異謀威書壁誥旣信其綵綠鱗丹
字彌驗其文是以業藹鴻經則煙露呈炤精昭
景緯則川岳發華故寳鼎白雲瑞集軒丗芝房
赤鴈祥委漢年玄石鴻鐘逺炳晉室玉璧彛噐
近耀皇宗自大明乗規㤗始疊矩朱鬐素毳之
至史不絶書竒葉珍柯之獻府無虚月今懋曆
啓圖靈基再固頃歲以來禛應四塞近獲豫州
刺史劉懷玲解稱所統建寧郡建寧縣昌村民
於万山中採藥忽聞異響從石上得銅鐘一枚
長二尺一寸逺像古鑄近乖今製又州界之内
樹生連理二木隔澗縢枝相通越壑跨水合爲
一榦方之舊說彌復爲貴宣城所統臨城縣山
中獲草一株交柯攅莖紫蓋黃裏貞潤暐曄自
然天華採掇歷時質色不變　炳據有徴
近獲吳興太守臣王奐云十一月二十九日解
所統長城縣令臣張撝解稱其月二十五日甘
露降縣東界下山之隂又東太守臣腦解所統
武進令臣紀法宗云十一月十日解稱其月二
十四日甘露降於彭山松樹至九日又降如𥘉
臣以祥緯雜沓星燭波連斯乃靈迹深覃睿衷
敻感理應冩順祗無涵祕稽往徴古僉欣升㤗
瑶光日闡玉繩永休謹拜表遣兼長史叅軍臣
梁江文通集卷第九
　　　蕭讓太傅相國齊公十郡九錫表
備九錫之禮非常之冊分天而降冠古之典𨳩
河而出遥然以慙䰟交象魏(中/謝)臣聞日月權輿
二儀所以剋靈君臣設極三統所以式固惟生
與位謂之大寳辨諸文而尊卑旣炳觀群龍而
貴賤可正雖復殷因於夏王資於帝至乎建侯
分職體國經野其揆一焉是以二周之始山河
愈廣兩漢之𥘉封賞彌盛然表東海者實牧野
之日贍魯邦者乃負圖之辰西都英相信命丗
之功關中上宰亦龕亂之力秬鬯彤弓本西伯
之賞虎賁戎路又晉公之典若乃衣裳盟會九
合一匡猶慙德斯禮也臣實鄙才靡識大體徒
以忠貞爲槩而勞不足銘雖以丹素爲誠而功
無可勒豈有經天緯地之略探隱炤寂之智哉
抑亦何術以堪盛休是以覽雲際而懷古慿軒
榥而未寧也伏惟陛下神華馭丗理無不鏡賜
臣待謗今職守其私滿則天下有道庶人不疑
矣
　　　第二表
臣公言臣近勵心罄辭冩情畢議眇望神藻鑒
見丹襟而帝閽以祕論誥方明中庶卷容左右
軫慮(中/謝)臣以爲麗天秉經君上之彛憲儀地執
緯臣下之恒軌故皇極載凝庶士交慎昔者重
黎勤官裁居炎冥之職羲叔能任方掌日月之
序至乎御龍勤夏未聞冠俗之爵大彭翼商豈
見超丗之典以古先哲后如兹之慎賞也臣乃
謬貽國寄志在靜難若夫野戰虹蜺伏順者易
爲威城攻鯨虺奉國者理必全雲氣薄蝕下民
咸貴其明恃險輿馬舟中皆可異議故昌邑有
歸邸吳楚無旋師斯激芬楊蕤物同其幸焚惡
去醜丗共其庇實爲仰慿俯順之効臣亦何力
之有焉竊謂祿爲十郡必俟禹迹之勤錫以九
命乃須周公之美况吕梁不鑿而噐重玄珪越
裳未獻而賦擬千乗京關識其崇貴畿服知其
忝冐鏡前脩而慙形覿往德而聳慮畏崖之請
取誓深水審量之祈呈炤皦景伏願陛下逺牽
雄範近覽英規慿霞停詔臨風輟恩豈伊愚臣
方獨昌化具日遺氓咸蒙其賴矣
　　　𬒳百僚敦勸受表
臣公言臣欵誠素履頻載縑翰天飾髙奬累降
史筆即日尚書臣某等至重宣詔㫖猥辱百僚
省睇未交心靈巳悸(中/謝)臣聞良宰謀朝不必借
威貞臣衛主脩巳則足故驕滿之失取鏡函關
謙測之美見炤伊闕臣本庸人識無逺度籍𨳩
闢之辰遭攙搶之運姦回内奰則戮力瓊都諸
侯放命則抗節瑶祀秉號仗義幸不辱威皆爲
冕旒遥鑒之明群士畫圖之助臣寧望伊摰叔
且之爵吕牙申明之賞哉方欲謝簮東都濯冠
汾陽不悟盛禮華典復臻於兹靜黙廻環祗畏
躑躅猶謂遇聦明之朝當時雍之丗陛下詠堯
風之化歌卿雲之詩日月華采萬方獲性疊慮
仰祈必蒙題品而威嚴窈絶斯兾遂阻鑾輿玉
駕復許敦幸重臣愆悔無地自安便當謹恭鴻
命竭身爲限
　　　蕭拜相國齊公十郡九錫章
殊命寳典鬱降雲天采詔軒騎光流城禦震驚
華禮神氣交越(中/謝)臣才謝深英噐慙逺度進寡
兵車召陵之盟退靡朝歌河内之會無束馬山
戎之績懸車流沙之功故望寵未安踐榮加懼
況納陛朱戸事絶群班金璽綠綬儀叅鴻典聞
命屏營以憂以墜近申微欵日月之鑒旣阻方
懼難慊蘭芳之旨愈峻遂致百辟卿后踟蹰於
衛闕鑾輅旗旂方幸於臣府悵然遥慮將貽厚
戾文章徒單迄無蠲省而天威咫尺丹懷罔固
輙肅恭文物翹拜榮禮違距以深追増怵迫德
輶寵盛於斯爲微非臣鄙虚所能酬對
　　　蕭相國讓進爵爲王第二表
臣結慮歸請三辰未鏡傾䰟仰視九天弥阻重
炳徽䇿再晣光誥理晦情震若渉嚴淵(中/謝)臣業
不出丗績未逮古謬藉明政陳力就列艱多智
寡翊賛罔樹若乃洪範不脩鍾綴旒之日九黎
亂政當摧軸之辰雖瀝命奉時蘭禍提下亟防
明之陋貽慙昔人杜險之蔽取愧前英故十萬
之師無集槀行之邸千金之貴恒單白藏之府
戈􁋆發於江湖戎車出於石城然後雲徹席卷
䖍劉巨禍臣實恧焉不悟上賞亟降華爵必集
雖延首紫局翹意宸居執爲守約之志旣謝簡
鑒避賢辭智之請終無𨳩允故受任專征逺邇
知寵肇封四履候甸推禮昔虞思勤夏不列殊
物之錫晉叔匡周豈頒上公之典燕藩懿親裁
蒙衮舄之榮梁國戚屬方忝旌旗之貴而臣包
括庶揆揔納儀形蓋出近古非三代之逺體也
今復乃踰九命爰超五等域中之稱麗天作則
探情顧抱豈所允安者哉伏願陛下一檢丹崖
遂臣慊心無使怵迫深貽庇矣
　　　蕭相國拜齊王表
臣無佐夏匡殷之功威晉服楚之績業不題於
宗噐聲靡記於彞典而超居上禮邈乗峻爵靜
念隆替焦原非譬(中/謝)臣以爲衆官咸事帝謨所
以式序群后剋讓王猷所以載穆况臣訪德語
勤未洎伊稷之能藉靈懷寵以濫周邵之秩故
駐䰟仰請瀝意歸聞理竭素牒事罄丹史具徽
太微備簡玉繩而才輶志淺隔景絶炤朱輪之
使日月亟䊸金鑾之尊旦夕將拂廵情覽識豈
伊寧處今便肅典内軒恭服外屏大夫有命古
或無違王假有廟今臣爲叨三省空懦震據于
心
　　　齊王謝冕旒諸法物表
臣王言以軒冕雲蹕旣非常之飾宫懸玉戚乃
配天之禮故呈襟効慮必期蠲亮重𬒳還旨芳
訊愈越鏡伏殊私情影逺震(中/謝)昔大啓營丘未
備樹羽之賞先宅曲阜始兼龍旂之貴况道狹
慶隆身薄噐尊粉璽爭輝璪火鏡耀夫太常圖
列星之采華蓋觀古人之情所以聳絶百縣崇
隔萬㝢鳳閣因此而神瓊都由兹而麗故愧功
慙德違儀避■誠不遥孚理無夐逹遂貽嚴誥
爰斷辭表驚慄遲廻祈鑒何地便當肅對王休
敬昭異寵佩服盛文以慨以懼
　　　齊王讓禪表
逺規唐虞永揖之典近謩漢魏高樹之禮旣覽
金水昬明之數又協雲電隆替之徴激風太上
扇采至公聞命驚爽心靈殞越(中/謝)臣聞天地草
昧而樹之君所以平對二儀顯臨萬國膺符受
曆惣明司幽軒轅陟祚首出庶物顓頊登庸作
爲民紀雖五德迭興十代繼運非賢非睿莫預
斯位若乃與能之交禪錫之會豈伊虚薄所可
尊擬昔傅巖佐商秩終上公磻溪翼周名極列
伯臣才非若人功愧逺聖獄訟不徃謳歌寧歸
河乏馬圖之寳天無乗龍之錫元首股肱誓不
可異而曠棄之軌忽臻於兹慙慨憂灼罔識其
際伏願陛下貴舜禹之心臣守巢由之節則道
燿日月澤浸飛泳聲振開闢仁動今古四三王
而六五帝不亦休哉
　　　遣大使廵詔
門下昔明王馭丗廵嶽采政睿后司朝觀俗調
化故生無鬱滯物獲脩通釐風拯患於兹爲急
朕以輶薄昧于大道因璿璣之曆遵三德之運
𬗟鑒前哲寤寐永歎思所以闢訪治蠹詢求民
瘼才寡務殷若無津漈故以情深危薄心疚夙
夜矣可普遣大使分行四方推賢薦能問疾舉
滯若其采野不闢犴訟有虧妨氓利害擾黷政
經者具以奏聞如其讜言嘉話真士智才亦依
名騰上隨事均量務取厥中朕將親覽以弘逺
化
　　　賜赦交州詔
門下交部昔值時詖負海不朝因迷遂往歸欵
莫由今創制萬㝢烟煴造物原形四裔澤浹中
畿慜彼邊氓未均王化宣弘逺仁蕩以更始可
曲赦彼州統内咸同曠㤗李叔獻一人即撫南
土其股肱文武詳材選推并遣大使宣揚朝㫖
　　　斷募士詔
門下設募取將懸賞購士蓋出權宜非曰經制
頃者民罹氛藹丗襲艱阻因時流故浸以成俗
斯風蕩而未返且滋長逋逸開罪山湖遂乃鯨
刑不辱草竊無咎平政察洽萌合甄革自今已
後可悉斷衆募
　　　封江冠軍等詔
門下締基緯業序功攸急𨳩曆闡祚酬庸爲先
故以式藹曩書載炳前軌文仲假等或成亮艱
危効彰屯詖皆績幹兩宣勒國兼立宜各分珪
社以酬厥勞謐
　　　大赦詔
門下朕思弘風敎而刑圄猶積永言前烈兢歎
載懷今履端告始郡后執䞇治洽樂交華夷同
㤗雖和慙擊石采愧卿雲然景業𥘉基義深恒
典慶動玄靈歡溢都縣憫彼幽黔猶隔兹澤思
我兆民共熈至化
　　　北伐詔
門下朕統曆馭政志包函夏庶惣文軌無思不
服而逖焉狡虜乆爲邊虞及宋末不庭授策乖
律北州外淪威風内毀鑒彼隆替慨歎盈懷冕
旒濟河翦彼凶狄咸秩中岳望祀汾隂則聲敎
鬯矣猶以經綸惟始恩化甫洽勞民擾衆爲政
所重故方輟六師按經九伐今淮泗告驚羽書
馳聞醜羯妖燼送死北垂徴天人之數撫自來
之會無勞逺兵剿撲爲易蓋因兹大號蕩其巢
藪可遣使某官組甲十萬鐡騎千馬斜趣潁洛
衝其要津某官某虎旅八萬舳舮數千㳂淮長
驅稜威青汴某官某舟師五萬直出淮淝某官
控江右之銳駱驛旣進某官某率羽林勁男爲
水陸形援某官某甲等並率義勇之衆㸦盡椅
角之機戎車戒路事冝惣一使持節都督南徐
兖二州諸軍事後軍將軍南徐州刺史長沙王
晃出次江都爲衆軍節度驍雄竟奮火烈風掃
剋定中原肅清河洛便可内外纂嚴以時備辨
　　　王僕射爲左僕射詔
門下端貳樞祕寔惟國禎緝典宣機所寄時彦
尚書右僕射領吏部尚書南昌縣開國公儉噐
懷明亮風情峻逺業積珪璋才兼經緯况乃節
亮帷幄譽敷端揆升授之宜蓋允具瞻可左僕
射
　　　王撫軍爲安東吳興詔
門下震澤殷奥撫馭須才都官尚書撫軍潯陽
郡開國公敬則志幹貞烈秉情開敏忠勤之至
形乎出内必能綏懷大邦尅隆美政
　　　曲赦丹陽等四郡詔
門下朕興言民瘼昧旦求政所以庶存簡惠緝
兹治道而玉燭未調祥風尚鬱京輔及二吳昔
歲水災秋登旣罕今兹厲疾罹患者多納隍之
歎爲矜良深可曲赦楊州所統丹陽吳興南徐
州所統義興等四郡其遭水左劇之縣自今年
以前三調未充而虚例巳畢官長局吏應共備
賞者雖即事爲愆情在可亮外詳所際以弘優
澤
　　　王僕射領太子詹事詔
門下管司東朝歷代所重自非國華莫允斯任
侍中尚書左僕射南昌縣開國公儉鑒識清贍
理懷秀澈績亮朝端譽敷僉議賛業攸光物聽
斯緝冝惣二官以穆彛序
　　　何詹事爲吏部尚書詔
門下官人之職實難其選所以弼諧彛品謨明
庻績今思治惟急彌不可曠侍中太子詹事戢
業履脩平體識詳隱自升官闥美譽咸聞必能
無懈于位爕兹流序
　　　王侍中爲南蠻校尉詔
門下荆楚殷曠任重寄深毗左之選非良勿授
侍中領祕書監驍騎將軍奐秉心貞元志局𨳩
亮績譽之美在公屢彰必能賛政南紀播惠西
夏
　　　王光祿爲征南湘州詔
門下衡岳名區荆湘奥壤自頃凋弊綏撫須賢
侍中光祿大夫丹陽尹僧文德履淹䆳識局詳
正冲素之朝望攸歸歷職之庸載懷僉聽往任
沅湘餘惠在民今宜重敷善政申此㦤績
　　　柳僕射爲南兖州詔
門下河兖衝要維扞中畿司牧之任宜詳其授
後將軍領軍新除尚書左僕射溳陽郡國公丗
隆業體淹濟思情通敏功書王府積彰累任必
能宣弘恩政威懷萬里雖哀疾毀頓而禮有權
奪
　　　王僕射加兵詔
門下散騎常侍尚書左僕射太子詹事南昌縣
𨳩國公儉忠欵昭著任寄隆深旣光朝猷允屬
民聽冝增威飾以崇望實可加兵二百
　　　立學詔
門下夫膠庠之典彞倫攸先所以昭振才端啓
發性緒弘丗字氓納之軌儀是故五禮之迹可
傅六樂之容不泯朕自膺曆受圖志闡經訓且
有群寮奏議橫集以戎車屢警文敎未敷思樂
辟雍永言多慨今關燧無虞時和歲稔逺邇同
風華夷慕義便可式遵前凖脩建敎學精選儒
官廣延國胄
　　　王鎭軍爲中書令右光祿詔
門下綸言要密歷選爲難優秩崇顯允在舊德
使持節都督江州豫州之新蔡晉熈二郡諸軍
事鎭南將軍江州刺史延之業履冲約秉情閑
素譽彰頻試績著累朝自居南服徽庸剋舉冝
升寵章管兼樞祕
　　　張令爲太常領國子祭酒詔
門下庠議旣敷縉紳攸屬師氏之任冝歸儒素
散騎常侍中書令驍騎將軍楊州大中正緒噐
識清簡理懷恬約譽洽朝聞聲緝民聽必能闡
揚玄宗式範胄子兼掌宗伯望實惟冝
　　　蕭冠軍進號征虜詔
門下維翰之重實資名品使持節都督郢州司
州之義陽諸軍事冠軍將軍郢州刺史南昌縣
𨳩國侯鸞體局弘濟噐操端敏自蒞任夏首美
政殷流必能聿宣國化以庇人瘼冝崇顯秩允
兹聲望
　　　禇侍中爲征比長史詔
門下蕃佐須才非良莫寄侍中領歩兵校尉炫
識業清悟思懷掩暢出内之譽日聞其美冝弼
諧親屏以申茂績
梁江文通集卷第九
梁江文通集卷第十
　　　齊太祖髙皇帝誄
日月鬱華風雲黯色傷動紫微悲匝璇極嗚呼
哀哉粤夏四月辛卯將遷座于泰安陵龍鑾旣
整羽衞以陳深酸舊物掩咽故臣嗣皇帝永訣
丹掖叫然青墀攀神光之一絶動逺邇之何期
弓劒有慕纂德冩辭僉曰若稽古聖璿圖靈鏡
星樞發祥電光啓命誕惟弱齡惠志聦情如金
如璧爰秀爰英於鑠冠歳騰華流藝允文允武
克明克睿聿尙登學嚴道遵師宣散五禮優㳺
六詩上炫舊滯旁鏡前疑才罄艶采筆盡麗辭
在攴斯悌于親伊孝儉㤗共色夷阻一貌遊情
勰矩縱心蹈敎鄕術式慕州閭是効業優登仕
先哲攸懋矧乃寥廓淵規邃構官府天地舟輿
宇宙龍靜鳳戢歛竒揜秀昔在帝劉王室放命
校焉僞誕晦朔陵正鋒車北軼爟火南盛太祖
時乗爰兹發迹塞井㓕勲夷竈龕敵賞鏤王圖
功蕤帝冊乃厲中葉天未歛難兵百袁曹禍十
楚漢呉地前崩越壤首亂街號燿盛火列金斷
聚甲如陵獻俘爲觀北楚倔強曾未屈膝雲屯
𬒳野魚麗亘日廟勇旣消國圖方匱神冊天𨳩
雄略丗出凶劒鱗沈醜戈羽逸隻騎不返踦輪
無匹厥庸戾止雜珮委他榮鬱閶闔寵重山河
皇彞有文朝采方藹頻煩金紐左右緹蓋毗戎
肅禁叅輦侍斾譽馥區中道薆氓外河濟國險
淮泗邦塵要藩重設匪賢則親亦旣推軷擁土
庇民聲稜絶俗威贍殊隣宋主陵遐紫殿遏密
話言之詔貽在英粹寅亮大寳敷綸妙祕丗識
機鍳物宗淵懿無夐匪練靡奥不洎三階旣馴
五精惟至彭蠡九江地盡襟製亦有劉範衣纓
是絶躍馬山岫泛舟河澨縞鏑星流紅旗電結
鴆翼競扇豺牙爭礪禍纒紫禁兵交丹衛瑶祀
若旍金扆如綴朝野傾儀咸歸上德實賴至公
瀉家提國懷險寔㤗㐮危亡必克機簉朝旦功
定曛黑妙物更配具章重則深居撝外遥棲緜
黙髙秩方臻元禮有序王曰念哉煇寵是與職
襃宫閤任卷文武飾華麗貂縈金疊組宏猷溢
俗曾芬冠古憬彼朱方亦惟宗秩隂圖食昻潜
謀貫日征輪未誓偏旗銜律原燎旣寂丗囂伊
謐爰崇爰貴以望以實鴈縣告靜象郡無虞沓
鬱逺域清麗瓊都國填氓負朝委事虚寔翳哲
相嶽曜神居功美旣損道冨去益再紐契訓重
匡禹迹方同范張濯情汾射散簮山郊解珮松
石頳霞拂朝倉煙懵夕韻屬玄經恩流金液靈
厭覇德少帝告釁滅慈滅飬抵仁抵信枉獄炎
鑪淫刑霜刃刲忠翦義樊稚斵櫬惵惵方氓曰
怨曰震妖蜺將崩災裂昊蒼况乃鼎國資滌資
匡臨朝闡命遏昬立綱事緜毗漢義締翼啇旣
綏地職亦懋天工權輿典緯俾作司空黼黻琱
戈祐宇升庸徒賜先衮爰永渥沖實曰驃騎卷
迹辭功寰㝢睦政畿甸綸風沈氏滔天勃逆舊
楚氣蹂黃池志轢柏舉裂禮紊度毀經棄序黒
騎黟山朱旗頳渚短兵　長鎩爲群顥如海
岸矗似　乃霧激離則霰分荆國旣䡍郢
縣方焚袁劉二戾猋■煒發聮謀制外儲兵襲
内釁激瓊殿勢崩金闕志乗玄璽圖矯祕鉞鴻
妖逝星髙祲棄月惟時諸侯上脫下競圖服淆
蕩實綴仁聖煇燿國靈導掦主命曾規近晣深
謩逺鏡左輪朱赭表裏斯定七德飾歌九功綷
詠乃陟上鉉寵文方輝誕錫有秩綵吹旌旗賛
政瑶光翊敎太微寔曰太傅爰登相國緝氓以
禮綜祗以德景福咸湊芳猷允塞羽泳式造紘
縣是則金湯無險軌書攸同廻廻寵迹窈窈睿
功寳珪黛壤俾王于東絢冊是敷懋物旣崇設
業設虡丹懸碧鏞於穆顯相黎元時邕冰州炎
徼來獻其賝鴈海龍䦕亦柔好音梁黿棧鼉越
險浮深逺戎皆覲上靈必臨山吐石青野降蜜
露瑞芝麗草珍柯爛樹人崩俗締玄緯幽數睠
此妙德跋我王度簉滯炎旻旣變至公萎蕤嬀
華文祖受終大宋有訓髙撝萬邦容豫慶雲遊
衍南風正服寳位圓光玉繩御繡懷古負黼夙
興丘礙必靜淵漪咸澄勛扆有作黔牗其義矜
卑廣慈合賤兼愛綴機剟賊輕章削罰迹去繁
奓情歸素一軒靡龍刻楹無丹密越賤申椒楚
輟靈橘陵寢起邑池藻誰縣遥館罕御離房空
廌惇敎路宫淹神正殿斟酌信義左右律禮瑩
彼皇維燁兹國體胄業旣樹璧流方啓漢求金
岫吳寳銅塹寧若睿德讓駟却劒寔才爲貴唯
功是念火職咸允雲官亦熈旣臯乃益匪稷伊
䕫無　廵風寧竢辨詩玉燭調文玄英最節乗
山呈瑞航海歸闕不曠景冊靡空歲月受緯機
衡兼甄書史孫韓各辨莊墨異理昭政往藹洗
鑠前軌逍遥星斗徙倚涼雲春飈方舞秋鴻初
分式謡式詠載績載文邈哉我后淪泳賢聖罄
品作號盡物歸政蒼黎汰驩玄靈刷慶永戬嘉
祉方寅景命締詳有文䫻沛將掩理昧人詖道
懸丗險夐略遺圖忌華徇儉文闇陳几翌明告
漸蜆僪鬬食日月朏精矧在乗輿宇折宙傾祲
纒鸞掖悲赴紫扄去旋臺之照襲珠殯之冥鳴
呼哀哉帷宫低景輦路戲光惻柏門之黯黯泣
松帳之茫茫上宫擗而詔御咽群后慕而侍衛
傷攅靈旣儼逺日以筮鬱鬯旣奠龍酹撤素月
夜橫翠煙曉結摐虚金而下欷吟空蕭而增絶
嗚呼哀哉於是颯天駕而從綺輿澁神行而撫
文輦傍建春而南蹕徑宣陽而東踐尚葐蒀而
未散乍眇黙而不轉睇千乘之共啜盼萬騎之
相泫魏后之戀譙惻漢主之懷沛辭金陵之匪
義降雲陽之杳藹風竒響而駐軒煙異色而低
斾怨街邑之綵驂弔原野之縞蓋挽夫愴而征
馬凝痛縈盈其如帶嗚呼哀哉複林油雲重山
减日御房清凄神路冥謐昭徒肅纛幽祗竦
攀光灑動臨泉澍泗璪座長嚴雕宫永閟寂帳
寂兮寂巳逺夜釭夜兮夜何邃嗚呼哀哉
　　　宋故尚書左丞孫𬗟墓誌文
光靈維周肇祀伊衛炤分上代鏡華中丗睿誕
降明秀芳嗣烈學惟物範行實士節容與書林
優遊史藝素巾俄　朱紱累轍來訪詩逸入詢
禮缺麗名文質齊影儒喆慶履匪舒沴氣遽結
殯帷兮旣晦泉火兮巳閉曖遺波於遥緒颯流
馨於逺歲
　　　宋故安成王右常侍劉喬墓誌文
丹陽韞聖豐鄕降賢玉葉旣積金徽方傳乃毓
伊人剋廣克宣騰芬中屬飛藻上年杳杳虚素
永永冲關雲意霜拍瓊立氷堅家寳以瑩國才
未甄叅錯報善茫昧雲玄歛䰟幽石委氣空山
膚若流波身如絶煙芳菲一逝美懋徒鐫
　　　宋故銀青光祿大夫孫夐墓誌文
川祗効鏡岳祥獻明碧葉獨秀瑶源自清㓜炳
噐譽夙燿才名體兼遷雲學備儒史紫閣咸趨
朱軒旣履貴交慕塵素遊企軌騰藻上京振彩
下國如彼綠蘭秉芬四塞欷人逕之不平歎天
路之冥黙貴夫君之爲美播靈圴與正則
　　　齊故御史中丞孫詵墓誌文
筠以霜藹蘭以風薫深哉若人寔好斯文系緒
承胄激蘤驚芬才基魏粲學叅漢雲覽志上載
洽鏡前聞騰名冠俗揚采絶群方勰明丗式賛
睿君如何不淑天道雖分敢雕窆石永晣幽墳
　　　齊故司徒右長史檀超墓誌文
惟金有銑惟玉有瑶君實淵哉行爲丗摽高志
洒落逸氣寂寥奥學内溢深文外昭嘉采籍譽
燿開霞地煦景曖山艶水波側聞晨政實惟民
天競秬獻歲務畎上年有渰踈潤興雨導泉崇
耕廵索均逸共勞命彼倌人稅于青臯羽旗衘
蕤雄㦸燿毫呈典緇耦獻禮翠壇冝民冝稼克
降祈年願靈之降解珮停鑾神之行兮氣爲軷
神之坐兮煙爲蓋使嘉榖與玄鬯永爭光而無
沬哉
　　　草木頌十五首(并序)
僕一命之微遭萬代之幸不能鐫心礪骨以報
所象擢翼驤首自致丹梯爰乃恭承嘉惠守販
　　　相思
竦枝碧澗卧根石林日月斷色霧雨恒隂綠秀
八炤丹實四臨公子不至山客徒㝷
　　　豫章
伊南有材匪桂匪椒下貫金壤上籠赤霄盤薄
廣結捎瑟曾喬七年乃識非曰終朝
　　　栟櫚
異水之生疑竹疑草攅叢石逕森蓰山道煙岫
相珍雲壑共寳不華不縟可避工巧
　　　杉
桐梓舊麗松栝稱竒焉如茲品獨秀青崖群木
歛望雜草不窺長入煙氣永叅鸞螭
　　　檉
木貴冬榮檉實寒色停黛峯頂揷翠石側碧葉
菴藹頳柯翕赩方陋筠檟逺笑荆棘
　　　楊梅
寳跨荔枝芳䡍木蘭懷蘂挺實涵英糅丹鏡日
繡壑炤霞綺巒爲我羽翼委君玉盤
　　　山桃
惟園有實惟山有叢丹蘤擎露紫榮繞風引霧
如電映煙成虹伊春之秀乃華之宗
　　　山中石榴
美木艶樹誰望誰待縹華翠蕚紅華綘采炤列
泉石芬撓山海竒麗不徒霜雪不改
　　　木蓮
迸采泉壑騰光淵丘緗麗碧巘紅艶桂洲山人
結侣靈俗共遊時至不採爲子淹留
　　　石上菖蒲
藥實虚品爰乃輔性却痾衛福蠲邪養正縹色
外妍金光内映草經所珍仙圖是詠
　　　黃連
黃連上草丹沙之次禦孽辟妖長靈乆視驂龍
行天馴鳳匝地鴻飛以儀順道則利
　　　署預
華不可炫葉非足憐微根儻餌棄劒爲仙黃金
共鑄青艧爭妍君謂無妄我驗衡山
　　　杜若
山中杜若嘉爾翠質不竒不俗載華載實同銜
夕露共烘朝日夷險無二沈冥如一
　　　藿香
桂以過洌麝以太芬摧阻天鑄天折人文詎及
藿香微馥微薫攝靈百仞飬氣青雰
　　　雲山讃四首(并序)
壁上有雜畫皆作山水好勢仙者五六雲氣生
焉悵然會意題爲小讃云
　　　王太子
子喬好輕舉不待煉銀丹控鶴去窈窕學鳳對
㠝岏山無一春草谷有千年蘭雲衣不躑躅龍
駕何時還
　　　隂長生
隂君惜靈骨珪璧詎爲寳日夜名山側果得金
丹道憂傷永不至光顔如碧草若度西海時致
意三青鳥
　　　白雲
紫煙世不覿赤鱗庖所捐白雲亦海外葐蒀起
三山簫瑟玉池上容裔帝臺前欲知青都裏乗
此乃登天
　　　秦女
青琴旣曠丗綠珠亦絶群猶不及秦女十五乗
綵雲璧質人不見瓊光俗詎聞願使洛靈往爲
我道音芬
　　　雜三言五首(并序)
予上國不才黜爲中山長史待罪載究識煙霞
之狀旣對道書官又無職筆墨之勢聊爲後文
　　　搆象臺
曰上妙兮道之精道之精兮俗爲名名可宗兮
聖風立立聖風兮兹敎生冩經記兮寄圖刹畫
影象兮在丹青起淨法兮出西海流𣑽音兮至
索溟綱紫宙兮洽萬品冠璇㝢兮濟群生余汨
阻兮至南國迹巳徂兮心未扄立孤臺兮山岫
架半空兮江汀累青杉於澗構積紅石於林􁂻
雲八重兮七色山十影兮九形金燈兮江蘺環
軒兮匝池相思兮豫章戴雪兮抱霜㘽異木而
同秀鍾雜草而一香苔廯生兮■石戸蓮花舒
兮繡池梁伊日月之寂寂無人音與馬迹■禪
情於雲逕守息心於端石永結意於鷲山長憔
悴而不惜
　　　訪道經
百學兮異文錦派兮綺分珍君之言兮皦無際
恱子之道兮逈不群澹深韻於白水儼髙意於
浮雲軌賢豪於後學軼望識於前文兹道兮可
傳可傳兮皓然挾兹心兮赴絶國懷此書兮坐
空山空山隱轔兮窮翠崿水散漫兮􁁃素壑海
外隂兮氣曇曇江上月兮光灼灼東南出兮是
一山西北來兮乃雙鶴池中蓮兮十色紅牎前
樹兮萬葉落四壁深兮乃泬㵳左右虚兮如寂
寞寂寞兮山室德經兮道􁓜盪䰟兮刷氣掩憂
兮靜疾信若人兮先覺聊與子兮如一
　　　鏡論語
廵青史之殘誥覽朱管之遺冊惟魯濵之一叟
信衘道而探寂丗艱險而多阻君英明而不革
講業兮齊衛論精兮汴泗子之說兮義巳祕成
賈鄭之雄理可黃何之壯思惜古人之取才瞰
青雲而靖意意恬悵兮有端才嶒峻兮可觀憲
嬀禹而折法襲仁誼而求安不嬿婉於戚施寧
踸踔於馬蘭俾後生之庶士鑒明德之音翰惟
山中兮寂寞　憂思兮無從石紅青兮百疊山
濃淡兮萬重日下兮　月出兮銅峯竹色兮
拂戸水氣兮繞牎味哲人之遺珍折片句兮忘
老嘉石門之埋名憐栁子之沈道書吳伯於衣
䄂鏤顔子於心抱籌出處之叔仲酌言黙之多
少若妙行與上靈非積學之所紹至游夏以升
降幸砥心而勿夭
　　　恱曲池
北山兮黛柏南江兮頳石頳峯兮若虹黛樹兮
如晝暮雲兮十里朝霞兮千尺千尺兮緜緜青
氣兮徃旋桐之葉兮蔽日桂之枝兮刺天百谷
多兮㵼亂波雜磵饒兮騖叢泉竟長洲兮匝東
島縈曲嶼兮繞西山山巒岏兮水環合水環合
兮石重沓林中電兮雨冥冥江上風兮木颯颯
盟清冷兮適潺湲白雲起兮弔石蓮客子思兮
心斷絶心斷絶兮愁無閑歩東池兮夜未艾卧
西牎兮月向山引一息於䰟内擾百緒於眼前
意春蘭與秋若願不絶於江邊
　　　愛逺山
伯鸞兮巳逺名山兮不返逮紺草之可結及朱
華之未晚緤余馬於椒阿漾余舟於沙衍臨星
朏兮樹闇看日爍兮霞淺淺霞兮駮雲一合兮
一分映壑兮爲飾綴澗兮成文碧色兮婉轉丹
秀兮葐蒀深林寂以窈窈上猨狖之所群群猨
兮聒山大林兮蔽天楓岫兮筠嶺蘭畹兮芝田
紫蒲兮光水紅荷兮艶泉香枝兮嫰葉翡累兮
翠疊非郢路之遼逺寔寸憂之相接欷美人於
心底願山與川之可渉若溘死於汀潭哀時命
而自愜
　　　應謝主簿騷體
山􁂻靜兮悲凝凉澗軒掩兮酒涵霜曾風激兮
緑蘋斷積石閉兮紫苔傷芝原寂少色筠庭黯
無光沭予冠於極浦馳予珮兮江陽弔秋冬之
巳暮憂與憂兮不忘使杜蘅可翦而棄夫何貴
于芬芳
　　　劉僕射東山集學騷
含秋一顧眇然山中檀欒循　便姢來風木瑟
瑟兮氣芬蒀石戔戔兮水成文擿江崖之素草
窺海岫之青雲願芙蓉兮未晦遵江波兮待君
　　　山中楚辭六首
青春素景兮白日出之藹藹吾將弭節於江夏
見杜若之始大結琱鱗以成車懸雜羽而爲蓋
草色緑而馬聲悲欷㳂油以流帶
予將禮於太一乃雄劒兮玉鈎日華粲於芳閣
月金披於翠樓舞燕趙之上色激河淇之名謳
薦西海之異品傾東岳之庶羞乗魚文兮錦質
要靈人兮中州
入橘浦兮容與心敞惘兮迷所識視煙霞而一
色深秋窈以虧天上列星之所極桂之生兮山
之巒紛可愛兮柯團團谿﨑嶬兮石架阻䬀䬟
颼兮木道寒煙色閉兮喬木橈嵐氣闇兮幽篁
難忌蟪蛄之蚤吟惜王孫之晚還信於邑兮白
露方天病兮秋蘭
石簁簁兮蔽白雪疊疊兮薄樹車蕭條兮山逼
舟　兮水路愍晨夜之摧坐感春秋之欲暮
征夫輟而在位御者跼而載顧
䰟兮歸來異方不可以親蝮蛇九首雄虺戴鱗
炎穴一光骨爛䰟傷玄狐曵尾赤象爲粱至日
歸來無往此異方
　　　自序
淹字文通濟陽考城人㓜傳家業六歲能屬詩
十三而孤邈過庭之訓長遂博覽群書不事章
句之學頗留精於文章所誦詠者蓋二十萬言
而愛竒尚異深沉有逺識常慕司馬長卿梁伯
鸞之徒然未能悉行也所與神遊者唯陳留袁
叔明而巳弱冠以五經授宋始安王劉子真略
傳大義爲南徐州王新安從事奉朝請使安之
薨也建平王劉景素聞風而恱待以布衣之禮
然少年嘗倜儻不俗或爲丗士所嫉遂誣淹以
受金者將及抵罪乃上書見意而免焉㝷舉南
徐州桂陽王秀才對策上第轉巴陵王右常侍
右軍建平王主簿賓待累年雅以文章見遇而
宋末多阻宗室有優生之難王𥘉欲羽檄徴天
下兵以求一旦之幸淹甞從容暁諌言人事之
成敗毎曰殿下不求宗廟之安如信左右之計
則復見麋鹿霜棲露宿於姑蘇之臺矣終不以
納而更疑焉及王移鎮朱方也又爲鎮軍叅事
領東海郡丞於是王與不逞之徒日夜搆議淹
知禍機之將發又賦詩十五首略明性命之理
因以爲諷主遂不悟乃慿怒而黜之爲建安吳
興令地在東南嶠外閩越之舊境也爰有碧水
丹山珍木靈草皆淹平生所至愛不覺行路之
逺矣山中無事與道書爲偶乃悠然獨往或日
夕忘歸放浪之際頗著文章自娛在邑三載朱
方竟敗焉復還京師值丗道巳昏守忠閑居不
交當軸之士俄皇帝始有大功於四海聞而訪
召之爲尚書駕部郞驃騎竟陵公叅軍事當沈
攸之起兵西楚也人懷危惧髙帝甞顧而問之
曰天下紛紛若是君謂如何淹對曰昔項強而
劉弱袁衆而曹寡羽號令諸侯竟受一劒之辱
紹跨躡四州終爲奔北之虜此所謂在德不在
鼎公何疑焉帝曰聞此言者多矣其試爲我言
之淹曰公雄武有竒略一勝也寛容而仁恕二
勝也賢能畢力三勝也民望所歸四勝也奉天
子而伐逆叛五勝也攸之至銳而噐小一敗也
有威而無恩二敗也士卒解體三敗也搢紳不
懷四敗也懸兵數千里而無同惡相濟五敗也
故豺狼十萬而終爲我獲焉帝笑曰君談過矣
是時軍書表記皆爲草具逮東覇城府猶掌筆
翰相府始置仍爲記室叅軍事及讓齊王九錫
備物及諸文表皆淹爲之受禪之後又爲驃騎
豫章王記室叅軍鎮東武令叅掌詔冊並典國
史旣非雅好辭不獲命㝷遷正貟散騎侍郎中
書侍郎淹甞云人生當適性爲樂安能精意苦
力求身後之名哉故自少及長未嘗著書惟集
十卷謂如此足矣重以學不爲人交不茍合又
深信天竺緣果之文偏好老氏清淨之術仕所
望不過諸卿二千石有耕織伏臘之資則隱矣
常願幽居築宇絶棄人事苑以丹林池以緑水
左倚郊甸右帶瀛澤青春爰謝則接武平臯素
秋澄景則獨酌虚室侍姬三四趙女數人不則
逍遥　紀彈琴詠詩朝露幾間忽忘老之將至
淹之所學盡此而巳矣

梁江文通集卷第十終
