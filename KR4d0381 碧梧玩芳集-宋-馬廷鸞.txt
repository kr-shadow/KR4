#+TITLE: 碧梧玩芳集-宋-馬廷鸞
#+DATE: 2016-06-11 12:25:05
#+SOURCE: github.com/kanripo/KR4d0381 master 08f494b0                
欽定四庫全書　　　　　集部四
　提要
　　碧梧玩芳集二十四巻　别集類三(宋/)
　　　　(臣/)等謹案碧梧玩芳集二十四巻宋馬廷鸞
　　　　撰廷鸞字翔仲樂平人淳祐七年進士歴官
　　　　右丞相兼樞宻使事迹具宋史本傳史稱其
　　　　罷相歸後又十七年而卒考廷鸞之罷在度
　　　　宋咸淳八年壬申其殁當在元世祖至元二
　　　　十六年己丑今集中老學道院記稱著雍困
　　　　敦之嵗余年六十有七則作是文時去其病
　　　　殁已不逺是集為其子端臨所編其曰碧梧
　　　　玩芳者廷鸞家有碧梧精舍晚年又自號玩
　　　　芳病叟因以為名也自明以來外間絶無傳
　　　　本惟永樂大典所收頗存梗概大扺駢體最
　　　　工理宗末年又居兩制朝廷大著作多出其
　　　　手其他詩文亦皆典瞻秀潤盎然有巻軸之
　　　　味端臨承籍世業撰為文獻通考至今為藝
　　　　林寳重即廷鸞所學可知也其集宋史不著
　　　　録原編巻數已不可考謹以今所存者裒輯
　　　　排比分為二十三巻廷鸞又嘗倣呂視謙大
　　　　事記之例作讀史旬編以十年為一旬起帝
　　　　堯元載甲辰迄周顯徳七年庚申為三十八
　　　　帙今全書雖佚而緒論尚散見永樂大典併
　　　　裒為一巻附于文後共為二十四巻宋史稱
　　　　廷鸞所著又有六經集傳語孟㑹編楚辭補
　　　　記洙泗裔編讀莊筆記諸書今並不傳又稱
　　　　其召試館職時即以疆君徳重相權收直臣
　　　　防近習為對為將作少監時論貢舉三事又
　　　　言宜蠲除被災州縣租賦為起居舍人時言
　　　　太史當謹書災異又言翕受敷施以壯人才
　　　　之精神虛心容納以植人言之骨幹念邦本
　　　　而以公滅私嚴邊備而思患預防同知樞宻
　　　　院時言培命脉植根本崇寛大行忠厚又言
　　　　恢大度以優容虛聖心而延佇推内恕以假
　　　　借忍難行而聽納則情無不達理無不盡云
　　　　云其文今皆不見于集中或奏疏别為一編
　　　　故此集皆不見收歟乾隆四十六年九月恭
　　　　校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　碧梧玩芳集巻一　　　　宋　馬廷鸞　撰
　　奏狀
　　　兼右諭徳辭免奏狀
自天有命蹐地無容臣竊以聖主詒謀莫重元良之本
儒臣勸講尤嚴贊諭之僚孰謂謭材遽塵華選伏念臣
惷愚下士迂狷諸生久汚班行已寸長之蔑取驟登儲
寀於三善以何裨忽䝉黼扆之簡知躐預青宮之諷導
載稽唐制見謂優秩清班允若聖時率用名流勝士臣
既無素望又匪舊人特被選掄殊駭觀聽懼深維谷誼
合循牆伏望聖慈俯鑒愚悃收回命渥免陪春誦之聫
别選才良上輔日新之學庶安愚分仰荅隆恩所有恩
命臣未敢祇受
　　　除國子監司業辭免奏狀
自天有命蹐地無容伏念臣才不如人學未聞道僥逾
里選靡由庠序以進身綴緝時文莫識聖賢之用意有
若儒官之選允由士類所推況朝廷天寛地大之時正
學校魚躍鳶飛之日欲淑佩襟之儀表是資領袖之端
良有如樂正之官是曰司成之副陽城可謂有道乃見
服於學徒髙閌豈非儒臣或貽譏於公議仰尋先哲内
懼非才倘猶昧於循牆將有叱而避席輒殫㣲悃仰冒
皇明恭望聖慈俯照忱懇収回誤渥改畀時流大學得
名儒使羞其行師氏教國子永觀厥成所有恩命臣未
敢祗受
　　　除兼翰林權直辭免奏狀
恩擢超踰愚衷震惕切以明時掌制聿嚴内命之司聖
主掄材尤遴外庭之選若稽史牒謹簡詞臣官清儤直
則備自有唐資淺攝承則昉由我宋上規開寶文郁乎
哉近接淳熈道粲然矣聿求宗匠俾典禁林然而望實
未孚神祖尚難於蘇軾官名初建孝皇始命於端詩伏
念臣猥以諸生起於下國識窮短綆無能汲古學之淵
源思澁寒竽不足協斯文之律吕以場屋孱儒之靡列
縉紳華選之先從太子游已懼罔功於諭導見王者志
若為有補於討論矧耆儒宿老甫爾請歸乃新學小生
居然代匱縱承人乏豈及臣愚恭望聖慈俯憐卑悃收
回誤渥改畀名流庶幾詞章足以恢人文詔令足以宣
皇澤坦然帝制復還二典之醇大哉王言俾逹萬民之
恱庶安愚分用竭忱辭
　　　除權直學士院辭免奏狀
璧水充員無補明時之造士蓬山列事况遭聖代之右
文仍叨疊組之榮重誤疏綸之寵非天曷戴無地自容
伏念臣猥以孤生起於下國繩樞甕牖曽無藻色之工
金馬石渠早愧芸香之選頃從農畞召復舊班學淺資
輕屢丐一麾於江海年除嵗擢浸成三入於瀛洲更以
常才猥叅少令豈直今世人文不輕得此政使先朝宿
老尚或難之惟昔淳熈有臣必大嘗貳職於中秘兼典
制於内庭彼其獨擅儒宗矧又奮由詞學然觀避疏猶
云才技之無堪暨覩訓詞凛然名實之有戒是知華選
難畀庸流臣詞華敢企於前儒愚戅不逮於世事倘冒
殊恩而亟拜滋誤睿主之選掄俯庸披露於血忱仰乞
收回於汗渙庶安舊次免累聖知所有上件恩命臣未
敢祗受
　　　元日除起居舍人辭免奏狀
渙揚宸渥震惕愚衷切以柱下清官朝中盛選致君堯
舜執簡操筆皆聖人之徒事為春秋廣記備言斯國史
之體諒非長徳曷畀庸流臣才望至卑資歴尤淺復來
七日中祕首塵泰内三陽右螭尾進嵗月無幾旦暮輒
遷率由典常最稱遴選諸所記注尚多攝承若徑冒於
真除重貽譏於躐進而況謀猷内告缺然慙直方之姿
書法後觀無以傳深㣲之意皆於聖代為有慊夫豈愚
分之所安與其拾級以升徒有疾顛之懼孰若循牆而
避庶幾初服之修恭望睿慈不嫌改命收回誤寵别畀
時才式嚴君舉之書上賛帝王之治
　　　除中書舍人辭免奏狀
九重超擢孤士震驚伏念臣素拙文辭尤疎學術終年
鼇禁曽無起草之工一日薇垣驟玷為真之寵此何官
也臣敢兼之自周典之掌贊書是資華國至唐人之有
還詔亦謂回天詞章蹇淺則主徳無以宣明風力銷沈
則公論難乎滿愜至如真授尤號優遷臣修不試文而
除臣軾自記言而拜彼皆何等材分孰能與之躋攀厥
今聖主有從諫轉圜之明諸臣多㑹文切理之彦取之
下品恐不中書倘少昧於控辭是自貽於顛踣仰祈睿
察特反誤恩不嫌銷印之難擇人改畀庶免斵窻之醜
為時起羞
　　　除中書舍人再辭免奏狀
控辭誤渥首虞掌制之非工尚閟俞音更懼濫官之速
戾重殫庸陋頻瀆聖明伏念臣山林之癯本無薄技嵗
月之近徧歴華途晉貳蓬山俄接螭坳之歩隨羣鴛路
躐追豹尾之班在於典常已越夷等愚臣玩日曽莫效
于㳙埃聖主如天纔一吐其狂瞽若更超擢允極僥踰
士有常心然後禮義亷恥之與立官既易得正縁公卿
侍從之可圖伏望皇帝陛下察其愚衷賜之聖斷收回
恩命改畀時名使無處衆人之所爭而多取天下之公
器庶安愚分永戴皇明
　　　隨龍轉四官辭免奏狀
鶴禁執經漫塵攀附龍飛賜秩特愧超踰躐等既深循
牆敢後伏念臣素持樸學恭際盛時三年獲侍於承華
一得何裨於新益性能天授本由聖學之髙明日就月
將安取愚臣之輔翼然且每盈嵗籥輒被宸綸兹繼照
於離明復誕揚於渙汗不遺故舊丕昭伐木之仁若假
器名徒重繁纓之錫恭望皇帝陛下俯憐卑悃亟寢誤
恩傅不勤師不煩昔已大成於后徳官不謟士不濫今
宜益肅於朝綱
　　　除權禮部尚書辭免奏狀
自天有命無地措躬切以文昌從列之最髙儀曺邦典
之尤重詎謂孤蹤之冝去乃逢顯擢以攝承伏念臣被
遇先皇僥踰近侍徒以文辭之薄技適遭明主之殊知
武帝賜淮南王祗愧平時之視草成王命召太保驚聞
一旦之顧言萬宇摧心三靈變色恭際大明之出收悲
以欣幸逢小毖之求舉直錯枉此羣材連茹之日實寸
草歸根之時惟先帝蛻衣冠而賔空汗漫之遊逺矣若
㣲臣執筆墨而事主進退之誼何如莫獲徇身正宜屏
迹初非貪戀尚希進於明時姑示從容恐重傷于聖抱
胡為越躐驟有躋攀欲望皇帝陛下洞逹聖聰俯矜愚
悃於此時而峻陟瀝血以辭若異日之甄陶捐軀而報
所有上件恩命臣未敢祗受
　　　兼侍讀辭免奏狀
自天有命蹐地無容伏念臣學殖空荒見聞單淺比充
員於新益獲侍龍潛蔑有補於就將漫隨鴻翼兹蓋恭
遇皇帝陛下體乾剛健位履正中大明方升正懋緝熈
之學小毖求助尤資訪問之功嗣徳在初知人則哲欲
講明於氊厦冝簡拔於髦英非道不陳必有孟軻之素
學唯材是與難私秦府之舊僚欲望皇帝陛下深軫聖
慈俯矜愚悃特收成命宜亟畀於名流俾闡大猷以上
培於新徳所有上件恩命臣未敢祗受
　　　除端明殿學士簽書樞密院事辭免奏狀
臣伏䝉聖恩除臣端明殿學士簽書樞密院事特降中
使宣押臣赴院治事臣聞命震驚罔知所措伏念臣一
介孤生再逢明主禮闈擢第濫居衆選之上游禁苑試
言首辱先皇之殊遇浮沈三館邂逅一鳴虎豹守九闗
早已困下窺之啄害鳳凰翔千仞詎容希羣羽之雝喈
天地重開班行再穆首還册府俄掾宰庭荏苒六年遭
逢千載靡知止足遍歴清華瞻帝鄉之雲愴陳末命升
暘谷之日竊仰重明臣塵筆橐而學識不足以裨補新
朝臣掌絲綸而文字不足以發揚大册徒以舊陪儲禁
從而攝長春官既極僥踰念求閒散敢圖睿眷擢簉樞
臣奏薄技于從官尚難自勉贊本兵於宥府胡可冒居
矧未嘗一日而歴州縣之勞乃遽繇累遷而接廟堂之
武先朝名臣曽不一二後進晚輩敢冀萬分倘昧懇辭
立虞顛踣伏望皇帝陛下收回成命改畀英髦俾還獻
納之舊班祈遂退休之素志庶安愚分不辱聖知所有
上件恩命臣未敢祗受
　　表
　　　中書舍人謝上表
載筆右坳記事已叨于假寵演綸西掖代言忽冒于真
除對金蓮炬以増慚佩紫荷囊而不稱非天曷戴無地
自容(中謝/)竊以修飾討論贊書體重温醇深潤典制才
難於昭明堂迪惟今日宜有髙文大册以揚偉績宏休
巍巍乎蕩蕩乎惟堯有成功也渾渾爾灝灝爾下周其
必誰乎如臣者吹本濫竽汲惟短綆結綬寖踰於四載
濫巾何意于九遷辭宰掾佐儒官蛻簿書之凡質㸃禁
林貳祕府陪文士之英游官僚徒採如春華柱史蔑聞
于辰告詎期睿奬更玷親除六學士三舍人何敢望一
時之名勝四三王六五帝若為兼兩制之發揮難酬雨
露之恩交積淵氷之懼兹蓋伏遇皇帝陛下聖神天造
剛健日新河西頌天子之明能見萬里山東感武夫之
聽迄濟中興良由號令罔有不臧匪獨文章煥焉可述
斧藻益彰于聖作網羅顧及于臣愚命服斯皇恩綸有
煒臣敢不恪共官次感誦君仁敕經鳳閣鸞臺獻替無
裨于大義名列雞翹豹尾論思合罄于小忠
　　　謝御賜詩表
臣有常憲遞直玉堂帝庸作歌驟頒寶畫詞林盛事儒
藻榮觀(中謝/)切以内禁申嚴諸儒儤直八磚晚簉未許
倦游三伏早歸纔容夙退率沿唐世以暨本朝惟昭代
之右文於儒臣而假寵凝酥入詠昉常錫於宸章前席
興思億荷䝉於聖製至如易簡尤遇熈陵彼皆傑然之
才宜被煥乎之寵如臣者汲同短綆吹類寒竽自慚操
上水之舟每念草歸田之賦比由夜直首沐天恩郢醪
初設於上方閩茘仍頒於逺物事光前代眷迴異時未
踰浹日之期重拜非煙之瑞身兼兩制濫陪從雍之班
運際千齡驟捧横汾之作恩由上出感自中深兹蓋伏
遇皇帝陛下睿藻日新皇猷天縱虞絃恊奏上同帝舜
之乃文漢筑漫歌俯陋髙皇之未學奎畫龍鸞之眩晃
天章河漢之昭回若稽淳化之初絶出中興之後聖謨
有煒至徳難名臣捧戴有榮襲藏惟謹寫之琬琰所宜
續舊制於金坡傳之子孫常恐發神光於蔀屋臣無任
瞻天望聖激切屏營之至景定五年六月某日朝請大
夫試中書舍人兼權直學士院兼同編修國史實録院
同修撰兼太子庶子臣某表
　　　進和御製詩表
恭惟皇帝陛下睿謨濬發聖藻彰施天縱又多能侈龍
鸞之妙畫帝光飭萬物掞河漢之宸章比詞臣入直於
金坡乃御製親頒於寶畫焜煌聖作黼黻儒流賜龍箋
之題淳化初褒於易簡揭玉堂之榜紹興重錫於麟之
兹興起於人文亦對揚於祖武臣謬充鼇禁叨被龍光
羞薄技之前陳持庸音而賡載大明委照爝火安敢以
呈輝迅霆發聲衆籟自為之息響退循荒斐彌積兢慚
謹恭和成二首上瀆聖聰
　　　除禮部侍郎謝上表
王制禄則贊書久塵内史帝咨能而典禮遽貳秩宗帶
悸有容衣華已泰感深滋懼恩厚難任(中謝/)竊以侍從
班穹禮官責重韓愈奏薄技自許文章叔孫召鄙儒不
通時變况復愧漢唐之士若為事堯舜之君伏念臣一
介羇孤千齡際遇甘泉宫玉堂殿承詔才慳水蒼佩進
賢冠章身徳薄漫塵兩制初乏一長天章下飭於禁林
寵過令狐之夜炬海潤無裨於儲寀譏同公幹之春華
維鵜不濡瞻烏欲哺舍肉屢貽於潁谷歸耕獨戀於綿
田重汙髙紳荐干閒廩遲頒俞㫖早被恩言孰謂知禮
乎既慚綿蕝何以謂文也仍綰絲綸傴躬腰下之黄金
􁂦面階前之紅藥榮名過渥窳器易盈兹蓋伏遇皇帝
陛下任官惟賢知人則哲惟天明畏必惇典庸禮以代
天工作民孚先必發號施令而達民說詎容駑蹇疊冒
寵光臣内揆所䝉長懐未報聖人為禮教式敷降典之
邦彛明主可忠言敢愧進思之宸筆
　　　進先皇御製宸翰表
臣某言臣先於景定五年六月同前學士牟子才恭被
烈文仁武安孝皇帝賜臣等御書御製玉堂寓直詩臣
等尋於學士院刋刻立石者伏以龍馭神游深抱烏號
之痛鼇坡聖作空餘鳳翥之竒寫琬琰以甫成冒冕旒
而登進稍紆睿鑒深動孝思(中謝/)臣庸譾書生遭逢先
帝繩樞甕牖本非潤色之材金馬玉堂久玷清華之選
頻對花磚而候影頗同蓮炬之分輝維一介臣曷當主
眷與他學士皆拜雲章聖肆筆以成書帝作歌而賡載
翠珉就刻欲刋懿典於金坡仙鼎告成頓隔威顔於玉
座襲藏増感捧戴知榮兹蓋伏遇皇帝陛下景運當天
重華協帝繼文之業用彰神藻之發揮見堯於牆允極
聖情之追慕恭陳寶軸肅上紫宸供奉當時自負貞元
之朝士傳誇盛事尚矜淳化之詞臣臣無任感天荷聖
激切屏營之至所有先帝御書御製詩一軸謹隨表上
進以聞
　　　同知樞密院事兼㕘政謝上表
召節載馳促朝魏闕恩書狎被擢貳機庭恍驚詔綍之
新榮躐進籌帷之故步仰瞻天咫俯切氷兢(中謝/)伏以
國之大事在戎況闗兵本王任舊人共政實倚賢謨茍
非其人不在此位伏念臣材慚庸瑣運際休明兩禁代
言有感貞元之朝士六龍御極首登秦府之舊僚而臣
甖缶量盈桮棬澤殄三年罹棘已誤太行之雲飛一旦
塗芝又報長安之日近荷聖主記憐於中野徬徨之後
感公朝拔擢於窮山寂寞之濵與之琴而使彈未忘切
切招以旌而欲往寧獨遲遲已稽俟駕之誅更被出綸
之寵昔㕘宥命今副事樞藩臣勉諭於里閭貂使傳宣
於畿輔玉階布武方趨紫殿以稱觴奎畫陟明復踐黄
扉而預政股肱所寄踵頂莫酬兹蓋恭遇皇帝陛下舜
哲知人堯仁徧物元祐之開皇極既資彦博之壯猷慶
厯之對天章必擢仲淹之宿望英辟丕承於祖武孱儒
曷繼於前修臣敢不仰戴洪休自鞭駑鈍集思廣益無
能効智於廟謨同寅協恭惟知純意於國事
　　　提舉官進上經武要略表
於昭皇武續唐雅之獻歌有赫神謨軼漢書之輯略吉
涓穀旦肅上瑤編(中謝/)伏以國家紫蓋黄旗上應東南
之運金城鐵壁外嚴西北之防徹桑常謹於綢繆汗竹
不勝其紀載武有七徳務保大以為先天生五材欲去
兵而不可恭惟皇帝陛下乾旋坤轉日照月臨登瀚海
銘燕然蚤欲挽尚文之弊賦采薇歌杕杜永無忘經武
之勤詰爾戎兵戒我師旅惟中興五世之業丕顯丕承
自淳祐四禩以來且攻且守爪士持弓而禦塞元臣授
鉞以臨邊北復襄樊南通交廣候望不撤乎四境籌帷
每出於萬全馬飲江湖坐送佛貍之死兵傳風鶴遄驅
草付之亡既侈伐功爰修武志混夷駾矣聿昭禦侮之
良皇王烝哉丕播駿聲之烈視諸故府欽乃攸司裁為
百巻之奏篇必提其要載纘九年之行事皆聚此書臣
等莫補宏綱願規常徳春秋無義戰於二三䇿以何稱
帝王有要經斯十一征而無敵
　　　謝除觀文殿大學士提舉臨安府洞霄宫表
相印上還愧股肱之已隳宸綸中出知體貌之未衰侯
藩許避於鄉邦書殿仍兼於祠廪恩與天而同大感無
地以寄言(中謝/)伏念臣猥以諛儒獲逢休運旁招俊乂
濫陪鴻翼之後塵利見大人親覩龍飛之盛際粤從初
政已躐近班千秋無閥閱功胡為取相公孫有狗馬病
宜亟避賢惟其未嘗施横草之勞是以久而負積薪之
困公朝寛大假告頻數而并容明主矜存宣問稠重而
不已而臣任踰其分福過於災不勝惟疾之憂終冀乞
身而去疊干宸聽迄荷天從錫祕殿之穹班予便藩於
本郡尚方薰茗以厚其寵御府金幣以華其歸終然徇
傴僂之私展也賦支離之粟恭惟大造絶出常倫兹葢
恭遇皇帝陛下仁深善貸徳本好生念其景迫崦嵫尚
憂盈滿憐其身填溝壑將遂宜休姑無意於榮名俾自
儕於舊弼寵綏若此報稱謂何臣曷䇿枯羸仰酬髙厚
冢宰掌邦治既蔑效於涓埃華封祝聖人當力勤於香
火
　　　賀皇帝登寶位表
統接千嵗王者無私明照四方大人有繼華夷胥恱宇
宙一新(中賀/)恭惟皇帝陛下神授英竒性鍾睿哲聖功
養正期於傅不勤而師不煩帝位履中必也天助順而
人助信謳歌有屬厯數攸歸遵聖父之顧言敬保元子
奉太皇之慈訓擁佑神孫稽春秋立嫡之文法大易體
元之義一人有慶天下為公臣荷朝厚恩忝國舊輔河
清海宴共欣聖作之辰山髙日升快覩時平之象
欽定四庫全書
　碧梧玩芳集巻二　　　　宋　馬廷鸞　撰
　　詔
　　　招諭雲南土官等詔
朕誕膺景命君臨萬邦聲教所通無間逺邇睠此西南
之地實我祖宗之民叛賊死可伐敢冒刑章作為弗靖
侵掠境土戕害生人憫其狂愚累加招諭本賊執迷負
固罔有悛心爰命將而出師以恭行乎天討指其巢穴
取彼渠魁尚慮諸路甸寨土官軍民人等或受制於凶
徒相搧搖而搆亂原其初志匪出同謀既處危疑遂懐
反側庸申訓告俾亟來歸詔書到日除死可伐不赦外
應有被死可伐脅從詿誤之人納欵出降者並免本罪
各安家業原有官者悉復其官能生擒死可伐及殺獲
其首級者具以名聞優加賞賚陞擢其死可伐族屬能
生擒殺獲本賊者命為本路土官該載不盡事理令總
兵官擬議申聞施行於戲咸與惟新式布寛條而示信
自求多福勉思後效以圖功咨爾逺人體兹至意
　　　景定五年十月丁夘詔
朕嗣守基圖君臨區㝢厯四十一年内揆菲凉罔敢暇
逸荷高穹之眷命䝉列聖之遺休洪濟艱難圖惟康乂
歳事荐登而民生厎定沴氣即弭而邊塵寖清朕方益
勉修攘居懐儆戒積勤爽豫有加無瘳乃至大漸恐不
得負扆見羣臣皇太子温文夙著仁孝有聞升儲副者
五年乆參裁於庶務宜自春宫而嗣服允符至道之舊
章可於柩前即皇帝位皇后佐佑朕躬章明坤載可尊
為皇太后應軍國事務並聽皇帝處分爾其式遵成憲
誕受多方益奉母儀恪遵慈訓皇帝成服三日聽政喪
紀以日易月羣臣共為寛釋勿過摧傷百官入臨並隨
地之宜諸道州府長吏以下三日釋服在京禁音樂百
日在外一月無禁祀祠嫁娶縁邊不用舉哀山陵制度
務從儉約應中外諸軍支賜及其他不在詔中者並聽
皇帝處分於戲人羨乆生奈盈虛之有數天惟純佑繄
付託之得人更賴股肱之元臣文武列辟交修不逮協
贊丕平咨爾羣倫體予至意
　　　求言詔
朕荷列聖之儲休膺先皇之傳祚顧惟菲質獲纘丕圖
燭理昧而何以周知羣情更事淺而何以裁成庶務繼
猶判渙其如多難之未堪不遑康寧永惟萬事之有闕
肆初臨聽合廣咨詢天難忱斯孰為迓續之本民亦勞
止孰為綏靖之方上而朕躬之愆違次而朝政之得失
外則邊陲之利害下而田里之戚休惟言路之宏開為
新政之急務用求忠讜期厎敉寧若昔大猷盖有闢門
之典閔予小子敢忘謀廟之詩言而可行則匪徒容納
試之既效則宜示寵嘉悉意以陳爾無悼於後害虛心
而聽朕方佇於嘉謨咨爾多方體予至意
　　　賜侍讀侍講説書官詔
朕以菲質夙承義方先皇帝貽厥孫謀莫詳資善之一
記予小子兹迪彛教俾親博雅之羣儒勉奉遺謨初承
大統感疇昔之問安視膳予惟見於墻見於羮矧今日
之發政施仁且欲觀其志觀其行儻非講學何以紹圖
王人求多聞必精研於古訓天下治在道宜深究於理
源惟對賢士大夫之時常多則於古先帝王之道有得
由堯舜禹湯而汲汲猶恐失之論唐虞仁聖以訢訢我
自樂此肆因初服首闢經帷既登進於舊游且旁延於
時望惟端平親政讀衍義之成書惟景祐盛時陳正説
之丕訓稽累朝謨烈之懿暨七篇仁義之陳六經之道
與同歸百世俟聖而不惑自求自趣開予以厭飫優柔
所知所行迪我於高明光大鋭期磋切周廣緝熙庶君
德之日强則治功之益進予其自勉爾尚交修
　　　賜先朝故老大臣詔
朕纂承先帝之丕圖注想朝廷之故老天下大器念付
託之惟艱舊德元龜方咨諏之是急睠言勛輔式燕殊
庭曩屬時艱屢膺事柄入則謀謨廊廟出則控馭邊陲
中國四夷每想聞其風采元侯宿將嘗禀聽其指呼豈
惟朝廷之周知葢亦帷籌之熟講凡修攘之大政有老
成之逺謀惟天全付予有家欲恢先緒乃心罔不在王
室宜罄忠猷
　　　奬諭李庭芝詔
王公設險以守封疆哲夫成城是資智策睠言淮左有
若滁陽自五代之際迄百年以來雖人民城郭之或非
尚陵阿泉池之不改藝祖肇基王迹所紀戎功先皇敷
遺後人欲固吾國有嘉閫制能體廟謨百堵皆興不愆
于素五月而畢迄潰于成比峻壑之慿陵望崇墉而却
走周平玁狁必先朔方之城唐備西陲允藉臨涇之築
本元戎之碩畫暨羣下以同心伻圖具諗於成勞亟詔
用申於奬歎昔先王受命既復宏規于前人圖功益恢
逺略
　　　奬諭御前諸軍都統制利州路安撫使知興元
　　　府吳拱詔
省四川宣撫司奏卿發卒助修興元府渠堰宣力最多
嵗有豐凶在天時而難必地無肥瘠顧人力之何如惟
水利之能修則金穰之可望乃眷西南之境昔稱下上
之田繄爾先臣暨而叔父皆以繼武整軍之暇不忘務
農重穀之心卿既踐世官仍遵家法率萬兵而省徭役
繕六堰而固隄防穿鄭白之渠在今奚愧通褒斜之漕
異彼徒勞閲奏載嘉注懐彌厚
　　　奬諭安南國太國王陳日煚詔
國永存而及裔嘗申帶礪之盟父教忠以事君益謹梯
航之貢睠言外屏夙奉中朝伯成之辭諸侯視如脱屣
龍頟之隨父爵荷乃析薪有嘉高蹈之風爰錫褒崇之
典無替厥服荐覽囊封不懈益䖍復來琛獻盖修方之
再至知慕義之一忱予懐慎德之規不寳逺物爾有成
享之節敬識多儀兹下璽書特頒金幣永惟恭順益用
嘆嗟
　　　又奨諭安南國太國王陳日煚詔
藩服輸忱家庭授政言惟作命嘗進爵以示褒史不絶
書乃修方之彌謹用循賜式以示恩徽
　　　奬諭安南國王陳威晃詔
朕修和有夏惠顧南邦開國承家美肯播肯堂之績尊
君親上嘉來王來享之儀比錫命於節旄俾紹封於茅
土邈是鯨波之逈隔曷為象譯之再勤式彰拱極之忱
誕致充庭之貢載循恭順良用歎嘉惟時成周葢未遑
於饗質迪我髙后亦酌取於獻程頒金幣以言還錫璽
書而用勸柔逺能邇朕益廣於綏懐資父事君爾彌堅
於忠孝
　　　賜皇叔太師武康軍節度使判大宗正事嗣榮
　　　王辭免以充山陵禮儀使照典故兼中書令加
　　　食封恩命不允詔
丕惟叔父祗事先皇卜逺有期慎終為大追念同生之
愛恪奉欽儀協酬罔極之恩用端使範宣勤備至已事
而竣爰議疏榮可輕論報䖍致東朝之命進兼中令之
尊葢國朝登拜於親賢在今日講行於典故阜陵秀邸
之後未舉彛章祥符天禧以前率多故事顧如謙志乃
控撝詞父黨無容敢仰勤於冲遜母命惟謹願俯鑒於
懇忱所辭宜不允
　　　賜太傅右丞相兼樞密使魏國公賈似道辭免
　　　以理宗皇帝祔廟已畢照典故轉官恩命不允
　　　詔
祗奉真游妥靈清廟神鴹安坐對越在天孝思永言涕
零如雨昔勤辦䕶今相肅雝維昭考不顯亦臨在冲人
無德不報渙汗其號方隆維石之瞻謙尊而光洊覽循
墻之疏曷煩重請祇恨難酬所辭宜不允
　　　賜賈似道辭免兼監修國史日厯提舉編修玉
　　　牒提舉國史實録院提舉編修經武要畧不允
　　　詔
位冢宰正百官載圖宅揆總羣書奏七畧乃属提綱無
廢前勞迄成鉅典矧予初服祗遹先皇食見於羮坐見
於墻盡循堯道大書之策小書之簡丕顯文謨必有房
喬領史務以監修必有魏相奉故事而條奏于以舉宏
綱而撮機要于以揚鴻烈而章緝熙作唐一經第付諸
儒之潤色建周六典備煩上相之持衡亟賴綜裁毋勤
謙遜所辭宜不允
　　　葉夢鼎辭免簽書樞宻院事不允詔
明堂宣皇風曷厎受釐之盛斗樞經天縡允由基命之
嚴爰自僉同俾專賛貳卿謀猶廊廟宻勿樞機綏我思
成極天地神明之察相予肆祀殫臣鄰陪輔之勤遹觀
厥成乃進厥位是特唯阿之相告亦何辭受之足云民
宇攸寧邊兵尚宿既盡我將之饗益恢常武之規其蠲
撝章以承眷意所辭宜不允
　　　賜銀青光禄大夫葉夢鼎辭免除資政殿學士
　　　知慶元府沿海制置使恩命不允詔
初就穆陵促還近輔昔者辭以疾不能造朝今予祗命
公爰分居里睠言古鄮實邇天台有雞犬之聞地無改
闢靡鯨鯢之戮海不揚波公輔偃藩京師䝉福何其濡
滯方復懇辭殊咈眷懐未悉雅志㑹且歸矣無牽松菊
之猶存卧而治之迄鎮滄波之浩蕩式遵眷意用展明
謨所辭宜不允
　　　賜銀青光禄大夫參知政事葉夢鼎上劄子乞
　　　朝假訪醫不允詔
園陵祗役政地宣勤執鍤九颺既畢送終之事迴車再
宿遽騰引疾之章得非犯畢陌之埃塵抑或冐征途之
風露㑹言近止庶可序情閔勞企予望之猶兾陳力就
列如云與告則匪欲聞寅奉皇輿將反虞而祔於廟載
瞻行闕必無歸而造於朝所請宜不允
　　　謝方叔辭職不允詔
朕嗣先人宅丕后兹廟謨之云初惟大臣慮四方在里
居而何間睠言舊弼光輔慈皇厯算周思嘗贊萬幾之
務超覽淵識洞明庶事之源昉此聽臨用申咨憲安石
之志雖不渝於東山子牟之心豈遽忘於魏闕毋云謝
事不我告猷所辭宜不允
　　　楊棟辭免同知樞宻院事兼權參知政事不允
　　　詔
朕迪遵彛典寅祀總章天日清明豈朕德致感通之效
夙夜宥宻伊臣鄰殫寅亮之功晉翊鴻樞仍參大政匪
直酬庸於使範葢將加重於本兵安事撝章厯陳歸志
履信思順朕方克享於帝心惡滿好謙卿乃欲循於天
道豈熙事之告備忘逺猷之是經文武兼資式徯萬邦
之憲君臣相勑盍圖千載之安所辭宜不允
　　　楊棟辭免進書轉官不允詔
朕臨政願治惟日有萬㡬而必勤立武足兵豈天生五
材而能去是以信史有表年之記善經存輯畧之文詒
厥子孫布在方策以卿耆彦為朕提綱雖資儒館之編
摩實賴政塗之舉要作今上本紀固將藏名山而副京
師佐周室中興良已嘉車攻而采吉日遂差穀旦迄奏
華編使範肅而儀罔愆鉅典成而文足證稽唐虞盛際
無慙上古之書得齊魯大臣有異叔孫之禮其膺顯秩
靡事撝章所辭宜不允
　　　洪勲辭免權兵部尚書恩命不允詔
朕念爾先人助予初政贄陳兵事老謀若蓍龜之明軾
長禁林英詞如河漢之麗人鑑之亡逺矣家笏之在依
然惟我有臣克庸濟美卿懿文承考風烈踐猷升堂而
聞正音獲聆雅頌入國而望喬木尚有典刑比自閩陬
再還禁路荐班掌武仍直摛文乆此佩囊晉之曳履周
官大司馬之政無競維人端平小元祐之風不顯亦世
益肩逺畧奚事撝章所請宜不允
　　　洪勲乞祠不允詔
朕惟端平親政之初庶㡬元祐得人之盛繄爾顯考日
陳嘉謨嘗嘆魏徵之遽亡殊喜臧孫之有後於是卿以
淵源之學仍擢科級以典麗之筆嗣掌絲綸豈惟克家
端且華國而况入從出藩而踐敡乆表夷裏粹而望實
孚星履納言厦氈勸誦甫藉多聞之益曷興厭直之思
遽覽來章未悉雅志爾念先人之緒業既踐世官朕於
更化之忠賢每懐舊德勉安厥位益告爾猷所請宜不
允
　　　包恢免除權刑部尚書恩命不允詔
朕元旦眂朝思皇多士發德音下明詔方於俊乂以旁
招無老成有典刑何况耆英之在服卿侍言帝幕帥属
春官雖屢請致為臣而歸每申以不得謝之詔載稽仁
祖之世有若臣拯其人絶故人干請之書見稱峭直杖
京府受賕之吏猶謂平寛卿之云為豈其苗裔淵源所
漸逺矣風采殆且過之昔貳儀曹儒者守禮今長憲部
哲人惟刑臯陶克明孰謂理官非三后之列蘇公式敬
能使周家綿八百之基往布好生之仁體吾春朝之命
尚何以遜為所辭宜不允
　　　賜少保觀文殿大學士充醴泉觀使冀國公趙
　　　葵上表辭免乞致仕不允詔
朕惟繼體守文之君必詢黄髪而咨故實年耆德明之
佐雖無壯事而有老謀卿出入三朝儀刑列辟師尚父
九十而秉鉞張昭所以見屈於吳人衛武公百年而作
箴申公所以受責于楚相方將任事未始引年矧今極
衣繡之榮奚必羡懸車之樂若不得謝具在禮經克壯
其猷無慚詩雅宜蠲撝疏式體眷懐所請宜不允
　　　賜少傅觀文殿大學士充醴泉觀使冀國公趙
　　　葵乞守本官致仕不允詔
卿早擅威名晚推肅乂年耆德卲方升亞傅之聨名遂
功成欲致大夫之事載披來疏具諗高風顧方雍容燕
居自樂午橋之鍾鼓何必慷慨陳誼欲挂神武之衣冠
咨憲方勤懇情難徇所請宜不允
　　　牟子才辭免兼給事中不允詔
朕顧瞻獻納之臣綽著老成之望學士大手筆甫用舊
人儒者給事中復出新命以卿蚤持剛直夙鬯忠嘉平
居恂恂在嚴徐之列臨事蹇蹇有袁李之風紀綱之司
封駁攸賴予違汝弼宜無憚於塗歸朕心乃知葢樂聞
於糾正奚遜厥職尚勉乃猷所辭宜不允
　　　牟子才辭免除禮部尚書不允詔
祀明堂宣皇風属嚴大禮刺六經作王制允属耆儒時
命有申乃進其等卿以華皓再儀禁塗措之乎嚴徐侍
從之間魁然有齊魯大臣之望齊明盛服正立執綏卿
無媿供王祈永命之忱朕庶幾籲俊尊上帝之意然則
太常伯之陟何事正考父之共徃哉汝諧朕命不易所
辭宜不允
　　　王爚辭免召赴不允詔
朕當元日㑹漢京之朝感昔人發晉樽之意興懐碩望
近隔濤江爰出特招起之泉石正徯賈生之前席忽聞
考父之循墻王言出如綸令弗惟反君命不俟駕禮有
宜然盍歸乎來遐不謂矣所辭宜不允
　　　吕文德辭免寧武保康軍節度使仍舊職恩命
　　　不允詔
惟我國家之典㝡崇將帥之勲出爵酬勞無越六旄之
貴有功進律尤隆雙節之榮肆考紹興厥有成憲歲序
再遷勤勞備至光世所以被優恩連摧巨敵繼上殊勲
呉玠所以承異寵卿以古名將之畧為吾良邊陲之臣
荆楚為西門式倚金城之固岷峨横太白重清玉壘之
昏懋爾多庸華之兼鎮兹為曠典宜體至懐暨覽奏陳
尚形遜避上書不自伐卿誠高漢將之風出令必惟行
朕則有周官之制所乞宜不允
　　　朱熠乞歸田里不允詔
朕調牧守將令潤九里以及京師卿為邇臣盖嘗間兩
社而輔公室維今吳郡視古右扶起為股肱之良任我
蕃宣之寄昔羣鴻集澤未免由已之饑今九扈登場可
以與民同樂得非政平訟理所以時和歲豐不絿不競
而宜人則予以懌何嫌何疑而謝病匪我攸聞為民少
留姑徇潁川願借之志勿藥有喜無起彭澤賦歸之懐
有不如章難乎從欲所請宜不允
　　　江萬里再辭免除資政不允詔
朕畀矜閩部適困民囏申錫重臣俾仍牧守豈直少旌
於治理葢將嗣課於康功荐覽來章力辭成渙大夫求
牧何乃欲反諸人歟赤子阻饑忍不得乳其母也宜承
初詔毋事再陳
　　　林存辭免知潭州湖南安撫使恩命不允詔
南楚上游星沙重地一襦五袴所貴選侯大纛髙牙尤
嚴置帥以卿詞華哲匠政路舊人粤予觧瑟而更張屢
俾剖符而出守紆東嘉之紱既留召舍之詠思辭建安
之麾難凂魏藩之息偃起之衡泌鎮我湖湘雖園林勝
事鐘鼓清時爾何心於岳牧然庭户令行湖山民樂吾
重倚於翰維宜蠲撝章亟承眷意所辭宜不允
　　　李庭芝乞亟俾追服不允詔
中國之勢無競維人人臣之義無以有已念卿往年之
受任葢沿古誼以奪情護兩道之風寒厎四郊之日靖
蕃宣是力眷倚方深夫既以義斷恩則必謹終如始政
使冠衣畢制曷紓三年過隙之餘哀寧如樽俎折衝可
立千古不磨之偉績勉就明揚之孝將酬敵愾之庸所
請宜不允
　　　姚希得乞歸不允詔
卿二年制閫一意公家知無不為迨天之未隂雨事乃
有備如人之䕶風寒式資允文允武之才兼任足食足
兵之寄師屯聨絡天塹尊安有穡人之成功無疆吏之
來告眷懐績用良所歎嘉胡為抗章遽欲觧組念河氷
之未合正吾先時預防之秋俾江水兮安流豈卿計考
求去之日無怠爾事勉為朕留所請宜不允
　　　馬光祖辭免除沿江制置大使兼江東安撫知
　　　建康府行宫留守不允詔
惟今江閫内䕶留都每輟將相大臣往任保釐重寄卿
碩膚厚徳典刑宿儒其威名荐著於鎮臨其恵澤素覃
於牧守兹謀元帥無踰老臣昔黄覇潁川前後八年而
愈治郭伋并部兒童數百以來迎成命既頒俾民大悦
人惟求舊初何疑於重臨事不辭難亦胡為而多遜所
請宜不允
　　　高達乞祠不允詔
朕思固封陲責成帥守重湖之北正倚中權夷陵以西
復資逺畧是乃安邊立功名之地未當闔門養威重之
時遽諗祈閒詎容從請太白出高敢戰者吉况属盛秋
匈奴未滅何以家為益肩壯志
　　　賜皇太子生日詔
陽居大夏允属嘉辰震為長男欣逢初度承邦家之積
慶綿宗社之丕基日就月將温文以懌星暉海潤純嘏
爾常兹爰舉於彛章乃誕頒於賜式祗膺茲眷用届壽
祺
　　　賜皇弟生日詔
少皥帝之仲秋時登穡寳孟侯弟之初度慶輯杕華位
極師垣勢隆宗翰式相好矣肆頒臺餽之彛禮亦宜之
用致門弧之喜永綏壽嘏庸對眷懐
　　　賜葉夢鼎生日詔
月維建戌時属生申弧矢以射四方有華在户帷幄之
策千里宻借前籌往續修齡是頒彛式體貌有加於近
輔載錫之光精神宜折於遐衝俾耆而艾
　　　又賜葉夢鼎生日詔
月紀肅霜近金行之弭節星垂大昴参玉鉉以贊元慶
属門弧寵加臺餽式燕且喜其茂對於眷懐俾夀而昌
以共扶於昌運
欽定四庫全書
　碧梧玩芳集巻三　　　　宋　馬廷鸞　撰
　　赦文
　　　皇帝登寳位赦文首尾詞
門下帝王統羣生實任撫綏之寄春秋正五始况承付
託之初仰惟先皇丕昭前烈繼序十有三聖光紹寧宗
享國四十一年逺㡬仁祖視民若保事帝如臨以江海
之量優容羣言以雨露之恩渗漉九有時和屢格敵難
坐消日引月長乆於其道蚤朝晏罷遹求厥寧聖躬莫
憚于焦勞冲候遂愆于節適興言菲質恭侍宸庭觧帶
靡遑所期日間抱弓何及詎意天摧驚聞慿几之言俾
奉纘圖之重恪承慈極勤撫多方創鉅痛深且嬛嬛而
在疚投艱遺大尤栗栗以弗勝惟天地之徳好生惟祖
宗以仁立國矧屬君臨之初政式循覃沛之舊章可大赦
天下於戲天付有家傳在予必稽謀而疾敬徳父有天
下歸于子惟永念而弗棄基庶能慰六軍萬姓之同心
于以答中國四夷之望治尚賴忠賢碩輔文武具僚協
濟康功共扶休運布告中外咸使聞知
　　徳音
　　　烈文仁武聖明安孝皇帝祔廟徳音
門下朕永言孝思以當大事於乎皇考維繼序之不忘
瞻彼昊天欲酬恩而罔極喪飾三年之紀葬遵七月之
彛龜筮告期龍㡛即路天維顯相胥江之波濤不興民
靡告勞㑹稽之人徒畢集甫臨真域式迄羨封八翣五
重必誠必信千秋萬嵗既固既安吉仗廻虞新宫登祔
嗟嬛嬛在疚之日賴蹇蹇匪躬之臣三公在朝力請廞
儀之辦護百官承事咸遵命戒之驅馳念雖循儉約之
訓言顧寧免繹騷之煩費菆塗載啟京師同陟岵之悲
窀穸孔嚴近輔奉因山之役輸勤惟謹趨事敢稽井賦
縲囚悉從寛宥岳祇瀆祀咸與封崇亟敷湯網之寛少
慰堯墻之見時為舊典匪我私恩於戲唐宗𦵏近橋陵
未忘孝敬漢帝魂思沛邑尚議復除知予仰體于遺仁
咨爾具敷于徳意
　　制
　　　皇太子妃全氏立為皇后制
門下王位在徳元所以接千歲之統后職聽内治所以
形四方之風朕肇總乾綱儀圖坤載文王為世子問安
嘗共至於寢門太姒嗣徽音思媚益仰承於京室稟奉
慈闈之命延登中壼之賢涓選剛辰誕揚渙號某氏冲
嘉而淑茂懿敏而靜專居勤圖史之遵動中環佩之節
仰惟聖父謹擇儲妃興懐慈憲之家我之所自出爰得
元良之配因不失其親褘褕粲入覲之儀衿帨盛來賓
之禮天作之合人無間言而能謙毖自将柔恭有恪寒
温親㫖甘之適夙夜期儆戒之成漢觀錫名鍾在太孫
之愛唐宫臨澡増益慈皇之歡朕丕紹帝圖敬敷民則
怡怡愉愉而奉太后兹惟即阼之初雝雝肅肅而惠宗
公端属御家之始矧明揚於親訓仍申諭於𦕈躬謂子
事母婦事姑既無違禮男正外女正内當舉上儀加重
翟以玉笄範盤螭而金璽式遵隆指茂建鴻名於戲朕
承長樂之顔后則佐餕於東内朕奉清廟之祀后則親
蠶於北郊關睢有正始之基葛覃為節用之本順隂陽
之義則家理侔天地之行則物宜胥示化原永綏福履
可
　　　與芮特授中書令制
門下朕丕惟叔父追仰先皇兄弟孔懐素篤同生之愛
禮儀既備茂宣徃送之勤穆陵届竣事之期慈極促報
功之典欲酬使範宜峻朝章襄徳第勞邦彛未之有改
先意承志親命不得而違式隆專席之榮具諗垂紳之
聽具官某躬全明徳地極茂親一體先朝符開元羽翼
之頌示儀宗室陶周南信厚之風藩衛尊强磐維鞏固
迪維冲子克紹慶基文帝應大横初協纘圖之兆元王
為季父實依秉徳之陪瞻望軒臺肇營禹㑹永言孝思
孝思維則何勝陟岵之悲因心則友則友其兄恪赴在
原之急念昔歡承於棣蕚乃今愴奉於菆塗反也如疑
遽不陵節龍輴鳳翣初就因山之形玉座黄陵載迄羨
封之役其儀不忒而哀有餘若稽秀邸之親賢克奉阜
陵之襄事嘗以紫㣲令之重兼為大父行之華盖雖天
下之達尊勿替先王之敬典増隆巖石申衍圭畬惟三
省長官之罕除盖中興百年而再見夙稱華重允極褒
崇於戲同姓之國五十三周尊康叔中書之考二十四
唐重汾陽邦家有榮古今鮮儷願膺茂渥永介繁禧可
　　　與芮特授武康寧江軍節度使依前太師判大
　　　宗正事嗣榮王加食邑實封制
門下朕初紹丕圖恪遵慈訓棠棣孔懐之愛仰體先皇
行葦内睦之仁孰加叔父摭紹熙一時之令典有憲靖
雙節之殊褒友則因心昔未酬於素志言猶在耳今爰
属於𦕈躬如對咫顔用孚羣聽具官某暉聫皇極徳重
宗磐元王帝弟之最尊多閲義理河間宗室之大雅獨
備温仁厚叙親賢時維昭考聳民瞻之赫赫莫重建旄
訓公族之振振有華襲爵式相好矣禮亦宜之粤予宅
恤之初追感盡倫之義求而弗得望而弗至惡乎用情
敬其所尊愛其所親庶幾達孝况承治命具有舊章是
用端䇿㳙辰揚庭渙號衮衣赤舄仍冠公槐夀甲琱戈
加崇將鉞舊組不移於洋水新麾増煥於雲安順考邦
彛三公進兼兩鎮特優宗老累朝曽不數人併衍爰田
申陪真食敢云馭貴惟以篤親於戲稽漢制之兼郡連
城用彰殊禮慨唐宗之大衾長枕能不愴懐式介蕃釐
以綏茂渥可
　　　賜告口宣
有勑統紹先皇恪承遺訓行尊叔父式茂殊褒兼兩鎮
以升華肅羣工而誕告對揚前烈祗服明緡
　　　與懌特授保寧軍節度使制
門下朕丕承聖緒厚睦天枝封同姓以旂式嚴周典建
諸王為輔益廣漢恩眷言秀邸之宗英上系昌陵之祚
嗣仁先篤近愛必惟親况資厯之既深孰褒揚之可後
登于齋鉞渙以明綸具官某徳度粹夷才猷膚敏髙陽
苗裔紛其有此修能河間詩書卓爾近乎大雅頃繇帝
胄服在官聫立朝推中壘之簡㢘事上極汝陽之謹潔
黟水之民康乂浙河之使光華已躋郎秩之榮斯陟戎
班之峻留朝列邸又閲再朞朕鑒在角弓庇懐葛藟厥
有彛憲以旌九族之親豈無他人難比諸姬之近特加
異數固匪私恩是用輟自承流寵之植屏十連為帥超
居上將之元百世不遷永毖大宗之祀優游壽館衍拓
真畬於戲人道尊祖故敬宗天道好謙而惡滿親之欲
貴有如爾祖憲靖之賢高而不危尚服先朝淳熙之訓
肅聴朕教追孝文人可
　　　賈似道依前太傅右丞相兼樞宻使加食邑制
門下朕祗遹寧考率由舊章惟王發政施仁續周家忠
厚之脉命相布徳和令輯漢書寛大之文董時官修繄
我宰輔裁成義類等百世莫之能違謙避恩徽以三公
不易其介肆陪井賦敷錫渙綸具官某宏材周事物之
幾微粹學洞古今之源委讀書不讀律欲致君於堯舜
之隆治法與治人常慨世於周秦之敝以勤勞穆天縡
以公恕秉國鈞四方既平念昔搶攘而非甚有紀百度
維正及今閒暇而屢省乃成禁罔闊則寧漏於吞舟經
制定則靡容於亡楫謂魚麗法度缺矣不幾小雅之盡
隳若行葦福禄成焉盖本我家之世積信令皎如日月
寛條沛若江河上紀先朝式至今日乃光烈考聖謨洋
而嘉言彰予臨兆民厯年多而施澤乆前為律後為令
小作紀大作綱洽民心而不犯有司式顯有虞氏好生
之徳宣主恩而建立明制是資仲山甫將明之材總齊
悉上於羣書褒賞宜申於絶席一成而不變既昭昭象
魏之垂三命茲益共顧懇懇師垣之避凛莫踰于素守
姑申衍於真畬庶㡬表大臣興謙崇遜之風可以厲人
心立經陳紀之外於戲六典之建為民極爾尚式時周
公一夫不獲曰予辜時則有若伊尹勉攄素學儷美古
人翳我宗工奚煩多訓可
　　　口宣
卿寅亮天工綜裁邦憲維師避寵姑曲徇於一謙成渙
疏恩兹申陪於多井祗承茂眷永翊丕基
　　　同知樞宻院事葉夢鼎除参知政事制
朕以眇質初紹鴻基天全付有家孰堪多難王圖任共
政無若舊人乆協贊于機籌宜晉陪於宰籍式彰枋用
乃播綸言具官某識洞萬㡬道該衆妙簡知聖考貽厥
燕謀初建儲闈訓于舊學属抱遺弓之痛具宣奉瑁之
勤佐佑冲人罔負先皇之顧託鎮定大事欲紹前哲之
聲猷終仰丕成以光初政稽用師言之錫聿參台路之
元永建乃家藉垣墉之保以輔台徳資羽翼之良朝有
老成國其康乂噫堯在萬世孰能慰羮墻之思舜欽四
隣其必賴股肱之助顧惟宿望奚徯多辭可
　　　簽書樞宻院事姚希得除同知兼參政制
朕未有艾率昭考以繼猶王用丕欽圖舊人而共政晉
貳三軍五兵之本併參一日萬㡬之繁乃播綸言式彰
枋用具官某徳全方大望著顒卬參帷幄之謀先帝早
加於大用偉衣冠之侍冲人尚及於從游悵杞國之悲
摧悼周家之降割敬保元子克酬𢎞濟之言敷求哲人
不負維艱之託迪惟初服式仰丕成邊尚宿師朝方莅
政徹彼桑土孰先事以綢繆莫予荓蜂疇後患之懲毖
宜資賢老周緝化幾臣人顯哉必嘉謀嘉猷之入告孺
子王矣惟立政立事以自今可
　　　太常少卿湯漢特授起居郎兼職仍舊制
朕初承基緒渇想典刑戲言出於思立之史佚舊學遯
於野顯乃甘盤具官某造詣宏深操守純固慷慨望古
志獨得於幽尋博雅通今道固期於兼善昔予㓜學夙
得良師首陪翊善之講明繼簉承華而衛翼起商芝之
隠乆矣從游却齊蒿之邪引之當道兹予臨莅遲汝歸
來動則左史書必纂言於玉陛學為王者事尚卒業於
金華細聽嘉猷以裨初政可
　　　守太府卿兼國史史季温特授起居郎制
朕光履基圖樂親耆艾武帝問治道蒲輪甫起於申公
成王無戲言桐葉豈書於史佚登而鴻碩立我螭階具
官某蚤以蜀珍見推國器越在外服既茂著于嘉庸立
乎本朝亦峻登於顯序山林獨往松栢後彫粤予纂紹
之新還爾班行之舊可使耆老大夫之乆次實為典刑
宿士之超遷天子有史官宻賴繩愆而糾繆春秋書大
事庶㡬廣記而備言毋憚直前是為報上可
　　　朝請郎守御史朱貔孫特授右諫議大夫制
朕纂紹基圖恢張言路採蘇軾封章之語以厲憲臣有
陽城伏閤之風斯為諫長甫頒親筆亟下除書具官某
正論回天忠氣貫日粤受知於穆考俾重列于緊官詰
當道之豺臺綱甚聳灌託社之鼠宫省為清本聖主之
可為忠言亦直臣之不畏强禦昉新臨聽式廣咨詢闢
門達聰方導人而使諫明目張膽豈有責而不言惟諫
省虛常侍以弗除故上坡自雜端而徑陟内箴王闕外
儆官邪爾乃慎則有嘉謀其惟入告予其懲而毖後患
無使拚飛可
　　　朱應元除右正言兼侍講制
法筵第一義已高攀檻之風諍臣有七人亟晉伏蒲之
選允為異擢匪直序遷爾篤實恢閎剛方沉毅對仗蚤
聞於獨擊時論翕歸乘驄更喜於重來風稜愈勁奚獨
烏臺之振職徑從騎省以升班輸禁闥之忠有猷則告
侍細氈之講非道不陳汝宜戒於面從朕方引以自近
事聖君者無諫奚取荀卿之言惟大人能格非盍體孟
軻之訓愈増諒節益簡清衷可
　　　梁椿選除右正言兼侍講制
察事行馬外蚤聞對仗之彈拜疏延英門聳觀伏閤之
諍葢欲措朕躬無過之地是必資天下敢言之人以爾
秉心端夷植學醇正昔褰裳以去良由魑魅嘯凶之時
迨峩冠而來竟行獬豸觸邪之事首除貪濁務戢奸回
不為御史必為諫官葢酬夙望今之小坡古之遺補匪
直序遷仍晉侍於細氈靡憚攀於折檻名將留逺職在
格非今得正人豈待著諍臣之論後有良史當續書諫
苑之篇可
欽定四庫全書
　碧梧玩芳集巻四　　　　宋　馬廷鸞　撰
　　制
　　　留夢炎除吏部右侍郎兼職仍舊制
朕疇咨魁望綜叙右銓王者必有史官久付春秋之筆
削天官其貳小宰爰資朝夕之論思具官某方厚凝猷
中和植性洛陽之條政事諸老生未能言潁川之對天
人子大夫褎為首直聲夙颺於表著嘉績茂鬯於節麾
韓琦於職事甚勤可占逺器王旦謂榮進素定豈有競
心蹈九闗之虎以逢尤翔千仞之鳯而高舉暨解弦而
號召復攬轡以驅馳賁然來思亦集爰止朕所親擢蚤
已冠臯伊之徒汝獨徐趨亦合簉嚴吾之列併演西垣
之綸綍仍陪東禁之衣冠噫吏奸如山以一切之法而
舞弊官曹積水惟三班之地為滯材藉汝清勤副予簡
㧞可
　　　殿中侍御史兼侍講陳宗禮特授權吏部侍郎
　　　兼國子祭酒制
朕招徠正人措施初政知無不言言無不盡大明風憲
之紀綱徳鈞以才才鈞以勞徑付天官之衡尺少旌直
節彌企嘉猷具官某澄之益清澹如自守訪予落止欲
聞徃行前言國有人焉是在法家拂士奏書如湍水之
赴壑重朝若猛獸之在山嘉其不阿引以自近人物各
為目山濤雅善於題才學者必有師韓愈深宜於祭酒
密勿燕閒之侍從容鴻碩之咨噫禁路獻納論思况親
廣厦賢闗興禮崇化又播新畬勉汝交修對予妙簡可
　　　趙與可除金部員外郎制
國家錢穀出入典以民曹財貨本末源流詳於珍部與
其用新進之才而試以煩劇孰若酬已試之效而還之
班聨爾綽著才能夙稱宗雋更嘗既熟足以知天下之
利源明敏而通庶幾合古人之心計渙予新渥畀爾舊
官其檢括於簿書以參裁於輿賦深圖國計益厚民生
朕惟節用愛人則百姓孰與不足爾念生財有道以庶
邦惟正之供可
　　　起居郎兼權工部侍郎兼國史兼侍講李伯玉
　　　特授權禮部侍郎兼職如故制
朕嗣承聖緒擢拜從臣左史記言感先帝御朝之舊秩
宗典禮際冲人嗣服之初用播絲綸以華筆槖具官某
風猷端亮學問宏深以大對起諸生亞端平掄魁之選
以讜論先衆俊軰元祐人物之英收膏反液而德譽愈
隆明目張膽而直節故在昔承華之講學多所發明今
邇英之親儒尤資啟沃已攝承於事典其進貳於儀曹
資夙夜寅清之賢在朝夕論思之地公卿幸得遭遇式
佇建明丈夫何以假為倚需真拜有猷則告維乃之休
可
　　　文天祥除尚書禮部員外郎制
吾甚遴郎選尤重儒科倘以掄魁為表郎其庶矣乎爾
藻思清新詞華敏茂榮進素定匪徒詫於高名慷慨敢
言蓋已觀其初節擢從郡最登之郎闈夫立乎人之本
朝而培養器業以答揚光寵者必有在矣豈直百日掌
綸言十年至兩制之謂乎大車以載務積厥中朱紱方
來以艾爾後可
　　　太中大夫兵部尚書兼直學士院兼修玉牒官
　　　兼侍讀洪勲特授通議大夫依前職制
鏤白玉之牒迄奏鉅編易黄門之階式躋顯秩宜有揚
綸之寵以増曳履之榮具官某學深孔孟之淵源詞掞
卿雲之河漢尚書踐台斗峻居古納言之官國朝盛文
章獨擅大手筆之作有三長譽成一家言予懐帝籍之
登閎爾率儒紳而纂輯大事書之䇿遹觀厥成衆美效
之君煥焉可述序進其等式遵乃彛噫偉績編詩書視
六經而無媿大夫掌論議增一秩以何辭既好爵之爾
縻尚嘉猷之我告可
　　　姚希得除兵部尚書兼侍讀制
嘉元戎十乘之績自鎬來歸正司馬九伐之權于周受
命非時雋望曷副僉俞具官某機猷碩膚風槩方整儒
宗堂堂不橈尚于中行介臣休休有容可以大受繄汝
入從出藩之久助予内修外攘之䂓平淮而韓愈在行
迄奏鵝池之㨗表海而吕望賜履載澄鯨浸之波輟爾
論思付之居守兩都相望坐厎江淮之晏清三年而歸
宜副公卿之選表列在五兵之長還其八座之尊仍侍
經帷有華從槖噫必求諸道其惟講氈上之唐虞誰能
去兵孰若咨禁中之頗牧有猷告后無競維人可
　　　起居郎兼權中書舍人兼國史兼侍講湯漢特
　　　授權兵部侍郎兼職依舊制
甘盤商之舊學肯從河亳以來歸祈父周之夏官無使
爪牙之轉恤有華筆槖用播絲綸具官某奥學造微雅
懐經逺如玉在佩動之斯和惟木從繩粹然出正蚤逢
昭考俾迪冲人粤予初紹於鴻圖遲汝來儀於螭陛心
乎愛矣具聞藥石之箴言時而颺之聳聽厦氈之勸誦
輟班記注晉列論思豈惟貳司馬掌政之聨良欲展近
臣盡規之益外振修攘之務内殫獻納之忠五材民用
之敢忘經武一正國定矣是在格非罄汝嘉猷對予妙
簡可
　　　李芾除尚書兵部員外郎制
維我孝宗甚遴郎選非歴守刺不在選除然必以居官
久治行高者為之朕之初政仰法淳熈其於用人宜守
成憲以爾識高才閎資凝履勁踐敡既久績用有聞司
臬京畿擢置朝序文昌諸曹皆望郎而佐兵尤為名部
其賛爾長以修我戎稽名數於有司整規模於暇日爾
之任也尚徃欽哉可
　　　陳宗禮除殿中侍御史兼侍講制
朕惟言路之重輕實闗初政之得失予懲後患無為荓
蜂而允桃蟲國有忠臣斯若猛獸之衞藜藿既膺妙選
用答僉諧爾蚤列英躔寖高時望夙推鯁直見謂朝陽
之鳴中困擠排不改歲寒之節迪惟先帝嘉奨直臣昔
召對席前思賈生久矣今宜居禁闥如汲黯近之其執
法於殿中復横經於氈上以裨帝學以糾官邪増予初
服之光展爾平生之素翔而後集宜亟副於欽翹言之
必行固無難於聽納可
　　　朱貔孫除侍御史制
朕恢洪至道察納雅言王多吉人所重法家拂士汝長
御史實貳大夫中丞屬方執法於殿庭爰俾提綱於臺
院具官某學探元本體涵中和氣貌則威鳯祥麟節守
則嚴霜烈日義方對仗連叱去凶最為有功唐介乘驛
重來言事益無所避兹峻躋於横榻仍密侍於細氈無
服䜛蒐慝之能容有讜論嘉謨而入告臺綱丕振國勢
愈尊噫毋云天下本無事之秋是乃明主納忠言之日
他山之石可攻玉惟仁義足以沃心當道之豺不問貍
使奸邪為之落膽邦其時乂汝永有辭可
　　　新除秘閣修撰洪天錫特授侍御史制
朕以眇躬丕膺大統元祐嗣服用劉摰居臺端隆興初
年擢十朋長御史爰考兩朝之成憲特招先帝之直臣
具官某學問淵深風采凝峻秋霜始擊嘗勵志於鷹鸇
歲寒後凋不改柯於松栢迪惟烈考嘉奬端良外咨禮
樂之光華内典圖書之清重翔而後集盍歸乎來肆朕
纂承首加號召惟初政之得失闗言路之重輕今無大
夫中丞合峻躋於横榻古有法家拂士宜密侍於細氈
君德緝熙朝綱肅穆唐介論事益無避於重來蘇軾陳
言兾有聞於入侍增而亮節對我寵光可
　　　饒應龍除監察御史制
朕興起治功恢張言路惟紀綱振飭莫嚴六察之司必
中外踐􁧑斯妙一時之選宜求瓌望以副親除爾圭璧
粹温笙鏞純繹登畿結綬端人正士之雍容服嶺分麾
小國寡民之綏撫比酬郡最擢掾樞庭與其筆經武之
編摩庶有裨於廟筭孰若冠惠文而彈治以正大於臺
綱噫明主可為忠言天下豈曰無事召從逺外既非呈
身識靣之流茂罄忠嘉無愧明目張膽之地佇聽皂囊
之剴切益留青史之芬芳可
　　　試禮部尚書兼直學士院兼給事中兼修史牟
　　　子才特授翰林學士知制誥兼職依舊制
朕追懐先帝優寵詞臣宸翰作歌冠中興之盛典鑾坡
訪事參暮召之前䂓兹予履帝位之初進爾登禁林之
長疏綸已試正席久虛具官某素履珪璋正聲韶濩考
四海而為雋道徳蜀珍與三代以同風文章漢制久奏
從官之技兹攝學士以來若涉春冰嗟予未艾尚詢黄
髮非爾其誰宜上詞垣仍兼𤨏闥以新政之謀猷翼乃
后臣人惟良顯哉以初元之詔書聳逺民聖主一見決
矣諒非耆徳曷稱殊知噫建中聞陸贄而亟置翰林長
慶知德裕而遂令典誥古有光於初服今惟用於舊人
繄我宗工實惟煩浩可
　　　龍圖閣學士王爚除端明殿學士提舉佑神觀
　　　兼侍讀制
朕監觀祖宗登用鴻碩升之端殿何殊元祐待蘇軾之
規處以内祠盖用紹興起張燾之典仍晉陪於詔讀兹
渙發於綸言具官某篤厚而靖夷端莊而儼恪國之耆
艾魁壘能通古今朝之宿儒大人可備顧問曩上星辰
之履旋持江海之麾既紓民溝壑之憂亦遂爾山林之
樂白駒在空谷每懐嘉客之逍遥鳴鳯於高岡常企吉
人之翔集峻班秘殿趣侍經筵無官職之閔勞殊庭容
與有謀猷之入告重席敷陳式昭眷倚之新増重論思
之舊噫畎畝之中樂堯舜寧如親見於君民旃厦之際
論唐虞良欲考求於仁聖亟承簡注懋對儀圖可
　　　陳宗禮除秘書監制
朕顧瞻周行欽遲直士宜得骨鯁魁壘之彦以備論思
獻納之儲豈招之不來必進以其道爾科級鼎峙學殖
淵涵澹然廉靖而寡求卓爾堅挺以有立虎豹怒九闗
之守汝既逢尤鳯凰覽千仭之輝汝方翔集兹由刺部
促使造朝中秘萃乃英儒大蓬鄰於禁從枕書自適庶
同居易之雍容持論不阿蓋有世南之抗烈整而召屨
答我敷綸可
　　　王持垕除著作郎制
自我高皇帝崇重三館招延天下之英材有臣十朋實
以忠言諒節來游著廷一時人物之盛後世猶可想見
若爾垕者非其苗裔與學素深茂人有典刑去國累年
朕每有第幾人王某之思還爾舊官以昭風烈可
　　　吳舜龍除大理卿制
朕立政用人其惟四方之獄勿誤制刑明辟毋使天下
之平一傾爰得儒流晉居卿列爾澹如自守温其可親
送以皇華咨度諏謀之既審付之丹筆淺深輕重以必
宜朕之初元法用中典兹選良士以惠嘉師恢然寛大
之朝澤以詩書之味迪臯陶之祗叙民用不犯于有司
積定國之隂功爾亦有辭于永世可
　　　季鏞除大理卿制
朕肇營禹㑹崇建堯陵哲王在天既畢因山之奉卿士
惟月積酬藩翰之勤爾悃愊無華亷隅有守以愿恪祗
王事以寛易課民庸比鎮左馮助襄大事上宰劬躬而
辦䕶元侯率職以馳驅縣官供億之需人徒發召之役
輸而勤勩塞我悲摧及兹竣事之餘宜舉陟明之典式
序在位姑進長於理官有功見知蓋已鄰於禁路益肩
猷念用答寵光可
　　　謝垕除大理少卿制
朕法大禹卑宫之事監成周空圄之隆疇若予工豈作
無益害有益式敬爾獄亦曰明刑期無刑肆從大匠之
班進列理官之貳爾温乎后家之雋卓爾相門之英悉
其聰明勿悞臯陶之法習於厚重端有釋之之風選賢
與能豈疏踰戚毋曰階庭蘭玉之秀不讀司空城旦之
書下無寃民爾有令譽噫大理不列於三后夫豈成言
歲中超遷至九卿要為殊渥可
　　　湯漢除太常少卿制
東壁之有二星久映圖書之府奉常之冠九列獨高禮
樂之司朕逺覽古今慨懐制作徃而不反孰能還河海
之工招之不來莫克致齊魯之士斯道未墜得人則興
庻幾先王以俟君子爾以潔靜精微之學有廣博易良
之風文不在兹乎既總提于冊府禮為國何有宜參貳
于容臺官修其方民用丕變致中和之理豈徒玉帛鐘
鼓云哉立太平之基安在簿書獄訟而已蓋籩豆司存
之事惟搢紳先生能言噫叔孫號稷嗣君朝廷之陳無
取桓榮居太常府儲學之益為多勉爾直清之規迪我
温文之懿可
　　　韓禾行司農少卿兼國史兼侍讀制
朕爰登儒臣以貳稼政兩司農傳授家法是為漢代之
經師中都官除用士人亦有皇祖之謨訓爾識中原之
文獻接諸老之典刑師友淵源漸者逺矣詞章閎肆浩
乎沛然自典三雍擢儀九扈學既周於體用理何間於
精粗賛此劇繁資其通敏錢穀問出入之數莫嚴寳穡
之司厦氈考仁聖之風宜卒金華之業可
　　　翁合除國子祭酒制
朕崇化厲賢繼志述事掌成均之教法有祭酒之尊稱
荀卿以古賦鳴庸俾修列大夫之闕韓愈為諸儒倡實
甚宜國子監之師爾詞源深長風節端亮奮自橋門之
冠帶還為學省之範模人有典刑士咸厭服舉酒以祭
用旌館下之招歴階而升宜冠堂上之席法常楊之文
而草制秉遷固之筆以紬書允謂儒榮式符輿望豐水
有芑是皆先王培養之餘中阿育材宜迪初元新美之
化可
　　　翁合除國子司業制
朕樂育英才有味周人之雅簡求師氏宜如陽子之流
爾密擅文聲與江漢秋陽同其皎㓗中持節守非風雨
寒暑所能變移入則望郎出為膚使不見生久每思夜
召而席前以教人為可使晨招於館下除書之出士譽
翕然師立則善人多足以展孔孟行世之學事久而公
論定庶幾洗聃非同傳之羞所宜疾驅以對親渥可
　　　韓禾除國子司業制
朕謹簡儒官涵育士類太學興而英俊得允藉作成師
道立則善人多宜先表率爾氣醇履粹學廣聞多嘗登
乾淳諸老之門墻尚接中原文獻之緒論科為宏博昔
取之以日光玉㓗之文人重老成今用之於霜降水涸
之後久翔省户宜貳成均噫入館下招諸生朕既重之
於韓愈表儒門碣遺愛爾無多遜於陽城可
　　　陳宜中除國子錄制
先帝時崇學校以育英才重科目以延俊又於是名公
鉅卿偉人雅望胥此焉出爾宜中學問邃深氣節端亮
慷慨舉幡之誼六館在其下風舂容奏篇之言大庭擢
居亞選徑從幕府來糾賢闗昔元祐之初學省喜於得
佳士周頤之論師道立則多善人益展儒猷嗣有明陟
可
欽定四庫全書
　碧梧玩芳集巻五　　　　宋　馬廷鸞　撰
　　制
　　　顯謨閣待制兩浙路轉運趙與訔特授尚書户
　　　部侍郎兼知臨安府制
唐戸部之用李囘取其治辦漢京兆之命劉徳多所平
反嗟古人各擅於一長匪宗雋孰兼於二任具官某材
猷膚敏智畧通明象賢為秀邸之英大雅軼河間之譽
豈無他人不如同姓見謂親賢用於昔日稱之曰能簡
知先帝治常賦者民部建首善者京師命以真除皆其
素歴朕式敷徳恵善繼先猷以庶邦惟正之供悉却奉
宸之獻則百姓孰與不足冀寛天下之民非屬宗英疇
知予意噫嗣王求助莫先論思獻納之聫宗子維城首
課蕃宣屏翰之續欽承明訓益勵嘉庸可
　　　觀文殿學士提舉臨安府洞霄宫馬光祖依前
　　　職特授沿江制置大使兼知建康府兼江東安
　　　撫大使兼行宫留守制
朕簡求近弼重鎮陪京念昔全江淮以濟中興允資碩
望矧今崇詩書而謀元帥詎舍舊人起之燕閒付以居
守爰疏茂渥申錫賛書具官某器偉量閎資凝猷逺炳
蓍龜之先見凛松柏之後凋方叔元老克壯其猷厯蕃
宣於四國君陳嘉謀入告爾后嘗唯諾於一堂頃以藎
臣荐分江閫投鞭欲渡有飇囬霧塞之顯憂杖鉞以先
助霆撃電掃之勝勢威名猶在義槩可嘉朕慨念留都
控扼天塹雖千羣奚用已屹立金湯之形然一物不牢
敢少怠衣袽之戒孰寛憂顧無若老成兵將素服其撫
循民吏夙安其條教龍蟠虎踞山川不易於鎮臨魚鑰
麟符麾幟一新於號令以壯外攘敵人之畧以恢北定
中原之規噫抃以清脩固再臨於益部琦以勛輔尚三
典於相臺勉企前脩益光賢業可
　　　朝請大夫試兵部侍郎兩淮制置使兼知揚州
　　　李庭芝除寳章閣直學士依舊任制
元帥崇詩書久幹方而佐辟學士備顧問爰進律以褒
功迪惟英儒允稱茂渥具官某經綸學富綏御謀長材
能空冀北之良人物挺漢東之秀正封従軍之句蚤欲
驅海若而逐天狼徳裕籌邊之圖可以扼吐蕃而控南
詔五年制閫兩道撫師齊人章章而歸魯疆申伯亹亹
而維周翰率彼淮浦賢於長城春爾條桑秋爾滌場坐
喜邊民之復業文能附衆武能威敵疇非帥閫之成勞
伊功伐之可稱屬倚毗之方厚登華邃閣増重禁塗仍
資固圉之謀嗣奮折衝之畧噫寜人有指疆土永言寳
宇之儲賢者能立邦家在固金甌之業式寛憂顧益懋
綏懐可
　　　兩淮安撫制置使兼知揚州李庭芝特授寳章
　　　閣學士依舊任制
朕祗膺遺訓嗣守丕圖見堯於牆敢忘繼承之志維周
之翰肆酬藩屏之庸嘉乃殊勞畀予新渥具官某忠忱
一節文武兼資被遇先皇久臨制閫王師截淮浦所期
徐土之清諸將収山東坐使齊疆之復狼烽灰冷木柝
聲沈我陵我阿有藝祖興王之境實庸實壑拓中興用
武之區越自紹統之初式倚幹方之績兹崇褒律以起
駿功煥乎文章固己陟穹班於寳庋戒我師旅其惟固
全業於金甌可
　　　汪立信除秘閣修撰樞宻副都承㫖依舊沿江
　　　制置副使江西安撫使制
長江為天限久分塹於中流北斗斡神樞俾親承於宻
㫖嘉乃幹方之烈昭予進律之恩必也正名為之申命
具官某賦資平實受材恢宏九流之學圎機千人之英
脱穎有慷慨大志匪章句儒以文武威風當方面寄睠
言外屏允藉通材鎮臨莫重於潯陽備禦逺周於淮浦
中權後􁶭輯萬竈之雲屯上遡下沿撫千艘之水撃豈
投鞭之可逞縦呼檄以不来爰奬茂庸肆頒殊渥峻道
山之論撰賛宥府之訏謨兼正使名増崇閫制吁爾不
可厭也所宜謹䕶於風寒吾有以待之靡俟綢繆於隂
雨欽予辰告賴爾秋防可
　　　汪立信除集英殿修撰依舊樞宻副都承㫖沿
　　　江制置副使知江州江西安撫使制
朕祇膺遺訓嗣守丕圖見堯於牆敢怠繼承之志維周
之翰肆酬藩屏之庸嘉乃殊勞畀予新渥爾忠忱一節
文武兼資被遇先皇久臨江閫勢連全楚控荆鄂之上
流境接長淮固蘄黄之外屏塞烽息警邊柝沈聲粤惟
紹統之初實倚幹方之績兹崇褒律以起駿功十三等
殿閣之班官分冷熱數千里江防之寄職䕶風寒勉建
嘉猷答揚休命可
　　　集英殿修撰江東運副兼淮西總領陸景思特
　　　授權户部侍郎淮東總領制
朕嘉與儒臣精求國計周官以小司徒掌教惟人民土
地之稽本朝以四總領供軍有錢穀甲兵之問孰膺隆
委允屬通材具官某學該體用之源家擅文章之録夙
繇駿望早上通塗四禁代言允兹潤色十連為帥式倚
蕃宣察其器能政理之長不在語言文字之末雖精筆
妙墨揚雄最其善鳴然畫笏算邊劉晏夲於道御既勤
轉漕併總賦輿惟六官服采而版部最勞四鄙宿兵而
大農益耗量入為出計臣所以阜邦財自西徂東王人
均於領餉事其升従槖仍駕使軺諒無乏興庶㡬宿飽
噫振甘泉之珮既髙獻納之邇聫濟京口之航宜賛誓
清之逺畧可
　　　陳宗禮除直龍圖閣淮西轉運使制
朕解瑟而更招弓四出卷阿言求士每懐朝陽髙岡之
鳴宣室不見生未奉夜半前席之問特峻淵圖之直俾
華氷漕之行爾行已無磷緇立朝有本末榮進素定固
知要路之在前介特自持詎忍撓節而速化悼邪朋之
欺蔽嘉正論之指陳起之山林畀以原隰中遭煩嘖久
已照知念爾滯留再膺臨遣噫轉闗中之漕莫如淮浦
之事優督渭上之耕宜使邊庭之畧足勉將明指豈汝
遐遺可
　　　中大夫吳堅特授華文閣待制福建路計度轉
　　　運使制
朕治本愛民仁宜舉逺睠七閩之奥壤孰任澄清咨兩
禁之近臣式勤諏度起之家食送以皇華具官某博識
通材清文贍學従塗筆槖先朝峻列於嚴徐儲寀衣冠
東禁嘗㕘於黄綺王乃初服爾惟舊人兹振迹於丘園
俾馳聲於原隰既輸爾載靡彈晉監之藏用告乃猷仍
俟漢松之對倘宣使指斯究民瘝刺史問事有六條允
資按察建州去京八千里尚克將明務綏逺民以稱茂簡
可
　　　史䋲祖陞直煥章閣江東提舉制
朕詢求民隠臨遣儒英乃積乃倉無復西江之轍涸爰
咨爰度尚虞東國之杼空以爾人有典刑學探淵緼繙
十二經以説仰屋著書以六百石之官乗軺刺部重㢲
申命自西徂東焕乎有文章仍直寳儲之峻節之以禮
樂彌増英簜之華噫考常平置使之規騐熙寜設官之
意六條之察國家之成憲不踰一分之寛儒先之格言
有味維予雋老奚待訓詞可
　　　朱應元直徽猷閣浙東提刑兼提舉制
朕視東浙如古左馮乃積乃倉常憂百姓之不足宜岸
宜獄尤期一道之無寃盖儒者惟知厚民而仁人可以
聽訟就以雙節畀之能臣爾寛閎而疏通詳練而平實
湖湘使還之日嘗登汝以九列矣浙河擇使復俾乗軺
庾政汝優為之而七郡嘉師獄法繁夥惟明慎者盡心
焉峻之貼職以華其行往欽哉使倉廩盈而囹圄空雖
古膚使其猶劣諸四牡勞来宜有顯擢可
　　　季鏞除右文殿修撰依舊知紹興府制
㑹稽太守古尤重於价藩南陽帝郷今特雄於輔郡既
得惟良而作牧毋庸數易以病民爾従容以和縝宻以
栗飲氷食蘖夙持潔已之聲求牧與芻無負宅生之寄
克施有政甚宜其民浙水東七州有嘉治理殿閣十三
等莫重集仙肆升論撰之華以奬中和之效鎮臨惟舊
寵渥又新懐印綬歸吏免迎買臣之役以春秋對朕無
詰嚴助之書祗服訓詞勉建多績可
　　　季鏞依舊秘閣修撰知紹興府浙東安撫使制
合兩道而建臺已課輸將之績分十連而置帥尤資牧
御之材爰屬帝鄉宻藩行闕况重臨於并部宜愈治於
潁川爾温雅而精明端亮而篤實久宣勞於中外亦寖
歴於清華千里曰王畿既任輓粟飛芻之事六㢘察吏
治殊髙飲冰食蘖之風朕道本愛民任先宅牧爾以脂膏
之身而不潤吾於股肱之郡以得人欲慰豐枌之民式
廣召棠之政仍聫中秘府之論撰以示東諸侯之表儀
噫非有所聞豈屢試蕭生於馮翊與我共理庶㡬賛漢
業之中興可
　　　觀文殿學士提舉臨安府洞霄宫李曽伯依舊
　　　職知慶元府沿海制置使制
朕以槃澗碩人盖久安於閒燕海濱赤子兹選畀於賢
良睠言外執政之舊臣宜付東諸侯之重寄有光作屏
特侈揚綸具官某精敏而疏通寛閎而沈毅允文允武
克壯其猷自東自西不遑寜處早已奮幹方之畧中嘗
収敵愾之勳惟受任於時艱則利鈍豈能逆覩匪觀人
於嵗晏則是非豈易遽齊居閒久之志念深矣爰下青
㝠之斧鉞起従綠野之園林朕思根本當培固莫如於
甸服爾幸精神未減猶足偃於魏藩仍職延恩往臨古
鄮惟良牧為能厚下惟老成可以折衝苛征一洗於繭
絲威望坐開於鯨浸内綏百粤外控三韓噫率漢千艘
尚想伏波之壯意盡齊四履茂揚表海之髙風可
　　　資政殿大學士知慶元府沿海制置使馬天驥
　　　除觀文殿學士依舊任制
朕視邦東表之雄選侯右府之舊連帥長十國莫如古
鄮之名藩學士象四時尤峻延恩之邃殿既騰治最爰
錫璽封具官某識敏而深學閎以博擢髙科登顯仕早
冠伊臯之徒騰茂實蜚英聲中接䕫龍之武予其懋簡
爾尚交脩借箸以籌用斡神兵之柄褰裳而去坐逢鬼
質之謀屬化瑟之久更即建牙而起隠閩嶺多推於善
政鄞江易鎮於大城郭伋并州再臨恩信素著翁歸東
海大治姦猾為清三農之穡事告豐萬里之鯨波息警
王省惟嵗民功曰庸予懐紫樞之近臣克勤綏撫時則
清規之峻職庸示褒嘉有赫寵名増崇事任噫維今嵎
夷暘谷之境視昔扶風馮翊之間我澤如春常思篤近
而舉逺爾身不外其惟固本以寜邦祇服絲綸益圖保
障可
　　　馬天驥依前觀文殿學士通奉大夫知慶元府
　　　沿海制置使制
朕簡畀大僚蕃宣東表政方成而欲待以久莫如因任
之宜吏數易則不安者多孰慰借留之望無煩易轍其就
敷綸具官某識慮精明器資宏逺入則間兩社輔公室
盖嘗造辟而言出則倡九牧阜兆民庶㡬與我共理自
閩山而易鎮於鄞水以殿邦廣中國之至仁海波息警
去帝城而不逺河潤䝉休比念右扶更求賢牧惟王者
視邦選侯之計豈憚改為然長吏迎新送故之間實惟
滋弊徒得君重毋俾民勞噫召奭之典南邦不改棠隂
之蔽芾郭伋之臨并部寜須竹騎之歡迎益懋撫綏嗣
膺寵渥可
　　　銀青光禄大夫參知政事葉夢鼎特授資政殿
　　　學士知慶元軍府事兼沿海制置使制
朕臨御初元優禮近弼間兩社而輔公室不果為王留
行倡九牧以阜兆民庶㡬與我共理用敷渙號允穆師
虞具官某厚徳鎮浮明謨經逺被遇昭考登進大僚瞻
帝鄉之雲愴陳末命升暘谷之日協賛重明卜逺攸先
送終為大躬復土之役甫告因山之成陳負薪之憂忽
勇急流之退遐不謂矣乃従維之朕念大臣為股肱之
良人主有體貌之敬訪予落止不能造朝卧而治之猶
可任郡睠言瀛海實邇天台姑令近甸之建牙何異故
鄉之衣錦升班邃殿申衍租畬噫儒以道得民往布維
新之澤王任人共政敢忘求舊之圖倘海表之懐仁則
京師之䝉福可
　　　陳夢斗依舊右文殿脩撰知鎮江府制
吳楚之南大江為之外屏晉宋而下京口實其要衝分
國顧憂屬時耆舊茍得良牧賢於長城爾恢宏而寛通
㢘平而篤實早勝繁使見謂長材徊翔守刺之間更迭
中外之久出膺閫制入賛帷籌慷慨時艱無盤根錯節
典刑嵗晚不易葉改柯兹仍邃殿之清班爰付价藩之
舊鎮蔚棠隂其未改讙竹騎以来迎封植閭閻輯和壁
壘本根用壯其惟强北府之兵機㑹可圖必有叩中流
之楫祗膺妙簡亟懋嘉庸可
　　　右文殿修撰知鎮江府陳夢斗特授集英殿修
　　　撰依舊任制
朕視邦建侯莫難擇牧得人因任何必改絃維吾耆舊
之良允穆軍民之寄晉升熱撰申錫温綸具官某人有
典刑國之耆艾飲氷食蘖早已炳於㢘聲援鉞典藩晚
不移其素守維今京口實重江防以平易近民諒無猛
政以寛靖鎮物足暢威靈乃陟穹班仍臨舊治慨祖逖
中原之志對此山川堅尹鐸晋陽之規厚其保障可
　　　洪勛特授華文閣學士知寜國府制
雙溪疊嶂之清古多賢守一札十行之寵今用詞人睠
予太常伯之尊列在東諸侯之上假侍従清華之職為
近臣出處之光具官某行有典刑文諧律吕家學克承
於堂播父教之忠詞垣繼掌於絲綸世濟其美踐敡既
久聲實俱孚每嘉簮槖之論思有味厦氈之啟沃屢勇
辭於豹尾俄深逝於弋鴻諒其進退之宜畀以蕃宣之
寄噫聽尚書履暫違嚴徐近侍之班懐太守章往續眺
白詩人之賦歌襦孔邇召屨斯還可
　　　朝議大夫寳章閣待制江西運使知隆興府洪
　　　燾磨勘轉中奉大夫制
國家品式備具莫嚴八柄之權侍従獻納論思亦考三
年之㑹肆陞卿秩以寵禁塗具官某風猷敏明材業雋
茂一翁二季相承文字之傳三江五湖尤稔政聲之美
若稽積閥爰進穹階於簮筆持槖以有華與増秩賜金
而何異噫授官而累日月有愧待賢聞問而對春秋式
觀奉最可
　　　朝散大夫曹孝慶特授集英殿脩撰知隆興府
　　　兼江西轉運使制
襟江帶湖之府重於洪都飛芻輓粟之權付之大漕孰
堪守刺之隆委我有侍従之舊臣具官某賦質温醇受
材明敏翺翔班路盖嘗攬轡登車慷慨言坡以至簮筆
持槖進退有裕寵辱不驚兹予纉服之初畀汝起家之
命睠言統府夙重潜藩大纛髙牙控上流而鎮守木牛
流馬䕶江右之轉輸匪藉通材曷共二任其升華於熱
撰爰申錫於温綸遷表公卿朕欲稽漢循吏之故事令
脩庭戸爾其遵唐觀察之宏規可
　　　湯漢依舊祕閣修撰改知隆興府制
十國為連既勇辭於閩府一麾出守兹改畀於洪都仍
其論撰之名付以蕃宣之事爾志尚潔雅理趣深微嚅
道真泳聖涯淵源所漸者逺抗浮雲崇髙蹈爵祿可得
而辭司禮樂於容臺偉衣冠於儲寀陳情自列拜疏不
休式綏牙纛之行莫奪林泉之興睠言南浦夙號价藩
為爾擇地則為鄰邦為吾選侯則得賢牧無以易此其
往欽哉登樓讀韓愈之雄詞民樂湖山之外掃榻延徐
穉之清節士知㢘恥之維以此為邦斯能報國可
　　　趙日起除右文殿修撰沿江制置副使兼知江
　　　州江南西路安撫使制
北斗之斡神樞帷幄方禆於廟算長江之限天塹藩垣
莫重於中流兹輟儒英式分閫寄其敷詔綍以重帥牙
具官某趣操端方風猷敏劭吾珍莊也夙見取於蜀材
獨何蕃與早有聞於唐館自収儒級浸熟兵籌治法征
謀雍容幕府藩條使節敭厯邊闗俾掾宥庭晋承宻㫖
睠潯陽之鎮守兼淮浦以扞防上遡下沿撫千艘之水
擊中權後勁輯萬竈之雲屯民庸茂課於州麾朝序増
崇於書殿噫訪予落止朕方謹於繼猶幹不庭方爾宜
思於佐辟可
欽定四庫全書
　碧梧玩芳集巻六　　　　宋　馬廷鸞　撰
　　制
　　　端明殿學士知建寜府兼福建運使江萬里除
　　　資政殿學士依舊任制
漢褒循吏下郡國之璽書唐寵藩臣賜便殿之衣物矧
我阜陵之潛邸付之樞筦之舊儒亮采有邦治理著惟
良之效式序在位寵名髙特置之班具官某學自丘軻
道陳堯舜文章行世則江河萬古之流論諫憂時則仁
義百篇之奏積由人望擢在政塗同寅協恭夙己間兩
社而輔公室宣徳流化又煩倡九牧以阜兆民閩之奥
樞建為盛府大僚貴倨汝則平易近民浮俗夸奢汝則
清脩苦節治有異等人無間言既奏最於雄藩合升華
於秘殿事權増重恩數又新噫朕皆知之無曰建州之
云逺民之望也姑為潁土而借留益懋旬宣嗣膺簡注
可
　　　資政殿學士知建寜府兼福建運使江萬里依
　　　前職知福州福建安撫使制
朕恵顧甌閩簡求師帥一州斂恵既煩兩地之舊臣十
國為連就付三山之巨屏具官某鼎鼐王臣之威重斗
山儒者之宗師臯陶為帝謨庶明勵翼申伯纉王事四
國于藩樞筦望尊建府地大我與共理豈誇増秩賜金
之榮時方阻饑克任求牧與芻之責諒歡傳於歌袴宜
就畀於建牙士曰時哉必興其賢能者民亦勞止又従
而振徳之用式南邦以藩東越噫敏中以大臣臨重鎮
事必盡心常衮以文詞進小民俗宜皆化繄予雋老奚
俟訓詞可
　　　宣奉大夫楊棟特授資政殿學士知建寜府制
執政吾股肱嘗共一堂之寅協郡守民師帥尚資九牧
之阜成陟秘殿之穹班撫儒書之舊國具官某鈎深致
逺實大聲閎君子多識前言茂明古學儒者在朝美政
屢告宸猷自秉事樞晉陪機務本精神之相得亦禮貌
之未衰有政其與聞之吾方倚重責言不可償也人或
求全升之隆名付以鉅鎮盖曲全於進退仍允賴於蕃
宣噫考亭義理之源上泝闗洛建安文物之郡逺比泗
洙平時既熟於講明今日遂施於教化卿優為矣朕有
望焉可
　　　印應雷除右文殿修撰知福州制
朕設張初政軫念遐方視邦選侯况有十連之重寄襟
山帶海孰如七聚之名蕃宜擇循良往敷慈恵爾抱能
甚裕更事孔多緩帶輕裘嘗懋幹方之績杜門掃軌屢
稽造闕之行維東甌之奥區以長樂為㑹府華之論撰
命以鎮臨士曰時哉咸迪薰陶之化民亦勞止翕歸摩
撫之仁亮采有邦祗若予訓可
　　　湯漢除秘閣修撰知福州制
朕内諮宿儒外建良牧在朝美政莫肯為王留行視邦
選侯庶㡬與我共理兹入典奉常之禮樂乃出敦元帥
之詩書爾學有淵源行無緇磷名早立而身易退操久
幽而志不渝甫諧盍簮之期覽輝而下屢起褰裳之興
拜疏不休既諒乃忱姑徇其請特峻蓬山之論撰往顓
閩閫之蕃宣昔攬轡登車無憚大吏今開府作牧用康
小民何必立朝乃能報國噫仲舒厭事雖不樂於京師
子牟存心豈頓忘於魏闕伊身名之俱泰斯中外以無
殊往則及𤓰召無俟駕可
　　　太中大夫常挺授寳章閣學士知漳州制
朕參稽師言如持衡尺愛惜臣子如䕶珪璋茍能守道
守官允藉為綱為紀雖責言不可償也然有過人皆見
之斷自上恩優之外服假侍従清華之職為近臣進退
之光具官某蚤擢髙科寖登華貫自論思獻納峻升文
石之班繇潤色討論遂陟黄扉之秩既優居於三省爰
寵畀於一麾王道無黨無偏本乎至正君子或出或處
初亦何常噫南漳名藩西清妙選及𤓰而代尚觀千里
之歌襦與環則還何待三年之奉計増而亮節體我眷
懐可
　　　江萬頃除福建市舶制
海市分珍裨於國計輶軒錫寵予以使權爾父兄之學
克傳縉紳之望尤偉頃登藩最益無愁歎之聲迨列班
行有不吐茹之節氷蘖自厲水鏡其明言曳朝裾往司
集貨允藉不貪之寳庶還既去之珠服此訓詞増而績
用可
　　　陳日煚特賜效忠順化保節守義懐徳歸仁慕
　　　治奉正致恭履信崇禮安善功臣特授檢校太
　　　師特封安南國太國王加食邑實封制
門下朕誕膺景命初履鴻圖四海之内皆徕臣既錫普
天之澤九州之外世壹見詎遺出日之區雖髙懐於爵
祿亦可辭然寵數在朝廷而有典播之明命賁爾遐方
具官某早殫恪勤晚恬沖挹心存帝室嘗率職以無違
業紹家庭益效忠而不替每念輸忱之素尤嘉髙蹈之
風屬此纂承誕敷慶賜是父是子宜均拜於徽章来享
来王盖協循於常度優加功號増衍畬租兹爰舉於邦
彜庶有光於蕃服於戲帶黄河礪岱岳朕方申固於勛
盟挹浮丘拍洪崖爾尚永綏於夀祉勉而奕世拱我明
時可
　　　端明殿學士正奉大夫簽書樞宻院事兼權㕘
　　　知政事兼太子賔客楊棟宣奉大夫加恩制
朕永惟邦本肇建儲闈首招綺園領四人而入侍旋倚
望奭㕘三少以與游荐逢華槖之周宜峻穹階之陟盖
念終始典於學豈積日月以為功是彰綸綍之新式奬
範模之舊具官某徳直方大學純粹精選衆舉臯陶暨
益稷而同列敬王如孟子非堯舜以不陳吾求千載而
上之真儒欲起三代以前之善政與賢者共方將築太
平之基従吾兒游又以翼仁孝之徳琢磨令範斧藻大
猷豈無端人正士之後先道之教訓必有元老大臣之
領袖重於典刑賢聖藹聞温文炳著時考則可矣遹觀
三年之成爵與爾縻之何辭一秩之寵仍増陪於井賦
併申錫於渙綸以昭殊恩以奬懋績噫春秋冬夏無非
教既酬嵗㑹之庸師保疑丞惟其人更覿日新之益尚
資鴻翼以永燕詒可
　　　吕文徳特授少保職任依舊加食邑實封制
朕紹丕圖睠時英傑屬大事當一面久著績於幹方立
少保曰三孤首疏恩於進律况輯瑞於頒朝之日乃聽
鼙而思帥之初爰簡剛辰誕敷列辟具官某沈雄有守
英果無前家傳籌畧於渭濱世擅勳名於江表左䕶軍
陳計納策下南郡以定荆州大司馬清身奉公分武昌
以督右部豈其苗裔念兹戎功頃清漢鄂之氛埃再洗
岷峨之悽愴據荆出益未嘗忘北方之圖首蜀尾吳亟
欲重上流之勢錫之雙節整我六師足食足兵惟征惟
築寇行如鬼臨江復擬於投鞭將通於神笞敵不勞其
折箠兹嵗華之晏粲喜邊信之平寜朕臨涖方新佇毗
維舊惟孝祖初膺於大統惟吳璘特表於殊庸繡紱在
裳煥貳公之典冊琱戈導節兼舊鎮之威儀申衍户封
陪當邑采壯矣軍容之重煥乎命數之隆式循昭代之
彜章勿替先皇之殊遇於戲惟明於任人者善繼其志
惟忠於事主者不貳其心歴觀古人可騐今日周亞夫
將兵再世迄能守節以有勳郭子儀受命先朝惟以效
忠而永譽予欲固封疆之備爾思承閥閲之勞茂對寵
光益恢逺畧可
　　　賜告口宣
卿久専閫寄克静邊虞昨開兩鎮之雄兹陟貳公之峻
體予初服祗我明綸
　　　楊棟該遇明堂大禮加恩制
惟我仁宗備法駕而嚴宗祀有臣貽永典儀仗以參使
華霖晦為之霽明辰象於焉炳著備承熙事肅倡和聲
天惟休於前人既昭假爾我式至於今日亦右享之聿
觀慶成咸被慈告具官某行髙當世才比先民道宗洙
泗之間孔子乃所願學文遡巴江而上揚雄最其善鳴
久自禁塗峻登政地深惟虞周盛際莫謹類禋吾有齊
魯大臣可興禮樂裒時景貺稽古曠文本朝以癸亥祀
南郊肇皇基之億萬年漢人以辛巳祠泰畤現景光於
十一月爰命宗工式昭使範偉山立而玉色導星陳而
天行攝以威儀滌以祼獻同其福祿錫之土田溥三神
之釐厚九重之眷噫伊陟暨臣扈咸陳格帝之功君奭
旅周公恪盡供王之敬以祈永命惟有歴年可
　　　同知樞宻院事楊棟曾祖已贈太子太保光庭
　　　特贈少保制
朕載覽甘泉錫羨之賦庶㡬清廟顯相之詩蜀無他楊
樞輔豈同其苗裔周有大賚曽門爰賁之寵榮宜刻愍
書以昭餕澤具官某故曽祖具官某世業傳渭濱之畧
家聲冠汾陽之科援枹鼔而忘身獨懐忠槩執干戈而
衛社夙負壯圖撫躬淹志士之發揚裕後啟賢人之久
大遂相九筵之典乃疏三廟之封拱木為之髙華班棘
於焉通顯噫祭十倫而同福祿孰加古少保之官徳百
世而推源流尚食晉太傅之邑可
　　　曽祖母歴陽郡夫人程氏特贈和國夫人制
精禋帝祖福既被於八埏加恵臣鄰爵必通扵三世可
無國典以耀母儀具官某故曽祖母具位某氏徳茂以
明性柔能正越若掾曹之祖力爭獄户之囚下無寃民
盖有廷尉平之譽家多隂徳併及外曽孫之賢方冊以
為美談雲礽享其餘慶登吾右府乂爾後人有来相予
既備成於熙事亦其福汝爰申錫於愍章錫號小君己
正魚軒之貴易封成國更増馬鬛之榮識爽未淪顧歆
休渥可
　　　又曽祖母歴陽郡夫人程氏贈和國夫人制
精禋帝祖福既被於八埏加恵臣鄰爵必通於三世可
無國典以耀母儀具官某故曽祖母具位某氏柔嘉處
躬専靜持則傳稱繼室克嗣元妃之芳詩詠宜家載衍
聞孫之慶參裁宻務顯相宗祈屬兹熙事之成可後慶
條之舉遂荒列國亦曰君夫人垂佑後人則無遺夀耇
可
　　　祖已贈太子太傅知章特贈少傅制
九筵秩祀所以配天兩社均釐則知尊祖宜頒愍錫以
發幽潛具官某故祖具官某秀稟岷山書傳渭水倘詢
智畧可以借前箸籌之俾扞邊陲知其賢長城逺矣惜
不酬於壯志宜衍慶於後人子又生孫峻膺兵本之寄
聖能饗帝爰殫使範之宜乃廣靈禠載申贈典噫羣公
相予肆祀合敷祭澤之華少傅兹曰三孤永作泉塗之
賁可
　　　祖母和政郡夫人宋氏贈恵國夫人制
惟典神天必嚴宗祀烝畀祖妣爰寵輔臣宜以徽章羨
於幽祔具官某故祖母具位某氏秉心温靚率履柔嘉
無蜀他楊既得名家之配必宋之子良欽懿範之賢鍾
爾聞孫為吾碩輔秩九筵而相禮于三世以均釐寵渙
魚軒己正小君之號榮増馬鬛更開成國之封耀爾下
泉享於新邑可
　　　父已贈太子太師端仲特贈少師制
朕䖍恭帝祖於九筵慨念君臣之一體涙落廟俎不勝
予嚴父之思塵侵莱衣亦揆爾顯親之志睠樞廷之相
祀於禰廟以追榮具官某故父具官某胸雖常貯於甲
兵手不停披於𤣥草人生五馬焉能使予不遇哉庭植
三槐必知吾子有興者衮繡果榮於後嗣旂常克相於
精禋乃裒神釐用敷愍冊噫上有澤下及其恵式旌祭
統之十倫子能仕父教之忠斯冠周官之三少是有慶
矣其與享之可
　　　母琅琊郡夫人史氏贈通國夫人制
以配上帝國家既謹於奉先爰有寒泉輔弼亦勤於念
母宜裒神貺用刻愍書具官某故母具位某氏柔順積
中閑和率性昭其女訓夙漸漬於令儀宜為母師有汪
洋之淑問慶鍾子舍位陟樞庭兹拜貺於明堂遂徙封
於望國彤管有煒寖颺竹帛之芳象服是宜可作斧堂
之賁營魂不昧勿替引之可
　　　母博平郡夫人朱氏贈義國夫人制
以配上帝國家既謹於奉先爰有寒泉輔弼亦勤於念
母宜裒神貺用刻愍書具官某故母具位某氏莊重凝
姿幽閒植性元妃之有繼室嗣昭鴻案之儀邦君之稱
夫人益艷魚軒之寵慶鍾子室位陟樞庭兹拜貺於明
堂遂徙封於望國彤管有煒浸颺竹帛之芳象服是宜
可作斧堂之賁營魂不昧勿替引之可
　　　故妻文安郡夫人孫氏特贈吳興郡夫人制
國家之敷祭澤無逺近幽深輔弼之念中閨有死生契
濶往昭廟祏其侈綸言具官某故妻具位某氏恵問藹
存芳猷夙著其儀不忒是為女婦之師而生有涯莫覩
公台之貴兹覃餕恵是錫愍書安且吉兮改畀苕溪之
望郡殁不朽矣尚昭藻澗之潛光可
　　　今妻通義郡夫人孫氏特封同安郡夫人制
燔燎煬晨國家嚴精禋之典采蘋供祀輔弼有宗糦之
承茂輯靈禠以華中閫具官某妻具位某氏閑和中節
温恵成儀君稱之曰夫人早正笄珈之美婦能勉其君
子無慙竹帛之傳兹拜貺於合宫遂易封於望郡錫龍
舒之嘉號允有邦彜祗象服之褒章益隆閨範可
欽定四庫全書
　碧梧玩芳集巻七　　　　宋　馬廷鸞　撰
　　制
　　　葉夢鼎該遇明堂大禮加恩制
朕涓選吉辛肇修宗祀旂常婀娜盛供帳之皇儀羽衛
周張肅鹵簿之使領孰膺隆委我有近臣蓋乾徳之命
張昭實癸亥親郊之始皇祐之詔龎籍亦庚寅大饗之
初既慶熙成咸被慈告具官某佐王事業經國謀猷選
自三雍海流道徳之富間于兩社山立廊廟之才既殫
基命之勤斯懋格天之績相予肆祀賚我思成法駕安
行先三日而雨卷霧霽明庭對越秩九筵而月穆日華
神來宴娭祭則受福敢朕躬之専嚮于政路以均釐多
井倍加真腴申衍噫吉蠲而誦天保甫膺如川方至之
休旅命而作嘉禾已有異畝同穎之瑞惟上下之勤恤
庶天人之充和可
　　　洪勲該遇明堂大禮加恩制
朕恪修宗祀屢奏孝熙明堂在國陽欵殊庭而日華月
穆司馬掌邦政備法駕而星陳天行有嘉宣勞宜均拜
胙具官某家擅文章之録人推典刑之宗東馬齊飛視
草世絲綸之美夔龍接武納言超筆槖之英予卜秋辛
以蕆上儀汝掌夏官而司内制太宰之贊王命卿士民
庶肅然有聞祝史之奉正辭天地祖宗臨之在上十二
駕龍之整雅三千組練之訓齊迄厎熙成實多顯相宜
頒惠澤申衍新畬噫戴經之敘十倫必施爵賞周官之
命諸子爰啓封疆祗服寵靈益殫獻納可
　　　洪勲洪燾父諡忠文已贈特進咨夔贈少保制
朕嚴恭帝祖均惠臣鄰五室九筵稱秩元祀一翁二季
尚有典刑昭予祭澤之敷慰爾孝思之切具官某故父
具官某崇論谹議欲起端拱咸平之治功全節髙風不
愧慶厯元祐之君子集兹嘉慶是啟象賢兄為元方弟
為季方並登禁路子執穀璧男執蒲璧咸侈國風因竣
事於合宫併追榮於禰廟噫亮天地而貳公𢎞化雖僅
見於愍書顯父母以立身揚名猶足昭於義訓可
　　　母吳郡夫人阮氏贈吉國夫人制
餕君之餘必有露蕭之澤無母何恃以紓風木之悲具
官某故母具封某氏徳合箴圖行隆閨閫于彼行潦生
而躬藻澗之勤爰有寒泉殁益重棘心之感二惠競爽
九原有光已賁魚軒嘗以郡封而賜沐兹申鸞誥肆由
國壤以疏綸尚其淑靈克歆愍典可
　　　牟子才父已贈太中大夫桂特贈通議大夫制
賢者在朝美政既陟崇階君子篤親興仁宜加愍冊肆
俾從班之老特追禰廟之榮具官某故父具官某仙井
鍾奇儒科擢秀文聲藉甚江漢炳靈世載其英誼槩卓
然松栢後凋不改其操如用之賢長城逺矣乃不及取
一障乘之畸於人而侔於天非其身而在其子崇論谹
議忠言嘉謨擢登星履之華式霈露蕭之澤宜加一秩
以賁九原噫子牟存闕之心凜其未泯狐突教忠之報
於此有光可
　　　妻恭人喻氏贈令人制
夫尊於朝莫峻陟明之典婦歎於室靡諧偕老之期乃
以徽章布諸沈施具官某故妻某氏柔嘉宅志専靜處
躬青衫陋公卿猶勉以正象服宜君子不逮於存用錫
美稱以華幽壤庶吾八座之老毋重五噫之懐忘泣牛
衣中耶既莫同於通顯有若馬鬛者矣其尚格於杳㝠
可
　　　姚希得該遇明堂大禮加恩制
從昆侖而拜祀既峻事于圜宫横大江兮揚靈肆均釐
於制閫迺推餕恵式茂徽章具官某蜀珍顒卬和璧瓌
偉有貫穿古今之學有酬酢事物之才十國為連莫重
髙牙之寄兩都相望實兼留鑰之雄馬騰于槽民狎其
野黄旗紫蓋厚培王氣之休嘉玉瓚黄流交鬯景光之
震澹其均拜胙庸示疏綸辨等以正儀加地而進律噫王
入太室既殫我將我享之忱伯執躬圭爰錫爾公爾侯
之祉裒時之對克壯其猷可
　　　李庭芝該遇明堂大禮加恩制
汶上明堂之圖式謹圜宫之祀淮浦王師之所有嘉専
閫之英其敷寵章以昭餕澤具官某山嶽渟峙圭璋粹
温晏嬰仁人坐制兩楹之勝栁渾儒者足知萬里之情
以髙牙大纛而鎮全淮如緩帶輕裘之臨古峴十乘之
行先啟允賴壯猷九筵之祀丕崇迄成熙事倘匪□亭
之虛候曷由太室之精禋觀載馳驅猶駿奔走有隆賜
胙式表均釐噫帝臨中壇光十一月而拜祀男執蒲璧
邑三百户以疏恩祗膺啟宇之恩益茂幹方之略可
　　　李庭芝父唐臣贈朝奉大夫制
明堂九筵甫畢合宫之祀元戎十乘眷懐専閫之臣宜
以徽章賁其禰廟具官某故父具官某處躬素履玩心
黄中盤谷林泉自適丈夫之進退出處漢東典籍鍾為
元帥之禮樂詩書乃其嗣人為國良翰屬告成於禋祀
方飲福於臣鄰能仕而父教忠既足當於一面欲養而
親不待其加寵於九原服我茂恩以華幽壤可
　　　母張氏贈碩人制
國家嚴父之禮克配彼天臣子念親之懐靡依匪母寵
予方閫賁厥妣筵具官某故母具位某氏迪徳温恭宅
心慈恕相其夫子不辭井臼之勤裕乃後人克任藩垣
之寄兹因餕恵復峻徽章淮海維揚州式資良翰寒泉
在浚下尚慰孝思可
　　　妻宜人徐氏特贈碩人制
在國之陽屬舉精禋之典配天其澤肆頒恵術之彞時
維方閫之英蓋有中閨之助兹因祭餕申錫恩言具官
某妻具封某氏有壼彞之清規為禁從之良配敬而宗
祀勤南澗祭祀之供助我元戎任東閫藩宣之寄適均
釐於宣室爰錫祉於庶邦碩人其頎無愧錦衣之賦君
子偕老有華象服之宜祗佩徽章益昭淑範可
　　　吕文徳依前官職加恩制
門下朕恪修宗祀涓選吉辛崇明堂而度九筵丕視郊
丘之盛禮屬大事而當一面興懐疆埸之元勲况撫師
承徳以良勤豈受脤執膰而有異其敷祭澤式奬戎昭
具官某智勇冠時忠忱許國如飛如翰如江如漢豈惟
收淮浦之功非龍非彲非虎非羆蓋屢奮磻溪之略萬
人吾往四方既平剪叛而帥三軍有崇文克蜀江之險
堅邊而築百堵用李勣賢朔方之城比稽上古之彞儀
爰謹季秋之大報滅風卧鼓喜虛候於戎亭奉幣執珪
獲嚴禋於太室戰則克而祭受福外無患而内以寜紛
旂常之拱北辰獨節鉞之鎮南紀師象山則毎嘉將良
兵利之奇臚驩天歌亦念士飽馬騰之盛既成熙事斯
錫神釐是豐多井之輸仍衍真腴之入於戱聖人之祭
見爵賞矧酬衛社之勞天下之將通神明益懋幹方之
烈必君仁而臣敬斯天祐以人從永肩一心思皇多祜
可
　　　口宣
有勅宗祀明堂既受帝祉大賚四海肇敏戎公申衍豐
租式均恵餕益侈在師之錫無忘拜胙之恭
　　　江萬里該遇明堂大禮加恩制
朕獲執珪幣恪恭神人明堂秩九筵昭予肆祀公輔間
兩社懐我邇聮用頒餕澤之新以寵樞庭之舊矧嘉良
翰誕錫明緡具官某斯文羽儀學者師表色正芒寒之
始鴻名已塞堪輿根茂實遂之餘大論可著廊廟乃眷
七閩之鉅鎮特煩二府之元臣其自時配天屬舉路庭
之禮雖爾身在外宜均宣室之釐申衍爰田用昭恵術
噫先王望祀為百姓朕敢懐専嚮之私天子嘉禮在大
臣爾尚體同福之意祗膺帝貺益告辰猷可
　　　江萬里曽祖瑛贈太子太保制
朕登延舊弼翊贊鴻樞我儀圖之既進賢於密勿徳積
載也乃原始於髙曽具官某故曽祖具官某抱節陸沈
懐材蠖屈渾金璞玉鄉里稱為善人枕石漱流山林遂
其隠操一門所積三世其昌宜爾子孫為予碩輔陟儲
宫之上保載錫之光賁私廟之愍章乃終有慶可
　　　曽祖母齊郡夫人沈氏贈清源郡夫人制
位陟副樞之列本我五兵恩疏刻宻之章及其三世念
兹重祖之配可後九原之榮具官某故祖母具位某氏
淑慎為儀令柔作則傳稱成徳敬冀缺以如賓史著芳
名與梁鴻而俱隠慶鍾未艾善積有餘宜爾聞孫為予
碩輔學士尊祖况追賁於曽門夫人起家用申榮於泉
户懿靈如在茂渥其承可
　　　曽祖母恩平郡夫人葉氏贈安定郡夫人制
位陟副樞之列本我五兵恩疏刻密之章及其三世念
兹重祖之繼室可後九原之愍書具官某故曽祖母具
位某氏禀性恵和修身淑謹同夫偕隠何愧褐裘與佛
有緣自翻貝葉慶鍾未艾善積有餘宜爾文孫為予碩
輔學士尊祖况追賁於曽門夫人起家用申榮於泉户
懿靈如在茂渥其承可
　　　祖璘贈太子太傅制
后徳惟臣况延登於樞輔人本乎祖宜申錫於愍書具
官某故祖具官某學本師心跡同辟世濯滄浪之水足
以潔身居畏壘之山從而厲俗對聖賢而自樂知爵禄
之可辭善則有餘慶宜未艾兹予近輔乃爾聞孫太傅
在前遂陟儲宫之貴秩賢者有後斯為奕禩之寵光精
爽如存歆承不昧可
　　　祖母信安郡夫人巢氏贈安康郡夫人制
體貌大臣追榮私廟烝畀祖妣申錫泉扃是加刻密之
章以達含飴之報具官某故祖母具位某氏宅心淵靜
植徳温柔節嫓鴻妻隠深山之裘褐慈如陶母饌前榮
之賓親流慶甚長有孫而顯再陟紫樞之峻申加綵誥
之華起家而稱夫人用易新封之湯沐逮事而諱王母
増光故壤之松楸可
　　　父華贈太子太師制
門令容蓋古人固有隂功庭自植槐近世以為佳話必
若盡在三之義其惟教不貳之忠我有近臣追榮穀誨
具官某故父具官某學深源委性質直方仕而輕結綬
之榮柔不茹剛不吐居則謹佩韋之戒語有法黙有思
蹈前修之典刑掲後學之師表位不滿徳實浮於名宜
吾廊廟之英出爾階庭之彥噫兩社為公輔載揚家訓
之遺芳九原從大夫宜對宫師之殊寵可
　　　母普寜郡夫人陳氏贈永寜郡夫人制
惟我有臣既薦登於兩地靡依匪母宜重感於九原推
其至情錫之愍典具官某故母具位某氏令儀可則柔
範有聞内睦外婣蚤著閨闈之肅穆夫榮子貴晚觀門
地之顯融既纒風木之深悲莫覿斗樞之盛事采蘋有
報易湯沐之新封吹棘是懐賁松楸之故壤可
　　　妻通義郡夫人黄氏贈南康郡夫人制
臣事君以忠入躋樞筦婦從夫之爵下及閨門雖不幸
而悼亡亦必申之愍錫厚之至也榮孰大焉具官某故
妻具位某氏賦性柔明持身専靜勉其君子蚤輸謇諤
之忱宜厥家人允極睦婣之美迹此延登之貴追懐内
助之賢已錫魚軒申加鸞誥義莫崇於伉儷恩寜間於
幽明惟其有之斯致鵲巢之應如可作也尚榮馬鬛之
封可
　　　史宇之該遇明堂大禮加恩制
朕合宫致饗宣室受釐禮重九筵既迪熙成之盛典恩
均二府有懐勲烈之嗣人宜布新榮以旌夙望具官某
處躬篤厚履行粹夷永言宣孟之忠為善有後能復周
公之宇其徳克明出殿藩維入儀公輔不顯亦世是謂
喬木之臣所去見思綽有甘棠之政慈養優游於里第
穹班峻陟於殿庭兹衍賦畬以昭祭澤噫書于旂常彞
鼎朕靡忘先正之勲錫之山川土田爾益懋象賢之業
可
　　　李曽伯該遇明堂大禮加恩制
朕合宫致饗宣室受釐禮重九筵既迪熙成之典恩均
二府有懐壽俊之臣宜布新榮以旌夙望具官某賦資
凝重植量恢洪十乘元戎嘗倚幹方而佐辟四郊多壘
輒勤敵愾以折衝壯懐蚤際於風雲暮齒自安於泉石
瞻言耆徳簡在深衷其自時配天式展親祠之敬雖爾
身在外共霑拜胙之華用錫渙綸申加井賦噫四海來
格靈禠已霈於蓼蕭三壽作朋文獻尚存於喬木茂膺
帝賚益告辰猷可
　　　馬光祖該遇明堂大禮加恩制
朕獲執珪幣恪恭神人明堂秩九筵昭予肆祀公輔間
兩社懐我近臣用頒餕澤之新以寵樞庭之舊式彰褒
律誕錫明緡具官某肅括而洪深精明而果毅髙牙大
纛出而成方召之勲𤣥圭衮裳入則簉夔龍之列偉績
兩都之尹正至忱四輔之寅恭其自時配天屬舉路庭
之禮雖爾身在外宜均宣室之釐申衍爰田用昭恵術
噫先王望祀為百姓朕敢懐専嚮之私天子加禮在大
臣爾尚體同福之意祗膺帝貺益告辰猷可
　　　徐復該遇明堂大禮加恩制
堂崇九筵聖惟能饗網去三面民不自寃顧如司刑之
臣可後均釐之典其敷祭澤以寵禁塗具官某悃愊無
華靖恭有守篤厚知大體有漢庭長者之風老成重典
刑蓋周家獻臣之望玉乘鸞輅金揭雞竿既相祀於甘
泉復奉書於丹鳳式敬爾獄俾裕我民錫以渙綸加之
井賦噫合宫之聽總章之訪朕式體於前猷太末之里
姑蔑之墟爾復開於故國可
欽定四庫全書
　碧梧玩芳集卷八　　　　宋　馬廷鸞　撰
　　制
　　　趙葵依前少保觀文殿大學士充醴泉觀使加
　　　恩制
朕齋潔精禋眷懐宿望注想待元老時維將相之英富
貴歸故鄉均拜神明之胙爰敷餕澤式渙新綸具官某
天挺壯猷家傳義槩父菑子播夙髙當世之勲仲雪伯
霜獨擅一門之譽嘗慷慨奮安邊之略其經營陋畫江
之圖雪恥除凶有封狼居胥之志執訊獲醜有截鯨奔
沛之功雖四方不已于行然三公不易其介廊廟江湖
之心靡間園林鐘鼓之樂未央明堂度九筵屬稱元祀
公輔間兩社慨念舊臣望喬木之猶存宜蓼蕭之首被
大國易三河之名壤真畬陪多井之殊恩以昭靈禠以
崇徽數於戱昔仁祖御圖之日當皇祐親饗之年稽古
禮文肇舉國南之典睠時勲舊載新冀北之封尚企前
猷永綏壽履可
　　　口宣
類帝禋宗既齋明而秩祀出將入相於耆舊以均釐丕
衍多田進封大國其承渙渥益介殊祥
　　　趙葵曽祖太師冀國公世勣贈豫國公制
朕修欽天事地之彞典既竣事於合宫睠出將入相之
舊臣俾均釐於曽廟肆頒餕澤追賁愍章具官某故曽
祖具官某實浮於名位不滿徳門閭有興者蚤已驗於
肥家鄉里稱善人蓋素懐於濟物積有餘慶燕及重孫
再世臨邊既身為於羊陸一堂輔政嘗武接於夔龍屬
典禮之熙成遡淵源而錫祉噫冀之北土夙開成國之
封豫界南河申析大邦之壤寵光優渥英爽歆承可
　　　曽祖母吳國夫人朱氏贈豫國夫人制
備欽柴之禮臣餕君之餘申錫沐之封婦崇夫之爵均
釐舊弼追賁曽門具官某故曽祖母具位某氏秉徳和
柔宅心慈恕祀謹蘋蘩之職可以承先慶鍾梁棟之臣
是能燾後肆秩九筵之熙事爰崇三世之愍書噫稽汶
上之圖既昭靈貺析河南之壤益侈舊封苗裔有光熾
昌未艾可
　　　祖太師徐國公棠贈荆國公制
明堂秩九筵備成熙事大夫祭五鼎厥有彞章嘉台衡
勲舊之臣錫祖廟追榮之典具官某故祖具官某髙懐
磊落壯志慨慷師友淵源蚤事南陽之大老聖賢指趣
晚交廣漢之醇儒其存者長所漸愈逺是生名子守邊
崇方召之勲燕及聞孫輔政簉皋夔之列屬奏熙於宗
祀必同福於大僚愍典被之慶源深矣噫遂荒徐宅名
邦已肇於始封至于荆山大國宜加於申命可
　　　祖母燕國夫人楊氏贈荆國夫人制
類于帝禋于宗元祀秩九筵之禮過其祖遇其妣大僚
追再世之榮具官某故祖母具位某氏簡澹無華温恭
有度于彼沼沚是共祀藻之䖍生於階庭茂格孫蘭之
慶睠近臣之同福于王母以疏恩熙事既成彞章可後
噫學士尊祖所宜餕澤之均夫人起家永作泉塗之賁
可
　　　父太師漢國公諡忠肅方贈潭國公制
朕寅祀神天均釐勲舊上有澤下及其恵厥有彞章子
能仕父教之忠是頒愍典具官某故父具官某邦之良
翰國之寶臣十載元戎其賢長城逺矣一時殘冦可折
尺箠笞之嗟義槩以猶存凛遺勲其未泯卓哉人傑所
謂南方之强裕乃父功尤幸西平有子屬成熙事載錫
徽章噫昔峴首臨邊興懐羊祜之烈兹長沙開國益明
吳芮之忠英爽如存慶源有衍可
　　　母雍國夫人胡氏贈潭國夫人制
國家嚴父對皇天后土之臨臣子念親有凱風寒泉之
感宰席睠勛勞之舊妣筵加愍錫之新具官某故母具
位某氏生自儒家嬪于勝士能勉其君子元戎集疆場
之勲稱之曰夫人象服有山河之徳階庭餘慶廊廟舊
人屬臻熙事之成宜賁徽章之寵昔荒秦雍已開大國
之封兹易衡湘益侈本邦之錫淑靈不昧肸蠁其承可
　　　妻徳國夫人李氏贈鄧國夫人制
三事均釐允極夫尊而妻貴九原愍錫永念生榮而死
哀方推舊弼之殊恩爰錫中閨之贈典具官某故妻某
氏體柔明之度躬幽閒之風生也有涯既不恨牛衣之
泣殁而不朽亦庶幾象服之宜餕澤式頒徽章有侈噫
親祠泰畤既流秬鬯之馨賜沐南陽永作松楸之賁淑
靈如在光寵知歆可
　　　劉克莊該遇明堂大禮加恩制
朕嚴禋上帝第頌侍臣宣室方坐受釐毎懐思誼周南
不與從事頗憶滯談宜有徽章以昭恵餕具官某詞華
宿老獻納邇聮聞正始之音大雅為之復作下建中之
詔斯文可以中興甫聽履而上星辰旋把麾而去江海
比崇宗祀緬想舊儒賜文武之胙以必均豈嚴吾之列
而可後車回丹鳳當年語妙於恩書竿掲金雞今日寵
榮於耆徳申陪井賦誕錫渙綸噫王搢大圭既秩九筵
之禮子執穀璧載加五等之封晝接用康辰猷佇告可
　　　劉克莊母方氏贈魯國夫人制
國家嚴父對皇天后土之臨臣子念親有凱風下泉之
感肆恩禁路追賁妣筵具官某故母具位某氏莊重凝
姿幽閒植性采蘋而于沼沚可以承先聽履而上星辰
是能裕後疊此象軸錦韜之貴積為松阡栢冢之華粤
予既薦於馨香繄爾申加於湯沐噫祀于洛邑方將第
清廟之詩保彼魯邦亦何歉閟宫之頌淑靈未昧愍典
其承可
　　　繼母林氏贈魏國夫人制
朕蒐奉髙之上儀睠甘泉之法從淚落廟俎雖未助予
惻楚之懐塵侵萊衣豈不念爾顯揚之志其廣露蕭之
澤以紓風木之悲具官某故繼母具位某氏生自義門
嬪于勝士嚴於閨閫鍾郝之禮法有稽課以圖書班馬
之史編尤熟母儀甚偉禪悦更深輝華蹙繡之簾雜沓
泥金之誥既有子逮千鍾之養復從夫享五鼎之榮比
舉精禋申加愍典大邦錫寵不侈汾曲之封後嗣能賢
自草瀧岡之表可
　　　妻碩人林氏贈淑人制
嚴恭帝祖昭予宫廟之丕欽均恵臣工俾爾室家之同
福既失澗蘋之助用為冢栢之榮具官某故妻具位某
氏生中興忠義之門蹈名家禮法之訓父母舅姑之所
曽無間言搢紳儒先之流指為内則與嵗皆逝其生有
涯賢哉大夫簪槖之榮至矣釐爾女士井臼之感何如
兹屬熙成肆頒恵餕君子宜偕老也雖不幸而悼亡淑
人其儀一兮尚克歆於愍錫可
　　　陳威晃依前安南國王加恩制
門下朕肇稱元祀涓選吉辛其自時配皇天既迪熙成
之典推而放諸四海式均大賚之仁眷時南服之英世
慕中華之美載敷靈貺爰錫徽章具官某浴義浸仁履
謙蹈信父菑子肯播嗣分茅土之榮臣事君以忠時謹
梯航之貢無替厥服曰篤不忘屬時景運之隆丕講精
禋之盛先以雨而般裔裔大明升空委如山而瑞穰穰
嘉禾同穎庶邦丕享四極爰轃帝歌卿雲爛兮逺占華
旦天無烈風久矣遐想至仁載嘉象譯之來煥發鴻臚
之詔有慶則益地申衍賦租惟名不假人用増勲號以
大九圍之式以昭三神之釐於戲恵宗公而罔時怨恫
斯霈露零之澤勞天下而無私覆載靡遺日出之區祗
服寵榮永肩恭順可
　　　少師保寜軍節度使衛國公致仕謝燮昌特贈
　　　太保追封淮海郡王制
朕載稽典彞用宏婣睦九原歎逝追懐戚畹之英三太
崇終併侈王封之貴式昭寵數申錫愍書具官某濟美
槐庭聮輝椒屋兄弟式相好矣有韡鄂華國家禮亦宜
之莫崇位棘毖若温恭之懿澹然夷雅之資居里第而
避逺勢權飭家庭以迪聞詩禮朕欲基二南之王化有
闗雎麟趾之風爾能儀四姓之族婣無流水游龍之習
甚念睦親而民歸厚詎期殄瘁而人云亡睠惟中閨素
篤同氣不遺一老曷舒則友之情豈伊異人彌重孔懐
之感刻宻跂上公之品苴茅列異姓之王以慰營魂以
華卹典於戲知足不辱知止不殆曽壽考之難期其生
也榮其死也哀庶幽冥之不隔冀而英爽歆我情文可
　　　湯漢以進書賞轉官回贈本生父嚴特贈奉直
　　　大夫制
荀淑行髙故八龍俱有偉望陳寔道廣故二方悉著賢
名士生斯時豈能自為才賢也哉必其父菑子播極一
門積累之深是以昆令季强有再世顯融之美用彰潛
徳爰錫愍書爾以學識自通乎古人以義理自抗乎流
俗在韋布有憂天下之志居陋巷如對上帝之臨實大
聲谹克開厥後疇昔有立朝典州而風節顯著拾遺補
過而言行純明皆汝子也其季曰漢卓有特操似其先
人典祕府貳容臺寖光顯矣一日自列願以史賞一秩
與之回貤無忝所生亟賜之允以塞其念親報本之誠
請尚慰汝課忠責孝之素懐可
　　　母董氏特贈碩人制
婦人之行如玉在淵視其家庭以占内徳非深仁懿識
不能娠裔嗣之賢非孝子慈孫無以昭壼彞之美爾以
恭儉信順相其夫則獨髙山林隠徳之風以慈和嚴翼
訓其子則俱為海内知名之士漢之回貤出於誠請母
氏聖善庶幾令徳之傳碩人其頎尚服愍章之錫可
　　　洪勲故父咨夔贈特進制
文昌之列八座既峻陟於禁塗特進之表羣公肆褒崇
於禰廟喜家氊之能復悲人鑑以如新具官某故父具
官某髙風輩慶厯之數公大節肩元祐之諸老解絃之
日八元咸集於舜朝峩冠而來百怪莫逃於禹鼎國有
立政天不憗遺哲人其萎自闗世道賢者有後式繼爾
猷兹階庭踐維斗之華乃泉襚賁亞台之典噫人云亡
邦殄瘁悵莫作於九原子能仕父教忠尚垂休於奕世
可
　　　母阮氏特贈吳郡夫人制
有子而賢既峻登於八座無母何恃乃弗逮於千鍾紓
而風木之悲廣我露蕭之澤具官某故母具位某氏令
儀懿行吉徳純忱鴻案如賓真君子之配熊丸教子有
古人之風兹升筆槖之華彌重桮棬之感昔榮保魯今
賁臨吳雖不及夫人之肩輿必預識尚書之踐斗尚歆
異渥以啓方來可
　　　故妻張氏贈淑人制
命汝納言要必夫尊而妻貴與子偕老乃或生榮而死
哀質之邦彞是有贈典具官某故妻某氏蔚以女士嬪
于英儒青衫陋公卿猶勉以正象服宜君子不逮於存
用錫美稱以華幽壤庶吾八座之老毋重五噫之懐可
　　　端明殿學士通奉大夫致仕洪勲特贈光禄大
　　　夫制
山深林宻既還𢎞景之冠道逺年徂俄易曽參之簀慨
其歎矣睠焉顧之具官某學淵博以造微量宏深而經
逺絲綸演潤端平故老之名家筆槖論思先帝侍臣之
偉望浸登要路勇退急流賢者考槃獨寐寤語嗣王訪
落不我告猷甫徇垂車之榮忽上拖紳之奏死生亦大
矣等於浮雲談笑而道之居然委蜕起九原而悼往從
二品以崇終其人若存兮無遺壽耉斯文未喪也尚有
典型可
　　　陳昉初除尚書母齊國夫人林氏贈魯國夫人
　　　制
八座升華班路已髙於北斗千鍾弗洎庭闈空戀於南
陔其施露葉之流少慰風枝之恨具官某故母具位某
氏柔嘉宅志嚴靜處躬生中興名徳之家源流逺矣為
先朝詞臣之配閨閫肅然毎持熊膽以助勤弗逮魚軒
之迎侍矧已躋榮於筆槖獨懐深感於桮棬噫有子而
稱願然既識鄭尚書之履念母之不見也宜應魯夫人
之文加而湯沐之封歆此泉塗之寵可
　　　生母令人施氏贈淑人制
人代天工莫重納言之任母以子貴特榮淑徳之封具
官某故所生母具位某氏隠約自持謙柔維則樂有子
矣是生鳳穴之奇瞻望母兮蚤奉蘭陔之養兹躋榮於
筆槖宜興感於桮棬芳塵遽掩於斑衣沈施特加於紫
誥噫欲稱觴而為壽顧有風弗停之悲因曳履以疏恩
庶酬天罔極之徳可
　　　故妻令人林氏贈淑人制
夫尊於朝已躋榮於八座婦歎於室其孰起於九原宜
有特恩以昭愍錫具官某故妻具位某氏性專靜肅徳
禀柔嘉家譜芬芳夙傳於祖閨儀嚴整善事其姑生而
不恨於牛衣殁乃有加於象服噫為尚書婦亦少慰於
蘋蘩曰君夫人必進承於褘翟芳魂不昧茂寵其歆可
欽定四庫全書
　碧梧玩芳集卷九　　　　宋　馬廷鸞　撰
　　制
　　　陳塏除資政殿學士致仕制
朕餕恵先猷尊寵耆徳昔孝宗淳熙之世有劉章胡銓
其臣繇從班而陟殿帷初示優賢之禮自延康而拜資
政用為告老之榮雖保身喜明哲之獨全亦謀國惜典
刑之得謝其頒坦制以奬髙風具官某受材恢宏制行
清謹嶧陽之桐泗濱之磬何風韻之獨髙新甫之栢徂
徠之松有嵗寒而不變自簉搢紳之列徧儀藩從之華
蚤著廉能今為宿齒平生冰蘖有一琴一鶴之風晚嵗
山林適某水某丘之趣比疏異渥以寵耆英欲遵漢世
訪伏生之規亦念吳人稱尚父之語從以孫子固將下
萬石之里門其在朝廷猶可授三老之几杖屢抗章而
有請期納禄以自怡惟尊賢固人主之明而從欲亦聖
人之恕峻升祕渥渙發恩綸家既有於安車門遂施於
行馬以昭體貌以欵燕閒噫九秩而膳飲從遊式遵禮
典百年而威儀自警尚聴詩箴諒惟存闕之忠無廢告
猷之益有謀則就俾壽而臧可
　　　劉克莊特授煥章閣學士致仕制
朕優禮舊儒愍煩官職請麾以出冀聞善養老而來拜
疏不休迄欲致為臣而去喜爾得全於明哲悵予未厭
於典刑式奬髙風爰頒坦制具官某詞章逺輩於修軾
學問上接於乾淳仰之彌髙山斗一時之望行而必逺
江河萬古之流予解絃而更張爾覽輝而來下還居兩
制其代王言擢長六官蓋先民譽進退有裕表裏無瑕
擅名筆於本朝他學士閣不得下瞻耆英於下國一靈
光巋然獨存乃復抗章力祈謝事雅志深嘉於疏傅渙
恩峻陟於堯章増西清荷橐之榮示東路角巾之寵鄉
里䝉三老之教子孫下萬石之門噫巨源出京師之初
供帳孰多於祖送居易辭同州之後掛冠未羨於保釐
尚猷詢兹遐不謂矣可
　　　翰林學士知制誥兼給事中兼修史牟子才特
　　　授端明殿學士與宮觀制
朕惟哲宗元祐之初嘉范鎮老成之望陟延康之祕殿
錫以恩華賦崇福之真祠遂其安逸用頒漢制併奬蜀
珍具官某人有典刑學深源委頃從劒棧來瑞朝廷忠
言嘉謨偉論豈殊于軾轍精筆妙墨英詞未遜於淵雲
被遇先皇久登法從比纘鴻圖之始實傾黄髪之詢肆
疇學士之真孰若禁林之老以疾來諗拜疏不休勞侍
從而厭承明具殫懇切専精神而輔醫藥宜聴優游超
畀渙綸式稽故典入闗而性多病已遂留侯之髙風在
畝而忠不忘毋替更生之直節可
　　　牟子才特授資政殿學士致仕制
朝廷尚徳方峻陟於延康君子遺榮忽聴違於神武欲
全雅志乃進穹班具官某秀稟蜀珍蚤推國器嘘海岱
而出雲雨忠言若炳於丹青濯江漢而暴秋陽大節靡
渝於華皓朕之初政朝有老臣甫傾蕭艾之周詢獨味
山林之長往何恙不已式遄其歸顧令自適於養恬忽
復力祈於謝事念文獻之無幾慨典刑之有存用升規
殿之榮名以侈耆儒之晚遇噫召彼故老嗟何及於咨
詢賢哉大夫庶自全於止足勉而嘉遯服我寵章可
　　　周坦特授中奉大夫守寶章閣直學士致仕制
持江海之麾㑹且歸矣上星辰之履止或尼之方深側
席之思遽覽懸車之奏具官某學全素履躬擅大名琅
琅天人之奏篇蚤魁多士炳炳仁義之論諫獨冠七人
台斗之望浸髙山林之日滋久比更大化念爾宿儒嘗
令佩印綬以為邦不復隨弓旌而造闕俄上遺榮之請
為頒増秩之恩噫進退豈不裕餘尚服孟軻之訓止足
可以長久庶幾老氏之風茂對寵光益綏壽嘏可
　　　中奉大夫方來特授太中大夫守寶章閣待制
　　　致仕制
朕瞻言耆舊候對嚴凝惟適之安方挹浮丘之袂何恙
不已欲掛神武之冠特出明緡以華晚節具官某英姿
山立奥學淵涵正色而言早登諫苑嘉謀則告繼上禁
塗去佩郡章并流民譽雖仲舒厭事毎不樂於京師而
靈光獨存猶足鎮於下國遺榮荷槖亟請懸車可無褒
升以嘉止足噫超遷賈誼嗟何及於少年即拜申公悵
莫迎於故老可
　　　謝堂特授華文閣待制提舉佑神觀免奉朝請
　　　制
十連為帥方預謀專閫之英三命益共竟莫遏循牆之
請巍閣特陞于候對珍臺仍領於内祠謙柄有光渙敡
示寵具官某風猷明浚材術疏通生重侯累將之門豈
軒冕之為貴得經生學士之趣有詩書以自娯察其理
人御衆之長付以開府作牧之事南閩之寄甚重豈漫
遷掄東山之志不渝疊形冲遜吾汗為反汝志良嘉得
非髙牙大纛之榮不易綵服斑衣之樂松階峻陟仰瞻
虞帝之華蕊館自怡獨挹浮丘之袂併蠲朝請庸表寵
嘉噫共理而無愁恨之民朕方課漢循吏之績遜職而
有慇懃之疏爾乃希晉賢戚之風益勉令猷嗣膺殊渥
可
　　　王堅致仕加恩制
門下朕念邊陲控帶之邦倚勲傑扞城之力老當益壯
方圖將軍之功歸不待年忽致大夫之仕甫賴整師於
淮浦詎期謝病於頻陽莫遏雅懐其敷異數具官某性
根忠義資禀沈雄結髪而戰匈奴彯纓而號飛將念昔
銅梁之績重清玉壘之昏衝梯舞雲莫奪墨家之守枯
泉飛液咸敬漢徳之神西師歌心膽之寒北道裹餱糧
而去徑登齋鉞來䕶周廬乃睠厯陽實維鉅鎮外峙邊
頭之保障内増江面之藩籬宜宣老熊當道之威遽覽
神虎掛冠之奏昔盱眙奮劒力全臧質之城今南郡賜
金孰愈吕䝉之疾何恙不已鮮我方將儀辨三孤乃參
華於亞傅爵冠五等仍進列於羣公併衍圭租俾安藥
石於戲聴磬思封疆之烈靡忘著令以稱忠懸車傳子
孫之榮猶可闔門而養重尚其冲嗇對此褒庸可
　　　口宣
有勅卿有負薪之疾莫得而留職參位棘之班以華其
老祗承恩寵茂介壽祺
　　勅
　　　賜兩鎮勅
朕承太母之徽音遵先皇之治命時維叔父翕頌宗賢
徳言盛禮言恭謙光愈渥聖盡倫王盡制渙號宜加悵
先志之未酬俾冲人而申錫仍洋川之舊組増夔國之
新麾時庸展親諭逺民而胥契丕應徯志聞成命以咸
欣
　　　賜吕文徳銀合臘藥勅書
凝沍屇時嘉平紀節念上流之巨屏倚大將如長城嘗
遣雪裘式昭眷注載頒臘劑往輔冲和軍懐挾纊之温
士有同袍之喜祗承朕命勤撫爾師
　　　賜李庭芝銀合臘藥勅書
淮冰未合漢臘初臨睠予兩道連帥之臣獨任三邊風
寒之寄寶奩頒劑璽詔封泥助養冲和益優撫恤
　　　賜汪立信銀合臘藥勅書
冬日烈烈三戍屇期江流滔滔十連倚重眷言副閫宻
接上游常懐隂雨之防益謹風寒之䕶式資寶嗇爰錫
珍良壯爾精神固予保障
　　　賜劉雄飛銀合臘藥勅書
卿鋭却北氛逺寛西顧三戍既屇乃漢家用臘之辰六
甲重開又皇朝下蜀之嵗兹頒寶劑往助珍調壯爾精
神拓予疆理
　　　賜都統孫虎臣等銀合臘藥勅書
朕身居九重念闗四塞霜露所墜皆予經理之區雨雪
載塗感爾征戍之苦兹頒臘劑爰謹嵗常益増衛生之
經厚撫將屯之衆
　　　賜諸閫銀合臘藥勅書
朔風凛冽江國嚴凝睠想大僚服勤專閫藥囊珍賚驗
鴻寶之祕方璽檢細書飭嘉平之故事挾纊已孚於仁
氣看題用佐於生經
　　　又
朔方氣勁當冰鬚雪脛之時南紀地雄有金城鐵壁之
勢藉風寒之衛䕶先隂雨以綢繆眷我寶臣賜之珍劑
用致熙和之助益宣扞禦之忠
　　　又
雨雪三冬况鄰朔塞風寒兩道盡䕶全淮錫以璽書將
之珍劑看題檢藥尚遵寶苑之方挾纊撫軍益壯金城
之衛
　　　賜李庭芝銀合臘藥勅書
三冬戌臘兩道風寒眷吾從臣兼籌戍事輕裘制閫而
髦頭之色寖清挾纊撫軍而龜手之方不試式資寜輔
是有頒彞
　　　賜江萬里銀合臘藥勅書
有懐二府之重臣分牧七閩之鉅鎮地雖燠若時屬寒
凝其頒彞賜之珍良往助和倪之寶嗇茂承主眷厚撫
民瘝
　　　賜史宇之銀合臘藥勅書
卿以三槐之舊徳鎮九曲之名邦斗柄北指而天下皆
冬仁風南馳而閩地猶燠其頒上劑往助生經尚資肘
後之良立起溝中之瘠
　　　賜吕文徳銀合臘藥勅書
朕念闗漢塞之風寒恩重唐朝之臘賜眷吾勲傑正倚
旬宣鎮國上流迫隆冬至其頒寶劑往助珍調壯靈旗
武帳之精神掃雪脛冰鬚之妖祲
　　　賜汪立信銀合臘藥勅書
維大江西迫隆冬至眷言外閫服乃中權隂雨綢繆備
殫勞勩風寒擁䕶誕錫珍良善撫民痒厚固吾圉
　　　賜安南國王陳威晃勅書
精禋陽館錫祉南鄉駿奔執籩雖侍祠之莫預象來致
福實共祭之是資載考慶條誕敷恵術肆増封而衍食
仍加號以表功祗服邦榮恪遵侯度
　　批答
　　　文武百寮賈似道等上表奏請皇帝聴政不允
　　　批答
朕初服斬衰躬承靈几晬顔永閟淚血長潸有父親有
君尊天罔極而徳欲報其創鉅其痛甚日雖久而愈自
遲苟達此情何陳是牘匪惟成渙之難反抑亦彞典之
有稽批諭已勤陳請未止雖張良雅志但願足於留侯
然疏廣清風豈終辭於漢傅毋煩屢避宜即欽承所辭
宜不允不得更有陳請
　　　賜文武百僚三上表請皇帝聖節名批答
朕觀唐世以暨本朝有王者興必建誕彌之節今冲子
嗣嘗思繼序之難惟列聖之彞章煩羣公之固請敢因
凉徳而咈輿情執三年之喪方此遵行于達孝上千嵗
之壽詎容遽正于隆名當畢鉅憂徐議嘉禮故兹諭答
宜體至懐
　　　賜太傅右丞相兼樞宻使魏國公賈似道上表
　　　辭免以理宗皇帝祔廟已畢照典故轉官恩命
　　　不允批答
顧惟眇躬倚賴上宰靡瞻匪父白雲之馭寖遐所存者
神清廟之靈方妥允資輔相克就儀文兹陟褒綸蓋遵
彞典胡洊煩於撝疏致屢控於忱詞豈同寅協恭近輔
且悉頒於成渥而鞠躬盡瘁上公乃獨闕於湛恩毎覽
遜章殊乖冲顧朕未有艾方將垂拱仰成公勿替刑何
以他辭無受所辭宜不允
　　　賜太傅右丞相兼樞宻使魏國公賈似道三上
　　　表辭免以理宗皇帝祔廟推恩不允批答仍斷
　　　來章
比殫諭答仍斷來章祔廟推恩先王未之有改維垣正
席庶民將具爾瞻義不當辭禮無庸過加勞賜而止一
級固匪殊榮迪有禄而惟四人曷嘗專美髙風足仰舊
典難違正考父之益共于三未已范宣子之終遜其下
若何申勸已勤奏陳宜止所辭宜不允仍斷來章
　　　李庭芝乞歸田里不允批答
卿自膺推轂之求蚤奮折衝之略一節匪懈累年于兹
王事不遑起居念南仲朔方之役我行固已永久懐吉
甫太原之歸兹覽封章遂祈解組朕思皇祖烈敉寜武
功闗南之任漢超山西之留郭進美成在久無競維人
矧吾全淮今委儒帥滅烽卧鼓期永厎於肅清緩帶輕
裘尚益資於鎮撫祗若予訓無棄爾成所辭宜不允
欽定四庫全書
　碧梧玩芳集卷十　　　　宋　馬廷鸞　撰
　　申狀
　　　辭免召命申省狀(原注時在池陽/召赴都堂審察)
伏準尚書省劄子正月一日三省同奉聖㫖令赴都堂
審察者伏念某窮鄉下士初無超異之才應舉覔官靡
有亷退之節為親干禄隨羣計偕遭逢聖明忝塵科第
部授池陽教官待次六年甫就初任今者伏遇公朝薦
揚多士必須資厯稍深然後召用未晚至于堂審合立
外庸若或貪戀恩榮聞命奔走伏恐下長士流躁競之
風上累聖明綜核之政欲乞朝廷且容某安意職業講
求義理與一郡諸生涵泳聖時教育之澤以備使令於
異日所有上件恩劄未敢祗受
　　　再辭免國子監司業申省狀
鼎來明制震惕危衷竊以樂正掄材儒官典教不模不
範充員甫愧於攝承如絲如綸誤渥旋叨於特置已慚
曳組敢復濫巾伏念某近被優恩遽塵清選君之仁者
善養士方將崇化厲賢臣之壯也不如人何以典樂教
胄謭才無取威命有嚴共二任於一身不能者止未三
旬而再命其謂斯何有鵜翼之不濡無皋比之可徹恩
深識拔誼合控辭伏望朝廷特賜敷奏收囘宸命改畀
名流官惟其人然後英才育而天下喜教必以正庶㡬
師道立而善人多
　　　再辭免翰林權直申省狀
言之無文詎堪視草令弗惟反未許循墻忱辭願徹於
四聰愚悃遂致其再瀆伏念某以時文應舉安能為廊
廟之言以經學竊科豈必有詞章之技中嵗浮沉偶塵
班路平生夢寐敢望詞林地禁職親誰不艷夜炬分光
之寵才慳思澁或致貽春船上水之譏倘昧一辭立呈
百短豈獨抱鵜梁之愧直將貽鼇禁之羞伏望朝廷特
賜敷奏亟囘誤渥别付能言才難不其然况值夔龍之
盛際辭達而已矣宜須班馬之名流
　　　辭免兼國史申省狀
史籍策勲已有汗青之日除書假寵旋増尸素之官聞
命自天措躬無地伏念某踈慵特甚忝冒居多百短具
呈三長安在侍玊皇之案已靦螭拗紬金匱之書曷充
馬走曩嘗庀職未覩成勞今值明時促登大典授簡何
資于末至奏篇寖迫於上陳空空索已而竭焉豈獨愧
鄙夫之問碌碌因人而成者又徒慙下士之招欲望公
朝特賜敷奏收囘誤渥俾服舊官言為尚書姑謹殿庭
之記職在太史免塵渠觀之逰庶竭謭材上酬洪造所
有上件恩命未敢祗受
　　書
　　　與葛坡先生書
昔王臨川與張殿丞書悼其先人之事無傳以為必能
言之君子名實足以信後世者耳目所寓一以言載之
遂可不朽於無窮嗟乎王韶州官為尚書郎荆公其鉅
子也茍非所託猶不能振其緒功餘烈况書生寒苦文
字之細㣲者乎此其所以抱先人遺業悵悵然求當世
名公鉅卿一言而不敢易其出也何則先人固以章甫
逢掖終其身而其文又未嘗得列於清廟明堂制作之
盛彼所謂名公鉅卿者皆非其所知也非其所知而吾
方茫昧想像以求之固未必可言言之固未必可信不
信則為欺而已矣欺來者猶不可况徃者乎伏惟先生
之主書樂平也先子實以邑子與執經焉距今四十年
矣夫以接其人於為邑子之時而知其文四十年之久
然則不肖孤之求也固可言先生之言也固可信矣於
是乎慨然而褒揚寵嘉之牽連藻繪及其嗣人顧何以
得此於門墻哉唐人吴武陵奉其先集曰濮陽文者求
序於栁河東河東為書其人孝悌忠信之行於編端萬
餘言而曰吾聞諸博陵崔君此之謂茫昧而求想像而
言者也由今觀之某之得侈於武陵先生之賜重於河
東矣敢無謝乎秋菊寒泉且明薦之九原可作尚有感
於斯文其何容喙
　　啟
　　　荅董齋長(升龍/)啟
綴班筍之底僚逢堂萱之初度斑衣綵服甚慙老莱子
之歡顔竹林玊杯遂為廣川公之雅製恭惟某官詞華
春麗交誼嵗寒大學何蕃昔揖諸生而歸養穎封考叔
今錫爾類以彌勤因不失其親以及人之老某莫知稱
塞徒佩慇懃夫子文章早傳誇於五季小人母子曷比
擬於三陳願毖朱絃以華白髪
　　　除校書郎謝吴丞相啟
四年去國甘負耒於西疇一旦起家忽紬書於東觀天
啟清明之日地囘凝沍之春拜手知歸委心露謝伏念
某萎㽔末學坎壈孤蹤蚤縁俊造之科濫躋宏達之列
羣飛肅肅鷺于下以有輝獨行睘睘虱其間而何補愆
尤所積擯斥是宜遮西日以望長安惆悵釣竿之手乗
天風而去蓬島飄零槁葉之身塵痕自拂於萊衣歡意
孰謀於義檄詎期抆拭遂許躋攀昔憐唐士之稚狂敢
言朋字今愧漢京之大雅而理祕文入則有辭以白其
大人出則幽衡自齒於下士所慙短淺莫報洪深兹盖
伏遇某官柄國元臣經邦魁宰妙手藥膏肓之疾横身
支宇宙之危地老天荒哀衆芳之憔悴乾旋坤轉提獨
筆以陶鎔載惟小草之㣲一出大鈞之造爨桐焦尾初
辱賞音籠鶴剪翎又煩刷翼縱匪錐囊之穎出要為篋
牘之舊藏如恐失之亟其取耳范公軒鑑之下誰毁誰
譽和氏衣鉢之傳不進不止逮處中無兩月之久首將
上在㡬人之間試觀知已於尋常誰有我公之一二某
慨懷恩遇銳激懦衷念國士搶攘之秋養人材暇豫之
地青藜夜炯稍窺前哲之藩翠袖天寒欲驗後凋之節
其為銜戢罔既編摩
　　　賀朱察院(貔孫/)啟
簡知楓陛宣入栢臺昔期魏鄭公當自祕監而預政今
見唐質肅再遷執法以還朝風采又新霜稜愈厲嘗以
兹事評之古人三入承明馬融自託暫為御史韓愈已
難要之言官不同庶列惟其忠嘉當上意是以主聴不
移惟其議論動衆心是以師言允惬矧復洊至盖所優
為恭惟某官笙磬同音珪璋合徳昔饑烏噤于憲府獨
奮孤忠今黄能斃于羽淵克清大憝兹由直節荐簡殊
知慱慱見素冠甫畢禮經之制行行避驄馬重宣察事
之威新除朝野之歡顔已死奸䛕之寒骨徑從獨坐遂
可押班某託好金蘭分輝桑梓立殿陛之前坐廟堂之
上所願行范君之言乃邦家之光非閭里之榮更喜成
韓公之志
　　　囘授官贈本生父謝廟堂啟
授經麟趾猥叨懋賞之榮輟誦蓼莪輒援貤恩之請荷
公朝之優許出上宰之曲成坯冶一陶載銘九壤伏念
某起從孱陋適際休明冠纓既列于府僚倚席仍兼于
邸講為穆生設醴有愧談經之儒見帝堯于羮粗陳稽
古之説甫竟百篇之㫖驟躋一秩之華輒控哀衷妄攀
曲例漢武功爵級尚聞移與于父兄唐公輔元臣亦有
自陳于君上史著生親之禮經垂報復之文雖聖朝畫
一之章曲從忠厚盖天下在三之義所謂綱常恩徹幽
泉徳均化地此盖伏遇某官大猷經逺盛徳邁倫豐芑
孫謀之貽永扶國棟葛藟王族之庇更廸宗標載推錫
類之仁庸廣因親之教永惟興㢘舉孝之盛世士皆有
感于鳶魚則凡念先報本之私情人豈不如于豺獺假
之誤寵狥厥微忱某敢不仰戴洪私益堅素守父兮生
我既承雨露之恩主爾忘身尚竭涓塵之報其為銜荷
罔既敷棻
　　　賀福建洪侍郎(燾/)啟
禁塗輟班閩邦將指轉輸河北逺稽六一之芳猷飛輓
江東近踵西山之故事皆由詞苑遂領使聮恭惟某官
學窮義理之原世擅文章之籙詔見王者之志如端平
號元祐之初詞成一家之言若文忠繼忠宣之後比者
厭承明而勞侍從煜然将禮樂而有光華窮民受一分
之寛張弓為弛饕吏聳六條之察解印以逃少須徳意
志慮之敷歸奉獻納論思之舊寧淹翠節早下緑綈某
受知㝡深辱眷尤宻京塵汩沒稽賀建臺郵傳蜚馳猥
先拜教仰酬謙櫝退切負芒某跨朝滋久匄外勿從比
誤除綸猥令兼組雅出吹揚之舊尚期鞭䇿之勤凛乎
覆車之在前重於全璧而有望
　　　囘洪運使(燾/)啟
楓陛疏恩松階候對厭承明勞侍從既懷㑹稽之章臨
棨㦸駐襜帷重記滕王之閣絲綸赫奕麾節繁雄恭惟
某官圭璋孚尹笙鏞純繹西平維有子獨擅典刑文獻
之宗元方難為兄相髙論思獻納之地早縁家學自結
主知三司使財賦之淵經制有道京兆尹諸夏之表彈
壓無譁立登要路之津忽勇急流之退買臣印綬不煩
邸吏之驚窺司馬園林未笑先生之喑啞乃從越境易
鎮江圻二千石惟良風動袴襦之詠十一州䝉福星歸
翼軫之區増漁陽竹馬之歡聲出祁山木牛之智略豈
容席暖即迓衮歸某辱知棣華豈勝柏悦先酬謙翰輙
效頌言盖聞中興以來夙推洪氏之盛黄閣紫樞之武
接昔數鄱陽伯塤仲篪以偕升今歸天目修辭縷縷撫
抱陳陳
　　　賀蜀閫朱尚書啟
植屏殿西疏綸闕北有加則賜壮元戎十乗之行誰能
去兵正司馬九伐之法師之中吉渙以明揚恭惟某官
開濟盛心恢𢎞雅志徃救可也乗益州疲敝之秋願一
洗之滌岷峨悽愴之氣宸旒簡在星履遄登彤弓錫諸
侯嘉功攸在采薇衛中國奏凱是期某寅奉廟謀徃依
閫畧承天寵也益増仗鉞之雄以公歸兮式徯覲圭之
入
　　　餞朱制使啟
筳篿告吉牙纛啟行斧鉞下青㝠逺煩軫牧山河歸舊
國式倚規恢巫峽氣長雪山勢重某身縻禁籞目短征
㠶祖帳餞行亟解殿西之憂顧鋒車趣入遂還闕北以
登庸畧叙攀依曷勝瞻竚
　　　除國子司業謝廟堂啟
元良天下本首參審諭之聮太學賢士闗復貳成均之
教兩極儒紳之榮遇一由公衮之殊知無遏爾躬不濡
其翼古者皇儲世胄學本一途王宫國都教無二致是
以文王世子之記與夫周典師氏之官教胄參於訓儲
諭徳同於詔媺師儒之選哲乂是求如某者樸􁂶小才
啁啾短喙元元本本深慚大雅之洽聞暖暖姝姝寧識
古人之大體曽㣲薄技可厠清流入學招諸生列屬記
八年之舊執經侍太子䝉恩纔數月之新胡然一朝叨
此二命既序升於鶴禁仍躐進於虎門筆硯掃除久矣
失邯鄲人之步絲綸狎至居然恭正考父之銘兹盖伏
遇某官道藴丘軻勲髙旦奭羽翼成矣賛皇家貽孫子
之謀股肱喜哉得君子育英才之樂肆令妙簡併及迂
儒進宜増星輝之重退則益海流之富生有笑於列者
退之不見斥於宰臣君之職止是耶士遜將有慙於國
老誓堅素節用報鴻私
　　　除翰林權直謝廟堂啟
材慚視草忽謬㸃於禁林恩誤轉鈞輒叙陳於翹館有
愧客卿之對難酬國士之知伏念某讀書作章句儒應
舉為義理學青宫璧水智逾效於一官金馬玊堂夢敢
㳺於四禁煌煌昭代嶷嶷宗工適大手筆之祈閒簡他
學士而代匱兼官兩制並命一時招鴻鵠之羣與家雞
而作對拔鵾鵬之翼傅斥鷃以奚宜既莫逃春船上水
之嘲奚敢戀御燭分光之寵至如攝直尤號才難當孝
皇之命端詩肇新厥職由淳熈而至嘉定纔用㡬人恭
惟某官身荷乾坤手抉雲漢中書草可汗之詔賛皇公
政須自為朝廷培翰苑之才韓魏國裁其驟用既栽培
於善類欲興起於斯文朝有老儒王多吉士衆工善運
然後天下稱相之功巧匠旁觀乃令吾徒掌帝之制自
慚晚出遽冒新榮某敢不益懋厥勤恪恭乃服翰林逼
華盖顧淺聞無綰誥之長泰階陳六符豈平世有掣鈴
之警長懐有感短喙莫容
　　　賀劉中書(後村/)啟
賢哉大夫祈致君事斐然小子辱代王言古今莫難明
哲之全賢達未忘爵禄之嗣有二宜去見一何曽是以
必天下之雄文乃足明君子之髙致白樂天行杜司徒
制殊嘉知止之風裴中立草髙貞公詞用作寡㢘之訓
昔嘗有此今則未然公方勇退于急流僕且愁撐于上
水掛冠神武共推𢎞景之絶攀布皷雷門徒恐王尊之
叱去不工視草深愧粲花恭惟某官學者北斗泰山斯
文秋陽江漢平生全節不為此公之婆娑老大拂衣詎
使諸兒之嗤㸃嚴宸錫寵邃閣疏榮夫子為臣而歸吾
徒掌帝之制何能潤色莫擬形容遽䝉粲爛于唾珠仍
復殷勤于手札得之甚駭藏以為榮載念先帝知公嗣
皇敬老政復堕蒼梧之淚不如就黄髪之詢盍歸乎来
訪予落止賜金既散雖已全疏傅之歸加璧而延恐不
免蜀公之召
欽定四庫全書
　碧梧玩芳集巻十一　　　宋　馬廷鸞　撰
　　啓
　　　荅李海閫啓
兹審洛社起賢海堧宅牧徒得君重欲置之安其代予
言不善為斵甫屬宸綸之渙渥遽勤鈞翰之鼎來恭惟
某官盛徳邁倫鉅材經逺髙牙大纛四方不已于行𤣥
圭衮裳三公不易其介夙簡知於宸陛爰强起於午橋
公揚王休方典股肱之郡僕掌帝制得無汗血之羞乃
辱寵私特加濡潤不任吾事若何霑秃穎之封胡瞻爾
庭可以賦伐檀之刺某拜嘉傴僂有感輪囷思乏湧泉
豈容有筆乾之戲風翔表海知民無轍涸之憂
　　　囘蔡校勘啓
疏恩玊陛列職石渠成一家之言悉歸品藻裁五雲之
體忽辱駢花於門墻殊無短長乃牋牘謬為恭敬拜嘉
不可還贄又遲恭惟某官西山聞孫久軒鉅子榮進素
定有韓魏公之要路在前恬養自如無張師徳之吾門
屢及蚤已髙瀛洲之駿武雅宜並東觀之英游遂奉詔
綸參裁信牒金匱石室少煩博雅之雍容黄閣紫樞行
踐世官之赫奕某受知先正喜在下風如絲如綸恨不
工於視草則筆則削期早就於奏篇
　　　答陳狀元(文龍/)啓
龍飛親策臚唱首登下明詔發徳音大人造也字靈均
名正則君子宜之伏惟某官孕秀七閩蜚英六館誦上
林之偉作相如最其善鳴得廣川之醇儒仲舒褎然舉
首聲傳寰海歡動賢闗盛事占五色雲修程破萬里浪
某比肩邇列拭目奏篇胡辱謙撝過勤巽謝發䇿决科
先天下事已收盖世之鴻名犯顔敢諫古大臣風好續
傳家之相譜畧陳賛頌幸冀鑑融
　　　除禮侍謝馬裕齋啓
濫塵西掖曽㣲視草之長擢貳南宫遽冒為真之寵控
辭未獲傴受奚勝惟伯夷三禮之咨虞朝盛選若知章
兩命之拜唐世美談茍非其人不在兹位伏念某學雖
志道才不逾人再登宏達之科寖厯清華之選朝裾久
綴甚有愧於鵜濡祠廩屢干莫少安於烏哺遲頒俞㫖
早拜恩言孰謂知禮乎已慙綿蕝何以謂文也更綰絲
綸退省其私敢忘所自茲盖伏遇某官人才元氣王室
股肱念舉爾所知常入古靈薦士藁之目况不如同姓
更深老泉族譜引之思昔以此論道經邦今以此開府
作牧遂使門生之下品躐登禁路之清曹眷私夙播於
大鈞慶奬益勤於小物某敢不益堅素守仰報殊知汝
作秩宗何補論思之列帝賚良弼亟膺圖象之求
　　　答兩淮李制使(庭芝/)啓
楓宸賜寵荷槖為真兩道十有八州茂著平淮之績屬
車八十一乗髙陪上雍之班赫奕絲綸焜煌牙纛切聞
司馬九伐之法則國以平元戎十乗之行其猷克壯入
則簮毫獻納出則投壺雅歌豈非大丈夫之雄不負眀
天子之寄恭惟某官勲方周召材軼嚴徐淮海維揚州
久己屬大事于方面東土歌零雨豈惟勞歸士于三年
談笑無戎揚麾畧定宣王復文武之境壯哉大雅之詩
齊人歸鄆讙之田偉矣春秋之筆式序在位念兹戎功
盖四方其訓以無競維人况庶言既同乃有猷告后亟
上甘泉之賦渴勤宣室之思某拭目除綸傾心慶幅兹
仰酬于謙翰輒併致于頌言昔賛皇公素熟籌邉之畧
由淮南節竟為相國之階是乃為公不顯亦世
　　　賀江參政啓
顯奉明綸榮參大政人惟求舊上方堅圖任之帎民具
爾瞻公厚積登庸之望郵傳闓懌廟論崇谹恭惟某官
一代宗工兩朝舊徳澄不清淆不濁直哉惟清用彌壯
宿彌明美之謂大曩追先帝之殊遇來翊聖主之初元
巻舒不隨乎時進退必以其道青山逸興方開洛下之
書堂白紵好詞催牧江東之要郡適朞年之報政㑹霖
雨之思賢以我公歸兮大慰儀刑之注想有為王言者
式觀仁義之敷陳某又獲摳趨夙欣縁締為晉公䕶中
書印宜謹視於銀黄效眉山賦内前行愧不工於筆墨
　　　賀江閫馬觀文(光祖/)啓
渙號廣庭晉陞秘殿金陵王者之宅久煩元老之壯猷
紫宸學士之班遂用宰臣之故事允為異數式奬元勲
恭惟某官碩大髙明忠誠果毅威名滿乎宇宙英氣凛
于堪輿三精霧塞九縣飇囘嘗屬裔夷之食上國鍾阜
龍蟠石頭虎踞迄全江淮以濟中興更深隂雨之綢繆
益謹風寒之持䕶不愆于素邊城收板幹之功遹觀厥
成天塹有金湯之固國家重于九鼎君相倚如泰山爰
陞殿幄之穹班特視廟堂之峻秩絲綸赫奕牙纛晶明
某舊出師墻新瞻宸渥三錫承天寵也恩言早布于師
中九罭以公歸兮魁柄已占于虛左其為歡抃罔既殫
陳
　　　囘江閫馬制使啓
斗燦一星誤簡宸旒之眷河潤九里逺依宗衮之輝再
造闕庭亟酬翰驛伏念某材慙庸瑣運際休明中抱鉅
憂絶希華貫政復近長安之日不堪望太行之雲與之
琴而使彈未忘切切招以旌而欲徃寧獨遲遲徑違誓
墓之言以有登畿之役帷幄更超于故武絲綸俄被于
新榮顧此枵虛若為稱塞兹盖伏遇某官兩朝大老一
代元夫人物倚經綸為天下計嵗月閲江海識本朝心
方此持衡詎忘推轂引蔓不違于小草刈葵况軫于同
根某但秉孤忠爰酬夙遇輕裘制閫尚逺惜于廟謨合
席同堂惟純意于國事其為銘激曷既列陳
　　　囘江閫馬裕齋啓
五兵貳柄莫賛修攘四輔備官驟參駿假涓塵乏益淵
谷交危伏念某本章句儒起山林士施廊廟則駭矣髙
位實顛曽日月之㡬何厯階而上莫謀莫斷不武不文
嘗具控于忱辭曽未囘于淵聴坐成級進孰是梯緣兹
盖伏遇某官開濟盛心綏懷逺畧萬邦惟憲固倚賴于
重臣四方于宣尚眷懷于鉅德顧小草曷参于時棟惟
宗工迄荷于明堂方銘推轂之私蚤被傳郵之寵某奚
其為政無所取材雖仰戴于奬提第深虞于摧敗讀老
泉族譜引永懷宗衮之依賦眉山内前行全徯公奎之
入刋辭有既撫抱難窮
　　　囘金陵馬大使裕齋啓
丹鳳蜚馳玉麟居守詩書元帥早殫元老之壯猷禮樂
羣英重覩舊人之圖任茇棠隂芾騎竹聲驩恭惟某官
道韞䕫龍勲侔方召下青㝠之斧鉞雖四方不己于行
佇黄閣之衮衣以三公不易其介從赤松耳如蒼生何
乃眷陪都實為舊鎮上念長江衣帶之水孰䕶風寒公
起泰山膚寸之雲以沛霖雨里父老為之鼓舞士大夫
素所撫循益逺暢於皇威可坐培於王氣某獲視漢庭
之草又私受滕國之㕓擬拜慶函先厪謙櫝侯誰在矣
或歌吉甫之來歸不可諼兮又頌武鄉之入相
　　　囘鍾計院(蜚英/)啓
宸陛疏恩王朝司㑹紅旗走檄卓為籌邉之上賔黄紙
除書故是翹材之舊客輝生枌社芳集筍班恭惟某官
才諝宣明猷為膚敏擢髙科登顯仕騰茂實蜚英聲州
平㓜宰之忠純淮南賔客元城了翁之風采帝右謀猷
少煩司存雨露之邊行即聴履星辰之上某一身二任
虛慙陪大政於廟堂四海九州孰若結同年於鄉里迎
公召屨慰我衷旗何辱謙撝首䝉巽謝
　　　賀葉丞相除少保啓
誕布廷麻晉升班棘總羣書奏七畧惟暨乃僚立少保
曰三孤叙進其位紳緌懽忭廊廟尊崇恭惟某官道藴
䕫龍學卑遷固兼三王施四事慨想前猷黜百家章六
經光輔明主用鋪張於謨烈宜對越於寵靈某獲佐下
風欣逢盛事奮庸熈載而宅百揆茂鬯斯文貳公𢎞化
而弼一人永扶皇極
　　　囘葉少保啓
成國疏封殊庭領使十連為帥既力避於青油三夀作
朋喜獨頤於緑野搢紳歎仰郵置歡傳恭惟某官髙節
全名鉅人長徳疏而霖雨觸石之雲為興静乎深淵出
山之泉不濁收功䕫契抗志巢由正是國人胙之名壤
保茲天子秉乃桓圭茲為平地之神仙不礙山中之宰
相某執鞭有志賀厦無從黄閤紫樞所愧濫巾之及我
青山流水何時扶杖以從公
　　　囘荆閫李端明(庭芝/)啓
陞班規殿易鎮渚宫宰相歸故鄉人羨錦衣之盛事詩
書謀元帥上咨裘帶之良籌筳篿胥占牙纛有懌恭惟
某官爽邦敏識棟國鉅材淮海揚州昔十年之生聚教
訓江漢南國今四方之經營告成乃陟延康徃臨全楚
邊人伺豺虎坐清峴首之妖氛僕射猶父兄早動邊頭
之喜氣真儒無敵中國有人某充位無庸幹方是倚欣
聞開府端荷傳郵三軍定中原日喜㨗書之載路兩社
間公輔遄看麻巻之揚庭
　　　迎牟侍郎存齋啓
茲審顯奉宸綸寵還禁路民之表也宜在三階六符之
間士曰時哉己欣一馬二童之入有猷告后無競維人
某夙䝉墻仭之際知欲問郊闗而敬迓先酬謙櫝嗣造
賔墀
　　　囘劉尚書龍學啓
奎畫中頒淵圖峻直聖有謨訓逺同河洛之珍符人尚
典刑増重巢由之髙節敷綸鼓舞峩弁歡欣竊以我宋
盛時無如元祐斯文大老厥有歐蘇未嘗不厯此官然
亦詎能無說輟諫坡使河北寧若居中辭翰苑牧餘杭
殆㡬避謗恭惟某官三朝舊徳兩制鴻文招賛普之書
早揮大冊挹浮丘之袖晚享耆年蒼然巨栢之配剛松
巋乎太山之與北斗貞元供奉之曲黼扆慨懷大雅正
始之音搢紳注仰茲渙揚於明詔更卓越於前修某夙
荷異知快聞新渥凛長庚伴明月誰能誦坡老之詩延
睂夀作元龜正可上景行之祝修詞縷縷撫抱陳陳
　　　囘林左史啓
簡眷凝旒疏恩出綍武夷九曲之清泚可以濯纓蓬萊
三山之邃嚴從而載筆髙賢勇退善類注思恭惟某官
端平魁彦之典刑乾淳諸老之緒業即御事罔俊夀盖
嘗攬轡而來與少年治文書莫挽褰裳之去曽是雲霄
之咫尺寧如風月之一川茲端奉于藻函如更親于芝
宇瞻儀鴻羽欲朋簮之盍勿疑恍聴雞晨悵書囊之談
未了
　　　賀嶺南趙經畧啓
帝咨南伯眷求作屏之良公為大宗徃任維城之寄旗
幢盖海山川出雲某官禮樂宗英詩書元帥帝髙陽之
苗裔尚有典刑侯文王之本支卓然大雅起從舊徳迄
靖本邦湘水之南粤壤之西甫開藩於㑹府黄木之灣
扶胥之口旋易鎮於名都方將宣化以承流况復駕輕
而就熟兵衛森畫㦸咸識故侯斧鉞下青㝠再看瑞節
政平訟理逺至邇安龍户馬人著勞來還定之績雞冠
豹尾催論思獻納之班某舊侍同朝欣聞作牧與我共
理其惟刺史二千石之賢盍歸乎來當在宗相十九人
之列所為頌詠罔既刋磨
　　　廬山謝氏求聘啓
曲江之好三十年夙聫科級廬山之髙㡬千仭新締姻
盟幣之未將辭無不腆伏承令愛嫻於箴史不誇詠雪
之才華而某長男廸以詩書敢騁冲霄之意氣非吾偶
也以子妻之當年龍虎榜之兒孫此日鳯凰占之家室
兩翁相語俱為陶令歸來之人二姓其昌好畢尚平婚
嫁之事
　　　廬山謝氏求婚啓
人於同年已締兩家之好吾求婦氏將尋八載之盟昔
期開監宅之屏今重感山陽之笛風雨如晦俾無訧弓
鳳凰于飛是有慶矣風㠶匪逺星户有期季秋於是御
輪仲夏為之將篚親交幣帛無遲歸妺之時兒大詩書
是叶家人之吉
　　　昌江李氏求聘啓
角巾東第猶憐嫁娶之相闗擁節南樓敢即婚姻而請
好天啓松蘿之託地連枌梓之隂於偶非齊而人皆楚
伏承令愛密嫻閫範儀素習於雍容而某次男稍熟庭
闈經粗通於瑟僴發幣上勤於華萼傳言奚待於逺柯
深慙馬氏之㝡良敢恃李公之知我折花逢驛使締陳
村此日之盟攜酒看芝山尋洛社他年之㑹
　　　昌江李氏求婚啓
鸚鵡洲邉結言有夙枌榆社裏納幣自今婚姻孔云風
濤如此生男已當户相從園綺之逰娶婦先及隣遐想
朱陳之世為之有室得以及時樽酒纒紅訂八月乗槎
之約幅書傳素念三星束楚之詩綿蕝陳儀絲蘿永好
屏開金雀行依監宅之門䦨堂設絳紗歸誦家庭之經
傳益培逺業用副深期
　　　吳園張氏求聘啓
婚姻三紀未乾秦晉之盟書嫁娶一村宜入朱陳之圖
畫兹吾偶也矧我甥兮伏承令愛姆訓源流夙同家姓
而某三男父書梗概期紹儒猷問我諸姑子壻猶子以
承先祖孫婦外孫鳯凰占世世之榮昌羔鴈締親親之
永好蘭階方茁勉尋安邑第之宗風燕厦新成早竝表
賢堂之英榘
　　　於越許氏求聘啓
玉樹名郎企安邑家兒之秀金屏選壻登汝南人物之
評枌榆地連絲蘿天合伏承令愛嫻於閫範蚤聞女徳
之修而某四男授以經籯粗謹父書之讀與爾鄰里鄉
黨申之盟誓婚姻占鳯既諧諏龜以吉永為好也幸分
太嶽之輝此其昌乎願借伏波之潤
　　　於越許氏求婚啓
甥舅匪他有親則久男女以正非幣不交奠鴈諏期令
龜協吉四月惟夏兹逢假大之時三星在天際彼綢繆
之候多慚聘玉聊奉纒紅無乃太簡乎得以及時也春
雨自培於百草僕寧無䑛犢之懷夜膏勤誦於六經公
則有乗龍之喜
欽定四庫全書
　碧梧玩芳集卷十二　　　宋　馬廷鸞　撰
　　序
　　　曽空青文集序
余嘗誦涪翁扶藜對蘚之吟曲阜把巻臨燈之句固已
心焉竊慕曽公才章之盛顧前修日逺自乾淳諸老文
字已多遺落况過江前後間乎然心嚮徃之一日西堂
吳太史為言此吾鄉空青公也有集藏於家余方謀傳
抄而公之諸孫今廣德郡侯太博公寄余新刋集本且
徵言焉余惟曽氏自宻國以儒學開迹歐陽公稱其有
徳有言足以上繼㸃參元西淵源所漸逺矣空青子弟
起家文章繼世潛逃於家尊柄用之時繾綣於諸賢流
落之日中間滅跡毁廬相隨入黨迨天地重開迄能以
三朝正論暴白之世其視當時敗國殄民為魁為傑者
之子孫補史咒神矯誣萬世者其賢不肖何如也昔石
林葉公以親見揚雄美其詩以新樣元和評其書以三
風流頌其文近世李雁湖亦謂人惡雋異俗疵文雅如
空青公雖不偶於時而文采爛然垂後著世者不能掩
也空青撫人而葬於信斷垣凄草孤寄百年太博監其
州始封崇表章之其遺文如魯殿秦碑見者珍惜自可
孤行於南豐曲阜之後斯舉也昭前文孝也植遺緒義
也今曽氏昆令季强侍郎公以忠言嘉謨入從出藩太
博之為邦以道得民朝廷深知治行將選表矣其文章
則集芳趾美卓然一大家數江左諸王所謂未有七葉
之中爵位相繼人人有集如吾門者何足道哉何足道
哉輙贊歎而書其後云癸酉某月某日
　　　許進道文編序
揚子雲稱軍旅之際飛書馳􁘭用枚臯東漢安豐侯召
還京師上問所上章表誰與參之對曰皆從事班彪所
為唐李衛公為張𢎞靖記室自言河東精兵十萬提封
千里半雜蕃騎遥制邊朔非文章之盛不能稱是職也
異時平澤潞如拾遺取太原如反掌滅回鶻如振槁降
嗢沒斯如驅小兒雖衛公謀謩經逺而精思亭起草臺
之助多焉吾友許君進道嘗從事嶺南道經畧使府府
公實為矩堂相國董公公徳盛貌嚴許君文理宻察時
幹腹有萌朝廷方經置大理董公命君草書荅其國相
用事諸臣大槩蹈厲反覆得中國之體而不失逺人之
心所謂文章之盛者歟故余輯古今軍府詞人之著作
為君誦之矩堂相先皇帝為鉅人長徳進道嘗諭麟庠
遷國子博士進丞大農位於朝彰顯矣他文徃徃有深
趣獨掇其關於南事者著編端
　　　吳氏寳訓警覽序
尚書與論語相表裏周道衰孔子没獲麟之前叙尚書
五帝三王之盛也而以秦誓終之天下其將為秦乎聖
人其絶望於當世乎夢奠之後述論語春秋戰國之交
也而以堯曰終之天下其尚可為陶唐乎聖人其猶有
望於来世乎書終於秦誓未濟之易世變之窮也論語
終於堯曰下泉之詩天理之復也知此説者可以讀寳
訓警覽之書矣警覽者先友昭武主簿吳公橤之所著
也公字與權饒之樂平人學者因其書名稱之曰警覧
先生先生之為是書也述天人推性命董仲舒之策也
一痛哭二流涕六太息賈太傳之書也萃古今之精英
為治亂之龜鑑陸敬輿之奏篇也此豈梏於叢然章句
之末者所能知哉書成奉而質之晦靜湯公湯公一代
偉人也叙其書曰與權愛君憂國天禀篤厚每閲世道
之變未嘗不潸然流涕恨不得手扶而力振之故以其
忠誠懇惻之心發其該洽有用之學以為此書庶幾有
舉而措之者則帝王之治復見於今而生民之大幸也
知此書者惟湯公先生亦用是意慰焉初先生㧞嘉定
癸酉薦書累上太常不第然其名聲震諸公間自湯公
之外如䝉齋袁公每聆先生崇論閎議輙抵几絶叫曰
虧人虧人習庵陳公謂先生學本師心道難語世亦為
深知先生者先衛公與先生為忘年交某少孤失學一
日先生過族黨先夫人輙為某兄弟整襟纓治酒肴俾
袖所業就正夙䝉奬激淳祐丁未侍先生待親策于京
師之俞園先生每聞時事不可為則慨然曰此多將嗃
嗃之世也某之憂此有年矣其肺肝内熱數形悲咤以
先生為迂者有之某成進士歸先生首援先人遺言立
足有餘地舉頭無愧天之語作古風數百言規戒之質
薄才弱永負父師之明訓異時待罪經筵進讀真文忠
公大學衍義每維警覧一書足以並陳金華方將建白
上送而先生不可作矣晚得一官僅主昭武簿以殁書
藏名山公之子樞經明行修能世其家蚤薦胄闈公書
自可不朽一日徵言於某嘗撫是書而歎曰道之將墜
自聖之生不能回天而易命歸休於魯哀公之十一年
論定乎百篇之書而拳拳乎唐堯秦穆之始終天下大
勢之所趨天地鬼神不能易而吾夫子獨易之乎昔之
人有為觀物之書者曰天能使唐虞之亡堯舜能使世
之不亂天能使周之不興孔子能使道之不䘮今觀堯
曰之篇歴序三聖執中之傳以及湯武造商興周之本
末其或繼周者百世可知也而權謀詐力者不與焉嗚
呼悕矣先生之書將使来者精思力踐於論語述堯之
數言而慷慨感發於迄秦之㣲意執此以徃帝王其舍
諸昭昭乎其知之明也郁郁乎其欲禮義之行皓天不
復憂無疆也千歲必反理之常也弟子勉學天不忘也
余為掩涕而述荀卿之賦以歸其書焉
　　　讀莊筆記序
余讀莊子三十二年矣注家謂暫時攬其餘芳猶足曠
然有忘形自得之懐况三十二年之久乎雖然一掩巻
而茫然矣間嘗先後得林竹溪吕吉甫之全解湯東澗
之畧説唐成𤣥英之義疏有武林褚道士者薈萃諸家
之説迄内外篇林參以禪家固其所自悟者而又每每
欲以文字關鍵論則恐不滿南華一笑只令莊老為一
宗自能成章然其胷中鱗甲正與晉史所稱郭象一輩
人物相近湯公意象髙逺時一著語不規規於成書若
成褚兩家皆是浮屠老子之緒言耳成特為淺近褚之
所抄差足以盡衆説其用功亦勤矣余取諸書手抄以
附郭注而自覧焉嘗竊以為莊子戰國人也去聖人之
世若此其未逺也又䝉人也近聖人之居則又若此其
未遥也彼既不肯北學於中國又未嘗與知言養氣之
君子上下其議論故其為説凌高厲空於吾聖人之書
曽未數數然也後之解者欲一二以聖人之書律之則
舛矣禪家者流所謂此事尚不與教乗合而况中庸大
學者是也雖然固有不悖於聖人者矣余每讀其書則
必擇其不乖戾於吾説者時時為之鈎𤣥撮要而余之
所未逹者則釋而不推不推誰其比憂亦莊生説也雖
然人皆企其為歡欣之樂吾獨慨其多幽憂悲咤之懐
彼將悼彭祖憐恵施悲如馳而莫止者哀形化而心然
者至於末篇感時憂道讀者可為流涕然則樂莫樂乎
此書悲莫悲乎此書樂歟悲歟足以歸歟壬午四月
　　　續荆玉集序
昔東坡公與袁公濟詩云文如翻水成賦作义手速秋
風起鴻鴈我亦繼華躅那知君蹭蹬獨泣荆山玉某誦
而悲之蘇公此言殆為先兄發也兄少子端常集其遺
文成編余欲序而藏之而名之曰荆玉集已而又讀安
陽韓魏公序司封之文曰自淄州通判居憂手編兄文
授其少子彦直以荆玉集為名且志兄有才而不遇也
兄之狀貌言語今不得見之矣其得見者平生所謂文
章耳諸子輩得不寳而惜之哉韓公之序云爾於是合
蘇韓二公之説名吾兄之文曰續荆玉集以遺其子焉
後之君子其必有以悼之矣兄苦學曩在京師館余從
官宅雞初鳴己秉燭操觚或述已作或塗抹學子所業
朝紳與鄰者窺見之唶唶嗟嘆以厲其子弟一日自擇
其文若干篇作兩大軸笑謂余曰此未惬吾志者即今
守門兵婦所謂揀不中者是也為之絶倒屏去他如己
酉鄉賦程文冠乙選庚申辛酉余在都曹方有公事兄
代述沂邸講巻作毛詩解數百篇皆靡有遺耗矣兄今
在兮文詎可期兄蚤逝兮文止於斯瘞以冢兮草木芳
泛以瓢兮波瀾洋兄不少留兮我涕滂咨爾巽常謹爾
藏乃命第六男端益書其集端時余年六十二
　　　王甥儒珍集序
王甥典謨之學蚤有聲場屋科舉廢輙斂才華而為詩
政爾精麗可喜暇日手抄此編示余余讀其精衛行及
說杭事等篇皆綽綽有詩人風致昔徐東湖為山谷從
甥山谷一見東湖詩便勉進步古人甥舅間以詩道相
切磋如此余老不能進於是矣甥之齒未也抽爾秘思
騁爾妍詞異時齒宿意新當偉然為一大家數渠家半
山老人之詩曰解我葱珩脫孟勞暮年甘與子同袍新
詩比舊増竒峭若許躋攀莫大髙余之解葱珩脫孟勞
久矣展我甥兮尚洗眼以觀竒峭之作丁亥重九
　　　楞嚴神咒序
經可譯咒不可譯愷師用力於楞嚴甚久暇日取是經
咒語别加刻梓絲牽而繩聫之以便其徒諷誦志亦勤
矣願扳余一言余謂咒之為咒僧尚不能知余安能知
之雖然吾徒亦安有不知者哉龍溪汪公謂經之有咒
猶易之有爻軍中之有宻號雖以世諦求之了不可得
人妖鬼神聞其名無不怖畏而咒妙湛總持莫若楞嚴神
咒矣晦菴朱文公謂楞嚴經本是咒語後来房融添入
許多道理咒全是想法西域人有咒如此喝乂為雄毅
之狀故能禁伏鬼神然則吾徒亦安有不知者哉抑余
謂浮屠師居深山中皆聪明魁傑人戒行精潔想其諷
誦此咒真忱發中一念之烈金石為開蛇虎為伏況於
鬼神乎今之僧徒鼓唇吻以私利養以其謔浪笑傲之
餘前者唱于随者唱喁譬如市謳之奏俚曲斯鬼神之
所戱耳獨如磨登伽何雖然咒之時義大矣哉螟蛉之
子殪而逢蜾蠃咒之曰類我類我久則肖之矣速哉七
十子之肖仲尼也仲尼之咒所謂䕶善遮惡者唯六經
而已六經之外豈復有咒哉然則無隠乎爾則亦無隠
乎爾
　　後序
　　　儀禮本經注疏會編後序
余生五十八年未嘗讀儀禮之書一日從敗帙中得景
徳中官本儀禮疏四帙正經注語皆標起止而疏文列其
下蓋古有明經學究專科儀禮經注學者童而習之不
待屑屑然登載本文而已熟其誦數矣王介甫新經既
出士不讀書如余之於儀禮者皆是也然不敢付之茫
昧幽㝠將尋訪本書傳抄庶幾創通大義然余老矣懼
其費日力而迄無所補也長兒請曰家有監本儀禮經
注可取而附益之以便觀覽意欣然命之整輯釐為九
帙手自㸃校併取朱氏禮書與其門人髙弟黄氏楊氏
諸家續補之編分章析條題要其上遂為完書撫而歎
曰兹所謂儀禮者歟韓昌黎之云豈欺我哉其為書也
於竒辭奥㫖中有精義妙道焉於纎悉委曲中有明辨
等級焉不獨欲人之善其生且欲人之善其死不惟致
嚴於冠婚朝聘鄉射而尤嚴於䘮祭後世徒以推士禮
而逹於天子以為殘闕不可考之書徐而觀之一士也
天子之士與諸侯之士不同一大夫也下大夫與上大夫
不同等而上之固有可得而推者矣周公之經何制之備
也子夏之傳何文之竒也康成之注公彦之䟽何學之
博也小子識之
欽定四庫全書
　碧梧玩芳集巻十三　　　宋　馬廷鸞撰
　　題跋
　　　恭題祖宗御容及從祀功臣下方
臣謹按國朝故事内中天章閣有神御畫像太常寺明
勲崇徳之閣有從祀圖形尊奉表章朝有令典然自昔
三皇五帝焜燿蜀室禮樂羣英彪炳晉祠又皆列在偏
方下國仰惟帝興王成登三咸五其功徳如日在天容
光必照明良胥會山川出雲其精神如水在地鑿井必
泉臣是用稽考典故摹成四軸安奉于拱極堂每以歲
之開基節恭行朝拜禮臣某拜手謹書
　　　恭題董氏所藏仁宗御書刑政二字下方
臣讀彭城陳師道文能言神文聖武仁孝皇帝在位四
十餘年獨留神翰墨乃帝王之懿範来世之偉文當時二
府百吏内外宗姻下逮近習莫不好書以為盛事今觀
宸翰所賜刑政二字則一肆筆而不忘國家要務匪直
侈竒觀示雅玩而已然則師道淺之乎知聖人矣臣謹
按國史帝在御之三十一年為皇祐五年癸巳三月親
試舉人蓋是歳始改四歳一舉為間歳周王夀考遐不
作人嗚呼盛哉若刑政國家之要務則又每見於聖人
之書其年八月詔舉賢良制䇿曰朕纘承越二紀未嘗
私一喜怒以䙝刑賞又曰王政之急在知人齊俗務本
阜財子大夫詳著之然則刑政二字或以之策賢良或
以之賜臣下良有以見聖心拳拳不少置四十年太平
之盛有自来矣其明年改元至和臣五世祖先臣遵以
言事官入對極言唐天寳治亂事迹帝為嘉納對近臣
亟稱之實同一時云董氏五世孫觀既建閣寳藏七世
孫更生以經術擢髙科改秩調縣宰以歸處之泰然殊
有祖風年月臣某書
　　　恭題從官宅進思堂宸翰
恭惟國家駐蹕吳會東南旗蓋應運中興太紫圓方侔
天作制承平百年官府寺第固已粲乎隠隠各得其所
矣爰自紹興給降御前錢造府以居執政乾道闢懐逺
驛基以處臺諫而從臣官舍未有攸居國史無述焉景
定四年秋從官宅始成其明年夏權禮部尚書臣某言
臣待罪春官幸得與諸臣割宅而居則又為之規隙地
築室三楹欲於自公退食之際修進思盡忠之事臣敢
昧死請進思堂三大字示臣子竚瞻秉心宣猷永照無
極奏函朝入天筆夕頒奎章聖藻日月並明璇榜雲楣
丹雘無色諸臣拜手稽首仰瞻神文相與言曰思之義
大矣哉臯陶禹之在虞廷也其贊贊日思其孜孜日思
周公兼三王施四事孟子兩以思言之荀林父覇國之
臣也其進思盡忠則仲尼取而列之經以為萬世臣子
事君之大訓凡士自一命以上莫不職思其憂而侍從
者論思獻納之臣也先正司馬温國文正公光因辭副
樞論國事而曰臣於未受命則猶從臣也於事無所不
可言者古之為從臣蓋如此彼有便文自營而謂君子
思不出位者偷也玩歳愒時而謂天下何思何慮者妄
也若夫憧憧徃来朋從爾思而所營不過乎患得患失
之間則其於為人賢不肖何如哉詩曰倬彼雲漢為章
于天淵哉堯文丕天之大律也又曰上帝臨汝無貳爾
心論思之臣其勉之臣等謹奉宸翰刻之琬琰因併著
其語于下方以風示同列云
　　　家藏御製御書詩恭䟦
臣景定壬戌以國子司業兼翰林權直明年癸亥以中
書舍人陞兼直學士院故事經筵侍從官詞臣遞宿玉
堂其後浸弛臣僚寓宿輒稱疾不入臣之為詞臣也恪
遵舊制又明年甲子朝廷亦申嚴國典夏六月丙辰臣
入直申時中官李忠輔傳㫖錫臣金香酒肆瓶新荔枝
五百顆蓋異恩也臣即援詞苑舊比具短表奏謝翼日
遂有宸章之賜自是七月而星文示變玉色弗怡十月
而先帝棄羣臣矣是詩也聖作之絶筆也嗚呼痛哉臣
衰老病卧山中感世運之變遷悼斯文之湮晦顧瞻玉
堂如在天上而遯身逃難之餘河漢天章六丁護持紙
敝墨渝金聲玉振臣輙裝褫寳藏臣家崇奎之閣因恭
誦宸篇詩賜易簡之句而重有感焉本朝三百餘年崇
儒右文寵嘉詞臣賜以聖製始于熙陵賜學士蘇易簡
而臣被遇穆陵實終之天將䘮斯文也遺音絶響殆止
于斯天之未䘮斯文也回瀾啟秀尚未可期臣之子孫
其為臣寳之癸未八月中秋後四日庚子孤臣某百拜
恭書
　　　書程剛愍節恵録後
死節豈易言耶余生晚不及從鄉先生講聞剛愍程公
之烈矣雖然國史所書焉可誣也謹按國史欽宗皇帝
實録靖康二年二月乙酉大風折木金人以金銀不足
遣人来取提舉官以下八人受約束户部尚書梅執禮
侍郎陳知賢刑部侍郎程振給事中安扶同見金帥金
帥責以金銀不足曰胡不取之于民四人同辭對曰今
國破主辱臣民皆願前死雖肝膽不計也于金繒何有
哉顧誠無以塞責金人大怒問官長安在欲加罪振恐
梅執禮坐之遽前曰皆官長也金人不勝忿以次殺之
又按國史四朝列傳陳亨伯梅執禮程振以下六人同
傳而史臣繫之曰斯四人者所遭不同至于不求生以
害仁而殺身以成仁則同也建炎中興褒表崇贈暴其
忠于天壌宜哉嗚呼死節豈易言耶國史所書焉可誣
也剛愍之孫及拳拳以發揚先烈為志余為史官嘗盡
窺金匱石室所藏因為表而出之
　　　跋蓮城扞寇始未
余讀蓮城扞寇録撫巻而歎曰米侯之為烈也小邑寡
民財殫力痡内之為赤子外之為龍蛇顧方﨑嶇寄百
里之命於其間賊佹得之矣修我戈矛與子同仇萬金
良藥扶傷補敗朝歌之攘却中牟之拊循二者兼之余
意其人必魁梧竒偉及監州池陽余從箳篂間見之儒
者也盖孔子曰儒有忠信以為甲胄禮義以為干櫓者
吾于米侯亦云
　　　題洪厚齋行狀後
余家與洪氏有連從曽伯祖老山翁客惠敏二文公門
晚嵗與文敏公相與尤厚以故二公文字余家藏略備
厚齋又余所舊識其殁也能中以鄉貢進士李君之狀
扳余一言余病眊不能言竊嘗讀野處之誌景韋也首
以重厚目之而銘之曰犖犖其質肫肫其仁橓也修飾
保家之珍景韋者郢倅君名述而橓者景韋之子也然
則厚齋之為厚也久矣誠能増而髙浚而深犖犖肫肫
者累世如一日則厚齋已無愧於景韋而能中可以為
橓矣洪氏之澤未艾也文敏豈欺我哉
　　　題西磜祝君墓誌後
西磜之曽祖姑實為韋齋朱公之夫人配徳娠賢是生
文公為千載儒宗然公之所以叙母徳者四仁厚端淑
而已然則端淑固祝氏世徳也其有後也宜哉吾友曹
清父此文辭直而事整余亦識西磜者故書其後云
　　　題徐雲翔先述後
余自咸淳壬申謝病奉祠歸故廬川㝠谷湮蘭沉蕙死
里中隠君子徃徃遷謝而雍容篤厚號稱鄉丈人者率
多摧殞余為驚呼絶嘆故親友徐君之子雲翔載其先
徳若將望余詞而託焉以永君于無窮君祖擢儒科世
學有傳子冠里選義方有教其家則源逺流長其人則
金渾玉璞雲翔之述無曼言侈辭父詔其子兄語其弟
藏之深固之宻叙世家者不假外言書實錄者無取浮
説彪之傳不必引重於父黨揚子雲鎮之碑不必勒銘
於先友袁髙諸公也雖然君山林士予與有連雲翔所
為請歟問其𦵏曰未也有一日而訊青烏吾之𦵏易耳
無一言以信黄壌我且先葬而客或謂予周益公晚居
平園杜門掃軌題序滿巻軸其鄉人有黄柟者歐陽彛
者曽昌詩者咸以先誌乞言於公於其所知蓋不屑屑
辭也尚憶淳祐經界時余猶及識君於鄉大夫之席所
謂雍容篤厚為鄉丈人者非耶昔之言傑顛遜綿之理
者歸徳於徐由雲翔之述觀之君亦遜矣徐其綿乎詩
曰夙興夜寐無沗爾所生雲翔勉之書曰雖無老成人
尚有典刑余無所得於斯文也姑就其如周公者
　　　書張氏祠記後
張應文應斗應瑞兄弟建祠於鄉之通元觀以祀其先
人居士公先友愚齋胡公記之援据精詳詞義嚴正可
以垂不朽矣張氏兄弟復扳予一言余讀歐公集古録
唐總章中絳州龍興宫有碧落尊像篆文刻其背世傳
以為碧落碑唐孝子李訓誼譔訓誼為親造石像者也
碑文成未刻有二道士請刻之刻成化為二白鴿飛去
世咨嗟其孝感以為美談自今觀之通元觀一龍興宫
乎居士祠一碧落碑乎龍虎雲雷之迹其鴿飛之祥乎
然則張氏兄弟可以匹休李氏矣恨予非歐公耳盖應
文兄弟孝慈友恭粹然可挹於建祠也其弟斗若瑞則
曰吾兄之謀也吾敢不從於施田也則曰吾兄之業也
吾敢不紀居士恂恂徳人也有子如此可嘉也世無歐
陽公孰能補史官之缺而幸有愚齋之記在
　　　跋蔡以仁經世厯
鄉友蔡兄宿悟神解於康節􁅝書翻覆研精以己所到
為是槖其書將入閩訪之西山後人求其遺編參合考
訂以行於世索書題辭或問季通歴法於文公公曰這
都未理會得如今須是也會布筭也學似他了把去推
測方見得他是與不是而今某自不曽理會如何説得
自古以来無一箇人考得到這處然也只在史記漢書
上自是人不曽去攷司馬遷班固劉向父子杜佑説都
一同不解都不是然則皇極經世蓋合遷固劉向杜佑
之説為一書豈獨自空中樓閣出耶蔡氏多異人異書
中郎入吳得論衡每私翫以為談助君豈其苗裔耶然
客有嫌之者捜求其帳中隠處得之抱數巻持去丁寧
之曰惟我與爾共勿廣也吁何淺哉惟君獨不然此書
果遂行於世當語刋書家合二蔡成編用周禮司農康
成注例而别之曰先後蔡云
　　　跋舅氏南溪翁漁唱集後
舅氏南溪翁蚤嵗以文雄稱州里半世挟册走場屋梁
鴻之噫唐衢之哭兼有之矣匪直郊寒島瘦而己前輩
云詩非能窮人人窮詩乃工殆謂是歟雖然五言如閑
煩惱云儲嗣知何日銷兵在幾時秋甲子云事雖關造
化責在理隂陽七言如憶襄陽云方城徒峻如平地漢
水雖深不是池警催科吏云五月己傷糶新榖三春何
忍督新苗此其詩似凛凛乎工部北征道州舂陵之上
矣布衣懐當世之憂草茅關天下之責舅氏豈以其身
之窮為窮哉寳祐丙辰秋某自冊府罷歸始從南溪得
所謂漁唱者讀之因思古之名人才士類得外家文字
之秀願深探錦嚢稍竊其流轉圓美之緒餘以不悖乎
興觀羣怨之㫖庶他日有為𣲖家如吕紫㣲者推舅氏
於豫章公而自附於徐師川洪龜父之流亦一竒事
　　　題茂林野叟鳴蛙集後
有以茂林野叟鳴蛙集示余者客或見之曰是其鳴也
為公乎為私乎余曰止止勿説此吾州鄉書首選也憶
昨戊午嵗余弟拔鄉薦君為之首考官括蒼趙和仲也
已而皆不奏第余早與和仲同舍晚同堂每聚集間相
與道舊問及戊午試闈事必鄭重謝之且以春官失士
為不滿和仲曰君知博乎博懸於投初不在得士之進
取類如是耳余兄弟衰老不能以文字行世而蛙鳴集
舂容大篇齒宿而意新王君年八十所為文無老人衰
憊氣七葉貂蟬人人有集自是王家故事而年不及耳
余願君築室緑苔碧草清泉白石間裝褫此集置之堂
上使孔徳璋諸人見之必曰我以此當兩部鼓吹
　　　題汪心齋讀史雜詠後
先友林竹溪詠史百篇應葺芷先生袖達安晚丞相丞
相大稱賞即以上聞遂簡帝心早典内制晚位九卿聲
華赫然聖傳百篇不愧林作議論堅正徃徃過之余欲
取林詩相與參訂適為友人趙禹明攜去雖然聖傳是
編自可孤行于世否則韞櫝而藏以俟知者雖不必典
制為卿可也
　　　題樵歌後
樵歌者其隠者之趣乎陸龜䝉歌於笠澤而與其童樵
史虛白歌於廬山而與其子樵其為歌也或感情而樂
江湖之髙或幽憂而哀風雨之危豈纍纍而貫珠乃烏
烏而拊缶其要在於不失其隠趣而已此編辭氣筆力
昔者魁人鉅儒嘗敬畏之矣摘句之首聫云寧為蘇門
嘯莫作華林悔超然有追晉仙而謝吳客之意非龜䝉
虛白之流乎抑吾又聞古今善歌者窮隂陽造化之幽
㣲皇王帝伯之顯設是伊川樵者之歌也後之樵者尚
倚歌而和之
欽定四庫全書
　碧梧玩芳集巻十四　　　宋　馬廷鸞　撰
　　題跋
　　　書餘干髙太清氷玉觀雜藁後
高太清示余以氷玉觀雜藁一通讀其書掩巻而歎曰
太清之於斯文不猶俠歟想其年壯氣盛時酒酣氣張
披荒斷古倚天而號提劔而舞有吾家子才之風過江
以来則陳同父其人也世方採成法以一天下之士公
卿大夫咸出於奉試謹對之文太清挾是以震其有司
其不悦固宜嗚呼起斯人於塗僕不能也而責亦不在
僕也今之論文如市賈然有求而欲售者矣有坐而為
之輕重者矣僕無貲而攘臂其間姑贊其為南金大貝
象犀珠玉之貴而已
　　　題李崧叟寤軒賦後
崧叟舉進士有名暇日作寤軒賦以示余寤之時義大
矣哉柏舟之寤辟憤世之言也考槃之寤歌樂身之言
也莊周云其寤也神交其覺也形開造理者之言也叟
之所到深矣抑兹賦也會得時讀之飄飄然有凌雲氣
㑹不得時讀之癡人面前説夢
　　　題外祖看青堂賦手藁後
某哭母三年重班二府表兄以外大父看青堂藁相示
為之掩巻流涕外大父官薄不顯於時名聲不昭於人
而經芳傳馨金渾玉璞諸子諸孫皆以經學專門試太
常輙不第斯文雨露自葉流根獨能沾溉其外孫超取
顯仕材薄時艱於國無補誦賦中邦家柱石之語面熱
而汗下也士生斯世豈能自為材哉楊惲讀太史書范
賦典依庾氏學問淵源則逺矣陶淵明作孟嘉傳蘇文
忠書程公遺事感慨當如何乃裝褫以歸之而告之曰
嗚呼斯文其永保之是兄家之氊笏而吾母之杯圏也
寒泉在浚白雲孤飛千里相望百感交集
　　　書御史龍圖公集後
龍圖先公文集十巻某繕冩家藏㸃校既畢撫而歎曰
公所謂諫書知無不言言無不盡然每篇不過數百字
有他人諄復千言所不到者論命相疏舉崔羣開元天
寳理亂之説而申之曰譬猶養身常須慎病不可以覺
痛之日始為受病之辰至哉言乎又崔羣所未發者初
劾宰相疏簡嚴特甚爭之不勝而猶有拳拳惜國體不
敢盡言之意後世臺諫劾大吏掎摭怒罵不遺餘力者
可少愧矣詩詞流麗有風致昔王荆公謂公始讀書即
以文詞辯麗天下趙忠定鎮成都奉詔編本朝名臣奏
議蜀之鉅公李季章兄弟實與論次於公奏篇録之無
遺國史稱公善議論其言時政不為激訐故多見推行
此數言者足以盡公矣不肖裔孫何足以知之書示後
人云爾
　　　題察判學士家集後
先世子才集十一巻繕冩藏於家子才以詩文豪於熙
寧元祐間迨淳熙中研軒程公為之譜其年第其巻訂
其述作大槩而惜其器業之未底于成於斯文用力多
寄意厚矣去淳熙八十有七年五世諸孫某讀遺編撫
而歎曰程公謂子才元祐奏篇論北事效於靖康信然
矣抑又諸史論如論晉人以父母之邦委之於劉石輩
殘暴戮辱百餘年間無有奮發以生吾中國之氣又安
得有竒士哉如論後魏謂中國以禮義文采之腴而飼
拓跋之饑此之謂不幸非吾一人之可與魏爭吾必激
天下之氣而與魏爭古之善戰者能用天下之氣而巳
矣嗟乎安得此語聞於炎紹中興之初乎子才從節孝
徐先生游且久其文章雄直雅似節孝今取徐集三詩
係家集後而著其説如此
　　　題周吉甫雲莊數學後
淳祐乙已表兄李改卿問予命於弋陽周雲莊雲莊精
於數者也推測良久奮筆書方寸紙遺改卿示予曰丙
午高壓棘闈丁未首步蘭宫越明年予叨薦墨又明年
予冠禮部異哉周君以場屋雋名歸之山林庸夫以千
萬人中不可揣摩之事言於二三年前不可預定之時
斯亦竒矣當許我時余不知孰為周君周君不知孰為
余也如是而應是安有計較於其間者耶天下之不求
而得者類若此耳上蔡先生平生未嘗干人在書局亦
不謁執政嘗舉似門人以其未第時感應事且曰萬事
皆有命信得命及便不枉却閒工夫費却閒心力至哉
斯言予今而後信得命及矣將倚骯髒之門乎抑將上
咿嚘之堂乎將為松栢之堅挺乎抑為藤蘿之靡蔓乎
繼自今窮不必送巧不必乞大鈞不必問是有命焉周
君豈欺我哉
　　　又
丙午丁未之前余為士人吉甫言余且叨第癸丑甲寅
余為教官吉甫言余且得召乙卯丙辰余入館吉甫言
余且歸嗟乎余不能隠居求志顧以其身溟涬於風波
間䑕肝蟲臂惟其所遭一何愚也吉甫亦鄉里人耳乃
以其術坐策余之成敗燭照龜卜無言不酬又何神也
余事無足言者嵗行既周又見午未余之鄉黨朋友皆
且奮躍功名之會吉甫其為余遍訪而精攷之得其人
則以告余可也荆公云久諳郭璞言多驗老比顔含意
更疎祗欲勒成方士傳借君名姓在新書謹以為贈戊
午再題
　　　題趙徳亮詩論後
著雍困敦之嵗青陽載熙積隂驟霽玩芳病叟讀易至
未濟終焉而廬山趙徳亮逺以其刪詩要論来叟扶病
讀之撫而嘆曰深乎徳亮之為是書也其援据精故其
説辨其感慨極故其味長或曰鄭康成以三禮箋詩儒
者未之許也今君以春秋評詩可乎余應曰不然詩春
秋皆史也序之言曰國史明乎得失之迹以春秋評詩
詎謂不然六經惟詩春秋當自其變者觀之康衢之謡
虞廷之歌果詩之本始乎詩之興也諒不於上皇之世
先儒有是言矣達事懐舊俗詩之所為作也君著詩論
以為仲尼刪詩於魯哀公之十一年而作春秋於十四
年其事相因不偶然也謂非自其變者觀之乎是故觀
風者不徒觀之周南召南觀于豳風下泉之思可也觀
雅者不徒觀之文王大明綿觀于蕩之傷旻之閔可也
觀頌者不徒觀于猗那清廟觀于正考父之猶能存商
季孫行父之猶請命于周可也否則成湯高宗㣲子之
云為文武成康周召之規制豈如弁髦而因以敝之蓋
人心之全經與天壤相敝也詩之興非世變云乎哉詩
之存獨世變云乎哉變在彼不變在我故曰發乎情民
之性也止乎禮義先王之澤也又曰皓天不復憂無疆
也千嵗必反理之常也四始之孰是孰非大序之為得
為失糟粕而已齊魯韓毛束髙閣獨抱遺經究終始於
是藏之名山以待後之學者足矣昔孔氏作春秋九月
而成卜之得陽豫之卦未知刪詩之後卜之得何卦也
君如通其説嘗試以語我来
　　　書洙泗裔編後
論語家語孔叢子皆孔氏家書也而有粹駁之不同家
語駁於論語孔叢子又駁於家語蓋更春秋而戰國戰
國而秦漢孔氏之家學其亦與世道相為升降也耶家
語自安國撰次當孝成時其孫愆上書自言而不得立
至魏王肅始得之孔子二十二世孫猛而後傳焉孔叢
子至本朝宋咸始著明其書朱文公詆其鄙淺不列諸
子之數嵗在戊寅某讀書山中感時撫事悼斯文興䘮
之不可期適架上抽取孔叢子書讀之因摘雅正不繆
於聖人者抄為此編且附所見於逐段之下因竊自歎
於吾夫子受罔極之恩則夫誦其詩讀其書可不尚論
其世乎乃併考沂水侯以降出處世次之本末遂為之
説曰嗚呼世變之推移可畏哉自春秋戰國以逮秦漢
先聖子孫閲歴多矣鮒為陳涉博士而子建不肯仕莽
朝覇辭三公而光附王氏當世道將更與其革命之際
其於為人賢不肖何如也其處平世則僖之堅剛季彦
之直清亦可以見其先人矣東漢以後迄有唐徒聞封
爵之號而其人不少槩見焉嗚呼世變之推移可畏哉
　　　跋孝女記
洎灘孝女記者余友李君士會纂輯孝女饒娥事實之
所作也吾邑之忠臣孝子史不絶書先唐而後則孝娥
之為烈也自唐元和盛際柳河東以至我朝乾淳宿儒
慈湖黙齋諸公發揮盡矣其間疑悞之辨則此書詳焉
大槩古今人之稱娥者或稱其當時哭死或述其終身
不嫁而死死不死未足為娥輕重也娥豈茍生也哉慷
慨殺身者易從容就義者難娥雖未嘗接學士大夫之
緒言而天典民彛固有不學而知者矣李君獨旁捜而
廣記之以其終身不嫁者為是而謂其即死者為非又
復詳訂以伸其説且復有取於朱文公愛重沙随之辨
説正猶離騷序語中重惜靈均之事壹欝而不得伸於
當年者又晦昧而不見白於後世也然則洎灘一汨羅
也饒娥則女中之三閭大夫也死不死未足為娥輕重
也某幼孤先夫人執誼訓子其葬也實鄰孝祠每拜慈
塋瞻望岑蔚為低徊不能去竊於是編有感焉李君該
洽博雅事事求是於前史舊聞遺事多所辨證是編尤
有關於名教讀者不宜草草故以愚説附著之嗚呼臣
之忠猶子之孝以娥之事觀之死易不嫁難耳唐之亡
也不嫁者惟司空表聖一人而已嗚呼
　　　題李秋山家傳後
余讀秋山家傳慨今懐昔竊於韓退之之詩陸士衡之
賦有感焉余與秋山皆番陽人定交於館學余自校中
秘書以致貳成均長儀曹秋山聲名在太學日杲月耀
間過余深留苦語瑰絶竒偉正大忠切余所畏也退之
之詩曰我年二十五求友昧其人哀歌西京市始與夫
子親前日之交秋山以之秋山擢巍科紆泮綍濯朝纓
飛翰藻及鯨波没頂交游風雨散余卧軒中秋山獨一
訪生死相與懷傅燮之悲雪袁安之涕仰林俯壑若不
忍别别踰五年人已千古陸士衡之賦曰仰堂構之顛
悴閔城闕之丘荒親彌懿其已逝交何戚而不忘今日
之哭秋山以之雖然退之以唐儒當風雲變化之時士
衡以吳士有桑梓悠曠之感二公所歴要自不同而吾
二人兼之悲夫將𦵏萬敵以家傳示余若將扳余銘者
余噤齦久矣君之所立宜有全傳萬敵所序一皆實録
世世萬子孫文獻足徵也憶昨余自館中觸口語去國
出宿湖寺言者在臺邏者在門太學生袖詩湖隂餞余
者以百數君之詩云世事從来易荆棘人生樂處在山
林所謂哀而不傷怨而不怒者世變之積有自来矣君
為飛仙余猶留滯青門曉露東陵淡日間耶
　　　題太傅北平莊武王家傳後
右唐太傅北平莊武王家傳二巻二十一世孫某採前
史修成一編惟先王勲徳在前朝贊述在史官其子孫
無敢以擬議為也然自唐南唐至本朝閲代者三自貞
元乙亥至于今丁亥閱年者四百九十有二矣某不幸
當本朝傾覆中華淪陷悲宗社之陵夷愧祖風之軼墜
悼徃謀之不臧傷後咎之誰執昔韋𤣥成詩責躬而述
綏殷傅楚之前勞庾子山賦哀江南而叙承周佐漢之
舊績所感而起固所以為書也書成誦黍離之三章而
流涕以識其後云彊圉大淵獻季春中澣前二日
　　　題程致政鍾夫人誌文後
先朝以孝理天下舉人父母耆年拜官或以熙成或以
慶典恩施厚甚徳夀稱慶之詔曰惟羣工百姓夙依於
覆育而耆老大夫咸被於甄陶今而仁夀之同躋必也
安榮之共保大哉王言教民親愛如此程氏再世䝉恩
榮寵赫然亦于其徳而已訥翁盖厚徳純孝人也龎眉
皓首氣貌恂恂余嘗館翁門翁嘗與座客言吾壯年葬
先人半山每日五更輙走墓下晨省而歸日猶未明坐
客咸咨其孝其於鄉黨朋友情誼最隆也鍾夫人了翁
先生之同氣有家法母儀諸子亦皆孝謹有西京萬石
君之遺風翁與夫人拜命為其次子登進士貢籍也孫
時登入太學遭時變不克以功名自奮然當衣冠道盡
之餘誾誾師師未嘗改柯易葉而癖于嗜學猶前日楊
誠齋每語後生萬里只怕倒却秀才擔子若時登者可
保其克負荷矣於是益足以驗其為徳門所積云
欽定四庫全書
　碧梧玩芳集巻十五　　　宋　馬廷鸞　撰
　　題跋
　　　跋黃君觀物外篇詳説
何啻千年與萬年嵗寒松桂獨依然若無揚子天人學
安有莊生内外篇蓋先生所自賦者若此張子堅所授
謂非先生遺書不可也余嘗讀蜀儒觀物張公所為衍
義九卷今又得鄉之隠君子黃君詳説而讀之張公書
既經淳熙聖人天語訪問已悉上送官矣黃君精思妙
契藏之名山意者猶待萬世而一遇也先儒謂聖人作
易為義為數知義不知數雖善無所統余於數學䝉䝉
然如坐雲霧無以勘辨二家之書所以為衍為詳也獨
於黃君書有感焉朱文公謂康節之學稍近莊老今嘗
疑其書時有取於老莊之遺今君於此書扶道貶異雖
先生所援引不敢茍狥焉嚴哉文公又謂康節以十為
河圖九為洛書余又疑其書未嘗及此書謂九十之説
其實特在乎厯紀州井無以他説攙入亂其正意深哉
嘗鼎一臠所見如此誠有味乎其言之也余老矣計吾
所知不若其所不知則莫如釋而弗推雖然吾州固多
長才秀民豈無為君沽酒奉觴親嘗粥藥於百原之上
雲山水竹之間者君其無謂吾非黃石癡老子可以跪
履取得而試與彼議其將有為之衍繹者
　　　題周公謹蠟屐集後
東坡評遥集此事以為君子可寓意於物而不可留意
於物今夫詩天地間一靈物也故曰乾坤有清氣散入
詩人脾君子之於是物也寓焉而已陶淵明每見樹木
交隂時鳥變聲便欣然有喜臨流賦詩寓之謂耳嘔心
出腑如李長吉則留之為弊也以余觀公謹非能為詩
不能不為詩也悠然而長黯然而幽有圓轉流麗之新
聲無慘淡經營之苦思謂之寓者非耶雖然公謹一出
門則遥集紛紛矣獨無感乎感則悲悲則吟豈獨有取
於蠟屐之區區乎故曰公謹非能為詩而不能不為詩
者也
　　　題周公謹弁陽集後
公謹雅思淵才舊矣然其韜暉沉馨又何至也余庚午
辛未係官中書公謹數過余未嘗覩其詩暮年東門西
山相望千里一日遺余古句一日又餉余行巻既又槖
其平生五大編曰為我評之今日所覩皆琳琅珠玉前
日所未覩者何也得非公謹是時留筆力第思齊續生
民以大鳴國家之盛宜不浪出乎公謹上世為中興名
從臣家弁陽邇京師開門而仕則跬步市朝之上閉門
而隠則俯仰山林之下其所交皆承平諸王孫觴詠流
行非絲非竹致足樂也而今也乃與文士弄筆墨於枯
槎斷崖之間騷客苦吟於衰草斜陽之外樂之極者傷
之尤者乎雖然詩固有正有變也觀風者不必觀之關
雎麟趾觀於匪風下泉可也觀雅者不必觀之文王大
明綿觀於蕩之傷旻之閔可也抑公謹為詩則又不然
讀南郊慶成諸篇則懽愉之辭難工者尤工讀蓬莱懐
舊等作則窮苦之辭易好者尤好是又無論正變皆竒
作也吾愛其中有句云凄凉怕問前朝事老大猶看後
世書昔人有言獨吾與伯業能耳嗚呼悕矣豈易為俗
人言哉
　　　題方景雲課藁後
余與景雲同生於壬午同薦於丙午有二同之契焉由
丙午至于今四十有二年矣景雲之為人篤實其文爾
雅而深純場屋之作非直靈於己其所沾溉輙復高列
薦名中間試太常不奏第余之罪也初與典舉冬烘遂
失景雲每誦東坡與李方叔詩為之永嘆盖其首章曰
與君相從非一日筆勢翩翩疑可識平生漫説古戰場
過眼終迷日五色余固嘗以是愧景雲也其末章曰買
羊沽酒謝玉川為我醉倒春風前歸家但草凌雲賦我
相夫子非臞仙余又不知夫世變至此不復可以是期
景雲也悲哉然景雲泊然不以望我暇日抄其所為文
成一鉅編示余且曰其書數語示我子孫惟母引李方
叔云嗚呼吾經五十八篇可命題者何限作者何限其
在于今惟張才叔一篇可為痛哭余之罪豈惟失一景
雲而已
　　　題四印五章後
先人徃年侍親宦遊旴江一日叔父馳書為言欲以勤
謹和儉為保家四印先人欣然是之因為發明其義成
五章某幼孤先人文字散落表兄李先生我之自出乃
能收拾序藏之既而以遺編見授則五章者其首也㑹
某録辟廱時先生亦薄遊輦下乃掇取手抄為此巻以
歸于先生或者當世名公鉅人見而取焉賜之語以為
先訓不朽則亦不肖孤之至望也
　　　書課厯序後
右先衛公館北莊許氏時課學者之遺訓也可以課人
獨不可以課其子孫乎余家九男子皆先公孫也余欲
以先訓課之當自余自課始客曰汝以科舉時文適有
天幸試南宫中首選入校中秘書以至承華執經露門
勸講掌内外制極朝廷文章翰墨之選遂階柄用書不
負汝而汝負書多矣今年踰五十飾巾待終而已政使
記三篋讀五車渠能復於書有所發明乎余曰不然杜
祁公既致仕還家年已七十始學草書即工蘇黃門云
人生逐日胸次須出一好議論若飽食暖衣惟利欲是
念何以自别於禽獸余歸蜀當杜門著書不令廢日黄
山谷云諸兒漸長不可不加意教訓人生家計厚薄自
係時命但不可令斷讀書種子耳然則讀書課子愈老
愈勤可也余之自課欲取六經從頭紬繹編纂一畨自
義疏以及諸家之説今讀易始盡六十四卦自書以徃
皆當次第讀之嘗取温公通鑑張氏指掌編纂讀史討
以至前朝未成書將嗣抄之讀諸家文集纂其英華為
秘宻藏凡經史百氏嘉言善行有會於余心者擬小東
莱公讀書記為會心自覽凡諸史已㸃校者欲再讀凡
詩章自陶杜而下以盡本朝諸名人之作皆欲細讀以
助晚年吟詠倘天假之年其所讀當不止此今條其目
于此編嵗計而月校之九子者人付一編長而能自讀
者取其心之所好者自讀之幼而未能讀者吾授以所
當讀禀於明師而讀之亦條其目于此編嵗計而月校
之如先公遺訓且併著所為時文之業焉既授此編之
後暇日當有以語我来
　　　跋先龍圖交游七君子帖後
某幼孤聞宗人遺老之言曰先龍圖公有七君子交游
十二帖者慶歴皇祐間徃来牋牘也王文恭蘇集賢三
帖當在慶厯之六七年宋景文以下當在皇祐之二三
年歐陽帖在守南京時王文安帖在由給舍副樞庭時
吕公帖在得請守杭時施公帖在同任東南使事時兩
王蘇公叙交情歐宋諸人及時事者盖自西師勞敝京
師粟少朝廷憂之選才能明敏者大發運東南六路七
十二州之粟以給汴都先公由御史裏行轉殿中執法
為發運使淮浙荐飢河流堙滯卒能使上供肅給所部
亦贍濟自是還臺遷雜端入諫省則日拜疏赤墀下與
權貴人為敵矣此十二帖者先公奉使立朝之本末略
可由是推考焉李兄叔翔為馬氏甥得之外家寳如拱
璧因誦所聞屬叔翔共守之淳祐十二年
　　　跋家藏七君子帖
七君子帖其一為楊文公其二為文潞公其三為張文
定公其四為歐陽公其五為東坡公其六為韓魏公其
七未詳末有題辭則梁溪尤延之先生也尤公乾淳名
儒其子木石先生端明公炯寳祐間提綱史事以校勘
辟余是數帖者雖紙敝墨渝不可盡讀而三百餘年典
刑文獻在焉詩云云誰之思西方美人彼美人兮西方
之人兮謹書以貽子孫
　　　䟦山谷書劉夢得竹枝歌後
此帖出洪文敏公家莘之文敏子也洪氏為鄱陽文章
家奥篇隠帙萃焉法書名畫特土苴耳公又賞鑒精識
其為真蹟不疑余家舊與洪氏有連先從曽伯祖老山
翁客三公門下每相與鑒定法書一日吾祖指言歐陽
率更九成宫碑非雍本既而真雍本吾祖以失言罰作
綘字韻詩三百韻以為笑樂前輩風流可尚如此小姪
端巽得此帖於洪氏端有自来以吾祖精識尚誤品題
余老矣倘失言安能捜枯作三百韻詩小姪謹藏之
　　　題張宣公題名帖
　乾道己丑人日廣漢張敬夫定叟約其友崇安吳伯
　立湘隂孫師尹廬山雷亨仲自城東門尋梅行數里
　遇番陽鍾彦昭酒三行相與樂甚薄步至陳仲思草
　堂小雨初霽煙雲澹然南枝雖未拆己覺春意滿眼
　矣外甥甘可大偕行(南軒/帖)
宣公乾道戊子與諸生講誦長沙之家塾明年己丑冬
遂有嚴陵之命此其春也某嘗聞先儒之説自魏公薨
後每出必與定叟同行觀此帖尤信吳伯立佳士也公
嘗為賦卜鄰得佳士問學方駸駸之句陳仲思溪亭在
湘水之濵公嘗陪張安國過之蓋深有買山卜鄰之意
焉甘可大公甥也嘗從定叟之桂林之嚴陵公亦有迂
疎似舅之目皆帖中人物也抑又觀公人日遊城東陳
仲思芳亭分韻得香字之句其詩曰絶憐梅事晚與客
到林塘瓦椀村醪釅杯羮野菜香舊游看壁字新嵗尚
他鄉一笑俱真率悠然意未央此帖實相表裏乾淳之
典刑逺矣僕生晚不及質之前輩姑以所聞叙其末徐
君其為余寳之
　　　題汪氏所藏慈湖遺墨後
嗚呼商衡漢相之事逺矣一夫餓死皆簡之罪三代之
前伊尹是心也三代之後孔明是心也而慈湖楊公之
是心千載同符抑是心也必有所寄而後可吾鄉之前
輩汪公某實以厚徳重望為公所知以荒政托而遺以
手書如此汪公迄能體承其語救災恤囏境内無饑民
至今父老談之為流涕而汪氏孫某重厚似其先人於
慈湖大訓奉如元龜寳如拱璧一日以示余余端拜受
讀而敬書之于時方崇尚楊學為之作閟宫建黌舍廟
祀其像庠讀其書然而嵗何必荒民何必餒亦姑致謹
於梃與政之間吾民其庶幾乎是宜表章汪氏孫所藏
而尊信之雖未能志伊尹之志然而赤子不困於豺狼
之吻如孔明之云足矣汪氏其寳之邂逅為從政者言
焉公書在紙無以見公其顙有泚
　　　題楊東澗帖後
余與公相從三十年深留苦語皆置之不復道矣發了
翁之疏叫號莫省於㣲言箋元亮之詩流涕乃成於實
踐悲夫玩芳病叟憶翁舊話書于汪君所藏帖後
　　　題徐徑畈贈詩帖後
故殿講右司徐公名霖字景説衢人去城二十里所居
名徑畈初為舉子時師事鄉先生晦靜湯公晦靜以英
才目之為甲辰禮部進士第一人史嵩之之為相也專
權固位植黨欺君棄賢任佞公論切齒徐公以新進士
一日叩閽上書白發其奸海内驚嘆亡何嵩之敗明年
乙巳朝廷更化穆陵思其忠自待次教官給札入館丙
午在館丁未叅詳省試院余時以舉人入試所為文知
舉監試稍見推許議置前列諸公所擬殊未定徐公獨
指余文贊其决遂叨首選待試親䇿亟訪謝之一見如
平生歡居京師時時徃来則為余賦碧梧精舍古句會
京師大旱徐公以館職言事攻諫長京尹乞祠不待命
去穆陵至以親筆命宰執諭留不就余亦成進士歸訪
之徑畈山中復為賦後三數篇其寒夜章尾句云一飛
一鳴動千嵗青燈相語鬢成絲今已為脱簡不可讀輙
以所記憶補之徐公材高氣勁道勝名立四方之士望
如景星鳯皇一時鉅公元夫或擬倫稍過聲聞響臻而
余獨憂之嘗寓書舉古人所謂末俗易高險塗難盡之
語薄奉規切焉嵗壬子徐公再還朝影附滋衆遂與同
朝諸公交閧而罷流落十年壬戌之春起家守臨汀徐
公亦且收膏反液期於用世而天不假年矣余之得其
手筆距今三十有三年矣天荒地老紙敝墨渝叙而藏
之示我後嗣今世豈復有斯人哉
欽定四庫全書
　碧梧玩芳集巻十六　　　宋　馬廷鸞　撰
　　題䟦
　　　書張母陳氏禮部符後
綱常亘天地節義無古今是可以世變論哉恭惟本朝
立極叙彛導民扶世明禋赦令應義夫節婦孝子順孫
事狀顯著者具明聞奏加之旌擢恩施甚厚三嵗一下
如寒暑之不移而壬申詔書以吏奉詔不勤更二三年
竟格嗚呼余婦舍新安張氏衣冠名族也朱文公嘗以
篤行孝謹稱之余嘗舉以銘先外舅之墓矣豈惟丈夫
其婦人尤多賢主奉公之夫人陳氏余婦之伯母也每
為言其閨儀婦節之懿賢哉母也盛徳髙年宗族鄉黨
合詞以聞于州州上尚書禮部應詔禮部復下郡國考
實將行霈恩而郡事倥偬吏文遷延余所親張吏部牧
新安嘗為之促文書會府罷迄不克拜恩哀哉其孫應
文藏文書以示子孫謁余而請述焉中興四朝國史列
女傳有陳堂前者其母儀婦節大書青史今日視先朝
時則異矣今陳與昔陳之為烈一也天典民彛又可以
世變論哉
　　　跋董秀夫輞川圖後
余友蘭臯董君雅人也示余輞川圖且索言焉宗少文
老疾所至名山恐難遍閲惟當澄懐觀道卧以遊之余
甚欲借君此圖卧遊其間而君督之不置也則為之言
曰史稱維在别墅與裴迪遊其中賦詩相酬對為樂今
觀其空曲浮彩之吟寒流秋雨之篇皆不過四句而止
耳何其簡短而有遺音也後人括摘摩詰遐想其遊輞
川某句則謂之傲睨閒適某句則謂之蟬蛻浮游某句
則謂之詩中有畫畫中有詩又何其摹寫之無已也登
臨而得于所見者其語樸想像而得於所聞者其詞誇
古今文人類如此耳雖然此因畫而詳詩也若置詩而
詳畫則又不然輞川圖摩詰所自畫也世間自有兩紙
本有矮紙本有高紙本蘭皋所藏者矮紙之所摹歟有
能辨之與爾具一隻眼
　　　書二姪分關後
昔唐相元㣲之誨姪等書曰吾不能逺喻他人汝獨不
見吾兄之奉家法乎吾兄半生羈游以相給足吾受吾
兄正色之訓感慈㫖一言遜志於學粗成一名吾之所
得以為兄者則汝之所得以為父有父如此尚不足為
汝師乎今端㢲端常父母俱逝孑然獨立於世變艱難
之中不得已析薄貲以持寒門此吾兄苦學所積也今
將以㣲之所以誨姪者誨之盖吾曽祖太師盤山翁無
兄弟吾祖太師和公兄弟五人而和公獨當家事諸祖
意向不齊而和公一意包容保持門户迄無間言吾之
二父信公朝奉公兄弟纔二人和公既逝吾所後信公
養母訓弟以至協比婚姻而吾以弟之子為兄之子則
其孝友可知也二公授館人門藉束脯以養其親朝奉
公病信公親治藥具親攜䙝器以扶持之生徒皆以為
訝信公正色曰吾弟相依為命者也聞者心服信公薨
朝奉公泣血而哭之如哭其父𦵏之如𦵏其父鄉人嘖
嘖嗟悼至今猶有能言之者吾兄弟之相與己不如先
人多矣然亦粗有可言者吾兄弟三人幼孤奮身力學
丙午與兄偕薦次年偕上春官兄以耘人之財給我東
上吾獨登第食貧五年兄假館養母育我至吾娶婦之
後有孤妹未嫁吾捐奩財兄捐脯資相與聘送吾登朝
以至叨竊政路勢利薰人兄未嘗以一事累我我未嘗
以一辭望兄吾抱疾去位兄終年奔走扶持而歸旬日
而兄遷謝此吾所為終天之痛也汝等觀吾兄弟相處
豈有貲産之可析乎豈有血氣之可爭乎豈有僕妾之
為雀䑕妻子之為風雨乎蓋吾家三世以推棃遜棗為
習尚以易衣并食為活計以同肝共膽為命脉今區區
薄産關約所載悉公悉實無毫髮可指顧此尺寸曽何
足道惟是友睦一事乃吾家萬金良藥汝兄弟尚能守
之吾有以見兄於地下是受汝之賜也否則無以見先
兄於地下矣努力努力勉之勉之
　　説
　　　温止所字説
親黨霅川温君以書抵予曰吾舊名拱辰吾師解先生
字之曰止所後以純名貢天府而止所之字未之有改
也吾冉冉老矣猶若未知止所者盍為説以贈我乎余
答之曰純者粹然至善之名善生於心而經言在明明
徳在新民在止於至善先儒則曰心者人之北辰也君
之名先辰後純壹是皆以止所為字止何所也方寸之
間至善而已朱文公感興之詩曰太乙有常居仰瞻獨
煌煌中天照四國三辰環侍旁人心要如此寂感無邊
方張宣公艮齋之銘曰天心粹然道義俱全是曰至善
萬化之源皆以心言也爰舉二先生之説相與切磋究
之
　　　潘龍起中復字説
君子已孤不更其名不可更也字獨可更乎雖然太虛
之為少游履常之為無己觀時察義其必有見矣潘君
應雷以經明拔三舍陟巍科聲名獵獵起故以龍起為
字俄而一旦更字中復益將蔽雷霆藏風雲以從事于
掩身齋戒之義焉夫翕無餘者闢斯始造化之機也能
潛乃升惟蟄斯奮吾身一造化也毋徒曰嵗晚以字行
更始號元亮云
　　　朱甥師裕字説
外孫朱饒家本苕人生于鄱陽其父名之曰饒及冠將
歸假馬氏阼階而行禮焉其父又為之請字于余余惟
昔之人生于其州則遂以州名其字則因名取義耳司
馬温公生于淮西故以郡名而取充實有輝之義字之
然則吾何以字汝乎吾聞家之富者饒于財學之富者
饒于文唐贊皇李衛公名徳裕而字文饒今以師裕字
可乎汝欲知贊皇公之為人乎性不樂進士家不置文
選然而籌邊樓之有大區畫精思亭起草臺之有大制
作中書一品集文武兩朝獻替記之有大建明極材華勛
業之盛中興以後莫加焉其亦可謂饒也已矣甥歸而
讀父書守家學盈科而行成章而達使其胷中所積汸
汸如江海暴暴如丘山吾之所圖于汝也不勤而空無
實而窽豈吾所圖於汝哉誰謂華髙企其齊而勉之吾
猶有望也夫
　　　族子徳淳字説
族弟之子徳淳生于乙丑其紀年為咸淳初元長而工
醫其學為太倉令淳于公之學徳淳請序于余余曰汝
以其生之年則淳為咸淳之淳以其學之業則淳為淳
于公之淳姑因汝之業制汝之字可乎宜以子全字周
官醫師之職十全為尚十失一次之問臣意診病决死
生能全否乎對曰意治病先切脉心不精脉所期死生
時時失之臣意不能全也徳淳必也能全周官之十全
而又能全淳于公之不能全是為青于藍寒于水可以
托人性命矣人之言曰老醫少卜醫何必老史稱秦越
人得方于長桑公太倉令得方于唐里公孫皆自少時
公孫之授倉公亦曰吾身已衰無所復事是吾年少所
得妙方也醫何必老顧慧性何如耳夫醫非慧男子不
能慧則通通則神聖工巧出焉姪之齒未也而其性專
靜其學精審殊有老成之風吾病夫也吾貧於黎庶而
醫傲于王公幸其族有人則朝夕吾門視吾病診吾脉
吾以身試之良驗噫子全勉之吾年五十一罷歸鬢鬚
之焦黄久矣今抱沉痛年六十有七幾死者數矣倘非
飲我上池之藥則汝伯何由髮如漆也書以為徳淳字
説
　　贊
　　　東平精舍十八阿羅漢尊者真贊
　　　　一尊者立一人隨侍執巾一人鳴法鼓前列
　　　　寳爐侍者揖請
旃檀既熏法鼓既鳴或隨而趨或傾以迎問此大士為
寂為聲寂非槁木聲如震霆
　　　　一尊者手執數珠
衆生顛倒為物所轉我轉是珠一以貫萬過現不住来
則未来舉珠示人孰為輪迴
　　　　一尊者顧奴子㸃茶
把盞注湯茗熟氣新大士啜之醒心清神欲知花蘂乳
清冷味須是眠雲跂石上人
　　　　一尊者在巖間入定一侍者執磬在側
兩目不開六用俱寂刹那三世一刼七日寂不為身動
不為人天作時雨山川出雲
　　　　一尊者黙坐如嗔一直符捧函狀在前侍者
　　　　接過
空山宴息不動如如適從何来貽我函書尊者黙然上
座接過為喜為嗔不起于坐
　　　　一尊者抱膝仰面而坐頂上出神騰雲而去
　　　　二從者侍側
抱膝者形飛空者神二俱非是孰為此身形與道一道
無不在彩雲載之奚徃而礙
　　　　一尊者立懸崖峭壁之下浣手瀑布泉一蠻
　　　　奴執巾
高山飛泉濺沫跳珠濯我寳手冰雪炯如顧視蠻童執
巾在側水既不濡巾安用拭
　　　　一尊者降水中龍
我以道眼為傳法宗爾以願力為䕶法龍道成願滿乗
雲駕風地行空飛一徹萬融
　　　　一尊者坐看龍抱膝
我非卧龍云何抱膝彼嘯而吟此黙以息世出世間其
揆則一導師無言萬法俱寂
　　　　一尊者倚松而坐看二獅子舞
撫孤松而盤桓玩獅子之嚬呻盖善財遍參之處亦逺
公結社之人
　　　　一尊者坐水邊挈衣于膝一猿為洗足
手足痾癢大士未仁敬抑搔之異類成親何必王孫憎
但以兒子畜輕汝手無傷吾足
　　　　一尊者䇿杖呀口前有幽花二山鬼侍側
頥隠於臍肩高於耳喝猛如雷開口見齒幽花可娛短
錫可倚坐於石臺從以山鬼
　　　　一尊者垂手執拂而坐
拂垂於手手垂於膝堂堂尊師宴宴居息昭琴既鼓㸃
瑟亦希神閒意定玩此髬髵
　　　　一尊者伏虎虎口銜花伏地
以我慈悲撫爾猛烈還爾佛性共我禪悦咄哉小空客
至勿恐採優曇花獻世尊供
　　　　一尊者坐看盤蓮
聞法㝡先事佛亦久耄然衆中是大長老芬陀利華具
如来性睨而視之常樂我靜
　　　　一尊者左執寳箑右執蓮花嗅鼻
芬陀在鼻出泥而香寳翣在手不揮而凉斷崖蒼蘚宴
坐徜徉無相無作大用堂堂
　　　　一尊者捫膝正坐一善神一侍者
弟子在右善神在左尊者儼然捫膝正坐雙眸炯炯六
用如如得大自在游物之初
　　　　一尊者按手仰坐一侍者一善神前有金童
　　　　玉女引宰相合掌瞻敬
弟子在左善神在右尊者儼然傲兀兩肘金章紫衣合
爪仰手現宰官身祝無量夀
　　銘
　　　屺瞻鐘銘
我事母時聽於無聲如鐘在簴何叩不鳴母舍我去根
在塵空稽之大雄考此華鐘倩智興師敲無明銅響徹
十方地獄天宫兒在中野母為飛仙晨香夕燈秋菊寒
泉子子孫孫勿替有永誰無母慈聞者深省
　　　小蓋銘
如荷小蓋倚之空堂視日蚤暮隨時翕張抑姑賢于臺
笠奚敢旅于旂常
　　　烏扇銘
土山焦金石鑠故人之清不来大王之雄不作莫黒匪
烏其風樸畧
欽定四庫全書
　碧梧玩芳集巻十七　　　宋　馬廷鸞　撰
　　記
　　　益國趙公生祠記
樂平唐舊邑入本朝為望縣紹熈中慈湖楊先生之為
宰也士肅肅民熈熈鰥寡孤獨得職而衣冠禮樂之羣
日與縣大夫揖遜堂上時時歌豈弟宜民之詩以相命
是一邑之三代也嵗陽一周而風聽大異何也徒聞聲
謷尻髙塗膏釁血者催科之呻吟也杜門塞竇十室九
空者比屋之流亡也搜原剔藪虎鳴熊至者符移之駿
奔也若夫漿酒藿肉美宅腴田狎憲府如家庭倚大姓
為窟穴指十有一鄉四十有四都之百姓為食邑户者
則羣不逞之吏而已如是稱於州曰樂平之民邑之號
端使然哉宋之得天下也以仁十四聖一心三百年一
日自姦貪柄國嘯凶裒頑仇我赤子其敝至於塹山橋
江内參外訌皇上赫然改紀制詔少保益國趙公旬宣
大江問民疾苦諸所罷行不從中覆公将王命自東遡
西十乗啟行風餐雨宿師之所過率以私錢給他費其
仰縣官者無㡬復命餉所趣還厥輸公私晏如也而吾
邑獨秉急令出暴政頭㑹箕斂家至户到販夫販婦不能
免焉公至之日馳令軍中征夫少休爰救民瘼於是三
台武帳牒愬如雲公則率籲衆慼以詔書從事移縣大
夫去之俄而劾罪如章執吏于獄誅其尤無良者然後
呻吟者息流亡者歸駿奔者䑕遯自屏而吾民始克相
持以生相彌以寧如熱濯氷如蟄震霆盖天地之為恩
而日月之為明也亦既㩦老扶㓜載纛抗旗拜舞公賜
于元戎之馬前則又退而謀曰吾何以永報公之徳於
無窮也無亦繪而祠之晨香夕燈祝公千嵗而後盡於
吾心邑士倡之通邑之旄倪一辭和之黄冠師且願留
公像於祥雲觀又以某為邑人授簡記其成某諗於衆
曰公元勲盛徳也樂平蕞爾邑非公素所拊循之民也
如天之福公來自東笑談指麾而去其疾此在公勲徳
中何啻泰山一毫芒公於邑人纔一二日之留而邑人
於公已有千萬年之思且使為令者而有三年之愛於
其民民何日忘之詩曰民之秉彛好是懿徳固民心之
天也然則誰非三代之民誰非慈湖之所以教而忍虐
用之也彼崇山幽都投畀不受寧不永愧而後之有志
於中牟單父之事者亦可以少思矣因系之以詩曰
康山之崇兮公惠不窮兮洎水之陽兮公惠寖長兮山
浮清兮水涵暉公有惠澤兮民有秉彛堅珉深刻兮來
者永思
　　　梓潼帝君祠記
梓潼當兩蜀之衝帝君故蜀神也五季不綱神弗受職
宋興乾徳三年平蜀眀年丁卯五星聚奎文眀之祥芳
郁萬世君之靈響暴震西土久矣而尤為文士所宗今
世所傳化書吾不能知其説惟石林葉公燕語稱凡蜀
之士以貢入京師者必禱於祠下以問得失無一不驗
者自吾有敵難岷峨悽愴君之靈與江俱東今東南叢
祠所在崇建自行朝之祠於吳山者天華龍燭晝夜嚴供
四方士子並走乞靈亦宜也弋陽楓林方氏為衣冠大
門儒士若束筍登薦書者相踵余之友方君某将試太
常偕其弟某相與祠帝君於里中為之築宫塑像掲䖍
妥靈震耀而皷舞之盖将惠徼靈響為進取資徴言於
余余嘗感今懐古恭惟藝祖皇帝玉斧畫河全付所覆
聖子神孫睿謨英畧未嘗一日不在殿西頭也今奎運
重開天子明年龍飛策士君盍降靈於東南之士使之
舒翹揚英畫良吐竒濟時纉武俾闗河秦隴盡歸職方
然後飈車羽輪𨗳靈斿而還故宫不亦盛乎有開必先
宜自方氏始乃書其麗牲之石而系之詩曰
梁山劒閣横岷嶓梓潼七曲髙嵯峨真人初基斧畫河
靈君受職山之阿丹碧岌嶪龍虎呵拄天功業石可磨
江流滔滔東逝波靈之來兮自江沱結屋兮奉祠釀桂
兮羞芝神格思兮士曰時躍淵兮天飛冠若箕兮劒拄
頥長䇿用兮竒謀施敵北遁兮靈西歸錦幡兮寳盖𨗳
霓旌兮駕玉螭吾言非誇兮神之聽之
　　　綠山勝槩記
婺源斗入萬山間山之鄰吾境者聮嵐含暉夸竒競秀
予外兄張君輙得其勝處居之園于居之傍曰綠山勝
槩而命記于余觀其池亭潔修林壑美秀則不必叢花
茂木之䕃也直欄横檻煙霞澄鮮則不必重閎邃宇之
居也曉忩夜檠詩書娱樂則不必絲竹管絃之奏也園
之勝固已各陳矣今夫士生天地間其攀名梯奔利航
而竭蹷不休者欲暫而有此勝不可得也厥有拄笏西
山寄徑終南而居心不静者又安能長有此勝乎君胷
中洞然表獨立于羣懽輩囂之上方且餐松風飲菊露
製芰荷之衣紉芷蘭之佩山凡水俗變為清輝積李崇
桃坐覽葩麗栁河東嘗言地雖勝得人焉居之則有増
而髙有闢而廣有不待飾而已奐者盖惟勝流足以受
勝槩歟憶予前年冬直玉堂君授簡而余以文書謝不
暇居二年併掌外制予方如沐漆求解而君數數迫之
不置也方連上祠請倘幸䝉恩還里則将挾溪童畦丁
㩦茶鼎筆床從君綠山間可以翛然而賦矣
　　　可隠齋記
了忩先生之從子鍾叔華少習舉子業後因足病疾㣲
瘳灰心進取居西偏闢小室了翁為題曰可隠徜徉其
間讀書作文尤工於吟詠日與朋友以酬唱為樂他日
以可隠之名問記於予予獨謂叔華非隠者也古之人
在市朝為大隠在林藪為小隠往而不返則有石隠之
譏挽之使來則有招隠之操若其眩世盗名則為充隠
君子鄙之叔華獨以可隠稱可者未可之對也今夫士
生斯世固将以為斯世也豪傑之士志氣方剛耳後生
風鼻端出火視功業可彈指取而山哀浦思林慚澗愧於
我何有臺上之笑有時而弱千乗之君車中之謀有時
而蹶大國之将斯人倘終隠則何以誇當年而耀後世
哉余固曰叔華非隠者也於是為記
　　　李氏儒富荘記
叔翔既築儒富荘余往過焉縹囊緗素魚魚雅雅其崇
如墉叔翔曰有文字來其篇籍姓氏列于史館定為著
錄者西京三萬三千餘巻元和已六萬四千餘巻隋嘉
則殿書以萬計者四十有七而唐之四部十二庫又不
知其㡬也况中朝文眀之盛乎吾以是稱富何哉若是
而可為富則嵩華之巻石滄溟之浮漚也若是而不可
為富則索之常足味之無窮吾庸多矣子為我計之尚
斯文之未墜而吾荘之不荒也余曰嘻聚書難讀書尤
難昔金華潘公作磨鏡帖朱文公亟稱之其說曰僕自
喻為昏鏡喻書為磨鏡藥當用此藥揩磨塵垢使通眀
瑩徹而後已此名言也世解讀書者㡬人焦爛於物欲
之場没溺乎宴安之中蕭繹宋遵貴之徒皆是也厄吾
書者豈必郢城之煙厎柱之水哉叔翔有大雅資㝠搜
而力討飫覽而厚藏虛心涵泳切已體察其必有以知
之者矣李文正家藏書甚富有不待見主人下馬直入
讀書者余討論山中覓書不可得嘗願徜徉小谿盡發
一莊引巻徐玩叔翔當不吾厭也庶㡬文正之遺風歟
因奉所假歸之輙以所聞讀書之說次第其語為記
　　　池州貴池縣尉㕔記
出秀山門可二百歩所得古闉闍之故址隆然如伏龜
有官府翼乎其上者貴池新尉廨也尉秦官也由漢以
來凡掌武事者皆得稱焉太尉至與丞相等尊中尉巡
徼京師司𨽻督大姦猾以至郡也縣也莫不有尉尉於
縣為最卑官雖卑其尊名自若也今之仕者顧不然貴
池附於諸侯尉出掾曹㕘軍下旦朝束帶持手版趨尹
請諸所移檄事暮走田廬間逐逐無停輪而桴鼓之警
發召之役不與焉又俗吏尸厥官伏如處女茍幸終更
逝如脫兔固無暇營所謂傳舍者以諉長官長官諱錢
怖粟亦視陋忽傾而已先時舊治臺府度為齊山書堂
前尉徙治其旁軍地蘧篨一厦不潰于成寄跡僧廬三
徙而得今治旁挹湖山蒼翠欲滴下瞰閭閻錯繡如畫
其規模促狹而負踞髙爽猶之以卑官受尊名者也營
之者少仙楊君賦之緡錢斛米木章竹箇者眀府鄭君
也楊君謂吾幸滿三嵗且去去而以遺所不知何人若
非斵山骨書片辭無以識永久且望來者之茍能充之也
子為我書所以余羞非文章家獨憶李太白贈秋浦栁
少府之句一日乗小車訪君梅市邊誦以美君稍櫽括
而為之歌曰美輪奐兮翬飛嗟不日兮成之舊蕭索兮
忽芳菲望白雲兮當翠㣲閭閻静兮人吏稀弓刀閑閑
兮犬雞䕶籬少仙之去兮萬里清輝歌曲正酣君詣大
府受約束余亦上馬去君名頴字茂實武夷文公之㡬
世孫
　　　浄土院舍田記
院更唐宋且将五百年前人之述備矣盖嘗以檀法度
人施者無翼而翔不踵而至當乾道辛卯有初施田者
僧真悟大師道崇匄文于吾伯祖潛溪翁為説偈言云
信心生供養念起即無窮我田無窮年我福亦無盡自
後迨今百有十六年由朱君純仁而降長者李公以建
殿及諸佛菩薩像施毛君自任以建三門創彌陀殿施
王君曰平夫曰立夫以金剛像施曰宰曰彬之曰立夫
又皆以田施而余兄弟暨昭文文忠南康公又皆以題
扁施凡施之事田為大院之僧如本宏普順普潤者皆
肅肅然奉其教無敢越規矩準繩且将修彼之禮以耕
之陳彼之義以種之講彼之學以耨之于是又介吾猶
子奉潛溪翁遺文謁余而請記余觀多田翁盡東其畝
祖也傳之孫三世希不失矣父也傳之子再世希不失
矣孰能更千百年不壊不滅如浮屠氏之為乎潛溪翁
之言騐于是矣雖然謂僧而可無田乎則彼之人固自
為大言曰我師之教盡虛空遍法界皆吾福田耳釋迦
云與大比丘千二百五十人俱乞食王舍城中王舍城
即吾田也國一師領徑山千餘衆寺無常産庖廩不繼
山之神龍實助縁化山龍即吾田也吾之田若恒河沙
數厯僧祇刼是可限以頃畝裁以嵗月乎謂僧而可有
田乎則吾之人又律以正論曰梵居者僧野耕者民必
也復而室家還而冠巾而後畀而田疇室家之不復冠
巾之不還而田疇是畀僧而民乎民而僧乎雖然姑舍
是僧之祈余曰吾因檀施助縁建彌陀誕節修西方浄
土勝縁其田得米三十斛有竒是所為謁記者也夫隨
其心浄則佛土浄此浄土説也我無穢行之稊稗人獲
無量之果報此福田説也施福田修浄土庸何譏焉彼
将慊于不耕而食也于是取檀施之田自耕而食之以
逃吾人之譏可也古徳云諸方説禪渾渾何似我怕饑
種田此語真實有味或問莘郊樂堯舜之道于某禪師
荅曰江上一犁春雨良以耕食鑿飲道在其中于吾儒
之説未大戾也姑以是文之可乎後之觀文者将無謂
其附㑹空王之談乎抑亦不乖聖人之道乎是未可知
也安得起潛溪翁于九原再拜而質之
　　　廬山白鹿洞書院興復記
謹按國史淳熈八年十一月辛丑禮部言知南康軍朱
熹奏廬山白鹿洞書院在本軍星子縣界恭聞先朝嘗
賜之國子監九經又嘗勅有司重加修繕考此山佛老
之祠以百數兵亂之餘次第興葺而先王禮樂之宫所
以為化民成俗之本者乃反寂寥臣䝉恩假守始即其
故基度為小屋教養生徒欲望繼述兩朝神聖遺意特
降勅命仍舊以白鹿書院為額詔國子監仰摹御書石
經印造九經注疏論孟等書給賜事下國子監勘當監
上禮部奏聞從之於是東萊吕成公為之記後三十有
八年南康守臣重修而勉齋黄公記之又後十有六年
江東憲臣重修而䝉齋先生袁公記之後五十有四年
齋藏不戒于火百年儒宫一夕湮滅斯文之厄極矣於
是領生徒尸講席者䀌然動心任藩侯為師帥者慨然
出力披荒撥燼度材鳩工爰畀之人徒焉賦之財粟焉
舊日規制廼大興復入其境則山葱蘢水汩㶁者文公
之舊也登其門則夏屋渠渠章甫峩峩者文公之舊也
且於微闡顯幽之餘更有飾囘増美之觀斯亦竒矣山
長某姓等寫圖纂事授簡於鄱陽後學馬某而俾記其
成焉某避席曰嗚呼大川為陵平陸成江師亡友散法
爛道窮文公之學有如弁髦而因以敝之矣談何容易
昔公之託記於東萊氏也言言而商訂句句而裁量惟
恐一語之差将變秀才為學究而隨縁説法應病與藥
者之無以傳無窮也於是成公之告學者則欲挹先儒
淳固質實之餘風服大學離經辨志之始教于以尋闗
洛之緒言而懲荆舒之陋習焉已而勉齋之記壹是皆
以治心修身為本䝉齋之記三致意於正誼眀道之言
是皆大儒先生之格言大訓後學無復措一辭矣今姑
述興復之本末而已抑諸君㳺文公之學登其堂伏其
几襲其裳亦嘗讀其書而誦其賦乎賦之末言公喫緊
為人處也曰誠眀其兩進抑敬義其偕立允莘摯之所
懐謹顔巷之攸執誦斯言者不過曰志伊學顔而已愚
以為未盡也摯之懐亦曰莘郊樂堯舜耳不必幡然而
改也顔之執亦曰陋巷甘簞瓢耳不必用之則行也誠
能懐於斯執於斯抱堅白如玉雪抗青紫於浮雲由是
藏焉修焉㳺焉息焉宇宙一忩聖賢千載或凄涼經醉
石之傍或慷慨感卧龍之節當其撫以深懐得無有招余
新好者乎宜謝之曰吾之業在洞賦之終篇矣倘幸以
為可則願刻諸石若曰辭列三先生之次有榮耀焉則
某何敢僭
欽定四庫全書
　碧梧玩芳集巻十八　　宋　馬廷鸞　撰
　　記
　　　饒娥廟記
娥立節唐寳應壬寅更五代暨先朝迄于今五百二十
有七年厯壬寅者八矣嗚呼唐於此時銀貂縱横王室
如燬妖狐起仆河朔為墟斯六隂之窮也而有貞女子
行烈丈夫事獨於吾州邑見之幽姓而節亘千年荒江
而名振八表斯昭昭者豈偶然哉制書之賜于唐者一
于先朝者一石章之立于唐者二于先朝者八自娥立
節以來八年而祠與碑立二十年而唐制書初下栁河
東之碑繼立百一十年而廢碑再立二百一十六年而
先朝邑官碑隂有記又三十四年而宋景文之史有書
又十五年而遷廟立有碑又百六十年而别廟立有碑
又二十一年而先朝制書再下褒表者節義也自娥立
節以來百有一十年而初祠焚前碑燬又四百有六年
而别廟焚衆碑悉燬廢興者時變也嗚呼節義貫天地
時變自古今綱三常五寧同榱桷以俱焚天典民彛豈
與瓦礫以偕燼譬如衆星分耀日轂㝠濛有時而陽耀
大眀四瀆争流滄溟浩渺有時而鯨浸洞開又安知無
惻怛勤民慷慨望古為之興仆植僵者乎盖娥之英烈
地行為神空飛為仙或搴月窟之芳使士之舒翹揚英
者叩焉或灑天瓢之霖使農之植稻種黍者祈焉於是
别廟焚羣碑毁之十年當彊圉大淵獻之嵗邑人稽賛
府應公分祠東山之始謀踵文元楊公遷祠邑西之舊
規而新大之其眀年三月壬子首事六月庚辰落成前
築月臺中敞殿宇丹雘粲然皷鐘爐案備具祠之初建
也有白犬伏神座下依依終日投之魚肉不食囓灰而
去不知所之豈異時娥感父屍固有銜機梭之祥而厖
也復出于斯時歟吁嗟厖兮彼固進不得擬桃花以扈
嵩洛之塗車芻靈退猶得附黄蒼以彰吴越之義夫烈
婦也生斯時覩斯異者欲不流涕歎息於斯而不可得
也於是士民相與授簡於里之病叟而記其成焉娥之
烈前人之述備矣無復諄譫賛一辭姑詳廢興以紀時
述幽靈以感物而已病叟者卧中條山久幽不死而名
不稱焉者也叟既成文又作迎享送神三章俾歌以祀焉
而并刻之其詞曰
日吉兮辰良芳菲菲兮滿堂蕙殽烝兮蘭藉奠桂酒兮
椒漿靈連蜷兮既留爛昭昭兮未央駕飛龍兮于征邅
吾道兮鄉之長城波滔滔兮淚盈盈望汾潭兮磐石横
僊灘兮揚靈揚靈兮未極隠思君兮太息朝馳騖兮江
之潯夕弭節兮縣西之側待娥不來兮使我心惻
我生之初尚無為我生之後唐世衰有父溺死兮誰者
憐之呼天與地兮涕漣洏至險不測濤與風至幽不仁
魚與龍至孝不昧感即通豈人之靈兮不若厖之雄惟
天地之無窮兮哀吾生之弱齡往者吾不及兮來者吾
不獲觀其敗與贏愚公老矣山為平精衛藐然海為傾
枕吾戈兮縳爾纓猛志毅氣妖氛澄昊天克鞏兮靡人
弗勝誦娥之烈兮摇我心旌
自我天覆雲之油油大田多稼兮屯膏是憂雄虹朝隮
兮雌霓夕虬觸石兮通氣雷車兮電幟雨甚至兮神哉
沛農有成功兮懐雞黍之招邀士未失職兮兾鵬鯤之
扶摇錫之豐嵗兮俾爾餘饒報以修程兮匪我宣驕揚
桴兮拊皷餞飈㳺兮逺渚欲少留此靈瑣兮日忽忽其
将暮祝娥之來下兮慰我士民于終古
　　　老學道院記
玩芳病叟結小樓於林居之後棲書其上而挾冊其下
以老學道院名之夫學幼者之事也禮經云人生十年
曰㓜學等而上之至七十曰老而傳未聞當老傳之年
而反區區乎幼學之事也且幼者壮壮而學則人勝以
天冺壮而老老而學則力疲而氣衰白首紛如烏用是
佔畢者為哉吁顧苐弗深考耳天下之生久矣老于閲
世有興亡老于學道無古今昔者商周之際老學在箕
子父師之尊圖書是典若敷言若彛訓箕子胸中一洪
範也然而欲哭欲泣盈其懐麥漸黍油觸其目不得已
推其學爾汝時君而告之曰如此而昌如彼而凶其所
感深矣戰國之際老學在荀卿自夫子殁而微言絶孟
軻死而正學不傳六王敗姬四海為嬴厥或修列大夫
之闕卿最為老師逃䜛廢死且訓其徒曰皓天不復憂
無疆也千嵗必反理之常也弟子勉學天不忘也其所
期者厚矣秦漢之際老學在伏生濟南髙隠何必商山
之㝠鴻九十傳經何必魯堂之深贄先儒謂濟秦之險
以通於漢者叟之力也漢魏之際則鄭康成管幼安其
人也炎運灰矣當塗峙矣𤣥之年七十公車召而不就
使者逼而不進閒居以養性覃思以終業病篤戒其子
以羣書腐敗恨未能于禮堂寫定以傳其人焉寧之年
八十四居遼海非經不談歸田廬有命不應白帽布裙
舞雩而風少非漢人老非魏人尚矣哉晉宋之際唐五
代之際則徐野民司空表聖其人也劉之興一老之涕
滿頥李之亡六臣之顙不泚集於枯與集菀者異也然
而人自覩謝宣眀面我不受其詆訶人自書徐干木紙
尾我無與其軒輊八齡所讀者遺經三十巻所成者舊
史而已儒失其柄武玩其威中條之居滌煩濟勝禎溪
之人知非耐辱亭曰擬倫志所著也亭曰修史勉所職
也年六十七自傳休休以與靖節醉吟第其品級于千
載之下不亦卓乎此七八君子者代則易年則耆學則
二千數百年一日也盖陸放翁嘗以老學名庵矣吾嘗
欲纂古今儒學之旄期稱道不亂者起三代而下至我
朝諸公為老學傳疾病未能也姑書七八君子之云為
誌于石少須臾無死以賛頌其萬一且效通徳公取吾
腐敗羣書禮堂所欲寫定者雖不足傳其人猶足託吾
子孫於千嵗云著雍困敦之嵗無射之月晦日余年六
十有七表聖著傳之年也
　　　遺老軒記
蘇黄門輔政於元祐謫官於紹聖歸居於崇寧諸子為
之築廬潁濱其自言曰吾潁濱遺老也嘗自諫官不五
年與聞國政雖號為得志而實不然今退居杜門不與
物接心之所可未嘗不行心所不可未嘗不止行止未
嘗不如意平生之樂莫過今日蘇公之所謂遺老者如
此晉秘書少監徐廣東莞人也劉氏易代之際廣悲感
流涕或責之曰徐公得無少過廣曰君為宋朝佐命身
是晉室遺老悲歡之事固不可同徐公之所謂遺老者
如此然則一遺老也樂莫樂乎潁濱悲莫悲乎東莞何
也要亦各適其適而已從容乎老檜修竹之間嘯傲乎
鳯臺平湖之上避事已謝客養性不看書蘇公之所為
也守丹徒之墳墓懐京口之桑梓八齡手不釋巻一嵗
徧讀五經徐公之所為也有士於此壯誤恩華晚逢傾
覆其始也類蘇公之不如意而無其晩嵗之樂其終也
類徐公之不可同而有其暮年之悲於是家有林亭篋
存竹素亦妄以遺老自名於二公宜何擇焉曰吾進難
企乎潁濱是猶傾而未顛之初也易曰履霜堅氷隂始
凝也蘇公之時以之退已墮乎東莞是固淪胥以亡之
後也𤣥曰海水羣飛蔽于天航徐公之時以之為蘇公
不可舍徐安歸抑二公皆八十餘老則造物之所賦厚
矣士當踰六垂七之年乆生何益飾巾待終而已不然
則古之人有上相誇榮中台耀寵時開一巻時飲一杯
老而自樂何樂如之盖自名曰長樂老矣然而斥以寡
㢘登之雜傳國則興亡相繼身則富貴自如歐陽公司
馬公恥之士亦恥之是為記
　　墓志銘
　　　舒城汪主簿墓志銘
新進士廷射舊未有淳熈初至尊夀皇聖帝嘗諭大臣
今欲文臣能射御武臣能詩書越眀年上御射殿按進
士射合格者推恩有差餘皆賜束帛恭惟聖眀寵綏俊
選砥礪材武於萬斯年按為典故今國家取士自禮部
奏名以至親策按射具如故事里人汪君繇鄉舉恩詔
許入對君少年固以詞章㧞鄉解其平居自業則不直
齪齪弄文墨為舉子業盖兵書最眀習弧矢尤號精有
司第君射為合格銓細入蓬芒一言不相應輙不得調
君守選久之得主廬州舒城簿以歸廬被邊州也舒城
屬邑也主簿文吏也君周旋其間亦安能暴耀所長以
罄其孫吴之書英衛之技也不久而病病輒以不起聞
嗚呼彼猿臂将軍之不侯非命也歟君諱某饒之樂平
人幼持身修謹為才子弟好學夾持以賢師友丙子秋
試君弱冠業已髙在得中㫪官不奏第退而益修其業
貪夫蕰年君倡發私廩是故里無饑民鄉夫閧役君要
束義籍是故官無缺事親年髙君以舉人父母恩封榮
其親兄之子孤君以猶子之義撫其孤盖君之居官行
事不可見其孝於親友於兄弟施於鄉閭者已卓卓如
此矣初君既連蹇不得志于奉常則慷慨拜書闕下萬
言以正君心凝天命謹邊防節財用稱提楮幣訓練軍
伍之説自獻于天子奏入登聞皷院以小紙示僦舍守
翁若将留君以待上命者已而報聞君因得㳺諸公間
若給事尚書鄭公發祭酒禮侍葉公夢鼎左司户侍曽
公潁茂皆令出我門下受爵拜官諸公與推挽焉余交
君舊君之子某從余㳺滋久滔滔孟夏君孤蹇征淮訪
余語離余方杜門避囂有言不得聞古人有囘路相贈
之義而未能出一語某來告曰先人盖棺事定矣出處
一時死生萬古先生無惜以前日有味之言為今日不
朽之地乎余愴然不能辭曽祖某祖某考某生乙夘殁
丁巳窆于雙牌方氏男女㡬人嗚呼淮氛甚惡野無居
人有冦至邊邊軍夜驚其有能發一矢庶㡬於景徳摧
亮之事乎倘此事出於儒者豈不足以羞武夫之顔而
奪之氣又庶㡬對揚祖宗寵綏俊選砥礪材武之萬一
乎憶君未行時淮西部使者以書促其至余亦嘗為廬
帥吕侯言君材美君抱藝死山林余固不得不為君悼
惜也已銘曰
君無往兮淮之陽舉長矢兮射天狼邊風冽兮隴野茫
釋掤鬯弓兮老故鄉君永歸兮雙碑之墓山巃嵸以蔽
日兮雲霏霏其承宇春蘭兮秋菊長無恨兮終古
　　　總領秘撰費君墓志銘
余讀詩至匪風之末章曰誰将西歸懐之好音未嘗不
泫然流涕也盖東周而西懐者岐豐之士大夫文武成
康之遺也國家玉斧畫河睠焉殿西異時拓天扶日盖
出西豪過江百年岷峨悽愴扶㩦保旅而南者可以僑
置東益州矣矧復與荆吳泯泯一息悲夫公費氏漢丞
相後諱伯恭字希吕世為成都人莊簡公之孫也本儒
家子遷房為貴公孫所後貴軒公以儒術為西州大帥
蜀難㩦家南下以編簡從紈袴以俊選造秀侣丙午拔
漕薦不第俯就京秩初筮為西餉官屬再調浙西帥司
酒官轉東餉幹官辟主管文字自國家多事戊巳雲屯
庚癸日呼餉掾無他鞭筭而已公檢防錢粟補苴罅漏
以賛其長由是無師不宿飽之虞而有軍無乏興之喜
頃入宰浦城浦城閩壯邑也邑政宜民民咸安之公嘗
為余言邑民甚醇吾政多暇嘗晚步閲㕓俗以驗吾政
否臧則父老輙持茗椀為長官夀熈熈然父子如也吳
雨巖號為當世吏師聞風納交復欲以餉所辟㑹公除
京帑外補貳郡三山三山帥府貴寓森立有名卿嘗以
事抵公府公當官而行無所阿徇卿為愧謝曰不如是
何以為南府判㑹計錄之作俾來者稽以為驗於郡計
有功焉當堅邊設候之時擅治法征謀之選沿江制副
治九江公㕘其軍事府罷輙奉朝命兼攝諸司列校風
從三軍鳬藻公所調娱多矣由是守蘄攝黄守舒以至
司江庾䕶淮漕領西餉皆雄司也朝廷不至用違其才
公則所至官修其方材可為時不可為矣公涖官雄劇
受任艱危排山倒海而扁舟獨航破柱傾梁而孤木横
支難乎不難乎其間闗而英簜是移則遯尾之厲不敢
辭也其繾綣而羈絏以從則滅頂之凶不遑避也要亦
臣子一至之分而已鼎遷物改公由閩而鄞而杭疇昔
西山南浦之間爾宅爾田不堪囘首矣嗚呼眀夷傷也
傷於外者反於家公既違大易之序矣鴻飛遵渚公歸
無所於汝信處吾敢忘詩人之意乎挽公來鄱種秫東
臯結茒西塾松風萬壑意及而文哀夕陽西流破涕而
為笑余與公同之忘其吳蜀之隔也居無何暴客訌旅
瑣之巢伏戎抄豐蔀之屋兩家資用蕩析余守先人墳
墓不能去家人女婦輩偕公依邑㕓以居公與人有情
於物無著時僚邑士皆樂從之㳺乙酉冬余悼亡公來
弔甚哀留止信宿乃謂余曰吾丘墓遐思則枕簟餘潸
在蜀者逺不能尋在洪者老不能往因放聲長號余亦
不知涕泗之横集也詎料閲嵗餘而公已無意於斯世
耶夫人楊氏平舟公女也一子世文婦馬氏余中女也
孫山孫公殁之日丁亥五月也葬以其年十一月得吉
卜於余里之宜斯園自世變以來蜀客皆莫知其所往
獨前温陵譚侯應斗與公里人相好而居相近也譚侯
之状公行也事有源流辭無枝葉足以傳矣世文礱石
速銘昔余在中書公驅馳外服稔其才猷因與來往余
避賢病歸舊雨無蹤而偃月有萌公乃拳拳以其子請
昏焉余惟恐累公公顧欲親我也生於我乎親殁於我
乎銘余後公死尚何辭嘗聞蜀叟言莊簡公當韓氏専
國時其獨立也不可得而戚疏其勇退也不可得而繫
維公在邊效命之秋正在廷擅事之日其心平識逺有
莊簡之遺風銘曰
岷峨之西中大江真人玉斧畫我疆異才間出駭四方
紫巖拔起賓太陽虞趙諸公蔚相望朝辭劒閣暮巖廊
公之先祖簡且莊燮調大化參翶翔百年人物盡珪璋
故家喬木扶眀堂蜀雨其濛四表荒吴天來下萬里航
司土子人靖我邦飛芻輓粟峙乃糧悠悠蒼天一星黄
大厦如傾誰棟梁黍離麥秀神内傷蘭摧桂折人云亡
公不少留我涕滂鑚石埋辭永公藏
欽定四庫全書
　碧梧玩芳集巻十九　　　宋　馬廷鸞　撰
　　墓志銘
　　　大監李君墓志銘
子應姓李氏諱雷應鄱浮邑人忠靖公長子也公經學
流聲如川沄沄文字行世如日杲杲君含英咀華舒翹
擢榦經之傳人也孔眀盛心嘗受任於艱危士行晚嵗
不婆娑於綿篤君内典機籌終躬辦䕶家之鉅子也榻
前論奏本狐突教子之忠邊頭耕桑有慶州似父之政
王之藎臣邦之良翰也由太學上舍生登進士第由郡
文學賛征西幕府内厯館寺郎監外累擢刺史二千石
往往皆光紹先人一旦韜輝沉馨與時徂謝惜哉子弟
力學而幼悟夙成博聞强記有耆儒宿士所不能知者
儒科入仕而絶塞窮邊兵屯師律有老校退卒所不能
言者余嘗舉君以不如而又戢君良箴者也延和之對
知其不肯以售脂韋湟中之糴知其不忍以侔繭絲晉
陽之壘知其不肯以隳保障也其未也人皆閉户君且
纓冠良欲藉通材以靖本邦而已易曰遯亨遯而亨也
小利貞浸而長也古人區區未極之間圖其暫安而為
所屑為盖易之教也尚何言哉問其年不登中夀問其
秩不踰列大夫自名司顯位既不獲展其未用之藴而
荒原斷澗又不獲老其不遇之年亦獨何哉人倫生死
大幻也世事新陳大夢也中外厯職大彩選也官曹決
事大雜戲也作是觀者名為大觀君質邁氣靈必有超
然於此者矣君之弟若子孝敬人也能譜君年日月可
考君之友直諒人也能状君行事實不誣其爵里之詳
其世祚之逺其宅兆之安彼譜若状具矣銘無以為也
余之仲子實為君壻一日歸白其父曰外舅病中説大
人常在口意将屬大人銘大人勿辭也憶昨余讀書徐
巖山中與東澗湯公考評南渡初中原故老之遺文觀
其叙婚姻述鄉隣傖荒陸沉死生契闊凄然在目未嘗
不讀而悲之至雲龕李公酹其親家馬大夫之文曰喪
亂而來同郡㡬人若已脫之鬚髭與将曉之天星當時
東澗為之諷誦不已余年未三十叵信此境柰何三紀
之餘悲又甚也余與君姓偶同前人君又少余七嵗迺
不能以此文酹我反援此銘君又可悲之甚也銘曰
君材博修石渠之書可紬乎君志澄清湘水之槎可乘
乎渝城之邊柝可停武昌之江壘可傾乎蚤營四方兮
惟我獨賢晩専一壑兮嗟我未老君之所存者要未嘗
亡也孰謂亡者之不如生乎茫茫九原誰能起之起而
莫起斯石紀之
　　　通判李君墓志銘
君景定三年第七人進士教授池州幹辦福建轉運司
主管架閣文字三省樞宻院司社太常貳潭州賛湖南
大幕府府罷君歸享年六十七殁於私宫其孤溍以前
進士詹君載采之状謁余請銘嗚呼居鄉吾知其行誼
也在朝吾諗其材名也非所謂賢而宜書殁而宜傳者
耶勉而為銘則吾能而吾區區欲忘言者何也蛟沉九
淵而惟鯢鰌之為制也鳯翔千仞而與鴻鵠以偕逝也
彼貞元朝士之感何足道哉初君客授池泮實次補余
處士之來自舊泮者能言君學政皆可稱閩人朱濬深
源者文公之曽孫而余舊門生也深源入為都司官格
當舉其屬余以君託焉輙亹亹道君幕辦强毅可喜事
慨然剡上之掌故官遷留滯余為堂中言第五人當入
詞掖渠才劣且姑㕘稷嗣君事以階清華可乎然余已
謝病不能解朝政言歸無力足相料理而君亦以貳郡
長沙出矣長沙帥府公貴臣君從容其間不波以同不
崕以異未嘗屈於彼亦未嘗不得伸於此倘居承平時
崔羣李博之為湖南賓客不足稱也士之得志於科目
者徒以馳逐資富貴鮮腆相矜伐君則惟見其深中隠
厚而已晩嵗投林棲山與傭保雜作荀卿所謂用之則
勢在本朝而宜不用則退編百姓而慤者斯近之矣善
事母母夫人程氏東坡為賦思成堂詩者其上世也讀
兒啼到白鬚之語君無愧焉君病且革招吾從甥王味
道告之以謁吾銘而後瞑唐人於昌黎公有張目而言
走奴而請者余何足以當夫将死深悲之言無乃不以
其文以其情乎君之自名曰果聖門未嘗輕以果許人
也故曰於從政乎何有然則前之川泳雲飛君其果於
行者乎又曰末之難矣然則後之霧塞飈囘君其果於
止者乎君以此始亦以此終宜以此銘姓李氏諱睦字
友賢饒樂平人世系在詹君状中銘曰
若有人兮升孔堂登政事之科兮曽參畏而不敢當君
壮嵗兮幕中之辦毅且强若有人兮過孔門懐髙隠之
風兮沮溺之與倫君暮年兮緜上之耕樂以欣一言以
蔽之曰果兮萬世将無復改評茲君之自名兮吾以銘
　　　趙母夫人范氏墓志銘
玩芳病叟讀𤣥至礥之次曰赤子扶扶元正有終測曰
赤子扶扶父母瞻也揚雄氏之草𤣥也既以是明子之
能事其親范望氏之釋𤣥也復以是明親之能訓其子
人倫天理盡於是矣趙母范夫人豈望之苖裔耶何其
訓子之能及此也夫人之子曰嗣徳由宗學生擢進士
第棄官養母存順殁寧國人稱之有子如此嗟乎乃夫
人之教也夫人胄出髙平有清門之榘範有文士之才
華以嬪于宣城户掾趙公掾登賢科及識晦翁艾軒誠
齋諸大老久軒蔡文節公其僚舊也掾蚤終夫人執誼
靡忒鞠其孤大其家仁其宗族里黨百年松楸自我封
培曰祖考之阡也晩嵗芝蘭自我扶植曰君舅之託也佐
婚者奩襦焉佐殯者棺衾焉曰吾之宗也有饑者廩以
哺有溺者梁以濟曰吾之里也逋租者懐仁折劵者市
義曰吾之奴僕也至若夫亡嚙指以盟親病創股以藥
孤芳大節氷雪同眀皆可紀述酒碁智聖之聮切於理
春花秋草之賦工於詞雅思淵材宫商自韻皆可吟諷
惟是鵝峰之祠事有切於䕶車東湖之句意有悲於倚
楹此曽南豐所謂大人之事而顧令天下女子為之盛
烈也城之規也蕃之閉也昔之人不忍一日離其親以
求榮也嗣徳之㳺三雍也其歌於途誌扵驛也則一出
言不敢一日忘其親矣一旦投簮斂裳袖手版徑去此
王黄州所謂年少辭榮自古稀朝衣不著著斑衣者竒
事也南豐之序為古烈女也黄州之賦為國名士也若
夫人母子之所為吾於是有感矣在昔熈眀盛時道化
行大綱正詩書之教浹於閨門節行之修儀於屬籍歐
陽公嘗序希孟謝氏之詩矣朱文公嘗述彦逺趙公之
行矣希孟婦人之能言者也歐陽公序之而獨比於衛
莊姜許穆夫人傷己閔亡之賦者彼何如時也彦逺宗
室之能孝者也朱文公述之上遡夫漢恭憲王至徳髙
行之遺者又何如時也若夫人母子之所為吾於是有
感矣今以曽南豐王黄州歐公朱公之言而髣髴其人
於玉石俱焚松栢不改之日者民之性也先王之澤也
若夫人母子之所為吾於是重有感矣孝子之事親也
之生而養之戀慕焉而不敢離也斯謂扶之死而𦵏之
銘著焉而不敢軼也斯謂終盖取諸𤣥焉夫陽微物礥
時也母慈子孝者天也哀哉蓼莪其不能以養自終者
時焉者或累其天也潔爾白華其不遂與雅俱廢者天
焉者不泯於時也嗚呼凡生若殁之時子若孫之世語
在狀中銘曰
在𤣥之礥於易為屯海水羣飛烈烈者嫠風樹不停皇
皇者親其可變者世氛而不變者彛倫循陔蘭兮秋草
之萎植墓檟兮春木之芚謂余不信視此𤣥文
　　　三十六代天師母倪氏墓志銘
晉真人許掾之母登真度世而真誥紀焉唐哀子李訓
之母鑄像刻詞而碧落碑稱焉道家本以經功道恩拔
親超祖度上南宫為事無所蘄於文字之傳且其學幻
言龎非書生之所得聞也然歐陽公程伯子或讀焉或
錄焉得非五經之外自有書六合之表自有人而孝子
順孫發於天典民彛者又自有所寄耶三十六代嗣教
天師張君宗演之母倪氏殁於其宫謁銘於余介其先
人觀妙先生所得於先正江文忠公之志若曰觀妙異
時駕風鞭霆囘淵却海受知穆陵玉珪象簡瑶扇宸章
照耀林谷其所親浙漕進士王君之狀則曰倪氏齊家
有序主饋有則相夫有佐佑功行之勞教子有勤飭嚴
整之規婦道母儀兩無所愧是觀妙之室也余讀文忠
賓天抱弓之銘乾端坤倪云徂何往将伸紙濡墨固已
陷膺腐眥矣是天典民彛也尚忍續之銘乎然懐雨露
之眀恩奉金石之舊章而託之山哀浦思之人亦天典
民彛也又尚忍辭之銘乎張氏養素名山董道垂教自
大中祥符以來飈車羽輪温綸促之霞子雲孫嘉號錄
之石籸芝田上腴續之瑶殿矗矗銀宫旟旟握帝之符
佩神之訣嶽祇受職星伯揚靈去之千萬世思禹而河
洛皆禹逃堯而雲天皆堯傳曰縱子忘之山川鬼神其
忘諸乎且獨不究其祖之所逮聞乎圯上一編佐興炎
劉以仁義公恕統天下者四百年其間當塗受任者奮
身持危與國俱敝而家人女子率為飛遷固難為淺見
寡聞者道也瓊英之兄乘煙之父彼皆何人載在史册
漢徳可謂允懐矣張氏之教源流於漢既彷彿宣城赤
松之遺風則生居靈宅殁言仙姑者寧無感於此乎久
矣余之不託於文也昔之人固有制形練魄遺俗獨存
以究觀無窮沓來之世變則賦湘靈記麻姑者豈獨女
婦之云乎嗚呼銘曰
嗟時俗之廹阨兮願輕舉而逺逰窺前靈於往代兮尋
羽人於丹丘身扶日而弗支兮家躡雲而上浮美瓊英
之遺則兮羨乘煙之良儔惟彼元君卓為靈匹含冲葆
真金堂玉室往訊其人呼之或出
　　　咸寧郡段太夫人墓誌
嗚呼有宋馬某母咸寧郡太夫人段氏之墓夫人饒州
樂平人曽祖諱克眀父諱誠中皆潛徳弗仕夫人生二
十有五年歸同邑馬氏馬氏書生家夫人不逮事君舅
事君姑如事母㫖甘竭力與小姑之未適人者共處雍
睦若同産無畦畛焉里之人咨嗟其慈孝最隆也歸十有
二年而寡居執誼訓子又十有九年伯仲季相繼拔薦
書仲子冠禮闈夫人從其子登朝執經承華侍言邇英
為兩朝詞臣擢拜宥府夫人被命書享禄賜徜徉里第
而終得年七十有四景定元年封太孺人三年封太令
人咸淳元年封太夫人其年八月己巳薨於正寝子男
三人長巖甫丙午鄉薦甲子奏授廸功郎江州彭澤縣
主簿次某端明殿學士中奉大夫簽書樞宻院事季駿
孺戊午鄉薦辛酉國子監進士女一人適修職郎慶元
府府學教授張洪孫男九人孫女七人眀年十一月丙
申𦵏長城鄉金鵝塘夫人性寛慈深静早有共姜之節
孟母之賢家貧而嫠守林廬躬桑苧奉烝嘗而尤策厲
其子於學嵗時從師晨夜課讀拆裳幃以紉衿佩燃績
火以續書檠人所不堪者夫人無戚容變志暮年以子
貴則又慕公父文伯之母之遺風勤約自持衣不服鮮
華食不嗜珍異在顯融不以為泰其於綴接賓親輯柔
内外恩誼有加焉所以履其家之窮通若此子為教官
都堂召則戒以安分無躁進為館職輪當面對御史迎
劾去則戒以無戚戚菽水吾安之為兩制欲投簮奉母
去則戒以從臣異庶官無輕為去就所以命其子之進
退若此先是其子久於朝夫人年老思土不敢留丐外
便養輙不得請前一年歸里暨賛事樞府将再奉魚軒
就養西府夫人忽一日命子婦曝箱笥細碎曰吾某衣
若干某帛若干某裘某裳可著藏中吾無以溷後人為
也踰月而病病且革其鄉人謁史而占謁巫而禱者争
奔走焉夫人自處則類若有前知者所以適其身之死
生若此夫窮通也進退也死生也烈丈夫未能處而夫
人能之是有不可書者乎𦵏之日有以瀧岡自表之事
諭某者某拜且泣曰某起孤童叨顯仕先夫人之教也
十年間再登朝列母子未嘗跬步離板輿之歸未一嵗
也屬方以烏鳥私情歸命君父宸衷惻然為賜急告星
馳宵行入門而呼不聞上堂而哭弗知烏用罪逆子為
先人積三世詩書劬躬燾後不肖孤徳薄能鮮遭時竊
位聖朝褒大先徳制書焜煌然而冢上栢大矣載烈象
容飭稚昧於長乆者尚缺如也瀧岡𦵏親有年所矣始
克表於其阡不肖孤視先儒何能為役倘免喪不死尚
願戰兢臨履不敢以先父母之遺體行殆庶㡬求如昔
人所謂幸全大節不辱其先者然後叙次潛懿扳當世
先生君子而乞銘焉嗚呼石窌之榮一何短寒泉之感
一何長乎誠前知有此肯以一瞬之華寵易千古之悲
恨乎蚤衰多難道逺年徂創鉅痛深撫膺裂眥㡬何其
不從先親而死也尚忍言之既以勉其弟若兄乃屬夫
人之壻張洪書其梗槩納之壙中昊天罔極嗚呼痛哉
　　　魯國夫人墓銘
夫人張氏諱某徽州婺源人曽祖盛美将仕郎祖昌辰
将仕郎父遂承節郎監慶元府都作院母潘氏年二十
有三歸于前進士鄱陽馬某登受封爵郡新安文安安
定國吉慶魯生于戊子正月殁于乙酉十月将𦵏其夫
念其子之悲将叙而銘之昔平園周公晩而自銘其閨
人曰幽隂坤從他人莫宣况余衰老豈復能吹寒竽之
音以寄絶絃之感乎嗚呼夫人起聞家嬪儒族性剛勁
而實儉慈常以佛課自律當承平時營菽水奉余慈親
抽簮珥嫁余孤妹兒詩書女桑麻勤麤警細履盈保冲
魚軒象服不為榮晩逢世變西移東趨寄安托危規深
慮宻荒原野藪不為憂悲婦人常徳耳余以弱才腐力
逢危履巇乞身於燎原之先滅迹於稽天之後雖視息
人間固無以見先人於地下矣雖然吾進之時惟恐吾
之不得退而援之止者誰乎吾退之日惟恐吾之復進
而尼之行者誰乎始余以文學掾登朝列入館輪當面
對隔班劾去倉皇奉太夫人出闗夫人整比行李獨抱
余奏篇以出大璫遣皇城邏者睨索之不得乃免國家
以余東宫舊臣引以自近忠為妬障事與志違憂危薫
心酸辛嘔血輿疾出次六和塔室無姬侍夫人獨處秀
江亭上親為余作粥和藥待命六十日不得命再入有
㫖令家人還第夫人固留江干余内引自乞暫寓太府
寺眀禋扈從恭謝馬上骨立都人咸憐之國家哀而許
之去或遣余所親諭意夫人宜為恩澤子孫計出國門
一步不幸即為旅殯人矣夫人慷慨流涕謂所親今所
祈者惟一去耳朝廷苛留病夫擔閣國事即死且不償
責何恩澤之云眀日遂有書殿與祠之命余固幸於解
璁珩而掛衣冠夫人則甚甘於釋笄珈而躬井臼也不
自意既歸踰年復以越帥起家江東祥刑使者受朝命
廹余就道怵余行者滔滔邀余止者寥寥余之出處實
為狼狽夫人獨命小史質諸神得隂壮陽穉之繇命諸
子延使者入卧内視余疾使者不得已以疾聞再與祠
盖自是亟上懸車之請余固凛凛待後命夫人怡然其
適意異時從臣奏子授京官癸亥端復當奏則勸以貤
恩兄子鎖㕔進士中選試南宫甲戌端臨當試則戒其
子留家嘗藥不得行是豈薄夫榮而羞子貴者耶進退
之際繫念深矣嗚呼祝柱之規弗謀徒使倚楹之憂滋
深也朝坐燕與者無救於世之傾危徒使宫居閒處者
日虞其身之顛沛也掲之墓門将日引月長君之志不
可磨而草没苔荒吾之責胡可諉也吾不敢使他人讀
之吾子孫讀之知其非直晉潘之悼亡而永愧於楚莱
之棲遯也尚何言哉生於戊子正月殁於乙酉十月二
十八日𦵏以丙戌十二月壬寅其地在徳興縣銀山鄉
之古蓮塘六男子端復端臨端履端䝉端頥端益三女
子長前卒幼未行修職郎朱煥文從事郎費世文太學
生彭開其壻也孫女四人誌其墓曰故魯國夫人張氏
銘曰
古之辭公卿而樂耕釣者其獨往之風與其偕隠之人
髙矣逺矣不可及矣猗若冲淵從夫君兮遡沿翟茀朝
兮憂則違之裘褐歸兮樂而安焉進何必參東廂之語
兮退何必賦北門之篇山有木兮水有蓮與夫同藏兮
伊歸獨賢誰銘新阡兮我稽平園謂余不信兮皎日在
天
欽定四庫全書
　碧梧玩芳集巻二十　　　宋　馬廷鸞　撰
　　雜著
　　　祭胡平心先生文
惟公經為人師遲登館殿才周世用睨視公卿屬以顓
䝉獲親鴻碩嘗聆父訓欽感公知鄉老貢英超䝉送拔
春官擢士過擬飛鳴雖衡鑑之無私亦甄陶之有自屡
薦不入官一麾乃出守竟何補於始平世雖嫡孫行名
在惡子中徒逺瞻于六一今者考終八袠遄返九京白
髪門生寝車長卧青衿學子絮酒代忱地老天荒蘭沉
蕙死窮通榮悴之感離合存殁之悲皆成虛空何足傷
歎唐人之誄今日亦云
　　　祭咸寧郡太夫人文
嗚呼諸孤失母亦既踰年母棺在堂如聞其聲母像在
几如見其容孰知日月有期體魄則降母之聲容將去
此而何之乎年開八袠而半世婺居禄集暮齡而一生
淡泊藐是諸孤其何以報吾母乎疇昔京師戲綵成圖
母謂諸孫吾不復此樂矣異時見我其徴諸畫工孰知
此語之竟為不祥乎浙江潮平理棹將發呼母而别淚
涕長潸孰知此生之不可再見乎金鵝之阡相其隂陽
慈母之徳孝娥相望山聯丑艮面直未坤以妥尊靈以
庇來雲穆卜良辰輀車既啓血淚徹泉終天而止嗚呼
痛哉
　　　祭叔父南塘運幹文
嗚呼盤山巍巍詩書之門公為之孫潜溪堂堂英傑之
士公為之子弱齡幾何􁀾􁀾以泣公自植立素業幾何
僅僅以給公自營葺而肥其家而亢其身秋菊寒泉籩
豆薦馨風朝月夕壺觴話情有人事之綢繆無世故之
拂嬰於細務以必謹而大體之尤眀某蚤罹羈孤公恩
甚勤晚冐顯融公懐甚欣宫保七孫幸公獨存公今長
徃典刑併淪嗚呼九品之官甚微百年之身已耄偉景
定之褒綸錫淳熈之遺老曰通經博古而科目見遺曰
隱居求志而行義可取帝制坦然公則何憾父黨盡矣
我獨長潸
　　　祭先姑孺人文
嗚呼自我先和公以修身謹行訓其子孫不惟諸父克
守先訓言忠信行篤敬隱徳于丘園而未嘗過求忍貧
如鐵石而未嘗茍得雖諸姑之適人與其所以持家者
亦皆勤儉致贏絲枲自潤而已若先姑尤為嚴毅剛烈
有黔婁之妻公父文伯之母之節焉以故享高年集晚
福大耋考終無一可憾萬石君孝謹之風兩家子弟果
能服膺而勿失否乎可不懼哉日月有時將𦵏矣不肖
姪自哭先皇帝以來疾病幽憂死亡無日方仍大滌之
祠遙灑灞陵之血欲一送姑之喪而莫之能前也嗚呼
哀哉
　　　祭先兄提幹文
嗚呼吾兄而止是耶五十年兄弟之親依十五年伯仲
之出處而止是耶兄今亡矣其存者豈不可得而言耶
吾嘗評兄山林而懐天下之事畎畆而深當世之憂簞
瓢捽茹而有愛人及物之志使其官高則首公盡瘁不
為勞使其家肥則解衣推食不為吝使其遭時致身則
捐軀蹈患不為難而位不足以滿其徳勢不足以行其
志年不足以盡其材而止是耶吾兄弟幼孤二父遷謝
時兄纔九齡率諸弟以學雞初鳴琅琅誦書史白首不
衰家故窮空以開門授徒為業昧爽危坐閲文巻商題
評寒暑不輟暮年課子亦如之意者劬書醉經足以累
兄壽乎兄為布衣嘗竊有杜陵吾廬獨破之懐又有昌
黎平生悲詫之興晚嵗值其不才弟為盲宰相金書扺
京師輙一喜而一懼喜也以平安之來懼也以責善之
故家事不言言國事身事不言言他人事朝廷罷行而
議論不齊曰汝弗知歟州縣官才不才而升沉或異曰
汝弗詳歟冗僚卑官材諝困滯曰汝司人物而弗能稍
稍振拔之歟弟既還山兄之此言不復聞此書不復出
而此志亦不復伸矣意者憤世疾邪足以累兄壽乎兄
有塲屋之夙負而本無進取之心有科第之壯圖而本
無官職之念草袍槐簡義檄迫之月柝燈碁儉幕招之
登極推恩普天轉秩兄無所陳初官小剡章交公車兄
無所願再調月餘京剡再至兄無所求他日馳書其弟
曰吾姑以課子平糴為事是亦為政矣今年弟得危疾
抱兄而泣曰脱不濟門户衰矣萬石廢安石得無仕進
志乎兄聞而悲之乃肯就泉幕不三月而疾不起意者
任職居官又大累兄之夀乎弟以大暑大寒之月投床
卧痾兄呻不寧六月來京喪其長女纔兩日兄不顧而
來十一月來京攜眷官下又纔兩日兄又不顧而來暴
衣露冠風羈雨紲惟恐一日其弟之旅死也而豈料其
身之不免乎蒼蒼者無信乎茫茫者無神乎病者痊而
壯者殁乎垂亡者僅存而無病者長徃乎庸庸者達官
而皎皎者下僚乎嗚呼痛哉兄於為善如水之必寒火
之必熱然而直心無他腸中産無贏餘亦戛戛乎其難
矣鄉閭紛争兄調護之士夫請託兄巽謝之僕厮傲慢
兄箝制之儒生窶貧兄梯級之饑羸待哺兄平頒之宜
其身殁之後聞者垂涕哭者失聲何以得此於人乎人
誰不死搢紳死權死於官負販死財死於塗介胄死勇
死於敵兄平生孝養一日還任必欲扶憊祭母墓而後
行醫師勉以疾不宜拜必拜而伏枕不能興竟啓手足
於凱風寒泉之廬良得死所矣然則兄魂何之乎將蕩
為太空與化俱逝乎抑從先夫人若平生歡乎兄則無
憾弟將疇依弟年踰五十官歴二府何所求於世亦不
敢復為世用矣一身失左臂而欲為人可不可歟今而
後惟偕季弟奉孀嫂撫孤雛若哺若寄者以至成人然
後他日有以見兄於地下耳子由東府之詩盤洲鐺脚
之賦可覆思乎一哭而涕零再哭而魂驚三哭而聲咽
四哭而腸絶嗚呼痛哉尚饗
　　　祖祭先兄提幹文
嗚呼阿兄亡矣憶五十年間始而褰衣遜棗推梨中而
摶空後雁前鴻終而號旻摘蒂枯荆曽聚散之幾時而
悲歡之百緒也日邁月征音容隔矣山長谷穹草木澤
矣殯于位祖于庭食褁其餘俎歸于館兄弟而賓客之
矣中年别兄臨别輙悲孰知此别没世為期晝思冥茫
夜夢見之瓊瑰盈懐枕簟潸頥嗚呼比年此時浙江之
濆輕舟迎我呼我中流今年此時豐塘之阡靈車送兄
葬已高丘孰寒暑之一瞬而俯仰之千秋戢恨飲泣勒
文藏幽何生年之卒卒而修夜之悠悠朔吹為我悲凍
雪為我愁眀發遂行單杯永訣逝者魂歸存者肝裂嗚
呼哀哉
　　　祭亡弟總幹文
嗚呼紹定之元先人即世兄纔九齡弟甫四歳我生七
年亦未毁齒母抱羣雛家徒四壁畫荻而教採梠而食
食我猶艱教我誰即維方氏姑欲抱汝去曰勁齋翁實
能訓汝取諸其懐涕零而與獨余從兄詩書相和帶經
而鉏飯牛而歌每嗟予季謀習若何更六寒暑微一音
郵母懐弗康命我徃求川谷之長林澗之幽行即其家
忽遇諸塗魯髽齊屨樵牧與俱翁耄而荒子娱以嬉我
心不决告母還諸又閲三霜始勇一行泥塗濺濺雨雪
彭彭遂挾子歸俾學我傍束書授徒負篋從兄簡編之
樂絃誦之聲或雞三號或夜參半忘食已晡燃薪欲旦
我擢儒科棄此兎園子自衿奮魚躍于淵我官江圻去
此東岡子自婚媾鳳求其凰戊午初薦我留家巷姦囘
曰丁以癡物相合者冥升背者逺放其人虎視其黨睢
盱嘖有煩言懾處愁居子於此時而奉鄉書辛酉再薦
我列朝紳便嬖曰林以吠犬狺請誅履齋欲媒其身我
對延和細為上陳本朝家法不殺大臣無滑此手以傷
吾仁一言蹇蹇萬目睽睽愛我者我竒怒我者我麾子
於此時而薦胄闈謂為獲伸再進再躓謂為不逢孰憑
孰翼以賢能獻書以門品授秩嗚呼哀哉命鄉論秀一
第﨑嶇惟有司不眀國舎虞比一官拓落而天下無邦
既中年之鬰欝又晚歳之皇皇伊寒門之撐拄與濁世
而低昻姑忍尤而攘垢孰投簮而搴裳忽號山窮乃熟
黄粱臨絶之音一何琅琅曰懷抱其靡終以妻子為余
累念子平生諸縁畧備婚嫁畢圖兒孫孔峙先人之緒
業未荒姑氏之蒸嘗有繼倘頽齡之闗天可含笑而入
地維昔之時老不哭少何今之衰兄哭其弟昔兄之亡
三人行而損一人於易為損今弟之殁二惠競而弱一
个於傳為危有文以觴無淚可揮如身無臂如車無軏
孤鴻失侣獨啼雲長庚孤眀不陪月嗚呼哀哉尚饗
　　　九日祭亡弟總幹文
維著雍困敦之嵗無射之月亡弟總幹止堂君三年制
終將以良月祓除其兄某乃以茰菊之辰奉糕酒之奠
别靈筵而告之曰嗚呼古人有言閒居愛重九之名今
我不樂獨立無同氣之親嗟余季之冥升閲黄花之三
零始而枕棺外舎中而設几中庭終而隙駒迅馳祥琴
成聲吾寡兄弟而弗忍也孰敢違先王之禮經然則酒
能澆胷中之磊塊菊能制短世之頽齡乎感物思人兮
涕泗横慨今懐昔兮寝夢驚吾嘗與君奉母齊山江涵
秋影欣然適攜壺之趣又嘗與君從兄東府風吹松竹
惻然感對床之情或霜螯左持或雲液細傾今辰何辰
酌此醁醽故吾今吾視此伶俜矧終年之大病將鬼趣
而人形腹彭亨而不能納羶馨足擁腫而不能踰柴荆
嗟若君存能不我矜余又安能登高望逺臨流歎逝睇
汝君山之陽而視汝白雲之京也靈兮何之魂兮何營
將為浮漚為飛塵棄我捐我即九原之昏昏抑為祥雲
為慶星福我壽我驅二豎於㝠㝠乎嗚呼明年縱健人應
老昨日追歡意已遲非東坡九日懷子由之賦乎鴻鴈池
邊照雙影鶺鴒原上憶三人非涪翁九日懐知命之句
乎彼懐兮一時吾懐兮千古綴辭寫哀有淚如雨嗚呼
哀哉尚饗
欽定四庫全書
　碧梧玩芳集巻二十一　　宋　馬廷鸞　撰
　　讀史旬編
　　　自序
讀史旬編者病叟暮年之所著也昔東萊吕太史著大
事記其為書也曰記事列事之目無所褒貶抑揚曰通
釋本易繫辭書詩序旁採劉向董仲舒史遷以及胡五
峯之説明帝王之統紀曰解題為始學者設所載皆職
分之所當知非事駁雜求新竒出於人所不知也初公
之為書本起春秋迄五代書未及成而絶筆於漢武帝
征和三年朱文公屢惜之傷斯文之不續後學之不得
私淑諸人也今輙不自揆本康節邵氏經世紀年圖朱
文公通鑑綱目略倣吕氏義例而為讀史旬編旬者日
之甲癸也書曰朞三百六旬是也吾書以日之甲癸比
於年之甲癸謂之旬編自堯甲辰至五代周顯徳七年
庚申(原注周以此年/正月四日方禪)三千三百一十七年為三百三十
二旬(原注末旬/自甲至庚)類而編之自康節先生作皇極經世書
紀年始唐堯甲辰而堯之前無年可紀於是伏羲而下
至唐堯之前本易大傳家語五帝徳與夫百家言皇墳
者書其槩以備太古之事而譜黄帝之世焉(原注譜黄/帝所以譜)
(唐虞也唐虞皆為五帝而/皆不傳於子則無可譜者)又自堯甲辰以下以至周平
王己未之前(原注太史公編年首共和庚申厲王/居彘之歳月今但以春秋初年為斷)隨年
而書其事無事則虛其年終之以詩書雜傳所載以備
二帝三王之事而譜夏商之世焉(原注唐虞既無可譜/周之世數未也未可)
(譜/)自孔子作春秋編年始周平王之四十九年己未終
敬王之三十九年庚申魯西狩獲麟左氏傳終貞定王
元年癸酉魯哀公如越是編入春秋之後列事目於前
春秋之經是也述解題於後凡王事伯事之可論者著
之諸國之事不著其他則有左氏之傳諸儒之經説不
敢僣焉自司馬公作通鑑始周威烈王之二十三年戊
寅而威烈王戊寅之前上距貞定之甲戌左傳之所不
書通鑑之所未續則採劉道原外紀為傳鑑補遺之書
亦隨年書其事無事則虛其年而不敢遺焉通鑑戰國
而下以至五代後周之前亦列事目於前朱公之綱目
是也述解題於後傚東萊大事記閲諸家之史以廣其
見聞集諸儒之説而訂其得失若征伐之本末制度之
沿革亦粗及之而譜周至五季之世焉自黄帝迄五季
其子孫之傳序已見於譜矣漢三國六朝北魏齊周以
及五季其疆理之離合又為圖焉成書之首以通説數
條論作史之源流歴代之首則以皇極經世數考氣運
之推遷凡此皆職分之所當知者而愚恨其不能盡知
且聊欲便省記也其如孤陋寡聞何經始於壬午之冬
徹編於乙酉之秋越三歲而後三十有八帙之書成姑
以備遺忘授兒曹而已陳了翁言通鑑為藥山學者惟
當愛日孜孜日逰此山而已吾老且倦逰矣東坡云脚
力盡時山正好莫將有限趂無窮唐子西亦云棋罷収
成敗書慵巻是非棋之成敗猶書之是非罷且慵之時
収且巻之日也窺陳編以盜竊長兀兀以窮年豈七十
老翁事哉雖然是固不可不令兒輩覺也乙酉秋澣書
　　　制作通説
余既攷古人制作之本末因稽其成書之歲月論春秋者
言夫子感麟而作作起獲麟故文止於所起踰再歲而
夫子夢奠矣故歐陽公謂此夫子既老而成書春秋緯
演孔圖云孔子修春秋九月而成卜之得陽豫之卦是
春秋二百四十二年之書以九月而成也太史公整齊
世傳論次其文七年而遭李陵之禍於是述陶唐迄麟
止是史記二千一百四十三年之書(原注年數/張子節説)以七年
而成也司馬温文正公受詔纂資治通鑑歴英宗神宗
二世十九年是通鑑一千三百六十二年之書以十九
年而成也李文定公纂本朝長編自紹興隆興乾道淳
熈節次上進収拾舊事垂四十年是長編一百六十八
年之書以四十年而成也至於朱文公綱目本舉要補
遺二書盖在乾道八年壬辰之歳正月而語孟精義成
四月而通鑑綱目成是不半年而書成吕成公大事記
通釋解題本起春秋迄五代凡左氏通鑑已載者皆不
書惟著其所不載者創始自淳熈七年以一日記一年
越明年絶筆於漢武帝征和之三年而已不及竟矣書
之難不其難乎時之難不尤難乎歲月遷流典籍浩博
書以自警云
　　　三皇五帝世譜
孟子曰博學而詳説之將以反説約也愚纂三皇五帝
諸家正妄之説備録於前所謂博學而詳説之而列歐
公邵子之言於後將以反説約也而復折衷於天台戴
氏之説焉愚按吕成公之言曰太史公作五帝本紀既
列敘其世系相因之本末而三代世系之所自出復總
而叙於五帝紀之末篇以見帝王之治體統相承而出
于一也秦則無復五帝三王之源流矣太史氏之書法
豈拘儒曲士所能通其説乎雖然遷之興寄逺矣而欲
彌縫世次聯屬相承則誠有如歐公之論遷固不能自
通矣漢儒相承以此為定説如祭法禘郊祖宗虞夏皆
禘黄帝殷周皆禘嚳是皆粗而言之由遷必欲實其父
子相傳之説故也譬猶書君陳序周公既没命君陳分
正東郊成周而鄭氏即曰君陳周公子也此豈可信乎
學者詳之
　　　外丙仲壬
湯崩太丁未立外丙二年仲壬四年太甲放桐殷人之
制兄亡弟及此先儒據一代成法而有是言然觀商六
百餘年間自沃丁以降立弟者十一君自太甲以降立
適者十二君然則兩説亦相半耳成湯既沒之後經無
明文太史公以來諸儒從外丙仲壬更立之説為立弟
河南邵氏程氏從漢孔氏外丙仲壬不立而太甲徑立
之説為立適愚竊考殷人當日之制有適則立適太甲
以下是也無適則立弟沃丁以下是也廢適而他立則
亂太史公所指仲丁以來九世大亂是也五峯詆史遷
而欲改史記本文仲丁為沃丁以為自沃丁至陽甲恰
九世亂愚皆不敢以為然按史記云自仲丁以來廢適而
更立諸弟弟子或争相代立比九世亂於是諸侯莫朝
此史遷本文也據仲丁立其弟外壬外壬立其弟河亶
甲意當時仲丁外壬未必無適乃再世立弟所謂廢適
也亂之始也至若祖辛舎其子祖丁不立而立其弟沃
甲沃甲舎其子南庚不立而立祖辛之子祖丁祖丁舎
其子陽甲不立而立其諸父沃甲子南庚南庚又復立
祖丁之子陽甲所謂更立諸弟子也於是仲丁以來九
世亂矣盖凡史遷之説非以無適而立弟之子為亂也
以廢適而立弟之子為亂也盖亦非直以立弟之為亂
也以立弟之子之為亂也盖自仲丁以來方有此仲丁
而上不與焉此名何嘗誤就如胡氏之説必以仲丁為
沃丁遂謂其立弟九世而九世生亂愚謂有以質之自
沃丁立弟而後雍已立其弟為太戊太戊且能中興商
室矣安在其為亂乎大抵商人立弟非亂制惟廢適乃
亂制太史公既知其説則不當復録外丙仲壬以為世
次矣使當時不立太甲而立丙壬是廢適也恐湯尹之
時已亂而何必仲丁以來哉近世大儒有專攻書序者
背河南程邵之説以為太甲服仲壬之䘮為仲壬之後
也夫營桐宫湯之塟地也密邇先王之訓湯之訓也太
甲以兄子服叔父仲壬之䘮而欲其思乃祖成湯之訓
以為遷善改過之地伊尹之謀何其迂且拙耶故併辨
之
　　　文武受命之年
受命之説當以尚書大傳之言為正而改元也稱王也
皆非也劉氏徒辨其年而不辨其説何哉凡傳當以經
為正經于武成稱惟九年大統未集經世於癸亥書周
文王為西伯當以此為受命之年至已已王崩則為七
年與九年之説未合經於泰誓書惟十有一年伐殷經
世於巳巳書武王立至己卯克殷正合十一年其云十
三者誤也若劉氏既主受命改元之説遂以十一十三
為非武王之年乃從文王受命以來數之也愈舛矣
　　　武王問箕子以殷亡殺紂是非箕子不忍言王
　　　亦醜之問以天道作洪範(原注/外紀)
二帝揖遜以義理傳天下者也商周征伐以義理得天
下者也堯舜禹三聖相授皆曰允執其中湯之誥曰惟
皇上帝降衷於下民若有恒性克綏厥猷惟后武之誓
曰惟天地萬物父母惟人萬物之靈亶聰明作元后中
也衷也靈也皆義理精微之極也帝王揖遜征伐其迹
雖殊而皆以義理之極為羣言之首盖當時發眀義理
者有人焉唐虞之際道在皋陶故述惇典庸禮而以五
服五刑繼之夏商之際道在伊尹故論肇修人紀而以
官刑終之商周之際道在箕子故演洪範九疇而以福
極終之治源治法不偏廢也所以上遡執中之藴也外
紀顧言箕子不忍言紂而武王醜于克紂乃訪道而作
範何歟
　　　成王年幼周公恐天下畔乃踐阼攝政南面朝
　　　諸侯(原注/外紀)
　　　成王幼方亮隂周公為冢宰聽政事(原注/古史)
聽政是也攝政非也愚嘗論之太甲服成湯之䘮亮隂
不知政事禮之常也伊尹因其不明處之桐宫耳後世
乃以為放君成王服武王之喪亮隂不言亦禮之常也
周公因其年幼代之行事耳後世以為攝政攝政二字
經所不言如書蔡仲之命惟曰周公位冢宰正百工羣
叔流言而已詩之序文言周公攝政逺則四國流言近
則王不知者講師之説云耳
　　　厲王共和
太史公讀春秋歴譜牒至周厲王未嘗不廢書而歎盖
太史公十二諸侯年表序篇之説云爾是春秋譜之所
由起也人知春秋編年不知編年始於共和之初人知
春秋成而亂臣賊子懼而不知亂賊兆於厲王之世太
史公之説微矣哉或曰紀年何必始於共和曰康節經
世書始堯即位甲辰者疑年也史遷始共和紀年者實
年也惟其疑故甲辰紀元起於皇甫謐之説而外紀附
注或曰戊寅辛卯滋紛紛矣胡五峯謂邵氏精極天地之
數必不妄是以從之惟其實故共和庚申紀年之後千
歲之厯可紀無異説也然亦非一朝一夕之故盖周自
昭王以後無年可紀三統厯劉歆本史記魯世家推魯
之年以紀周之年自伯禽以後魯之傳序皆有年可書
諸國之所無也此固魯秉周禮之一騐耳
　　　貞定王三年乙亥晉空桐震臺舎壊人多死
自貞定王三年乙亥之地震至威烈王二十年乙亥之
犬禍盖六十年間天下之大災異皆在晉而不在他國
豈他國之史不書而晉史獨存耶天人之際必有可言
者矣晉天下莫彊之國中原之全壤先帝王之所經營
之舊也一旦裂於三家非小變也犬禍之眀年又明年
三晉請命於周又明年周命三晉為諸侯而晉國亡矣
精祲之相通固如此夫
　　　春秋十二諸侯譜
嗚呼威烈之二十三年通鑑之初有天下之大變焉盖
十二諸侯出於共和之初下逮春秋變而為七國則通
鑑之初年也何則當春秋之末魯雖為三家而悼公猶
魯也齊雖為田氏而平公猶齊也晉雖為四家而定公
猶晉也獨曹亡於春秋之未終陳亡於孔子卒之年盖
小國寡民是以先亡君子無譏焉閲六十餘年至通鑑
之初天下之大國七秦楚燕為舊國而三晉裂為魏趙
韓吕氏之齊簒為田氏之齊此四國者皆非聖賢之裔
矣太史公六國表拳拳於秦之興而不暇諄復於十二
諸侯之亡後之覽史者宜有考焉
　　　魏文侯
夢奠之後師亡友散春秋且為戰國矣而聖人之後猶
著於魯聖人之徒見師於魏魯之削滋甚子思固不足
以囘旋其間而秉禮用儒則其遺風猶在也魏文侯簒
竊之餘且猶有尊賢尚徳之意此空谷之足音也然子
思言論風㫖異時其門人孟子猶有傳焉子夏之云為
不少槩見於魏者何也史記稱其居西河教授而劉氏
云今同州河西縣有子夏石室學堂在焉意者其老於
西河西河之民疑於夫子之時魏文侯因以師禮尊事
之而無復有從容諷導於其朝之益也顧文侯區區之
心猶足稱者使其繼世此風不墜以及惠王之世孟子
出而繼之相與扶持世教王道其庶幾乎文侯區區之
心再傳而影響不存則公孫衍張儀之流已颯然至矣
惜哉故愚於傳鑑補遺之終編備論其事焉
　　　商鞅
商君之仕秦身遺其利而身蹈其患者也秦人之於商
君陽殺其人而隂祖其術者也彼其負罪出走不之他
國而之魏者得非以舊邦之猶可以逃難耶六國之見
攻於秦也其禍首於魏秦之攻魏也其謀專於商君亦
既駕言舊好襲虜其將而又欲慿藉舊國逋逃其身是
以市井之行自處而以君子長者之道望人也蘇東坡
詩曰豈惟公子卬社鬼亦遭謾斯足以發千古一笑而
已農戰篇之説以為豪傑皆學詩書以避農戰則國削
且貧秦人狃其説卒至於焚詩書而後快曽不知隴上
輟耕太息而起者皆農戰之人也鞅之得失如此劉歆
新序之論方且誇之以為書之無黨無偏詩之如砥如
矢司馬法之勵戎士后稷之勤農業無以易此是以鞅
為三代之英也國師公之反理詭道久矣本朝王荆公
又翼之曰今人未可輕商鞅商鞅能令令必行吾從祖
老山翁斥之曰商鞅何人也車裂以狥之人也鞅而不
可輕則孰可輕也此論可與太史公並著云
　　　蘇秦
秦説六國凡言其形勢甲兵之盛與其主之賢容有辨
士大言佞語至於論六國與秦相交之利害則皆鑿鑿
精實無一語妄至於説趙語中有曰眀主外料其敵之
彊弱内度其士卒賢不肖不待兩軍相當而勝敗存亡
之機固己形於胷中矣豈揜於衆人之言而以㝠㝠决
事哉此數言者自孔子孟子以仁義告時君之外如欲
陳當世利害之實孰踰於此又豈可以辯士廢哉其説
趙魏楚三國必有數語及人臣過計竊意此三國者必
有大臣隂主事秦之説是以及之又其餘國之君率皆
唯唯聽命楚王獨能以其國之安危利害與之深謀則
威王之所以自謀其國者亦可謂操危而慮深矣儻非
傳其子懷王則張儀豈得售其術而至六千里為讐人
役哉
　　　東西二周
東西二周之所謂君者周公之後得其地而各自稱君
非王赧之謂也索隱于西周君下注曰周公西周武公
也時王赧微弱不主盟㑹寄居西周耳然以區區二周
介乎秦楚韓魏之間此四國者不復以天子尊周而常
以小侯怨周於是每借辯士之口左右販鬻﨑嶇自存
者五六年哀哉國䇿分東西周各自為篇史記所書亦
多貿亂曰西周東周而又曰周則不知其孰東而孰西
也
　　　封建郡縣
封建郡縣之説古今一大議論也論封建者至胡氏而
詳論郡縣者至蘇氏而盡朱文公又反覆明備且有以
處封建郡縣之間然論秦之趣亡無擇於封建郡縣者
是知秦惡之浮於桀紂也謀秦之所以存而欲其續六
國之祀以為封建是不知秦之不可與為湯武也漢髙
帝除秦亂而興猶不欲立六國後況以責之秦乎封建
良法也亦曰有闗雎麟趾之意然後可以行周官之法
度耳
東坡五峯二公之論相為矛盾而皆未免有遺論也謂
封建可以禦戎狄乎千八百國尚存而犬戎入周室矣
謂郡縣可以息簒弑乎三十六郡甫置而趙髙弑二世
矣論封建者至朱文公治體之説而止論郡縣者至蘇
黄門隨勢之説而止
　　　以張敖故臣田叔等十人為郡守諸侯相
蓋公能教曹参以定齊田叔能明趙王以報主皆竒士
也而皆老氏之學也黄老于漢殆有益矣夫趙事發之
初敢隨王罪三族而叔輩輒隨迄能白王漢興叛者羣
起而復作於骨肉之間事既解髙帝方賢其故臣而用
之王且廢猶能自言其國之賢臣此皆非秦世人主猜
忌者所能及漢四百年之業徃徃由是基之田叔者既
全趙王異時治梁獄又能全景帝母子兄弟之恩誼其
子仁為司直戾太子之變又令太子得亡雖坐縱反者
得族然皆古之誼烈士豈可以常人比哉
　　　陳平受命誅樊噲囚噲還上崩因留宿衛
平受命誅噲而不即誅受命將屯而不至屯平固知髙
帝之神已逝而吕氏之勢方炎故寧死君以安身此其
所以為智有餘而難獨任歟知臣莫如君信矣
　　　吕后
漢自髙帝有天下以來常有疑將相大臣之心吕后習
聞久矣至是再經大喪其畏忌諸公誠有如辟彊之計
者當髙帝時后誅韓彭如殺狐兎髙帝崩時且欲盡誅
諸將而後發喪今恵帝折夭國無冢嗣彼將誅大臣以
逞固優為也大臣姑為自全之計以待此媪之老且死
禄産庸人平勃取之有餘也大槩欲存漢祚則平勃不
可亡欲誅諸吕則太后不可存今諸公以計存而后以
老死則漢氏安矣李文饒之説未為至論而吕成公乃
於學術上倒斷區區竊謂此時此事無論學術直論機
權耳
致堂胡氏之説足以盡西京外戚貽禍之本末矣嘗因
是極論之天地之間有陽不能無隂隂而乗陽則宇宙
分裂人極隳亡矣女子四陲是也姑以三千年間世代
興亡之迹攷之由三代而下亡於女子由石晉而下亡
於四陲皆可數也歐陽公謂宦官之禍甚於女子此固
為唐末一代言之耳以古今大勢論則女禍深矣少女
子能蠱惑人主以亡國老女子能崇長外戚以亡國三
代之亡固皆由是物矣周之東遷以褒姒周雖不亡於
此而已衰於此矣秦氏有宣太后穰侯之專莊襄王悦
美姬以易其宗漢髙帝起於閭閻吕后初無功於王業
也而漢初諸人之論每以為吕氏雅故本推轂髙帝就
天下(原注田/生説)又謂吕后與髙帝共定天下(原注酈/寄語)是以
諸吕之心自謂與諸劉等􁃊然有取而代之之意而後
動於惡中間霍氏擁昭立宣光妻邪謀特覺之早耳而
終不免元后莽新之亂焉曹魏之簒於司馬氏也一再
廢弑專以母后為之主晉武平吴之後耽惑女寵楊賈
實召五季亂華之禍天下既為南北矣齊陳以女色亡
元魏以淫后亡隋文帝起外戚以簒周唐髙祖竊宫嬪
以取隋太宗寵武才人開聚麀之醜子孫殱焉禄山之
起為太真妃也唐雖未亡於此已衰於此矣河朔失而
勁兵亡東南虛而蠻禍起非權輿於天寶末年乎朱梁
以女開子禍而亡後唐莊宗以劉后殺功臣靳軍賞而
亡皆女子之為也自石晉而下則邊陲之禍繼之晉髙
祖欺天叛君借助契丹而亡於契丹周恭帝雖幼冲儻
無陳橋之師則太祖尚遵養時晦之日也自時厥後則
又有不忍言者矣嗚呼陽一隂二女禍歴選前代而知
之矣四陲之禍其未有涯乎
　　　景帝
景帝天資固深刻而猶有文帝之遺風焉保䕶梁王則
文帝淮南王之餘意也擢用田叔則文帝用長者之微
㫖也減笞數定箠令何以異於肉刑之除乎禁酤酒何
以異於酒醪縻穀之禁乎凡兩朝詔書為民而下者皆
當時仁心仁聞不容有所優劣吕氏尊遷抑固其素論
也然景詔之不載遷史之畧失之也因抑班氏遂貶景
帝何謂也哉
欽定四庫全書
　碧梧玩芳集巻二十二　　宋　馬廷鸞　撰
　　五言古詩
　　　館中送鄭著作
士為慾心縳蝸牛粘壁枯榮華不盈睫咎責彌八區不
有君子人中流誰一壺公懐天台秋夙昔廊廟須南宫
接東觀並轡驂天衢幽憂腸内熱慷慨涕濡縷拜疏上
虛皇誦言折姦愚肝腦非已物宇宙須人扶恭惟天王
聖肯使善類孤一朝擁麾蓋自詭歌袴𥜗黟歙股肱郡
新安文物都斯文紫陽翁千載長昭蘇稻苗新進士倚
公為播敷繭絲困窮民願公薦蒍于勉哉崇明德歸來
誦唐虞
　　　皇太子生辰詩三首
煌煌炎宋興奕世開燕謀建隆聖人出庚年寳運周祥
符帝子生巳月神光流稽首頌儲君昭哉遹嘉猷吹銅
協乾陽主鬯彌千秋星暉狼弧低海潤青齊収金輪整
鶴駕玉觴侍龍樓無逸能為夀乾乾謹時休(原注/壬戌)
蒼龍見天東房駟拱辰北煌煌心星前炳炳天王側休
符協乾文正陽毓紫極銅樓藹祥光玉巵奉愉色歡聲
沸笙鸞夀齡指箕翼何以祝元良勉哉崇明德學問日
就将福禄時萬億永侍帝宸尊重暉照四國(原注/癸亥)
正陽毓前星盛事符仁祖仁者夀之基生意一何溥歡
愉侍宫庭暉潤彌海宇三朝謹師文寸隂勤惜禹新功
鑑銘盤妙用明絜矩嘉賓從商園末僚愧韓愈永言祝
儲君重離日常午八表躋春臺萬年受天祜(原注/甲子)
　　　用大東萊臨川詩韻示諸兒
惠子五車書彼富吾何慊滔滔嵗崢嶸濯濯木荏苒前
榮悼虛誇新懦就退斂東鄰有碩師簦篋孰云逺斯文
豈終窮小子宜黽勉寒檠炷老膏此興復不淺
　　　次韻周公謹見寄
十年思美人淵淪抑天飛辛勤種青門竟作抱蔓歸日
月老賓送霜露沾人衣沾衣何足云八表籠煙霏
空山學仙子滿耳笙簫聴誰知九天上雲扉本不扄度
世同御風蓬蓬隨飄零又如芬陀花出火而青青
涪翁雪堂仙分誼故不疎投之孤芳篇托根豈云虛報
以蟠桃實一嘗千載餘洗髓躡閬苑㳺於物之初
射洪髙蹈翁哀歌淚盈盈幽居觀元化悼此嵗月更感
遇三十篇讀之慨余情白露號𤣥蟬春日鳴倉庚
退之懐桂林藥物珍陸離物情惡衰歇義心感親知我
生欠一死不死當語誰與我制頽齡悠悠白雲期
　　七言古詩
　　　題王氏琴清堂
孤桐缺月風露秋夜蟲催織寒颼飀拂牀文字翻葉葉
古心埋沒從何求客來洗予箏笛耳清圜琅然散百憂
南窻無絃鼓愈淡焦尾有桐棄不収卓哉竒士千載去
已矣竒弄萬古休江左諸王孫子儔琴清之堂遺風流
飛泉爽籟十二操鏗鏘浮玉鳴天球文王宣父次第作
此身還見大雅不収拾書囊雜釣具伴君攜琴隠林丘
作詩一為寫竒趣此生此興長悠悠
　　　次韻謝潔齋惠春膏紙
霜毫秃盡千枝竹銅雀臺荒死潘谷哀哉四寳併成空
猶有老崖藤搗玉青錢學士将相科黒頭刺史朱丹轂
懐銀早去鎮湖湘掞藻端如起巴蜀天乎嵗晚椓斯文
徃徃長吟書短幅雲昏雨暗白龍牋林宻山深紫芝曲
鳯樓誰助斧斤修魚網不禁塵土辱我馳家畔楮先生
越薄呉腴此粗俗鏗金戛玉新有聲縫霧裁雲豈堪録
向來交友文字間矢徃湍奔如撒菽薄材那敢派江西
一寸詩腸愁萬斛
　　　次韻湯叔遜謝筆墨長句
南屏翁斯文千古何終窮清輝靈氣斗牛充我從公家
二老話此事寒更支坐燭䟦紅哀哉人琴俱亡天地覆
有刀有玉誰錯礲翁今巋然魯靈殿砥柱一葉萬仭中
朅來訪我維摩室我起于坐欣迎公驚呼絶嘆吾道厄
客卿頴士委蒿蓬竈煤葦管不足用宣城黟水無良工
奈何肓卒乘鈍馬欲寫傑作稱詞雄贈公撒雷揮電施敏
手餘事渲染文字如飛蟲我生哀傷所欠死十年破硯烟
雨濛一朝洗眼獲玉句金膏水碧浸方瞳翰墨塲中身
老大期公盛氣晚霞同崢嶸素論猶激烈始信迂儒曲
學如發䝉
　　　謝呉直卿惠嘉樹篇
槐底婆娑生意盡栁邊揺落長年悲殷東陽守徒嗟惜
桓大将軍自涕洟不知庾叟江潭賦何似延陵季子詩
　　五言律詩
　　　次趙二車韻
世事真如此勞生何所知功名蟻行磨意氣鵲棲枝于
蒍歌偏好歸來賦足師逹人寜自苦天樂更無疑
　　　次李改卿韻
麗句費敲推清吟出競病日長簡編叢春老蓬蒿徑志
士苦憂時髙人思繕性山房讀道書晚花紅艶靜
　　　恭進理宗皇帝挽詞
仁孝初聞代謳歌早戴虞多能天與聖大度祖同符惻
怛欽刑詔嚴恭事帝圖初終兩甲子經逺有宏模
典學懐終始熈明四十年立心天地厚接統帝王前舄
奕臨雍禮昭囬賛道篇古今惟理大尊號冠瑶編
天保惟勤政春秋有復讎園陵初謁漢境土合歸周連
海滄波靜長江兵祲収庚申重立極功與建隆侔
神冊方增授龍髯遽莫攀千秋思沛邑七月𦵏稽山春
暗觚稜影星囬羽衛班寢門如昨日無復待威顔
盡拜宸奎賜新編聖訓成孫謀方燕翼龍馭忽遐征四
海堯音宻三年舜慕情因山圖固在合應若神明
　　　十月二十六日甲子
乗雲傷徃嵗甲子又今晨莫唱貞元曲誰為寳慶人(原/注)
(前乙酉當寶慶時/家弟于是年生)早霜明帶月寒菊艶争春敢睨昭陵
栢撝呵有鬼神
　　　贈汪泰軒
　　　　咸淳辛未汪君對大廷一日羽服訪余固己
　　　　警余林下之思矣君輸忠萬言有司報聞余
　　　　以漕幕縻之君不可曰吾且扁舟歸謁子陵
　　　　無愧色足矣此其視聲利為何如詩以贈之
萬言朝鳯闕一笑落漁舟把我葱珩觧從公欵段㳺東
來迎羽服西去羡羊裘揮手謝漢使蒲輪公所羞
　　　久雨潦漲未巳
一雨遂踰月連朝仍徹宵雷公自収麥田父不耘苗時
見危垣墮仍聞比屋漂愧無援溺手窮巷有持橈
　　　恭進度宗皇帝挽詞
四閏臨朝淺羣生被澤深儉勤成禹聖仁孝本虞心漢
殿觴稱玉軒湖鼎鑄金龍髯攀不得清血但盈襟
道逺年何駛民肥身獨癯寳龜傳聖子玉􁢟導宸謨百
世尊王度千秋拱帝圖孤臣慙舜輔愁絶望蒼梧
　　　荅趙心㳺與梭
亦有猗那頌從誰説象賢振振麟趾族煜煜錦袍仙禮
樂三雍對神明百世傳王孫何處隠芳草自連天
　　　程楚翁訪考亭舊居著閩山集為題其後
有客傳吟藳知渠來自閩四書猶在魯六籍不憂秦太
史經鄒嶧離騷感楚臣誰知夢奠日曾憶後庚申
　　　挽李樓峯
萬選膠庠上三長渠觀中端從繡衣使直擬黒頭公柯
爛全枰換舟移絶壑空素交與年盡老眼視天夢
短槧傳邊警長篇罄畝忠危邦韜晝錦劇盗剪春葱地
隔㡬廬舍天憐兩秃翁而今吾後死作傳豈能工
　　　挽徐朝奉(原注徑畈/先生尊人)
海内嗟遺老諸公表逸民過庭忠訓在攀檻直聲新諫
草頻尊主緋花與顯親一門名父子千載慶君臣
兒罷金華講翁從林下歸清時伯夷粟愉色老萊衣洛
社風流在襄陽耆舊稀瀧岡有名筆字字獨幽輝
　　　次韻潔堂五日
故國天中節吾儕日暮年愁心菖歜苦悲緒綵絲牽疊
雪虛唐賜薰風絶舜絃窮山飣越果醉摘尚凄然
　　　挽費潔堂
井絡璠璵瑞江干英簜馳萬屯孤宿飽一旅共時危行
地嗟蓬轉呼天泣黍離百年公有盡一慟我非私
共事咸淳帝俱生嘉定年江湖正寥濶梁楚忽姻連不
作武擔掾翻成葛水仙豈忘渠劔閣來閉此荒阡
　　　挽陳本齋
擢第韓歐上論交澗浦邊聲名寧我後官職遜人先徐
廣生多戚龔賓死獨賢拊膺前刼事雪涕大招篇
　　　膾程楚翁
汗竹丹鉛側空花粉黛中尚懐丞相亮肯署大夫雄有
客來今雨誇予邁古風幽情傾不竭𣺌𣺌碧雲東(按此/詩永)
(樂大典失載從新/安文獻志採補)
　　五言長律
　　　恭進明堂大禮慶成詩(并/序)
　　　　臣恭聞孝宗皇帝淳熈六年宗祀明堂積雨
　　　　頓霽詞臣周必大言曰謂天難諶乃爾易見
　　　　謂天蓋髙乃爾易囘蓋不待執珪幣陳犧牲
　　　　而景貺固已駢轃矣書之簡䇿至今以為美
　　　　談臣恭惟皇帝陛下寅畏寳命嚴恭帝祖乃
　　　　卜中辛稱秩元祀宫中齋戒禱晴先夕隂雨
　　　　如晦詰旦羣臣奏請宿齋隂霾洞開天日清
　　　　晏迄于竣事景氣融明都人衆觀萬口嗟異
　　　　格天盛徳同符孝宗臣以疎庸䝉恩兼掌内
　　　　外制齋宿之夕伏奉宣諭以肆赦之文臣正當
　　　　日必有擬述俾臣繳進顧惟書生庸陋何以
　　　　䝉被聖知如此臣於先儒無能為役輙循故
　　　　事撰列明堂大禮慶成詩五言二十四韻繕
　　　　寫上進唐人韓愈所謂辭語淺薄不足以自
　　　　效然而指事實録則庶㡬焉冒瀆宸嚴伏候
　　　　誅戮臣無任感激詩曰
鉅典崇邦祀精禋展國陽泰元神授筴癸亥日宣光藝
祖郊天始髙皇受命長後庚基再造先甲迓殊祥率育
歌時夏儀刑詠我將天街澄析木農扈慶金穰築塞懲
獯鬻梯山謝越裳宗祈嚴美報親享薦嘉嘗周士咸奔
走堯民共頌揚青㝠収夕雨華耀炳朝陽月御金波穆
星流珠幄黄九重紛羽衛十二駕龍驤鋗玉琳琅展軒
朱磬管鏘時行肅天歩安坐集神鴹聖孝昭初祼元良
儼貳觴旗常森妸娜黼黻罷周張柴燄千靈墮蘭膏百
末香金雞初日麗丹鳯徳風翔薄海乾施博垂雲觧澤
滂批周仍蹋晉蹴漢亦超唐臣淺來蓬户君仁㸃玉堂
恩書容藳進嘉頌媿辭荒有道帝能享難諶聖敢康畏
威勤夙夜萬夀祝君王
碧梧玩芳集巻二十二考證
第八頁後六行　次韻潔堂五日按潔堂即費伯恭本
　集有墓志
欽定四庫全書
　碧梧玩芳集巻二十三　　宋　馬廷鸞　撰
　　七言律詩
　　　恭和御製詩
聖作巍巍泰華髙淋漓賜筆洒春膏奎文河漢天垂象
藻思波瀾海駕鼇淳化罕逢休歎昉大中親遇不誇綯
驪珠數十光盈把何啻春秋一字襃
直廬峻在九霄髙雨露恩光切仰膏夜炬恩濃超賜錦
春船思澁怯提鼇日磚有影占花隱風鐸無聲引索綯
昭代崇儒逢聖主小臣待詔愧王襃
　　　恭和御製賜進士韻
熈朝道化聿求成龍衮天臨策俊英清問詳延敷廼聽
嘉猶入告厎于行堯章焜燿欣承渥湯訓丁寧戒近名
聖主得賢功烈盛小臣稽首願升平
　　　御書道山堂次林竹溪韻
芒玉平雲璽印紅洛龜圖畫五三隆璧奎星聚來時彥
河漢天垂仰化工文治正應淳化似恩華重與紹興同
何須飛白人人賜始悟君王欲敎忠
　　　十月二十日客有言儒學事感而有賦
　　　　人知乾徳聚奎為文明之運不知建隆幸國
　　　　子監尊儒一念上格蒼穹所謂志壹動氣也
大中之後建隆前魚爛𤓰分且百年地闢天開崇帝學
河輝斗燦動星躔千齡必反人𢎞道一念潛通聖即天
歎息斯文今有幸昭昭奎運豈徒然
　　　和南塘叔賞芙蓉韻
自攜敗冊小窓開三十頭顱四十來閒日詩書真足味
薫天富貴只飛灰憐渠每吸醋三斗輸我清餘水一盃
何似山翁醉花下安排籩豆洗樽罍
　　　䨇鶴
荒塘水竭只蹄涔䨇鶴翩然啄午陰此縱有魚應渴死
不濡其咮漫窺臨病鴟尚畏泥坑辱宿鳥常虞矰繳侵
何似舂鋤甘寂寞一灘藻荇立清深
　　　送建康知録操襟兄
虎韀尚落諸賢後鴈塔誰知幾榜前儘向心田寛地步
却将官職信天縁難忘舊日鍾山閣易趁東風上水船
王謝諸人英烈在問今何策可籌邊
　　　送湯東澗出守南劔州
掉頭不肯住清都勇趂秋風乞左符大論崢嶸聳廊廟
雅懐磊落勝江湖丹心豈不戀明主清節還能立懦夫
正是商山訪鴻鵠歸來羽翼莫踟蹰
七聚名藩亦甚都龍津劍氣正扶輿斯文孰是南夫子
此地重逢行秘書忠愛平生在宗社歎愁肯使到田閭
黄花粲粲牽歸興歳晚江空一悵如
　　　秘省和劉左司韻
三年三揖壁奎星當日曽登著作庭大雅重逢君子聚
斯文還屬聖人興倚天延閣縁雲上㧞地方壺歴級升
自别青藜仙分隔借書獨對短檠燈
　　　病中修實録(原注十月/二十六日)
明聖當陽四十春十年供奉感孤臣雲龍幄幙天容邇
河漢篇章帝墨新正始遺音危絶縷貞元舊曲慟沾巾
焚膏痛記烏號旦目斷稽山欲叫旻
　　　秋雨歎
夜夜黄昏雨打窻愁霖乆矣晦明陽天公一怒四山黒
田父三吁百畆黄禾黍油油生有耳芭蕉㸃㸃斷無腸
病身更與兒俱懶墻角全抛風露凉
　　　乆雨遣餉王新班
舍南舍北水漫漫乍霽仍隂暖復寒石補色天原有漏
泥汚后土不曽乾龍蛇起陸生光怪鸞鳯翀霄怯羽翰
聊復盤飱餉桑户可能藜杖過蘇端
　　　十月望日泛舟鵝塘感坡翁後赤壁賦有作
浮浮短艇水風微一枕清溪遶曲﨑篷底鎔金斜日碎
天邊散綺暮霞飛霜凝水落黄泥坂月小山髙赤壁磯
等是初冬一風景感今懐昔自歔欷
　　　二兒就試
老病吾今業已衰已還魏笏尚支頥祝兒指日傳金榜
懐我當年别玉墀殿陛詳延方籲俊江湖空曠劇憂時
此行蹇諤論邦國莫為區區杏苑詩
　　　後中秋
金風吹徹玉簫寒志士悲秋思萬端千古凄凉更餘閏
百年圓缺又重看清輝照膽渾無寐蒼昊催人自鮮歡
斗酒屬公今夜看只虧些子莫長嘆
　　　次呉園親友韻
乞得危身百尺竿冥心晦息掩柴關自尋别墅開荒徑
忽見髙軒厭轡環海宇泬寥黄鵠舉風濤浩蕩白鷗閒
劍花落盡長堤圮歎息英雄隱此山(原注呉園為呉王/舊隱故其地有走)
(馬堤淬劔/池隱將源)
　　　癸酉春暮鍾信甫寄詩次其韻
深閉柴門水竹村是非榮辱總忘言舍生只懼本心失
犯患誰知尊足存居士病來惟臥室翟公客去莫書門
人心日月無今古世道何曽頃刻昏
精誠可使嶽雲開濁世狂瀾挽不囘蒼狗白衣從物變
青山流水喚人來交遊莫作宣明面氣燄終成内史灰
我有長波一歸艇枕書春睡興悠哉(原注小齋/扁以歸艇)
　　　次胡玉叟韻
莫學前人索送詩我無姱節可提撕忍聽世上新翻曲
堪笑山中老古錐人境炎凉過駒隙天邊日夜走蟾規
窮閻又度純坤月誰識初陽變一竒
　　　和許伯脩韻
秋風孤憤只心知接得詩筒為色怡句眼獨參成佛後
吟肩聳徹欲仙時俗衰競覓胡奴飽節在何妨臣朔飢
此話只今誰舉似趨時言語正如巵
　　　夜病
幻身危抱十年病青眼俄成一旦昏夜席何常卧尊者
晨炊不擬飯王孫蝸涎有幾春潮湧鷄唱無慿曉日暾
惟有阿樞癡不去幾回驚起問家尊
　　　游荷溪西禪寺
髣髴招提寄逺村緇郎草草佛燈昏水將緑遶縈如帶
山送青來列在門句裏風騷耆舊逺胷中丘壑典刑存
滿懐孤憤幾株石欲起當年兩逹尊
　　　三月初四夜宿僧廬
風雨蕭蕭夜未央呼童襆被宿僧房無膓可斷啼䳌苦
有喙皆鳴吠蛤忙七歳遺孤今老大百年逺忌足悲傷
司晨喚起窻全曙歸命清都炷瓣香
　　　次費潔堂韻
誰翻溟渤倒天瓢大地山河等呴漂九陌揚塵京路暗
一聲鳴鵙楚魂招歸心猛折湖邊柳活計頻尋江上苗
囘首神皐雙淚落孤烟斜日短長橋
　　　三月初五日先秘閣忌
鳥啼花落暮春天一遇斯晨一泫然舊業豈無書可讀
遺言猶有石堪傳(原注新/立阡表)孝思不礙飛遐想(原注自課/楞嚴資薦)
忠憤何由竭報縁廟社已同纓􁀍盡尊堯千古憶陳編
(原注陳了翁三月五日潭州興化寺追薦神考忌日疏/云報縁如盡捨生永脱于樊籠殘喘若留削髪已離於)
(簪/紱)
　　　秋謁屺瞻墓
了知五十六年非何處空山叫阿㜷斗酒隻雞雙淚落
荒林宿莽九原悲黄花委地傷徂歳青笋迎船憶舊時
廬下夜來霜屨冷韈材持送懶殘師
　　　次韻李竹塢懐古
寶籙炎圖未百年神徂聖伏一凄然徵先生起淹中禮
與老人期圯上編柯爛不驚人換世瓢空獨樂士希賢
昌黎憤世猶稽古難拗何妨只自鞭
　　　拜屺瞻墓有感
我走金塘十五年新年六十意凄然扶藜䇿蹇趨廬下
洗盞將雛拜影前蠧化不妨松飲露鳯棲猶擬栢參天
微吟緩步滄江晚一抹青山落照邊
　　　我軰小年端午給假蒲酒奉親之外日遊村田
　　　間致足樂也今老矣竹塢老友近館授徒逢此
　　　小熟奉一酌道舊且有感於并汾舊事云
香羅細葛端陽節絳帳青衿少小時曩以彈丸俘晉孽
今於筒黍弔湘纍千年感舊慵開巻一酌銷憂强把巵
蒲酒少年供母後村南村北恣遊嬉
　　　五月二十夜記夢
生來不作浮名計老去翻驚幽夢竒宫黍不知哀九廟
廷麻猶聽拜三師睡昏擬草榻前疏寤辟疑催牖下期
更把在前榮路看癡翁説夢儘添癡
　　　徳壽宫古松太上愛之嘗持御香釃酒祠土神
　　　以祈屏蟊賊云時紹興壬午思陵馘亮之歳也
　　　于今百二十年矣僕生六十年後而十月八日
　　　又思陵上僊之晨感而有賦
六龍親御奠神州甲子如今甫再周百世尚瞻虞帝祀
五傳遽抱杞天憂臣民莫廢𤓰華敬今古長悲禾黍秋
歎息餘生孤露甚門弧弓棘總成愁
南來天馬總辛勤内禪經今歴再壬復漢赤符還舊宇
法堯黄屋本非心思成門外衣冠盡徳壽宫前茨棘深
嘆息餘生孤露甚匪莪彼黍涕淋淫
　　　又題徳壽宫古松
千歳堂堂十八公雨膏露沐貯清風龍吟髙嘯長身客
蠧化低摧秃鬢翁誰謂蚍蜉能撼樹不堪蟊賊欲蟠空
御香灑酒荒荆棘腸斷孤臣泣壽宫
　　　與三兒涉穰田渡車中讀朱忠靖中興事實有
　　　感
騷情長愛重陽近客路歸遲夕照西舉目山河秋寂寂
滿城風雨晩凄凄老思舊隱盟鷗社寒涉深流信馬蹄
慿軾試看炎紹録空嗟語石與天齊
　　　十月八日有感
日來天馬憤揮戈直為當年斧畫河萬炬蓮燈照鯨海
一杯麥飯渡滹沱思陵録上哀榮極徳壽宫前耆舊多
忍把原碑參葉記江頭石刻懶摩挲
　　　十月二十日有感
精一危微尚贅辭只須三語好為之風清月白此良夜
雪暗雲昏彼一時玉斧照廊開嗣聖金縢納冊付宫姬
思成門外荒荆棘惆悵何人失令規
　　　外孫朱饒歸呉興
出門一别行千里閉户歸休讀五車天路塵㝠車服驥
世科墨濕字翻鴉繡綳尚憶春暉報雲舍無令暮靄遮
晩嵗飾巾吾待盡髙空摩翮汝横斜
　　　七夕雨中飲客
羈懐病思不禁秋又報西風大火流梧葉未凋髙樹翠
薇花不厭小山幽燕鴻來徃書生老禾黍髙低故國愁
志士悲秋寧復爾樓頭罇酒漫銷憂
　　　十月二十日感舊
九衢燈火閙嘈嘈斗柄低昻列宿髙漏箭聲沉金鎖徹
紗籠影避貴官豪(原注百官趨行香號燈林立宫前遇/執親王之控勒者厲聲唱道紗籠皆)
(避/之)烏號望帝窮霄壤魚爛遺民沸海濤三百五年風雪
夕孤臣白首卧林臯
　　　正月四日
皇厭紛拏五季餘萬兵朝遣暮還都虎頭預卜清明旦
鼇足重開混一區天下歸仁吾有道日中為市爾無虞
孤臣白首懷佳節奠桂焚蘭淚與俱
　　　次張龍山韻反騷
雪栢霜松自有神衝風槁葉故難禁雲間已閟貞元曲
歳晩誰聞正始音天地有窮歸幻化聖賢無命亦山林
愁來又把離騷讀長夜悠悠慷慨吟
　　　冬至
山寒律琯又飛灰萬壑松風冬起雷風景不殊雲黯淡
雪霜初霽日徘徊無人獻韈抛塵屨有客傳觴醱凍醅
天地不敎陽徳盡韋編曽叩伏羲來
　　　次韻潔堂别歳
月底南枝挿屋椽無人共賞祇凋年我慙王氏青氊舊
君效坡翁白鶴遷小隱未荒存菊徑獨清難涴出山泉
歸時好待春江漲穩泛輕舟一葉蓮
　　　用潔堂韻贈徐清溪禱雨
怒起乖龍變蟄雷神翁此手更神哉老天於物何嘗病
舊雨如人自不來彼稷之苖餘滯穗我行其野絶纎埃
方平狡獪猶餘事聊慰饑農取大咍(原注咍韻殊鮮正/㝠搜間端碩從旁)
(云劉賔客不云乎聊成/小巧以取大咍遂用之)
　　　得熊靜程主簿書且誨以一父庚甲用舊韻奉
　　　寄
負米無親不忍嘗誰為故老在鄰墻百年寧復知耆舊
六甲猶能記歳陽襟佩書生聨講席鼓旂騷將角名塲
斯文未敢荒先緒白首遺孤靦最良
　　　苦雨
倦夜抛書病不禁投床無寐雨涔涔長潸舊國山河淚
細滴孤臣禾黍心狂象蹋池喧濘淖飢鴉謀稻愴淋淫
天公老手須斟酌次第龍分正望霖
　　　謝毛子文見壽
編排老朽我為魁(原注孝宗朝有朝士戱將公卿同庚/老少編排出榜某為魁某為次張魏)
(公黜落/今借用)緑鬢朱顔可得廻周雅輟吟悲顧復楚騷長嘆
誦恢台鴻飛滅沒孤身在燕逐炎凉幾客來苜蓿黎祁
湯餅供一澆眊矂强持盃
　　　次韻朱壻實甫見壽
南華參透解天刑夜夜心香禱玉衡紫蓋十年違帝闕
青山九瑣夢雲京緇郎寧忍忘天祐白傅空令羡普明
人以壽歡臣以戚孤懐借酒為澆平
　　　觀魚車渡溪
如帶溪流拍兩崖投泥賈客競喧豗隻輪自力掀諸淖
斷岸先登陟彼嵬江水斗升寜汝活岸旁車馬為渠來
老夫自取鯨鯢戮掩鼻沙丘未足哀(原注漢溝洫志河/魚大上輕車大馬)
(徃食/之)
　　　北平家傳成
三百年間事屢危降之人傑豈中衰巍巍祖烈將千嵗
赫赫元功彼一時起義堂碑雲漢麗凌煙閣像日星垂
藏山自纂前朝史付與雲礽百代知(編/首)
選將初年起范陽和戎晩節誤平凉大功宜受春秋責
盛毁何能日月傷文士談兵多謬誤蘭臺作史漫裁量
折衷自有成書在公論從知千歳長(辨/謗)
彼美人兮無古今挑燈勘史夜沉沉昌唐無復浯溪頌
哀郢常多楚澤吟麟獲自傷王迹息䳌啼誰念帝魂深
祗今莫唱貞元曲但憶曽聞正始音(感/事)
　　　餞朱壻
哀郢那能拾穗歌卧陶誰復杖藜過白頭老我已如此
青眼看君餘幾何風雨夜吟蛩滿砌雲山寒影鴈横坡
暮年親友臨分苦小酌村醪借臉酡
　　　屺瞻拜墓
老誦劬勞易感傷一年一度拜金塘食蓮正憶慈顔逺
毁璧新増苦淚滂松蠧穹林成秃帚草荒髙冢蔽幽篁
山哀浦思愁余極陣陣溪風葉葉黄
假汝稀年只八年爭敎老境不凄然青山慈母已黄壤
緑鬢中男餘白顛天外羣鴻隨滅沒雲間孤鶴自蹁躚
共攜斗酒澆墳土衰淚何由滴到泉
　　　宿屺瞻夜賦
咿軋籃輿度曉岑撫今懐昔淚淋淫蓼莪老去仍追誦
常棣新來又廢吟有恨臺𤓰隨蔓盡無情澗藻與波沉
僧窻月苦夜無寐莫詠兒寒動母心
六十年前我已孤嬰兒抱母泣呱呱昊天罔極幽明隔
良月就盈今昔殊雲塞斷行悲獨鴈風林反哺感羣烏
澄江只似洹河水一碧寒泓照白鬚
　　　過屺瞻墓
白髪蒼顔六十三年年拜母憶中男雲歸别岫山呈碧
江抱寒汀水染藍草報春暉天罔極樹隨人老我何堪
薦餘煑茗清泉供淚泫餘潸酒不酣
　　　屺瞻道中
蓐食需明出逺村筍輿咿軋睡昏昏禾麻豐歳雲連畆
風露髙秋水落痕清曉跨鞍兒從父當年戱綵母憐孫
白頭老病松楸隔一望雲飛一斷魂
波粼粼處淺溪沙漁屋低迷舴艋家地老天荒原野靜
江空歳晩水雲賖淤泥日課黄金粟清泚時吹白浪花
漫喜時豐阡陌裏豚蹄行矣祝汙邪
　　　山中對紫薇花書感
輕盈挿向膽瓶中看到山林禁籞同閣下天葩秋月黯
樓頭奎畫曉雲空(原注紫薇閣三大/金字乃寧宗御書)髙攀玉樹扶斑白
(原注太府寺一株獨/盛余嘗侍親其下)靜掃蒼苔拾墮紅(原注西省五株/苔痕滿砌余嘗)
(草制/其中)三十年前天上夢老來無淚洒西風
　　　次許表兄韻
物換星移一慨然天荒地老斷鼇前豈無志士王官谷
亦有飛仙太華巔我若加三逢本命君今過一漸稀年
兩人中表俱頭白蜀餽纔堪幾幅箋
　　　次龍山韻
新來霄漢㝠鴻客舊日風雲振鷺行脱下戱衫優便散
驚回客枕夢何長莫將呉蜀分岐路政把乾坤作醉鄉
惟有葵傾心不死清魂幾到殿中央
窻間莫問喚祁嘉望斷宗周黍稷華斗帳髙眠聊避客
深衣暫到漫為家我懐荒草同元亮君悼空絃謝伯牙
老矣悲歡總無奈仙書頻讀覽荒遐
欽定四庫全書
　碧梧玩芳集巻二十四　　宋　馬廷鸞　撰
　　五言絶句
　　　仰和皇太子殿下明禋慶成詩韻
聖主精禋格明廷對月深元良贊宸極盛徳享天心
夕宿猶疎雨昕朝覩大明重光符景貺熈事慶昇平
鳴鑾回紫禁步玉捧宸旒肆眚遵虞典歡傳十二州
　　　用清秋鶴髪翁韻賦小書招潔堂
幽居抱孤明懐古思舊京渴望寶連山老桂不勝清
月照窻炯炯蟲鳴室幽幽䇿杖柴門曉菰蒲半沼秋
火中寒暑退造物其猶醵老身不繭蠶清夜獨警鶴
老蟾明孤心凉飇蘇病骨保此中夜存微陽有毫髪
庭草無言緑林花取意紅因之酌茅柴招喚西隣翁
　　　和潔堂見壽十章
老色上尺宅靈氣虧三田懐我長房翁授汝雞犬仙
早知無廊廟胡不素丘園揮手謝世氛保此中夜存
我生嘉定間寳運稽炎隆當時貢珍祥今日泣麟窮
風雨傾燕巢波濤漲鯨海茅簷得此生其誰為爾宰
大冬嚴寒至病骨裹麄纊羸然祝雞翁不識山中相
琅琅金薤篇慰此暮年癯誦我徴咎賦誇君摘句圖
喪亂屬何辜訏訏者誰子生來乏逺猷死去憂良史
道義挹親仁詩書仰鄰富翠蓬羞排門驪珠驚滿袖
山哀兮浦思月諸兮日居伊誰百嵗期遲汝十年書
祝公千齡夀小我五月生如何山林槁得並江漢英
　　七言絶句
　　　贈張君
世間草𨽻是雲礽汲冢深埋喚不譍五百年間徐騎省
一千年後李陽氷
人生識字憂患始底用區區更出竒我欲掃空閒筆墨
只慿老腕把鋤犂
　　　贈鐵面王説易
春風吹袂過溪塘有客來稱鐵面郎今代貴人甘軟媚
可能骯髒倚門墻
　　　京邸漫題
不遑將母兄嗟弟無以為家爾與余獨坐小樓風雨急
江南歳晚鴈何如
　　　贈彭瀛洲
芸香茗供盡清流十八仙人憶舊遊要是山中好風月
年來無夢到瀛洲
　　　示程介夫
流年何必共君參九𤨏青山老一庵試檢樂天詩集看
明年半百又加三
羊膓路險百千轉雲夢胷吞八九寛豆飯芋羮纔足欲
水邊林下即心安
　　　迎新倉守曽悦心道間偶賦
黄旂紅幟走踆踆曉出闉闍奔迓新車蓋如雲騎如水
山頭牛背有閒人
　　　題張氏勤有堂
世間義理儘無涯桃李春風總一家最恨一般浮淺學
賣花擔上漫看花
　　　題趙君畫竹
　　　　與可知竹子瞻知與可知與可斯知竹矣知
　　　　者無他知其直而已故子瞻之節毎似之僕
　　　　於蘇仙無能為役而以與可望王孫無枉其
　　　　節云
霜竿操尚特幽竒直節端如正士姿髙拂九霄無曲處
古來惟有老天知
　　　八月十四日記夢
斷鼇立極有前聞鬱鬱昌陵顛蘖春起自郇瑕形自著
曉然入夢匪紛紜
　　　弔柴道士
老子猶龍不可親莊周與蝶孰為真補還石鼎吟邊句
飛作臨臯夢裏人
　　　謝潔齋惠爐瓶
午夢驚殘撥白灰滿盤雲篆拂輕煤金猊對舞輪囷吐
曽挹天香鼻觀來
宴坐渾如槁木枝罏煙瓶蕋小窻宜書慵捲起閒今古
囘向心源不動時
　　　帶湖春樹先和公手植也感而有賦
暗香疎影乆凄迷咫尺塘邊丈尺泥培植莫敎陽徳盡
看花踏雪過前堤
老樹今踰七十霜氷魂玉骨自孤芳大家扶起摧殘後
此是吾家召伯棠(原注和公戊辰即/世今七十三年矣)
　　　感二李(原注平/泉梁溪)
渡海歸來一炷香八齋早欲卧僧房平泉免向崖州死
博得生前萬口羊
　　　山中梅花
欲為山巖作好歌舊時挾冊向山阿我無縫霧裁雲句
奈此層梯蘚磴何
霜崖雪壁花千樹玉骨氷魂月一痕芳潔不為塵土涴
瓊英跕跕墮雲根
　　　潔堂惠菜餅次韻
落花寒食漫從容野摘堪供菜肚翁一笑琅玕青滿腹
紅綾還憶舊家風
　　　紀夢
　　　　陽至前一夕夢亡友康至甫遺余墨本晦翁
　　　　像圖列三辰五星其上翁盤礴巨石若坐若
　　　　行旁題一詩慨然有掃清宇宙之志而不能
　　　　記其辭覺而有作
白日青天一鉅儒清宵入夢忽蘧蘧覺來猛省戊申疏
曽説中原亂易除
　　　贈刋字湯生徳清
岐陽雨漬鐫功石浯水苔昏頌徳碑𣺌𣺌昊天須有定
煩君椎鑿待明時
　　　感時寄鍾信甫
子陵灘下立多時鷗鷺悠悠自識機春事都來無半月
一聲鶗鴂勸人歸
　　　紀夢
夜夢嬉遊到古陂翻菱剥芡不知歸野田没膝泥三尺
㧞足汙渠自一竒
　　　十月二十六日有感
賔空後甲再經壬香斷金爐已七春四十一年民父母
誰知今日帝乘雲
　　　求菖蒲於李叔翔
風饕雪虐嵗崢嶸寸草寒窻獨寧馨長恐出山泉水濁
塵埃到汝失青青
　　　和許膝嘯韻
塵滿莱衣淚㸃斑春風桃李見應難奎文忽到茅簷下
忍作當年義檄㸔
前年儤直玉堂廬下直歸遲母倚閭早識千鍾誤三釡
斑衣換得錦衣無
　　　陳菊圃參政寄詩千里外託興於秋燕春花以
　　　示玩芳病叟叟病不能吟强和四章前二章借
　　　來意以自傷後二章述愚懐以誌感
風雨危巢萎百花坐看百鳥競銜茶斜陽對語歸飛處
底是烏衣王謝家
桃李盤中天地寛誤渠鼎實為才慳苔荒草没渾無恥
猶自青黄烟雨間
冠峩獬豸服緋花欲獻甘芹謂苦茶誤盡靈烏報凶吉
終然爰止託誰家
燦燦黄花老圃寛秋芳不採豈云慳江南九日閩千里
尚挹寒香紙墨間
　　　寄題程氏菊莊
白賁黄中自不羣冷霜凉露伴靈均集芳尚恨椒蘭變
何况夭桃俗李春(屈/平)
一觴浥露餐英美八表同昏履運艱芳節不隨籬下老
悠悠嘉氣眼中山(陶/令)
一丘一壑圖書府三沐三熏煙雨中只把空腸受寒緑
誰敎腥腐涴清風(天隨/子)
最愛誠齋語絶佳莫將清苦入妍華淡香秋晚誰能道
猶是安陽晝錦家(韓魏/公)
甕裏醯雞千嵗滅天邊蒼狗萬重雲長生閲世慿何術
欲制頽齡藉此君(涪/翁)
　　　十月二十日
太乙宫前戎馬鄉思成門外野蒿塲山中一瓣心香在
獨遣孤臣病著床
强提簮笏睇觚稜再拜焚㽔淚雨零千古陳橋仁聖事
不堪重勘舊編青
　　　讀逺遊篇
愁來髙誦逺遊篇度世長生豈可傳物變無窮身老矣
一雞八穀又新年
　　　題楊妃唾壺圖
三郎好女思傾國一霎沉酣四海奔漢業巍巍英主事
内庭供奉孔家孫
　右楊妃唾壺圖第五男端頥得之請廼翁題其後因
　教之曰自古内外庭不分是以人主親賢士大夫之
　時多親婦人女子之時少則天下治矣漢武帝時
　執此物者侍中孔安國也唐明皇時楊妃職之漢
　唐之所以成敗歟然而寵任中書宦官又自漢始
　小子識之
　　　九月十九夜紀夢
　　　　是夜夢至一所遇士大夫藴藉修整衣冠偉
　　　　然盖洪盤洲丞相也與余話言甚歡曰余為
　　　　中書舍人未嘗識虞丞相余夢中憶二公同
　　　　時立朝不記其官位之相去何如也私竊歎
　　　　息以為前軰為給舍而疎廟堂如此豈今人
　　　　所可及俄而内子以皂褙絲鞋呼余更衣乃
　　　　出意若訝余不當草草見逹貴者予荅之曰
　　　　吾之忝竊輒繼公後塵正吾好伴也因更為
　　　　公留飯飯畢啟外扉指視天邊虹霓粲然又
　　　　歎息乆之乃寤是何祥也旦而考文惠本末
　　　　知其生於政和丁酉迄淳熙甲辰得年六十
　　　　八自乾道初罷相閒居二十年優游考終盛
　　　　福人也謹記于冊以希他日之驗云
堪嗟刼運永嘉末忽夢清風乾道初二十年間閒處士
可能身世得同渠
　　　十一月十二夜夢南冠舊友感泣有賦
麥秀漸漸禾黍新清宵夢斷泣遺民只憐肝腦輸宗社
不負當年第一人
　　　題芳洲詩集
　　　　芳洲黎君先朝名進士也既屈於時益昌其
　　　　詩古詩近陳子昻感遇絶句可雜半山詩選
　　　　中七言如世事莊周蝴蝶夢春愁臣甫杜䳌
　　　　詩所謂長歌之哀非耶因書此編以寓贊嘆
采采芹甘不自謀慇懃直欲奉王羞可憐斜日三千字
曽獻當年十二旒
虎踞已知王氣盡䳌啼誰感帝魂哀怪渠冊後詩情苦
曽到留都豐鎬來
　　　近聞在舊京賣縵笠子
蚤嵗葫蘆依畫本暮年臺笠養閒身如今半幅謄麻紙
羞寄鑾坡舊主人
　　　甲子初冬宿直玉堂凄風小雨次日即承先帝
　　　晏駕之變距今二十年矣大忌前一日孤臣獨
　　　眠山庵景象正似當年挑燈危坐聞田家鼓笛
　　　之聲凄其有感二首
無限都人哭鼎龍年多澤乆似仁宗愁來一様黄昏雨
天上人間自不同
雲黯天低結暝隂孤燈對影夜沉沉可憐一曲村田樂
猶是堯民擊壤音
　　　挽許秋浦
紛紛頂板盡圈紅伯仲髙鶱槐市風一第不酬攀桂客
千年祗泣感麟翁
蒼顔白髪王官谷緑幕黄簾六館生閲世舊嗟身偃蹇
懐人新有淚縱横
青門何在從𤓰熟玉水難忘對竹哦政復安車裹輪好
情知老子不婆娑
歌騷讀盡逺遊篇淡日寒空引紼天遶浦黄花秋易老
晚香留付子孫賢
　　　挽張龍山
雄篇爛漫兔園冊挺翮扶摇鵬背風掲日科名輕拾紫
粘天名姓㨗圈紅
大雅林中集衆英三長正合入承明汗青有日頭無白
家傳修來國史成
欽翹人物觀竒士芳潤衣冠儼碩師槐柳門前氣成霧
清風茗盌只談詩
諸公莫唱貞元曲老子曽聞正始音寂寞吳王堤上路
白楊花落晝多隂
　　　挽李小溪
人是西京長者孫横秋一鶚早青雲假令折就天邊桂
竇十郎家不足云
三十年間借一瓻鵠袍門外欠相攜降霜御史風稜惡
瞎眼春官日色迷
鬱鬱南坡一聚塵荒園野草不成春家聲乆矣非前日
宅相居然亦古人
仙李由來公與侯宋唐相望盡名流金鑾論事嗟無地
徃遡天風記玉樓
　　　題老學道院
天典民彛聖得知斯文千嵗以為期試看涑水三雍贊
何必蘭陵賦詭詩
𤓰爛東陵老廢鋤野民八十尚躭書窻風文字翻葉葉
抱膝長吟一擁爐
白日臨晨老可娛平生有味太𤣥􁀴莫將華皓嗤童習
更採𤣥文扁此廬
繁華泉石兩成癡早學東家晚學西章甫峩峩寧汝誤
如今翻恨十年遲
　　詩餘
　　　水調歌頭(隠括楚辭答朱實甫/)
把酒對湘浦獨弔大夫醒當年皇覽初度飲露更餐英
服以髙冠長佩扈以江蘺薜芷御氣獨乘清誰意椒蘭
輩從臾武關盟　哭東門哀郢路悄無寧人世紛紛起
滅遺臭與留馨一笑逺遊輕舉三嘆道長世短晦朔自
秋春洗眼看物變朝菌共靈椿
　　　齊天樂(和張龍山夀詞/)
老夫耄矣怪新年頓爾衰俱現排悶篇詩澆愁盞酒自
讀離騷自勸長安日逺悵舊國禾宫故侯𤓰畹風景不
殊江濤如此世縁淺　莫莫休休乾坤毁幽懐無限弱
羽填波輕裝浮海其奈滄溟瀲灧年華婉娩况六十平
頭底須頑健戱唱髙詞作還丹九轉
　　　沁園春(為潔堂夀/)
楊柳依依我生之辰與公共之歎裊娜章臺歌翻輕吹
飄零㶚岸影弄斜暉花萼樓深靈和殿古人自凄凉柳
自垂相逢處記吾儂墮地嘉定明時何須夢得君知便
穩道人生七十稀笑桓大將軍枝條如此陶潛處士門
巷歸兮幾陣花飛一池萍碎又向先生把壽巵年年好
祝東風萬縷老翠雲齊
　　　水調歌頭(和潔堂韻/)
老子蚤知退鷗鷺未盟寒癡頑踰六望七寧以壽為歡
風有黍離傷咽雅有蓼莪憔悴使我不能餐更把南陔
讀淚落廣陵瀾　踏峨峯騰華頂卧王官青山與汝卒
嵗紫茹可登盤乞得白翁歸處莫學緇郎更誤危夢倚
䦨干多謝長生曲顔面怕人看
