#+TITLE: 薩天錫詩集-元-
#+DATE: 2016-06-11 12:25:14
#+SOURCE: github.com/kanripo/KR4d0519 master 753142ce                
薩天錫詩集序
作詩而至扵化始可以為詩而乏
以名丗傳後矣苟詩而不至扵
化徒抽黄而對白沿流以失源蹈
前人之陳腐昧造詣之神化如此
而謂之詩者吾亦不之許也少陵
云讀書破萬卷下筆如有神
孟子云大可為也化不可為也
所謂讀書破萬卷者大可為
也所謂下筆如有神者化不可
為也大而至扵能化可以謂之
神而為詩道之極矣吾觀前
元進士薩天錫之詩嘆羡仰慕
之無已是不獨予之如此舉天
下後丗之知詩者無不嘆羡仰
慕之無巳也是何也天錫之詩
大而能化之詩也語句雖鈍厚
而自有銛然之芒利對偶雖齟
齬而自有鏘然之音律心而寂
寥之簡大而舂容之繁莫不皆
具体而成章有條而不紊也其
所以神化而超岀扵衆表者殆
猶天馬行空而歩驟不凢神蛟
混海而隠涀莫測威鳯儀廷
而光彩蹁蹮莫不聳覦而快覩
也是二者皆能神化為稀世之
珎而非常鱗凢羽欵叚駑駘之
所能叵儔也人之聾瞽者不足
以語之苟有聡明聞見扵此者
不嘆羡而自嘆羡不仰慕而自仰
慕豈假刑驅勢迫而然㢤兖府
太守関西趙公廷倚以名進士
起家書無不讀最如詩而好集
古詩者也見是編而甚喜不敢
自私於一已將繡梓以播扵衆
人謂予宜序其所由來予非
知詩者見其所作之能化竊有
以嘆羡仰慕恨不能生扵同時
與之周旋於騷壇紬繹乎作之
之肯綮而序有所不辭也
成化二十一年歲在乙巳仲㫪花朝日
賜進士苐朝列大夫致仕叅議寓
　　古兖玉田劉子鍾廷振謹書
　　予平生性拙苦不能詩及官刑曺
　　見同寅沂水楊文卿集古遂酷好
　　之乃遍求唐宋以来諸名家詩集
　　而録之一日得元薩天錫詩集於
　　仁和沈文進見其詞氣䧺渾清雅
　　興寄髙逺讀之令人自不能釋手
　　子甚珎之惜其無刋本而所傳不
　　廣扵是乃捐俸鋟梓以廣其傳
　俾同志者得以共覧云
　成化二十一年春二月一日
賜進士中順大夫知兖州府事前刑部
　貟外郎関中趙蘭廷猗謹識
天錫薩先生為同郡先
逹其詩集傳播于世
前人序之備矣余何言
㢤板刻歲乆魯魚浸
多恐後學不便觀覧乃
捐俸資重綉諸梓以
薩天錫詩集
　　五言絶句
　　　過紫薇菴訪馮道士三首
道士愛幽居年来一事無盆池新過雨石上種
菖蒲
山中華盖洞石氣冷蕭蕭不見眠雲客惟逢避
雨樵
研珠滴露清自點太玄經盡日無人到小窓蘭
葉青
　　　雪霽過青溪題道士江野舟南舘二絶
孤舟横野水門外雪晴𥘉白日莫放鶴青溪閑
釣魚
江南正月半猶自有梅花踏雪去何䖏青溪道
士家
　　　過髙郵射陽湖雜詠九首
飄蕭樹梢風淅瀝湖上雨不見打魚人菰蒲鴈
相語
秋風吹白波秋雨鳴敗荷平湖三十里過客感
秋多
野鶴如人長迎風理毛羽獨立秋雨凉人来忽
飛去
雨濕鼓声重風勻湖面平官船南北去㠶影掛
新睛
白鷺愛秋水獨立仍自行得魚固偶尔驚飛亦
常情
秋水落紅衣秋波日瀟洒不見採蓮人惟逢捕
魚者
霜落大湖淺漁家懸破罾此時生計别小艇賣
秋菱
捕魚湖中水賣魚城市裏夫婦一葉舟白頭共
生死
大罾一丈濶小舟一葉輕相傳子與孫終古無
人争
　　　病中雜詠七首
十日九風雨深秋獨閉門積隂湏自散倚杖望
朝暾
為客家千里思歸月滿樓木犀開欲盡病裏過
中秋
門繫青􁇰馬多應問病人小官好踈散莫訝懶
衣巾
病形如瘦鶴照影向清池自有冲霄志㳺魚莫
見疑
風葉髙下落秋砧逺近聞天涯多病客倚杖看
孤雲
陶令貧無酒郎官菊也無家僮燒柿葉隣舎送
茱茰
多病東􁨃客深秋出幕遅芙蓉開也未葉上好
題詩
　　六言
　　　次韻與徳明小友
烟雨短篷水口人家亂石山前送别莫忘今日
相逢知在何年
莫笑風飡水宿暫離馬足車塵两岸好山送客
一江細雨歸人
　　　舟中題畫卷
两岸好山如畫丹崖翠壁楼䑓愛殺南閩風景
小官何日歸来
　　五言律詩
　　　送聞師之五䑓
聞子𥘉識面天涯任去留西風洞庭樹落日楚
淮舟歲月棕鞋底江湖竹杖頭丹陽纔洗鉢又
入五䑓逰
　　　題北固山無傳上人小楼
甕城春寂寂石磴草斑斑倚杖髙低月登楼逺
近山百年詩句裏三國酒杯間自嘆黄塵客来
消半日閑
　　　送石民瞻過呉江訪友
老友吴江去吴江水尚髙一樽散鱸鱠四月過
櫻桃矍鑠緑玉杖風流白紵𫀆西窓故人夜應
是動揮毫
　　　鍾山暁行
楼閣龍雲氣蒼茫苐㡬峯長風萬松雨落月半
山鐘石磴盤空險僧廊落葉重吾皇曽駐蹕千
古說蟠龍
　　　和學士伯生虞先生寄韻
白鬢眉山老玉堂清晝閑声名滿天下翰墨落
人間才俊賈太傅行髙元魯山獨憐江海客樽
酒夜䦨珊
　　　投宿龍潭道林寺
倦逰借禪榻客意稍從容落日江船鼓孤灯野
寺鐘竹鷄啼雨過山臼帶雲春半夜波濤作長
潭起臥龍
　　　寄舎弟天與
鴻鴈飛南北関河隔弟兄水通鄖子國舟泊漢
陽城落木風霜下髙秋鼓角清故人如問訊為
我道郷情
　　　送景南彦上人歸江西
登髙傷逺别鴻鴈㡬行飛萬木江頭落一僧船
上歸故山秋嶂逺殘日晚鐘㣲亦有同𫀆者多
應候竹扉
　　　偕趙逢吉避暑石頭城日暮余歸逢吉
　　　留宿山中次日寄逢吉并長老珪白巖
竹下一僧坐城頭獨客還星河下平地風露滿
空山犬吠松林外灯明石壁間故人借禪榻心
共白雲閑
　　　鳯凰䑓望祭進士鄭復𥘉録事
巳矣鄭録事功名與願違鬚翹如挿㦸體弱不
勝衣白日長江去青山何䖏歸崇䑓三酹酒目
断鴈南飛
　　　夜宿昇龍觀
舊日宸逰地朱欄護輦紋龍飛九天雨鶴夢一
龕雲神火丹爐見仙音客枕聞殷勤謝道士深
夜禮茅君
　　　秋日雨中登石頭城訪長老珪白岩不遇
石頭城上去紅葉雨紛紛半日不見路四山都
是雲魚龍随水上鐘磬隔江聞遥憶南庄叟天
寒補衲裙
　　　同朱舜咨王伯循登金山妙高䑓
㡬年無此客同上妙髙䑓落日地中去長江天
際来英雄成徃事歲月付啣盃無限登臨意舟
人莫重催
　　　寄御史王伯循
曠達王夫子才髙早避名昨離建業水今住廣
陵城有酒從人飲無田藉筆耕竹西灯火夜誰
識繍衣行
　　　九月七日舟次寳應縣雨中與天與弟别
觧䌫不忍發船頭雨濕衣汝兄猶是客吾弟獨
先歸行役関河逺虗名骨肉稀如何雙雙鴈下
作一行飛
　　　泊舟黄河口登岸試弓
泊舟黄河口登岸試長弓控弦滿明月脫箭出
秋風旋拂衣上露仰射天邉鴻詞人多膽氣誰
許萬夫雄
　　　送南䑓從事劉子謙之遼東
徃復一萬里嗟君巳两行朔風吹野草寒日下
邉珹䇿馬犯霜雪逢人問路程歸期在何日應
是近新正
　　　録囚河間還司送憲使韓仲宜調山東
尚想分司日人生類轉蓬同行三伏盡此别㡬
時逢雪竇泉花白霜林柿葉紅山東好風景少
駐莫匆匆
　　　苦雨水溢呈憲司諸公
病客如僧懶多寒擁毳裘三山一夜雨四月滿
城秋海瘴連雲起江潮入市流釣竿如在手便
可上漁舟
　　　立秋日登烏石山和楊子承
海國山西圍繁華坐消歇楼觀沉夕陽鴻鴈下
秋色水邉無麗人石上多古刻感此暮歸遟秋
露滿山白
　　　登烏石山仁王寺横山閣
千尺青蓮座烟霞擁地靈山川㡬緉屐日月两
浮萍烏没大垂海龍歸水在瓶深堂說法夜應
有石頭聽
　　　送觀志能分得君字忠能與僕同榜又
　　　同南䑓從事考滿壮還
登䑓曽並轡射策又同文八月中秋别三年此
日分風霜下太葉鴻鴈渡江雲無日不思我有
詩還寄君
　　　過采石驛
客路青山外郷心落照邉潤烟浮野樹凉雨過
淮天水調誰家笛江㠶何䖏船蛾眉䑓上月今
夜照孤眠
　　　題焦山方丈壁和僧韻
故人不忍别野景亦相留白鴈寒沙月黄雲老
樹秋風霜侵客鬂鼓角入邉愁滿目関何興登
臨倦倚楼
　　　送李恕可随王宗師入亰
借得茅山鶴乘風飛上天江声近九里客路巳
三千禁闕紅雲上家郷碧海邉待聞金馬詔復
見玉堂仙
　　　送莫秀才歸番陽
番陽秋水落白下買船還逺夢驚新鴈歸㠶識
舊湾打碑過薦福携酒看芝山却憶曽遊䖏清
溪萬柳閒
　　　寄朱縣尹
纔入金川境行行望眼賖亂山迷驛路一水護
人家地僻民安業官清縣少衙江東賢令尹心
地似梅華
　　　寄石民瞻
京口石彭澤詩懐似鶴形蒼天客老徤白髪照
江清夜鼎薫鷄舌秋𫀆織鳯翎醉扶緑玉杖應
望石頭城
　　　題舊縣驛
髙樹日停午斜飛燕子風一身千里外孤舘萬
山中作客辭家乆聞人問歲豊村村桑柘桞羸
馬厭西東
　　　題江東精舎
長日重門静幽居曲徑深開樽臨沼上移席就
簷隂竹亂鳥声散萍開魚影沉能文李公子抱
膝但長吟
　　　題紫薇觀馮道士房
卜築長江上囬峯晚更竒山村猿索飯竹屋鶴
听碁雲護燒丹竈泉香洗藥池道人足髙興不
許俗人知
　　　正覺寺晚歸贈益山長老
粥魚声巳罷日暮掩柴扉送客月在地出山雲
滿衣燈明聞犬吠松暗見螢飛深夜長廊静多
應獨自歸
　　　次崔鎮壁間韻
木落歲時晏黄雲欲雪天買舟河下客立馬渡
頭船野逈風欺㡌天寒䄂褁鞭夜眠三鼓後暁
發五更前
　　　寄王御史
御史傳天語飛霜到海垠浙江潮似雪閩上臘
如春孤客見明月亂山愁逺人何時動歸興家
有白頭親
　　　送管元帥南征
楚㠶風一葉此去㡬時還日暮漢江碧雨晴湘
竹斑邊声連草水野色動荆蛮决䇿平徭後歸
心北固山
　　　過淮安暢曽伯都事幽居二首
萬事歸来好淮隂二畒園教児書滿架遇客酒
盈樽野水到門外漁船繫樹根除書下霄漢坐
席恐難温
　　　又
幽居有真趣何必在山村楚竹深藏屋淮河直
到門釣絲魚浪細書帙燕泥昏吟笑坐終日佳
期誰與言
　　　過髙唐感事
殘雪覆碧草凄風吹未消王孫去不返溾魄又
誰招徃事如春夢無人問早朝荒陵斜照裏松
樹晚䔥蕭
　　　寄省郎郭天錫
人道省郞好簿書清畫閑惟公不自喜忽尔要
思還酒債西湖路歸心北固山閑愁且抛却莫
遣鬂毛斑
　　　送金徳啓之句容
元宵能㡬日君去獨何心縣市春灯亂山村夜
雪深郷情猶越分詩句盡唐音後㑹逢寒食晴
光滿樹林
　　　贈訢笑隠長老
佛宫天上有人世見應稀客遇鐘鳴飯僧披御
賜衣青春忌蝶夢白日說龍飛遥憶宸逰䖏金
蓮照夜歸
　　　都下同翰林諸公送御史尚逰題紫騮馬
御史紫騮馬今朝行且嘶逺烟芳草露細雨落
花泥蹋月飲淮水隨雲過汴堤遥思郷斾日暁
立聽朝鷄
　　　鍾山遇風雨二首
城市多􁇰馬清逰有㡬人山靈飛白雨朝士說
紅塵雲起鐘楼暝桃開野寺春上人歸太晚誰
主復誰賓
　　　又
逰樂有深䖏豈知行路難山風吹馬倒松雨滴
花寒丘壑籃輿轉花䑓石磴盤吾皇千萬夀曽
此駐金鑾
　　　龍潭送侍中田羙中携酒十里雪作
公子青􁇰馬追随十里遥風頭雲葉凍酒面雪
花消惜别頻囬首無因見舞腰君歸金帳暖無
限可憐宵
　　　送道士良豸冠還楚丘
淮水春㠶動山城積雨餘南䑓去千里北闕有
三書白下曽行馬黄河可膾魚廟堂公論在君
去莫躊躇
　　　寄習思敬
深冬殘雪夜醉臥玉山楼風勁銀筝響花垂絳
燭流連床無客夢中酒失郷愁歲月如流水憑
髙憶舊逰
　　　寄中䑓照磨子徵
中䑓髙百尺幕府得姚郎洗面風生雨鳴珂月
照霜詩成裁晝錦酒飲賜天香獨有無媒者䑓
城立晚凉
　　　病起城東晚歩
扶病誰同歩尋幽思不群逢僧穿竹去吹笛隔
林聞山勢浮雲合溪流野水分徘徊歸晚逕樹
影月紛紛
　　　次韻郭侍御
江左風流在長懷晉謝安愛山那厭世畏事却
嫌官雲霧天門逺風波世路難䑓端有東郭白
髪􁇀紗冠
　　　寄士岩䑓郎
薦士如君子文章立玉泥自登䑓闕去不使簿
書迷薄俸無餘積長貧有病妻長安貴公子中
酒聽鶯啼
　　　送宣古木
鐡面小将軍旌旗照海門兵機出孫武膽氣走
桓温社稷劒三尺乾坤酒一樽茫茫霄漢内此
意與誰論
　　　過賈似道廢宅
賈生亦何者此地起楼䑓社稷無人物湖山養
禍胎前朝亡國恨遺跡後人哀落日空江上王
宫亦草莱
　　　送人之浙東
我還京口去君入浙東逰風物孤舟夜関山两
鬂秋出江吳水盡絶岸楚山稠明日相思䖏惟
登北固楼
　　　送人
適意無南此相逢江海邉關山千里外風雨一
灯前呼酒友同醉論文子獨賢分襟在今日握
手又何年
　　　寄友
紫禁鶯花老京城四月𥘉層楼開别酒小海出
銀魚度日䡖肥馬朝天借蹇馿願言江海上亦
有病相如
　　　范僉事幽居
邑外桑麻長山中笋蕨甜児孫薦時菓燕雀下
晴簷芳草生含路楊花飛過簾人頭似白雪對
客口如鉗
　　　病中書懐二首
半月閉門坐䔥然逺俗氛病中心似水門外馬
如雲練杵搗寒月香炉生晝薫興来覧明鏡太
瘦小叅軍
欲向江邉去何時理釣蓑城山入楼近隣竹過
墻多春甕浮紅酒晴池戯白鵝閑門且消病俗
吏莫相過
　　　大别山
落日在平地蒼茫吴楚秋人随孤鶴逺天共九
江流風物吞淮海楼船下鄂州凭髙一登眺不
盡古今愁
　　　元統乙亥余録囚至滄州坐清風楼
晋代繁華地如今有此楼暮雲連海溆明月滿
滄州歸鳥如雲過飛星拂瓦流城南秋水盡寂
寞採蓮舟
　　　山中懐友六首
逺望空山裏天寒夕夢孤林昏行魍魉江晚變
䕷蕪課議難容我交逰重有吾論文輕咳唾問
俗到耕鋤
大府超群彦脩材復壮騰波瀾開白晝羽翼動
青㝠弱質悲殊調明時欲獨醒應憐楊執㦸寂
寞太玄經
何事虗齋裏猶分首蓿盤髙林容偃蹇衆翼避
扶摶黒夜文星動青天劒氣寒終南山正好那
得悔儒官
自是麒麟種卑栖又㡬平故廬南雪下矩褐北
風前􁆥暮山林瘦天髙雨露偏惟應丈夫志未
受故人憐
卓犖恒山秀相逢㡬抱琴五年風雨别四海弟
兄心雲外梅花逺山中桂葉深定知稽叔夜髙
興滿雲林
洛社推年乆清村照柿林春風何䖏客芳草獨
行深遺墨收秦刻新詩學楚音别離無一字目
断白雲岑
　　　送唐卿御史
去去紅塵外秋光滿華嵩故郷歸衣錦行路避
乗􁇰未覺長安逺真成冀北空燕山一枝桂囬
首正西風
　　　題劉山長雪夜板輿圖
板輿行樂䖏鶴髪儘鬖鬖人子誰無母劉家獨
有男諸孫嬉掌上阿母度溪南玉宇光連夜顔
酡酒半酣
　　　宿大横驛
燈火明沙渡牛羊過水西村春千澗落野店四
山齊桂樹偏宜月人家盡向溪秋蟾莫相惱惟
听度関鷄
　　　溪彷中秋望月
去歲南閩客今年此日還中秋八月半一水萬
山間皓月飛圓鏡廽流轉曲環携家共清賞何
異在郷関
　　　逰檢仙山和唐人韻四首
城郭千峯合仙凢一水分顛崖懸鳥道亂石聚
羊群苔井分丹水茶炉煑白雲肩輿萬松嶺有
客訪梅君
絶頂尋仙跡寒泉照病容栖鵉多種竹愛鶴莫
移松丹藥人来乞山粳手自㫪秋深霜葉滿麋
鹿日相逢
仙人不可見借鶴過仙家夜臥千峯月朝飡五
色霞祠空風掃葉人去鹿啣花歸隱知何日分
炉學煉砂
洞天何䖏是休日謾尋真老鶴来迎客隔松長
似人茶妒𫾣火急丹井汲泉新風景秋過半烟
霞晚更親
　　　平川幽居二首
深隠雲林静何湏負郭田圖書從塞屋鷄犬亦
登仙醸酒尋仙术脩琴借藥錢閑過武夷洞来
上釣魚船
九曲溪行盡平川隠者居㸔家留白鶴度竹借
籃輿架上多丹藥床頭有右書漢廷論封禪應
問馬相如
　　　次王御史韻
江城連日雪騎馬欲何之老樹昏鴉集寒塘落
鴈遲松窓灯下酒竹屋夜深棋寄語王公子幽
捿或可期
　　　和吴賛府齋中十詠
　　　焦桐
憐爾抱竒質無香巳自焚材髙𥘉偶得音古更
誰聞天海空遺操氷霜見裂紋中官方煑鶴終
得舎夫君
　　　蠧簡
六籍灰寒乆名山依舊蔵漆痕㣲有字芸草欲
無香後死嗟猶及斯文豈遽亡世方珎具葉掩
卷一凄凉
　　　破硯
巨璞何人鑿磨穿偶至今系文虗緑潤雨氣共
玄隂瓦礫開無異塵埃積轉深明光㡬携入徃
事復何心
　　　殘畫
勝境不可得生綃餘舊圖丹青𥘉彷彿塵土半
糢糊蝴蝶飛疑去波濤折轉無良工今豈育為
爾一長吁
　　　敗裘
襲尔亦巳乆風霜䨥鬂穿甘從稚子咲未受故
人憐雅志逾前古深期及暮年纍絲今化盡念
汝獨依然
　　　舊劒
憶昔蛟龍劍提携竟出門紅塵走馬䖏白日報
人恩嵗月銅花澁雲烟牛斗昏凄然中夜舞囬
首暗消魂
　　　塵鏡
古鏡色如墨千年獨此留玉䑓䖝網暗珠匣土
花浮莫笑塵埃滿曽令鬼魅愁蟠龍今巳化雲
雨夢悠悠
　　　廢檠
不觧照珠翠早同文字盟何年中路弃無復向
人明宿雨髙齋夢秋吟廢舘情相㸔㡬今夕及
此慨平生
　　　断碑
零落秋風卧何年破廟碑圖經愁莫載耆舊說
頻移野燒龜文失荒䑓鳥跡疑遥知千載後拂
拭轉堪悲
　　　卧鍾
龍簴乆摧折深埋柰尔何耕民誰睥睨野衲自
摩挲雅奏多年歇銘文㡬字訛斜陽荊棘裏長
伴舊銅駝
　　　寄志道張令尹
淮南宣化閣相對石頭城二月風㠶過滿江春
浪生青山行不断緑野盡開耕令尹張公子児
童知姓名
　　　送人兄弟相别
送兄南浦上情思两悠悠昆弟難為别江山捴
是愁櫓声揺夜月㠶影障寒流後夜相思䖏嗷
嗷鴻鴈秋
　　　玉山道中
積雨千峯霽溪流两岸平野花多映水山鳥自
呼名人語随郷変官船帶月行江南数千里無
處不関情
　　　道中謾興二首
雲氣千峯暝溪流水拍橋竹溪泥滑滑榕樹雨
蕭蕭曲棧鈎崖角垂虹掛嶺腰山家酒𥘉熟或
事借椰瓢
緑樹鶯啼盡山紅暎碧蘿一年春事了四月雨
声多閩海夏無暑山田晚種禾逺人千里别歸
思欲如何

薩天錫詩集
薩天錫詩集
　　五言長律
　　　次繁昌邑宰梅雙溪韻
矍鑠繁昌宰曽充觀國賓儒冠猶破㡌禮服尚
垂紳澹泊心無愧清癯自有神老隌朱紱貴驚
見白頭新撫字三年政歌謡百里民
　　　題進士索士岩詩卷士岩與余同榜又
　　　同為燕南官由翰林編脩為御史䑓掾
　　　兼經筵檢討除為燕南㢘訪經歴
憶昔登天府丈華萃帝郷俊才魚貫列多士鴈
成行寳劍懸􁝖水驪珠耿夜光三塲如拾芥一
箭巳穿楊上䇿師問孔蜚声陋漢唐鳯池開御
宴虎榜出宫墻賜笏丘山重㤙𫀆雨露香天花
皆剪翠法酒盡封黄冠盖逰三日声名滿四方
歴階超宰輔捧表謝
君王苐甲分三級鎸碑立上庠曲江嘉宴㑹合
席尽才良契誼同昆弟比和鼓瑟簧誓辭猶在
耳離思各驚腸䑓閣需材噐儒林作棟梁超遷
烏府掾輝映繍衣郎迫晏封幾事平明出奏章
日披墳興舊時念簿書忙檢討超經幄論思近
御床聖朝稽右道日暮下逥廊覊旅燃薪桂長
吟出錦坊弱妻貧且病羸馬痩仍僵窮巷廻車
轍空厨泛酒漿故人傳奏目請便趣行装皇極
三䑓重燕南各道昌承㤙辭魏闕攬轡去恒陽
暁幙芙蓉露秋空栢樹霜諸司循直矢群吏粛
宋綱漢水浮䄂馬歧山出鳯凰行湏冠獬豸巳
見走豺狼慚愧蓬蒿翼乘風亦下翔
　　　送丁太𥘉赴永嘉學正十八韻
國學禜儒代人材絶妙年風雲千里駿日月九
重天輪苑司掄選中書属次銓光榮毛義檄奮
發柤生鞭學廣儒官制書傳子弟貟宦情依冷
掾官舎擁寒氊筮仕無踰此如君更頴然永嘉
今永郡多藝夙多賢咨訪兼留意英髦孰接肩
舊家疑寂寞遺業想流傳會看声華盛應知徳
業全髙情何特違朦目共周旋春着花間屐秋
乘柳下船篇章㣲點染山水自清奸薦豆登霜
柚充厨載海鮮洞簘吹月下玉樹立風前巳作
魚龍变何嫌雨露偏群公争薦進拭目着騰騫
　　五言古詩
　　　過池陽有懐唐李翰林
我思李太白有如雲中龍垂光紫皇業御筆生
青紅群臣不敢視射目目盡盲脫靴手汚襪蹴
踏将軍雄沉香走白兎玉環失顔容春風不成
雨殿閣懸妖虹長嘯拂紫髯手撚青芙蓉掛席
千萬里遨逰江之東濯足五湖水掛巾九華峯
放舟玉鏡潭弄月秋浦中覉懐正浩蕩行樂未
及終白石爛齒齒貂裘淚漾濛神光走霹靂水
底鞭雷公采石波浪悪青山雲霧重我有一斗
酒和淚灑天風
　　　題焦山方丈壁
江風入霜林寒葉下踈雨䔥蕭復䔥蕭可聽不
可数山僧亦好竒呼童掃行路到䖏覔秋声肩
輿入山去
　　　送吴寅甫之揚州
青楊吹白花銀魚跳碧藻落日上江船二月淮
南道渺緲春水涯悠悠雲樹杪安得快剪刀江
頭剪芳草
　　　秋日病起池上
顧兹林塘幽消此閑日永飄風辭萍踪落葉散
魚影天地風露凉秋深藕花冷有懷無與言獨
立心自省
　　　題潭州劉氏姊妹二孀貞莭
䨥藤本同根長大附高樹樹倒何所依不離樹
根土劉家好姊妹嫁作儒家婦儒生逝不返姊
妹何所去憶昔嫁夫時各願似偕老今日無所
歸骨肉自相保一妒鑄两鏡懸置東西窓窓前
主人去两鏡復一䨥哀㢤哀哉劉二孀
　　　早發黄河即事
晨牽大河上曙色滿船頭依依樹林出慘慘烟
霧收村墟雜鷄犬門巷出羊牛炊烟動茅屋秋
稻上壠丘甞新未及試官租急徴求两河水平
堤夜有盗賊憂長安里中児生長不識愁朝馳
五花馬暮脫千金裘闘鷄五坊市酣歌最髙楼
綉𬒳夜中酒玉人坐更籌豈知農家子力穡望
有秋短褐長不充糲食長不周醜婦有子女鳴
機事耕疇上以充國賦下以祀松楸去年築河
防驅夫如驅囚人家廢耕織嗷嗷齊東州飢餓
半欲死驅之長河流河源天上来趍下性所由
古人有善俻鄙夫無良謀我歌两岸曲庶達公
與侯凄風振枯槁短髮凉颼颼
　　寄朱舜咨王伯循了即休
　　　元統二年秋八月僕與淮東憲副朱舜
　　　咨廣東憲僉王伯循㑹于瓜州江風山
　　　月亭上過金山登妙髙䑓飲酒賦詩京
　　　口鶴林寺僧了即休風雨渡江僧别少
　　　年逰詞即休既城去舜咨伯循留廣陵
　　僕獨渉淮過河北人生聚散信如雲萍
　　　倒指歲餘舊逰如夢向時舜咨有雨過
　　　江色浄五字夫趣妙發未克竟篇兹以一
　　　字為一韻賦詩寄上舜咨伯循二前軰
　　　鶴林主者了上人
木落淮南秋蘭橈泊江渚把酒三人同江亭看
飛雨雨過江色浄妙景發天趣歴歴江南山一
一青可数
大江湧金山穩若青蓮座山下有龍宫見水不
敢唾江山萬古同日月片㠶過把酒妙髙䑓狂
歌醉相和
飄飄鶴林僧布襪青鞋双長江飛鉢渡碧海魚
龍橦逺来作偈别楚雨鳴秋窓振錫獨歸去天
花飛滿江
㣲茫揚子橋細雨濕秋色小艇載吴姬揺摇語
相接風起布㠶髙一徃不可得夜宿廣陵城吹
簫照明月
霜髙木葉空江清水花净離懐江水深楚女晚
粧靚按拍聽歌声點筯行酒令白露滿衣裳逈
野垂斗柄
　　　宿烏石驛
雲起烏石峯雨洒紫溪嶺孤舘如山深愁人覺
宵永灯花剪復開風竹亂不整清晨度閩関南
斗落衣領好寫度関詩點筆題石笋
　　　度閩関
曉度分水嶺身在雲霧中手如天上捫声落山
下風雷霆走澗壑神人過虗空頃刻開萬象赤
烏飛嶺東白雲下千峯盡入懐䄂裏振衣度閩
関洒作山下水仰登天有梯俯視并無底古来
守関人盡作山下鬼寒食百草青春風吹不起
　　　度嶺輿至崇安命棹建溪
人生天地間馳馬歴大塊行樂湏及時流光逝
難冉役役功名徒歴歴山氷這偉㢤束南區竒
險閩粤最車書四海同風氣一嶺界肩輿度層
雲乎棹下急瀬四山抱廻流環合如束帶玉井
蓮葉漂仰面天作盖倐地丹峯前却在紫嶺背
㣲隂間雲霧踈雨洒杉檜深林樵牧歸落日山
鬼㑹雪瀑掛水簾林風奏天籟石梯架仙岩徃
徃遺骨在瑶草石上生丹藥市曹賣巍巍考亭
祠過客祠下拜溪水自成文上接洙泗派喚渡
雲門僧貌古清可愛手把青松枝趺坐溪石待
懸崖虹棧危挿竹漁網晒山髙人蟻旋下視舟
立芥輕狂類飛鰍宛轉亂石隘峥嶸龍角尖磈
碕黿首癩嗟呀激頽波出沒如水怪萬鼓搥地
雷三峽瀉泙湃峯峦争送迎奔走萬馬快箭過
耳生風開口不暇咳峭壁起衝流晄若巨鰲戴
上有舊題名歲乆字刻壞豈無姓名存彷彿年
月載覧此前人踪徒為後人慨天氣易寒暄光
景倐明晦浩蕩三日程應接千萬態㑹登天柱
峯一覧宇宙大少吐􁔿中豪神逰八荒外題詩
贈山靈清氣留勝槩
　　　寄鉛山别駕完顔子忠
我識顔别駕風度脩且𨳩近持五色筆輝光動
南蛮甘飲石井水卧治鵝湖山玉峯露洒洒風
林珮珊珊表表䑓閣姿豈乆州郡間相思不相
見可愛不可攀海風夜月朗飛度七閩関
　　　石上晚酌天章䑓
晚凉上烏石置酒天章䑓夕日下山去海風吹
月来豪氣吐千丈朗吟動三台白露洒仙掌銀
河瀉金杯誰識芙蓉仙飛身在蓬莱
髙䑓在層霄肩輿上絶壁露下酒樽凉月出海
門白坐拂衣上雲醉臥林下石西風吹鬂毛南
斗在肘腋題詩向天閽奎光射瑶席
　　　宿䑓山寺絶頂
江白潮巳来山黑月未出樹杪一灯明雲房人
獨宿近水星動揺河漢下垂屋四月夜深寒繁
露在脩竹
　　　望鼓山
鼓山起千仞廼是東海垠蛟龍穴其下霹靂翻
海門砥柱儼不動日夜雪浪奔何當臨絶頂俯
視浴日盆
　　　題汀州丁三溪知事卷
三溪㑹汀州上有仙人居乃是丁令威玉偑摇
瓊琚髙秋下風露水清暎芙蕖華表慣聞鶴小
船閑釣魚鑑湖風半曲賀老竟何如
　　　夜興
牟峯走腈雷風力吹邉雨層雲不成隂殘缺如
敗堵山深日易暝孤舘孰賔主灯花翳復明落
葉声可数獨立誰與親厨人夜深語
　　　題茶陽驛飛亭
白雲飛出山怒擘蒼峽裂幽谷濕晴雲絶壁洒
飛雪萬折入滄海龍宫水晶闕簸揚弄珠人氷
廉掛寒月
　　　将至大横驛舎舟乗輿暮行二首
山行日巳暮肩輿度林簿凉飈凄以清松子當
面落千山月崔嵬萬葉雨䔥索昨夕棹歌行頗
憶溪上樂
月輪轉頭上溪瀬奏脚底人行山色中葉落雨
声裏虗名為一官逰子在萬里行行重行行日
夕聊復止
　　　聞秋蛩有感
秋蛩集草樹凄然亦何繁行子在逺道豈不思
故園禾稻上丘壠鳥雀知欣喧田園可終老軒
冕何足言
　　　贈白雲
白雲抑何閑竟日不下山時從脩竹裏相伴一
僧還悠悠覆松頂渺渺歸岫間奔走塵俗客視
君多厚顔
　　　白雲荅
使君抑何忙寧不思故山茫茫天壤間鳥倦猶
知還石田紫芝老茶竈碧蘚斑胡不賦歸来分
子屋半間
　　　望武夷
溪行望武夷峭壁何斬絶赤霞亂不收大化元
氣泄下有萬年松上有太古雪秪恐月明中鐡
笛吹石裂
　　　宿武夷
艤舟山水間借問武夷觀月掛水晶簾風吹紫
霞幔鷄犬過雲間笙樂度天半傳語武夷君酒
熟幸相喚
　　　吴橋縣古河堤
迢迢古河堤隠隱若城勢古来黄河流而今作
耕地都邑変通津滄海化為塵堤長燕麦秀不
見築堤人
　　　溪行两岸皆芙蓉桂花余喜遂賦此詩
芙蓉發菩蕾桂樹花斕斑中秋前日過客子未
出関香生桂樹叢露下芙蓉葉花以寄逺人葉
以作書帖何日棹船還桂樹芙蓉間船頭听我
夜吹笛吹起月輪昇東山
　　　㑹杜清碧
夜宿武夷山迺是杜清叟清談道人同險路山
鬼走出門視河漢危梯掛星斗白露滿芙蓉清
寒夜深乆
我識杜清碧深居武夷山採藥紫芝嶺行歌白
雲間天根深可躡月窟髙可攀天子召不起道
人閑徃還
　　　晝卧雲際亭
紅塵如海深度水卧雲際白雲如故人千峯走
群婢長嘆一欠伸風葉飛滿地一鳥沒遥天樹
矮渾如薺
　　　過延平津
神物在天地変化湏有時踊躍一入水風雲波
浪随志士昔未遇常人安得知一朝忽奮迅児
女驚且疑
萬山二水合匯之為深渊劒化亦巳矣過者尤
􁎢然神物豈常䖏入地忽上天所以磊落士豈
為愚者憐
當時二龍劒廼是山川精埋沒扵獄礎異氣騰
豊城神光射霄漢牛斗為不明一入壮士手長
鳴除不平
　　　哭同年進士李竹操經歴
進士如公少何期與死隣青山歸葬骨白髪未
封親巳矣官三郡哀㢤子一人送君螺水上嗚
咽淚沾巾
此去成長别頻将雨淚揮空江片㠶逺落日亂
鴉飛白𥿄招魂葬青山有夢歸双親頭似雪塵
暗老莱衣
　　　偶題清凉境界
今日清凉境明朝劒水心酒堪消客况泉可洗
塵襟佛古荒苔蘚林深繁緑隂樵歌山路晚餘
興付歸禽
薩天錫詩集
　　七言絶句
　　　雪中渡江過山飲暘谷簡上人房
聞說山中新酒熟野人乘興過江来小窓無䖏
着春色一樹梅花雪裏開
山酒吹香出小槽燈前痛飲汚青𫀆夜深夢醒
知何䖏老鶴一声山月髙
　　　京口城南次集
野薺花開春欲盡山櫻子落雨𥘉晴酒醒騎馬
踏花去門外緑隂無数生
雨深緑葉櫻桃肥日長青草蝴蝶飛江南三月
春欲盡白馬王孫逰不歸
　　　憇奉真道院
落花風颺歩虗声翠草玄芝爛熳生過客不知
春早晚午窓晴日睡聞鶯
　　　對客
石榴花開光照屋胡桃葉大隂滿簾焚香終日
對客坐時有白雲来纎纎
　　　過揚州
買舟南浦秋聞鴈呼酒西窓夜剪灯何䖏玉簫
天似水瓊花一夜白如冰
　　　宿淮南長蘆寺
栁花漠漠春歸寺芦葉青青晚渡江屋角松声
撼風雨道人一夜不開窓
　　　宿化閣渡口阻風
江船日午無人渡渡口人家盡下罾却憶吴姬
新壓酒鍾山對岸是金陵
艇子渡江何日廽石頭城下浪如雷淮南春色
知多少一樹櫻桃帶雨𨳩
客船伐鼓春江暮水面魚龍出浪花今夜石頭
城下泊買魚沽酒向誰家
　　　瓜州阻風
渡口無人上野航白頭危浪自衝撞東風三日
不肯住吹送柳花飛渡江
　　　題界首驛
清氣撲人湖面水幽声到耳樹頭風人家𧖟老
櫻桃過恰是淮南四月中
平湖過雨天開鏡落日放船人打魚野老柳隂
沽秝酒行人馬上寄家書
　　　渡淮即事
楊花點點衝㠶過燕子䨥䨥掠水飛淮上漁人
閑不得船頭對結緑簔衣
　　　西宫即事
九重五色金銀闕冠帶將軍盡羽林白髮儒生
才進講西宫午漏隔花深
退朝西殿承平日一片春雲奏鳯笙白面内官
供玉食却将黄帕覆銀鐺
　　　還䑓偶成二首
髙低桞絮飛渡水紅白桃花開滿枝自笑江南
無用客一春無事只題詩
踏雪歸来過早春沉沉䑓府隔紅塵東風吹緑
青溪桞馬上輕寒不着人
　　　題冶城道士稽秋山卷
不見冶城稽道士雲深無䖏訪仙蹤夜聞老鶴
行枯葉知在秋山苐㡬重
　　　余與觀志能俱以公事赴北舟至梁山
　　　泊時荷花盛開風雨大至舟不相接遂
　　　泊芦葦中余折芦一葉題詩其上寄志能
題詩芦葉雨班班底事詩人不柰閑滿濼荷花
開欲遍客程五月過梁山
　　　春詞
深宫盡日垂珠箔别殿何人度玉筝白面内官
無一事隔花時聴打毬声
　　　秋詞
清夜宫車出建章紫衣小隊两三行石闌干畔
銀灯過照見芙蓉葉上霜
　　　上京即事
一派簘韶起半空水晶行殿玉屏風諸王舞蹈
千官賀齊捧蒲萄壽两宫
上苑棕毛百尺搂天風捶拽錦絨鈎内家㝠罷
無人到面面珠簾夜不收
行殿参差翡翠光朱衣花㡌宴親王綉簾齊卷
薫風起十六天魔舞䄂長
中官作隊道宮車小様紅靴踏軟沙昨夜内家
清暑宴御羅凉㡌插珠花
大野連山沙作堆白沙平䖏見楼䑓行人禁地
避芳草盡向曲闌斜路来
院院翻絰有呪僧垂簾白晝點酥灯上京六月
凉如水酒渴天厨更賜氷
祭天馬酒洒平野沙際風来草亦香白馬如雲
向西北紫駞銀甕賜諸王
牛羊散漫落日下野草生香乳酪酣卷地朔風
沙似雪家家行帳下氈簾
紫塞風髙弓力強王孫走馬獵沙塲呼鷹腰箭
歸来晚馬上倒懸双白狼
五更寒襲紫毛衫睡𧺫東窓酒尚酣門外日髙
晴不得滿城濕露似江南
　　　再過梁山泊有懐觀志䏻二絶
故人同出不同歸雲水㣲茫入夢思記得題詩
向芦葉滿湖風雨似来時
灯火官船夜睡遅滿湖風露襲人衣無端驚起
沙頭鴈明月芦花各自飛
　　　邵伯舟中
驚魚時出浪花雪短鬂凉吹氷面風逺客行船
秋色裏誰家吹笛月明中
　　　題京口髙資包氏壁
肩輿曉踏新晴出山色青青上客衣昨日千林
風雨過滿田白水鷺鷥飛
　　　贈茅山道士胡琴月
茅山道士来相訪手抱七絃琴一張凖擬月明
弹一曲桐花落尽暁風凉
　　　送鏡中圎上人逰錢塘
西湖西畔三天竺古木蒼藤望欲迷遥憶道人
禅榻夜月高霜落听猿啼
　　　過賛善庵
夕陽欲下行人少落葉蕭蕭路不分脩竹萬竿
秋影亂山風吹作滿窓雲
　　　雲中過龍潭紫㣲觀訪道士不值
道人巳跨龍潭鶴童子能煎雀舌茶一夜山中
滿林雪客来無䖏覔梅花
　　　将逰茅山先寄道士張伯雨
借騎白鶴訪茅君琪樹秋声隔夜聞料得山中
張外史開門先掃鶴巢雲
　　　登衆妙堂題啇學士畫雨霽歸舟圖
大茒峯頂見日出烟樹雲林宿雨收萬里澄江
浄如練却從天際識歸舟
　　　紫㣲觀道士馮友直與予同宿苗閤次
　　　日予過元符宮友直同僧安上人過五
　　　雲觀寫詩贈友直
道人采藥出山遲菌閣秋寒襲羽衣半夜忽聞
孤鶴語五雲相伴一僧歸
　　　同伯雨逰疑神庵因觀宋髙宗賜蒲衣道
　　　士張達道白羽扇
晴日赤山湖水明湖中山影一眉青蒲衣道士
無人識羽扇年多落鳯翎
　　　茅山玄洲精舎有道士號紫軒又號木
　　　通生白日坐觧遺書其徒許道民者至
　　　今坐墻尚存為題其卷
白日飛昇凌紫烟靈書猶許道民傳玄洲精舍
無多地夜夜火珠光燭天
　　　同御史王伯循時除廣東僉事濟揚子
　　　江余除燕南照磨
落葉政飛揚子渡行人又上廣陵船過江載得
秋多少老鴈一声霜滿天
　　　九日渡淮喜東南順風
青旗紅字映河濱九日人家物色新渡口客船
争貰酒斫魚列𥿄賽河神
東南風送渡淮船過鴈声寒水接天落日紅霞
收未盡澹雲㣲月出東邉
　　　春日鎮陽栁溪道院
城外青溪出涸門道人歸　日長矄柳花滿地
無人掃隔水遥看是白雲
　　　過鎮陽城南觀音院
桞色暗蔵溪上寺露華偏濕水邉僧門前天暝
荷花滿出水遊魚夜戯灯
　　　寄奎章學士濟南李溉之
山東李白似劉伶投老歸来酒未醒天下三分
秋月色二分多在水心亭
咲擲金龜上酒船不湏圖像在凌烟碧羅杉色
烏紗帽便是開元李謫仙
　　　過献州
西風老樹昏鴉集落日荒城暗雨崩寂寞断碑
秋草裏路人遥指献王陵
　　　𥙷題淮西送王仲和從事詩卷
百年馳馬苦匆匆水落烏江楚廟空眼㡳山川
猶歴歴淮南舊夢雨声中
　　　題李溉之送别詩卷
清平三曲動明皇四海知名李白狂把酒深春
送行客揮毫字字柳花香
　　　將入閩趙郡崔好徳求題輿地圖
月輪西轉日生東四海車書総㑹同騎馬出門
天萬里山川長在别離中
　　　黄河舟中月夜
十丈雲㠶拂斗杓星槎風急浪花飄夜深露冷
銀河近卧听天孫織絳綃
　　　阻風南露筋過羅漢寺登楼看山茶
野寺尋春酒未醒不知㡬日過清明小闌干外
東風急一樹山茶落晚晴
　　　夜宿金山題金山圖
逺人夜宿金山寺坐對畫圖如夢中剪燭題詩
雲氣裏不知身巳在龍宫
　　　春日過丹陽石仲和宅㑹茅山道士石
　　　山輝
杏花一夜雨声寒酒醒丹陽㡬日還却遇茅君
三白鶴借騎一隻到三山
　　　登姑蘇䑓二首
閶門楊桞自春風水殿幽花泣露紅飛絮年年
滿城郭行人不見舘娃宫
野水滿城飛燕子誰家小艇載吴姬姑蘇䑓上
一樽酒落日昏鴉無限悲
　　　入閩過平望驛和御史王伯循題壁
廣陵城裏别匆匆一去三山隔萬重日暮江東
寄相憶欲臨秋水剪芙蓉
　　　宿長安驛二絶
埧北埧南河水平客船争䌫水雲腥郷音吴越
不可辨灯火黄昏如亂星
水面㣲風動楊柳客船吹笛月明中逺人江海
多歸思卧㸔流星度水東
　　　釣䑓夜興
仙茶旋煑桐江水坐客遥分石壁灯風露滿船
山月上夜深獨對釣䑓僧
　　　早發釣䑓
山頭鍾響不聞鷄重露翻鴉滿樹啼艇子釣䑓
東畔發月輪却在釣䑓西
　　　蘭溪舟中
水底霞天魚尾赤春波緑占白鷗汀越船一葉
蘭溪上載得金花一半青
　　　泊江家歩無月同孟志學小酌溪上
把酒無從邀月色共君且復聽灘声夜深灯影
青溪上魚尾揺船亦有情
蘭溪春水似蒲萄越女如花壓小槽今夜共君
溪上醉直湏溪月照宫抱
　　　黄亭驛晄起
積雨莓苔上壁青暁寒山舘夢𥘉醒鷓鴣声裏
流年渡自是行人不傾聴
　　　和經歴楊子承暁發山舘
夢囬山舘月西斜曙色千峯動紫霞杜字一声
山竹裂鷓鴣飛上野棠花
　　　石林即事
三山幕府無公事多病郞官懶出門老鶴喚逥
童子睡石盆新雨長蘭孫
蒲扇屏山紫竹床領南五月似秋凉硯池風動
雲生石簾外雨蘭吹濕香
　　　題屏風
海國夜凉星亂垂石林逋客未眠時滿簾月色
吹輕霧白露無声下竹枝
　　　獨坐恭和堂
東閣髙懸如道院人言幕府最清嚴即封不動
坐終日滿樹梅花雨一簾
　　　閩城歲暮
嶺南春早不見雪臘月街頭听賣花海國人家
除夕近滿城㣲雨濕山茶
　　　經歴司暮春即事
隔樹幽禽送好音沉沉幕府似雲林小盆㡬箇
山茶落桃葉滿簾春雨深
䨥飛海燕拂簾過風捲魚鱗剪緑波閑倚石䦨
数春事滿池紅雨落花多
　　　贈道士陳華隠
早年濯足東海水去卧華峯頂上雲收得九秋
仙掌露歸来酌献武夷君
　　　題淮安王氏小楼四絶
　　　　岊山王氏小楼獨占淮安一勝予甞
　　　　以迎餞至此登斯楼謾成四絶模冩
　　　　其㮣後之来者其興無窮
江水翷翷鴨緑新江頭日日送行人南来北去
年年事岸草汀花自在春
拂曉楼窓一半開楼前昨夜浪如雷滿江梅雨
風吹散無数青山渡水来
江月滿楼江水澄胡床㩀坐憶吾曽觧吟如練
澄江句未信玄暉獨擅能
雪滿寒江壓酒旗江南無䖏不堪題小舟載得
梅花去渡領春風過水西
　　　題畫竹
小雨春池濕鳯毛天孫深夜織鮫綃何人更立
湘江水獨倚薫風憶舜韶
　　　彭城雜詠呈㢘公亮僉事
亞父塚前春草齊楚王城上夕陽低黄鶯不解
㒷亡事飛過海棠枝上啼
城下黄河去不囬四山依舊畫屏開無人念得
登臨意獨上将軍戯馬臺
雪白楊花拍馬頭行人春盡過徐州夜深一片
城頭月曾照張良案上籌
何䖏春風燕子楼断碑落日古城頭畫眉人逺
繁華歇無数逺山生暮愁
歌扇摇風噀酒香舞裙今日動鵝黄柳邊今夜
孤舟發水逺山遥空断腸
　　　寒食馬上
道傍楊桞巳栖鴉㡬度春深未到家城北城南
千樹雪行人馬上㸔梨花
　　　燕京作
落月西窓聞禁鍾夢囬逺客立雲龍江南飛盡
千株雪辜負梅花過一冬
　　　奎章閣感興二首
奎章三月文書静花落春深鎻閣門玉座不移
天歩逺石碑空有御書存
花落春深似去年無人再到閣門前當時濟濟
誇多士争進文章乞賜錢
　　　京城立春
燕姬白馬青絲繮短衣窄䄂銀鐙光御溝飲馬
不囬首貪看桞花飛過墻
燕姬十五未出門岀門滿眼諸王孫馬頭相見
不相識亂絮逰絲空断魂
　　　九日遇雨
佳期不負到重陽細雨濃隂又可傷試問東籬
何䖏賞有花無酒惱人腸
　　　客中九日
寥落天涯歲月賖毎逢佳節苦思家無錢沽得
隣家酒不敢開窓看菊花
佳莭相逢作逺啇菊花不異故人郷無錢沽得
隣家酒一度孤吟一断腸
　　　雪中妃子
梁王宴罷下瑶䑓窄窄紅靴歩雪来疑是陽和
三月暮楊花飛䖏牡丹開
　　　𥘉夏淮安道中
魚蝦潑潑𥘉出網梅杏青青巳着枝滿樹
　　雨行人四月過淮時
　　　過石子岡
霞光日落紅穿樹山色雨餘青近人便好拂衣
入山去觧鞍辭却馬頭塵
　　　次王叔能侍御史
龍蛇偃蹇出墻隂五色春雲態度深䑓閣文章
散清氣月明山舘夜䔥森
　　　醉起
楊桞樓心月滿床錦屏綉褥夜生香不知門外
春多少自起移灯照海棠
　　　宫詞
駿馬驕嘶懶着鞭晩凉騎過御楼前宫娥不識
中書令借問誰家羙少年
　　　衰桞
清凉亭上㡬株桞霜夜凉風下夕陽依舊明年
二三月小金山上㸔鵞黄
　　　戯友人
毗陵公子醉醺醺白面迎風向酒痕㡬度小紅
楼上月有人銀燭掩重門
　　　宴囬
两行老栢參天翠銀燭青􁇰御史囬深夜酒䦨
人散後獨留明月照霜䑓
　　　約友逰西峯不至
仙人約我峯頭去欲去峯頭㸔白雲一夜白雲
峯下宿暁来散作雨紛紛
　　　太平驛即事
驛鼔髙懸使者稀溪雲断續樹参差日斜山畔
無人語獨立西風数挂枝
　　　過光孝寺
秋日留題翠壁層出山聊聽在山僧肩輿又上
沙頭渡隔水人家两岸燈
　　　臨丹青閣
飄然身在紫芝峯翠壁丹崖有路通傑閣凌烟
欲飛去亂山無数夕陽中
　　　黄河夜月
斗杓照水半垂天水氣漲天如白烟南北櫓声
争上下月中聞鼓避官船
　　　沛尉蔣景山沛簿趙伯顔送予金溝月
　　　夜别去有懐
公子將軍两少年繡衣白馬杏花天醉中送客
歸城暮囬首金溝月滿船

薩天錫詩集
薩天錫詩集
　　七言律詩
　　　京口夜坐
鐡甕城頭刻漏遲涼霜如雪撲簾飛鴈聲堕地
夢廽枕月色滿城人搗衣塞北将軍猶索戰江
南㳺子苦思歸呼鷹腰箭從圍獵首蓿秋深馬
正肥
　　　登金山雄跨亭
朱欄六曲倚髙秋元氣茫茫日夜浮客去客来
天地老潮生潮落古今愁疎鐘水國前朝寺落
日海門何䖏舟更擬黄昏盡餘興却從燈火望
揚州
　　　寒夜懐京口韻
帝亰乆别夢相同鴻𪷟佳氣凌青空石麟銅雀
動涼月玉樓珠箔摇天風宫壷龍渇晚漏盡御
街馬滑春雪融綉衣貂帽少年子銀甕索酒蒲
萄宫
　　　馬上
秋水芙蓉淡淡粧平湖昨夜有新霜人間女子
空自好馬上郎君不暇狂十二玉楼多薄命三
千客路盡他郷上林白鴈無消息欲向何人寄
断腸
　　　送管十班監憲除廣西宣慰使
持莭曽臨江漢上分符又向瘴雲間花􁇰一日
行千里金虎三珠照百蠻露帳旌旗天接水星
營皷角月連山九重應有平徭託日聽将軍奏
凱還
　　　偕侍御郭幹卿過鍾山大崇禧萬壽寺
　　　文皇潜邸所建
　　御榻在焉侍御索詩因爲賦此
虎踞龍蟠王氣多雲深石磴碧嵯峨珠峯獨占
金陵勝寳地甞經翠輦過花草舊曽沾雨露殿
䑓今巳近星河登髙願效封人祝萬歲千秋保
太和
　　　寄賀天竺長老訢咲隠召住大龍翔集
　　　慶寺
東南隠者人不識一日才名動九重地濕厭㸔
天竺雨月明来聽景陽鍾衲衣香暖留春麝石
鉢雲寒臥夜龍何日相從陪杖屦秋風江上採
芙蓉
　　　夜宿池陽石墨驛納􁧈溪橋
　　　文皇南幸江陵駐蹕所也徘徊乆之賦
　　　詩未就忽雷電晦冥風雨大作急趋驛
　　　舎秉燭寫東壁時至順壬申五月
聖明天子南廵日尚想溪橋洗馬時雷電神光
猶警蹕草茅賤士敢言詩山河夜黒鬼神護雨
露春深草木知松栢如龍入霄漢行人謂是萬
年枝
　　　題劉渙中司空山隠居圖
放光峯下結茅廬光照山人夜讀書童子抱琴
隨白鶴隣翁㸔竹借籃輿門前秋景從風掃屋
後春田帶雨鋤自嘆天涯倦逰客十年未有一
㕓居
　　　髙郵城楼曉望
城上髙楼城下湖城頭盡角暁鳴鳴望中燈火
明還㓕天際星河澹欲無隔水人家種楊柳帶
霜鳬鴈起菰蒲短衣匹馬非吾事擬向烟波覔
釣徒
　　　燕將軍出獵
将軍一戰山河定雲漢昭囬玉帳高柳外觧鞍
春洗馬月中飛箭夜鳴鵰呼鷹走狗清時樂斬
将搴旗舊日勞白面官官催賜酒漠廷不數霍
嫖姚
　　　登鳯凰䑓御史大夫易釋熏何公索詩
　　　援筆應命
六朝歌舞豪華歇啇女猶能唱後庭千古江山
圍故國㡬畨風雨入空城鳯凰飛去梧桐老燕
子歸来楊柳青白面書生空吊古日陪􁇰馬繍
衣行
　　　再過鍾山大禧萬夀寺有感
紫翠烟霞岀上方逰人登覧憶先皇石闌空見
岩花落翠輦不来山路荒此日風雲消王氣舊
時草木染天香夜深行殿無人到應有山靈護
御床
　　　和中丞伯庸馬先生贈别中丞除南䑓
　　　僕馳驛逺迓至上亰中丞改除徽政以
　　　詩贈别
江南驛使路遥遥逺赴龍門㸔海潮桂殿且留
脩月斧銀河未許渡星軺隔花立馬聽更漏帶
月鳴珂趂早朝秖恐淮南春色動萬竿烟雨緑
相招
　　寄亰口鶴林寺長老了即休
白頭不出城南寺枯坐蒲團咲客忙過暑葛衣
從破碎逢秋竹院愈荒􁧈空山雲濕龍歸鉢古
屋松低鶴到床遥憶題詩舊逰䖏夜深東壁月
蒼蒼
　　　偕㢘公亮逰鍾山
十里松風吹酒醒馬頭雲氣碧崚嶒空山落葉
疑聞雨古塔踈林不見燈勝地難逢今日㑹舊
逰却憶向年曽使君五老峯前去應有新詩寄
病僧
　　　和叅政継學王先生海南還韻
飄零南北與東西倦鳥投林未許棲燈下冷風
山鬼嘯嶺南春雨竹雞啼炎天海國瘴雲合深
夜蠻郷客語低昔日持書烏府上五花􁇰馬作
霜蹄
　　　詠芙蓉
斑簾十二卷輕碧秋水芙蓉隔畫欄綵扇迎風
霞透影錦𫀆弄月酒生寒湘溾翠䄂留江浦仙
掌紅雲濕露盤秪恐淮南霜信早綘紗籠燭夜
深㸔
　　　次學士盧踈齋題贈句容唐别駕
踈齋落落謫仙才句曲名山数往来日讀茶經
醫酒病春從隣舎覔花栽昔年奏對含鷄舌今
日登臨獨鳯䑓頼有閒居唐别駕尋詩猿鶴莫
驚猜
　　　三衢守馬昻夫索題爛柯山石橋
洞口龍眠紫氣多登臨聊和采芝歌爛柯仙子
何年去鞭石神人此地過鳥鵲横橋秋有影銀
河垂地夜無波遙知題柱凌雲客天近應聞織
女梭
　　　宿茅山崇禧觀南䲧樓
天際三峯横紫烟山前山後盡芝田樓䑓木末
疑無路雞犬雲中半是仙白石經年皆化玉青
松鎮日秪聞泉曲林三舘幽樓地一夜鍾樓聽
雨眠
　　　題元符宫東秀軒又名日觀
茅君山下種玉田道士闢為東秀軒五色曉霞
開日觀萬株秋露滴雲根竹園笋出穿龍角松
樹年深長鶴孫一道天河横屋過奎光垂地夜
當門
　　　元統乙亥歲集賢學士只兒合舟奉㫖
　　　代祀真定路玉華宫睿宗仁聖景襄皇
　　　帝影堂僕俻監禮
大帝天香出內宫孝思與世總無窮百年禮樂
行三獻一派簫韶起半空使者領班雲氣裏女
仙摇珮月明中小臣監禮陪清列两䄂葵花暎
燭紅
　　　登鎮陽龍興寺閣觀銅鑄觀音像
眼中楼觀見應稀鐡鳯棲簷勢欲飛天半寳花
飄閣道月中桂子落僧衣髙擎玉露仙人掌上
碍銀河織女機全趙堂堂遺物在山川良是昔
人非
　　　寄叅政許可用
紫髯叅政黒頭公日日鳴珂近九重花底聽鶯
黄閣散御前批鳯紫泥封却將筆下文章潤散
作人間雨露濃未信吟詩趋幕府寒霜翠袖倚
芙蓉
　　　寄賀進士也先不花仲實除侍儀通事
　　舎人
舍人楚楚好容儀立在清朝白玉墀紫神窄衫
花萼繞黄金小帶荔枝垂綵旗拂柳春班卷宫
漏穿花午仗移朝罷太平無事日芙蓉葉上好
題詩
　　　僕官燕南照磨大名文濟王重賜綵二
　　　端賦詩以謝
夜夢東南五色雲曉聞使者巳臨門府中重遣
年前賜幕下多承望外㤙芝草暖霞浮露綵藕
絲秋水織霜痕何因得侍西園宴宫錦淋漓獻
壽樽
　　　寄文濟王府敎授郭尚之
聞君客食賢王府剪地芙蓉賜坐温不愛時名
題鴈塔願将苦學授龍孫中官送酒銀鉼小前
席談經絳帳尊却笑馮驩事干謁無魚㺗鋏尚
侯門
　　　送僉事王君實之淮東
使君臈月揚州去東閣梅開雪壓枝淮上有官
皆避馬竹西無䖏不題詩春風楊柳平山路夜
月瓊花后土祠從此公餘多勝覧好傳佳句逺
人知
　　　元統乙亥歲余除閩憲知事未行立春
　　　十日叅政許可用惠茶寄詩以謝
春到人間纔十日東風先過玉川家紫薇書寄
斜封印黄閣香分上賜茶秋露有聲浮薤葉夜
窓無夢到梅花清風两腋歸何䖏直上三山㸔
海霞
　　　别江州總管真定王克紹
我識文章王太守不知㡬日上潯陽琵琶亭前
好明月香爐峯頭多夜光吟詩寫字午衙静打
皷勸農春社忙萬一公餘頗相憶寄詩應到荔
枝郷
　　　阻風崔鎮有感
逆風吹河河倒行阻風時莭近清明南人北人
俱上塚桃花杏花開滿城雖云年少慣作客便
覺此日難為情河魚村酒亦足醉頼有同船好
弟兄
　　　再過界首驛
二月好風吹渡淮滿湖春水緑如苔官船到岸
人多識楚舘題詩客又来近水人家楊柳暗禁
烟時莭杏花開一官迢遞三山逺海上星槎㡬
日囬
　　　姑蘇䑓奉和侍御継學王光生贈别
􁇰馬霜䑓好使君碧羅衫色綉春雲簾垂綬帶
蝦鬚織燭剪金釵燕尾分四海名髙曕北斗五
絃調古和南薫姑蘇䑓下人無数争㸔文星拜
主文
　　　錢唐驛楼望吴山
仙居時復與僧隣簾幕人家紫翠分後嶺楼䑓
前嶺接上方鍾鼓下方聞市聲到海迷紅霧花
氣漲天成綵雲一代繁華如昨日御街燈火月
紛紛
　　　贈陳衆仲
江南少識陳衆仲闕下才名北斗齊直閣每從
花底過揮毫曽向御前題觀魚小海鳯新浴立
馬上林鶯亂啼今日西湖湖上路獨騎欵叚路
春泥
　　　贈呉山紫陽庵女道士并引
　　　　武林呉山紫陽庵淛民有丁姓者棄
　　　　俗為全真一日忽召其妻入山書詩
　　　　四句云懶散六十三妙用無人識順
　　　　逆两俱忘虗空鎮常寂坐抱一膝而
　　　　逝俗謂之騎鶴化其妻束髪簮冠為
　　　　女道士奉其夫屍二十年不下山㡬
　　　　扵得道䄂仙渺茫姑不睱論其婦一
　　　　節乃可尚也婦年七十王其姓諱守
　　　　素亦淛人云登覧之餘因為賦詩
不見遼東丁令威舊逰城郭昔人非鏡中春去
青鵉老華表山空白鶴歸石竹淚乾斑雨在玉
簘声断綵雲飛洞門花落無人迹獨坐蒼苔𥙷
道衣
　　　過鵝湖寺
十里蒼松對寺門四圍翠滴露紛紛湖心水滿
通銀漢山頂鵞飛化白雲玉井芙蓉天上露劒
池雪浪月中聞石床茶竈如招隠還許閑人一
半分
　　　題鴉浴池
天池霹靂斤斧餘天風萬刼吹不枯白雲石面
化青雨落日海眼翻烏烏銀河靈鵲渡夜影月
窟老兔時濡鬚太平海上錦𫀆客跨鶴来㸔浴
鳯雛
　　　贈仁王講師達上人
香山居士美如玉亭亭秋水開芙蓉承㤙長楫
紫宸殿飛錫遥掛烏石峯散花天女遶經閣出
海神龍聞講鍾攅眉入社笑陶令載酒三生石
上逢
　　　臺山懐古
粤王故國四圍山雲氣猶屯虎豹関銅獸暗随
秋露泣海鴉多背夕陽還一時人物風壓外千
古英雄草莾間日暮鷓鴣啼更急荒苔野竹雨
班班
　　　石夫人詩
危危獨立向江濱四伴無人水作隣緑鬂懶梳
千載髻朱顔不改萬年春雪為膩粉憑風傅霞
作胭脂仗日匀莫道臉前無寳鑑一輪明月照
夫人
　　　安分
心求安樂少思錢無辱無榮本自然春目賞花
惟貰酒冬天踏雪旋添綿頻將棊局消長日時
爇香薫篆細烟萬事皆由天理順何愁衣禄不
周全
　　　丁卯年及苐謝㤙崇天門
禁柳青青白玉橋無端春色上宫𫀆卿雲五彩
中天見聖澤千年此日遭虎榜姓名書勑𥿄羽
林冠帶竪旌旄承㤙朝罷頻囬首午漏花深紫
殿髙
　　　敕賜㤙榮宴
内侍傳宣下玉亰四方多士預㤙榮宫花壓㡌
金牌重舞妓當筵翠䄂輕銀甕春分官寺酒玉
杯香賜御厨羮小臣涓滴皆君澤惟有丹心荅
聖明
　　　同克明曹生清明日登北固山和韻
三月二日風日暖千家萬家桃李開少年白日
騎馬去滿城紅雨拂面来共君且飲酒一斗䖏
世不必歌七哀孫劉事業果何在百年断石生
莓苔
　　　寄呈江東㢘使王継學
瓜歩遥聞鼓角聲淮船夜過石頭城當年嶺海
家何在此日江湖夢亦清紫塞秋風𥘉度鴈玉
堂夜月舊聞鶯秪應王謝風流在臥治山東足
令名
　　　金陵道中
烟樹雲林半有無野人行李更䔥踈堠長堠短
逢官馬山北山南听鷓鴣萬里関河成客舎■
更風雨憶吾廬寂寥一點寒燈在酒熟隣家許
夜沽
　　　層樓
廣寒世界夜迢迢醉拍䦨干酒易消河漢入樓
天不雨江風吹月海𥘉潮影摇翠幙金蓮炬夢
断􁧈雲碧玉簫休唱後庭舊時曲六朝宫殿草
蕭蕭
　　　述懐
客程去住與身違誤擲漁竿下釣磯好客不來
門户俗逺親相棄信音稀青春背我堂堂去黄
葉無情片片飛遥望家山搔短髪故園酒熟蠏
𧑃肥
　　　句曲贈清玄道士陳玉泉朝亰還山復
　　　拜廣陵觀
清玄道士騎黄鶴曽向春班趂早朝香動螭頭
雲氣暗路囬龍尾珮聲遥還山去採泉中玉洗
耳終亡樹上瓢聞說淮南招桂隠渡江明月听
吹簫
　　　望金陵
行人雨霽金陵去蕭寺鍾聲又逺聽五月潮聲
方洶湧六朝文物已凋零春風玉樹留歌韻暮
日青山立畫屏千古興亡堪一咲買花載酒賞
心亭
　　　季子廟
公子不来春草綠故宫禾黍亦離離沸原尚有
千年井古篆猶存十字碑去國一身䡖似葉歸
田两鬂細如絲李家兄弟一朝暮羞見延陵季
子祠
　　　題楊州驛
銀燭髙燒照不眠呼児飲馬汲清泉寒砧萬户
月如水塞鴈一聲霜滿天金縷欵歌耒枕上銀
瓶索酒到亭前明朝赱馬燕山道贏得紅楼說
少年
　　　雪米
萬斛珠璣㵼大荒六丁誰為發天倉雲孫捧出
南箕簸月姊舂来北斗量狼戾也知逢稔歲貯
儲元不濟飢腸風流㶚上尋詩客千古無人說
秕糠
　　　移梅
㡬夜幽香惱夢魂慇懃来倩隴頭人鑿開東閣
窓前地分得西湖雪裏春瘦影畨来新体態踈
枝猶帶舊精神今朝伴我清吟䖏不許詩懐更
有塵
　　　元日
元日端門瑞氣新層層冠帶羽林軍雲邊鵠立
千官暁天上龍飛萬國春宫殿日髙騰紫氣簫
韶風細入青雲太平天子㤙如海亦遣椒觴到
小臣
　　　寄馬昻夫總管
衢州太守文章伯酒渴時𫾣玉井氷徑造竹床
忘是客横拖䉫杖去尋僧人傳絶句工唐體自
恐生前是薛䏻日暮江東懐李白鳯凰䑓上㡬
囬登
　　　送僧歸廬山
楊子江頭木葉風上人歸興白雲重净瓶滿貯
蓬莱水客舫遥听精舎鍾到家自笑門前鶴洗
鉢不驚潭底龍珎重匡廬山畔路逢人應問舊
栽松
　　　次張舉韻題皖山金氏綉野亭
南冠猶有舊風流說㸔舒州䖏䖏幽最喜園林
動花竹不妨城郭帶林丘一樽濁酒青山暮三
徑晚香黄菊秋未識孤高金䖏士杖藜應許約
同逰
　　　贈莫州同年縣尹米思泰
倦客重来憶去年荒城斜日淡炊烟民居星散
無官訟里巷秋深盡水田禾稼半生城郭裏槐
花亂落縣門前路傍父老頭如雪共道文章令
尹賢
　　　送劉子謙照磨之廣西
一官未厭馬蹄遥要使南荒識鳯毛幕府紅蓮
開白晝轅門碧草暎青𫀆牙旗曉濕蠻烟重羽
箭宵鳴嶺月高努力平徭當第一剖符懸印賜
勲勞
　　　和馬昻夫雜詠賞心亭懐古
景陽宫井緑蕪深空有楊花暗御林一自朝雲
歸寺裏㡬面明月到樓心陳䑓露冷蛩声苦楚
水波寒鴈影沉白髪詞臣多感慨長歌對酒向
誰斟
　　　層楼感舊
倚遍䦨干憶徃年南朝文物巳䔥然空遺故國
山如畫依舊長江浪拍天市井笙歌今漸少御
街灯火夜相連青青楼外秦淮桺㡬度飛花送
客船
　　　上趙􁧈國
笑辭天上九鼎貴来種江東二頃田屈指巳無
元老在全身惟有國公賢新亭不必悲王道彭
澤何曽改晋年如此聲名半天下人間野史亦
堪傳
　　　贈學古澹上人
瘦影相随九節笻同𫀆無䖏覔行蹤逺㸔天目
山中寺来聴石頭城裏鍾洗鉢泉通陳井水開
窓雲度蔣陵松忽聞一夜猿啼月却憶飛來最
上峯
　　　送君卿伯循二御史廣東僉憲時僕在
　　　燕南
沙頭酒熟惜别離江波日色浮繍衣清溪鷗鷺
白蕩蕩白下楊柳青依依秋雲雙􁇰嶺表去明
月一鴈燕南飛曲江有酒願相憶莫遣鯉魚音
信稀
　　　送龍翔寺約上人之俗歸宜興状寺
雲水上人歸興忙棕鞋蒲扇葛衣􁧈過湖就得
郷船便入寺行穿茶樹香早趂鍾聲持木鉢夜
随灯影認禪床定囬却憶潜龍䖏曾住西廊苐
㡬房
　　　再逰崇禧寺
野人再到城南寺臨水芙蓉次苐開新酒瓦盆
青暎竹舊題石壁緑封苔夕陽半嶺牛羊下秋
色滿天鴻鴈来獨上新亭天地濶不湏揮淚洒
蓬莱
　　　逰青溪道院
晚􁧈喜見城東月髙照西隣道士家丹室火光
穿樹木石壇旛影赱龍蛇蝦鬚捲夜收雲氣仙
掌擎秋瀉露華倚杖扣門驚鶴睡珊珊珂珮隔
青霞
　　　題李遵道畫竹木圖
風流未識生前面翰墨空遺死後名鳯尾拂雲
秋有影龍頭出水夜無声半生清莭江南夢萬
里靈槎海上行應逐錦𫀆㺯明月倒騎赤鯉對
吹笙
　　　送張都事南䑓
幕府三年氷雪裏清溪秋水照芙蕖早霜两鬂
厭為客明月滿船空載書憶昔中臺簮豸角曽
封直諌動鵉輿而今江海多歸思白髮慈親暮
倚閭
　　　送南䑓察院吏馬允中䑓
御史䑓郎書上考彩衣歸慰日相親風烟驛路
江天暁灯火船窓雪夜春幕府十年心似水京
華三月馬如塵此時應有尋君䖏日到松㕔莫
厭頻
　　　和張仲舉清溪夜行
溪上人家溪樹青溪行野客思㝠冥月光蕩水
游魚出屐齒穿花宿鳥醒蔓草古陵神道没風
欞夜火鬼祠靈後庭遺曲依然在商女孤歌不
忍聽
　　　九日
北固山前逢九日小凉天氣入青𫀆浙江水落
玄霜下吴地秋深白鴈髙落㡌㸔花憐我軰呼
鷹戯馬憶児曹孫劉事業今何在斗酒聊書太
白豪
　　　休上人見訪
京口參軍門不出鶴林老子轎相過主人病乆
来車少門巷秋深落葉多金帳人趍新党項塵
寰誰識病維摩如何與子談詩夜臈雪空林落
凍柯
　　　清庵携酒訪
采石仙人携酒来病顔今始為君開何人更有
八十歲與子恣傾三百盃金縷歌殘銀燭短錦
𫀆醉倒玉山頽明朝酒醒重相見杖屨江村㸔
早楳
　　　送友人進柑入亰
緑髪參軍門不出黄岩老叟肯相過九重玉食
常年進千里金柑細馬䭾緑水青山南郡逺毳
𫀆貂㡌北風多同年若問儂消息為說愁来無
柰何
　　　送友人之廣西
昂昂野鶴在鷄群客裏相逢又見分酒醒玉簫
江左月夢囬白馬廣西雲洞庭秋水連天去建
業寒潮入夜聞君過此時應憶我我逄此際却
思君
　　　四時宮詞
御溝漲暖緑潺潺風細時聞響珮環芳草宫門
金鎻閉柳花簾幙玉鈎閑夢囬綉枕听黄鳥困
倚雕欄㸔白鷴落盡海棠天不管脩眉慚恨鎻
春山
日長縫就縷金衣髙桞風清拂翠眉閑倚小楼
題畫扇但聞别院笑弹棊主家㤙愛有時盡賤
妾心情無限思又向晚凉新浴罷琵琶自撥断
腸詞
宫溝水淺不通潮凉露瑶街濕翠翹天晚不聞
青玉珮月明偷㺯紫雲簫正宫夜半羊車過别
院秋深鶴駕遥却把閑情望牛女銀河烏鵲早
成橋
悄悄深宮不見人倚門惟有石麒麟芙蓉帳冷
愁長夜翡翠簾垂隔小春天逺難通青鳥信瓦
寒欲動白龍鱗夜深怕有羊車到自起籠灯照
雪紋
　　　亰城春日
三月亰城飛柳花燕姬白馬小紅車旌旗日暖
将軍府絃管春深宰相家小海銀魚吹白浪層
楼珠酒出紅霞蹇驢破㡌杜陵客獻賦歸来日
未斜
　　　贈劉尊師
羽人推轉阿香車童子穿松入翠華天上賜衣
沾雨露山中詩錦織雲霞瑶壇紫氣秋横劍石
屋丹光夜走砂擬借茅君三日鶴乘風騎到玉
皇家
　　　訪掲㬅碩祕書
城中車馬多如雲載酒問字無一人碧桃花開
光艷艶硯池水暖波𥻘粼先生楷書白晝静家
童畫𥿄烏絲匀落紅滿地送客去十年不見江
南春
　　　采石懐李白
夢断金雞萬里天醉揮秃筆掃蛮箋錦𫀆日進
酒一斗采石江空月滿船金馬重門天似海青
山荒塚夜如年秪應風骨蛾眉妬不作天仙作
水仙
　　　登石頭
登臨未惜馬蹄遥石木秋髙萬葉凋廢舘尚傳
陳後主新碑猶載晋南朝年深陌路埋花徑雨
壞山墻出翠翹六代興亡在何䖏石頭依舊打
寒潮
　　　題舒真人仙山楼觀圖
瑶花琪樹間霓旌十二朱楼接五城䑓上吹簫
秦弄玉雲邉度曲許飛瓊光流漢殿青鵉舞霞
擁凾関紫氣明方丈蓬莱俱咫尺不湏東望問
長生
　　　次韻送虞先生入蜀代祀
芙蓉仙掌座中低后土生光手可齊澗道蹴雲
衣有潤蜀天漏雨石無泥岐山過馬應聞鳯陳
寳停舟莫信雞柳馬大邦文物盛題詩湏近草
堂西
　　　寄句曲外史
霞珮翩翩出洞天當時彷彿見臞仙㡬年海上
張公子今日山中葛稚川滄海塵飛丹巳熟玉
堂人去榻空懸林間載酒来相覔乞寫丹經與
世傳
　　　寄王本中
王郎楚楚金閨彦五鳯楼前㸔闘雞花外漏傳
銀箭午日邉班退紫宫西吟詩月白傾盤露歸
馬春紅踏錦泥應念棲遲江左客破窓燈火雨
凄凄
　　　次韻􁸘茅山張伯雨二首
句曲道人門不出㡬時杖屨接慇懃春晴洗藥
分泉去午睡烹茶隔竹聞山脚客行驚犬吠樹
皮苔老結龍文三層䑓上月如水半夜吹簫入
紫雲
天際三峯翠色浮更於何䖏覔瀛洲也知方外
神仙好不識人間児女愁白犬吠人驚夜鬼珠
簾捲雨入明楼掛冠何日尋髙隠竹杖芒鞋絶
頂逰
　　　過孫􁶡
将軍一去繁華盡池舘長年鎻暮霞金谷東風
只芳草緑窓晴日自楊花鶯児别去空歌榭燕
子歸来無主家王氣東南巳消歇景陽宫沼夕
鳴蛙
　　　同吴郎飲道院
三月江南飛柳花松間童子臉如霞旋呼采石
仙人酒来醉山隂道士家西日下城人影散東
風吹馬㡌簷斜吳郎今夜瓜洲渡囬首江頭月
滿沙
　　　病中夜坐
江樹花開午夜春緑香吹散隔簾雲吟詩思苦
家人罵搗藥声髙隣舍聞惟有工程飡白术亦
無心事對紅裙消愁且喜楼西畔明月一池蛙
亂喧
　　　觀駕春逰二首
䔥韶風細入清虗日暖旌旗卷復舒雙鳯曉開
金翅扇六龍春駕紫雲車将軍斜插黄金虎丞
相低懸碧帶魚遥想宫盤露珠滑江南渇殺病
相如
日奏雲間紫鳯韶春随天上柘黄袍伏前虎捋
千金斧馬上鷹児五色縧獵士開弓黄犬壮宫
官擊鼓紫駝高侍逰亦有中書令七寳雕籠㸔
緑毛
　　　送僧還江西
病僧嵗晚歸何䖏落日空山白鴈声洗鉢欲辭
楊子水買魚多上豫章城雲深廬阜青松老風
細鄱湖白浪生更展諸方圖盡㸔髙低逺近互
縦横
　　　寒夜即事
桃邉漏水催更箭城下霜風動捲蘆寒夜綉簾
人送酒小楼銀燭客提壺自憐今日江南夢猶
認當年桞下壚又擬上元燈火夜扁舟載酒下
姑蘇
　　　招隠首山分韻得生字
龍飛鳯隠知何䖏今日空餘黄鵠名千古江山
圍故國五更風雨入空城猿啼洞府暮雲含花
落祠堂春草生何日結茅向青壁抱琴坐石聽
泉聲
　　　殿試謝㤙次韻
御柳青青白玉橋無端春色暖宫𫀆篷莱雲氣
紅楼近閶闔天風紫殿飄士子拜㤙文物盛舎
人賛禮旺声髙小臣雖出江湖逺馬上聽鶯夢
早朝
　　　逰竹林寺
野人一過竹林寺無数竹林生白烟江左玉龍
埋碧草月明黄鶴下青田樹衘宿雨蔵山鷓花
落春風老杜䳌何日来分雲半楬故人不用買
山錢
　　　次韻送人還茅山
八十華陽洞裏仙朝囬劍履御堦前丹砂出鼎
無餘火白髪㸔經有太玄三月雲江春似海九
重金闕日如年歸来依舊茅山月道徳明言說
五千
　　　酌桂芳庭
桂枝秋露洗銀瓶醉裏題詩記荅曽接竹池通
丹井水隔松人誦蘂珠經茶香石鼎燒紅葉酒
渴氷盤破紫菱一帶鍾山青未了碧窓雲氣護
龍亭
　　　賀内䑓治書奉敕樹碑先塋
獬豸峩冠侍紫皇綉衣玉斧破炎荒江東丘壠
雲山好天上文章雨露香句曲洞中天紫翠鳯
凰䑓上月清光忠臣孝子千年意永刻豊碑不
可忘
　　　逰長干寺
秦淮河上長干寺松栢蕭蕭雲日鮮故堠尚存
銅雀瓦断碑猶載晋朝年石壇旙影風吹動輦
路磗花雨滴穿惟有長廊舊時月幾囬缺後㡬
囬圎
　　　次韻三首
之子慇懃何䖏来清談煑茗不論杯五更門外
過風雨四月街頭買杏梅喜客有情窓動竹吟
詩無興硯生苔君家白酒何時熟病起應湏去
不囬
池塘過雨水生漪倚檻觀魚自悦怡長日似添
詩有趣故人因為病相知凉風忽過簾鈎動午
箭𥘉長刻漏移何䖏榴花照人面隔墻紅過两一
三枝
江南三月踏殘芳白苧衣輕樹影凉曲巷銀燈
先馬去誰家翠䄂隔簾香細歌金縷鳴牙板新
酒檀槽岀玉漿臥病日長思往事買舟乗興過
滄浪
　　　廣平馬懷素寓居姑蘇雨中見過
湖海相逢若弟昆丈夫志氣共誰論江山如此
苦多夢風雨蕭然忽過門為客尚嫌吴俗薄哦
詩乆别楚音存明朝北固楼中去共聽江声倒
百樽
　　　送人之金陵
江城積雨開新霽行李肅肅去逺垌千古風光
鬂邉白六朝山色馬頭青秦淮月出潮𥘉上䔥
寺鍾聲酒半醒莫唱當時後庭曲殿䑓衰草自
飛螢
　　　寄良常伯雨
良常道士人不識終歲㸔山不下楼隔屋术香
開酒甕捲簾樹色入茶甌雲深石燈麋鹿下月
黒松崖猿鶴愁安得飄然出塵鞅長年送别若
為逰
　　　奉次叅政継學王先生海南還桂林道
　　　中韻
空山幽響落林柯蛮犬呶呶吠碧蘿大庾嶺頭
三月盡欝孤䑓下㡬人過㯽榔雨過鳩鳴急薜
荔雲深猿嘯多㡬度裁詩寄相憶江南如此柰
愁何
　　　無題
爲客三年海上洲故郷何䖏瘴雲稠数千里外
蛮人域十八灘頭過客舟時有山禽呼姓字或
從海鳥作朋儔故人珂珮周旋䖏紫殿風清十
二樓
　　　南安道中
筍輿𥘉下上江船無数青山入枕邉㡬䖏猿啼
愁入瘴五更雞呌夢朝天不堪歲月如流水頼
有文章似湧泉歸日郷人問何徃云從海上覔
神仙
　　　章貢道中
多情明月落船傍萬里孤城望帝郷客裏巳無
金馬詔篋中猶有賜衣香嶺南地濕家山暮天
上風㣲殿閣凉憶得當年曽夜直玉龍銀箭漏
声長
　　　吉安道中
西風吹鴈不成行萬里孤舟下夕陽度峽冷風
欹客㡌捲簾凉月落琴床江湖水滿鷗偏樂花
桞春深馬正忙又㸔青原山色好故郷歸計喜
相将
　　　采石謾興
誰記将軍亡國時江東父老鬂如絲古今天塹
㡬千里南北楼船百萬維中國一蜚傳箭檄前
朝謾有渡江碑太平到䖏山如畫暖日晴風颺
酒旗
　　　次韻登凌歊䑓
山勢如龍去復廽閑雲野望護崇䑓離宫夜有
月髙下輦路日無人往来春色不随亡國盡野
花只作舊時開断碑衰草荒烟裏風雨年年上
緑苔
　　　過姑熟懐陳行之教授
經過姑熟多佳趣卜築黄花老亦佳白髮故人
田負郭青􁇰逰子客為家郡齋簷雨閑棊子官
路山風過棟花自咲欲歸歸未得裁詩相憶墨
翻鴉
　　宿青陽雲松臺二首
九老排雲獨擅尊衆山拱戴似児孫石房仙去
神光現洞府龍歸雨氣昏上古㡬年埋地軸至
今九柱揷天根何時身在層峯頂手把丹書扣
帝閽
縣門遥接九霞山日日天開圖畫㸔雲氣曉連
銅篆湿翠光晴鎻硯池寒人間官府紅塵馬天
上神仙白玉盤高臥雲松定何日仰扳北斗夜
䦨干
　　　過五溪
萬壑泉声下五溪小􁧈天氣下溪時相逢橋上
無非客行盡江南都是詩苦雨最嫌鳩喚急愛
山不厭馬行遲㡬時宿向華峯頂露月蕭蕭生
桂枝
　　　九華山題石潭驛
馬上行人㸔九華成飄飄髙斾倚天涯排空峭石
生玄筍落日竒峯掛赤霞仙掌九秋擎露屑天
河半夜礙星槎雲中五老應招手喚客来逰太
乙家
　　　寄中曹學士除浙江財賦總管聞至姑蘇
錢塘西府曹學士飲酒吟詩亦快㢤閑醉時逰
虎丘寺浩歌獨上姑蘇䑓一生好客黄金去百
嵗催人白髮来藉藉聲名滿天下朝廷今日肯
遺才
　　夢登高山得詩二首
登髙逺望四山齊何䖏風流杜牧之白苧曽聽
松下唱紫簫還向月中吹野雪雨後無行跡芳
草春深有断碑夢裏勝逰閑記得翠㣲高上寫
烏絲
杖藜踏破碧崔嵬夢裏清逰樂未囬萬壑泉声
松外去数行秋色鴈邉来文章小杜人何在風
雨重陽菊自開山路雲深行客倦竹雞飛上獨
春䑓
　　　石門懐舜咨夜坐
道人掛劍丹陽去欲八茅山恐未曽飛去難尋
雲外鶴歸来獨禮斗前燈夢囬洗鉢分秋水酒
渴𫾣壷碎夜氷獨有江東未歸客西風詩骨瘦
峻嶒
　　　建徳道中
泉作溪流右作橋桑麻成壠接東饒雞鳴犬吠
人家近水轉峯囬驛路遥虎嘯樹林風獵獵人
行弓箭馬蕭蕭多情一片吴天月夜夜相随伴
寂寥
　　寄湖南張子壽以西䑓御史拜前職素
　　有退志故舉兼善勸之
𥘉拂綉衣来日下又持憲節駐湖邊鐡冠晴雪
照荆國羽扇清風掃瘴烟客舘如聞鷓鴣語郷
程好買洞庭船状元御史今何學巳過楊州㸔
月圎
　　　大同驛
題詩洒墨江東驛筆力猶能挽怒濤飛騎將軍
朝出獵打門縣吏夜催徭天髙路逺心如水夜
永愁多獨過橋却憶玉堂諸學士鳯池東畔珮
聲遥
　　　畣茅山道士見寄
道人自有愛山癖蠟屐平生㡬两穿七竅冷雲
秋噴竹一琴明月夜調絃山中紫府茅君宅肘
後丹方許史傳短褐擬尋黄犢出長鑱􁜤雪早
春前
　　　酬張伯雨寄茅山志
恨余未識茅君面喜得茅山道士書燈外雨聲
那厭聽風前石髮豈堪梳碧窓雲氣寒生楮清
室丹珠夜繞厨夢到層䑓夜披卷桂林風動月
踈踈
　　　奎章閣觀進皇朝經世大典
文章天子大一統舘閣詞臣日纂脩萬丈奎光
懸祕閣九重春色滿龍楼門開玉鑰芸香動簾
捲金鈎硯影浮聖覧日長萬機暇墨花洗出鳯
池頭
　　　西宮春日
九重五采金銀闕冠帶将軍盡羽林上苑春鶯
随柳轉西宫午漏隔花深天開閶闔收金鎻簾
捲奎章聽玉音白髪儒臣賣詞賦長門應費萬
黄金
　　　登鳯凰䑓
梧桐葉落秋風老人去䑓空鳯不来梁武䑓城
芳草合吴王宮殿野桃開石頭城下春如水燕
子堂前雨長苔莫問人間㒷廢事百年相遇且
銜盃
　　　亰師春夜呈宋禮部
柳色無端染翠裙官街車馬去紛紛鶯花御苑
春多少漏箭宫壷夜㡬分金縷悠揚燕市月玉
簫繚繞鳯楼雲太平天子㤙如海亦遣餘音客
枕聞
　　　送王習靈新授宗師朝亰
玉珮珊珊下界聞天風吹動碧榴裙劉郎跨鶴
逰三島王子吹簫到五雲花洞夜深傳玉印石
壇月黑禮茅君若逢天上吴夫子應有丹砂肯
我分
　　　飛鳴宿食鴈
年去年来年復年帛書曽達茂陵前影連薊北
月横塞声断江南霜滿天雨暗蘆花愁夜渚露
香菰米下秋田平生千里與萬里塵世網羅空
自懸
　　寄新原林道士
我識華陽林道士歩虗空裏帶淮腔㡬年掛劍
茅君洞一夜渡船楊子江醉酒慣眠松下石題
詩愛近水邉窓仙家白鶴飬無数不惜人間借
一雙
　　　逰鍾山
􁇰馬穿雲到上方南廵輦路碧苔荒禪僧白晝
㸔竹殿山鬼黄昏避御床雲冷夜深龍在鉢日
長時有虎廵廊小桃十月開如錦猶帶前朝雨
露香
　　　登北固城楼
醉拍䦨干起白鷗登臨不忍古今愁六朝文物
随流水三國江山獨倚楼秃鬂凉風吹木葉孤
城落日下簾鈎海門不管前朝事猶送寒潮打
石頭
　　　鶴林僧送竹笋
㯶鞵桐㡌走風雨正是山僧送笋時夜月不留
栖鳯影春雷失却化龍枝從来不識葛藤味此
去方叅玉版師老子􁔿中水雪滿歲華晚莭更
相期
　　　逰鍾山
林影扶踈護碧苔肩輿上下路縈廽潮声萬壑
松風過雲氣滿楼山雨来梁武廟荒春草冷荆
公墓在野棠開百年感慨成何事且進生前酒
一杯
　　　陪張御史逰鍾山
烏府仙人獬豸冠清逰喜得共儒酸䳌花過雨
千岩净􁇰馬穿雲六月寒山鬼每驚詩句險客
懷惟愛酒杯寛一時佳興千年遇莫作浮生半
日㸔
　　　和同舉觀志能還武昌
短衣匹馬走江漢山川歴歴何雄㢤漢陽城高
鼓角動洞庭水深鴻鴈来雪消巴蜀浪翻屋黄
鶴磯下声如雷是時立馬夜呼渡清江苦竹聞
猿哀
　　　題半山寺
今日偶成林壑趣清幽恨未得從容龍歸石洞
半山雨潮捲天風十里松春路泥深多滑馬晚
楼霧重只聞鍾荆公舊隠知何䖏囬首蒼茫苐
㡬重
　　　江城翫雪
雪正紛紛客倚欄長江風急吼天関千重鐡甕
成銀甕一夜金山換玉山舟子迷歸寒浦外衲
僧欵在白雲間暁来霽日髙秼照好景依然恱
我顔
　　　逰金山
約客同逰買渡船閑觀古刹禮金仙山中好景
無多地天下知名苐一泉佛聞齊雲浮海與客
㠶過寺帶風烟當年郭璞因何事来葬江心作
浪傳
　　　平望驛道
左帶吴松右丑湖人家咲梧隔菰蒲風濤不動
魚龍國烟雨翻成水墨圖越客卧吹船上笛吴
姫多倚水邊壚鑑湖道士如招隠一曲地年得
賜無
　　　送王御史
􁇰馬如龍玉作鞭江頭下馬上官船承㤙不比
尋常軰入諌頻瞻咫尺天草滿畣田多戦骨花
飛驛路少人烟憲䑓自是清高甚時事関心易
白顛
　　　題玄妙觀玉皇殿
虗空䑓殿枕層岑木杪丹梯起百尋花落鳥啼
青竹裏客来犬吠白雲深松壇晝日移幢影石
室天風送鐸音老鶴如人窓下立閑聽羽士理
瑶琴
　　　復題平望驛
秋雨皇華下九天又随歸鴈過吴川荒村有火
夜投宿野渡無人秋放船中酒不堪連夜飲思
家無柰五更前歸来却𬒳青山咲萬丈黄塵两
鬂烟
薩天錫詩集
　　七言古體長短句歌行謡曲
　　　鸚鵡曲題楊妃綉枕
水晶簾垂宫晝長六曲屏風圍綉床羙人春睡
苦不足夢随飛燕逰昭陽覺来粉汗濕香臉一
線新紅枕痕淺三十六宫在眼前五色香雲随
指轉牙床端坐楊太真雲冠霞珮綘色裙雙成
小玉盡宫様綉衣烏㡌髙将軍雕籠七寳掛宫
樹玉案銀盤㸔鸚鵡可憐鸚鵡觧人語不說漁
陽動􁎅皷廼知禽語能戯人不知人語能殺身
亡家敗國汚天地天生尤物夫亦嗔一朝艶質
化塵土可恨可憐千萬古香魂不逐馬塵飛猶
記深閨綉房女重簾紫霧垂洞房錦屏綉褥蘭
麝香夜深酒醒換銀燭時見楊妃在耳傍君不
聞張麗華堕宫井銅雀章䑓煙燼冷繁華一夢
人不知萬事邯郸吕公枕
　　　華清曲題楊妃病齒
沉香亭北春晝長海棠睡起扶殘粧清歌妙舞
一時静燕語鶯啼空断腸朱唇半啓榴房破胭
清紅注珎珠顆一點春酸入瓠犀雪色鮫綃濕
香唾九華帳裏薫蘭烟玉肱曲枕珊瑚偏玉釵
半脫翠蛾歛龍髯天子空垂涎妾身雖侍君王
側别有閑情向誰說断腸塞上錦䙀児萬恨千
愁言不得城都遥進新荔枝金盤紫露甘如飴
紅塵一騎不成咲病中風味心自知君不聞華
清宫一齒作楚藏禍根又不聞馬嵬坡一身濺
血未足多漁陽一日􁎅皷動始覺開元天下痛
雲䑓不見漢功臣三十六牙何足用明眸皓齒
今巳矣風流何䖏三郎李
　　　楊花曲
燕亰女児十六七顔如花紅眼如漆蘭香滿路
馬如飛窄䄂短鞭嬌滴滴春風淡蕩摇春心銀
筝銀燭髙堂深綉裳不暖錦鴛夢紫簾紅霧天
沉沉芳華誰惜去如水春困着人倦梳洗夜来
小雨潤天街滿院楊花飛不起
　　　梅棠曲
内家楚楚諸王孫白馬金鞍耀日暄樽前細樂
耳厭聞世上閑愁生不識宫錦裁成五色雲真
珠蹙􁂗雙龍紋衣裳光彩照暮春紅靴着地輕
無塵翠楼珠箔玉鈎掛腸断纎腰無一把海棠
花底晝聞鶯太液池邉春洗馬千枝萬枝桃杏
紅花枝飄香薰酒中歸来月落酒未醒有詔早
入明光宫
　　　蘂珠宫
芙蓉城裏白玉樓氷簾倒掛珊瑚鈎羙人宴坐
太清室蛾眉不鎻人間愁彩橋東畔楊花轉飛
到三天紫清殿仙裳日暖藕絲香燕語鶯啼動
幽怨天風冷冷吹珮環霞冠不整偏雲鬟蕭郎
風骨何可得紫蕭赤鳯逰雲間瑶壇午夜霜華
重羅襪生寒紅一十錦屏甲帳蘂珠新雲房大
鼎丹砂嫩天宫仙女淡淡粧桃花洞口逢劉郎
巫山神女弄雲雨楚䑓人去空断腸歩虗聲断
欄干外春去秋来顔色改東風吹老碧桃枝深
院無人夜如海
　　　蘭臯曲
溪水潤蘭長幽芳春溪露滴蘭葉光美人日暮
采蘭去風吹露濕芙蓉裳芙蓉為裳蘭結珮玉
立亭亭臨水際天寒䄂薄人不識踈雨蘭苕鳴
翡翠幽蘭日日吹古香美人不来溪水長
　　　芙蓉曲兼善状元御史
秋江渺渺芙蓉香秋江女児将断腸絳𫀆春淺
護雲暖翠䄂日暮迎風􁧈鯨魚風起江波白霜
落洞庭飛木葉蕩舟何䖏採蓮花愛惜芙蓉㛙
顔色
　　　威武曲
桓桓燕将軍威武天下一赤面注丹砂虬髯如
挿㦸當年意氣何鷹楊手扶天子登龍床五年
垂拱如堯湯白日騎龍昇上蒼桓桓燕将軍威
或何可量熹㣲日色出東方早令一出照八方
毋使三月人皇皇母使三月人皇皇
　　　如夢曲哀燕將軍
芙蓉花為誰好洞房昨夜将軍老將軍老去空
鐡衣漆燈照室人不歸
宫錦𫀆毡帳髙將軍夜酌􁧈蒲萄蒲萄力重醉
不醒羙人猶在珊瑚枕
海子頭誰家楼綉簾半捲風悠悠行人謂是将
軍府将軍不来罷歌舞
将軍容丹砂紅威風凛凛盖世雄出門千騎塞
行路今日蕭蕭去何䖏
平村曲春水緑将軍獵囬曽此宿将軍一去成
荒丘依舊平村春水流
皂鵰鷹紫騮馬将軍圍獵平沙野朔風蕭蕭吹
野寒将軍戰馬逰不還
将軍功世莫比皇都甲苐連雲起将軍一去空
鎻門上馬䑓邉無一人
皓齒歌細腰舞緑窓朱戸将軍府将軍老去無
少年為野草兮為荒田
如花人櫻桃唇傍人近前丞相嗔繁華日日笙
歌動世事悠悠總如夢
朝作樂暮作樂朝暮杯盤金錯落日出欲盡東
方明歡樂未巳悲哀生
　　　卧病書懐
去年走馬尋魏關十里五里迷風烟孤臣泣血
紫塞外壮士倚劍青雲邉今年卧病在江海呼
児夜讀歸来篇結茅倚壁知何䖏飽聽一枕松
風眠
　　　鞦韆謡
寒梅零落春雪洒䔥娘腰瘦無一把淡黄楊栁
未成隂何人巳繋青􁇰馬畫楼深䖏迎春歸鞦
䩠影裏紅杏肥𪷟濛花氣濕人面東風吹冷輕
羅衣衣上粉珠流不歇暗觧翠裙花下摺殷勤
莫遺燕子知㑹向人間報風月
　　　過嘉興
三山雲海㡬千里十幅蒲㠶掛秋水呉中過客
莫思家江南畫船如屋裏蘆芽短短穿碧沙船
頭鯉魚吹浪花吳姬蕩漿八城去細雨小寒生
緑紗我歌水調無人續江上月􁧈吹紫竹春風
一曲鷓鴣詞花落鶯啼滿城緑
　　　皂林舟中
春溪野鴨肥可射幽樹深隂呌山鷓逺人三月
酒船過栁絮飛時杏花謝行竹水竹上雲林徃
徃人家或僧舎小官便欲賦歸来何䖏買山錢
可借
　　　江南樂
江南樂春水虹橋滿城郭出門不用金馬絡門
前花船如畫閣緑紗窓虗鎻春霧隔窓蛾眉秋
水活翡翠冠髙羅䄂濶楚舞呉歌勸郎酌紫竹
瑶絲相間作船頭栁花如雪落船尾彩旗風綽
綽秉燭夜逰随意足人生無如江南樂
　　　江南怨
江南怨生男逺逰生女賤十三畫得蛾眉成十
五新粧識郎面識郎一面思猶淺千金買官逰
不轉郎家冰田跨州縣大船小船過淮甸買官
未得不肯歸不惜韶華去如箭楊花簾幕飛乳
燕踈雨梧桐閑深院人生無如江南怨
　　　登歌風䑓
歌風䑓下河水黄歌風䑓上春草碧長河之水
日夜流碧草年年自春色當時漢祖為帝王龍
泉三尺飛秋霜五年馬上得天下富貴樂在歸
故郷里中故老争拜跪布襪麻鞋見天子龍顔
自喜還自傷一半随龍半為鬼翻思向目亭長
時一身傳檄日夜馳只今宇宙極四海一榻之
外難撑持却思猛士衞神宇安得長年在郷土
可憐創業垂統君却使乾機付諸吕淮隂年少
韓将軍金戈鐡馬立戰勲蔵弓烹狗太急迫觧
衣推食何殷勤致令英傑遭婦手血濺紅裙急
追首䔥何下獄子房歸左右功臣皆掣肘還郷
却賦太風歌向来老将今無多咸陽宫闕親眼
見今見荆棘埋銅駝䑓前老人淚如雨為言不
獨漢髙祖古来此事無不然稍稍昇平忘險阻
荒凉䑓前人巳矣今人哀悲歌感慨下䑓去断
碑春雨生莓苔
　　　過居庸関(至順癸酉歲)
居庸関山蒼蒼関南暑多関北􁧈天門暁開虎
豹臥石鼓晝擊雲雷張関門鑄鐡半空倚古来
㡬度壮士死草桹白骨棄不收冷雨隂風泣山
鬼道傍老翁八十餘短衣白髮扶犁鋤路人立
馬問前事猶能厯厯言丘墟夜来鋤豆得戈鐡
雨蝕風吹失顔色鐡腥惟帶土花青猶是将軍
戰時血前年人復鐡作門貔貅萬竈如雲屯生
存有功掛玉即死者誰復招孤魂居庸関何峥
嶸上天胡不呼六丁驅之海外休甲兵男耕女
織天下平千古萬古無戰争
　　　題魯■港驛和貫酸齋題壁
呉姬水調新腔改馬上郎君好風采王孫一去
春草深謾有狂名滿江海歌詩呼酒江上亭墨
花飛雨江不睛江風吹破蛾眉月我亦東西南
北客
　　　寒夜聞角
野人卧病不得眠溩溩盡角声凄然黄雲隔断
塞北月白鴈呌破江南烟山城地冷迫歲暮野
梅雪落溪風顛長門羙人怨春老新豊還惜少
年好夜深悲壮声摇天萬瓦月白霜華鮮野人
一夜夢入塞走馬手提鐡節鞭髑髅飲酒雪一
丈壮士起舞氈帳前五更夢醒氣如虎将軍何
人知在邉
　　　宣政同知燕京閭報國哀時
　　　文皇晏駕
雨傾盆風擲瓦白髯使者能騎馬相逢官長馬
不下馬上云云淚盈把
天柱傾天不晴白髯使者東南行東南山水失
顔色一夕秋風来上亰
　　　鼎湖哀
荆門一日雷電飛平地竪起天王旗翠華遥遥
照江漢八表響應風雲随千乗萬騎到関下亰
師復覩龍鳯姿三軍夘破古北口一箭血洗潼
関屍五年晏然草不動百糓䆉稏風雨時脩文
偃武法古道天閣萬丈奎光垂年年北狩循典
禮所在雨露天㤙施宫官留守掃禁闕日望照
夜逥金覊西風忽湧鼎湖浪天下草木生號悲
吾皇騎龍上天去地下赤子将焉依吾皇想亦
有遺詔國有社稷燕太師太師既有生死託始
終肝膽天地知漢家一綫繫九鼎安肯半路生
狐疑孤児寡婦前日事况復先生親見之
　　　歲云暮矣
歲云暮矣子将焉之江南木落鴻鴈飛姢姢羙
人淮水涯淮水去不止相思日千里
歲云暮矣子将焉往燕山雪花大如掌姢姢羙
人淮水上淮水日夜流相思人白頭
歲云暮矣子将焉行江南木落天雨霜姢姢羙
人淮水傍淮水不囬頭行人上小舟
　　　京口寒夜和葛秀才床字韻
秋髙馬肥弓力強山空木落天雨霜邉庭晏然
草不動漢家将軍一丈長江南地濕小臣病閉
户一月不下床願言昭代舉天網亦有枳棘栖
鵉凰
　　　江上聞笛
江上何人吹玉笛水冷沙寒龍夜泣鮫人水底
織氷綃洒涙行珠明月髙銀河淡淡月茫茫鴈
奴打更沙溆傍更深綉𬒳夜寒重明月梅花滿
地霜
　　　夜寒獨酌三首
欲雪不雪風力強欲睡不睡寒夜長玉奴剪落
燕尾燭銀瓶煑酒浮鵝黄三軍豪氣不可敵醉
倒緑鬂叅軍郎夜深大吟且就枕明朝萬瓦㸔
睛霜
去年徤児筋力強豪氣不减関雲長揮戈叱咤
陣雲黒邉風白晝吹日黄将軍威武不可近錦
𫀆赤面黄鬚郎今年收功入将府烏靴暁踏天
街霜
江風吹浪十犬強孤舟逺客愁夜長何如歲晚
在家者擁炉酌酒天昏黃蔡州鵝鳴持元濟滹
沱馬渡悲王郎盃中有物且湏盡勲業滿鏡生
秋霜
　相逢行贈别舊友治将軍(并序)
　　予遷官出閩舟行抵興田驛二十里許
　　俄聞擊鳴金鼓應響山谷間随見旌旗
　　導前兵卒衛後中有乗馬者毳𫀆帕首
　　徐行按轡屡目吾舟吾病乆氣餒不能
　　無惧心也頃之興田驛吏以行輿見迓
　　　遂舎舟乘輿嚮之旌旗兵卒移導與前
　　　馬從輿後輿行馬鳴途中未敢交一語
　　　迫暮至邸舎燭光之下毳𫀆者進曰某
　　　乃建之五夫廵檢官聞使君至候此㭩
　　　一月矣某甞三識使君面自都門一别
　　　今巳五載使君豈遺忘之耶僕驚謝曰
　　　將軍何人也荅曰某即使君舊交雲中
　　　也熟視乆之恍如夢寐雲中復能紀余
　　　闕下半采時否耶歴歴関河舊逰如隔
　　　世乃對燭光夜道故舊明日復同逰武
　　夷九曲煑茶酌酒臨流賦詩出入丹崖
　　碧嶂間心與境㑹天趣妙發長歌劇飲
　　　相與爲樂酒䦨興盡秋風凄凄落水雨
　　　下閩関在望復作逺行予始見君而懼
　　　次得君而喜終㑹君而樂又得名山水
　　　以發揮乆别抑欝之懐樂甚而復别别
　　　而復悲悲復継之以思也嗟夫人生聚
　　散信如浮雲地北天南㑹有相見因賦
　　詩復爲相逢行以送之
一年相逢在京口咲觧呉鈎換新酒城南佻杏
花正開白面青衫鞭馬走一年相逢白下門短
衣窄䄂呼郎君朝馳燕趙暮吴楚逸氣不覺凌
青雲一年相逢在闕下東家蹇馿日相假有如
臣甫去朝天泥滑沙堤不敢打都門一别今五
年今年相逢滄海邉千山木葉下如雨鴈声堕
地秋連天將軍毳𫀆腰羽箭擁馬旌旗照溪面
小官不識将軍誰卧病孤舟強相見豈知此地
逢故人摩挲病眼開層雲舊逰歴歴如隔世夜
雨豈知思同群郎君别後瘦如許無廼從前作
詩苦溪頭月落山舘深剪燭猶疑夢中語人生
聚散亦有時且與将軍逰武夷弓刀掛在洞前
樹洞裏仙童来覔詩稽首武夷君借我幔峯頂
分我紫霞盃與子連夜飲左手招子喬右手招
飛璚舉觴星月下聴吹雙鳯笙我酌一杯酒持
勸天上月勸尔長照人相逢莫向関山照離别
鳯笙換曲曲未終天風木杪飄晨鍾拂衣罷宴
下峯去又隔雲山千萬重
　　　七夕後一夜樂陵䑓上倚梧桐樹望月
　　　有懐御史李公藝
凉風吹動梧桐葉瀉下冷冷露華白樂陵䑓上
悄無人獨倚梧桐㸔秋月月高當午桐影直不
覺衣沾露華濕此時却憶金陵人酒醒江楼听
吹笛
　　　北風歌送王君實并寄憲副順子昌
北風日日吹浮雲西南一星光射門出門見客
箝口坐打馬送君收泪吞箝口秪自知吞泪竟
何益木葉下玄霜日日北風急北風吹淺淮南
波坐見白日浮雲多九関虎豹卧不動柰尔狐
狸燕雀何
　　　留别同年索士岩經歴
欲落不落天上雪欲去不去閩申入紅塵香暖
荔枝國白日醉卧芙蓉茵功名富貴倘来物政
事文章奚足珎人生所貴在知巳四海相逢骨
肉親在知巳寧論千里與萬里志士鷄鳴中夜
起秋雨𥻘𥻘劍光紫
　　　赱筆贈燕孟𥘉
别君金陵城遇君錢塘驛落魄江湖懶折腰咲
傲公侯但長揖柳花吹香樸酒缸酒波灔灔如
春江西湖天鏡碧堕地吴山蛾眉春入窓平生
豪氣如虹吐餘子紛紛何足数驛亭把酒歌别
離醉聽江潮鳴萬鼔
　　　偕卞敬之逰吴山駞峯紫陽洞
天風吹我登駞峯大山小山石玲瓏赤霞日射
紫瑪瑙白露夜滴青芙蓉飄颻雲氣穿石室石
上凉風吹紫竹掛冠何日賦歸来掃石篝燈洞
中宿
　　　過桐君山
桐山峩峩桐水清仙人不住芙蓉城山頭咲指
梧柌青至今山水俱得名丹光夜照江水赤赤
浪神魚夜飛出碧桃花下覔神仙白日山中遇
樵牧江深谷響山有靈東山人喚西山譍漁人
誤入水簾洞石崔倒掛丹崖藤祠荒路断行人
少石上清風長瑶草月明黄鶴飛渡江仙人二
去梧桐老
　　夜泊釣䑓
雙崖屹立㡬千仞下有一葉之孤舟繁星亂垂
光燁燁長藤古木風颼颼荒祠幽黒山鬼集怪
石如人水邉立錦峯繍嶺雲氣深萬壑千岩露
華滴山僧對語夜未央不知風露滿衣裳唤船
掁錫渡江去林黒無由歸上方髙寒宇宙無人
語亂石灘声洒飛雨欲從嚴子借羊裘坐待船
頭山月吐
　　　武夷舘方池
武夷之境多神仙我亦駐此臨風軒方池清夜
墮璧月重簾白日垂洞門暗泉湧池紫波動㣲
雨在藻金魚翻倚䦨照影清光底柱杖卓石尋
無原洗頭玉女去不返遺此丈八美蓉盆溪船
明日泛九曲出入紫翠聽潺湲便從此地覔真
隠何必啇山求綺園
　　　蛾眉雲謝照磨李伯貞遺白石
仙人李大白俊逸天下聞芙蓉宫錦𫀆䄂有蛾
眉雲蛾眉山髙劍門隔化為太古一片雪南州
北越打相從赤日炎風消不得今年東海逢故
人海波灔灔蒲萄春酒酣拂䄂墮秋水但覺滿
座光嶙峋夜深酒醒伴狂客玉井蓮開華峯白
海天落月掛石林坐卧猶疑見顔色秃兎謾吐
蛾眉雲何以報荅雙南金古人契義重金石此
物歲寒氷雪心
　　　至元丙子歲六月照磨覃懐李君諒伯貞以白石小山見遺潔白
　　　况瑩奇秀磥砢置之石林亭上名之曰蛾眉雲
　　　題壽監司所蔵羙人織錦圖
卷中織錦秦川女大姬啞啞弄機杼小姬織倦
何所思簾幕無人燕双語成都花發江水春門
前馬嘶車轔轔髻雲两耳㸔欲堕蛾眉八字畫
不伸行人一去無消息氷𧖟吐絲成五色柔腸
九曲細扵絲萬縷春愁政如織綺窓睡起聞早
鶯西楼月落金盆傾暖霞拂地海棠暁香雪潑
户梨花晴日長春院機声動梭影穿花飛小鳯
水心驚起鴛鴦栖花底不成蝴蝶夢纎纎玉指
柔且和香鈎小襪裁春羅滿懐心事付流水蕩
目雲錦廻青波佳人自古多命薄風裏楊花随
䖏落豈知醜婦嫁田家生則同衾死同槨君不
聞長安城中花滿枝東家蝴蝶西家飛籠中鸚
鵡喚新主門裏侍鬼更故衣又不聞田家婦日
掃春𧖟宵織布催租縣吏夜打門荆釵布裙夫
短袴我題此卷三嘆吁百年醜好俱虗無排雲
便欲呌閶闔為我獻上豳風圖
　　　題畫馬圖
漢水揚波洗龍骨房星堕地天馬出四蹄蹀􁣢
若流星两耳尖脩如削竹天閑十二連青雲生
長出入黄金門鼓鬃振尾恣偃仰食粟何以酧
主㤙豈堪碌碌同凡馬長鳴噴沫奚官怕入為
君王駕鼓車出為将軍静邉野将軍與尔同死
生要令四海無戰争千右萬古歌太平
　　　題雲山圖
我有将軍萬曡青換得琅玕半窓緑月明恐有
鳯来棲日暮何妨雲借宿清時海字無𤇺烟五
風十雨歌豊年㸔山愛竹了公事焚香掛畫似
神仙城頭漏箭催更鼓将軍蒹寝元戎府恠底
雲山光滿林床頭斜掛三珠虎
　　　題陳所翁墨龍
盡龍天下稱所翁秃筆光射驪珠宫長廊白日
走雲氣大厦六月生寒風興来一飲酒一石手
提玄兔槌霹靂漲天烟霧晴不收頭角峥嶸出
墻壁全形具體得者稀今日海邉親見之滿堂
光熖動鱗甲倒披海水空中飛凌風直上九天
去天下蒼生望霖雨太平天子居九重黍稷穣
穣千萬右
　　　題壽監司所蔵瘦馬圖
沙塲日暮春草肥瘦馬不受黄金覊天生神駿
天所愛豈容過事無人知郎官病坐芙蓉幙喜
見馬圖天上落人生相遇貴相知孰謂世間無
伯樂
　　　題喜里客􁨃雪山壁圖
一年在亰口雪片深冬大如手獨騎瘦馬入誰
家四面雲山如甕牗大江東去流無声金焦二
山如水晶瓜州江口人不渡時有蓑笠漁舟横
一年在建業臘月楊花滿城雪五更凍合石頭
城霜風鼓寒氷柱裂秦淮酒楼髙十層鍾山對
面如銀屏鷺洲不見二水白天外失却三山青
一年在鎮陽燕山積雪飛太行滹沱氷合断人
跡井陘路失迷羊腸長空萬里絶飛鳥捲地朔
風吹馬倒狐裘公子獵城南茅店酒帘懸樹杪
今年入閩関馬蹄出沒千萬山瘴雲朝暮氣藹
藹石泉日夜声潺潺雪花半落不到地但見睛
空湧流翠海頭鼓角動邉城木末楼䑓出僧寺
何人蹇馿踏軟沙出門無䖏不梅花江潮入市
海船集水暖遊魚不用叉良工寫出雪山壁過
眼令人憶南北玉亰銀闕五雲端待漏何年鳯
池側
　　　和題吴閑閑亰舘王本中醉作竹石壁上
硯屏花落丹水香歩虗白日声琅琅江南道士
愛瀟洒新粉素壁如秋霜王郎酒後衫䄂濕醉
眼朦朧電光急黑龍雲重而脚斜白兔秋髙月中
泣倦逰借榻日觀東恍愡舊夢三湘中鷓鴣声
断江路逺青松雨暗春𪷟濛
　　　梅仙山行
赤星落色漢祚㣲端門日日腥風吹咸陽秋色
壓宮樹金人夜泣銅駝悲先生䄂䟽探虎窟漢
鼎猶堪支一足九重烟霧似海深門外向人知
慟哭賊莾白日升髙䑓玉壐墮地声如雷周公
揖譲孺子戯絳𫀆将軍何日来塵飛滄海風擲
瓦白鶴身輕快如馬一聲鐡笛度閩関山月溪
風共瀟洒龍争虎闘耳不聞長嘯䄂拂松枝雲
夜鐺白石煑秋雨玉佩赤錦飄霞裙先生一去
㡬千載尚有當年遺跡在題詩絶壁寄先生頓
使林巒顔色改藥爐寂寞秋草深丹井水落莓
苔侵至今火灰化爲土猶有丹光穿樹林
　　　釣雪圖
天寒日暮烏鴉啼江空野濶黄雲低村南村北
人跡断山前山後玉樹迷歌楼酒香金帳暖豈
知蓬底魚羹飯一絲天地栁花春萬里烟波蓮
葉逺風流不数王子猷清興不减山隂舟入間
富貴草頭露桐江何䖏覔羊裘還君此畫三嘆
息如此江湖歸未得洗魚煑飯捲孤篷江上雲
山好顔色
　　　登雲際題壁
長吟入雲際䄂拂日邉霞摩挲織女機柱杖倚
靈槎聞說名泉竒觀倒瀉銀河千丈玉乳濺飛
花寄語陸鴻漸我有武夷茶令機支鐺僧掃葉
鶴㸔家不妨茶罷酣歌醉飲直到日西斜滿筆
淋漓醉墨應有山靈夜護林壑動龍蛇秉燭下
山去渡口月籠沙
　　　題四時宫人圖
紫宫風暖百花香玉人端坐七寳床鳯凰小
架懸夜月一女侍鏡觀濃粧背後一女冠烏㡌
茶色宫𫀆靴色皂手持團扇不動塵一掬香弯
立清暁一女淺歩腰半　小扇輕撲花間蛾淡
隂桐樹一女立手抱胡床眼轉波床頭細鎻懸
金鍾白鶴双飛花影重詞人見此神恍惚巫山
夢裏曽相逢
金猊吐烟清晝長美人坐倚白玉床藍衫一女
髻垂耳手持方扇立坐傍一女最小不㑹粧髙
眉短髪耀漆光玉纎緑笋握金剪桞下輕挽宮
人裳金盤玉甕左右列紅桃碧藕氷雪凉氷壷
之傍立一女背後随以雙白羊手拱金瓶瀉水
忙滴翅洒雪驚鴛鴦鴛鴦得水自雙浴美人抱
膝空断腸
盆池露冷荷半枯碧波風細雙逰魚羙人坐此
碧玉椅屏山方桉碧蟾蜍倚後二女執纓立按
前二女橋滳滴大女手扶小女腰小女嬌倚大
女膝凉風入樹溚翠槐秋深不見羊車来金鈴
響䖏吠黃犬羙人　托芙蓉腮
錦屏三囬圍綉床沉香椅上鳯褥光美人端坐
䄂雙手臨眉半蹙愁夜長㥓後一女伏白羽一
女執纓更囬顧一女烏㡌金縷衣玉指纎纎携
小女小女手俛大女腇笑㸔孔雀双翠翹可憐
美人獨自坐翠竹雪響風前梢
　　　清明日偕曹克明登北固楼
江南三月萬花桞北固山頭一囬首東風吹録
楊子江灔灔江波瀉春酒况乃又是清明天元
從一飲三百錢英雄一去㡬千載當年飲者今
何在陌上家家列𥿄錢孫劉髙塚何人拜三月
三日風又暖千家萬家桃李開少年白日騎馬
去滿城紅雨拂面来共君且湏飲一斗䖏世不
必歌七哀孫劉事業果何在百年断石生蒼苔
　　　送廣信司獄
江城六月涼雨餘吴郎買舟之鵝湖江南酌别
酒滿壷酒盡落日青天孤如君俊氣江海少竒
語驚人天所寳春鶯乳燕緑窓深酒醒夢囬銀
燭小江東子弟多少年見君手采如神仙時明
刑措日無事檀板且下鵝湖船鵝湖山下秋稻
熟鵝湖山前秋水緑五風十雨樂太平肯使人
間有冤獄
　　　和友人逰鶴林韻
何人結屋山之阻剰水殘山半間與竹院東風
僧未歸落日楼䑓自鈴語劉家事業今沉淪空
餘黄鵠青嶙峋孫家氣㮣果何在當時未必分
偽真可憐䖏士若馮道安得罵賊如張廵百年
徃事空白日萬山花落如紅塵不如掃地傾二
斗徑造何必問主人東廊西廊雲不掃白鶴歸
来立華表沈郞𫾣棋山鳥驚陳郞落筆龍蛇遶
葛公飲酒不論錢何必三茅求悟道鳥髯白面
郭将軍痛哭長歌寫懐抱了公絶若耳不聞何
䖏深山拾瑶草倚歌和者病叅軍了窓病起風
日好荼䕷滿庭香雪晴桞花簾幕倦春暁人生
樂事當勝逰山堂作者半日留古来此事誰不
樂只恐人去山靈愁
　　　髙堂劉侯定齋野友亭
淮隂季年韓将軍狡兎巳死走狗烹沛中白髪
周将軍碧色巳滿細柳營何如髙堂劉将軍太
平不許矢石勲棹頭青海無傳箭天山掛却烏
角巾歸来買地築小亭漯水為鏡山為屏樵人
溪叟日相過野歌村舞醉復醒去年偶尔劍戟
鳴潼関馬過戰血腥白頭老子如不聞牛背一
笑千山青
　　　賀山長丘臣敬復淮西田
鄞城公子人中英天㤙教領来國城秋霜滿區
老劍鳴開口磊落肝膽明前年歲豊夏無麥去
年雨足秋無粟先生激烈氣不平舘下誰令有
飢色揚眉掉臂傍無人義動天子耳目臣誰人
歸我三千里坐令孔席囬陽春只今寒士望梁
棟文梓髙梧天所用諸生食飽待先生日午杏
壇㸔舞鳯
　　𥙷闕歌
錢塘三日風雨急古銅夜光飛霹靂是知神物
出人間猶帶吴宫上花碧玉橋素練懸銀河支
機女児飛鳯梅鍜鬚風軟亂纎影春水目睛生
潮波破窓冷硯留不得零落江南酒家客狂歌
索酒仰面歇誤擊紅籌唾壷裂何人進入蓮菜
宫銀屏碧幙珠簾重此生𥙷闕亦何用玉龍瀉
水流芙蓉
　　　過淮河
淮水清河水黄出門偶尔同異郷排空捲雲若
飛電随風逐浪庸何傷東流入海殊不惡萬里
同行有清濁
　　擁爐夜酌嘲張友寄詩謝
張生不好飲飲酒如飲藥得酒味濡唇形影先
落溾野人飲不辭飲盡盃中涸酒渴向茶煙松
風語幽壑芳山道士胡不来一夜燈花向人落
　　　送友人之亰
霜髙木落河始氷䑓郞别我之燕亰朔風迎面
飛鳥盡臘雪打㡌鞭馬行新年捧表拜闕下春
寒詔賜玻瓈觥朝官如問小叅軍為言卧病丹
陽城
　　　題南宫子蠟嘴圖
南宫山人何俊竒小窓睡起凉雲飛野棠秋早
霜子熟枯木葉髙蠟嘴肥滿前累累甘尔口政
猶癡心落人手五陵年少知尔名一飽無人早
囬首
　　　西楼别寄閩憲諸公
八月八日溪上别溪上彩旗紅獵獵離情巳逐
渡江雲邉草連天剪秋色玉􁇰金虎諸大夫欲
别不别留斯湏沙明淺渚白鳥下酒盡落日青
山孤丈夫有淚不湏洒去客掛㠶君上馬悠悠
囬首各東西惟見西溪捕魚者閩関一片月太
行一片雲鴈書逺寄隔山嶽雲飛月眀多憶君
　贈别鷲峯上人并引
　　予遷官出閩過建陽㑹同年契世文邀
　　　予至其家因登溪閣俄聞茂林脩竹間
　　　有絃誦之声詢世文乃靈山上人也頃
　　　之相㑹閣上臞然如鶴悠然如■雲出
　　　所作詩一帙䔥然有林下風也予南出
　　　閩世文亦将赴官編脩鷲峯送予溪上
　　　徘徊顧望有不忍别意鷲峯湖南人本
　　　姓歐陽靈其釋名鷲峯其自號乃座主
　　　翰林侍讀歐陽之族雖緇流而其家學
　　　有自云
建溪秋髙山水清溪邊偶識衡陽僧臨水洗鉢
掛溪閣夜訪校書天祿燈聖經佛偈通宵讀首
蓿堆盤勝食肉囬鴈峯南難寄書武夷洞前堪
煑粥西風獵獵吹水寒相送郞官南出関校書
公子玉亰去衡陽上人何日還手中玉杖春雨
緑毋乃湘君廟前竹胡不截作双鳯簫吹作来
儀舜庭曲古曲雅以淡天髙難上聞不如且拄
杖頭月歸卧祝融峯畔雲
　　　送馬伯庸子之亰
欲晴不晴天氣慳欲别不别人語難丈夫意氣
自磊落握手一笑心與肝南宫子弟吐金縷何
必樽前花觧語樹摇晚翠下風凉燭落春紅剪
秋雨高歌痛飲如有神醉吐不惜車中茵明朝
送子上船去囬首江南江北人
　　　送韓司業
楊花落盡梅子青丹陽酒滿雙玉瓶使君買舟
渡江去落日淡淡波溟溟先生抱才登舘閣東
壁文采光龍廷自憐落日江湖上為言蹤跡如
雲萍
　　　蒲萄酒美鰣魚味肥賦蒲萄歌
楊州酒羙天下無小槽夜走蒲萄珠金盤露滑
碎白玉銀甕水暖浮黄酥柳花吹盡春江漲雪
花鰣魚出絲網■郎載酒過江来開酒斫魚醉
春晚世事反覆如樗蒲㑹湏一飲空百壷淋漓
宫𫀆亦竒士夜起㸔對青燈孤
　　　江南春次前韻
江南四月春巳無黄酒白酪紅櫻珠吴姬小醉
弄絃索十指春雪如凝酥池塘過雨春波漲風
捲楊花落蛛網翠眉新婦歌春愁白馬少年歸
日晚逰魚水淺出短蒲誰家銀箭飛金壷日長
睡起翠隂午簾外忽過流鶯孤
　　　送鶴林長老胡桃一褁茶三角
胡桃殻堅乳肉肥香茶雀舌細葉竒枯腸無物
不可用寄與說法談禪師竹龍吐雪澗水活茅
屋煙炊樹雲薄竹院深沉有客過碎桃點茶亦
不惡
　　　寄省郎沙子丁
憶昔射䇿官明光序列前後如鴈行不才瘦馬
走州縣君巳落筆中書堂巍巍中書開大府宰
相出入勢如乕省郞夜直殿燭長紫薇花間月
當午有人此際猶未還政與士卒夜守関風吹
衣裳露𬒳面舉目只是水與山嗟余同時異甘
苦何時逢君傾一語典衣為買小紅舟剪燭西
窓聽秋雨
　　　夏夜積雨霽隂雲不收病坐南軒月復出
積雨巳歛雲不明淡月怱出户牗晴幽人開窓
看月色投入懐抱亦有情数宵相連尔何在應
駕老蟾出東海今宵見尔不得眠未脫人間女
児態愛渠中夜雪滿庭照出飯顆山頭形何人
此際歩㣲影玉堂珂珮風泠泠
　　　連夜雨晴
石榴花紅細雨白江南四月天氣凉湏臾雲散
忽晴色滿院花樹生幽香幽人抱病無可語日
出南窓看晴雨小児造化多戯人世上俗子徒
勞神
　　　題郭元二公畫壁
两山出沒如乕頭争竒角恠不肯休一山如龍
入雲去一山化作長江流崚嶒相雄不相下欲
向人間索髙價塵中有客語如狂龍者可先江
者亞一笑上馬歸醉眠麯生使我多妄言酒醒
忽記夜来語先者姓郭亞者元
　　　次韻休上人見寄
山深樹宻鳴鴉肥山人得句多清竒深沉竹院
白日静焚香自禮天人師門前雨過岩花活凉
風蕭蕭䄂衣薄狂隣卧病在江城懐抱思君空
作惡
　　　復次前韻柬龍江上人
山中酒熟黄鷄脃閉門索句何瑰竒何人剥啄
急如雨門前忽見黄冠師揮毫落𥿄龍蛇活愧
我無能才思薄欲師更洒桞楊枝瘧鬼林頭敢
為惡
　　　夜坐贈秀才
青原故人貧且窮燕山野客疲且聾擁炉不斍
殘火白開窓忽見月明東乃知清景不可得得
詩一笑衰顔紅夜深吹燭且睡去楼外落鴈呼
霜風
　　　夜坐分韻得此字
逢冬亦欲郷風舉客舎蕭條念閭里夜寒鐡馬
嘶北風漏下銅壷凍春水床頭斗酒復何為灯
下三豪猶在此明朝上馬氣如雲揮劍長歌為
君起
　　曉起
烏鴉啞啞霜樹晴𥿄窓潑眼春雪明野人臥病
睡方起官街踏踏聞馬行矮窓小戸坐終日煑
茶繞坐松風生明朝呼児刷駿馬出門一笑青
天横
　　　賡眠字韻
去年走馬尋陽関五里十里逢烽烟孤臣泣血
紫塞外壮士倚劍青雲邉今年臥病在江海呼
児夜讀歸来篇結茅松壁知何日飽聽一枕松
風眠
　　　賡覆字韻
朔風吹帳㓕前燭将軍夜擁貂裘宿玉関飛雪
入紫宫白髪孤臣守金屋近思徃事良可悲世
事樗蒲多反覆古来宫殿說咸陽落日猿啼掛
枯木
　　　送友人之金陵
陳郎買舟上金陵寒江水落風浪小飛㠶逺掛
蔣山青空城畫角秦淮暁白門酒羙香滿城吴
姬喚客客不行楼中子弟盡年少玉奴行酒吹
鵉笙陳郞不聽黃金縷朝走東吴暮走楚半生
落魄一布𫀆感慨長歌吊千古六朝遺跡生暮
烟故家荒塜迷花鈿鳯凰䑓上酹李白何人知
子囊無錢
　　　元子逰戯竹木
元君磊落誰與同秃筆一掃俗子空蕭梢瘦竹
卧踈雨槎枒老樹懸春風野人卧病在京口見
君此畫心神融何人識此歲寒景為我進入蓬
莱宫
　　　送惟英之淮安
江南木落天欲霜故人别我之淮郷野人一月
病在床不能送子河之傍殷勤拂子衣上黄呼
子醉酒三百觴嵗寒歸計不可忘吴門白髪遥
相望
　　　同友人楊子江送客
将軍之馬駿且雄葛仙騎之如逰龍金陵之酒
香且冽葛仙飲之豪興發馬上送客楊子津下
馬飲客金陵春主人上馬客巳渡囬首江南江
北人
　　　題江郷秋晚圖
沙頭潮下秋水枯雲山落日雲糢糊草堂逺近
路長驅蕭蕭行李行人孤蹇馿渡橋歸思急村
南村北天秋色何者相呼鷄犬声山前山後烟
樹立江風水面吹殘莎打魚小艇如飛梭何人
盪槳立船尾釣者船頭腰半駝小李将軍不可
作粉壁流傳愁剥落石門守者猶可竒柱杖𫾣
門索新䟦京口緑髪參軍郎見君此畫心即降
携家便欲上船去買魚煑酒楊子江
　　　為九江方七髙賦
匡廬山中有佳士讀書結屋青雲松碧窓夜影
紫翠動落日照見香爐峯窺灯夜壁山鬼過采
蘭東徑仙人逢危簷墮雪听風竹古寺隔嶺聞
烟鍾每思幽絶動歸興嵗晚落葉迷行踪扁舟
何日過湖口分我半壁青芙蓉
　　　将至太平驛即興
上灘泊䖏無十里舟人鼓舞家家喜到驛歡呼
如到家明日舟行復如此驛行傳食過年年何
日歸種淮南田玉堂■馬雖云貴白酒黄鷄不
論錢
　　　中秋月夜泛舟扵金陵石頭城
秦淮流水西復東倒􁁃天影磨青銅飛㢘掃空
出海月明珠飛入琉璃宫着我扁舟二三友江
上雪槎泛牛斗笑語人間两岸灯進君江上一
尊酒醉来起舞听浩歌宛如玉樹春風和世間
樂事古来少天下月明今夕多六代江山自瀟
洒潮落潮生石城下人生得意當歡逰此月此
水年年秋
　　　暁上石壁灘
龍溪三月人上船十里五里灘声喧浪花飛雪
洒石壁船尾落月傾金盤越児卧篙頭刺水露
重布㠶風不起近山鍾動石楼中隔水鷄鳴烟
樹裏過江日日水與山詩人得趣如得官白雲
遥在太行北何日歸舟下石灘
　　　過臨平
昔人五月臨平路汀洲藕花滿無数此来三月
過臨平雪白楊花捲波去楊花捲盡藕花開今
人古人俱到来欲向山隂尋賀老酒船到䖏且
徘徊
　　　越溪曲
越溪春水清見底石罅銀魚揺短尾船頭紫翠
動清波俯㸔雲山溪水裏誰家越女木蘭橈髻
雲墮耳溪風髙采蓮日暮露華重手滴溪水成
蒲萄盈盈隔水共誰語家在越溪溪上住蛾眉新
月破黄昏双櫓如飛剪波去
　　　紫溪道中
三月晦日春欲還深林百鳥鳴間関緑雲迷合
紫溪嶺白雨遥掛烏石山山髙雨落不到地萬
壑千巖洒飛翠逺人送春千里歸風送藍輿野
花墜間関咫尺上青霄海上三山路不遥地僻
題詩公事少芙蓉悵裏紫雲飄
　　　和同年觀志能還自武昌詠
短衣匹馬走江漢山川歴歴何雄㢤漢陽風緊
　角動洞庭水深鴻鴈来雪消巴蜀浪飜屋黄
鶴磯下声如雷是時立馬夜呼渡清江若竹猿
声哀
　溪行中秋翫月并序
　　　余乃薩氏子家無田囊無儲始以進士
　　　入官為京口録事長南行䑓辟為掾継
　　　而御史䑓奏為燕南架閣官歲餘遷閩
　　海㢘訪知事又歲餘詔進河北㢘訪經
　　　歴皆奉其母而行以禄養也後至元三
　　　年八月望舟泊延平津是夕星河燦然
　　　天無翳雲月如白日溪声潺湲若奏樂
　　　四山環抱如拱如立如侍左右奔走執
　　　事者薩氏子奉母坐船上與其婦具酒
　　　餚盤饌奉觴上夀継而若妹若婿若婢
　　　若僕以次而進和而不褻謹而怡怡月
　　　色蕩酒而溪韻雜笑談母懽甚至舟人
　　　醉飲亦相與鼓枻作南歌而樂今夕何
　　　夕不知奉親之在異鄉也嗟夫昔人所
　　　謂官逰之樂不如奉親之樂實天樂也
　　　薩氏子扵是命婦盥爵滿以酒再拜爲
　　　母壽而作歌曰
龍津秋水涵太虗今夕何夕光景殊皓月當鏡
星貫珠河漢倒影垂平蕪㣲波漾漾風徐徐新
凉拂拂飄裙𥚑阿母今年八十餘清晨理髪雲
滿梳起居儼重天人如有子在官名在儒奉母
禄養南北區晨昏不忍離斯湏荆楚燕趙閩粤
吴今年去官南海隅北上咫尺天子都官船軋
軋如安車阿母坐臥襟懐舒清晨夜泊不知拿
母在船上重褥鋪芙蓉映水摇氍毹開甕酒熟
浮新蛆秋園摘菓雨剪𬞞船尾曲突通行厨家
鷄水鴨羙且腴鯉鯽鮮大如江鱸奉觴酌酒前
拜趍月波蕩酒如浮酥子為母壽婦夀姑阿妹
次進偕婿夫酌獻亦及婢與奴熈熙春盎無親
踈行禮有莭俱歡娱阿母笑語情愉愉有婦右
䇿児左扶舟人醉飽從歡呼鼓枻莭歌声嗚嗚
四山曡翠開畫圖溪瀬潄石如笙竽䨥壷酒盡
村可酤盤饌狼籍溪可漁人生此樂更有無異
郷到䖏同里閭惟期母夀荘椿踰有子願效返
哺烏作詩記實無浮譽至元丁丑仲秋書
　　　黯淡灘歌
長灘亂石如曡齒前後行船如附蟻逆湍衝激
若登天性命斯湏薄如𥿄篙者倒掛牽者勞攀
崖仆石如猿猱十歩欲進九歩落後灘未上前
灘遭上灘之難難扵上絶壁雖有孟賁難致力
灘名况復呼黯淡過客攅眉増嘆息下灘之舟
如箭飛左旋右折若破圍歡呼踏浪棹歌去晴
雪洒面風吹衣飛流宛轉亂石隘奔走千峯如
馬快賈客思家一夕還傳語灘神明日賽下灘
之易易如盤走珠瞬目何可停斯湏長風破浪
快人意朝可走越暮可吴迺知逆順有如此逆
者悲愁順者喜請君聽我黯淡歌順則流行逆
湏止順者不必喜逆者不必愁人間逆順俱偶
尔且得山水從遨逰
　　　雲際感興
昨日登芝峯兹晨陟雲嶺俯視城中居萬瓦落
深井風露洒洒生秋寒飛泉落澗声潺湲筍輿
軋軋度脩竹石䦨曲曲躋層巒層巒絶頂天尺
五我欲排雲撃天鼓九関乕豹不湏驚吐膽開
心見天語天鼓不可擊天門何日開請君听我
紫芝曲手招白雲歸去來
　　　百禽歌
漢宻将軍開大府門外紛紛客如雨繁絃急管
耳厭聞要听山中百禽語購求走馬東海頭海
頭百禽声啾啾疾飛苦走亦不免䏻言有色貽
身憂将軍縦使花作屋不似山林有真樂江南
白苧細扵絲紫竹方籠作青幙鵉鳯在野麟在
郊太平将軍胡不招簘韶一奏百獸舞玉帛萬
國皆来朝嗟嗟百鳥何足録日食将軍太倉粟
色衰身死蝼蟻分不𥙷将軍一臠肉箇中鸚鵡
最能言不說輿夫行路難萬山雨暗泥滑滑不
如歸去声亦乾行不得也哥哥九関乕豹髙嵯
峨行不得也哥哥
　　　雨傘
開如輪合如束剪𥿄調膏護秋竹日中荷葉影
亭亭雨裏芭蕉声簌簌晴天却隂雨却晴二天
之說誠分明但操大柄常在手覆盡東西南北
行
　　　梳頭樂府
紅綃捲䄂摇釗声摩挲睡眼窺秋菱陽䑓夢断
不知䖏一片烏雲愁欲傾一鈎新月掀雲起月
漸低流　地玉纎盤轉戯龍形寳釵壓定飛
鴉翅撩春撥暁誇自然黄金䨥燕珎珠蟬白頭
老嫗低低笑不覺婆婆二八年
　　　燈草
天涯何䖏無青青王孫去後䕷蕪深瑶田手種
緑玉髪道是無情却有心此心未明人未識金
箆剖腹森如㦸撮捋一縷玉䖝児散作萬家紅
粟粒侯門珠網百面霞秦楼玉樹双頭花慧灯
莫與群迷染正性何愁慾境遮韓堂風露光㣲
顫萬古聖賢對面面但勤挑剔不惮勞萬炬金
蓮紅藥院
　　　胡桃
武陵仙子裙如血不肯洞中事幽絶東風吹珮
嫁西羗生子稜稜剛似鐡道逢賈客懐故山遣
児随客東南還銅鈴破晚廣沙漠蠟彈緘愁度
玉関瑶池阿母沉吟乆何物外孫如此醜撇歸
鸚鵝不囬頭欲啄無由堪下口誰知造化無秋
春人間秳槁中清浮請君剖破渾淪㸔㑹見滿
腔都是仁
　　　茞鞋
東家西家賣芒屨南州北州多歧路嚴霜烈日
太行坡斜風猛雨瓜州渡南人求利赴北都北
人徇利多南趍朝朝迎送名利客身身消薄非
良圖人負屨屨負人草從土生復歸土人兮屦兮
不知所
　　　繍鞋
羅裙習習春風䡖蓮花帖帖秋水擎双尖不露
行復顧猶恐人窺針線情繅雲隠暎籠新月花
影依稀襯香頰彩鳯將翔相顧飛鴛鴦謾語愁
舟裂落紅濕透胭脂膩半幅凌波剪秋水莫教
踏破浣溪沙濕重東風檯不起
　　　燈蛾来
灯蛾勞灯蛾勞粉其面錦其𫀆遶灯不去千百
遭忽然性命輕鴻毛二鳥死百鳥號一獸死百
獸嘷尔為㣲物不自覺徃来就死何滔滔灯雖
㓕灯復多蛾兮蛾兮柰尔何
灯蛾来灯蛾来遶灯不去飛徘徊清光紅熖午
夜開忽然性命随飛灰平生不傍太陽裏何故
趍炎来就死人生有情皆愛身何故将身為戯
尔
　　　飛奴
雌雄相對鳴嗚鳴翅翎無異顔色殊營巢寄飬
出人力安心飲啄還哺雛借問何脩得如此世
上群禽那可比不疑不詐巳恋人自去自来人
信巳暁天空濶風日清雕籠衫䄂相賫擎得時
可展青雲志囬首無忘白屋情蒼鷹繫緊鶴籠
窄以身誤人頴愈力吁嗟此鳥得人憐有性有
情非一日
　　　長門秋漏
上壷注水水縷明中壷激箭移銀星銅龍冤轉
吐余毒悶殺長門不寝人情雲心上如火色淚
濤湿透銀蟾白三百六旬尚可支二十五声消
不得何人夜扣相如扉千金買賦成何遲男児
酒後多情思此意文君知不知
　　　北人上塚
南人城南逢清明北人望北號哭声人生何䖏
問南北春秋霜露俱含情天涯芳草何青青杜
䳌口血花冥冥酪漿一壷麥一飯香火照日蔵
流螢自言家住大河北閩嶺相望六十六血氣
尋尋呼應声音容皎皎常在目虚名薄利非良
國故山松栢號夜狐児身有禄親不待親墳無
主児義辜低頭再拜襟盡血行路人情爲慘切
紙灰低拂緑楊風盃瀝澆殘沙上月人言朔客
鐡心腸誰無半餉情慘傷宦逰既知離别苦何
如拂衣歸故郷
　　　枯荷
紅雲一夢何茫茫緑縈痩骨擎欲僵愁多有魂
吊秋氷故池日夜凄新霜鴛鴦相顧魂巳泣白
魚起身銀尺立堂中書客感秋風一片青衫和
淚濕
　　春别
花氣壓簾不愁掃細雨𥻘𥻘長芳草玉釵燕尾
剪春寒坐惜流年鏡中老東風吹栁春不知春
嬌滿眼顰双眉吴松錦字夢中得暁窓月落聞
烏啼南園日暖蝴蝶醉香霧熏人海棠睡朱門
小立蹴金蓮落紅起作離人淚
　　　南䑓月
城南江上逢中秋城南石梁𥘉截流長虹一道
貫秋色中分百里江南州殘霞消盡魚尾黒金
蛇翻動三江白氷輪碾出碧玻璃照見釣龍䑓
上客䑓中之客懐古心黄河太華三登臨今年
携月醉䑓畔越水越山為月吟無諸城裏人如
海無諸故塚埋殘靄無諸䑓上草離離龍去䑓
空三十載昔龍巳去江悠悠今龍雖在人未求
懐珠豈立此䑓下要上黄金䑓上鈎乾坤四顧
渺空濶詩書元氣行勃勃合沙古䜟此其時天
下英雄求一决南䑓月照男児面豈照男児心
與肝燕山買駿金萬斛萬里西風一劍寒
　　　征婦怨
有栁切勿栽長亭有女切勿歸征人長亭楊柳
自春色歲歲年年送行客一朝羽檄風吹烟征
人逺戍居塞邉轔轔車馬去如箭錦衾綉枕難
留恋黄昏寂寞守長門花落無心理針線新愁
暗恨人不知欲語不語顰䨥眉妾身非無淚有
淚空自垂雲山烟水隔吴越望君不見心愁絶
夢魂暗逐蝴蝶飛覺来羞對窓前月窓前月色
照人寒遅遲鍾鼓夜未䦨灯䦨有恨花不結粧
䑓塵慘恨班班半生偶得一錦字道是前年戰
時苦一朝血杵烟薮除腰間斜掛三珠虎妾心
自喜還自驚門前忽聞凱歌声錦衣綉服歸故
里不思昔日别離情别離之情㡬青草鏡裏容
顔為君老黃金白璧買嬌娥洞房只道新人好
　　　春逰太真觀
東風惱人如着酒曉鶯啼断門前柳青山忽然
契我懐飛上玄都十星斗緑雲弄雨小立乆㡬
片落花春在手遼東白鶴胡不歸松下丹鉛老
霜臼
　　　題二宫人琴壷圖
行雲留影雪弄香藕絲織翠芙蓉裳春風拂拂
蘭蕙芳金殿不鎻䨥鴛鴦氷絃素手彈鳯凰玉
壷投矢声玎璫花落無人春寂寂侍女空抱琵
琶泣誰知絶代有佳人不觧傾城與傾國笙歌
别院留春住嬋姢千古蛾眉妬却笑長門閑阿
嬌黄金好買相如賦
　　　過桐廬
桐廬山水天下清洪濤拍岸山圍城桐君已乘
丹鳯去世間草木誰知情落日揺紅魚尾赤江
上潮囬沙嘴立三三两两野人家半住漁材半
樵牧盡抛章甫求仙靈松間黄鶴喚不應阻風
三日看山色平生慣識枯枝藤碧桃海上開多
少㡬度春風長瑶草白雲滿地不歸来石爛松
枯天地老

薩天錫詩集終
