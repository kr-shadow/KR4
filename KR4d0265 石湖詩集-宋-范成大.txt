#+TITLE: 石湖詩集-宋-范成大
#+DATE: 2018-05-12 10:19:32
#+SOURCE: github.com/kanripo/KR4d0265 master 835a2b12                
序
予疇昔之晨與客坐堂上遥見一健歩黃衣負一笈至
庭下呼而諏其奚自曰自參政公范氏也發其笈公之
文集在焉索其書讀之則公之子莘叩頭請曰莘不天
不自霣越而先公一夕奄忽棄其孤莘欲死而不敢者
有先公付託之重任在方先公之疾而未病也日夜手
編其詩文數年成集凡若干卷逮將易簀執莘手而授
之且曰吾集不可以無序篇有序篇非序篇寧無序篇
也今四海文字之友惟江西楊誠齋與吾好且我知微
斯人疇可以屬斯事小子識之若莘則何敢請而先公
之治命不敢墜惟先生哀而諾之予執書抱遺編而泣
曰萬里與公同年進士也公先進至爲朝廷大臣與天
子論道發政坐廟堂進退百官而萬里環堵荒寒之士
也何敢與公友公不我薄陋而辱友之萬里不敢拒公
亦不敢以執政俟公也今忍死丁寧之託其何敢辭初
公以文學材氣受知壽皇自致大用至杖漢節使強虜
即其庭伏穹廬不肯起袖出私書切責之君臣大驚有
自階闥之嬖竊位樞臣者其勢方震赫公沮之竟不奉
詔而去其所立又有不凡者矣若夫劌心於山水風月
之場彫龍於言語文章之囿此吾輩羈窮酸寒無聊不
平之音也公何必能此哉古語曰爭名者必於朝爭利
者必於市是二人者使之以此易彼或以彼易此二人
者其肯乎哉非不肯也不願也非不願也亦各樂其樂
也詩人文士挾其所樂足以敵王公大人之所樂不啻
也猶將愈之故王公大人無以傲夫士而士亦無所折
於王公大人今公乃自屏其所可樂而復力爭夫士之
所甚樂所謂不虞君之渉吾地者其不多取乎然公之
詩文非能工也不能不工耳公風神英邁意氣傾倒拔
新領異之談登峰造極之理蕭然如晉宋間人物他人
戛戛吃吃而不能出諸口者公矉呻噫欠之間猝然談
笑而道之則其詩文之工豈十日一水五日一石之謂也
哉甚矣文之難也長於臺閣之體者或短於山林之味
諧於時世之嗜者或漓於古雅之風牋奏與記序異曲
五七與千百不同調非文之難兼之者難也至於公訓
誥具西漢之爾雅賦篇有杜牧之之刻深騷詞得楚人
之幽婉序山水則柳子厚傳任俠則太史遷至於詩大
篇決流短章斂芒縟而不釀縮而不僒淸新嫵麗奄有
鮑謝奔逸儁偉窮追太白求其隻字之陳陳一倡之嗚
嗚而不可得也今海内詩人不過三四而公皆過之無
不及者予於詩豈敢以千里畏人者而於公獨斂袵焉
於是文士詩人之難者易偏者兼矣其不盛矣乎嘻人
琴今俱亡矣廣陵散今此聲遂絶矣惠子不生莊子不
死復何道哉公之別墅曰石湖山水之勝東南絶境也
壽皇嘗爲書兩大字以揭之故號石湖居士云公諱成
大字至能世爲姑蘇人其世次言行職官則有少保大
觀文大丞相益公周公之銘詩在紹熙五年六月十一
日誠齋野客楊萬里謹序
序
石湖居士范公待制敷文閣來帥成都兼制置成都潼
川利夔四道成都地大人衆事巳十倍他鎭而四道大
抵皆帶蠻夷且北控秦隴所以臨制捍防一失其冝皆
足致變故於呼吸顧盼之間以是幕府率窮日夜力理
文書應期㑹而故時巨公大人亦或不得少休及公之
至也定規模信命令施利惠農選將治兵未數月聲震
四境歲復大登幕府益無事公時從其屬及四方之賓
客飲酒賦詩公素以詩名一代故落紙墨未及燥士女
萬人巳更傳誦被之樂府弦歌或題寫素屏團扇更相
贈遺蓋自蜀置帥守以來未有也或曰公之自桂林入
蜀也舟車鞍馬之間有詩百餘篇號西征小集尤雋偉
蜀人未有見者盍請於公以傳屢請而公不可彌年乃
僅得之於是相與刻之而屬游爲序淳熙三年上巳日
朝奉郎成都府路安撫司參議官兼四川制置使司參
議官山隂陸游序
宋史本傳
范成大字致能吳郡人紹興二十四年擢進士第授戸
曹監和劑局隆興元年遷正字累遷著作佐郎除吏部
郎官言者論其超躐罷奉祠起知處州陛對論力之所
及者三曰日力曰國力曰天力今盡以虚文耗之上嘉
納處民以爭役囂訟成大爲剙義役隨家貧富輸金買
田助當役者甲乙論第至二十年民便之其後入奏言
及此詔頒其法於諸路處多山田梁天監中詹南二司
馬作通濟堰在松陽遂昌之間激漢水四十里漑田二
十萬畝堰歲久壞成大訪故迹叠石築防置堤閼四十
九所立水則上中下漑灌有序民食其利除禮部員外
郎兼崇政殿說書乾道令以絹計贓估價輕而論罪重
成大奏承平時絹匹不及千錢而估價過倍紹興初年
遞増五分爲錢三千足今絹實貴當倍時直上驚曰是
陷民深文遂増爲四千而刑輕矣隆興再講和失定受
書之禮上嘗悔之遷成大起居郎假資政殿大學士充
金祈請國信使圖書專求陵寢蓋泛使也上面諭受書
事成大乞并載書中不從金迓使者慕成大名至求巾
幘效之至燕山密章奏具言受書式懷之入初進國書
詞氣慷慨金君臣方傾聽成大忽奏曰兩朝旣爲叔姪
而受書禮未稱臣有䟽搢笏出之金主大駭曰此豈獻
書處耶左右以笏摽起之成大屹不動必欲書達旣而
歸館所金主遣伴使宣旨取奏成大之未起也金庭紛
然太子欲殺成大越王止之竟得全節而歸除中書舎
人初上書崔實政論賜輔臣成大奏曰御書政論意在
飭綱紀振積敝而近日大理議刑遞加一等此非以嚴
致平乃酷也上稱爲知言張說除簽書樞密院事成大
當制留詞頭七日不下又上䟽言之說命竟寢知靜江
府廣西窘匱專藉鹽利漕臣盡取之於是屬邑有増價
抑配之敝詔復行鈔鹽漕司拘鈔錢均給所部而錢不
時至成大入境曰利害有大於此乎奏䟽謂能裁抑漕
司強取之數以寛郡縣則科抑可禁止從之數年廣州
鹽商上書乞復令客販宰相可其說成大出銀錢助之
人多以爲非下有司議卒不易成大說舊法馬以四尺
三寸爲限詔加至四寸以上成大謂互市四十年不宜
驟改除敷文閣待制四川制置使䟽言吐蕃靑羌兩犯
黎州而　結蕃列等尤桀黠輕視中國臣當敎閱將
兵外修堡砦仍講明敎閱團結之法使人自爲戰三者
非財不可上賜度牒錢四十萬緡成大謂西南諸邊黎
爲要地増戰兵五千奏置都監路分吐蕃入寇之路十
有八悉築柵分戍　結擾安靜砦發飛山軍千人赴
之料其三日必遁已而果然白水砦將王文才私娶蠻
女常導之寇邊成大重賞檄羣蠻使相疑貳俄禽文才
以獻即斬之蜀北邊舊有義士三萬本民兵也監司郡
守雜役之都統司又俾與大軍更戍成大力具其不可
詔遵舊法蜀知名士孫松壽年六十餘樊漢廣甫五十
九皆挂冠不仕表其節詔召之皆不起蜀士由是歸心
凡人才可用者悉致幕下用所長不拘小節其傑然者
露章薦之往往顯於朝位至二府召對除權吏部尚書
拜參知政事兩月爲言者所論奉祠起知明州奏罷海
物之獻除端明殿學士㝷帥金陵會歳旱奏移軍儲米
二十萬賑飢民減租米五萬水賊徐五竊發號靜江大
將軍捕而戮之以病請閒進資政殿學士再領洞霄宫
紹興二年加大學士四年薨成大素有文名尤工於詩
上嘗命陳俊卿擇文士掌内制俊卿以成大及張震對
自號石湖有石湖集攬轡録桂海虞衡集行於世
石湖居士詩集目次
　　　　　　　　　　　　　　　　嗣協迂客
　　　　　　　　　　吳郡　顧嗣臯漢魚　重訂
　　　　　　　　　　　　　　　　嗣立俠君
　　卷一
　　　詩四十六首
　　卷二
　　　詩五十四首
　　卷三
　　　詩六十三首
　　卷四
　　　　詩六十七首
　　　卷五
　　　　詩五十一首
　　　卷六
　　　　詩四十三首
　　　卷七
　　　　詩四十九首
　　　卷八
　　　　詩五十二首
　　　卷九
　　　　詩五十一首
　　　卷十
　　　　詩五十九首
　　　卷十一
　　　　詩六十五首
　　　卷十二
　　　　詩七十二首
　　　卷十三
　　　　詩四十四首
　　　卷十四
　　　　詩五十四首
　　　卷十五
　　　　詩六十九首
　　　卷十六
　　　　詩六十五首
　　　卷十七
　　　　詩六十九首
　　　卷十八
　　　　詩六十首
　　　卷十九
　　　　詩五十二首
　　　卷二十
　　　　詩八十四首
　　　卷二十一
　　　　詩六十首
　　　卷二十二
　　　　詩四十二首
　　　卷二十三
　　　　詩七十二首
　　　卷二十四
　　　　詩七十首
　　　卷二十五
　　　　詩六十三首
　　　卷二十六
　　　　詩五十六首
　　　卷二十七
　　　　詩七十九首
　　　卷二十八
　　　　詩七十五首
　　　卷二十九
　　　　詩五十首
　　　卷三十
　　　　詩三十三首
　　　卷三十一
　　　　詩五十一首
　　卷三十二
　　　詩五十七首
　　卷三十三
　　　詩三十九首
　　卷三十四(嗣出)
　　　賦六首
　　　楚辭四首
　　卷三十五(嗣出)
　　　詞
　　石湖詩集三十三卷凡古今各體詩一千九百一
　　十六首范文穆公手自編定宋嘉泰間其子莘等
　　刻以行世合詩文凡百有三十卷明時曽巳重刻
　　而流傳頗少又有活板印本殘闕甚多今藏書家
　　多有抄本而訛舛異同魯魚錯出吾友金子亦陶
　　所藏從宋板抄得更爲廣集諸家較勘精密可稱
　　善本兹先刻其詩集以公諸同好卷帙前後悉依
　　原本所編其間譌字如井垔木刊之悞垔爲堊弚
　　靡波流之悞弚爲弟皆略爲改正所有一二漶漫
　　之處無從辨證姑闕之以俟攷外附賦楚辭一卷
　　樂府一卷賦本在詩前今附於詩後者集以詩名
　　從其類也嗟乎自文穆公至今四百有餘年矣而
　　詩篇在是聲光爛然亦可以見吳下之風流其淵
　　源至今弗絶也康熙戊辰八月中秋前一日依園
　　主人謹識
石湖居士詩集目次(終)
石湖居士詩集卷一
　　　　　　　　　　　　　嗣協迂客
　　　　　　　　吳郡　顧嗣臯漢魚　重訂
　　　　　　　　　　　　　嗣立俠君
　　　行路難
贈君以丹棘忘憂之草靑棠合歡之花馬腦遊仙之夢
枕龍綜辟寒之寶紗天河未翻月未落夜長如年引春
酌昔人安在空城郭今夕不飲何時樂
　　　西江有單鵠行
西江有單鵠託身萬里雲猥爲稻粱謀墮此鷗鷺羣朝
遊楓葉杪暮宿蘆花根懷安浦漵暖忘記雲海寛忽有
孤征鴻驚飛落江濵眼明見黃鵠解后傾情眞羽毛雖
不同意氣頗相親言鵠有六翮何不髙飛翾水鳥不足
羣朝暮徒嘲喧相將乗風去一上盤秋旻渴飲顥露滋
飢吸晴霞暾方知翅翎俊可以凌埃塵東風昨解凍春
光暖如薫陽鳥當北郷行止倐巳分儻欲相逐去關山
隔吳秦兩鳥竟分飛鳴聲動行人豈不有歳晩鴻當復
來賔但愁山海闊岐路多糾紛復來失故道那得相知
聞鴻歸有儔侶鵠住長悲辛
　　　車遥遥篇
車遥遥馬憧憧君遊東山東復東安得奮飛逐西風願
我如星君如月夜夜流光相皎潔月暫晦星常明留明
待月復三五共盈盈
　　　放魚行
水落塘枯魚臥陸小兒抱取不濡足昂藏赤鯶亦垂頭
背負玄鱗三十六家人滌砧不辭勞云有素書金錯刀
嗟予贖放豈徼福忍把汝命供吾饕如今巳脫張胡子
好上龍門飲湖水不然崛起載飛仙切莫顚狂稱長史
　　　晩歩東郊
水墨依林寺靑黃負郭田斜陽猶滿地片月早中天䇿
䇿鴉飛急冥冥樹影圎西山元自好那更著雲煙
　　　元夜憶羣從
愁裏仍蒿徑閒中更蓽門靑燈聊自照濁酒爲誰温隙
月知無夢窓梅寄斷魂遥憐好兄弟飄泊兩江村
　　　登西樓
少年豪氣合摧鋒靑鬢朱顔萬事慵疇昔四愁無夢到
及時一笑有誰供詩情飲興如雲薄草色花光似酒醲
千里春心吟不盡下樓分付晩煙鐘
　　　不寐
南風釀卑濕滑滑病履舄竟日隱几坐拳局不得適丹
田恍澒洞銀海眩眵黒髀弱類跨鞍臂強如運甓合體
競酸嘶莫夜輒増極奏牀不得眠耿耿到明發黃妳共
住久來夢乃其職睡魔吾故人曩是不速客招呼各偃
蹇莫効尺寸力周公無由來咫尺今古隔彭尸不得去
罡騎無行色主客兩愁緒虚室浪生白人言老禪師兩
脇不到席兹事恐未暇但願了今夕平生北窓眠栩栩
即聖域睡僊吾所慕行歩亦鼾息
　　　河豚歎
鯫生藜萈腸食事一飽足腥腐色所難況乃衷酖毒彭
亨強名魚殺氣孕慘黷旣非養生具冝謝砧几酷吳儂
眞差事網索不遺育捐生決下箸縮手汗童僕朝來里
中子饞吻不待熟濃睡喚不譍巳落新鬼録百年三寸
咽水陸富肴䔩一物不登爼未負將軍腹爲口忘計身
饕死何足哭作俑者誰與至今走末俗或云先王意除
惡如萟菽逆梟與毒獍歳歳參幣玉芟夷入薦羞蓋欲
殱種族生死有定數斷命烏可續適丁是時者未易一
理局黿鼎子公怒羊羹華元䘐異味古所珍無事苦畏
縮駢頭訌此語戒諭袛取瀆聾盲死不悟明知諒巳燭
　　　續長恨歌七首
金杯㶑灔曉粧寒國色天香勝牡丹白鳳詔書來巳暮
六宫鉛粉半春闌
紫薇金屋閉春陽石竹山花却自芳莫道故情無覓處
領巾猶有隔生香
聞道蓬壺重見時痩來全不耐風吹無端却作塵間念
巳被仙官聖得知
別後相思夢亦難東虚雲路海漫漫仙凡頓隔銀屏影
不似當時取次看
人似飛花去不歸蘭昌宫殿幾斜暉百年只有雲容姊
留得當時舊舞衣
驪山六十二髙樓突兀華淸最上頭玉羽川長湘浦暗
三郎無事更神遊
帝郷雲馭若爲留八景三淸好在不玉笛不隨雙鶴去
人間猶得聽梁州
　　　雷雨鄰舎起龍
雨工避事欲蟠泥帝遣豐隆執以歸連鼓一聲人失箸
不知挂壁幾梭飛
　　　次韻唐致逺雨後喜凉
老陽作氣再三衰鼓竭之餘不支雨搴旗拔幟埽迹空
一點新凉破殘暑飛蚊薨薨巳無竒蜻蜓翅淨摩天嬉
竹窓日暮轉蕭瑟喜有促織鳴聲悲
　　　秋日二絶
碧蘆靑柳不冝霜染作滄洲一帶黃莫把江山誇北客
冷雲寒水更荒凉
新秋病骨頓成衰不度溪橋半月來無事閉門非左計
饒渠屐齒上靑苔
　　　窓前木芙蓉
辛苦孤花破小寒花心應似客心酸更憑靑女留連得
未作愁紅怨緑看
　　　嘲里人新婚
冷艶頩容一笑開休將鸞扇更徘徊箜篌細寫歸舟字
彷彿遊仙夢裏來
　　　過松江
長虹斗起蛟龍穴朱碧欄干夜明滅太湖三萬六千頃
多少淸風與明月靑鷁驚飛白鷺閒丹楓未老黃蘆折
誰將橫笛呌蒼煙無限驚波翻白雪洞庭林屋舊遊處
玉柱金庭路巉絶水仙逢迎摻脩袂問我歸計何當決
去年匹馬兀春寒今此孤篷窘秋熱人生意氣得失間
輕重劒頭吹一吷莫將塵土涴朱顔却待丹砂回白髮
　　　過平望
寸碧闖髙浪孤墟明夕陽水柳揺病緑霜蒲蘸新黃孤
嶼乍舉網蒼煙忽鳴榔波明荇葉顫風熟蘋花香雞犬
各村落蓴鱸近江郷野寺對客起樓隂濯滄浪古來離
別地淸詩斷人腸亭前舊時水還照兩鴛鴦
　　　長安閘
斗門貯淨練懸板淙驚雷黃沙古岸轉白屋飛檐開是
間袤丈許舳艫蔽川來千車擁孤隧萬馬盤一坏篙尾
亂若雨檣竿束如堆摧摧勢排軋洶洶聲喧豗偪仄復
偪仄誰肯少徘徊傳呼津吏至弊蓋凌髙埃囁嚅議譏
征呌怒不可裁吾觀舟中子一一皆可哀大爲聲利驅
小者飢寒催古今共來往所得隨飛灰我乃畸於人胡
爲乎來哉
　　　榮木(并序)
　卧病十日緑隂滿庭因誦淵明榮木詩其序曰日月
　推遷巳復有夏緫角聞道白首無成犁然有感乃和
　其韻
薫風南來木榮於兹木榮幾時黃落從之逝其須臾坐
成四時今我不學殆其巳而天旋地遊日月其根形息
氣徂不亡者存去鄉離家莫肯過門猗歟先師不我疵
陋褰衣示珠俾我復舊自我來歸十年不富孰蠧孰蠱
惟汝自疚冉冉榮木霜華將墜天黒路長屹蹶可畏隷
也不力奚取六驥脂車着鞭一息而至
　　　兩木(并序)
　壬申五月卧病北窓惟庭柯相對手植緑橘枇杷森
　然出屋枇杷巳著子橘獨十年不花各賦一詩
枇杷昔所嗜不問甘與酸黃泥裹餘核散擲籬落間春
風拆勾萌樸􁂶如榛菅一株獨成長蒼然齊屋山去年
小試花瓏瓏犯冰寒化成黃金彈同登桃李盤大鈞播
羣物斡旋不作難樹老人何堪挽鏡覓朱顔頷髭爾許
長大笑欹巾冠
緑橘生西山得自髯翁家云此接活根是歳當著花俛
仰乃十霜垂蠧紛相遮芳意竟寂莫枯枝謾槎牙風土
諒非冝翁言豈予夸會令返故山髙深謝汙邪石液滋
舊根山英擢新葩黃團挂霜實大如崆峒瓜當有四老
人來駐七香車
　　　道中
月冷吟蛩草湖平宿鷺沙客愁無錦字鄉信有燈花蹤
跡隨風葉程途犯斗槎君看枝上鵲薄暮亦還家
　　　落鴻
落鴻聲裏怨關山淚濕秋衣不肯乾只道一番新雨過
誰知雙袖倚樓寒
　　　題山水橫看二首
煙山漠漠水漫漫老柳知秋渡口寒盡是西溪腸斷處
憑君將與故人看
霜入丹楓白葦林橫煙平逺暮江深君看鴈落帆飛處
知我秋風故國心
　　　瑞香花
萬粒叢芳破雪殘曲房深院閉春寒紫紫靑靑雲錦被
百叠薫籠晩不翻酒惡休拈花蘂嗅花氣醉人醲勝酒
大將香供惱幽禪恰在蘭枯梅落後
　　　讀史
登壇䇿劉項卧廬料曹孫探懷取事業一一如印圈英
豪蓋天資八極入控摶由來事成毁只繫手覆翻玉虹
朝貫日劒氣夜燭天雖欲避功名何處蟄龍鸞我生後
千載愚暗難具言長大但食粟閔凶不能文麥豆巳難
辨楣梲固不分抱瓮灌圃畦截竿避城門智略類如此
何以超籬籓龜刳始神筴木斷方犧尊朝市有機穽冠
裳或鉗髠兹事定不　吾其老泥蟠敢云善用短聊復
強自寛
　　　浙江小磯春日
客裏無人共一杯故園桃李爲誰開春潮不管天涯恨
更捲西興暮雨來
　　　代聖集贈別
一曲悲歌水倒流尊前何計緩千憂事如夢斷無尋處
人似春歸挽不留草色粘天鶗鴂恨雨聲連曉鷓鴣愁
迢迢緑浦帆飛逺今夜新晴獨倚樓
　　　二月三日登樓有懷金陵宣城諸友
百尺西樓十二欄日遲花影對人閒春風巳入片時夢
寒食從今數日間折柳故情多望斷落梅新曲與愁關
詩成欲訪江南便千里煙波萬叠山
　　　寒食郊行書事二首
野店垂楊歩荒祠苦竹叢鷺窺蘆箔水烏啄紙錢風媪
引濃粧女兒扶爛醉翁深村時節好應爲去年豐
隴麥欣欣緑山桃寂寂紅帆邊漁蕝浪木末酒旗風信
歩隨芳草迷途問小童賞心添脚力呼渡過溪東
　　　初夏二首
淸晨出郭更登臺不見餘春只麽回桑葉露枝𧖟向老
菜花成莢蝶猶來
晴絲千尺挽韶光百舌無聲燕子忙永日屋頭槐影暗
微風扇裏麥花香
　　　夏夜
脉脉惜佳夜泠泠成浩歌儻無詩句子將奈月明何露
氣濛花重風聲入樹多淸歡殊未辦桂影墮江波
　　　與時敘現老納凉池上時敘誦新詞甚工
會心不在逺頃步便得之長風吹月來淸影落半池屋
頭見木葉玲瓏剪琉璃紅塵絆兩足大笑兒輩癡老禪
挽我遊髙論方軒眉潘郎忽鼎來談詩解人頤晩誦雲
髻篇濯濯餘春姿想見篇中人淸潤如君詩笑我兩枯
木獨與三冬期
　　　林元復輓詩
胸次崢嶸滿貯書十年名字滿江湖張公閱世詩千首
楊子傳家宅一區謾道春風須得意那知秋雨不成珠
自從雪魄氷魂散魯國今誰更服儒
　　　戲贈少梁
屈膝銅鋪晝掩關薫爐誰伴夕香寒秋來合有相思字
會待風前片葉看
　　　南徐道中(以下赴金/陵漕試作)
生憎行路與心違又逐孤帆擘浪飛吳岫湧雲穿望眼
楚江浮月冷征衣長歌悲似垂垂淚短夢紛如草草歸
若有一廛供閉戸肯將篾舫換柴扉
石湖居士詩集卷一
石湖居士詩集卷二
　　　望金陵行闕
聖代規模跨六朝行宫臺殿壓金鼇三山落日靑鸞近
雙闕淸風紫鳳髙石虎蹲江蟠王氣玉麟湧地鎭神臯
太平不用千㝷鎖靜聽西城打夜濤
　　　金陵道中
山晩黃羊隨日下天寒白犢弄風歸愁埃百轉西州路
笑憶沙湖一棹飛
　　　曉行(官塘驛)
篝燈驛吏喚人行寥落星河向五更馬上誰驚千里夢
石頭岡下小車聲
　　　秦淮
不將行李試閒關誰信江湖道路難腸斷秦淮三百曲
船頭終日見方山
　　　重九獨登賞心亭
誰敎佳節滯天涯強展愁眉管物華每歳有詩題白鴈
今年無酒對黃花悠悠造化占斜日草草登臨記落霞
宇宙此身元是客不須彈鋏更思家
　　　賞心亭再題
天險東南重兵雄百二尊拂雲千雉繞截水萬崖奔赤
日吳波動蒼煙楚樹昏向無形勝地何以控乾坤
　　　宿義林院
暝氣昏如雨禪房冷似氷竹間東嶺月松杪上方燈驚
鶻盤金刹流螢拂玉繩明朝窮脚力連夜斬崖藤
　　　荆公墓二首
百歳誰人巧拙一丘底處虧成半世靑苗法意當年雪
竹詩情
本意治功徙木何心黨禍揚塵報讎豈敎行刼作俑翻
成害仁
　　　十月朔客建業不得與兄弟上冡之列悲感成
　　　詩
歳巳看成暮身今未得歸風塵孤淚盡霜露寸心違南
磵新流水西山舊落暉煙松應好在宿草定成非逝水
方東去浮雲浪北飛危魂先自斷不待更沾衣
　　　白鷺亭
倦遊客舎不勝閒日日淸江見倚闌少待西風吹雨過
更從二水看淮山
　　　臙脂井三首
昭光殿下起樓臺拚得山河付酒杯春色巳從金井去
月華空上石頭來
午醉醒來一夢非怱怱玉樹逐春歸臙脂却作千年計
不似愁魂四散飛
腰支旅拒更神遊桃葉山前水自流三十六書都莫恨
煩將歌舞過揚州
　　　秦淮(并序)
　自金陵復泛秦淮宛轉數百曲世傳始皇東巡自江
　乗渡望氣者以爲金陵有天子氣乃鑿長岡引潮水
　入焉號曰秦淮逶迤屈曲不類人功故又傳爲龍所
　開也
祖龍驅羣龍䟽此萬丈溝雨工戀故棲十歩九回頭至
今秦淮曲蜿若春蛇遊舟師厭回互歎息倚柂樓維昔
東巡初八極圍寸眸天端有佳氣鬱鬱東南浮卜云當
興王在後五百秋叱咤召六丁慘淡風雲愁鑿渠斷地
脉自謂神與謀乾坤有端倪巳露不可收大帝開吳天
定鼎臨江陬融融秣陵日始照十二斿經營曁六代兹
地稱神州乃知歷數定昧者徒私憂兹事故老傳未知
信然不姑置勿重陳作詩歎遲留
　　　九月三日宿胥口始聞鴈(以下歸崑山作)
故人久不見乍見雜悲喜新鴈如故人一聲驚我起把
酒不能觴送目問行李曽雲行路難空濛千萬里塞北
多關山江南渺雲水風髙吹汝痩旅伴今餘幾斜行不
少駐滅没蒼煙裏羈遊吾亦倦客程殊未巳扁舟費年
華短纜繫沙尾物生各有役冥心聽行止江郊匝地熟
場圃平如砥歸期且勿念共飽豐年米
　　　欲雪
烏鴉撩亂舞黃雲樓上飛花已唾人說與江梅須早計
馮夷無賴欲爭春
　　　讀史三首
百歳虧成費械機烏鳶螻蟻竟同歸一檠燈火挑明滅
兩眼昏花管是非
堂堂列傳冠元功紙上浮雲萬事空我若材堪當世用
他年應只似諸公
鏤氷琢雪戰毛氂画餅聲名骨朽時汗簡書靑巳兒戲
峴山辛苦更沉碑
　　　宴坐菴四首
油燈巳暗忽微明石鼎將乾尚有聲衲被蒙頭籠兩袖
藜牀無地著功名
五更風竹鬧軒窓聽作江船浪隱牀枕上翻身尋斷夢
故人待漏滿鞾霜
粥魚吼罷鼓逄逄卧聽飢鼯上曉釭一點斜光明紙帳
悟知檐雀巳穿窓
跏趺合眼是無何靜裏惟聞鳥雀多俗客叩門稱問字
又煩居士起穿鞾
　　　靑靑磵上松送致逺入官
靑靑磵上松鬱鬱磵底柏松森上曽雲柏跼抱幽石偃
植雖不同臭味乃相得千霜與百雪偶立衆芳側衆芳
豈不好歳晏埽無迹廣厦罩羣木萬牛挽山澤松材可
世用攀援入王國草木豈有情亦復念離析君看此翠
柏錯莫無顔色孤隂愁月夜獨籟怨風夕蒼官何當歸
相望長相憶
　　　除夜感懷
松楸百年哀霜露終歳悲天地豈汝偏鬼神諒無私孤
窮罪當爾我今怨尤誰噎絶夢自語伶俜影相隨豈無
一經傳政坐五鬼嗤鑿枘共齟齬榛荆費耘耔付卑踰
丘山奉承劣毫釐生男九族歡所願作門楣時命有大
謬生男竟何裨匏瓜謾枵腹蒲柳無眞姿蹙縮髙顴頰
蕭騷短髯髭貧病老歳月斗杓坐成移曉風凄以寒簾
幕相紛披月星炯我冠霧雨泫我衣焄蒿奉祠事苦淚
落酒巵逝者日巳逺生者日以衰羸驂駕九折日暮抱
長飢岐路正巉絶耿耿誰當知
　　　次韻唐子光席上賞梅
玉枝橫斜照淸空纎手撚香　公水部無人廣平去
後來我輩猶情鍾誰噴昭華送愁絶呌雲三弄怨斜月
徑須踏雪問前村莫待馬蹄如踣鐵春風壓盡百花橋
尊前仍有董嬌嬈惜無楚客歌成雪空有蕭郎眼似刀
　　　夜行上沙見梅記東坡作詩招魂之句
玉妃謫人世乃在流水村天風吹嬋娟飄墮寂莫濵芳
心怨命薄玉色凄路塵佳人來無期日暮多碧雲溪聲
爲咽絶月亦低微顰相逢倦遊子一笑不復珍脉脉問
不語亭亭意彌眞要我氷雪句招此欲斷魂蘇仙上賔
天妙意終難陳璿柄忽傾墮曉嵐愁翠昏
　　　次韻唐子光敎授河豚
世間尤物美惡并江鄉未用誇吳羮淸宫洞房寒熱媒
深山大澤龍蛇生胡夷信美胎殺氣不奈吳兒苦知味
楊花欲動荻芽肥汙手死心揺食指食魚要是　黃粱
古來不必須河魴君看嗔腹似渾脫寧肯滑甘隨芥薑
先生法語峻立壁譏評不使一錢直膨亨從此迹如埽
坐令梅老詩無力懸知仙骨有靑冥風香久巳滌羶腥
大笑日華解毒法何如肘後餐霞經
　　　題如夢堂壁
勃姑午啼喚雨鵯鵊曉囀留春片雲不載歸夢兩髩全
供客塵
　　　曉起
簾額繡波蕩漾燭盤紅淚闌干夢裏五更風急愁邊一
半春殘
　　　再遊上方
僧共老花俱在客將春鴈同回范叔一寒如此劉郎前
度曽來
　　　即事
醉袖籠鞭轉柳塘靑門芳樹掩殘香誰驚翡翠雙飛去
衹有蓮花對斷腸
　　　春晩即事
屋頭淸樾暗荆扉紫葚斕斑翠莢肥春晩軒窓人獨困
日長籬落燕雙飛
　　　春晩三首
隂隂垂柳閉朱門一曲闌干一斷魂手把靑梅春巳去
滿城風雨怕黃昏
客去鉤窓詠小詩遊絲撩亂柳花稀微風盡日吹芳草
蝴蝶雙雙貼地飛
夕陽槐影上簾鈎一枕淸風夢昔遊夢見錢塘春盡處
碧桃花謝水西流
　　　樂先生闢新堂以待芍藥酴醿作詩奉贈
芍藥有國色酴醿乃天香二妙絶世立百草爲不芳先
生絶俗姿風味本無雙年來悟結習欲試安心方天魔
巧伺便作計廻剛腸多情開此花艶絶温柔郷道人爲
一笑正爾未易忘呼童葺荷芷擇勝開軒窓啼鶯不愁
思遊蜂亦猖狂百年顰呻頃共此過隙光朝爲春條緑
暮爲秋葉黃把翫尚無幾況以憂愁妨願言秉燭遊迨
此春宵長
　　　題城山晩對軒壁
一枕淸風夢緑蘿人間隨處是南柯也知睡足當歸去
不奈溪山留客何
　　　題城山挂月堂壁
百叠煙鬟得眼明坐來心跡喜雙淸秋陽滿地西風起
猶有啼鶯四五聲
　　　姑惡(并序)
　姑惡水禽以其聲得名世傳姑虐其婦婦死所化東
　坡詩云姑惡姑惡姑不惡妾命薄此句可以泣鬼余
　行苕霅始聞其聲晝夜哀厲不絶客有惡之以爲此
　必子婦之不孝者予爲作後姑惡詩
姑惡婦所云恐是婦偏辭姑言婦惡定有之婦言姑惡
未可知姑不惡婦不死與人作婦亦大難巳死人言尚
如此
　　　大暑舟行含山道中雨驟至霆奔龍挂可駭
隤雲曖前驅連鼓訌後殿駸駸失髙丘擾擾暗古縣白
龍起幽蟄黒霧佐神變盆傾耳雙聵斗暗目四眩帆重
腹逾飽櫓潤鳴更健圎漪暈雨點濺滴走波面伶俜愁
孤鴛颭閃亂飢燕麥老枕水卧秧穉與風戰牛蹊岌城
沉蟻隧洶瓴建水車競施行歳事敢休宴咿啞嘯簧鳴
轣轆連鎖轉駢頭立婦子列舎望宗伴東枯駭西潰寸
涸驚尺澱嗟余豈能賢與彼亦何辨扁舟風露熟半世
江湖徧不知憂稼穡但解加餐飯遥憐老農苦敢厭遊
子倦
　　　題畵卷五首
鑿落秋江水石明髙楓老柳兩灘橫君看叠巘雲容變
又有中宵雨意生
欹傾棧路繞山明隔隴人家犬吠聲無限白雲堆去路
不知誰識許宣平
春隂十日溪頭暗夜半西風雨脚收但覺奔霆吼空谷
遥知萬壑正爭流
暑雲潑墨送驚雷坐見前山驟雨來今夜一凉千萬里
更無焦卷與塵埃
秋晩黃蘆斷岸江南野水連天日色微明魚網鴈行飛
入蒼煙
　　　六月七日夜起坐殿廡取凉
畏暑中夜起出門月露淸晶熒卧銀漢錯落低玉繩網
戸閉妙香石樓棲古燈風從何處來殿閣微凉生桂旗
儼不動藻井生上征榱楣共突兀鬼物相枝撐彭觥鐵
拄杖磔磔棲燕驚俗人豈解事鼻息春雷鳴大星送曉
來四窓炯微明顥氣澡肌骨栩栩兩腋輕乗風欲歸去
驂鸞羾靑冥却恐方平知浪得狡獪名
　　　中秋卧病呈同社
人間佳風月浩浩滿大千俗子不解愛我乃知其天以
此有盡姿翫彼無窮妍受用能幾何北溟一杯然天公
尚齟齬不肯卑其全卧病窘詩料坐貧羞酒錢瓊樓與
金闕想像屋角邊如聞眞率社勝遊若登仙四者自難
并造物豈我偏
　　　秋日雜興六首
我友蓬蒿士却埽謝四鄰内無三尺童外無雙蒲輪豈
非騏驥姿執轡難其人無衣可御冬忍寒待陽春仰雲
發永歎夜作寒螿呻奓戸勸之起懷寶善自珍秋月耿
淸夜秋風捲曽雲佳哉爲誰歟定爲我與君莫嫌酒味
薄聊復相歡欣
夕陽下桑柘餘暉挂西山西山在何許冉冉紫翠間綵
雲無朝昏緑蘿竟暄寒昔與霞上人同跨雙飛翰上凌
紫霄峰下弄白石湍風吹墮渺莽及此行路難佳人應
望予我豈眞忘還
秋髙氣彌淸歳晏天雨霜繁枝各病緑況乃枝上香向
來不勝春渺在無何鄉樂極定自悲誰歟此更張春秋
無終窮榮落殊未央
嫣嫣芙蓉花秀出淸霜晨衆卉巳昨夢孤芳若爲新寒
蜂無儇飛一笑靜自珍誰令嬋娟姿墮此寂寞濵絶世
貴獨立後時莫酸辛回風佐小舞薄日生微醺即事亦
足樂何必桃李塵
蒼筠如蒼玉鄉是磵壑姿朅來西窓下死生付汙泥蟲
縁有病葉土瘦無新枝太陽豈我偏檐影爲蔽虧昔如
松柏獨今作蒲柳衰暮夜風雨急歳晏誰與歸
屋東雙梧桐婉娩無眞姿朝爲春風條暮爲秋霜枝夜
久風葉鳴驚鵲一再飛梧桐不足愁會有明年期人老
眞可歎寧復遊冶時　石湖居士詩集卷二
石湖居士詩集卷三
　　　擬古
彎環樓前月掩抑樓上人人月不得語相看兩凝顰西
窓回紋機織徧錦字春聊可自持翫何由將寄君
　　　立春日郊行
竹擁溪橋麥蓋坡土牛行處亦笙歌麴塵欲暗垂垂柳
醅面初明淺淺波日滿縣前春市合潮平浦口暮帆多
春來不飲兼無句奈此金旛綵勝何
　　　次韻漢卿舅即事二絶
風捲南枝一夜休孤芳寧肯爲人留淡粧素服眞成夢
落月橫參各自愁
萬木垂垂欲改柯根萌焦渴奈春何晩來礎汗南風壯
會有溪雲載雨過
　　　晩潮
東風吹雨晩潮生叠鼓催船鏡裏行底事今年春漲小
去年曽與畵橋平
　　　一篙
一篙新緑浦東西雪絮漫江鴈不飛宿雨纔晴風又轉
片帆那得及時歸
　　　碧瓦
碧瓦樓頭繡幙遮赤欄橋外緑溪斜無風楊柳漫天絮
不雨棠梨滿地花
　　　題記事冊(庚午)
劃破虚空一劒間六根同轉上頭關如今宴坐菴中事
政在凡夫道法間
　　　暮春上塘道中
店舎無煙野水寒競船人醉鼓闌珊石門柳緑淸明市
洞口桃紅上巳山飛絮著人春共老片雲將夢晩俱還
明朝遮日長安道慚愧江湖釣手閒
　　　江上
天色無情淡江聲不斷流古人愁不盡留與後人愁
　　　餘杭道中
落花流水淺深紅盡日帆飛繡浪中桑眼迷離應欠雨
麥鬚騷殺巳禁風牛羊路杳千山合雞犬村深一徑通
五柳能消多許地客程何苦鎭怱怱
　　　陳侍御園坐上
愁眼逢歡春水明詩情得酒春雲生花梢蝴蝶作團去
竹裏鵓鳩相對鳴邂逅浮生此日好纏綿俗累何時輕
擘牋沫墨乏竒句擫笛當筵慚妙聲
　　　獨遊虎跑泉小菴
苔徑彎環入茅齋取次成蔓花縁壁起閒草上堦生宿
雨松篁色新晴燕雀聲筒泉烹御米聊共老僧傾
　　　王希武通判挽詞二首
當代名臣後惟公奕世賢及親三釜養遺子一經傳藥
石探竒字芸香緝斷編堂堂今不見塵迹自依然
事契從先世姻聯亦近親遽爲重壤去凄斷十年鄰物
理眞飄忽家聲正隱轔門闌可三戟何止駟車云
　　　劇暑
赫赫炎官張傘　赤帝騎龍安得雷轟九地會令雨
起千峰
　　　次韻時敘
新春殘春一夢間夢中兀兀長閉關今朝出門春巳去
但見新笋齊屋山作詩惜春聊復爾春亦何能與人事
閒心如絮久沾泥但愛日長添午睡
　　　夜宴曲(以下共二/首效李賀)
金麟噴香煙龍蟠玉燈九枝靑闌干明瓊　帶湘簾斑
風幃繡浪千飛鸞舞娥紫袖如弓彎雲中一笑天解顔
銜杯快卷玻瓈乾花樓促箭春宵寒二十五聲宫點闌
　　　神絃
雙娥一去三千秋粉篁春淚凝古愁神鼉悲鳴老龍怨
水爲翻瀾雲爲留素空逗露晚花泣神官行水鱗僮濕
潮聲不平江風急蒼梧冥茫九山立
　　　樂神曲(以下共四/首效王建)
豚蹄滿盤酒滿盃淸風蕭蕭神欲來願神好來復好去
男兒拜迎女兒舞老翁翻香笑且言今年田家勝去年
去年解衣折租價今年有衣著祭社
　　　繰絲行
小麥靑靑大麥黃原頭日出天色凉姑婦相呼有忙事
舎後煮繭門前香繰車嘈嘈似風雨繭厚絲長無斷縷
今年那暇織絹著明日西門賣絲去
　　　田家留客行
行人莫笑田家小門戸雖低堪洒埽大兒繫驢桑樹邊
小兒拂席軟勝氊木臼新舂雪花白急炊香飯來看客
好人入門百事冝今年不憂𧖟麥遲
　　　催租行
輸租得鈔官更催踉蹡里正𫾣門來手持文書雜嗔喜
我亦來營醉歸耳牀頭慳囊大如拳撲破正有三百錢
不堪與君成一醉聊復償君草鞋費
　　　緘口翁(張達夫大卿酒尊名酒尊/不應緘口客令僕嘲之)
君子取中道常在語黙間多言固自費不語良獨難此
翁身如鄭文淵辨如懸河思如泉邇來緘口欲挂壁囁
嚅畏客翻可憐君不見東家玉壺本弟兄叩之猶解語
分明願聞胚渾甚深義定自能令一座傾
　　　春思
沙際緑蘋滿樓頭芳樹多光風入網戸羅幕生繡波前
年花開憶湘水今年花開淚如洗園樹傷心三見花依
舊銀屏夢千里
　　　次韻漢卿舅臘梅二首
垂垂瘦萼泫微霜剪剪纎英鎖暗香金雀釵頭金蛺蝶
春風傳得舊宫粧
湘袂朝天紫錦裳光風微度絳霄香壽陽信美無仙骨
空把心情學澹粧
　　　宿東寺二首
淡天如水霧如塵殘雪和霜凍瓦鱗織女無言千古恨
素娥有意十分春
一聲黃鵠夜深歸栖雀驚鳴觸殿扉北斗半垂樓閣外
風旛渾欲上雲飛
　　　範老前歳相別約歸括蒼便游四明今不知何
　　　地暇日有懷
春色重來意未闌故人一去肯復還括蒼洞天埽舊隱
補陀海岸尋神山杖屨雲煙逺遊樂衣裳風雪行路難
鴻飛冥冥鷗浩蕩安得置之雞鶩間
　　　癸亥日泊舟吳會亭
去年春盤浙江驛湛湛淸波動浮石今年春盤吳會亭
冥冥細雨濕髙城天邊作客風沙裏今年去年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐穩何當歸
　　　時敘火後意不釋然作詩解之
潘郎曉衾夢蘧蘧舞馬竟與融風俱前驅炎官後熱屬
席捲不貸淵明廬(淵明有/火後詩)君家十年四立壁震風凌雨
啼妻孥平生白眼蓋九州閉戸不納結駟車淸貧往往
被鬼笑付與一炬相揶揄井垔木刊烏䑕赭汝則暫戲
吾何辜天闕悠悠虎豹怒叱閽上訴非良圖作詩聊復
相料理甑墮巳破空踟蹰浮生適來且適去況此茅屋
三間餘埽除刼灰得空闊新月恰上東牆隅幕天席地
正可樂爲君鼓旗助歌呼
　　　題湯致逺運使所藏隆師四圖
　　　　欠伸
春風吹夢驀江飛行盡江南只片時深院無人自驚覺
夕陽芳樹乳鴉啼背立粧臺髻鬟懶鏡鸞應見茸茸眼
不須回首更嫣然劉郎巳自無腸斷
　　　　倦繡
猧兒弄煖縁堦走花氣薫人濃似酒困來如醉復如愁
不管低鬟釵燕溜無端心緒向天涯想見檣竿旛脚斜
槐隂忽到簾旌上遲却㝷常一線花
　　　　倚竹
輕薄人情翻覆手冰容却耐幽居久關中舊事逐春休
付與新人莫廻首目送斜陽忘却歸竹風揺曳翠羅衣
君看脉脉無言處中有杜陵飢客詩
　　　　嗅梅
雪意勒花愁未解背隂一朶寒先退東風還是去年香
不比人心容易改宿酒瞢騰正耐春花枝人面兩時新
相看好作風流伴只恐花枝却妒人
　　　晩歩
排門簾幕衣香飄燈火人聲小市橋滿縣月明春意好
旗亭吹笛近元宵
　　　題開元天寶遺事四首
御前羯鼓透春空笑覺花奴手未工一曲打開紅杏蘂
須知天子是天公
謝蠻舞袖貴妃絃秦國如花虢國妍不賞纏頭三百萬
阿姨何處費金錢
朝天車馬詔頻催斸得新湯未敢開忽報豬龍掀宇宙
阿瞞虚讀相書來
剥啄延秋屋上烏明朝箭道入東都宫中亦有風流陣
不及漁陽突騎粗
　　讀甘露遺事二首
神理人情本不同絶憐䑕輩倖元功天公盍假毛氂助
成敗都懸反掌中
上林輦路草靑靑誰向憑髙識聖情謾展東封圖畵看
不如醲酒亂平生
　　　半塘(以下二十首/城西道中)
柳暗閶門逗曉開半塘塘下越溪回炊煙擁柂船船過
芳草縁堤歩歩來
　　　楓橋
朱門白壁枕彎流桃李無言滿屋頭牆上浮圖路傍堠
送人南北管離愁
　　　橫塘
南浦春來緑一川石橋朱塔兩依然年年送客橫塘路
細雨垂楊繫畵船
　　　胥口
扁舟拍浪信西東何處孤帆萬里風一雨快晴雲放樹
兩山中斷水粘空
　　　香山(吳王種/香處)
採香徑裏木蘭舟嚼蘂吹芳爛熳遊落日靑山都好在
桑間蕎麥滿芳洲
　　　上沙
水邊犬吠隔踈林籬落蕭森日半隂繁杏鎖紅春意淺
晩梅飄粉暮寒深
　　　天平寺(以下天/平山)
舊遊彷彿記三年轟飲題詩夜滿山山上白雲應解笑
又將塵土涴朱顔(三年前至先兄與余同唐少梁登山/絶頂比歸迷路捫蘿而下夜巳午主)
(僧散遣羣童秉炬求余三人久而莫得以爲巳仙也是/夜宿寺中聯句達曉東坡曰自從有此山白石封蒼苔)
(何常有此樂將去復徘/徊至今往來於余心)
　　　白雲泉(泉色正白/蓋乳泉)
龍頭髙啄嗽飛流玉醴甘渾乳氣浮捫腹煮泉烹鬪胯
眞成騎鶴上揚州
　　　山頂
翠屏無路強攀縁我與枯藤各半仙不敢髙聲天闕近
人間漠漠但寒煙
　　　山徑(以下髙/景山)
雲根新徑絡山腰暗緑交隂宿露飄行到竹深啼鳥鬧
鵓鳩老怨畵眉嬌
　　　泉亭
收拾風煙鎖翠微亂山窮處結巖扉靑天不盡鳥飛盡
吳楚川原似衲衣
　　　金氏菴(菴廢無/人居)
醉墨題窓側暮鴉蔓藤縁壁走靑蛇春深有燕捎飛蝶
日暮無人埽落花
　　　平雲閣(以下/南峰)
背倚天峰湧化宫橫空閣道拖雙虹火雲六月應竒絶
靑瑣玲瓏八面風
　　　鐵錫(支道林/遺物)
八環流韻寶枝鳴古鐵無花紫翠明莫遣閒人容易振
泉飛石落鬼寰驚
　　　放鶴亭(亦道林/故事)
石門關外古亭基樹老藤枯野徑微放鶴道人今不見
故應人與鶴俱飛
　　　馬跡石(傳云道林騎白馬升天遺跡今石上雙/跡儼然類蹄涔者後人爲小塔識其處)
跨馬凌空亦快哉龍腰鶴背謾徘徊遊人欲識仙蹤處
但覓蒼崖白塔來
　　　金沙(沙中麩金燦然人/或煉取多不成)
莊嚴福地守靈仙不爲人間計子錢一掬斕斒光照眼
路傍饞隷枉流涎
　　　龍母廟(以下澄/照寺)
孝龍分職隷湘西天許寧親歳一歸風雹春春損桃李
山中寒食尚冬衣
　　　白蓮堂
古木參天護碧池靑錢弱葉戰漣漪怱怱遊子怱怱去
不見風淸月冷時
　　　白善坑(鑿山成井深數十丈復轉爲/隧道以取之危險不可逼視)
銀鬚玉璞紫金精犯難窮探亦有名白堊區區土同價
吳儂無事亦輕生
石湖居士詩集卷三
石湖居士詩集卷四
　　　賀樂丈先生南郭新居
新堂燕雀喜竹籬挂藤蘿崩奔風濤裏得此巢龜荷西
山效爽氣南浦供淸波會心不在逺容膝何須多先生
淮海俊踏地嘗兵戈飄飄萬里道芒鞵厭關河風吹落
下邑楚語成吳歌豈不有故國荒垣鞠秋莎無庸說當
歸到處皆南柯卜遷不我遐一水明靑羅閉戸長獨佳
奈客剥啄何會令蒼苔石屐齒如蜂窠
　　　歳旱邑人禱第五羅漢得雨樂先生有詩次韻
海山之湫龍所宫濺瀑下赴聲琤琮碧矑大士何許主
愛此匹練飛冥濛偶然宴坐百千劫神力悲願俱無窮
向來火雲挾日走沙煎日爛千山童陸渾風髙煽熱屬
涇川草肥間雨工萬口嗸嗸叫此士爐燎未吐誠先通
暮塵捲地羊角暗朝霞橫天魚尾紅商羊摩霄鳶起舞
居然一澍歌年豐人言佛陀入三昧斷取世界如旋蓬
指麾釋梵駿奔走況爾風伯并雷公風騷老將亦替喜
筆陣獨埽詩壇空嗟余嘯咏不釋手一曲何啻歌三終
　　　次韻時敘賦樂先生新居
愚士繁俗如囚奴至人遺形與化俱紛紜覺夢不可辨
蘧蘧栩栩知誰歟百年如泡亦如電剛欲鑄鐵充門樞
列仙之臞墮山澤一席三椽良有餘平生嶔巇百戰勇
頓挫久巳歸夷途光芒無用入詩句靑天白日轟雷車
松煤繭紙妙揮埽芸香錦囊深貯儲紫露雙瓶春夜醉
黃雲一稜秋田租誰能摶扶北溟海政爾歸卧南陽廬
鴻飛冥冥隔雲雨弋人可慕不可呼
　　　病中夜坐呈致逺
似霧如煙夜氣浮鶴鳴驚睡起搔頭含風竹影淡留月
著雨蛩聲深怨秋萬事心空癡巳慣百骸歳晩病相投
便當採藥西山去脚力蹣􁛬怕逺游
　　　戲題藥裹
捲却絲綸颺却竿莫隨魚鼈弄腥涎須知別有垂鈎處
枯海無風浪拍天
　　　夜歸
竹輿伊軋走長街掠面風淸醉夢廻曲巷無聲門戸閉
一燈猶照酒壚開
　　　田舎
呼喚攜鋤至安排築圃忙兒童眠落葉鳥雀噪斜陽煙
火村聲逺林菁野氣香樂哉今歳事天末稻雲黃
　　　戲題致逺書房
照叢菊靨萬黃金欹架薇條半緑隂逋客巳隨丹鳳詔
但餘花草怨秋深
　　　烏戍密印寺(烏戍即今之烏鎭/靑堆今曰靑鎭)
靑堆溪上水平堤(烏堆東岸/謂之靑堆)絳瓦參差半掩扉(殿用純/紅瓦色)
(爛/然)我與聖公俱客寓(聖翁本汀州白衣巖主號定光佛/者連南夫知州載神像歸寄於寺)
(之藏前香/火蕭然)人傳帝子尚靈威(寺有昭明/太子祠)勝縁齟齬三重
障(東佛閣三造不成今据/見材取次成之猶殊勝)志士辛勤十載歸(鐘樓乃一/僧發心束)
(髮爲商走川廣得錢二萬緡/凡十年復髠而歸樓始成)花木禪房都不見但餘蝙
蝠晝羣飛(僧房皆爲狹門深洞極/暗行百餘歩不辨人)
　　　月夜泛舟新塘
溪上淸風柳萬重緑煙無路月朦朧船頭忽逐回塘轉
一水迢迢却向東
　　　客舎
轂擊肩摩錦繡堆朝聲洶洶暮聲催忽然憶起長橋路
天鏡無邊白鳥廻
　　　病中夜坐
村巷秋春逺禪房夕磬深飢蚊常繞髩暗䑕忽鳴琴薄
薄寒相中稜稜瘦不禁時成洛下詠却似越人吟
　　　秋芸有春緑
秋芸有春緑踈籬照孤芳淸霜早晩至何草能不黃寧
當念衰落政爾事容光及時且自好來日殊未量
　　　三湘怨
牙檣罨晝櫓揺漾三湘浦佳人翔緑裾含顰爲誰舞拳
拳新荷葉愁絶煙水暮風雲忽飄蕩隱約聞簫鼓
　　　夜發崑山
歳寒人墐戸霜重獨登舟弱櫓揺孤夢踈篷蓋百憂但
吟今不樂豈計幾冝休慚愧沙湖月年年照薄遊
　　　十一月十二日枕上曉作
竹響風成陣窓明雪巳花柴扉吟凍犬紙瓦啄飢鴉宿
酒欺寒力新詩管歳華日髙猶擁被蓐食媿鄰家
　　　南樓望雪
夜月流瑶圃春風滿玉都籬踈先剥落樹密正模糊亂
點橫煙鴈驚啼失木烏醉魂方浩蕩風袖不支梧
　　　除夜書懷
運斗寅杓轉周天日御回夜從冬後短春逐雨中來髩
緑看看雪心丹念念灰有懷憐斷鴈無思惜踈梅絮厚
眼生纈𬞞寒腸轉雷燭花紅瑣碎香霧碧徘徊昨夢書
三篋平生酒一杯牀頭新曆日衣上舊塵埃揺落何堪
柳紛紜各夢槐隙光能幾許世事劇悠哉岐路東西變
羲娥日夜催頭顱元自覺懷抱故應開踴躍金何意靑
黃木自灾身謀同斥鷃政爾願蒿萊
　　　戲荅澹菴小偈
莫問前程事漂然海上舟命乖逢鬼國縁合遇蓬丘畢
竟非身計俱成錯路頭故鄉隨脚是流浪不知休
　　　偶書
出處由人不繫天癡兒富貴更求仙東家就食西家宿
世事何縁得兩全
　　　題立雪圖
堂下心如鐵菴中語似雷有人參此語三箇一坑埋
　　　題日記
誰言萬事轉頭空未轉頭時亦夢中若向夢中㝷夢覺
覺來還入大槐宫
　　　題張氏新亭
水楊成幄翠相遮猶有東風管歳華葉底靑梅無數子
梢頭紅杏不多花煩將鍊火炊香飯更引長泉煮鬪茶
約我詩成須疥壁莫嗔欹側似歸鴉
　　　玉臺體
捲幔燈千朶鈎簾月半弓繡鴛翔瀝水金雀跂屏風細
意翩長袖多情結短封銅壺從婉娩玉珮正丁東
　　　枕上
明月無聲滿屋梁夢餘分影上人牀素娥脉脉翻愁寂
付與風鈴語夜長
　　　斑騅
斑騅別後月纎纎門外踈桐影畫簾留下可憐將不去
西風吹上兩眉尖
　　　題傳記二首
莫將綵筆寄朝雲紅淚羅巾隔路塵說與東風無限恨
倩風吹斷去年春
綵舟歸去海山靑寂莫瑶臺月自明啼雨落花春巳盡
夢魂何必更多情
　　　病中絶句八首
空裏情知不著花逢場將病當生涯蒲團軟暖無時節
夜聽蚊雷曉聽鴉
溽暑薫天地湧泉彎跧避濕挂行纏出門斟酌無忙事
睡過黃梅細雨天
石鼎颼颼夜煮湯亂拖芝术鬪温凉化兒幻我知何用
袛與人間試藥方
病中心境兩俱降猶憶江湖白鳥雙一夜雨聲鳴紙瓦
聽成飛雪打船窓
檐頭排溜密如簾溪上層隂定解嚴最是看山竒絶處
白雲堆絮擁靑尖
夜合梢頭蘸紫茸菉葱頂上拆黃封去年團扇題詩處
依舊踈簾細雨中
盆傾瓴建夜翻渠繞屋蛙聲一倍粗想見西堂渾不睡
明朝踏濕看菖蒲(謂現老)
晴色先從喜鵲知斜陽一抹照天西竹雞何物能無賴
如許泥深更苦啼
　　　病中三偈
擾擾隨流無定期波停浪息始應知一塵不偶同歸處
四海無親獨歩時苦相打通俱入妙病縁纔入更何疑
霜淸木落千山露笑殺東風葉滿枝
一交銷取萬黃金將病求醫在用心化盡此身成藥樹
不妨栽得病根深
莫把無言絶病根病根深處是無言丈夫解却維摩縛
八字轟開不二門
　　　雲間湖光亭
微風不動斂濤湍組練晶晶色界寒斜照發揮猶未盡
月明殘夜更來看
　　　髙景菴泉亭
峰頭揮手笑紅塵天入雙眸洗翳昏萬里西風熟秔稻
白雲堆裏著黃雲
　　　晩入盤門
人語嘲喧晩吹凉萬窓燈火轉河塘兩行碧柳籠官渡
一簇紅樓壓女牆何處采菱聞度曲誰家拜月認飄香
輕裘駿馬慵穿市困倚蒲團入睡郷
　　　九月三十日夜出關候致逺不至
風勁便輕棹霜嚴怯弊裘靑山蟠巨浸紅樹立滄洲月
黒鴈猶去燈寒人更愁煙松漫小峴何處問鳴騶
　　　次韻致逺自毘陵見寄二首
黃鵠髙飛碧落寒向來山水夢驚殘故情若問元眞子
依舊江頭把釣竿
新詞一闋話羈愁淸似寒泉咽隴頭官下有誰同此
仲宣應是獨登樓
　　　元日山寺
聽熟朝魚又暮鐘全將慵懶度三冬貪眠豹褥窓間日
怕擁駞裘陌上風登版自憐行蹭蹬讀碑仍怪視蒙籠
少年豪壯今如此略與殘僧氣味同
　　　題記事冊
北山山下小菴居佛劫仙塵只故吾八萬四千空色界
不離一法認毘盧
　　　寄贈致逺并呈現老
草草家風節物新從來憂病不憂貧琴書稍覺浮生誤
香火惟知此事眞室裏談空思二士花間對影謾三人
袛愁盧李分攜後別有箜篌一曲春
　　　春後微雪一宿而晴
綵勝金旛換物華垂垂天意晩平沙東君未破含春蘂
靑女先飛剪水花夜逐回風鳴瓦壠曉成踈雨滴檐牙
朝暾不與同雲便烘作晴空萬縷霞
　　　雪霽獨登南樓
雪晴風勁晩來氷樓上竒寒病骨驚雀啄空檐銀笋墮
鴉翻髙樹玉塵傾靑帘閃閃千家靜黃帽亭亭一水橫
坐久天容却温麗一彎新月對長庚
　　　次時敘韻送至先兄赴調
梅柳欲動風作難行人意在飛鴻間一官逺遊門戸弱
百歳上䇿身心間胸次饒渠有廊廟夢魂叵使無江山
栽桃種杏須付我巳辦鐵鎖遲公攀
　　　上沙遇雨快凉
刮地風來健葛衣一凉便覺暑光低雲頭龍挂如垂筯
雨在中峰白塔西
　　　自天平嶺過髙景菴
卓筆峰前樹作團天平嶺上石成關緑隂匝地無人過
落日秋蟬滿四山
　　　髙景山夜歸
伊軋籃輿草露間夜凉月暗走孱顔忽逢陂水明如鏡
照見沉沉倒景山
　　　白雲嶺
路入千峰一線通陸離長劒立天風五年領客題詩處
正在孤雲亂石中
　　　偃月泉
松風竹露午猶寒知有龍蟠一掬慳我欲今年來結夏
莫扃岫幌掩雲關
　　　代人七月十四日生朝
秋入壺中玉宇鮮芝蘭桃李共熙然巳饒瑞莢明朝滿
先借淸蟾一夜圎北闕紫泥應道路東山紅袖莫雲煙
如今且醉江湖酒來歳城南尺五天
　　　題金牛洞(洞在宣城之成山前此蕪廢無聞自/魏公尚書發之常有笙簫仙音之瑞)
故郷江吳多好山筍輿篾舫相窮年春風吹入江南陌
叠障雙峰如舊識聞道金牛更孱顔古來鐵鎖髙難攀
自從仙伯弭芝蓋鳳舞鸞歌開洞天新詩賸說山中妙
我不曽游先夢到從渠弱水隔蓬萊雲山何處無瑶草
　　　曉自銀林至東灞登舟寄宣城親戚
曉山障望眼脉脉紫翠橫澄江巳不見況乃江上城結
束治野裝木末浮三星羸馬隴頭嘶小車谷中鳴亭亭
東灞樹練練緑浦明篙師笑迎我新漲没蘋汀徑投一
葉去雲水相與平聊將塵土面照此玻瓈淸懷我二三
友髙堂晨欲興風細桐葉墮露濃荷蓋傾凝香繞燕几
安知路傍情
　　　讀唐太宗紀(平内難)
宫府相圖勢不收國家何有各身謀縱無管蔡當時例
業巳彎弓肯罷休
弟兄相賊斁天倫自古無如舜苦辛掩井捐階危萬死
不聞親殺鼻亭神
佐命諸公趣夜􁔷爭言社稷要靈長就令昆季尸神器
未必唐家便破亡
建成回馬欲馳歸元吉行趨武德闈若使兩人俱得去
却於何處極兵威
嫡長承祧有大倫老公愛子本平均只知世上㝷常理
爭信英雄解滅親
　　　重讀唐太宗紀(立晉王)
父子情深苦亦深蓋天神武一沾襟想當拔刃投牀際
也憶海池舟裏心
承乾謀父保天年靑雀圖兄亦兩全隱刺諸兒却孥戮
一私知隔幾山淵
更張聊欲亢吾宗仁孝承家合至公天發殺機那可料
正投阿武禍胎中
石湖居士詩集卷四
石湖居士詩集卷五
　　　復自姑蘇過宛陵至鄧歩出陸
漿家饋食槿爲藩酒市停驂竹廡門紅樹亭亭棲晩照
黃茅杳杳被髙原飲溪有跡於莬過掠草如飛朴渥翻
車軌如溝平地少飽帆天鏡憶江村
　　　題南塘客舎
閒裏方知得此生癡人身外更經營君看坐賈行商輩
誰復從容唱渭城
　　　南塘冬夜倡和
燃萁烘煖夜窓幽時有新詩趣倡酬爲問灞橋風雪裏
何如田舎火爐頭寒釭欲暗吟方苦凍筆難驅字更遒
絶笑兒癡生活淡略無歳晩稻粱謀
　　　游金牛洞題石壁上
仙翁舊游處琅璈韻靈曲至今有餘音玄鶴舞幽谷衆
眞期我住歳晩芝田熟腰鑱從翁來籋雲跨飛鹿
　　　淨行寺傍皆圩田每爲潦漲所決民歳歳興築
　　　患糧絶功輙不成
崩濤裂岸四三年落日寒煙正渺然空腹荷鋤那辦此
人功未至不關天
　　　衮山道中
虎嘯狐鳴苦竹叢魂驚終日走蒙茸松林斷處前山缺
又見南湖數十峰
　　　花山村舎
潦退灘灘露沙虚岸岸頽澗聲穿竹去雲影過山來柳
菌粘枝住桑花共葉開菴廬少來往門巷濕蒼苔
　　　淸明日狸渡道中
灑灑沾巾雨披披側帽風花燃山色裏柳卧水聲中石
馬立當道紙鳶鳴半空墦間人散後烏鳥正西東
　　　寒食客中有懷
江郭花開也寂寥不須緑暗與紅凋疾風甚雨過寒食
白日靑春吟大招芳景尚隨流水去故人應作綵雲飄
煙波千里家何在惟有溪聲似晩潮
　　　南塘寒食書事
埂外新陂緑岡頭宿燒紅裹魚蒸菜把饋鴨鎖筠籠酒
侣晨相命歌場夜不空土風并節物不與故郷同
　　　周德萬攜孥赴龍舒法曹道過水陽相見留別
　　　女弟
草草相逢小駐船一杯和淚飲江天妹孤忍使行千里
兄老那堪別數年馬轉不容吾悵望櫓鳴肯爲汝留連
神如相此俱強健緑髮歸來慰眼前
　　　髙淳道中
路入髙淳麥更深草泥霑潤馬駸駸雨歸隴首雲凝黛
日漏山腰石滲金老柳不春花自蔓古祠無壁樹空隂
一簞定屬前村店衮衮炊煙起竹林
　　　夜至寧菴見壁間端禮昆仲倡和明日將去次
　　　其韻
杉松廡門森老蒼佛屋深夜幡花香借牀睡倒恍何處
夢隨濳魚聽驚榔咿啞禽語曉光淨窸窣草鳴朝雨凉
哦詩出門懷二妙春漲繞山湖水黃
　　　行唐村平野晴色妍甚
煖日烘繁梅穠香撲征鞅雲煙釀春色心目兩駘蕩柳
睂翠巳埽桑眼靑未放兹遊定不俗前路八千嶂
　　　嶺上紅梅
霧雨臙脂照松竹江南春風一枝足滿城桃李各嫣然
寂莫傾城在空谷城中誰解惜娉婷遊子路傍空復情
花不能言客無語日暮淸愁相對生
　　　浙東參政寄示會稽蓬萊閣詩軸次韻寄題二
　　首
仙翁來佩玉符麟緑髮無霜照碧筠永夜闌干千嶂月
淸風揮麈七州春塵埃不隔壺中境功業猶關物外身
鸞鶴莫驚兵衞峻主人元是白雲人
鰲背飛來紺碧浮人間還有小蓬丘不須擊水三千里
巳壓中天十二樓羽駕舊曽將夢到芝田今合爲公秋
玉霄有客方東望竟欲乗風馭氣遊
　　　外舅輓詞二首
植德千章茂硎材百鍊剛事功纔止此物理故難量鴈
序雲天逺蘭階雨露芳公無憾身後人自惜堂堂
幽介聯昏援門闌閱歳更方欣承燕几何意寫銘旌笑
語猶㝷夢恩勤巳隔生情傷到深處有淚不勝傾
　　　天平先隴道中時將赴新安掾
霜橋冰澗淨無塵竹塢梅溪未放春百叠海山郷夢熟
三年江路旅愁生松楸永寄孤窮淚泉石終收漫浪身
好住鄰翁各安健歸來相訪說情眞
　　　元夕泊舟霅川
蓮炬光中月自圎人情草草競華年最憐一夜旗亭鼓
能共鐘聲到客船
　　　桐川郡圃梅極盛皆圍抱髙木浙中無有
家住丹楓白葦林橫枝一笑萬黃金玉溪園裏逢千樹
還盡春風未足心
　　　牧馬山道中
土橋茅屋兩三家竹裏鳴泉漱白沙春色惱人無畔岸
亂飄風袖拂梅花
　　　宿牧馬山勝果寺
佛燈巳暗還吐旅枕纔安却驚月色看成曉色溪聲聽
作松聲
　　　游寧國奉聖寺
松梢臺殿鬱髙標山轉溪廻一水朝不惜褰裳呼小渡
夜來春漲失浮橋
　　　自寧國溪行至宣城舟人云凡百八十灘
波驚石險夜喧雷曉泊旗亭笑眼開休問行人縁底瘦
適從百八十灘來
　　　次韻宣州西園二首
苔茵無地着紅塵花草含芳一笑新不待東君能剪刻
相公筆力挽回春
星芒垂耀筆牀寒河漢波流硯滴乾棐几松跗入三昧
一篇詩就一杯殘
　　　晩歩西園
料峭輕寒結晩隂飛花院落怨春深吹開紅紫還吹落
一種東風兩樣心
　　　送端言
東君留戀一分春蜂蝶闌珊燕子新桃李無情空緑徑
市橋楊柳送行人
　　　早發竹下
結束晨裝破小寒跨鞍聊得散疲頑行衝薄薄輕輕霧
看放重重叠叠山碧穗吹煙當樹直緑紋溪水趂橋彎
淸禽百囀似迎客正在有情無思間
　　　小澗
石礙珠旒濺灘平霧縠鋪小童能好事繫馬斸菖蒲
　　　次韻子文探梅水西春巳深猶未開水西謂歙
　　　溪而黃君謨州學記云頻江地卑蓋此水爲浙
　　　之源正可謂之江也
孤山山下小斜橋客魂曽共暗香飄五年不踏西湖路
想見黃昏淸淺處如今憔悴古江干豈有幽芳伴倚欄
臘盡雪殘春不至坐令愁裏眼長寒霜稜未貸千林槁
門外風饕人欲倒斟酌芳心正怯寒有情眞被無情惱
　　　後催租行
老父田荒秋雨裏舊時髙岸今江水傭耕猶自抱長飢
的知無力輸租米自從郷官新上來黃紙放盡白紙催
賣衣得錢都納却病骨雖寒聊免縛去年衣盡到家口
大女臨岐兩分首今年次女巳行媒亦復驅將換升㪷
室中更有第三女明年不怕催租苦
　　　次韻子文衝雨迓使者道聞子規
夢魂翾蜨翅鼻息吼鼉鼓喚起治曉裝馬嘶童僕語汨
泥溷鳬鶩慚愧黃鵠舉猥吟陬隅池浪廢桔橰圃啼䳌
撩客心鈎引着何許請歌蘇仙詞歸耕一犁雨
　　　奉題胡宗偉推官攬秀堂
城外屏峰雲百叠城裏看雲笏拄頰山靈自與人爭秀
明滅煙霏難應接南鄰范叔骨相寒不如騎曹知愛山
晨霞儻可救枵腹丐君分我入朝餐
　　　次韻太守出郊
曉裝緹騎踏芳辰江爲安瀾露浥塵棨㦸前驅留住月
笙簫後備帶行春魚龍水面金杯滿鸞鶴山頭綵筆新
聞道將軍寬禮數不辭酩酊吐車茵
　　　曉出古巖呈宗偉子文
曉風生小寒嵐潤裛巾屨宿雲埋樹黒奔溪轉山怒東
方動光彩晃晃金鉦吐千峰森隱現一氣澹回互平生
癖幽討解后飽新遇那知塵滿甑晨炊午未具不愧忍
飢面來㝷古巖路稻粱亦易謀烟霞乃難痼持此慰龜
腸搜枯尚能句
　　　積雨蒸潤體中不佳頗思故居之樂戲書呈子
　　　文
門外泥深蘸馬鞍墨雲未放四維寛前山忽接後山暗
暑雨全如秋雨寒夢裏江湖三歎息醉中天地一憑闌
斗升留滯休惆悵枳棘從來著鳳鸞
　　　簽廳夜歸用前韻呈子文
簿書堆裏解歸鞍我亦蕭然轡勒寛爐篆無風香霧直
庭柯有月露光寒閒思喜鵲塡河鼓靜數流螢繞井欄
明日又驅官裏去從敎白鷺侣紅鸞
　　　聖集誇說少年俊遊用韻記其語戲之
京塵紅軟撲雕鞍年少王孫酒量寬倚袖竹風憐翠薄
捧杯花露怯金寒黃雲城上栖烏曲緑水橋邊鬪鴨欄
別後相思惟故物壁煤侵損扇中鸞
　　　次温伯用林公正劉慶充倡和韻
前山後山梅子雨屯雲日夜相吞吐長林絶壑望不到
時有樵歸說逢虎奔溪朝來忽怒漲夾岸柳梢餘尺許
屋頭未放濃嵐散苦憶淸風汎瓊宇客行落此亂山中
但欲㝷人訴羈旅比鄰解后得淸士睂宇津津佳笑語
杯行起舞出新句我氣巳衰聊復鼓明年與君杭太湖
扁舟踏浪不踏土沉沉玉柱閟仙扃矯矯虹梁浮水府
目力無窮天不盡却笑向來誰縛汝
　　　次韻温伯夜坐今日忽得舎弟到杭消息喜見
　　　於詞
長風吹月來影碎竹間牖良宵坐窘束媿我塵外友平
生煙霞興硉兀上南斗頗亦契三三未省計九九迷塗
入簿領郷心幾回首嗟予季行役舟拂漲溪柳凌晨雙
鵲鳴翫占得無咎何當從汝去履綦尋蕙畝
　　　再次韻呈宗偉温伯
官居數椽間局促如瓮牑幸鄰詩酒社金薤對玉友眞
淸廊廟器偉望配山斗(宗偉自號/眞淸居士)行當侍紫極槐棘位
三九館舎有竒士(謂温/伯)髙文粲參首倡酬猥及我雙松
壓孤柳生活從冷淡幸免譽與咎相從結此夏何異歸
隴畝
　　　次韻温伯納凉
日斜猶畏暑吏退合偷閒霞散紅綃薄溪廻碧玉彎伴
人惟羽扇娛客欠風鬟且復哦新句相嘲飯顆山
　　　雨凉二首呈宗偉
誰扶病客起龍鍾恩在盆傾一雨中問訊九關何路到
擬牋歡喜謝天公
驚雷隱地送凉颸起舞看山不自持說與騷人須早計
片雲催雨雨催詩
　　　明日復雨凉再用韻二首
東山朝日澹冥濛一片雲生萬叠中宿雨未蘇焦卷盡
又煩箕井喚雷公
濺瓦排檐散萬絲顚狂風篠要扶持恩深到骨吾能報
急賦新凉第一詩
　　　次韻慶充避暑水西寺
佳晨出西郭仰視天宇淸樂哉曠士懷浩浩吞四溟新
漲忽勇退籬落粘枯萍風幡招客遊曠望隔蘋汀僕夫
厲淸深竹輿竦亭亭波翻石鑿落尚帶蛟龍腥華堂入
松竹德人占聚星脫帽飛羽觴頽放解天刑時當行火
令草腐亦化螢炎官紛陸梁空飛赤雲軿遥知隴上耘
暴背愁白丁兹遊豈易得未用歎沉冥
　　　送滕子昭績溪罷歸
天馬西極來目力盡九寰執轡者誰歟墮此空谷閒草
深石齧足一躍度孱顔長風送逸駕蕩蕩登虎關五雲
淸都上白日開帝閑鈎陳動光彩球琳鏘轡環亦復念
舊羣依然歎駑頑紅塵起天末可望不可攀
石湖居士詩集卷五
石湖居士詩集卷六
　　　次韻温伯謀歸
官路驅馳易折肱官曹隨處是愁城隨風片葉郷心動
過雨千峰病眼明一臠何須甞世味寸田久巳廢吾耕
羨君早作歸歟計屈指從今幾合并
　　　次韻温伯雨凉感懷
窮士病且飢古今同一流身安腹果然此外吾何求判
司誠卑官未免塵甑憂窮山更癉暑憊卧不舉頭二物
交寇我生世眞如浮晨朝墨雲作疾雷破山丘排檐忽
飛溜蛙蟈鳴相酬朱冠領熱屬橫潰輸一籌新凉蘇肺
氣踏濕登城樓好邀雲雨仙長袖按梁州吹水添瓶罍
淨洗千斛愁何從有此段冰廳冷如秋但覺詩思生爽
氣入銀鈎章成竟何用知能救窮不湯子亦旅食回望
家還羞倡予敢不和共作商聲謳
　　　次韻子文雨後思歸
斷雲將雨洗松篁昨夜癡龍起蟄藏人自無情孤樂事
天猶有意作新凉尊前不見凌波襪樓下空聞拜月香
萬事安能盡如願且來相伴壓糟牀
　　　次韻温伯苦蚊
白鳥營營夜苦飢不堪薫燎出窓扉小蟲與我同憂患
口腹驅來敢倦飛
　　　慶充自黃山歸索其道中詩書一絶問之
鳴騶如電馬如雷知是婆娑醉尉廻常日錦囊猶有句
況從三十六峰來
　　　曉出古城山
落月墮眇莽殘星澹微茫竹輿亂淸溪飛蓋入嵐光松
檜霧靄濕桑麻風露香空翠滴塵纓何必濯滄浪山家
亦早作迨此朝氣凉林深無人聲木末炊煙蒼離離瓜
芋區肅肅棗栗場田園古云樂令我思故郷墟市稍來
集筠籠轉山忙吏事亦挽我歸路盤朝陽
　　　李深之西尉同年談吳興風物再用古城韻
李侯昔遊吳蓮舟鏡蒼茫風鬟與霧髩共濯玻瓈光采
花不盈舫日暮雲水香還登縹緲樓羅襟酒淋浪卷箔
納星月踏筵按伊梁安知有恨事但恐蒹葭蒼風吹落
窮谷草深麋鹿場髙岡苦炎熱游子悲異郷尚喜簡書
省期會無怱忙猶餘作詩苦消痩如東陽
　　　七月五日夜雨快晴
豐隆坎坎夜伐鼓靈湫老龍撇波舞褰雲掣電上淸空
倒捲天潢作飛雨向來炎官作夏旱萬里彤霞烘玉宇
豈惟牛馬困蚊蝱壠上行人口生土我從雪浪葉舟來
不謂山城熱如許天公知我愁欲病施與一凉蘇逆旅
稍聞水繞屋除鳴不覺星從雲罅吐千山濯濯淨鬟髻
缺月姢姢炯睂嫵浮生此景萬事足但欠淸歌對芳醑
天上秋期正多事趣駕星橋跨銀渚人間四者自難并
莫妒黃姑迎織女
　　　次韻宗偉温伯
冉冉流光迫歳餘靑林日夜向人踈雨滋巖桂重堆粟
(新安木犀/秋暮再花)風折庭蕉又獻書逋客解蘭思婉娩先生彈
鋏厭淸虚一塵不立渾輸我即境心安是故廬(宗偉新/議婚温)
(伯病起無聊故有/解蘭彈鋏之語)
　　　再韻荅子文
浮生飽外莫求餘羈旅東來計巳踈肩聳巳髙猶索句
眼明無用且繙書百年子莫占元緒萬法吾今付子虚
惟有登臨心未厭黃山聞道勝衡廬
　　　道見蓼花
秋風裊裊露華鮮去歳如今刺釣船歙縣門西見紅蓼
此身曽在白鷗前
　　　次韻温伯種蘭
靈均墮荒寒采采紉蘭手九畹不留客髙丘一廻首崢
嶸路孔棘悽愴肘生柳遂令此粲者永與窮愁友不如
湯子逺情事只詩酒但知愛國香此外付烏有栽培帶
苔蘚披拂䕶塵垢孤芳亦有遇洒濯居座右君看深林
下埋没隨藜莠
　　　次韻子文
幻塵久巳破狐涎身世誰能料䑕肝暮夜雨收千嶂出
晨朝風卷四維寬我今無事不如夢君豈有心猶覓安
但促小槽添壓石龍頭珠滴夜珊珊
　　　次韻知郡安撫九日南樓宴集三首
雙旌暮捲小舂容畵棟雲生笑語中但覺山光侵酒緑
不知日脚染溪紅控臨縹緲疑無地指點虚無欲馭風
誰遣玉蟾催騎吹歸來人影在朦朧
珠履參陪北海觴仍邀擁節舊中郎碧城香霧連天暝
黃葉霜風捲地凉佳節轉頭論聚散淸波從古閱興亡
明年重把茱茰醉公在叢霄貢玉堂
斯民鄒魯更豐年雅道凄凉見此賢萬隴登禾新霽色
千村鳴柝舊寒煙鏘金絶世詩情妙倚劒凌空隷墨鮮
(太守新題/南樓榜)珍重北窓山六六使君名與汝俱傳
　　　晩集南樓
浪隨兒女怨萍蓬笑拍闌干萬事空宇宙勲名無骨相
江山得句有神功掉頭莫覻秋髙鶚留眼來賔日暮鴻
懶拙巳成三昧解此生還證一圎通
　　　賞雪騎鯨軒子文夜歸酒渴侍兒薦茗飲蜜漿
　　　明日以詫同游戲爲書事邀宗偉同作
溪山四時佳今日更竒絶天公妙莊嚴施此一川雪飛
花浩如海眩轉塞空闊水西萬珠樹玉塔照銀闕碧溪
不受凍長灘瀉淸咽漁舟晩猶汎樵檐寒未歇懸知畵
不到未省詩能說歸來強搜句冰硯冷於鐵不知嚴夫
子迎門生煖熱梅香不可耐(梅即侍/兒小名)但覺酒腸㷎蜜融
花氣動茶泛乳膏發寧辭春笋寒爲暖花甆滑瞢騰畵
屏暖喚起眼餘纈笑我獨何事作此淡生活想像髙唐
賦何如徑排闥
　　　從聖集乞黃巖魚鮓
截玉凝膏膩白點酥粘粟輕紅千里來從何處想看舶
浪帆風
　　　從宗偉乞冬筍山藥
竹塢撥沙犀頂銳藥畦粘土玉肌豐裹芽束緼能分似
政及萊蕪甑釜空
　　　雪後守之家梅未開呈宗偉
瓦溝凍殘雪檐溜粘輕冰破寒一竿日春隨人意生端
葉再三白南枝尚含情定知司花女未肯嫁娉婷官居
苦無賴一笑如河淸落木露荒山寒溪繞孤城朝暮何
所見雲黃叫飢鷹東風不早計愁眼何當明北鄰小橫
斜蘚地可班荆憑君趣花信把酒撼瓊英
　　　次韻温伯城上
閉戸成癡坐扶藜得意行樓臺浮霽色市井碎春聲雪
盡小橋出煙消千嶂生病多無脚力遥羨落鴻輕
　　　知郡安撫以立春日揭所書新安郡榜南樓之
　　　上曉雪紛集邦人以爲善祥遂開宴以落之輙
　　　賦長句一篇以附風謡之末
碧瓦朱甍上牛斗妙墨新題森鎖鈕使君筆力挽春來
一夜飛花暗梅柳南山與樓相對髙向來千載爭雄豪
八分三字一彈壓衆峰戢戢如兒曹人間盛事天不隔
急催此雪成三白未論千古福邦人先卜明年滿岡麥
東風酒面吹凝酥不辭醉倒歸相扶短歌萬一傳樂府
湛輩亦與公名俱
　　　次韻知郡安撫元夕賞倅廳紅梅三首
春入林梢一再風破寒勻染費天工雖然媚蕩新粧別
只與橫斜舊格同午枕乍醒鉛粉退曉奩初罷蠟脂融
後來顔色休論似夾路漫山取次紅
眞色生香絶世逢煙光池面雨溶溶楚鄰不待施朱好
虢國翻嫌傅粉濃晴日曖雲春照耀温風霽月夜舂容
酒闌且駐紗籠看慢破團團一壁龍
司花一笑爲誰開知道朱幡得得來踈影有情當洞戸
蔫香無語墮空杯風生翰墨留連看月入笙歌次第催
來歳如今翻舊唱五雲叢裏望三台
　　　新安絶少紅梅惟倅廳特盛通判朝議召幕僚
　　　賞之坐皆有詩亦賦古風一首
華燈收盡江梅落別有橫枝照林薄天敎閬苑染芳根
小住山城慰蕭索騰騰醉後酒紅醺淡淡粧成笑靨新
斟酌東君巳傾倒爲渠都費十分春別乗胸懷有風月
催喚淸尊洗愁絶花知主客得不凡一夜光風融綘雪
樓頭煙暝吹單于花梢挂星光有無歸來境熟落春夢
夢入鎖香紅綺䟽
　　　胡宗偉罷官改秩舉將不及格往謁金陵丹陽
　　　諸使者遂朝行在頗有倦游之歎作詩送之
凍雲埋山天冥濛北風無情雪塞空道傍人稀鳥飛絶
問君東遊何怱怱君言薄官淡無味免俗未能聊復爾
我評兹事一鴻毛因行且看佳山水陵陽樓閣壓髙城
煙屏百叠雙流橫(宣城叠嶂/樓雙溪閣)姑孰江亭更竒絶濃黛兩
抺長睂靑(當塗蛾睂亭望東/西梁山如雙睂)山形成龍復成虎六代遺
蹤供弔古(謂金陵鍾/山石頭)大荒莽蒼江水黃雨淚風煙眇吳
楚(賞心亭雨/花臺所見)却浮一葦下長川浮玉低昂波聒天(長蘆/眞州)
(寺浮玉丹/陽金山也)梁溪南岸小停櫓一酌人間第二泉(無錫惠/山陸子)
(泉)閶門峨峨過吾國(姑蘇僕故里/閶門北門也)姑蘇臨波照金碧太
湖三萬六千頃上有垂虹跨南極(吳江長橋三髙/亭鴟夷子在焉)我家
越相尚神遊試從煙浪訪扁舟問訊白鷗相記否謂言
久客不勝愁軟紅三尺長安道九重城闕乾坤繞西湖
山寺浙江樓君昔曽遊今更好故人客館中天開非君
誰上黃金臺挽着天衢五雲上却望江湖如夢廻萬境
何如一丘壑幾時定解冠裳縛幔亭山下桂叢深淸社
向來都寂莫(幔亭淸社皆宗/偉舊隱故事)
　　　黃伯益官舎賞梅
一杯何處洗愁顔黃法曹家玉樹寒翠袖撚香留客看
春風都在小闌干
　　　次韻朱嚴州從李徽州乞牡丹三首
佳人絶世墮空谷破恨解顔春亦來莫對溪山話京洛
碧雲西北漲黃埃
歙浦煙山蟠萬叠釣臺雲日擁千章兩侯好事洗寒
寶檻移春入燕香
閬風苑裏司花女肯作山腰水尾來十二玉欄天一笑
只今歸路五雲開(時傳使君/有召命)
　　　送琴客許揚歸永嘉
烏帽休衝九陌埃瘦藤定約到秋廻龍湫鴈蕩經行處
斷取松風萬壑來
　　　送李徽州赴湖北漕
徂徠千丈松閱世聳絶壁髙標上霄漢峻節貫金石惟
有孤生竹亭亭附微植月夜借淸景春朝分秀色託根
未渠央萬牛挽山澤昂藏轉江湖夷路入王國明堂五
雲上一柱屹天極可望不可攀淸都與塵隔依然此淸
士空山淡愁閴悲吟發淸籟揺蕩風雨夕
　　　送通守林彦強寺丞還朝
鴈蕩之山天下無奔岸絶壑不可圖地靈境秀有人物
新安府丞今第一紛綸草木變暄寒竹節松心故凜然
窮山薄宦我無恨識公大勝荆州韓梅風漲溪緑如酒
曉插檣烏上南斗只今廣厦論唐虞斟酌正須醫國手
秀睂津津雙頰丹想看鳴佩翔九關諸公倘欲持公議
莫遣此賢思故山
　　　送温伯歸福唐納婦且約復游霅川
攬秀堂前一笑傾都忘身世兩浮萍扶藜處處從君賞
落筆時時得我驚茘熟閩山勞夢想蘋香苕水約逢迎
袛愁誤入桃源後從此車輪四角生
　　　次韻宗偉閱番樂
十日間愁晝掩關起尋一笑共淸歡罷休詩社工夫淡
洗淨書生氣味酸盡遣餘錢付桑落莫隨短夢到槐安
繡鞾畵鼓留花住賸舞春風小契丹
　　　題漫齋壁
漢隂無械可容機歳晩功名一衲衣槁木間身隨念懶
浮雲幻事轉頭非三彭巳罷庚申守五鬼從敎乙丑歸
富貴神仙兩俱累此心安處是眞依
　　　四月十六日拄笏亭偶題
轉午聞雞日正長小亭方丈納空光緑隂一雨濃如黛
何處風來百種香
　　　次韻即席
留連銀燭照金荷腸斷華年一擲梭月姊有情難獨夜
天孫無賴早斜河晶晶霜瓦寒生粟衮衮風幃細湧波
鴰鶡曉啼鳴鵲散許多佳景奈愁何
　　　五月聞鶯二首
桑隂淨盡麥頭齊江上聞鶯每歳遲不及曉風鵯鵊子
迎春啼到送春時
一聲初上最髙枝忙殺嘔啞百舌兒老盡西園千樹緑
却憐槐眼正迷離
　　　知郡檢計齋醮禱雨登時感通輙賦古風以附
　　　輿頌
六月火雲髙偃蹇使君有意憐焦卷一封紅篆驛金龍
雨氣倐隨爐燎滿風師避路雷車鳴石破天驚檐溜傾
不知稻本頗甦否但覺溪聲如百霆稅駕朱旛未云久
造化功成屈伸肘我評兹事與天通知公小試調元手
淸壇深夜賔衆眞前驅霓旌後飈輪定有靈官識仙伯
報道紫皇思侍臣

石湖居士詩集卷六
石湖居士詩集卷七
　　　送子文雜言
隂谷雲低梅雨多黃山滌源溪湧波南風匝地送歸客
雙槳下瀨如投梭嚴夫子君舉酒我其爲君歌萬山叢
叢石鑿鑿官居破屋巢煙蘿杜鵑曉啼猿暮叫客行到
此眞蹉跎窮愁無復理一飲三歎息城東黌舎有佳人
解后使我加餐食同郷更同調目擊心巳傳蟄蟲欲作
雷奮地萬籟方寂風行山吹竽喚我醒連鼓相追攀飈
車電轂不可軰但覺兩腋生飛翰狂歌不必終曲戲奕
不必滿局有時不揖上馬去出門大笑驚僮僕窮郷眼
冷見未曽道上囁嚅相指目云此陿隘何以有二士直
恐翩翩跨黃鵠廣文組解登王畿諸公貴人爭勸歸常
日心期有定論贈行不惜重費詞腰金佩璐衆目好汗
簡沉碑千載癡一尊有意重山嶽五鼎無心輕網絲嚴
夫子應領略別後頻書相發藥我旣爲萬頃之狎鷗君
勿作九皐之鳴鶴
　　　新館
露稻粘明璫風茅衮髙浪荒煙暗白道行行亂蛩響日
脚午未吐雲頭晩猶漲欣此半日凉籃輿走淸曠病客
不堪暑兹行天肯相蚊蝱埽無跡秋意滿千嶂稍㝷泉
石盟略褫簿書障鴒原定相念因風報無恙
　　　臨溪寺
萬山繞竮竛二水奔澒洞亭亭林中寺金碧燦櫩棟解
鞍得蒲團卧受瓦爐供少捐一炊頃暫作百年夢無人
自驚覺幽禽正淸哢倦客如殘僧無力供世用此行端
爲山紫翠迭迎送潄井出門去驚塵撲飛鞚
　　　盤龍驛
聞雞一唱罷占斗三星没天髙月徘徊野曠山突兀暗
蛩泣草露怨亂語還咽凉螢不復舉點綴稻花末惟餘
絡緯豪悲壯殷林樾小蟲亦何情孤客心斷絶魂驚板
橋穿足側石子滑行路如許難誰能不華髮髙城謾回
首叠嶂屹天闕遥知秋衾夢千里一飄忽
　　　竹下
松杉晨氣淸桑柘暑隂薄稻穗黃欲卧槿花紅未落秋
鶯尚嬌姹晩蝶成飄泊犬騃逐車馬雞驚撲籬落道逢
行商問平生幾芒屩頳肩走四方爲口不計脚劣能濡
簞瓢何敢議囊橐我亦縻斗升三年去丘壑二俱亡羊
耳未用苦商略
　　　寒亭
溝塍與澗合隴畝抱山轉向來六月旱此地免焦卷早
穗巳垂垂晩苗猶剪剪一川豐年意比屋鬧雞犬老農
霜須鬢矍鑠黃犢健自云足踏地常賦何能免刈熟倩
人輸不識長官面康年無復事但恐社酒淺我亦有二
頃收拾尚可繭懷哉笠澤路歸鏟犂頭蘚
　　　淸逸江
微生本漁樵長日渺江海扣舷濯滄浪尚說天宇隘朅
來車馬路悒悒佳思敗黃塵撲睂鬚驅逐似償債羸驂
繫偪仄狂犬吠荒怪郷心入旅夢一葉舞澎湃晨興過
墟市喜有魚鰕賣眼明見淸江積雨助橫潰褰裳喚扁
舟臲卼不勝載不辭野渡險弄水聊一快
　　　隱靜山(杯渡師道塲)
五峰抱巖扉千柱奠雲壑荒原蕞爾縣有此寶樓閣維
昔經營初衣錫化雙鶴杖頭具隻眼矯矯雲中落尊者
一笑許璇題照林薄庭柏有祖意石泉韻天樂淸簧轉
碧雞飛梭擲蒼鵲號風飢虎怒失木啼猿愕英遊偶然
同吏檄乃不惡題名記吾曽醉墨疥丹堊
　　　新嶺
瘦馬兀瞢騰荒雞號莽蒼絲窠罥朝露籬落萬珠網宿
雲拂樹過飛泉擘山響老桑跼濳虯怪蔓掛騰蟒山行
何許深空翠滴羈鞅釀愁積雨寒破悶朝日放曈曈赤
幟張昱昱金鉦上浮動草花馥淸和野禽唱僕夫有好
語沙平路如掌惟憂三溪阻橋斷山水漲
　　　送通守趙積中朝議請祠歸天台
城頭千峰靑繞屋城下灘流三百曲誰云偪仄復偪仄
尚有髙軒肯來辱紅梅花下兩芳春春風惠和如主人
搶攘塵土簿書裏見此繅籍天球温厚禄故人車結轍
掉頭獨泛淸溪月不從世外得超然世間誰肯如公決
生平我亦一沙鷗葦白蘆黃今正秋送公使我歸思動
破煙衝雨憶扁舟明年想見東山起我亦煎茶石橋水
道逢蓑笠把漁竿即是馬曹狂掾史
　　　送詹道子敎授奉祠養親
新安學宫天下稀先生孝友眞吾師斑衣悞作長裾曳
二年思歸今得歸牋詞上訴人叵挽璽書賜可羣公歎
靑山百匝不留人空與諸生遮望眼白雲孤起越南天
向來恨身無羽翰下馬入門懷橘拜身今却在白雲邊
鶴髮鬖鬖堂上坐兒孫稱觴婦供果世間此樂幾人同
看我風前孤淚墮一杯送舟下水西我欲贈言無好詞
徑須喚起束廣微爲君重補南陔詩
　　　道子敎授奉祠諸生率余祖席如意院
暫移三席欵雲關木末闌干暮紫間絳帳莫貪江上路
靑鞵先試水西山伯陽有道來重趼禦寇他年憶解顔
怪我抗塵驅俗駕諸公何事許追攀
　　　淳安(以後十五首㳂/檄嚴杭道中)
篙師叫怒破濤瀧水石如鐘自擊撞欲識人間竒險處
但從歙浦過桐江
　　　嚴州(舟人云自徽/至嚴二百灘)
城府黃塵撲馬鞍一篙重探水雲寒耳邊眼底無公事
睡過嚴州二百灘
　　　釣臺(臺上題詩甚多其最膾炙者曰世/祖功臣二十八雲臺爭似釣臺髙)
山林朝市兩塵埃邂逅人生有往來各向此心安處住
釣臺無意壓雲臺
　　　桐廬
濕雲垂野淡踈林十日山行九日隂梅子弄黃應要雨
不知客路巳泥深
　　　富陽
不到江湖恰五年歙山靑繞屋頭邊富春渡口明人眼
落日孤舟浪拍天
　　　餘杭
春晩山花各靜芳從敎紅紫送韶光忍冬淸馥薔薇釅
薫滿千村萬落香
　　　於濳(俚語云於濳昌/化鬼見亦怕)
邑居官寺兩淒淸晩市都無菜可羹何處直能令鬼怕
衹今猶自有人行
　　　昌化(雙溪館/絶景也)
翠染南山擁縣門一洲橫截兩溪分長官日永無公事
卧聽灘聲看白雲
　　　百丈山(壽聖寺僧房甚雅潔/去王干嶺尚六十里)
沐雨梳風有底忙解鞍來宿賛公房傳聞三嶺連天峻
未到王千巳斷腸
　　　昱嶺
竹輿揺兀走婆娑石滑泥融側足過昱嶺不髙人巳困
晩登新嶺奈君何
　　　王千嶺
山靈設險合崢嶸行客何須向此行羸馬不前人雨汗
此身安得諱勞生
　　　刈麥(麥熟連雨妨刈老農云得便/晴即大獲不爾當減分數)
麥頭熟顆巳如珠小阨惟憂積雨餘匄我一晴天易耳
十分終惠莫乗除
　　　插秧
種密移踈緑毯平行間淸淺縠紋生誰知細細靑靑草
中有豐年擊壤聲
　　　曬繭(俗傳葉貴即𧖟/熟今歳正爾)
隔籬處處雪成窩牢閉柴荆斷客過葉貴𧖟飢危欲死
尚能包裹一絲窠
　　　科桑
斧斤留得萬枯株獨速槎牙立暝途飽盡春𧖟收罷繭
更殫餘力付樵蘇
　　　龍學尚書新安侯羅公挽詞二首(汝楫)
今代丹臺籍頻年緑野居鐵冠眞御史革履舊尚書短
世浮雲盡平生半稿餘人言公不朽蘭玉照前除
一昨更調瑟如聞欲賜環途殫泣西狩望絶起東山華
屋林霏慘新阡草露班春風埋玉淚重爲庾公􁉓
　　　龍學侍郎淸河侯張公輓詞二首
白水名多士淸河最有聲人危孔北海帝識柳冝城蜀
險談間固蠻訌檄到平凌煙何處在風雨上銘旌
太息逢萋錦平生付薄冰滄溟淙赤舌白日照靑蠅嶽
麓身猶健星維馭巳升天如遺一老人亦望三登
　　　新安侯夫人俞氏輓詞
蚤兆于凰卜來嬪駟馬車夫君冝竹帛子舎各詩書露
薤丹旌舉風楊組帳虚空餘彤管訓他日照郷閭
　　　次韻甄雲卿晩登浮丘亭
賔筵舊壓三千客燕榭新髙十二城潑墨雲頭連樹暗
垂絲雨脚過溪生葛巾羽扇吾身健雪椀冰甌子句淸
從此相從須痛飲故應此事勝公榮
　　　古風上知府秘書二首
神仙絶世立功行聞淸都玉符賜長生籋雲遊紫虚雞
犬爾何知偶䑛藥鼎餘身輕亦仙去罡風與之俱俯視
舊籬落眇莽如積蘇非無鳳與麟終然侣蟲魚微物豈
有命政爾謝泥塗時哉適丁是邂逅眞良圖
大鵬上扶揺南溟聒天沸斥鷃有羽翼意滿蓬蒿裏不
如附驥蠅掣電抺荆薊誰云極么麽俛仰且萬里向來
庭戸間決起不踰咫飄颻托方便意氣乃如此物生未
可料旦暮倘逢世君看功名場得失一交臂
　　　拄笏亭晩望
林泉隨處有淸凉山繞闌干客自忙溪雨不飛虹尚飲
亂蟬髙柳滿斜陽
　　　乳灘(徽嚴之間灘如竹節/乳灘之險居第一)
淸溪可怖亦可喜造化於人眞虐戲轟雷捲雪鬢成絲
一擲平生來此試險絶無雙是乳灘舟如滚石下髙山
畵樓正倚黃昏雨豈識江間行路難
　　　浮丘亭(知郡秘書新作以望黃山有浮丘/容成峰浮丘公容成子之所遊也)
黟山鬱律神仙宅三十六峰雷雨隔碧城欄檻偃雙旌
笑挹浮丘爲坐客巖扉無鎖晝長開紫雲明滅多樓臺
雲中仙馭參差是肯爲使君乗興來西崑巉絶不可至
東望蓬萊愁弱水誰知芳草徧天涯玉京只在珠簾底
他年麟閣上淸空却訪舊遊㝷赤松我亦從公負丹鼎
來斸砂牀汲湯井(朱砂峰温泉皆在/黃山黟山即黃山)
　　　風月堂(章倅新作洪/守名而記之)
天風無邊吹海月景入溪山更竒絶太守文章別乗賢
平生付與金杯滑門闌我亦似彭宣想聞橫玉叫蒼煙
讀碑索句仍投轄誰是揚州控鶴仙
　　　寄贈泉石使李元直入覲
漢圖昔中天百六啓眞主當時鄧髙密徒歩赴光武諸
公上雲臺一葉渺湘浦聲名三十年玉氣貫晴宇向來
宣室問天語道舊故不圖太平日復見起兵簿雙旌奠
侯服三節臨江滸垂欲大用公少駐議圜府人言山澤
官底用廟廊具果聞一乗傳巳踵追鋒去翔鳳覽輝來
風采照鴛鷺平生經濟心十不一二吐兹行公勿遜安
國如鼎吕
　　　休寧
南街豪郡城東圃壓州宅誰云沸鑊地氣象不偪仄林
園富瓜筍堂密美杉柏山醪極可人溪女能醉客吳子
邑中彦毫端萬人敵傳杯相勞苦不覺東方白(吳益恭/豪士也)
　　　祁門
石梁平波心金刹駕巖腹溪藤卷霜繒山骨琢紫玉東
堂有嘉名窈窕窓紗緑落花埽無迹蕉葉森似束主人
甚愛客挽袖語陸續衝雨出門去役役媿童僕
　　　靈山口
陵髙類登天斗下劇窺井衡從十里近底用許多嶺秋
雨釀春泥掀淖力扛鼎僕夫負隅哭邂逅憂性命舊嗤
子猷狂夜半槳歸艇方知興盡處頃歩令人癭
　　　浮梁
大灘石如林小灘石如枿微生拋擲過兩槳砉將割一
灘復一灘食頃經七八﨑嶇幸脫免巳足凋鬢髮我家
五湖船鏡面貼天闊行迷勿浪逺歸歟泛花月
　　　番陽湖
淒悲鴻鴈來泱漭魚龍蟄雷霆一鼓罷星斗萬里濕波
翻漁火碎月落村舂急折葦巳紛披衰楊尚僵立長年
畏簡書今夕念簔笠江湖有佳思逆旅百憂集
　　　回黃坦
渥丹楓凋零濃黛柏幽獨畦稻晩巳黃陂草秋重緑平
逺一橫看浩蕩供醉目落帆金碧溪嘶馬錦繡谷世界
眞莊嚴造物極不俗向非來逺遊那有此竒矚
　　　桑嶺
回腸山百盤揮手天一握俯驚危棧穿仰詫飛石落挽
輿如挽舟絶叫斷雙筰怪蔓纏枯槎瘠草被幽壑此豈
車馬路誰云強刊鑿人言逺遊好呼來試着脚
　　　天都峰(黃山)
維帝有下都作鎭此南國孤撐紫玉樓橫絶太霄碧晶
熒砂竇紅夭矯泉紳白晴雲無盡藏竟日裊幽石諸峰
三十五離立侍傍側會稽眇小哉請議職方籍
　　　温泉(黃山朱/砂峰下)
砂牀毓靈源石液潄和氣鬱攸甑常蒸觱沸鼎百沸人
生本無垢安用滌腸胃一瓢灔淸肥回首謝羅罻山深
人跡罕政以逺爲貴君看華淸池談者至今諱
石湖居士詩集卷七
石湖居士詩集卷八
　　　伏聞知府柲書欲取小杜桐廬詩語以見花名
　　　堂成大記東坡送鄭戸曹詩云蕩蕩淸河壖黃
　　　樓我所開遲君爲坐客新詩出瓊瑰樓成君巳
　　　去人事固多乖此段大類今日成大行且受代
　　　計梅開堂成歸舟巳下南浦欲爲坐客不可得
　　　懷不能已請先爲公賦之
使君來煖東堂席又見堂前花信息小白猶封竹外枝
微黃巳點睂間色山城十月如春臺聞有細書天上來
說與橫斜應早計不須更待雪花催
　　　知府祕書遣帳下持新詩追路贈行輙次韻寄
　　　上
冷雲去仍來凍雨落還歇平明一篙漲珍重送船發端
成南溪泛寧復東堂謁何時公三日請澤看山笏恩勤
一未報終古銘肌骨幡幡跡雖逺耿耿心不没門闌如
水波永印此孤月
　　　寄上鄙句之明日舟次梅口南枝巳有春意復
　　　次知府祕書贈行髙韻
晏温解船去暮夜㰕船歇橫斜隘梅村玉蓓粲將發城
中三輔豪指日承明謁髙懷妙康濟未試君前笏周南
又小春微温入花骨我瞻浮丘亭山髙璿柄没飛鳥正
飄蕩空繞南枝月
　　　晞眞閣留別方道士賔實
東山西山雙袖舞中有淸宫蟠萬礎雲橫朱閣碧梧寒
風埽石壇蒼檜古道人賔實其姓方來從何許今幾霜
誅蒿仆蓬殿突兀玉華紫氣騰眞香胸竒腹憤無人識
我獨相從似疇昔時時苦語見鍼砭邂逅天涯得三益
明朝歸客上歸艎重到晞眞計渺茫只有雙魚相問訊
歙江之水通吳江
　　　程助敎逺餞求詩
殘山剰水帶離亭送客煩君逺作程直欲明年擊吳榜
白沙翠竹是柴荆
　　　次伯安推官贈別韻
交情彌歳竟怱怱短棹歸㝷一畝宫塞責文書容我懶
及時盃酒賴君同披雲峰頂城頭月攬秀堂前扇裏風
千里音書慰離索莫言天逺費鱗鴻
　　　次景琳録事贈別韻
放船鳴櫓便秦吳送別空煩長者車宿霧鎖山常羃羃
斷雲將雨忽踈踈髙城五嶺花深處短棹三江木落初
賴得溪流通尺素蒲根仍有一雙魚
　　　次黃必先主簿同年贈別韻二首
當年仗外揖髙標繡䪌蘆鞭寶馬驕瓊苑天香飄合坐
碧城山色照同僚思歸意決吾張翰贈別情深子繞朝
蠏籪魚梁從此去他年書札墮煙霄
山郭官閒得爛遊彌年還往話綢繆西園剥栗催奴課
東院㝷梅勸客留(皆簿廳/故事)筆下修鋒千首富談間和氣
兩睂浮別來悵望何時見謾上重城謾上樓
　　　次胡經仲知丞贈別韻
先生有道抗浮雲拄頰看山意最眞霜鬢不堪痟首疾
翠蛾常作捧心顰官如斯立藍田小家似淵明栗里貧
俯仰別來蓂莢換袛今誰與話情親(經仲與侍兒皆多/病又不樂賛邑賦)
(歸去/來詞)
　　　次諸葛伯山贍軍贈別韻
歙維羣山囿漫仕富英傑淸標照人寒玉筍森積雪嗟
余獨委瑣無用等木屑又如道傍李味苦不堪折歸舟
坐成泛去馬亦已刷三年風波險盡付一笑閱惟君同
懷抱各坐天機拙我家鴟夷子竹帛照吳越雲仍無肖
似頫首媿前哲若家卧龍公事業管蕭埒期君踵祖武
勿惜兒女別言狂舉白浮醉倒霜松折
　　　次韻樂先生除夜三絶
團蒲曲几坐成癡北看南觀恍是非道眼巳空詩眼在
梅花欲動雪花稀
天邊客裏五迎冬爭信還郷似寓公人事都非城郭是
獨憐雞犬識新豐
牀頭曆日鬢絲絲懶倦慵吟守歳詩冝入新年須吉利
明朝把筆寫門􁅯
　　　次韻唐幼度客中幼度相別數年復會於錢塘
　　　湖上
西湖冰泮緑生鱗料峭東風欲中人花片不禁寒食雨
鬢絲猶那湧金春江山契闊詩情在京洛追隨客夢新
喚取歌聲不愁思爲君吹水引盃頻
　　　客中呈幼度
手板頭銜意巳慵墨池書枕興無窮釀泥深巷五更雨
吹酒小樓三面風草色有無春最好客心去住水長東
今朝合有家書到昨夜燈花綴玉蟲
　　　奠唐少梁晉仲兄弟墓下
當年連璧氣如蜺人許躋攀九列齊黃壤一時埋玉樹
靑雲何處用丹梯生平書札頻雙鯉歳晩交情但隻雞
眼底傷心難制淚寧論宿草巳萋萋
　　　鎭東行送湯丞相帥紹興
吳波鱗鱗越山紫鎭東旌斾東風裏前驅傳道相君來
一夜鑑湖春漲起鑑湖如鑑涵空明相君出處如湖淸
十年勲業泰山重五鼎富貴浮雲輕人言公如裴相國
緑野堂髙貯風月我獨願公如子牟身在江湖心魏闕
浯溪有石髙嵯峨公方東征如此何丁寧湖水莫斷渡
早晩歸來絶江去
　　　水月菴謁現老不值
有客叩巖扃無人管送迎片雲間出岫水月自空明
　　　次韻邊公辨
錯落參旗罥竹梢柴荆臨水閉蓬蒿春風吹曉玉蟾墮
穠露洗空銀漢髙雙鵲繞枝應也倦一蛩吟壁巳能豪
新秋只合添詩興莫學潘郎歎二毛
　　　中秋無月復次韻
屋山從捲杜陵茅門徑慵芟仲蔚蒿澹澹白虹風暈壯
紛紛蒼狗雨雲髙凌空累筯仙無術半夜撞鐘句謾豪
枵腹題詩將底用眞成兔角與龜毛
　　　公辨用前韻見贈復次韻
先生筆力玉山鼇氣壓明堂一柱蒿雪椀滌毫詞絶妙
朱絃縮瑟調彌髙心兵不起無三粲坐客常多似四豪
喜有過從南北巷蘇蘭薪桂瀹溪毛
　　　公辨再贈復次韻
書生活計極蕭騷爝火微明似束蒿犬子地寒徒壁立
元龍身懶謾樓髙筆端未辦誇三絶酒裏猶能埽二豪
又向詩壇蘄借一強磨鉛鈍齒吹毛
　　　送施元光赴江西幕府
鎭南旌斾照江皐入幕如今客最髙月暗秋城稀擊柝
雲飛朝棟賸揮毫長亭酒盡歌三叠半夜溪深雨一篙
莫戀陽關更西路九關歸路踏金鼇
　　　次韻林子章阻淺留滯
客行端似未歸雲指點璿杓幾易辰喜有風花黃作暈
似聞溪漲緑生鱗我從走俗言無味君巳鳴文筆有神
繡段炳然空辱贈急繙緹襲埽蛛塵
　　　次韻馬少伊木犀
月窟飛來露巳凉斷無塵格惹蜂黃纎纎緑裹排金粟
何處能容九里香
水尾山腰樹影蒼一天風露不供香誰家鏡裏能消得
付與詩人古錦囊
密密嬌黃侍翠輿避風遮日小扶踈畵闌想見懸秋晩
無限宫香緫不如
　　　林夫人挽詞(黃中之妹知書)
翰墨門闌正巋然故應婉娩亦儒先與聞古學三千禮
能誦家書四百篇卜協嬀姜占永世夢呼辰巳䜟凋年
班姬合有遺文在後日從容訪孟堅
　　　李仲鎭懶窩
求名當着鞭訪道亦重趼二邊俱不住三昧不如懶向
來南嶽師自謂極蕭散收涕且無緒客至那可欵爭如
懶窩髙門外轍常滿殊不妨嘯歌秉燭苦夜短天寒雪
欲花屋角黃雲晩徑須煩二妙對洗玻瓈盞
　　　次韻陳季陵寺丞求歙石睂子硯
金星熒熒睂子緑婺源琢石如琢玉寶玩何曽捄枵腹
但愛文君逺山蹙丈人筆陣森五兵書品入妙仍詩名
我有陂陀天海様與公文字俱金聲梟盧一擲不須呼
況敢定價論車渠只煩將到粧臺下試比何如京兆畵
　　　次韻季陵貢院新晴
鎖闈令嚴深復深五星簾幕晴若隂澹雲微月謾淸夜
短檠政自關人心看燈作暈生睡色江南行處夢不隔
覺來快讀新晴篇怳然寘我鶯花前徑欲觴公後堂酒
倘煩春衫小垂手
　　　次韻周子充正字館中緋碧兩桃花
碧城香霧赤城霞深出劉郎未見花憑仗天風扶絳節
爲招萼緑過羊家
　　　明日子充折贈次韻謝之
海上三山冠綵霞六時髙㑹雨天花歩虚聲裏隨風下
吹落㝷常百姓家
　　　明日大雨復折贈再次韻
一天雲葉翳朝霞風卷泥沾不惜花羣玉山髙春好在
人間煙雨暗千家
　　　張恭甫正字折贈館中碧桃因次子充韻(次年)
滿枝晴雪照靑霞舊識桃源暈碧花俯仰京塵隔年夢
東風猶認故人家
　　　雨中報謁呈劉韶美侍郎
花落滿城雨雨餘雲重隂驅車有底急巷泥三尺深平
生黃篾舫漁榔有淸音斗升得苦相懷刺衝愁霖歸來
掩關卧一枕直兼金作詩詫比鄰幸勿譏褊心
　　　雨中集水月
獻之今年不堪暑天亦相憐病良苦明便中秋法合凉
夜半行雲曉行雨蘄州竹簟淸如氷飢蚊倔強猶鳴聲
下牀蚤喜衣裳健出門更覺山川明曳屐扶藜㝷水月
不惜垂垂巾角折竹間松下巳淒然却要芳樽生煖熱
　　　送洪景盧内翰使虜二首
金章玉色照離亭戰伐和親決此行國有威靈雙節重
家傳忠義一身輕平生海内文場伯今日胸中武庫兵
萬里往來公有相淮濆隂德貫神明(近日兩淮戰地/掩骼公之請也)
檄到中原殺氣銷穹廬那敢說天驕今年蕃始來和漢
即日燕當逺徙遼北土未乾遺老淚西陵應望孝孫朝
著鞭往矣功名會麟閣丹靑上九霄
　　　次韻嚴子文旅中見贈
杯中疇昔共江天傾座新詩報警聯海浦寸心空共月
京華雙髩各凋年交情敢說同方友句法甘從弟子貟
有意數從文字飲何須爭着祖生鞭
　　　次韻子文客舎小樓
客裏仍攜一束書閉門虹氣自凌虚未聞光範延珠履
誰向甘泉從玉車散盡生涯千荅布收將文價百車渠
淹留且結西湖夏同到秋風賦遂初
　　　次韻劉韶美大風雨壞門屋
雲煙揮翰墨池翻緗縹如山晝掩關巳許六丁收散落
只愁雷電費牆藩
　　　洪景盧内翰使還入境以詩迓之
玉帛干戈洶並馳孤臣叱馭觸危機關山無極申舟去
天地有情蘇武歸漢月凌秋隨使節胡塵捲暑避征衣
國人渴望公顔色爲報褰帷入帝畿
　　　寄題向撫州采菊亭
一葉起秋色衆緑凋歳華耿耿霜露側餘此黃金葩西
風滿天地孤芳照塵沙殷勤開小築花氣日夕嘉落英
楚纍手東籬陶令家兩窮偶寓意豈必眞愛花不如亭
中人一笑了天涯采采勿虚度門前欲髙牙
　　　古風二首上湯丞相
抱瑟游孔門豈識宫與商古曲一再行乃雜巴人倡知
音顧之笑解絃爲更張歸來掩關卧冰炭交愁腸平生
桑濮手未省歌虞唐明發理朱絲復登君子堂遺音入
三歎山髙水湯湯
空山學仙子窮年卧巖扃煮石不得飽秋鬢蒼巳星道
逢紫霄翁示我餐霞經采采晨之華滌濯腐與腥向來
役薪水終然槁柴荆跪謝起再拜飄颻蛻蟬輕飛升那
敢學倘許學長生
　　　冷泉亭放水
古苔危磴著枯藜脚底翻濤洶欲飛九陌倦遊那有此
從敎驚雪濺塵衣
　　　九月十日南山見梅
五斗留連首屢廻來㝷南澗濯塵埃春風直恐淵明去
借與橫斜對菊開
　　　送汪聖錫侍郎帥福唐
承明纔入又南州重見旌旗照柁樓道義平生無捷徑
風波隨處有虚舟如公未可違文石稽古何妨欠碧油
我亦登門煩著録此行無力爲王留
　　　送王純白郎中赴閩漕
聲利場中百戰鏖今誰勇退似公豪緩㝷南粤千山路
先破西興百尺濤平日曼容嫌禄厚他年文本歎官髙
才名政爾歸安往富貴追蹤未可逃(純白先君平生約/官至正郎而休卒)
(踐言故純白爲兵部/便丐去以承其志)
　　　長至日與同舎遊北山
歳晩山同色湖平霧不收寒雲低閣雪佳節靜供愁竹
柏森嚴立蒲荷索莫休瘦笻知脚力政爾耐淸遊
石湖居士詩集卷八
石湖居士詩集卷九
　　　次韻尹少稷察院九宫壇齋宿
草草馳三里蕭蕭共一餐吏方緜禮蕝公自將詩壇隙
月窺牀近窓風刮坐寒鴉鳴未忍散端爲四并難
　　　冬祠太乙六言四首
三一舊傳神呪十神今濟時艱願挽靈旗北指爲君直
擣隂山
月色朧明碧瓦蠟煙浮動黃簾罡騎飈輪欲下一天飛
霰纎纎
雲木栖烏未動風庭警鶴先鳴殘夜百靈夙駕人間鼻
息雷驚
行道羽衣縹緲捲班玉珮冬瓏回首金鋪獸面歩虚聲
在天風
　　　次韻李子永雪中長句
黃昏苦寒烏鳥稀吹沙走石交橫飛布衾如鐵復似水
夢想東風來解圍豈知天地有竒事夜半窓紙生光輝
兠羅寶界佛所現冥凌不敢專璿璣開門倚杖眩一色
迥立此世空無依少年行樂怳尚記瑶林珠樹中成蹊
犬驕鷹俊馬蹄快狡穴未盡須窮追湖海粗豪今豈在
但憶鳴哮如餓鴟北鄰亦復淡生活要我忍寒吟此詩
手龜筆退不可捉墨泓齟齬氷生衣
　　　次韻子永見贈建除體
建子玉杓直黃昏月如霜除道啓柴扃客來巾履忙滿
炷寒缸油共此書檠光平生卜鄰願何意登我堂定交
吾豈敢南榮慚伯陽執手道古作遺篇記河梁破窓風
鳴悲孤客多慨傷危腸不捄飢我詩安得昌成章類村
歌但可侣牛羊收功翰墨藪微子誰能良開卷得雅音
玉鑾導旂常閉戸坐相念雪深梅暗香
　　　與胡經仲陳朋元遊照山堂梅數百株盛開
九陌緇塵滿客襟錢塘門外有園林胡牀住處梅無限
酒斾垂邊柳未深晴日煖風千里目殘山剰水一人心
元方伯始皆吾黨解后淸遊直萬金
　　　次韻胡邦衡祕監
斯言向來立千古敢疵瑕有命孤蓬轉何心勁箭加人
窮名滿世天定客還家回首冥恩怨虚空不著花
　　　三月四日驟煖
日脚融晴晩氣暄睡餘初覺薄羅便如何柳絮沾泥處
煖似槐隂轉午天
　　　久雨地濕
汗礎經旬未肯乾破窓隨處有蝸涎衹今不耐春隂得
想見黃梅細雨天
　　　晝錦行送陳福公判信州
漢家麟閣多王侯冠佩相望經幾秋晝錦聲名兩榮耀
惟有信州如相州國南門頭折楊柳借問江津垂白叟
住在行都四十年曽見歸舟似公否人言公與赤松期
飊車羽輪來何時雲出雲歸俱是道苦學赤松還未妙
君不見補陀大士海復山隨喜却來觀世間
　　　送張眞甫中書奉祠歸蜀
種成桃李恰新隂忽憶家山叢桂林客路莫嫌歸計拙
春江爭似駭機深一封朝奏鈞天夢萬里江行魏闕心
後日還朝飽風露黒頭應有雪絲侵
　　　送周子充左史奉祠歸廬陵
黃鵠飄然下九關江船載月客俱還名髙豈是孤臣願
身退聊開壯士顔傾蓋當年眞旦暮沾巾明日有河山
後期淹速都難料相對猶憐鬢未斑
　　　送陳天予大監同年使閩
春關十載記英遊蚤喜時才近采旒夷路着鞭方逸駕
急流回首忽扁舟雲霄正穩君猶去塵土無邊我合休
問訊後車容客否茶山茘浦看南州
　　　送陸務觀編修監鎭江郡歸會稽待闕
寶馬天街路煙篷海浦心非關愛京口自是憶山隂髙
興餘飛動孤忠有照臨浮雲付舒卷知子道根深
見說雲門好全家住翠微京塵成歳晩江雨送人歸邊
鎖風雷動軍書日夜飛功名袖中手世事巧相違
　　　送李仲鎭宰溧陽
相逢巳歎十年遲冷淡貧交又語離玉筍換班通籍後
黃梅催雨送帆時月巖家世猶爲縣(仲鎭方/叔孫也)金瀨溪山
好賦詩喚起酸寒孟東野倒流三峽洗餘悲
　　　送吳元茂丞浦江
玉筍翻乗縣佐車飄然不肯待新除才名巳被人爭說
官薄何妨計小踈憶昨西湖同我載從今南浦望君書
遥知斂板趨風後始覺丞哉果負予
　　　雪晴呈子永
碧空無處泊同雲晴入荒園鳥雀馴冰面小風池欲動
雪邊濃日瓦如薫塵容俗狀長爲客冷蘂踈枝又作(去/聲)
春詩卷豈能生煖熱犯寒聊復惱比鄰
　　　次韻子永雪後見贈
雪瓴待伴半隂晴竟日檐冰溜雨聲九陌泥乾塵未動
南山石露塔猶明稍聞吉語占農事便覺歸心勝宦情
想得秫田來歳好瓦盆加釀灌愁城
　　　次韻郊祀慶成
帝德重堯緒天心與舜禋慶期符後甲元日際初辛土
緯扶南極旄胡拱北辰律諧風自艮衡正斗垂寅桂燎
靈宫曉蕭脂太室晨百神森壁壘萬衞密鉤陳日月靑
旂色雷霆玉輅塵洗兵銀漢水收雪紫壇春天歩臨黃
道仙班像玉宸陶匏宗素樸琮璧慕精純祕祝裒時對
髙斿歘下賔金鐘鳴傑簴朱火熭芳薪日麗雞竿矗天
旋鳳律新端門敷錫後六合共絪緼
　　　從巨濟乞蠟梅
寂寥人在曉雞窓苦憶花前續斷腸全樹折來應不惜
君家眞色自生香
　　　次韻朋元賣花處見梅
煙濃日淡不多寒擔上看花雪作團想得竹邊春巳暗
明朝走馬過溪看
　　　與正夫朋元遊陳侍御園
沙際春風捲物華意行聊復到君家年年我是曽來客
處處梅皆舊識花官減不妨詩事業地寒猶辦醉生涯
城中馬上那知此塵滿長裾席帽斜
　　　正月十四日雨中與正夫朋元小集夜歸
燈市淒淸燈火稀雨巾風帽笑歸遲月明想在雲堆處
客醉都忘馬滑時老去樽前花隔霧春來句裏鬢成絲
浮生不了悲歡事作劇兒童緫未知
　　　次韻子永夜雨
辦作長愁客工哦苦雨吟挑燈今夕意欹枕故園心漏
屋踈踈滴空檐細細斟相過巷南北屐齒怕泥深
　　　次韻朋元遊王氏園
聯翩歩屧翠微間回首紅塵自鮮歡捲地雨添千澗急
擁門雲鎖兩山盤絶憐茶笋能留客仍喜蛙聲不在官
雪白楊梅消息未重來應至麥秋寒
　　　遊靈石山寺(寺門頰壁有仙人顔禹李甲蕭筠/三人題詩方運筆時伸臂丈餘閽)
(人驚報王僧/回顧巳失矣)
西湖富淸麗城府塵事并我獨數能來不負雙眼明騷
騷殘絮罷颭颭新荷成歳華日夜好遊子能無情午隂
釀初暑稍喜巾袂輕小風吹鬢毛將我入松聲崖寺金
碧暗石泉肝膽淸壽藟萬蛟舞靈峰雙髻撐仙人昔來
游筆墨上朱甍舉臂㝷丈髙聊得兒童驚老矣謝狡獪
題詩記吾曽
　　　次韻李器之編修靈石山萬歳藤歌
君不見東林怪蔓之詩三百年字如金繩鐵索相糾纏
不如李侯靈石句筆陣壓倒長城堅藤隂詩律兩秀發
此段竒事今無前吾聞草木未有不黃落雨荒霜倒相
後先緜緜紫藟天所壽風雨不動常蒼然堅姿絶鄰傲
一所深本無極融三泉騰虯舞蛟矯欲去流蘇絡帶翩
如仙班荆芘藾得吾黨酌泉共吸杯中天詩成一斗屬
太白擘牋揮埽如雲煙北門西掖君自有坐擁紅藥然
金蓮山腰澗底莫濡滯早晩天風吹蛻蟬
　　　次韻正夫遊王園會者六人
丘園窈窕復﨑嶇草木生香景倍殊花下百杯齊物我
雲邊一眼盡江湖不知朱戸趦趄者能勝靑山放浪無
六逸蕭然眞可畵爲君題作竹溪圖
　　　四月五日集陳園照山堂
㝷壑經丘到此堂官閑聊作送春忙短籬水面殘紅滿
團扇風前衆緑香盡捲簾旌延竹色深斟杯酒納山光
洞門無鎖城門近轉午雞啼日正長
　　　題寶林寺可賦軒
十里山行雜市聲道傍無處濯塵纓寶林寺裏逢修竹
方有詩情約略生
　　　次韻朋元久雨
誰釀愁䨧玉宇間都縁梅子要斕斑騰騰困思午猶夢
擾擾奔雲風未還休問滿城騎馬滑不妨長日閉門閑
今朝晴色熹微似乾鵲飛來語屋山
　　　韓無咎檢詳出示所賦陳季陵戸部巫山圖詩
　　　仰窺髙作歎息彌襟余嘗攷宋玉談朝雲事漫
　　　稱先王時本無據依及襄王夢之命玉爲賦但
　　　云頩顔怒以自持曽不可乎犯干後世弗察一
　　　切溷以媟語曹子建賦宓妃亦感此而作此嘲
　　　誰當解者輙用此意次韻和呈以資撫掌
瑶姬家山髙插天碧叢竒秀古未傳向來題目經楚客
名字徑度岷峨前是邪非邪莽誰識喬林古廟常秋色
暮去行雨朝行雲翠帷瑶席知何人峽船一息且千里
五兩竿頭見旛尾仰窺仙館至今疑行人問訊居人指
千年遺恨何當申陽臺愁絶如荒村髙唐賦裏人如畵
玉色頩顔元不嫁後來飢客眼長寒浪傳樂府吹復彈
此事牽連到温洛更憐塵韈有無間君不見天孫住在
銀濤許塵間猶作兒女語公家春風錦瑟傍莫爲此圖
虚斷腸
　　　次韻樂先生吳中見寄八首
金鶴飛來尺素通新詩字字挾光風三年湖海關心處
都在先生句子中
官居門巷果園西桃李成蹊杏壓枝如許年芳忙裏過
斬新今日試題詩
墓林棲鳥各深枝燕子知巢觸幔飛倘有三椽今巳去
不關五斗解忘歸
懶不看書似姓邊夢魂飛繞白鷗前須知席帽衝塵出
不似篷窓聽雨眠
送春濛雨漲蘋灘荷葉田田柳絮闌想見垂虹三萬頃
拍天湖水釣絲寒
知從了義透音聞古井無波豈更渾便好一坑埋衆妙
何須六結解諸根
幾多螻蟻與王侯往古來今共一丘遮莫功名掀宇宙
百年兩角寄蝸牛
粟囊聊復寄三餐埋没緇塵懶濯冠紅紫百般紛過眼
郷山歳晩自蒼官
　　　胡長民監元挽詞
太學虀鹽舊中吳翰墨聲關山題柱筆風露讀書檠夜
雨緑荷破孤墳丹桂生空將擅場手往記玉樓成
　　　次韻朋元正夫夜飲
歌豪仍作家奕勝豈徼幸莫嗤老非少乃尚可以逞玉
瓶引杯長政爾寒漏永二三文章公共此銀燭影陳卿
得秀句劉郎一笑領羸驂兀殘夢乗墜恍難省曉枕訌
更潮俱墮無何境
　　　次韻趙正之同年客中
淸班合列大明宫自要牛刀試一同踏徧巉巖吾道在
莫將㝷尺較窮通
氊車席帽各靑春花下驊騮一鬨塵離合飄零十霜露
咸陽客舎有詩人
可憐山縣五斤手不識王孫八斗才君自扶揺有霄漢
從渠蜩鷃舞蒿萊
　　　次韻陳季鄰戸部旦過菴
宦遊觸處似懸匏北嶽南山想獻嘲拍手百年休鑄鐵
蓋頭一把暫誅茅玉京歳晩梧桐落水國霜淸橘柚包
飛錫巳隨歸夢去何人頂上鵲成巢
　　　朋元不赴湖上觀雪之集明日余召試玉堂見
　　　寄二絶次其韻
雪溪淸興未渠闌晩上西樓帶月看公子自貪低唱酒
肯來同對玉峰寒
文場寧復鬢霜冝白玉堂前雪霽時不惜狂言棖忌諱
秃毫冰硯竟無竒　石湖居士詩集卷九
石湖居士詩集卷十
　　　翰林學士何公(溥)輓詞(以下館中作)
盛際羣多士諸儒遜一賢名場魁淡墨官簿到花磚地
近行知政天髙不假年書生稽古力何必盡台躔
　　　送洪内翰使虜二首
郊廟熙成霈率濵罪如猾夏亦維新邊烽巳却來南虜
使節猶煩第一人遥想穹廬占漢月便呼重譯布唐春
單于若問公家世說與麒麟畵老臣
峨冠方侍玉輿香(公比侍祠郊禋/執綏備顧問)雙節飄然照大荒正
倚先生令趙重寧容驕子詫胡強天敎忠信行區脫人
許功名上太常試卜和羹知未晩歸來煙雨正梅黃
　　　次韻趙德莊吏部休沐
窈窕新堂好委蛇夜直還遥知欹帽髮正奈捲簾山門
外客姑去窓前人對閑誰能烏帽底塵土涴朱顔
　　　次韻王夷仲正字同遊成氏園
秀巖堂上玉東西把酒登臨望眼迷天宇四垂粘地近
海山一抺帶潮低絶知客好無塵事聊記吾曽有醉題
倚賴羣仙聯姓字他年誰敢一杴泥(是日諸公/令余題壁)
　　　王季海祕監再賦成園復次韻
雲莊風榭對東西淸暑光隂近竹迷一斗正縁詩興盡
兩睂休爲客愁低披開豹霧㝷陳迹埽盡蛛塵看舊題
健往莫愁騎馬滑闌珊梅雨不成泥
　　　春晩偶題
寂寥春事冷於秋雨打風吹斷送休點檢梨花成一夢
蘸紅新緑滿枝頭
　　　倪文舉奉常將歸東林出示綺川西溪二賦輙
　　　賦長句爲謝且以贈行
綺川亭上凌雲賦人在回仙舊遊處誰敎書劒走長安
荻月霜楓等閑度朱門不炙釣竿手萬卷難供折腰具
偶然把筯憶蓴羹乞得閑官徑呼渡江漲橋頭有渡船
船頭歷歷東林路雲煙如畵水如天笑憶紅塵問良苦
我亦吳松一釣舟蟹舎漂揺幾風雨因君賦裏說江湖
破帽蹇驢明亦去雞犬相聞望可見鷗鷺同盟心亦許
相過得得欵溪門雪夜前村聽鳴㯭
　　　送吳智叔檢詳直中祕使閩
抗章襥被豈公難巳說髙風立懦頑客路莫嫌河畔草
直廬須愛道家山秋生蓮浦船初泛春滿茶溪騎趣還
却訪故人西府舊定煩書札墮田間
　　　楊君居士挽詞
孝至蘭陔茂身脩梓里恭名場兒中鵠婣黨壻乗龍駒
隙驚年運蟬嫣有慶鍾幽光定無憾豐刻妙形容
　　　送周畏知司直歸上饒待次
漫郎西笑費三年故業新聞腹果然長麈劇談抽繭緒
短檠細字綴𧖟眠頻驚陸海風波夢未了京塵粥飯縁
後日重來應訪舊五湖煙浪有漁船
　　　次韻魏端仁感懷俳諧體
浪學騷人賦逺游大千何事不悠悠酒邊點檢顔紅在
鏡裏端詳鬢雪羞過眼浮雲翻覆易曲肱短夢破除休
孤煙落日冥鴻去心更冥鴻最上頭
　　　次韻李子永梅村散䇿圖
光風先放越溪春蕭散㝷詩索笑人藜杖前頭春浩蕩
三生應是主林神
　　　太師陳文恭公挽詞
日者更皇化公來輔聖能無心殊轍混不作衆波澄舉
國材眞相他年了中興天如遺一老人亦望三登
候火朝連夕籌帷决縱擒一江遮虜障千古殺胡林皦
日黃河誓浮雲緑野心身名兩無憾天壤獨淸音
聖父咨當璧元臣預斷金玉衡賔舜日黃屋遂堯心國
定功無迹身閑病巳深旌忠有謨訓碑牓照來今
趣召單車至驚傳兩鬢凋傾城迎國老即日走天驕夢
巳商人奠身猶漢相朝古來賢達意生滅兩消揺
　　　送陳朋元赴溧陽
九畹滋蘭靜自芳啁啾誰復認孤凰風流歳晩嫌杯酒
文字功深得鬢霜斂板君猶能俛仰倚樓吾敢計行藏
船開便作江南客天色無情更鴈行
　　　次韻韓無咎右司上巳泛湖
休沐辰良不待晴徑稱閑客此閑行春衫欺雨任敎冷
病眼得山元自明抺黛濃嵐圍坐晩揉藍新渌没篙淸
棲鴉未到催歸去想被東風笑薄情
　　　太保節使趙公挽詞(密)
結髮險艱會捐軀跳盪功鬢凋猶陛㦸心在惜弢弓劒
履三槐次樓臺四壁中諸郎競文武不朽是淸風
　　　太冝人程氏挽詞(程泰之吏/部之母)
我昔官黟歙人傳女訓芳尊章冝小婦孫子壽髙堂風
木眞無定冰魚巳不甞遥憐霜露感何必薤歌傷
捧檄三牲養稱觴百歳期身猶孺子泣世巳隙駒馳吉
夢靑衣卜豐碑黃絹辭佳城有竒事應足洗餘悲
　　　與王夷仲檢討祀社
殘夜露如雨秋氣淒以分牆西雲正黒跕跕墮金盆良
耜酢西成豆籩蓊芳芬去年歳大祲小家甑生塵疫鬼
投其巇虐甚溺與焚皇慈降淸問下招離散魂調糜鬻
藥石黒簿回春温德馨典神天秋稼如雲屯社公亦塞
責醉此豐年樽神兮率舊職爲國憂元元自今歳其有
驅癘蒼煙根
　　　王園官舎睡起
公退閉閤卧官居如淨坊屋角斷虹飲日西楊柳黃客
來束我帶客去書滿牀睡覺有忙事煮茶翻斷香
　　　古風酬胡元之(以下白塔/新居作)
拂我膝上琴當客淸風襟我琴無軫絃不和願借之子
調其音美人一笑千黃金彈作江岸花木深下有同隊
之游魚上有同聲之鳴禽琴聲一叠一歎息江花江草
無終極
　　　題徑山凌霄菴
峰頭非塵寰一舎誰所茇軒睂玉霄近按指沙界豁萬
山紛累塊衆水眇聚沬來雲觸石廻去鳥墮煙没向無
超俗縁兹路詎可越偕行木上坐同我證解脫
　　　徑山傾葢亭
萬杉離立翠雲幢嫋嫋稀聞晩吹香山下行人塵撲面
誰知世界有淸凉
　　　題徑山寺樓
浴日蒼茫水捫星縹緲樓神光來燭夜壽木不知秋海
内五峰秀天涯雙徑遊愛山吾欲住衰疾懶乗流
　　　丙戌閏七月九日與王必大登姑蘇臺招王浚
　　　朋陳淵叔耿時舉避暑次時舉韻
始賀火流西還嗟斗斜閏餘暑猶強顔新凉頗難進燥
剛渴欲坼焦卷秃如燼炎官扶日轂輝赫不停運登臨
有髙臺勇往得三俊仍將王郎子飛歩凌劫仞風從噫
氣來雲作壞山陣郷如垂頭魚忽巳蟄蟲振空明晩逾
淸更要孤月印書生乃易與俛仰更喜愠憑闌天爲髙
舉酒山欲近竒書鐵鉤鎖麗句錦窠暈兹遊我輩獨難
挽軟紅軔君看籠中鳥寧識咸池韻(淵叔出米元/章書蹟甚竒)
　　　明日夜雨陡凉復次前韻呈時舉
幽懷靑松獨直道黃楊閏懶從褦襶子遮日干主進閉
戸友千載脫簡理秦燼秋熱出意表誰云法天運摧頽
如鎩翮何暇賈餘俊願從靑溪仙飛下二千仞撇波嘯
長風鏖暑陷其陣兹行病未能暍卧何時振一雨忽破
慳江湖發封印天公如仲尼亦念季路愠團扇未全踈
短檠差可近細字讀𧖟眠揩眼眩燈暈明當呼我友乗
凉蹳游軔賡詩代僕呐非敢翫強韻
　　　七月二日上沙夜泛
困倚船窓看斗斜起來風露滿天涯亭亭宿鷺明菰葉
閃閃凉螢入稻花月下片雲應夜雨山根炬火忽人家
江湖處處無窮景半世紅塵老歳華
　　　浴罷
西城落日半輪明浴罷衣裳一倍輕玉宇風來歸鳥急
火雲銷盡緑雲生
　　　寄溧陽陳朋元明府約秋末過之
海内交情兩斷金一官分袂阻登臨書來恰値看雲眼
夢往誰知共月心道義只今無捷徑溪山依舊有淸音
西風滿棹蒲帆飽秉燭相尋語夜深
　　　次韻耿時舉苦熱
赤日纔低又火雲巷南街北斷知聞荷風拂簟昭蘇我
竹月篩窓慰藉君避暑無竒那避謗能觴便了莫能文
浮湛放蕩從今始悔把長裾強沐薫(余家近穿小蓮池/時舉亦種竹簷間)
(皆爲度/暑計)
　　　次韻王浚明用時舉苦熱韻見贈
暑窓當午思昏昏雷起千峰睡不聞鑠石誰能招楚魄
斵冰我欲訪湘君年華袛合加餐飯事業休工刺繡文
賴有兩賢南北巷歳寒幽谷共蘭薫
　　　李次山自畵兩圖其一泛舟湖山之下小女奴
　　　坐船頭吹笛其一跨驢渡小橋入深谷各題一
　　　絶
船頭月午坐忘歸不管風鬟露滿衣橫玉三聲湖起浪
前山應有鵲驚飛
黃塵車馬夢初䦨杳杳騎驢紫翠間飽識千峰眞面目
當年拄笏漫看山
　　　太傅楊和王挽歌詞二首
先廟垂忠烈孤童侈舊勲風雲天䇿府心膂殿前軍汴
猘漸臺蹙胡驕罽幕焚人亡汗靑在足以詔無垠(定逺/之師)
(劉豫以廢石梁之役虜/帳蕩然功無烈於此者)
歳與靈光晩名登甲令芳剖符山若礪交㦸鬢如霜半
世三槐位千秋異姓王哀榮公不憾人自惜堂堂
　　　少卿直閣鄭公挽歌詞(恭老)
今代魁梧老終身寂寞濵鬢霜三館直碑淚五州春壽
相空壬甲行年竟巳辰墳丘纔馬鬛何處著經綸
憶昨登門日驩傳考室詩謂公安且吉何意哭於斯遺
老典刑盡此邦名敎悲誰能傳耆舊他日慰吳兒
　　　髙景菴讀舊題有感
莓苔風雨舊詩留十七年前鬢未秋巖桂拂雲篁竹拱
樹猶如此一搔頭
　　　華山道中
過午曽雲未肯開煖寒村店竹初灰蕭蕭林響棠梨戰
晩恐陽山有雨來
　　　送嚴子文通判建康
四海論交賴有子一日不見眞愁予人誰可與話心曲
天忽遣來同里居懊惱春來不數面丁寧歳晩猶頻書
黒頭屢別那敢惜歎息駸駸霜滿梳
　　　次韻王浚明詠新居木犀
月窟移來有貴名一簾金碧照東榮鼻端入妙睡魔醒
眼底會眞詩句生日氣瓏璁無奈醉露華凌亂不勝淸
君家傾國何時見淡埽蛾睂撚夕隂
　　　提刑察院王丈挽詞(彦光)
諭蜀三年戍還吳萬里船雲歸雙節後雪白短檠前百
世春秋傳一丘陽羨田浮生如此了何必更凌煙
日者悲離索公今又眇冥門人辦韓集子舎得韋經此
去念築室空來聞過庭平生無路見終古泣松銘
　　　送關壽卿校書出守簡州
東壁星宫館列仙一麾苦欲近田園宅家但寶千金鑑
臣輩何辭萬里船(壽卿述藝祖寶訓爲/書以獻多觸貴要者)京洛知心塵鞅
裏江吳攜手暮帆邊聲名如此歸安往日日閶門望眼
穿
　　　頃自吏部郎去國時獨同舎趙友益追路送詩
　　　數月友益得儀眞過吳江次元韻招之
東風分袂省西廊袖有明珠照客航道義有情通出處
文章無地著炎凉君今猶把一麾去我敢倦鋤三徑荒
邂逅天涯如夢寐肯來相對話更長
　　　長沙王墓在閶門外(孫伯符)
英雄轉眼逐東流百戰工夫土一坏蕎麥茫茫花似雪
牧童吹笛上髙丘
　　　次韻孫長文泊姑蘓館
讀書窓下一燈殘忽有詩來爲煖寒聞道扁舟春共載
雪雲雖冷不相干
　　　長文再作復次韻
渚蒲汀蓼得霜殘歸客思家不計寒喜鵲門前人一笑
絶勝風色候長干
　　　次韻耿時舉王直之夜坐
庭葉翻翻鬧燈花粟粟穠關山千里鴈風雨滿城鐘隴
上新登榖江頭舊熄烽今年吾計得安穩讀三冬
　　　次韻徐子禮提舉鶯花亭(并序)
　秦少游水邊沙外之詞葢在括蒼監征時所作予至
　郡徐子禮提舉按部來過勸予作小亭記少游舊事
　又取詞中語名之曰鶯花賦詩六絶而去明年亭成
　次韻寄之
灘長石出水鳴隄城郭西頭舊小溪游子斷魂招不得
秋來春草更萋萋
愁邊逢酒却成憎衣帶寬來不自勝煙水蒼茫外沙路
東風何處拄枯藤
壚下三年世路窮蟻封盤馬竟難工千山雖隔日邊夢
猶到平陽池館中
文章光燄照金閨豈是遭逢乏聖時縱有百身那可贖
琳瑯空有萬篇垂
山碧叢叢四打圍煩將舊恨訪黃鸝纈林霜後黃鸝少
須是愁紅萬點時
古藤隂下醉中休誰與低睂唱此愁團扇他年書好句
平生知已識儋州
石湖居士詩集卷十
石湖居士詩集卷十一
　　　己丑五月被召至行在遇周畏知司直和五年
　　　前送周歸弋陽韻見贈復次韻荅之(以下自處/州再至行)
(在/作)
分袂悠悠爾許年莫嗔蓬鬢兩蕭然酒槽不奈靑春老
經笥空供白晝眠暗緑千章新活計軟紅三尺舊塵縁
相逢且作西湖客山繞荷花檥畵船
　　　次韻馬少伊郁舜舉寄示同游石湖詩卷七首
蕪城老蘚不知春忽有柴門月色新芝草琅玕無鎖鑰
自無超俗扣門人
莫問朝歌與棘津浮生惟有一杯春君看百戰功名地
越戍吳臺兩窖塵
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
紅皺黃團熟暑風甘瓜削玉藕玲瓏身謀巳落園丁後
滿帽京塵日正中
兩賢風度藹春陽歩屧隨風上柳塘綵筆紅牋芳徑裏
句中挾我萬花香
得得來題小隱詩拂香縈柳画船移湖邊好景春猶未
須到秋淸月滿時
瀟洒王郎亦勝流今年何事阻淸遊當家風味今如此
孤負山隂夜雪舟(王必大獨不赴/二公同遊之約)
　　　玉堂寓直
摛文窓戸九霄中岸幘燒香愧老農上直馬歸催下鑰
傳更人唱促鳴鐘金城􁋥嵲雲千雉碧瓦參差月萬重
骨冷魂淸都不夢玉階蕭瑟聽秋蛩
　　　己丑中秋寓宿玉堂聞沈公雅大卿劉正夫戸
　　　部集張園賞月走筆寄之
笑看收雲捲雨忙沉沉宫樹納空光夜長來伴玉堂宿
天近似聞丹桂香鳷鵲樓欄浮瑞氣鳳凰城闕帶新凉
遥知勝絶西園會也憶車公對舉觴
　　　八月二十二日寓直玉堂雨後頓凉
雨意蒸雲暗夕陽濃薫滿院落花香題詩弄筆北窓下
將此工夫報荅凉
　　　次韻荅吳江周縣尉飲垂虹見寄
垂虹亭上角巾傾鼉怒龍吟醉不聽安得對君浮大白
想應嗤我汗新靑夢魂舞蝶隨春草時節賔鴻點暮汀
湖海扁舟須及健莫敎明月照星星
　　　次韻徐廷獻機冝送自釀石室酒三首
元亮折腰嘻巳久故山應有欲蕪田因君辦作送酒客
憶我北窓淸晝眠
淸絶仍香如橘露甘餘小苦似松肪官槽重濁那知此
付與街頭白面郎
一語爲君評石室三杯便可博凉州百年兀兀同渠住
何處能生半點愁
　　　玉堂寓直曉起書事記直舎老兵語
江湖垂釣手天漢摛文堂魂淸不得眠室虚自生光曉
緯澹天闕江濤隱胡牀傳呼九門開奔走千官忙若若
誇組綬紛紛夢黃梁微聞鈴下騶竊議馬上郎但計夢
長短寧論已行藏
　　　與長文正夫游北山
柳岸松門勝處通馬蹄踏霧入空濛春寒有力欺遊子
天色無情没斷鴻雨脚逺連山脚暗杏梢斜倚竹梢紅
駞裘擁鼻吾衰矣年少猶嫌料峭風
　　　致政承奉盧君挽詞二首(德華父)
泮水橋門識太平歸來霜鬢老柴荆淹中學䆳方成傳
谷口名髙豈待卿黃壤無情埋玉樹靑衫有道勝金籯
襄陽耆舊今蕭索惟有松風到晩淸
純孝當年有䕶持赤睂那敢近姜詩眼看庭玉成名後
身及堂萱未老時湖海靑鞵驚斷夢風霜丹旐挂新悲
尊前五客今誰在愁絶廬山十段竒
　　　寓直玉堂拜賜御酒
歸鴉陸續墮宫槐簾幙參差晩不開小雨遂將秋色至
長風時送市聲來近瞻北斗璿璣次猶夢西山翠碧堆
慚愧君恩來甲夜殿頭宣勸紫金杯
　　　送汪仲嘉侍郎使虜分韻得待字
聖人坐明堂洪覆等穹蓋歳頒兩玉節前後歌出塞公
才有廊廟安用試專對要煩第一人鎭撫大荒外嫩寒
欺別酒微月見征斾遥知燕山雪飄灑漢冠佩玉色照
穹廬驕子亦心醉要領一笑得歸來安鼎鼐是時春正
佳湖上花如海淸遊不可遲日日檥船待
　　　李翬知縣作亭西湖上余用東坡語名之曰飲
　　　緑遂爲勝槩
芷葺蓮巢喚客遊蘆鞭席帽爲君留未論吹水堪添酒
且要移牀學枕流乍霽却隂梅釀雨暫暄還冷麥催秋
石湖也似西湖好煩向蒼煙問白鷗
　　　草蟲扇
莫嫌絡緯股鳴悲解向寒牕促曉機海眼多花無藉在
顚狂只待學于飛
　　　送汪仲嘉待制奉祠歸四明分韻得論字
丹霄碧海眇髙鶱厭直承明却自論寶馬十年聽漏箭
扁舟一雨看潮痕侍臣相憶松門逺歸客還憐菊徑存
淸潤要非山澤相又煩一札下雲根
　　　魯如晦郎中挽詞二首
術業推游刃功名苦溯洄著鞭孤壯志籌算老竒才星
省龎睂去雲山袖手來知公了時命何必誄餘哀
自古歸來引于今遂隱篇碁燈熒夜觀歌板聒春船陳
迹空華似佳城露草邊寂寥雞黍約望眼一􁉓然
　　　初約鄰人至石湖(以下辛卯自/西掖歸吳作)
窈窕﨑嶇學種園此生丘壑是前縁隔籬日上浮天水
當戸山橫匝地煙春入葑田蘆綻筍雨傾沙岸竹垂鞭
荒寒未辦招君醉且吸湖光當酒泉
　　　社日獨坐
海棠雨後沁臙脂楊柳風前撚緑絲香篆結雲深院靜
去年今日燕來時
　　　與周子充侍郎同宿石湖
幽香馥蕙帳淸夢安且吉蘿月墮蒼茫松風隱蕭瑟曉
禽啄且鳴喚我起盥櫛鈎窓納雲濤灔灔浴初日金鉦
忽騰上倒景落書帙佳晴有新課曬種催萟秫從今不
得閒東皐草過膝
　　　和周子充侍郎見寄樂府戲贈之作
釣海風水急登樓塵霧髙不如岸綸巾春船攜小橋芳
草含竒薫光景上東壁桂林那辦此辦作安昌客
　　　壬辰三月十八日石湖花下作
夜飲海棠月朝潄山茶露臞儒槁木形受用侈如許荆
扉隔黃塵誰識花島路惟有瘦笻枝共飽園中趣林神
釀餘春政爾美無度葱蘢千萬重芳意未渠暮風香薦
秀色鼎俎謝腥腐雖無稻粱謀捫腹有餘飫
　　　刈麥行
梅花開時我種麥桃李花飛麥叢碧多病經旬不出門
東陂巳作黃雲色腰鐮刈熟趂晴歸明朝雨來麥沾泥
犁田待雨插晩稻朝出移秧夜食麨
　　　壬辰天中節赴平江錫燕因懷去年以侍臣攝
　　　事捧御盃殿上賦二小詩
去歳排場德壽宫薫風披拂酒鱗紅小臣供奉金龍醆
親到虚皇玉座東
天中繖動玉輿來萬歳三聲徹九街想見牙牀當殿過
舜裳雲委拜堯階
　　　壬辰七月十六日侵晨眞率會石湖路中書事
白葛烏紗稱老農溪南溪北水車風稻頭的皪粘朝露
歩入明珠翠網中
　　　次韻施進之惠紫芝术
山精媒長生仙理信可詰梨棗本寓言𣏌菊亦凡質幽
人愛臞儒藥鼎薦珍物絶粒謝煙火耘苗換肌骨摩挱
萊蕪甑塵生不須拂
　　　題醉道士圖
蜩鷃鵬鵾任過前壺中春色瓮中天朝來兀兀三杯後
且作人間有漏仙
　　　五雜組四首(并序)
　古樂府有五雜組及兩頭纎纎殆類酒令孔平仲最
　愛作此以爲詩戲亦效之
五雜組同心結往復來當窓月不得巳話離別
五雜組流蘇縷往復來臨行語不得巳上馬去
五雜組回文機往復來錦梭飛不得巳獨畵睂
五雜組綵絲鍼往復來鳥投林不得巳夢孤衾
　　　兩頭纎纎二首
兩頭纎纎探官繭半白半黒鶴氅縁腷腷膊膊上帖箭
磊磊落落封侯面
兩頭纎纎小秤衡半白半黒月未明腷腷膊膊扣戸聲
磊磊落落金盤冰
　　　再賦五雜組四首
五雜組綬若若往復來大車鐸不得巳去丘壑
五雜組侯門㦸往復來道上檄不得巳天涯客
五雜組漢旌斾往復來賔鴻字不得巳餐氊使
五雜組非煙雲往復來朝馬塵不得巳嬰龍鱗
　　　夜坐聽雨
四檐密密又踈踈聲到蒲團醉夢蘇恰似秋眠天竺寺
東軒窓外聽跳珠
　　　寒夜獨歩中庭
忍寒索句踏霜行刮面風來鬚結冰倦僕觸屏呼不應
梅花影下一窓燈
　　　會散野歩
忘却下樓扶我誰接離顚倒酒沾衣貪看雪樣滿街月
不上籃輿歩砌歸(歩砌吳/語也)
　　　孟嶠之家姬乞題扇二首(輕雲/翠英)
輕煙小雨釀芳春草色連天緑似裙斜日滿樓人獨望
斷鴻飛入萬重雲
翠袖凌寒弄月明梅花影下醉三更一天風露誰驚覺
寂寞空杯綴落英
　　　周畏知司直得湖南帥屬過吳門復用已丑年
　　　倡和韻贈別
邂逅婆娑失少年劇談抵掌尚超然君猶拄笏看山去
我且披蓑聽雨眠京洛分襟疑後會江吳把酒悟前縁
暫來忽去都如夢疑是陳卿竹葉船
　　　偶書(以下十五首三十年前所/作續得殘稾附此卷末)
伯勞東去燕西飛同寄春風二月時可恨同時不同調
此情那得更相知
　　　雙燕
底處飛雙燕銜泥上藥欄莫敎驚得去留取隔簾看
　　　戲題牡丹
主人細意惜芳春寶帳籠堦護紫雲風日等閒猶不到
外邊蜂蝶莫紛紛
　　　春日三首
藥欄花煖小猧眠雪白晴雲水碧天煮酒靑梅寒食過
夕陽庭院鎖鞦韆
西窓一雨又斜暉睡起薫籠換夾衣莫放珠簾遮洞戸
從敎燕子作雙飛
雙鯉無書直萬金畵橋新緑一篙深靑蘋白芷皆愁思
不獨江楓動客心
　　　髙樓曲(以下六首皆/夢境所得)
歳暮天涯客黃昏蝙蝠飛髙樓人不到小雨怯單衣
　　　湘江怨
蘋芷迷煙路蓮舟忘却歸夜寒江水黒風雨夢如飛
　　　採蓮三首
溪頭風迅怯單衣兩槳凌波去似飛折得蘋花雙葉子
緑鬟撩亂帶香歸
藕花深處好徘徊不奈華筵苦見催記取南涇茭葉露
月明風熟更重來
柔櫓無聲坐釣魚浪花飛點翠羅裾空江日暮無來客
腸斷三湘一紙書
　　　弔陳叔寶詞
賞心亭上再來遊煙月迷人獨自愁行到江邊無去路
却隨潮水過揚州
石湖居士詩集卷十一
石湖居士詩集卷十二
　　　渡淮(八月十一日渡盱眙/過泗州順風如飛)
船旗衮衮徑長淮汴口人看撥不開昨夜南風浪如屋
果然雙節下天來
　　　汴河(汴自泗州以北皆涸草木生之土/人云本朝恢復駕回即河須復開)
指顧枯河五十年龍舟早晩定䟽川還京却要東南運
酸棗棠梨莫蓊然
　　　虞姬墓(在虹縣下馬鋪/北三十七里)
劉項家人緫可憐英雄無策庇嬋娟戚姬葬處君知否
不及虞兮有墓田
　　　宿州(五更出城/鬼火滿野)
狐鳴鬼嘯夜茫茫元是官軍舊戰場土伯不能藏碧燐
三三兩兩照前岡
　　　雷萬春墓(在南京城南環以小牆/榜曰忠勇雷公之墓)
九隕元身不隕名言言千載氣如生欲知忠信行蠻貊
過墓胡兒下馬行
　　　雙廟(在南京北門外張巡許逺廟也/世稱雙廟南京人呼爲雙王廟)
平地孤城寇若林兩公猶解障妖祲大梁襟帶洪河險
誰遣神州陸地沉
　　　雎水(雎口石門巳隤河亦塞/即項羽大敗漢兵處)
一戰塡河擁漢屯拔山意氣巳鯨吞直南即是隂陵路
兵果難將勝負論
　　　伊尹墓(在空桑北一里有磚堠刻云湯相伊/公之墓相傳墓左右生棘皆直如矢)
三尺黃壚直棘邊此心終古享皇天汲書猥述流傳妄
剖擊嗟無咎單篇
　　　留侯廟(在陳留縣中案王原叔諸家攷子房所/封乃彭城留城非陳留也自宋武下敎)
(修復時其/失久矣)
功成輕舉信良謀心與鴟夷共一舟吕媪區區無鳥喙
先生輕負赤松遊
　　　西瓜園(味淡而多液本燕北/種今河南皆種之)
碧蔓凌霜卧軟沙年來處處食西瓜形模濩落淡如水
未可蒲萄苜蓿誇
　　　冝春苑(在舊宋門外/俗名東御園)
狐塜獾蹊滿路隅行人猶作御園呼連昌尚有花臨砌
腸斷冝春寸草無
　　　京城
倚天櫛櫛萬樓棚聖代規模若化成如許金湯尚資盜
古來李勣勝長城
　　　護龍河(在新宋門外中/有綱船數十艘)
新郭門前見客舟淸漣淺淺抱城樓六龍行在東南國
河若能神合斷流
　　　福勝閣(曹太皇所建竒/崛冠京城中)
翬飛五級半空翔指點樓欄說太皇劫火不能侵願力
巋然獨似漢靈光
　　　相國寺(寺榜猶祐陵御書寺中/雜貨皆胡俗所需而巳)
傾檐缺吻護奎文金碧浮圖暗古塵聞說今朝恰開寺
羊裘狼帽趂時新
　　　州橋(南望朱雀門北望宣/德樓皆舊御路也)
州橋南北是天街父老年年等駕廻忍淚失聲詢使者
幾時眞有六軍來
　　　宣德樓(虜加崇葺僞/改曰承天門)
嶢闕叢霄舊玉京御牀忽有犬羊鳴他年若作淸宫使
不挽天河洗不淸
　　　市街(京師諸市皆荒/索僅有人居)
梳行訛雜馬行殘藥市蕭騷土市寒惆悵軟紅佳麗地
黃沙如雨撲征鞍
　　　金水河(在舊封丘門外河中/多大石皆艮嶽所隤)
菜市橋西一水環宫牆依舊俯淸灣誰憐磊磊河中石
曽上君王萬歳山
　　　壺春堂(徽廟稱道君時所居在擷芳/園中俗呼爲八滴水閣者)
松漠丹成去不歸龍髯無復有攀時芳園留得觚稜在
長與都人作淚垂
　　　漸水(黃河將決其地則伏流先出名曰漸水河/身日徙而南過封丘至胙城界中已有漸)
(水去汴京大/約五十里耳)
黃流日夜向南風道出封丘處處逢紫蓋黃旗在湖海
故應河伯欲朝宗
　　　李固渡
洪河萬里界中州倒捲銀潢聒地流列弩燔梁那可渡
向來天數亦人謀
　　　天成橋(碑石蔡京書在濬州岡上驛中東/廡下舊浮橋在此今河徙南行矣)
一岡邑屋舊河灘却望河身百里間湧土漲沙漫白道
天成橋石在髙山
　　　舊滑州(在濬州側積水中爲河所淪久矣/大伾即黎陽山西望積水不逺)
大伾山麓馬徘徊積水中間舊滑臺漁子不知興廢事
淸晨吹笛棹船來
　　　扁鵲墓(在湯隂伏道路傍相傳墓上土可/療病禱而求之或得小圎如丹藥)
活人絶技古今無名下從敎世俗趨墳土尚堪充藥餌
莫嗔醫者例多盧
　　　羑里城(在羑河上/四垣儼然)
陵谷遷移尚故墟天盈商罪未蠲除古今行客同嗤罵
何止三篇泰誓書
　　　文王廟(在羑里/城南)
堂堂十亂欲興周肯使君王死作囚巧笑入宫天亦笑
可憐元不費深謀
　　　相州(推車老人自言吾州韓魏/公郷里南北兩墳尚無恙)
秃巾髽髻老扶車茹痛含辛說亂華賴有郷人聊刷恥
魏公元是魯東家
　　　秦樓(在相州寺中上有貴人幕而觀使客云是/郡主太守之妻也大抵相臺傾城出觀異)
(於他/州)
欄街看幕似春遊斑犢雕車碧畵油奚女家人稱貴主
縷金長袖倚秦樓
　　　翠樓(在秦樓之北樓/上下皆飲酒者)
連袵成帷迓漢官翠樓沽酒滿城歡白頭翁媪相扶拜
垂老從今幾度看
　　　講武城(在漳河上曹操所築周遭/十數里鑿城爲道而過)
阿瞞虓武蓋劉孫千古還將鬼蜮論縱有周遭遺堞在
不如魚復陣圖尊
　　　七十二塜(在講武城外曹操疑塜也森/然彌望北人比常増封之)
一棺何用塜如林誰復如公負此心聞說羣胡爲封土
世間隨事有知音
　　　趙故城(在邯鄲縣南/延袤數十里)
金石笙篁絶代無鼪鼯藜藿正乗除園翁但愛城泥煖
侵早鋤霜種晩𬞞
　　　邯鄲道(即昔人作/黃粱夢處)
薄晩霜侵使者車邯鄲阪峻且徐驅困來也作黃粱夢
不夢封侯夢石湖
　　　藺相如墓(在邯鄲縣南/趙故城之西)
玉節經行虜障深馬頭釃酒奠踈林兹行璧重身如葉
天日應臨慕藺心
　　　邯鄲驛(驛後有磔犬祭天者大抵盡/爲胡俗漢戚夫人縣人也)
長安大道走邯鄲倚瑟佳人悵望間若見羶腥似今日
漢宫何用憶關山
　　　叢臺(在邯鄲/北門外)
憑髙閱士劒如林故國風流變古今袨服雲仍猶左袵
叢臺休恨緑蕪深
　　　臨洺鎭(去洺州三十里洺酒最佳/伴使以數壺及新兔見餉)
竟日霜寒暮解圍融融桑柘染斜暉北人爭勸臨洺酒
云有棚頭得兔歸
　　　邢臺驛(信德府驛也去太行最近城外/有荷塘柳隄頗淸麗不類河朔)
太行東麓照邢州萬叠煙螺紫翠浮誰解登臨管風物
枯荷老柳替人愁
　　　柳公亭(在邢州城北小園中伴使邀客入遊云/舊有流杯今廢園正對太行馬鞍一峰)
(極􁦛/崒)
主人敬客有餘情催喚繩牀坐柳亭曲水流觴非故物
馬鞍山色舊靑靑
　　　内丘梨園(内丘鵞梨爲天下第一初熟收藏十/月出汗後方佳園戸云梨至易種一)
(接便生可支數十年吾家/園者猶聖宋太平時所接)
汗後鵞梨爽似冰花身耐久老猶榮園翁指似還三笑
曽共翁身見太平
　　　大寧河(在内丘北河之東皆/梨棗園二果正熟)
梨棗從來數内丘大寧河畔果園稠荆箱擾擾攔街賣
紅皺黃團滿店頭(北人謂道上/聚落爲店頭)
　　　柏郷(唐志堯山乃古柏仁俗/傳或以此柏郷爲柏人)
貫生名壓漢公卿自古逢讎不反兵仇虜滔天無敢動
柏郷空溷迫人名
　　　唐山(即堯山金主之父名宗堯/改山名山下有放勲廟)
勲唐遺德照淸灣百聖聞風不敢班何物苦寒胡地鬼
二名猶敢廢堯山
　　　光武廟(在柏郷北兩壁有二十八將像廟前有/二石人皆自腰而斷俗傳光武夜過以)
(爲生人問途不/應劒斬之云)
雲臺列像拱眞人野老猶誇建武春不用劒鋒能刜石
冰河一瞥巳通神
　　　趙州石橋(在城南洨河上以鐵筍/卯貫石捲篷不類人工)
石色如霜鐵色新洨河南北尚通津不因再度皇華使
誰洗奚車塞馬塵
　　　柏林院(即東院趙州禪/師道場在城中)
胡來胡現劫灰深風鼓三灾海印沈急過當年無佛處
庭前空有柏森森
　　　欒城(縣極草草伴使怒頓餐不精/欲榜縣令跪告移時方免)
頽垣破屋古城邊客傳蕭寒㸑不煙明府牙緋危受杖
欒城風物一淒然
　　　呼沲河(即光武渡冰處/在眞定南五里)
聞道河神解造冰曽扶陽九見中興如今爛被胡羶涴
不似滄浪可濯纓
　　　眞定舞(虜樂悉變中華惟眞定有京/師舊樂工尚舞髙平曲破)
紫袖當棚雪鬢凋曽隨廣樂奏雲韶老來未忍耆婆舞
猶倚黃鐘衮六么
　　　東坡祠堂(在中山府學/學在化原坊)
化原坊裏尚黌堂聞道蘇仙有奉嘗想見當年行樂處
牙旗鐵馬照金章
　　　松醪(中山酒猶名/松醪然甚漓)
松風潄罷讀離騷翰墨仙翁百代豪一笑氊裘那辦此
當年嵇阮尚餔糟
　　　望都(縣人多癭婦人尤甚相傳縣東接唐縣病/癭者甚衆比縣蓋染其風土縣西有小阜)
(曰由/山)
荒寺踈鐘解客鞍由山東畔白煙寒望都風土連唐縣
翁媪排門帶癭看
　　　安肅軍(舊梁門三城今惟一城/有人煙溏濼皆涸矣)
從古銅門控朔方南城煙火北城荒臺家抵死爭溏濼
滿眼秋蕪襯夕陽
　　　出塞路(安肅北門外大/道容數車方軌)
當年玉帛聘遼陽出塞曽歌此路長漢節重尋舊車轍
插天猶有萬垂楊
　　　白溝(在安肅北十五里闊纔丈餘古亦/名巨馬河本朝與遼人分界處)
髙陵深谷變遷中佛劫仙塵事事空一水涓流獨如帶
天應留作漢提封
　　　太行(渡河即與太行俱北至燕猶未斷大抵東/至薊門北至塞北西接奚界也若晴日無)
(埃則出京至封/丘巳望見之矣)
西北浮雲捲莫秋太行南麓照封丘橫峰側嶺知多少
行到燕山翠未休
　　　固城(自白溝十五里至固城鎭舊遼界也水/味極惡用㧕作大棬汲井謂之凉罐)
柳棬凉罐汲泉遥味苦仍鹹似海潮却憶徑山龍井水
一杯洗眼洞層霄
　　　范陽驛(涿州驛牆外有尼寺二鐵/塔夾塗如雪俯瞰驛中)
郵亭偪仄但冝冬恰似披裘坐土空枕上驚回丹闕夢
屋頭白塔滿鈴風
　　　定興(舊黃村虜新建/爲縣井邑未成)
新城遷次少人煙桑柘中間井徑寒亦有染人來賣纈
淡紅深碧挂長竿
　　　淸逺店(定興縣中客邸前有婢兩頰刺逃走二/字云是主家私自黥湼雖殺之不禁)
女僮流汗逐氈軿云在淮郷有父兄屠婢殺奴官不問
大書黥面罰猶輕
　　　琉璃河(又名劉李河在涿州北三十里極淸/泚茂林環之尤多鴛鴦千百爲羣)
煙林葱蒨帶回塘橋眼驚人失睡郷健起褰帷揩病眼
琉璃河上看鴛鴦(此河大中祥符間路振乗軺録亦謂/琉璃河惟嘉祐中宋敏求入番録乃)
(謂之六里河大抵/胡語難得其眞)
　　　灰洞(在涿北燕南之間兩旁皆髙岡無風/而路極狹塵土坌積咫尺不辨人物)
塞北風沙漲帽檐路經灰洞十分添據鞍莫問塵多少
馬耳冥濛不見尖
　　　良鄉(燕山屬邑驛中供金粟梨天生子/皆珍果又有易州栗甚小而甘)
新寒凍指似排籖村酒雖酸未可嫌紫爛山梨紅皺棗
緫輸易栗十分甜
　　　盧溝(去燕山三十五里虜以活鴈餉客積數十/隻至此放之河中虜法五百里内禁採捕)
(故/也)
草草魚梁枕水低怱怱小駐濯漣漪河邊服匿多生口
長記軺車放鴈時(此河宋敏求謂之蘆菰/即桑乾河也今呼盧溝)
　　　燕賔館(燕山城外館也至是適以重陽虜重此/節以其日祭天伴使把菊酌酒相勸西)
(望諸山皆縞云/初六日大雪)
九日朝天種落驩也將佳節勸杯盤苦寒不似東籬下
雪滿西山把菊看
　　　橙綱(燕城外遇數車載新橙云/修貢種之汴京擷芳園也)
堯舜方堪橘柚包穹廬亦復使民勞華淸茘子沾恩幸
一騎回時萬騎騷
　　　蹋鴟巾(接送伴田彦皐愛予巾裹求/其樣指所戴蹋鴟有愧色)
重譯知書自貴珍一生心愧蹋鴟巾雨中折角君何愛
帝有衣裳易介鱗
　　　耶律侍郎(兵部侍郎耶律寶館伴使也不識/字如提刑運使等字亦指以問)
乍見華書眼似麞低頭慚愧紫荷囊人間無事無竒對
伏獵今成兩侍郎
　　　龍津橋(在燕山宣陽門外以玉石/爲之引西山水灌其下)
燕石扶欄玉作堆柳塘南北抱城廻西山剰放龍津水
留待官軍飲馬來
　　　燕宫(宏侈過汴京/煬王亮所作)
金盆濯足段文昌乞索家風飽便忘他日楚人能一炬
又從焦土說阿房
　　　會同館(燕山客館也授館之明日/守吏微言有議留使人者)
萬里孤臣致命秋此身何止一漚浮提攜漢節同生死
休問羝羊解乳不(遼人館本朝使/巳謂之會同館)
石湖居士詩集卷十二
石湖居士詩集卷十三
　　　與吳興薛士隆使君遊弁山石林先生故居(此/卷)
(乾道壬辰冬赴廣西道/中所作舊名南征小集)
白蘋有嘉招蒼弁得勝踐會心不憚逺乗興恐失便籃
輿犯窮臘共作忍寒面溟濛雲釀雪浩蕩風落鴈松篁
漸淸幽猿鶴或悲怨英英文章公作舎鎖葱舊嶢峰俯
前榮佳木秀諸院窮搜發山骨林立侍談讌西巖踞熊
虎東巖峙屏案履綦故仿佛葢瓦巳零亂經營三十年
成毀一飛電摩挲土花碧小立爲三歎
　　　自石林回過小玲瓏巖竇益竒昔爲富人吳氏
　　　所有今一子尚幼山檢校於官
一丘乃中虚洞穴四無礙却略巖岫杳􁈭糾石牀怪蒼
牛飲前池碧罅灔微瀨雕鎪具百巧圖畵窘千態哀湍
寫壞磴凍雨濕空翠踈梅照草棘痩竹拔蹊隧當時閭
閻子目力在塵外孤童藐難料竒事疑有待誰歟千金
捐來換把茅蓋不仙亦足豪衆垤皆累塊我評北山遊
勝絶此無對玲瓏詎可小孰能爲之大
　　　濯纓亭在吳興南門外
淒風急雨脫然晴當道橫山似見迎野水茫茫何用許
斕供遊子濯塵纓
　　　乾道已丑守括被召再過釣臺自和十年前小
　　　詩刻之柱間後五年自西掖帥桂林癸巳元日
　　　雪晴復過之再用舊韻三絶
浮生渺渺但飛埃問訊星宫又獨來天上人間最髙處
爲君題作鬱蕭臺
拙踈何計補㳙埃慚愧雙旌去復來三過溪門今老矣
病無脚力更登臺
界天山雪淨黃埃溪上扁舟夜汎來匝地東風勸椒酒
山頭今日是春臺
　　　玉山道中
常山多淸溪玉山富喬木行色鬱蒼然頗亦慰愁目梅
花隔籬見瓏璁照茅屋晩來風刮地想見飄香玉
　　　桃花壇下望龜峰
石壇無土謾嶔岑何自能生小柏林擬擘蛤蜊龜殻上
病來不殺嬾登臨
　　　淸音堂與趙德莊太常小飲在餘干琵琶洲傍
　　　洲以形似得名
曲浦彎環繞縣靑一盃閒客兩飄零琵琶不語蒼煙暮
山水淸音著意聽
　　　過鄱陽湖次游子明韻
春工釀雪無端密大塊囊風不肯收休問巉巖與欹側
我今弚靡共波流野鷹兀兀平沙上折葦蕭蕭古渡頭
滿眼荒寒底處所令人腸斷五湖舟
　　　豫章南浦亭泊舟二首
繡檻臨滄渚牙檣插暮沙浦雲沉斷鴈江雨入昏鴉野
曠天何近春寒歳未華來朝風一席隨處且浮家
閏歳花光晩霜朝草色荒趂墟猶市井收潦再耕桑客
路東西懶江流日夜忙長歌情不盡一酌酹滄浪
　　　淸江道中橘園甚夥
芳林不斷淸江曲倒影入江江水緑未論萬戸比封君
瓦屋人家衣食足暑風汎花蘭芷香秋日籬落明靑黃
客舟來遲佳景盡但見碧樹愁春霜
　　　淸江臺在臨江郡圃西岡上張安國題榜
南來富壽岡形勝此蟠結岑竮戴髙臺欄檻了風月蕭
灘曳長煙閤皁炯殘雪江流當帶橫練練浮木末天風
來無郷萬里吹醉纈登臨信竒事忍凍亦癡絶故人春
夢覺遺墨秋蛇掣浮雲眞可咍揮觶酹空闊
　　　自冬徂春道中多雨至臨江冝春之間特甚遂
　　　作苦語
客行無晴時涔涔如漏天東吳至西江舊歳接新年蠟
屐驚踵決油衣笑鶉懸掀淖起復仆頃歩如重關略似
鴨與猪汨没泥水闌我塗未渠窮一晴愧天慳倒塔橋
巳斷壁破渡無船路人相吿語未到先長歎薄晩得磽
确稍入袁州山不辭石齧足聊免泥没韀自古行路吟
聽者凋朱顔軒渠尚能賦詩人類癡頑
　　　玉虚觀去冝春二十五里許君上升時飛白茅
　　　數葉以賜王長史王以宅爲觀觀旁至今有仙
　　　茅極異常草備五味尤辛辣云久食可仙道士
　　　煮湯以設客
白雲堆裏白茅飛香味芳辛勝五芝揉葉煮泉摩腹去
全勝石髓畏風吹
　　　入分冝
新喻渡無橋分冝橋有欄孰歟兩徼吏賢否巳判然堂
上著威信四郊如目前入國政可知兹焉略闚觀
　　　方竹杖
竹君箇箇面團團此士剛方獨凛然外貌中心俱壁立
任從癡子削敎圎
　　　游仰山謁小釋迦塔訪孚惠二王遺蹟贈長老
　　　混融
堵田溪淵淸洄洄梅洲問路寒雲堆連空磴道虬尾滑
竹輿直上無梯階蒼官來迎夾道立相逢無言心眼開
翠微中斷雪磵吼兩耳不辦供喧豗林間靜極成斷相
政要萬壑號風雷山如蓮盆繞金地龍官避席餘蒼崖
祖師抱膝坐古塔大禪海浪翻天來騰空狡獪我未暇
拄杖踏濕撞莓苔問龍亦借一席地解包聽雨眠西齋
當年公案忌錯舉神通佛法同坑埋混融菴中的的意
笑我舌本空崔巍兹事且置飽喫飯稊田米賤如黃埃
　　　大雨宿仰山翌旦驟霽混融云無乃開仰山之
　　　雲乎出山道中作此寄混融
誰開大仰雲此豈吾力及日光千丈毫彈指衆峰立衡
山捲隂氣海市發冬蟄韓蘇兩枯魚出語自濡濕人厄
與天窮底用苦封執但喜拄杖俊仍欣芒屩澁向來三
三尺泥有足似羈􁁍龍淵古橋皴獺徑寒溜泣(龍淵獺/徑皆山)
(中往/迹)春淺山容瘦風饕澗聲急一簞寄前村野䔩旋收
拾猫頭髠筍尖雀舌剥茶粒土毛冠江西斗酒況可挹
聊同一笑粲緩賦百憂集
　　　初入湖南醴陵界
崖樹隂隂夾暝途出山歡喜見平蕪一春客夢飽風雨
行盡江南聞鷓鴣
　　　醴陵驛
緑水橋通縣(縣前浮/橋名)門前柳巳黃人稀山木壽土瘦水
泉香乍脫泥中滑還嗟堠子長櫧州何日到鼓枻上滄
浪
　　　湘潭道中詠芳草
積雨倐然晴秀野若新沐芳草徑寸姿中有不勝緑萋
萋路傍情頗亦念幽獨驅馬去不顧斷腸招隱曲
　　　初見山花
三日晴泥尚没鞾幾將風雨過年華湘東二月春纔到
恰有山櫻一樹花
　　　櫧洲道中
煙凝山如影雲褰日射毫桃間紅樹迥麥裏緑叢髙客
子歎游倦田家甘作勞乗除吾尚可未擬賦離騷
　　　浮湘行
湘山中間湘水橫緑蘋葉齊春漲生盤渦沄沄去無聲
吾乗桂舟泝中􁥀揚波擊汰雙櫓獰轆轤引笮如牛鳴
篙師絶叫叠鼓轟濳魚跳奔乳猿驚煖煙浮空晝夢騰
山長水逺天無情吹簫拊瑟弔湘靈水妃風御繽來迎
問客良苦逺征行昨者斧鉞下靑冥命我盡護安南兵
嶺海一視如王庭布蕩陽春濯腐腥王事靡盬來有程
匪躬之故惟爾甿芳洲杜若空靑靑九歌淒悲不可聽
願賡楚調歸和平
　　　湘江洲尾快風挂帆
船頭雪浪吼奔雷十丈髙帆滿意開我自只憑忠信力
風應不爲世情來兒童屢惜峰巒過將士猶敎鼓笛催
明日祝融天柱去更煩先捲亂雲堆
　　　泊湘江魚口灘
知時社燕語檣竿游子奔波自鮮歡趂客賣魚雙漿急
隔林沽酒小旗寒瀟湘渾似日南落嶽麓巳從天外看
薄暮灘前收百丈卧聞三老報平安
　　　謁南嶽
湘中固多山夾岸萬馬屯坡陀無敢髙似遜喬嶽尊曉
投望雲亭衆丘拱牆藩濃嵐忽飄蕩積翠浮雲端天柱
巳峻極祝融更髙寒紫蓋鬱當中岡勢洶崩奔峙爲赤
帝峰下直宫壖垣角樓捧雙闕圎方模九閽炎符撫中
興南正實司天草木薫協氣山林奠神姦妥靈有備物
龍卷鸞旗軒走忝桂林伯與神俱南轅上謁禮亦冝爲
國憂元元心空禍福相古井寒無瀾杯珓不用擲但願
歸田園相傳壁畵好拂拭塵埃昏弓刀立壯士劒珮班
靈官後宫行樂處窈窕千雲鬟錦地舞月晝珠櫳侍春
閑武氏筆巳絶梗槪猶淸妍(後宫壁畵武洞淸筆極禁/籞富貴之趣紹興二十年)
(火後爲雨所敗後人摹/舊蹟更畵猶有彷彿)旋車闔廟去頗厭山市喧勝果
招客遊徑排集賢關梵庋絢雜組(衡嶽藏經皆錦絲竹/簾護之孟蜀時捨簾)
(乃其戸部侍/郎彬所造)錫杖鏘古鐶(開山善果/尊者所遺)避雨勝業閣(在嶽/祠之)
(南)晩晴留凭欄石廩暎岣嶁望眼増孱顔上封眇孤絶
南臺半雲煙碧岫有靈藥朱陵巢洞仙(晩晴乃盡/見諸峰)病倦
懶幽討山僧鐫我頑松樛唐季枝柏跼隋初根竒事不
勝紀重遊當細論(廟路三十里夾岸大松五季時馬氏/所植勝業寺柏不見根偃於地出八)
(榦龍蟠占數畝世所/未之見傳爲隋時物)
　　　兩蟲
鷓鴣憂兄行不得杜宇勸客不如歸天涯羈思難繪畵
惟有兩蟲相發揮
　　　衡陽道中二絶
桑下蕪菁晩髙花出短籬茅簷少春事惟記浴𧖟時
黒羖鑚籬破花猪突戸開空山竹瓦屋猶有燕飛來
　　　衡州石鼓書院
古磴浮滄渚新黌鎖碧蘿要津山獨立巨壑水同波俎
豆彌文肅衣冠盛事多地靈鍾傑俊寧但拾儒科
　　　合江亭(并序)
　合江亭即石鼓書院今爲衡州學宫一峰特立踞兩水
　之會湘水自右蒸水自左俱至亭下合爲一江而東
　有感而賦韓文公所謂渌淨不可唾者即此處今有
　渌淨閣
石鼓鬱嵯峨截然踞滄洲有如古盟主勤王會諸侯蒸
湘伯叔國稟命會葵丘敢不承載書戮力朝宗周混爲
同軌去崩奔不敢留冝哉百谷王博大無與儔氊毳昔
亂華車馬隔中州未聞齊晉勲包茅費誅求威文亦弘
規尚取童子羞安知千載後但泣新亭囚我題石鼓詩
願言續春秋
　　　沈家店道傍棣棠花
乍晴芳草競懷新誰種幽花隔路塵緑地縷金羅結帶
爲誰開放可憐春
　　　邵陽口路麤惡積雨餘濘難行
平生春夢境俛仰撫八極湖南天盡頭夢亦未常識豈
知多病身今乃著脚歷山泉澄不淸崖土璺而赤坳堂
滑勝油累塊硬逾石貪夫一回顧壯士三歎息不知淸
淑氣果復曽鬱積我豈鄙夷之短咏聊一劇
　　　馬鞍驛飯罷縱歩
食飽倦輿馬散䇿歩前岡意行踏芳草蕭艾蓊生香春
事甚寂寥山桃帶松篁游蜂入菜花此豈堪蜜房今年
𧖟出遲柘葉分寸長好晴纔數日歳事未渠央
　　　黃羆嶺
薄遊每違已兹行遂登危峻阪盪胸立恍若對鏡窺傳
呼半空響濛濛上煙霏木末見前驅可望不可追躋攀
百千盤有頃身及之白雲叵攬擷但覺沾人衣髙木傲
燒痕蔥蘢茁新荑春禽斷不到惟有蜀魄啼謂非人所
寰居然見鋤犁山農如木客上下翾以飛寧知有康莊
生死安嶮巇室屋了無處恐尚橧巢栖安得拔汝出王
路方淸夷
　　　衡永之間山路艱澁薄晩吏卒鬨云漸近祁陽
　　　路巳平夷皆有津津之色
朝登赤土嶺暮入黃泥谷春江弄花月歸夢恍在目覺
來行路難杜宇叫髙木凹中泥没踝凸處石齧足坐輿
我尚病想見肩輿僕衡陽復祁陽可暫不可宿晩來出
前岡路坦亭堠促將士走相賀喜色如膏沐人生本無
悶逆境要先熟不從憂患來安識平爲福夷塗不常遇
歷險始知足
　　　書浯溪中興碑後(并序)
　乾道癸巳春三月余自西掖出守桂林九日渡湘江
　游浯溪摩挲中興石刻洎唐元和至今遊客所題竊
　謂四詩各有定體頌者美盛德之形容以其成功告
　於神明者也商周魯之遺篇可以槩見今元子乃以
　魯史筆法婉辭含譏葢之而章後來詞人復發明呈
　露之則夫磨崖之碑乃一罪案何頌之有竊以爲未
　安題五十六字刻之石傍與來者共商略之此詩之
　出必有相詬病者謂不合題破次山碑此亦習俗固
　陋不能越拘攣之見耳余義正詞直不暇卹也
三頌遺音和者希丰容寧有刺譏辭絶憐元子春秋法
都寓唐家淸廟詩歌詠當諧琴搏拊䇿書自管璧瑕疵
紛紛健筆剛題破從此磨崖不是碑
　　　愚溪在零陵城對岸渡江即至溪甚狹一石澗
　　　耳葢衆山之水流出湘中
一水彎環羅帶闊千古零陵擅風月取名如許安得愚
因病成妍却竒絶至今鏡淨不可唾猶恐先生遺翰墨
澤及溪流不庇身付與後來商巧拙我欲扁舟窮石澗
春漲未生寒瀨咽紛紅駭緑四山空惟有風篁韻騷屑
淸溪東去客西征鈷鉧潭邊聊駐節何時隨汝下瀟湘
歸路三千櫓伊軋(鈷鉧熨斗也/潭形似之)
　　　宿淸湘城外田家
驅馬力猶彊奏牀身始疲浮浮雲拂帳潏潏水鳴籬未
熟燈前夢閑尋道上詩湘中多夜雨客枕最先知
　　　宿深溪驛去廣右界只一程
北戸書頻到南雲鴈不飛試評騎馬路何似釣魚磯擊
柝黃茅店篝燈白竹扉故園桑柘煖亦有稻粱肥
石湖居士詩集卷十三
石湖居士詩集卷十四
　　　晚春二首(以下桂林作/舊在乙稿)
靜極聞檐珮慵來愛枕幃隙虹飛永晝簾影碎斜暉燕
踏花枝語蜂縈柳絮歸輕颸冝白紵時節近淸微
好事憐春老無愁耐日長爐煙驚扇影酒面舞花光照
水雲容嬾移牀竹意凉更煩紅槿帽促拍打山香
　　　紅荳蔲花
緑葉焦心展紅苞竹籜披貫珠垂寶珞剪綵倒鸞枝且
入花欄品休論藥裹冝南方草木狀爲爾首題詩
　　　偶題
檐雨初乾團扇風夕陽芳樹緑葱葱蕉心榴萼俱無賴
要與春衫相並紅
　　　次韻郭季勇機冝雪觀席上留別
勝絶尊前萬事休縱非吾土且登樓山迎雨脚俄飛過
風約江聲欲倒流野水漸堪添酒面夕陽依舊滿簾鈎
憑闌從此遲歸鞅能及中秋對月不
　　　次韻許季韶通判雪觀席上
把酒臨風瑞露傾瓊漿何用謁雲英捲簾雨脚銀絲挂
倚杖江頭緑漲生嶺海一凉蘇暑病山林千籟試秋聲
兹遊竒絶忘羈宦慚愧煙中短棹橫
　　　送周直夫敎授歸永嘉
靑燈相對話儒酸老去羈遊自鮮歡昨夜榕溪三寸雨
今朝桂嶺十分寒知心海内向來少解手天涯良獨難
一笑不須論聚散少焉吾亦跨歸鞍
　　　贈趙廉州
馬羣雜沓草蒙茸刮目權竒一洗空天末也煩行李到
歳寒聊得酒尊同梅花夜夜湘南雨榕葉年年海北風
少待佳晴看山去玉篸髙插翠雲叢
　　　去年過弋陽訪趙恂道通判話西湖舊遊因題
　　　小詩近忽刻石寄來謾録
紅塵寶馬碧湖船一夢如今費十年却照淸溪㝷緑鬢
但餘衰雪兩蕭然
　　　送唐彦博宰安豐兼寄呈淮西帥趙渭師郎中
唐子皦自鮮水淸石鄰粼繡腸五車書不鄙簿領塵黟
山與桂嶺一笑二十春天涯㑹面難歳晚情話眞五管
無賢侯但有嵐煙昏此豈功名場往戍淸淮濵北門詩
書帥平生吾故人問訊今何如凌煙上星辰爲言落南
客病作寒螿呻飄飄北歸夢夜繞吳淞雲
　　　燕臺後盧橘一株冬前先開極香
盧橘花殘細細飛滿枝晴日鬧蜂兒霜餘有此香無奈
合與稱題賦小詩
　　　乾道癸巳臘後二日桂林大雪尺餘郡人云前
　　　此未省見也郭季勇機冝賦古風爲賀次其韻
憶昔北征秋遇雪穹廬苦寒不堪說飛花如席暗燕然
把酒悲歌度佳節胡兒館客類西河鐍戸不容浮蟻泄
當時巳分餐氊莩寧復夢遊炎嶺熱忽逐梅花行萬里
又與故山輕話別天公恐我愁瘴霧十日號風吹石裂
同雲乃肯度嚴關一夜玉峰髙􁋥嵲老榕蓊密最先縞
穉竹枵虚時一折須知桂海接蓬灜滿目三山白銀闕
不管樓髙翠袖單但嫌酒淺金杯凸東郭先生履雖敝
詩情却鬭冰壺潔歸撚凍髭搜好句山館靑燈對明滅
爲憐叶氣到黃茅何止森森松柏恱豐年作守㑹飽煖
羈宦思歸自愁絶豈無菊徑樂琴書亦有秫田供麴糵
東岡雪後一犁春誰在陂頭憶調燮
　　　次韻陳仲思經屬西峰觀雪
仙人灕江遊剪水馮夷宫賓友來鄒枚寒轡揺冬瓏起
望天南陲玉沙滿長風越人來省識把酒酹層空從來
嶠南北人謂將無同那知梁園霰飛入瑞露中幕府有
淸士㝷僧上西峰六花信姢巧未及五字工我亦滌冰
硯課虚貴新功莫嗤兩臞儒毫端尚淸豐
　　　喜雪示桂人
臘雪同雲嶺外稀南人北客盡冬衣從今老杜詩猶信
梅片飛時雪也飛
　　　寄題商華叔心逺堂用卷中韻
示我新詩卷知君遯俗情安流視巫峽灰劫笑昆明徽
外夜絃語甕頭春蟻生藍橋即仙窟何況有雲英
　　　送郭季勇同年歸衡山
天壤郭有道文獻今在兹啄喙家雞羣見子野鶴姿塵
籠萬里心擇食中夜飢拙宦避捷徑瘴風吹鬢絲平生
杏園友把酒天南陲何敢吏朱浮但喜見紫芝問君今
何適舊圃餘荒畦提攜漢隂甕歳晚俱忘機勿開衡山
雲恐驚隱淪棲定肯從君遊歳晚攀桂枝我亦理吳榜
春湘緑蘋齊風蒲爲誰落之子同襟期丁寧祝融峰將
迎兩枯藜一望五千里共洗蠻煙悲
　　　甲午歳朝寓桂林記去年是日泊桐江謁嚴子
　　　陵祠迤邐度嶺感懷賦詩
去年曉纜解江臯也把屠蘇泛濁醪一席飽風漁浦闊
千山封雪釣臺髙將軍老矣鳴孤劒客子歸哉咏大刀
早晚扁舟㝷舊路柁樓吹笛破雲濤
　　　癸水亭落成示坐客長老之記曰癸水繞東城
　　　永不見刀兵余作亭於水上其詳具記中
天將福地鞏嚴城形勝山川表裏明舊說桂林無瘴氣
今知灕水辟刀兵雲深銅柱邊聲樂月冷珠池海面平
願挽江流接河漢爲君直北洗欃槍
　　　緩帶軒獨坐
午日烘開荳蔲苞檐塵飛動雀爭巢蒙蒙困眼無安處
閒送爐煙到竹梢
　　　食罷書字
甲子霖涔雨東南濕蟄風荔枝梅子緑荳蔲杏花紅捫
腹蠻茶快扶頭老酒中荒隅經歳客土俗漸相通(蠻茶/出修)
(仁大治頭風老酒/數年酒南人珍之)
　　　次韻平江韓子師侍郎見寄三首
自古四愁湘水深誰將城郭啓山林有情碧嶂團欒繞
無數朱樓縹緲臨蚺鼓揭天驚客坐象鍪航海厭蠻琛
三千客路長安逺故舊書來直萬金(南人以蚺蛇皮作/腰鼓響徹異常交)
(趾以象革爲/兜鍪皆異事)
靈泉杖屨浙江頭經濟長懷尚典州堂上讀書朝氣爽
臺前呼月海光浮交情尺素勤雙鯉筆力枯松挽萬牛
巳把三章翻樂府爲君擊節變蠻謳(子師新作小築於/浙江號靈泉讀書)
(堂呼月臺/皆其處也)
前年衝雪過雙溪風帽泥韀騎吹隨爛醉依前逢錦瑟
好音惟是欠黃鸝功名未試玉璜玦離別頻傾金屈巵
疇昔北征煩吉夢南征合有夢歸時(頃年北使時朝野/多妄傳被留不歸)
(子師家中人忽夢予歸翌日過界報到故末句/及之鶯鶯子師家善歌者前年過婺劵滿巳去)
　　　冝齋雨中
秀麥一番冷送梅三日霖緑肥新荔子紅浥舊蕉心映
竹千絲舞垂檐一線斟終朝盤膝坐卑濕恐相侵
　　　次韻許季韶通判水鄉席上
靑山緑浦竹間明彷彿苕溪好處行解愠風來如故舊
催詩雨作要將迎休兵幕府烏鳶樂熟稻邊城鼓笛聲
摹寫箇中須綵筆句成仍挾水雲淸
　　　水鄉酌別但能之主管能之將過石康
南郭河橋市井喧緑荷香處有江天一簾梅雨爐煙外
三叠陽關燭淚前馬耳西風君並海船頭北渚我歸田
後期只恐參商似且醉金槽四十絃
　　　六月十五日夜汎西湖風月温麗
暮檥金龜潭追隨今夕凉波紋挾月影揺蕩舞船窓夜
久四山髙松桂黯以蒼長煙界巖腹浮空餘劒鋩棹夫
三弄笛跳魚翻素光我亦醉夢驚解纓濯滄浪多情芙
蕖風嫋嫋吹鬢霜會心有竒賞天涯此何方淸潤不立
塵空明滿生香過淸難久留俛俯墮渺茫
　　　燕堂書事
歲稔齋鈴閴年深屋墍摧狸爭雷瓦過螘化雨窓來盡
日風常籟無時地不梅耳邊情話少笑口若爲開
　　　酒邊二絶
團扇香中嫋嫋風斷腸聲裏看羞紅不須過處催乾盞
聽徹歌頭盞自空
日長繡倦酒紅潮閒束羅巾理六么新樣築毬花十八
丁寧小玉慢吹簫
　　　枕上作
繞枕蚊相聒翻釭䑕自忙早衰秋夢亂不寢曉更長賦
擬騷人屈吟成病客莊安心無可覓隨處且爲鄉
　　　思歸再用枕上韻
老覺觸事懶病添歸計忙行年心巳化疇昔意空長五
柳栗里宅百花錦城莊何時去檢校一棹水雲鄉
　　　李正之提點行至郴用予忙字韻寄和荅
天涯逢我病秋晚送君忙感槩交情厚留連別恨長賓
筵猶雪觀客路巳雲莊摇落郴江路應須憶醉鄉
　　　曉出北郊
偪仄深巷中葱蘢緑隂交山家不早起閉戸如藏逃濃
露蛻蟬咽小風飢燕髙新渠厪涓流壞陂方怒號遐甿
病瘠土不肯昏作勞滅裂復滅裂晚秧如牛毛空餘朝
氣白浮浮濕弓刀官稱勸農使臨風首頻搔
　　　甘雨應祈三絶
晚稻成苞未肯肥鵓鳩啼曉雨來時黃紬被冷初眠覺
先向芭蕉葉上知
數日雖蒙霡霂霑浥塵終恨太廉纎今朝健起巡檐看
恰似廬山看水簾
髙田一雨免飛埃上水綱船亦可催說與東江津吏道
打量今晚漲痕來
　　　與鄭少融趙養民二使者訪古訾家洲歸憩松
　　　關二君欲助力興廢戲書此付長老善良以當
　　　䟽頭
飄飄竹雨潤輕裘嫋嫋松風繫小舟安得從容興廢手
越人重上訾家洲
　　　淳熙甲午桂林鹿鳴燕輒賦小詩少見勸駕之
　　　意
維南吾國最多儒聳看招招赴隴書竹實秋風辭穴鳳
桃花春浪脫淵魚月宫移種新栽桂江水朝宗舊鑿渠
況有狀頭坊井上明年應表第三閭(郡人曹鄴及第詩/云我到月宫收得)
(種爲君移向故園栽今歳用故事植桂正夏進德二堂/之下又復朝宗古渠以應文章應舉之䜟趙觀文王世)
(則亦郡人皆魁天/下故詩中悉及之)
　　　逍遥樓席上贈張邦達敎授張癸未省闈門生
　　　也同年進士俱㑹樓上者七人
疇昔金門看選賢一星終矣半英躔誰憐蠻府淸池句
不著南山捷徑鞭作者七人茅瘴地肅霜九月菊殘天
浮生聚散如風雨同倚東樓豈偶然
　　　畵工李友直爲余作冰天桂海二圖冰天畵使
　　　北虜渡黃河時桂海畵游佛子巖道中也戲題
許國無功浪著鞭天敎飽識漢山川酒邊蠻舞花低帽
夢裏胡笳雪没韀收拾桑榆身老矣追隨萍梗意茫然
明朝重上歸田奏更放岷江萬里船
　　　耳鳴戲題
歷歷從何起泠泠與耳謀人言衰相現我以妄心求逺
磬山房夜寒蜩隴樹秋圓通無別法但自此根修
　　　復作耳鳴二首
至音豈寂透希夷珍重幽田爲發揮妙用何關新卷葉
圓通自有倒聞機夢中鼓響生千偈覺後春聲失百非
寄語爵隂吞賊道玉牀安穩坐朱衣
東極空歌下始靑西方寶網奏韶英不須路入兜元國
自有音聞室筏城牛蟻誰知牀下鬭雞蠅任向夢中鳴
如今却笑難陁種無耳何勞強聽聲
　　　碧虚席上得趙養民運使寄詩約今晚可歸次
　　　韻迓之
偶攜尊酒上孱顔忽憶行人瘴霧間便好來分蒼石坐
巳敎不鎖翠雲關
　　　寒夜
萬象閴無語一蛩吟獨譁肅肅月浸樹滿庭穠李花風
從月中來吹我兩鬢華北斗聲廻環南斗亦橫斜人生
幾良夜吾行久天涯離居隔江漢何由寄䟽麻
　　　甲午除夜猶在桂林念致一弟使虜今夕當宿
　　　燕山會同館兄弟南北萬里感悵成詩
把酒新年一笑非鶺鴒原上巧相違墨濃雲瘴我猶住
席大雪花君未歸萬里關山燈自照五更風雨夢如飛
別離南北人誰免似此別離人亦稀
　　　乙未元日用前韻書懷今年五十矣
浮生四十九俱非樓上行藏與願違縱有百年今過半
別無三䇿但當歸定中久巳安心竟飽外何須食肉飛
若使一丘并一壑還鄉曲調儘依稀(儘乃/俗字)
　　　再用前韻(時被命/帥蜀)
休論今昨緫皆非世味誠甘與我違蜀道雖如履平地
杜鵑終勸不如歸三冬自苦坐毛穎一夢微官陪螱飛
夜久南枝翻倦鵲茫茫月白衆星稀
　　　與同僚遊栖霞洞極深逺中有數路相傳有通
　　　九疑者燭將盡乃還飲碧虚上陳仲思用二華
　　　君韻賦詩即席和之
竹杖芒鞵俗網踈每逢絶勝更踟躕但隨岐路東西去
莫計光隂大小餘彷彿桃源猶舞鳳辛勤李白謾騎魚
今朝眞作遊仙夢不似騷人賦子虚
　　　施元光在崑山病中逺寄長句次韻荅之
四海飄蓬客舎邊幾多雲水與風煙絶無膂力驅長轡
空有孤忠誓大川參井忽隨征馬上斗牛應挂故山前
親交情話知何許詩到天涯喜欲顚
　　　次韻趙養民碧虚坐上
巳將山色染睂黛更挽江波添酒罍珍重江山勸人醉
笑人驅馬惺惺迴
　　　贛州明府楊同年挽歌詞二首
拱璧温無纇深蘭逺自芳淸班孤玉筍薄宦老銅章傳
業麒麟子承家鴻鴈行門闌自簪笏吾獨憾堂堂
憶昔龍門化曽容鴈塔陪逡巡九閏過迢遞一書來未
報錯刀贈驚傳丹旐廻辰陽隔江渚空㱔楚詞哀
石湖居士詩集卷十四
石湖居士詩集卷十五
　　　初發桂林有出嶺之喜但病餘便覺登頓至靈
　　　川疲甚自歎羸軀乃無一可偶陸融州有使來
　　　書此寄之
桂林獨冝人無瘴古所傳北客守炎官恃此以泰然堂
髙愜宴坐訟簡容佳眠不計身落南璿柄三回天今朝
遂出嶺歡呼繫行纏罝兔脫豐草池魚躍淸淵那知多
病身久靜翻懷安長風蕩籃輿簾箔飄以翾靈泉路喫
蹶僕夫告頳肩我亦頭岑岑中若磨蟻旋走投破驛宿
強飯不下咽兹事未渠央萬里蜀道難十年故倦遊況
乃成華巓𧖟老當作繭不繭夫何言
　　　甘棠驛
萬里三年醉嶺梅東風刮地馬頭廻心勞政拙無遺愛
慚向甘棠驛裏來
　　　靈泉(驛後有/龍惠泉)
泉螭無語笑經過欲拊㷀鰥奈拙何孤奉明恩雖出嶺
歡顔終少汗顔多
　　　嚴關(或謂之炎關桂人守險處朔雪多不入關/關内外風氣迥殊人以爲南北之限也)
回看瘴嶺巳無憂尚有嚴關限北州裹飯長歌關外去
車如飛電馬如流
　　　施進之追路出嚴關且寫予眞戲題其上
喚渡牂牁瘴水濱嚴關關外又逢春神仙富貴俱何在
且作全家出嶺人
　　　興安乳洞有上中下三巖妙絶南州率同僚餞
　　　別者二十一人遊之
山水敦夙好煙霞痼竒懷向聞乳洞勝出嶺更徘徊雪
林縞萬李東風知我來華裾繡髙原故人紛後陪繫馬
玉溪橋嵌根豁崔嵬蕩蕩碧瑶宫冰泉潄牆隈芝田漑
石液深畦龍所開匄我一掬慳頮此炎州埃仍呼輪袍
舞醉倒瑞露杯但恐驚山靈腰鼓轟春雷薪翁雜餉婦
圜視歡以咍兹巖何時鑿閱世幾劫灰始有此客狂後
會眞悠哉南遊冠平生巳去首猶回歳月可無紀三洞
俱磨崖會有好事者摩挲讀蒼苔
　　　鏵觜(在興安縣五里所秦史録所作也迎海陽/水壘石爲壇前銳如鏵衝水分南北下爲)
(湘灕二江功用竒偉余/交代李德逺嘗修之)
導江自海陽至縣廼瀰迤狂瀾旣奔傾中流遇鏵觜分
爲兩道開南灕北湘水至今舟楫利楚粤徑萬里人謀
􁒝天造史禄所經始無謂秦無人虎䑕用否耳紫藤纏
老蒼白石溜淸泚是聞可作社牲酒百世祀修廢者誰
歟配以臨川李
　　　大通界首驛
愚悃無華敢自欺寸誠珍重吏民知東風重倚庭前樹
送別人情似到時
　　　陳仲思陳席珍李靜翁周直夫鄭夢授追路過
　　　大通相送至羅江分袂留詩爲別
相送不忍別更行一程路情知不可留猶勝輕別去二
陳拱連璧僊李瑚璉具周子雋拔俗鄭子秀風度嗟我
與五君曩如栖鳥聚偶投一林宿飄摇共風雨明發各
飛散後㑹渺何處栖鳥固無情我輩豈漫與班荆一炊
頃聽此昆弟語把酒不能觴有淚若兒女脩程各著鞭
慷慨中夜舞功名在公等臞儒老農圃
　　　懷桂林所思亭
篸山竒絶送歸時曽榜新亭號所思桂水衹今湘水外
他年空有四愁詩
　　　羅江
嶺北初程分外貪驚心猶自怯晴嵐如何花木湘江上
也有黃茅似嶺南
　　　初入湖湘懷南州諸官
今晨入湖南甘土絳以紫厥壤旣殊異風氣當稱此回
思始安城舊籍贅楚尾實惟荆州隷零陵之南鄙時雪
度嚴關物色號淸美儻以土冝觀尚非淸湘比何況引
而南焦茅數千里向我作牧時客過不停軌憧憧走官
下旣至輒咎悔書來無別語但說瘴鄉鬼我今幸北轅
又念衆君子懷哉千金軀博此五斗米作詩諷方來南
遊可以巳車輪倘無角吾詩亦金柅
　　　淸湘縣郊外雜花盛開有懷石湖
午行淸湘縣妍煖春事嘉柴荆鬧桃李冥冥一川花故
園豈少此愈此百倍加我寧不念歸顧作失木鴉百年
北窓凉安用天一涯君恩重喬嶽敢計征路賖鄉心與
官身鑿枘方聱牙橘柚走珍貢何如繫匏瓜明當復露
奏天日臨幽遐儻許淸江使曵尾還汙邪
　　　珠塘(未至淸湘/二十里)
林茂鳥烏急坡長驢䭾鳴坐輿猶足痺負笈想肩頳廢
廟藤遮合危橋竹織成路傍行役苦隨處有柴荆
　　　題湘山大施堂(山中祖師號無量/壽眞身塔在焉)
重倚春林淚竹枝南迷風物鬢成絲難㝷桂嶺千峰夢
更了湘山一段竒來去別無心外法行藏休問塔中師
若論大施門前事竿木逢場且賦詩
　　　淸湘驛送祝賀州南歸
海内交情兩斷金離歌倡和俱吳音桃花如雨暮春酒
竹箭有筠他日心萬里書來蜀道易四愁詩成湘水深
田園將蕪各早計一棹五湖能見㝷
　　　淸湘驛送王柳州南歸二絶
南歸北去路茫茫不是行人也斷腸可惜湘江春夜月
落花時節照離觴
我巳兼程無脚力君猶追路有襟期從今月下共花下
誰復醉吟先和詩
　　　七里店口占
分手暮江寒徘徊立馬看㝷常相見易倍覺別離難
　　　全守支耀卿飲餞七里倅楊仲宣復攜具至深
　　　溪酌別且乞余書走筆作此兼寄耀卿
店舎煙火寒塵沙亭堠逺嫣紅糝芸緑春事亦巳晚年
芳去踆踆江水來衮衮故人瀟湘逢留落一笑莞巳張
七里飲更出深溪餞草間艶紅粉竹裏趣廚傳故意如
許長由來共鄉縣愧我不能觴負此離歌囀別愁滿天
末不醉何由遣却憶支使君風前白波捲
　　　深溪鋪中二絶追路寄呈元將仲顯二使君
賀州歸去柳州還分路千山與萬山把酒故人都別盡
今朝眞箇出陽關
衹有南風捲路塵斷無南客送車輪故人合在瀟湘見
却向瀟湘別故人
　　　戲題愚溪
碧湍潄白石沄沄復湯湯旣爲人所愚安用爾許忙我
昔曽經過重來巳三霜無事趼雙足奔走寧非狂溪流
到江平翻笑客路長豈不有歳晚乞身還故鄉
　　　初泛瀟湘
六槳齊飛急下灘碧琉璃上雪花翻越來溪色淸如此
只欠磯頭一釣竿
　　　湘口夜泊南去零陵十里矣營水來自營道過
　　　零陵下湘水自桂林之海陽至此與營㑹合爲
　　　一江
我從淸湘發源來直送湘流入營水故人亭前合江處
暮夜檣竿矗沙尾却從湘口望湘南城郭山川恍難紀
萬壑千巖詩不徧惟有蒼苔痕屐齒三年瘴霧亦竒絶
浮世登臨如此幾湖南山色夾江來無復瑶篸插天起
坡陀狠石蹲淸漲澹蕩光風浮白芷騷人魂散若爲招
傷心極目春千里我亦江南轉蓬客白鳥愁煙思故壘
逺遊雖好不如歸一聲鶗鴂花如洗
　　　南臺瑞應閣用壁間張安國韻
衝雨上山頭臨雲看山脚松間一彈指開此寶樓閣草
鞵方費錢拂子不暇握小偈出雷音千古驚猿鶴
　　　湘潭
暮雨檣竿縣一灣長官立馬水雲間風吹江沫浮浮去
誰在沙頭閉戸閒
　　　泊長沙楚秀亭
雨從湘西來波動南楚門不知春漲髙但怪江水渾舟
行風打頭陸行泥没鞍且登裴公臺半日心眼寬
　　　題嶽麓道鄉臺
山外江水黃江外滿城緑城外杳無際天低到平陸長
煙貫楚尾逺勢帶吳蜀故園東北望遊子闌千曲
　　　寄題潭帥王樞使佚老堂
孺子滄浪濯纓處千載新堂來卜鄰潦收無波徹底靜
東湖之水堂中人濛陽花譜勝洛下竹西藥闌來海瀕
新篁緑沉桂丹渥嶽立竒石蒼苔皴賞心滿眼伴閉戸
天風夜下扶車輪胸中種蠡妙經濟鬢鬚白雪朱顔春
蒼生未佚身朱老斯堂未可忘斯民四年西略可萬世
孤撐獨立扛千鈞匹馬幡幡恃天日危言岌岌愁鬼神
浮生蚤休信不惡持此欲去非吾聞客遊瀟湘逢騎吹
知公巳爲蒼生起公今少勞佚者多湛輩乃可寒江蓑
(王公自言堂去東湖頃歩新得彭州牡丹揚/州芍藥丹桂貓頭竹并徐氏五怪石列堂下)
　　　湘隂橋口市別游子明
馬首欲東舟欲西洞庭橋口暮寒時三年再別子輕去
萬里獨行吾蚤衰遥憶美人湘水夢側身西望劒門詩
老來不灑離亭淚今日天涯老淚垂
　　　竈渚
白魚出水卧銀刀紫筍堆盤脫錦袍捫腹將軍猶未快
棹船西岸摘蔞蒿
　　　大波林
湖路荒寒又險艱大千空水我居間篙師晚始分南北
指點靑靑漢口山
　　　連日風作洞庭不可渡出赤沙湖
金沙堆前風未平赤沙湖邊波不驚客行但逐安穩去
三十六灣漲痕生滄洲寒食春亦到荻芽深碧蔞芽靑
汨羅水飽動荆渚嶽麓雨來昏洞庭大荒無依飛鳥絶
天地惟有孤舟行慷慨悲歌續楚些彷彿幽瑟迎湘靈
黃昏慘淡檥極浦雖有漁舎無人聲冬湖落􁥀此蹔住
春潦怒長隨傭耕吾生一葉寄萬木況復摇落浮滄溟
漁蠻尚自有常處羈官方汝尤飄零
　　　寄題贑江亭(陳季陵贑州書云新作此亭/泉使李正之題其榜要予詩)
二水之會新作亭主人文章子墨卿我記斯亭且不朽
千載當與文俱鳴題榜誰歟漢使者風流好事飾儒雅
平生兩君吾故人安得繫馬亭堦下鼓旗西征上奔瀧
所思不見心難降瞿塘縱有文鱗雙愛莫致之章貢江
　　　浯溪道中
江流去不定山石來無窮歩歩有勝處水淸石玲瓏安
得扁舟繫絶壁卧聽漁童吹短笛弄水看山到月明過
盡行人不相識
　　　夜泊灣舟大風雨未至衡州一百二十里
阿香攪客眠夜半驅疾雷空水受竒響如從船底來嘈
嘈雨窓鬧軋軋風柁開睡魔走辟易耳界愁喧豗有頃
飄驟過灘聲獨鳴哀燈婢燭嚢衣篙師理檣桅煩擾到
明發村雞亦喈喈
　　　泊衡州
客裏仍哦對雨吟夜來星月曉還隂空江十日無春事
船到衡陽柳色深
　　　歩入衡山
應有人家住隔溪緑隂亭午但聞雞松根當路龍筋瘦
竹筍漫山鳳尾齊墨染深雲猶似瘴絲來小雨不成泥
更無騎吹喧相逐散誕閒身信馬蹄
　　　重遊南嶽(焚香鎭南殿過銓德觀醮注生祠庭/觀道君玉符王七及八角玉印經方)
(四寸許文曰注生眞君玉印雨中登山遊南/臺福嚴至瑞應擲鉢天柱諸峰之上寒甚病)
(衰不至上/封而返)
捨舟得馬如馭氣歩入靑松三十里我從蠻嶺瘴煙來
不怕雨雲埋嶽趾憶昔南征欵廟庭往來無恙神所祉
當時巳有歸田願帝臨此心如白水煌煌南正館於東
手握八觚温玉璽駿奔灊霍左右輔好生不殺扶炎紀
崇禋竣事曉壇空躋攀小試靑鞋底不知雲磴幾千丈
但見漫山白龍尾石頭招我上南臺瑞應闌干天半倚
福嚴鐘聲過橋來彷彿三生如夢裏堂中尊者巳先去
苔鎖巖扉何日啓竹嫌磽确老逾痩松畏髙寒蟠不起
癯儒尚病怕深登幽討未窮行且止我評七十二髙峰
鬱律穹窿少觀美儼然可瞻不可玩往往雄爭如負扆
乃知嶽鎭蓋深厚不與他山爭秀偉區區獻狀眩兒童
乳洞淡巖眞戲耳
　　　四明人董嶧久居嶽市乞詩
祝融峰下兩逢春雨宿風餐老病身莫笑五湖萍梗客
海邊亦有未歸人
　　　三月十五日華容湖尾看月出
雲銷澧陽風月生岳陽水誰推赤金盤湧出白銀地徘
徊忽騰上蹀蹀恐顚墜稍髙輪漸安飛彩到篷背晶晶
浪皆舞靨靨星欲避兜羅世界網普現無邊際官居束
戸庭有眼如幻翳向非行大荒寧有此巨麗乗除較得
失漂泊非左計妻孥競驩譁渠亦知許事
　　　釣池口阻風迷失港道
回風打船失西東柁癡㯭弱無適從三老號呼鐵纜墜
招頭撾鼓驅魚龍千篙撐折百丈斷日暮稍與洪相通
推移㝷尺力千里時有黃帽來言功康莊大逵世不乏
乃獨蹇産濤波中一官橫起險易相刹那憂喜隨兒童
漲湖連天逺目斷且復加飯追萍蓬蒲團坐煖看香篆
作止任滅如頑空
　　　鼎河口枕上作
漂泊離巢燕彎跧負殻蝸瘦嫌莞席硬老覺畵屏奢報
道帆當落傳呼鼓巳撾且投人處宿未到巳聞蟇
　　　安鄉縣西晚泊
水闊鳥烏倦墟寒童僕飢一灣村縣過百折暮江遲曉
夢孤燈見春隂病骨知簡書寧不畏旅力奈先疲
　　　澧陽江
順流下沅江溯流上澧浦水深蘭芷寒漂摇憚風雨采
采不盈掬何由寄逺渚洞庭浮天白遐矚莽吳楚有懷
獨晤歎㯭聲與人語暮夜即維舟蒼茫定何許
　　　澧浦
葦岸齊齊似碧城江船罨岸逆風行緑蘋白芷俱憔悴
惟有蔞蒿滿意生
　　　澧江漁舎(安鄉灃陽之間自兵/火後瘡殘猶未復)
狡窟空來四十年沼江猶自少炊煙茫茫曠土無人問
蘆荻春深緑滿川
　　　孫黃渡(自此登陸至公/安渡江過沙頭)
捨舟從陸更間關徑仄仍荒亦未乾棘刺近人牢閉眼
泥塗兀馬緊扶鞍茶山盜藪路程惡麥壠人家懷抱寬
擔僕輿夫盡劬瘁病翁那得更加餐
　　　潺陵
舟橫攸河水馬滑潺陵道百里無鉏犁閒田生春草春
草亦巳瘦栖栖晚花少落日見行人愁煙沒孤鳥老翁
雪髯鬢生長識羣盜歸來四十年墟里迹如埽莫訝土
毛稀須知人力槁生聚何當復兹事恐終老人言古戰
場瘡痍猝難療誰使至此極天乎吾請禱
　　　將至公安
前村後村啼杜宇伴人憂煎與人語雲寒日薄春一夢
地闊天低淚如雨我馬虺隤我僕痡豈不懷歸畏簡書
公安縣前酒可沽不如且聽提胡盧
　　　公安渡江
食罷雨方作起行泥巳深伴愁多楚些吟病獨吳音莫
怨馬蹄滑須愁𧖟事侵梅黃時節是未可決晴隂
　　　荆渚堤上
原田何莓莓野水亂平楚大堤少人行誰與藝稷黍獨
木且百歳骯髒立水滸當年識兵燼見赦幾樵斧摩挲
欲問訊恨汝不能語薄暮有底忙沙頭聽鳴㯭
　　　渚宫野歩題芳草
草色沐新雨緑潤如得意披拂欲生煙苒苒著巾袂天
涯各芳春秦吳千萬里故人攀桂枝今夕念游子
　　　發荆州(自此登舟/至夷陵)
初上篷籠竹笮船始知身是劒南官沙頭沽酒市樓煖
徑歩買薪江墅寒自古秦吳稱絶國于今歸峽有名灘
千山萬水垂垂老只欠天西蜀道難
　　　虎牙灘(又名金門十/二倍屬夷陵)
傾崖溜雨色慘淡水墨畵辛夷碎花縣瘣木老藤挂翠
莽楚甸窮黃流蜀江下一灘今始嘗三峽此其亞雨點
鼓士摻雲騰挽夫跨驚心度石林破眼見村舎牛眠草
色裏犬吠竹林罅歩頭可檥船安穩睡殘夜
　　　峽州至喜亭
斷崖卧水口連岡抱城樓下有吳蜀客檣竿立滄洲雨
後漲江急黃濁如潮溝時見山峽船鐃鼓噪中流適從
稠灘來白狗連黃牛渦濆大如屋九死爭船頭人鮓尚
脫免虎牙不須憂
　　　初入峽山效孟東野(自此登陸/至秭歸)
峽山偪而峻峽泉湍以碕峽草如毨毛峽樹多樛枝峽
禽惟杜鵑血吻日夜啼峽馬類黃狗不能長鳴嘶峽曉
虎跡多峽暮人跡稀峽路如登天猿鶴不敢梯僕夫負
嵎哭我亦呻吟悲悲吟不成章聊賡峽哀詩
　　　土門
汙泥汨峻阪狠石卧中路睥睨無敢前趦趄屢却顧長
繩引籃輿前輓後推去吏士更叫號作氣欲飛度顚墜
較分寸商略營蹞歩須臾氣亦竭一一汗如雨
　　　桃花舖
老蕨漫山鳳尾張靑楓直榦如攢槍山深嵐重鼻酸楚
石惡淖深神慘傷隂崖風生吹客急草中枯株似人立
昳晡卓幕先下程將士黃昏始相及
　　　覆盆舖
三登三降岡始斷一歩一休日欲斜濁酒半瓶不得煖
覆盆有舖無漿家
　　　小望州
峰頭髙絶鄰四瞰若窺井小山萬蟻垤大山拊其頂叢
霄一握近罡風振衣冷似聞天人語笑我雪垂領曩侍
玉案香委佩太淸境獨下赤城戲俯仰一枰頃豈其厭
晨華嗅此腥腐鼎揮手謝天人伶俜愧孤影來償繭足
債尚欠界天嶺老矣且勌遊歸期行可請
　　　大望州
望州山頭天四低東瞰夷陵西秭歸峽江微茫細如帶
江外千峰靑打圍黃牛廟磯石如劈想看驚湍虎鬚白
水行陸走俱險艱安得如鳥有羽翼
　　　一百八盤
疇昔辭桂林自謂巳出嶺蛻蟬蠻煙中恍若醉夢醒今
來峽山路歩歩躡雲頂仍聞蚯蚓瘴顧與嶠南等平生
行路難驚浪兀漂梗迷塗兹益逺鳥道非人境老矣法
當佚懷哉跡可屏拜手天東南亟上歸田請
　　　火墨坡下嶺
淸晨入岑蔚嵐重寒颼飀忽聞黃鸝語方悟麥始秋旅
食法當瘦逺行人所愁況復深山中不與和氣游苦辛
那敢憚病悴良可憂徒憂亦無益聊作商聲謳
　　　八場平聞猿
淸猿泠泠鳴玉簫三聲西聲髙樹梢子母聯拳傳枝去
忽作哀厲長鳴號天寒林深山石惡行人舉頭雙淚閣
雪澗琴心未足悲須寫峽中腸斷時(琴曲有雪/澗聞猿)
　　　鑽天三里
非岡非嶺復非坡黃鵠不度吾經過妻孥下行啼且笑
聯手相攜如踏歌風吹汗乾人力盡屐齒與石方相磨
鑽天三里似千里四十八盤將奈何
　　　蛇倒退
山前壁如削山後崖復斷曏吾達隴首如海到彼岸那
知下嶺處慄甚履冰戰牽前帶相挽縋後衣盡綻健倒
輒㝷丈徐行厪分寸上疑縁竹竿下劇滚金彈豈惟蛇
退舎飛鳥望崖反稍喜一徑平猶有千石亂仍逢新燒
畬約略似耕畔心知人境近顰末百憂散山民茆數把
鬼質犢子健腰鑱走迎客再拜復三歎謂匪人所蹊官
來定何幹儻爲飢火驅平地豈無飯意者官事迫如馬
就羈絆我乃不能荅付以一笑粲
　　　大丫隘
峽行五程無聚落馬頭今日逢耕鑿麥苗踈瘦豆苗稀
椒葉尖新柘葉薄家家婦女布纏頭背負小兒領垂瘤
山深生理却不乏人有銀釵一雙插
石湖居士詩集卷十五
石湖居士詩集卷十六
　　　麻線堆(峽口驛前大山崛起舊路攀援而上縈/紆如線十五年前浮圖德寶始沿澗伐)
(木作新路不復登山余觀峽路皆未嘗經修/感德寶之事作麻線堆詩一首以風夔路使)
(者及歸峽二州長/吏沈葉管熊四君)
雲木盪胸起鬱峩一峰危上有路千折縺縷如縈絲是
爲麻線堆厥險天下稀偪仄容半足顚墜寧復稽騰猱
尚愁苦游子將安之浮屠德寶者悲智緒等慈隨山刊
古木㝷壑得長磯輿梁捷飛度布石綿階梯自從新路
改重趼無齎咨縣有孫少府琬琰􁲤文詞勿云此事小
惟有行人知況觀峽山路由來欠平治官吏旣弗跡誰
肯深長思天險固自若當令略成蹊土工運畚鍤石工
操鑿椎烈火敗磽确築沙塡隙巇多用百夫力逺無五
旬期但冀米鹽給不煩金幣支非客敢竊議道傍詢旄
倪身雖雪山戍亦願助毫釐工費嗟小哉政須賢有司
東有管夷陵西有葉秭歸上維沈隱侯夔臺今吏師下
維熊繹孫長材佐州麾豈吾金閨彦不如林下緇懸知
議克合了此一段竒舟檝避潢潦置郵疾飛馳憧憧吳
蜀客來往當無時仍磨鑽天石大書四賢詩不佞願秉
筆逺寄峽口碑
　　　戲書麻線堆下
一身半世走奔波疑是三生宿債多折券巳饒麻線嶺
責償難免竹竿坡
　　　胡孫愁
傾崖當胸石齧足失勢毛氂槁幽谷王孫却走斷不到
惟有哀猿如鬼哭僕夫酸嘶訴塗窮我亦付命無何中
悲風忽來木葉戰落日虎嘷枯竹叢
　　　判命坡
鑽天嶺上巳飛魂判命坡前更駭聞側足三分垂壞磴
舉頭一握到孤雲微生敢列千金子後福猶幾萬石君
早晚北窓㝷噩夢故應含笑老榆枌
　　　千石嶺
晨光挂髙嶺晴色媚逺客哀湍吼叢薄宿霧裊絶壁露
重薊花紫風來蓬背白迷塗朴渥跳飲澗於菟跡層巓
多折木迮磴有飛石不知山幾重杳杳入叢碧
　　　九盤坡布水
莫惜縈廻上九盤洗心雙瀑雪花寒野翁酌水煎茶獻
自古人來到此難
　　　荒口
十歩九喫蹶百夫半􁞛􁛬豁然鳥道窮努力造其巓謂
是嶺頭了一峰復當前旣無反顧法仰望心茫然
　　　四十八盤
詰曲不前如宦拙欹傾當面似交難若將世路比山路
世路更多千萬盤
　　　紫荷車(峽山此/藥甚多)
緑英吐弱線翠葉抱修莖矗如靑旄節草中立亭亭根
有却老藥鱗皺友松苓長生不暇學聊冀病身輕
　　　錦帶花(東南甚珍此花/峽中漫生山谷)
妍紅棠棣粧弱緑薔薇枝小風一再來飄颻隨舞衣吳
下嫵芳檻峽中滿荒陂佳人墮空谷皎皎白駒詩
　　　入秭歸界
山根繫馬得漿家罙入窮鄉事可嗟蚯蚓祟人能作瘴
茱茰隨俗強煎茶幽禽不見但聞語野草無名都著花
窈窕﨑嶇殊未艾去程方始問三巴
　　　早發周平驛過淸烈祠下(屈平祠也祠/前有獨醒亭)
物色近人境喜歡嚴曉裝山月雞犬聲野風麻麥香登
嶺旣開豁入林更淸凉三呼獨醒士儻肯釂我觴
　　　白狗峽(陸路亦自峽上過/西岸有玉虚洞)
江紋圓復破樹色昏還明連灘竹節稠洶怒奔夷陵石
磯鐵色頑相望如姦朋踞岸意不佳當流勢尤獰山回
水若盡但見靑竛竮慘慘疑鬼寰幽幽無人聲顚沛安
危機艱難古今情俯窺得目眩却立恐神驚白雲冒巖
扉下維玉虚庭神仙坐閱世應笑行人行
　　　秭歸縣(周封楚子熊繹於此縣宇宋/玉宅東山淸烈祠屈原宅也)
永日貪程客長年弔古詩悲秋荒故宅負石慘空祠峻
壁鴉翻倦髙畬麥秀遲窮山熊繹國偪仄建邦時
　　　歸州竹枝歌二首
東鄰男兒得湘纍西舎女兒生漢妃城郭如村莫相笑
人家伐閱似渠稀
東岸艬船抛石門西山炊煙連白雲竹籬茅舎作晚市
靑蓋黃旗稱使君
　　　昭君臺(在興山界中鄉人憐昭君築臺望之/下有香溪然三峽女子十人九癭)
天生尤物元無種萬里巴村出靑塚髙臺望思臺巳荒
東風溪漲流水香嬋娟鍾美空萬古翻使鄉山多醜女
灸睂作瘢亦不須人人有癭如瓠壺
　　　人鮓瓮(在歸州郭下長石截然據江三之二水/盛時濆淖極大號峽下最險處東岸即)
(屈原宅自此復/登舟至巫山)
懷沙祠下鐵色磯中流束湍張禍機與齎俱入彼可弔
乗流而下吾亦危江河難犯一至此天地好生安取斯
朝歌勝母古尚諱我其覆醢航秭歸
　　　巴東峽口
水宿頻欹側徒行又險艱舟危神女峽馬痩鬼門關照
夜燒畬隴縁雲種笮山催成頭雪白休說鬢絲斑
　　　初入巫峽
鑽火巴東岸摐金峽口船束江崖欲合潄石水多漩卓
午三竿日中間一罅天偉哉神禹跡䟽鑿此山川
　　　將至巫山遇雨(數日快晴水落丈餘舟人方/以爲喜雨作即水又長矣)
峽行水落惟憂雨通昔淋浪怨行旅千山萬山生白煙
陽臺那得雲如許牋詞騰告翠帷僊匄我一晴翻手間
放開十二峰頭色重賦碧叢髙插天
　　　巫山髙(并序)
　余舊嘗用韓無咎韻題陳季陵巫山圖攷宋玉賦意
　辨髙唐之事甚詳今過陽臺之下復賦樂府一首世
　傳瑶姬爲西王母女嘗佐禹治水廟中石刻在焉
濕雲不收煙雨霏峽船作灘梢廟磯杜鵑無聲猿叫斷
惟有飢鴉迎客飛西眞功髙佐禹跡斧鑿鱗皴倚天壁
上有瑶簪十二尖下有黃湍三百尺蔓花虯木風煙昏
蘚珮翠帷香火寒靈斿飄忽定何許時有行人開廟門
楚客詞章元是諷紛紛餘子空嘲弄玉色頩顔不可干
人間錯說髙唐夢
　　　刺濆淖(并序)
濆淖盤渦之大者峽江水壯則有之或大如一間屋
　相傳水行峽底遇暗石則濆起巳而下旋爲渦然亦
　未嘗有定處或無故突然而作叵測也舟行遇之小
　則欹傾大則與齎俱入險惡之名聞天下
峽江饒暗石水狀日千變不愁灘瀧來但畏濆淖見人
言盤渦耳夷險顧有間仍於非時作未可一理貫安行
方熨縠無事忽翻練突如湯鼎沸翕作茶磨旋勢迫中
成窪怒霽外始暈巳定稍安慰儵作更驚眩漂漂浮沫
起疑有潛鯨噀勃勃駭浪騰復恐蟄鼇抃篙師瞪褫魄
灘戸呀雨汗逡巡怯大敵勇往決鏖戰幸免與齎入還
憂似蓬轉驚呼招竿折奔救竹笮斷九死船頭爭萬苦
石上牽旁觀兢薄冰撇過捷飛電前余叱馭來山險固
嘗徧今者擊檝誓豈復憚波面澎澎三峽長颭颭一葦
亂旣微掬指忙又匪科頭慢天子賜之履江神敢吾玩
但催叠鼓轟往助雙㯭健
　　　嘲峽石(并序)
　峽山江濱亂石萬狀極其醜怪不可形容舉非世間
　諸所有石之比走筆戲題且以紀異
峽山狠無情其下多醜石頑質賈憎垂傀狀發笑啞粗
類墳壤黃沉漬鐵矢黒或如溝泥涴或似凍壁坼堆疑
聚廩粟陊若壞城甓槎牙鏤朽木狼籍委枯骼礧砢包
蠃蚌淋漓錮鉛錫縱文瓦溝壠橫叠衣摺襞鱗皴斧鑿
餘坎窞蹴踏力云何淸淑氣孕此詭譎跡我本一丘壑
嗜石舊成癖端溪紫琳腴洮河緑沉色階冊截肪膩泗
磬鳴球擊嵌空太湖底偶立韶江側眞陽􁲤千巖營道
剷寸碧倦游所閱多未易一二籍朅來兹山下刺眼昔
未覿或云峽多材竒秀鬱以積絶代昭君村驚世屈原
宅東家兩兒女氣足豪萬國山石何重輕奚暇更融液
我亦味其言作詩曉行客
　　　勞畬耕(并序)
　畬田峽中刀耕火種之地也春初斫山衆木盡蹶至
　當種時伺有雨候則前一夕火之藉其灰以糞明日
　雨作乗熱土下種即苗盛倍收無雨反是山多磽确
　地力薄則一再斫燒始可蓺春種麥豆作餅餌以度
　夏秋則粟熟矣官輸甚微巫山民以收粟三百斛爲
　率財用三四斛了二稅食三物以終年雖平生不識
　秔稻而未嘗苦飢余因記吳中號多嘉榖而公私之
　輸顧重田家得粒食者無幾峽農之不若也作詩以
　勞之
峽農生甚艱斫畬大山巓赤埴無土膏三刀財一田頗
具穴居智占雨先燎原雨來亟下種不爾生不蕃麥穗
黃剪剪豆苗緑芊芊餅餌了長夏更遲秋粟繁稅畝不
什一遺秉得饜餐何曽識秔稻捫腹嘗果然我知吳農
事請爲峽農言吳田黒壤腴吳米玉粒鮮長腰匏犀痩
齊頭珠顆圓紅蓮勝彫胡香子馥秋蘭或收虞舜餘或
自占城傳早秈與晚䆉濫吹甑甗間(長腰米狹長亦名/箭子齊頭白圓淨)
(如珠紅蓮色㣲赤香子亦名九里香斗米入數合作飯/芳香滿案舜王稻焦頭無鬚俗傳瞽瞍燒種以與之占)
(城種來自海南䆉稏秈禾價/最賤以上皆吳中米品也)不辭春養禾但畏秋輸官
姦吏大雀䑕盜胥衆螟蝝掠剰増釜區取盈折緡錢兩
鍾致一斛未免催租瘢重以私債迫逃屋無炊煙晶晶
雲子飯生世不下咽食者定游手種者長流涎不如峽
農飽豆麥終殘年
　　　巫山縣(自此復登陸至夔門縣前掉石灘最險/登岸以過舟謂之盤灘城樓曰髙唐門)
(此去瞿唐不百里縣人以郭西流石/堆爲水信流石没則灔澦如馬矣)
借馬巫山縣盤舟掉石灘梅肥朝雨細茶老暮煙寒門
對髙唐起江從灔澦難流堆三尺在旅夢一枝安
　　　自巫山遵陸以避黒石諸灘大雨不可行泊驛
　　　中一日吏士自秭歸陸行者亦㑹
巫山信是陽雲臺客行五日雲不開隂晴何常有朝暮
夜雨少休明復來今朝水長不知數没盡山根蒼石堆
東磯西磯盡如削大灘小灘俱若雷不知瞿唐復何似
想見萬頃淙一杯袛今水劑巳壯矣聞道陸程尤艱哉
摩圍隘口石生角蹋颯坡前泥似醅眼前安得故園路
江沙江草便靑鞋
　　　燕子坡
大山如牆缺小山如塜纍衆山直下看方知此峰危木
末見夔峽一溝盎春泥中有天下險造化眞兒嬉峰頂
不滿笑舟中鬢成絲登髙尚超覽況乃絶俗姿
　　　鬼門關
天作隴頭石闕人言要隔塵樊百年會須作鬼無事先
穿鬼關
　　　離巫山好晴午後入瞿唐關憩髙齋半日
一昨題詩訴苦霖果然連夜卷曽隂盡收行雨瑶姬賜
不徇世情巫峽心喜鵲滿枝朝日淡哀猿何處宿雲深
水門山徑髙齋外一枕淸風屏萬金(髙齋即杜詩所謂/暝色延山徑髙齋)
(次水/門者)
　　　灔澦堆
灔澦之石誰􁲤鐫惡駭天下形眇然客行五月潦始漲
但見匹馬浮黃湍時時吐沬作濆淖灂灂有聲如粥煎
蜀江西來巳無路鑿山作澮方成川瞿唐之口狹如帶
乃欲納此江漫漫奔流下赴故偪仄汝更爭道當其前
舟師欹傾落膽過石孽水禍吁難全山川丘陵皆地險
惟此險絶餘難肩東坡筆端喙三尺願與作賦評嘲喧
云非此石峽更怒臼頭忽作傾城妍我從巫山飛一棹
歡喜偶脫蛟龍涎是非信否未暇詰且上髙齋淸晝眠
　　　夔州竹枝歌九首
五月五日嵐氣開南門競船爭看來雲安酒濃麴米賤
家家扶得醉人廻
赤甲白鹽碧叢叢半山人家草木風榴花滿山紅似火
荔子天凉未肯紅
新城果園連瀼西枇杷壓枝杏子肥半靑半黃朝出賣
日午買鹽沽酒歸
癭婦趂墟城裏來十十五五市南街行人莫笑女麤醜
兒郎自與買銀釵
白頭老媪篸紅花黒頭女娘三髻丫背上兒眠上山去
採桑巳閑當採茶
百衲畬山靑間紅粟莖成穗豆成叢東屯平田秔米軟
不到貧人飯甑中
白帝廟前無舊城荒山野草古今情只餘峽口一堆石
恰似人心未肯平
灔澦如樸瞿唐深魚復陣圖江水心大昌鹽船出巫峽
十日溯流無信音
當筵女兒歌竹枝一聲三叠客忘歸萬里橋邊有船到
繡羅衣服生光輝
　　　雲安縣
春暮子規少日斜紅鵠飛兩山多布水一島幾柴扉蚓
吐無窮壤人行不斷磯巴陽昨夜雨灘上水先肥(杜子/美詩)
(云涪萬無杜鵑雲安詩云終日子規啼今萬州界固不/聞杜鵑而雲安巳自少矣紅鵠飛時滿背純赤或云即)
(黃鶴也峽中蚯蚓之盛無如雲安江濵墳壤戢戢無際/又多大石岸有一石長里許者杜子美詩云禹功多斷)
(石其實甚長兩山間雨後/瀑泉數十百處尤可觀)
　　　萬州(自此後登陸/州號南浦郡)
晨炊維下巖晚酌檥南浦波心照州榜雲脚響衙鼓前
山如屏牆得得正當戸西江朝宗來循屏復東去(此萬/州形)
(勢也惟親歷者/當知此言之工)官曹倚巖棲市井喚船渡瓦屋仄石磴
猿啼鬧人語剔核杏餘酸連枝茶剰苦窮鄉固瘠薄陋
俗亦寒窶(土人賣杏皆先剔其核取仁以爲藥/也土茶甚苦不簡枝葉雜茱茰煎之)營營謀
食艱寂寂懷甎訴昔聞吏隱名今識吏隱處
　　　橫溪驛感懷
行徧天涯與地隅筋骸那比十年初朱顔有酒且留住
白髮無方能埽除未得歸田先作賦專攻種樹巳成書
衹今飛到南山下猶解淸晨出荷鋤
　　　午夜登嶓山
癉暑嚴夜􁔷乘凉躡危嶠猿依黒林號鬼閃靑炬嘯驚
鳥動危葉吟蟲滿荒草泉聲逺相隨山色近如杳夢猶
風燈前身巳雲木杪浮生固有役逺道何時了豈惟失
寢興亦自倒昏曉恭惟天心仁頗議民力槁我懷漢制
詔來慰蜀父老熙如春臺登沃若時雨膏須知簡書急
勿厭蓐食早但勤筆力淬時助詩腸攪
　　　峽石鋪(由萬州至此山頂皆有長石如城壁亘/數峰不斷峽山至是亦稍開廣間有稻)
(田)
峰頭壁立偉天造萬雉石城如帶繞山骨鱗皴火種難
山下流泉却宜稻新秧一稜緑茸茸茅花先秋雪摇風
后皇嘉種不易熟野草何爲攙歳功
　　　蟠龍嶺(自峽歸夔萬至於梁山五郡間不知其/幾嶺梁山之蟠龍峰門尤爲髙峻然下)
(嶺即有平陸吏/卒皆相賀云)
夷陵至􁚿䏰複嶺苦絲亂初程尚勇往少日還委頓安
得長劒揮盡剷叠嶂斷雖云北山愚聊快南溟運此意
竟蕭索勞歌謾淒曼日日望平陸念念到彼岸人言束
馬險但欠蟠龍峻摧頽強弩末黽勉焚舟戰譬如巳償
逋猶有未折券山根治曉􁔷峰頂寄朝飯稍脫蚓瘴染
還探虎窠翫性命乃可憂筋力何足算(嶺半途有饅頭/山以形得名其)
(上多鷙獸土/人謂之虎窠)
　　　蟠龍瀑布自山頂漫汗淋漓分數道而下望之
　　　宛從天降當爲城中布水第一
銀漢來從左界天天風吹浪落蒼巓人間只見秧田潤
喚作蟠龍洞裏泉
　　　峰門嶺遇雨泊梁山
窮鄉誰與話悲酸駐馬看雲強自寬酒力無端妨宿病
詩情不淺任塵官虎狼地僻炊煙晚風雨天低夏木寒
行盡峰門千萬丈梁山鼓角報平安
　　　􁽀䢹驛大雨
暮雨連朝雨長亭又短亭今朝騎馬怯平日繫船聽竹
葉垂頭碧秧苗滿意靑農疇方可望客路敢遑寧
　　　墊江縣(屬忠/州)
靑泥没髁僕頻驚黃漲平橋馬不行舊雨雲招新雨至
髙田水入下田鳴百年心事終懷土一日身謀且望晴
休入忠州爭米市暝鴉同宿墊江城
　　　巾子山又雨
百日籃輿困跼跧三晨泥坂兀躋攀晚晴幸自墊江縣
今雨奈何巾子山樹色於人殊漠漠雲容憐我稍班班
如今只憶雪溪句乗興而來興盡還
　　　鄰山縣
山頂嘘雲黒似煙修篁髙柳共昏然鳥啼一夜勸歸去
誰道東川無杜鵑
　　　没冰鋪晚晴月出曉復大雨上漏下濕不堪其
　　　憂
晚色熹微煖似薫兒童歡喜走相聞無端星月照濕土
依舊山川生雨雲(吳諺曰星月照濕土明朝依舊雨蓋/雨後微晴星月燦然必復雨占之每)
(驗)旅枕夢寒涔屋漏征衫潮潤冷爐熏快晴信是行人
願又恐田家曝背耘
　　　金山嶺
阪峻身頻偃崖深首屢回雲浮平地出路拂半天來但
閱關山過都忘歲月催湘南初上馬猶插早春梅(金山/嶺險)
(峻多/古梅)
　　　明日至鄰水又雨
昨日方無雨今朝又不晴滿山皆屐齒隨處有泉聲頗
怪隂霖差應催老病成泥塗千騎士與我共勞生
　　　殘夜至峰頂上
片月挂髙嶺我行至其巓舉手欲攬擷恐驚乗鸞仙菲
菲桂香動肅肅露脚寒北斗巳到地南斗猶闌干但聞
浮黎音來從始靑天大星與之俱曉色明旗旛素煙渺
陸海中有人所寰想見地上友啓明膏火煎星落玉宇
白日生綺霞丹冰輪未肯去相看尚團團
　　　望鄉臺
千山巳盡一峰孤立馬行人莫疾驅從此蜀川平似掌
更無髙處望東吳
　　　蚤晴發廣安軍晚宿萍池村莊
夜雨洗煩蒸曉風薦淸穆雲頭隤鐵山日脚迸金瀑暑
塗一日凉逺客萬事足羈人正奔波觀者何陸續翠蓋
立嚴粧靑裠行跣足俗陋介南徼物華入東蜀竹萌苦
巳靑荔子酸猶緑修蘆密成籬直柏森似纛泥乾馬蹄
鬆路坦亭堠速暮投何人莊窓戸暗修竹
　　　巴蜀人好食生蒜臭不可近頃在嶠南其人好
　　　食檳榔合蠣灰扶留藤一名蔞藤食之輒昏然
　　　巳而醒快三物合和唾如膿血可厭今來蜀道
　　　又爲食蒜者所薫戲題
旅食諳殊俗堆盤駭異聞南餐灰薦蠣巴饌菜先葷幸
脫蔞藤醉還遭胡蒜熏絲蓴鄉味好歸夢水連雲
　　　嘉陵江過合州漢初縣下
井徑東川縣山河古合州木根拏斷岸急雨沸中流關
下嘉陵水沙頭杜老舟江花應好在無計會江樓
　　　新晴行郪水上與涪江相近
塗泥初乾雨不落日色未出暑光薄畏途得晴天復凉
眞是腰錢更騎鶴渾渾郪水流未平悄悄涪江如鏡淸
過盡江沙穿麥壠忽有靑蜩扶葉鳴
　　　小溪縣(屬遂/寧)
刈麥千平壠橫槎一小溪梓花紅綻碎粟穗緑垂低村
婦猶多跣山猿遂少啼東川雖巳過錦里尚雲西
　　　茸山道中感懷
侍臣筆槖舊西班大將麾幢又百蠻挂席南箕宿昔事
閃旗東井何時還日増衰病復一日山隔舊遊知幾山
倦拂盤陀蒼石坐歸心聊與石俱頑
　　　曉發飛鳥晨霞滿天少頃大雨吳諺云朝霞不
　　　出門暮霞行千里驗之信然戲紀其事
朝霞不出門暮霞行千里今晨日未出曉氣散如綺心
疑雨再作眼轉雲四起我豈知天道吳農諺云爾古來
占滂沲說者類恢詭飛雲走羣羊停雲俗三豨月當天
畢宿風自少女起爛石燒成香汗礎潤如洗逐婦鳩能
拙穴居狸有智蜉蝣強知時蜥蜴與聞計垤鳴東山鸛
堂審南柯蟻或加隂石鞭或議陽門閉或云逢庚變或
自換甲始刑鵞與象龍聚訟非一理不如老農諺響應
捷如鬼哦詩敢夸博聊用醒午睡
　　　遂寧府始見平川喜成短歌
峽之西遂之東更無平地二千里惟有髙山三萬重不
知誰人鑿混沌獨此融結何其工我本江吳弄水月忽
來踏徧西南峰不知塵界在何許但怪星辰浮半空直
疑飛入蝶夢境此豈應有人行蹤今朝平逺見城郭云
是東川軍府雄原田坦若看掌上沙路淨如行鏡中芋
區粟壠潤含雨楮林竹徑凉生風將士懽呼馬蹄快康
莊直與錦里通半年﨑嶇得夷路一笑未暇憐飄蓬

石湖居士詩集卷十六
石湖居士詩集卷十七
　　　九月十九日衙散回留大將及幕屬飲淸心堂
　　　觀晚菊分韻得譟暮字(暮字作/樂府)
甲光射曽雲雨脚不敢到西山明古雪秋日一竿照先
偏井絡密後拒參旗掉分弓滴博平鳴劒伊吾小君看
天山箭狐兔何足了開邊吾豈敢自治有餘巧歸來翠
帷卷聊共黃花笑雖無落帽風亦復接䍦倒餘閒校筆
陣刻燭龍蛇埽毛錐乃更勇我亦鼓旗譟
　　　冬至日銅壺閣落成
走徧人間行路難異鄉風物雜悲歡三年北戸梅邊暖
萬里西樓雪外寒巳辦鬢霜供歳籥仍拚髀肉了征鞍
故園雲物知何似試上東樓直北看
　　　十二月十八日海雲賞山茶
追趂新晴管物華馬蹄鬆快帽檐斜天南臘盡風晞雪
冰下春來水潄沙巳報主林催市柳仍從掌故問山茶
豐年自是驩聲沸更著牙前畵鼓撾
　　　雨後東郭排岸司申梅開方及三分戲書小絶
　　　令一面開燕
雨入南枝玉蘂皴合江雲冷凍芳塵司花好事相邀勒
不著笙歌不肯春
　　　鞭春微雨
旛勝絲絲雨笙歌歩歩塵一年新樂事萬里未歸人雲
薄竟慳雪酒濃先受春送寒東作近慚愧耦耕身
　　　緑萼梅
朝罷東皇放玉鸞霜羅薄袖緑裙單貪看修竹忘歸路
不管人間日暮寒
　　　玉茗花
折得瑶華付與誰人間鉛粉弄粧遲直須逺寄驂鸞客
鬢脚飄飄可一枝
　　　張正字母夫人朱氏挽詞
蘋藻儀邦媛詩書了歳華籯金寧遺子羣玉竟傳家厚
施心無斁浮生自有涯空餘報恩子三載亦苴麻
　　　十二月二十四日西樓觀雪
一夜珠簾不下鈎徹明隨雪上西樓瑶池萬頃崑崙近
玉壘千峰滴博收巳報春廻南畝潤從敎寒勒北枝愁
四筵都爲豐年醉録事何須校酒籌
　　　丙申元日安福寺禮塔(成都一歳故事始於此/士女大集拜塔下然香)
(挂旛以禳/兵火之災)
嶺梅蜀柳笑人忙歳歳椒盤各異方耳畔逢人無魯語
(蜀人郷音極難解其爲京洛音輒謂之虜語或是僭僞/時以中國自居循習至今不改也旣又諱之改作魯語)
(尤可笑姑/就用其字)鬢邊隨我是吳霜新年後飲屠蘇酒故事先
然窣堵香石筍新街好行樂與民同處且逢場(余新甃/石筍街)
　　　初三日岀東郊碑樓院(故事祭東君因宴此院/蜀人皆以是日拜埽)
逺柳新晴暝紫煙小江吹凍舞淸漣紅塵一鬨人歸後
跕跕飢鳶蹙紙錢
　　　郊外閱驍騎剪柳(亦曰/槎柳)
千騎同瞻白羽揮驚塵一鬨響金鞿不知掣電彎弓過
但覺柳梢隨箭飛
　　　初四日東郊觀麥苗
去歳秋霖麥下遲臘殘一雪潤無泥相將飽喫滹沱飯
來聽林間快活啼
　　　櫻桃花
借煖衝寒不用媒勻朱匀粉最先來玉梅一見憐癡小
敎向傍邊自在開
　　　再出東郊
晚景増年慣官身作客諳大都縁偶熟豈是性能堪昔
者開三徑他時老一龕越溪親種竹芸緑想毿毿
　　　三月二日北門馬上
新街如拭過鳴騶芍藥酴醿競滿頭十里珠簾都捲上
少城風物似揚州
　　　上巳前一日學射山萬歳池故事
北郊征路記前回三尺驚塵馬踏開新漲忽明多病眼
好風如把及時杯靑黃麥壠平平去踈密榿林整整來
游騎不知都幾許長堤十里轉輕雷
　　　上巳日萬歳池上呈程詠之提刑
濃春酒煖絳煙霏漲水天平雪浪遲緑岸翻鷗如北渚
紅塵躍馬似西池麥苗剪剪嘗新麪梅子雙雙帶折枝
試比長安水邊景衹無飢客爲題詩
　　　新作景亭程詠之提刑賦詩次其韻二首
飛鴻銜子謾紛紛萬里西遊始識眞不管吳霜微點鬢
來看蜀錦爛爭春倚闌定有司花女秉燭仍留主夜神
異縣賞心誰與共故人新作坐中賓
小築聊鋤草棘荒遊人錯比召南棠花邊霧鬢風鬟滿
酒畔雲衣月扇香燦爛吟牋煩索句淋漓醉墨自成行
報章遲鈍吾衰矣終日冥搜謾七襄
　　　錦亭然燭觀海棠
銀燭光中萬綺霞醉紅堆上缺蟾斜從今勝絶西園夜
壓盡錦官城裏花
　　　寶相花
誰把柔條夾砌栽壓枝萬朶一時開爲君也著詩收拾
題作西樓錦被堆
　　　三月二十三日海雲摸石
勸耕亭上往來頻四海萍浮老病身亂插山茶猶昨夢
重㝷池石巳殘春驚心歳月東流水過眼人情一鬨塵
賴有貽牟堪飽飯道逢田畯且睂伸
　　　四月十日出郊
約束南風徹曉忙收雲捲雨一川凉漲江混混無聲緑
熟麥騷騷有意黃吏卒逺時間信馬田園佳處忽思鄉
鄰翁萬里應相念春晚不歸同插秧
　　　納凉
雨洗新秋夜氣淸悴肌無汗葛衣輕畵檐分月下西壁
絡緯飛來庭樹鳴
　　　西樓獨上
竹日駐微暑松風生早秋間㝷來處路獨倚靜中樓老
景驅雙轂鄉心挽萬牛相隨木上坐脚底亦雲浮
　　　曉詣三井觀
路轉市聲逺寬間古城東適從紅塵來忽入蒼煙叢槿
心傾穠露芋葉翻微風秋陽澹籬落殘暑不必攻野老
熟睡起日髙首如蓬官身騎官馬君應笑龍鍾
　　　曉起
黠䑕縁鈴索飢鴉啄井欄不眠秋漏近多病曉屏寒咄
咄渠何怪休休我自闌牙門朝日上簫鼓報平安
　　　舫齋晚憩
心作萬縁起境生千劫忙誰同油幕靜獨對篆煙長有
盡天魔力無窮海印光雨餘弦月上塵界本淸凉
　　　秋雨快晴靜勝堂席上
一笑憧憧鴈鶩行簿書堆裏賦秋陽心如墜絮沾泥懶
身似飛泉激石忙雨後蹲鴟先稻熟霜前浮蟻鬭棖香
天涯節物遮愁眼且復隨鄉便入鄉
　　　新凉夜坐
吏退焚香百慮空靜聞蟲響度簾櫳江頭一尺稻花雨
窓外三更蕉葉風日日老添明鏡裏家家凉入短檠中
簡編燈火平生事雪白眵昏奈此翁
　　　秋老四境雨巳沛然晚坐籌邊樓方議祈晴樓
　　　下忽有東界農民數十人訴山田却要雨須長
　　　吏致禱感之作詩
歳晚羈懷有所思秋來病骨最先知鏡中公案巳甘老
𥿄上課程休諱癡西堰頗聞江漲急東山猶說雨來遲
錦城樂事知多少憂旱憂霖蹙盡睂
　　　西樓夜坐
抗塵懷抱若爲寬繞屋蛙聲亦在官巖桂無香秋遂晚
江鱸有約歳將寒文書散亂嘲癡絶燈火淒淸語夜闌
病倦百骸非復我但思禪板與蒲團
　　　立秋月夜
巳放新凉入簟紋更驅餘溽避爐薰穿雲竹月時時見
咽露莎蛩院院聞稍喜雪山無斥堠但虞煙驛有移文
行藏且付蘧蘧夢明發還親鴈鶩羣
　　　前堂觀月
箕踞繩牀政自豪逺遊何暇續離騷蕭森萬竹秋逾瘦
突兀雙楠夜更髙東郭風喧三鼓市西城石洶二江濤
色塵聲界如如現本自無禪不用逃
　　　有懷石湖舊隱
浩蕩沙鷗久倦飛摧頽櫪馬不勝鞿官中風月常虚度
夢裏關山或暫歸橘社十年霜欲飽鱸江一雨水應肥
冷雲著地塘蒲晚誰爲披蓑煖釣磯
　　　太平瑞聖花
雪外捫參嶺煙中濯錦洲密攢文杏蘂髙結綵雲毬百
世嘉名重三登瑞氣浮挽春同住夏看到火西流
　　　無題
聞道明朝送舊官無情更鼓夜將闌此生見面知何日
忍淚須臾子細看
　　　晁子西寄詩謝酒自言其家數有逝者詞意悲
　　　甚次韻解之且以建茶同往
我讀晁子詩十語九慨傷長川日夜逝鬢髮空蒼浪君
家出世學無生亦無亡鄉謂法幢立何乃槁木僵起滅
不滿笑古來共楸行豈其揑目華解翳海印光我酒愧
薄薄未能煖愁腸申以春風芽一瀹萬慮忘慧刀儻未
割㑹且掀禪牀錦里有逢迎謹避舎葢堂居然足音跫
好在故意長啁耳念一洗遲君鳳鳴岡
　　　早衰不寐
官事拘攣似力田作勞歸晚意茫然按摩合體俱非我
展轉通宵似逺年一叟披衣惟兀坐羣兒得枕便佳眠
人生元是華胥客休向迷塗更著鞭
　　　晚歩宣華舊苑
喬木如山廢苑西古溝踈水靜鳴池吏兵窸窣番更後
樓閣崔嵬欲暝時有露冷螢猶照草無風驚雀自遷枝
歸來更了程書債目眚昏花燭穗垂
　　　西樓秋晚
樓前處處長秋苔俛仰璿杓又欲回殘暑巳隨梁燕去
小春應爲海棠來客愁天逺詩無託吏案山橫睡有媒
晴日滿窓鳧鶩散巴童來按鴨爐灰
　　　明日分弓亭按閱再用西樓韻
眼看白露點蒼苔歳月飛流首屢回老去讀書隨忘却
醉中得句若飛來聞雞午夜猶能舞射雉西郊不用媒
自笑支離聊復爾丹心元未十分灰
　　　丁酉重九藥市呈坐客(余於南北西三方皆走/萬里皆遇重九每作水)
(調一闋燕山首句云萬里漢家使桂林云萬/里漢都護成都云萬里橋邊客今歳倦遊甚)
(矣不復更和前曲/乃作此詩以自戲)
莫向登臨怨落暉自縁羈宦阻歸期年來厭把三邊酒
此去休哦萬里詩烏帽不辭欹短髮黃花終是欠東籬
若無合坐揮毫健誰解西風楚客悲
　　　會慶節大慈寺茶酒
霜暉催曉五雲鮮萬國歡呼共一天澹澹煖紅旗轉日
浮浮寒碧瓦收煙銜杯樂聖千秋節擊鼓迎冬大有年
忽憶捧觴供玉座不知身在雪山邊
　　　冬至日天慶觀朝拜雲日晴麗遥想郊禋慶成
　　　作驩喜口號
淅淅霜風不滿旗紫煙黃氣捧朝曦五更貫索埋光後
萬里鈎陳放仗時留滯周南無舊事布宣漢德有新詩
豐年四海皆温飽願把歡心壽玉巵
　　　十一月十日海雲賞山茶
門巷歡呼十里村臘前風物已知春兩年池上經行處
萬里天邊未去人客鬢花身俱歳晚粧光酒色且時新
海雲橋下溪如鏡休把冠巾照路塵
　　　海雲回按驍騎於城北原時有吐番出没大渡
　　　河上
古道風沙捲夕霏小江煙浪皺春漪天於麥壠猶慳雪
人向梅梢大欠詩頓轡靑驪飛脫兔離弦白羽嘯寒鴟
牙門列校俱剽銳檄與河邊秃髮知
　　　合江亭隔江望瑶林莊梅盛開過江訪之馬上
　　　哦此
何處春能早踈籬限激湍竹間煙雪迥馬上晚香寒喚
渡聊相覓巡檐得細看極知微雨意未許日烘殘
　　　新作官梅莊移植大梅數十本繞之
臘前催喚主林神玉樹飛來不動塵契闊西湖慚處士
飄零東閣似詩人一天午夢空花碎滿地春愁月影新
埽淨宣華藜藋逕他年誰記石湖濱
　　　丁酉正月二日東郊故事
椒盤宿酒未全醒擾擾金鞍逐畵軿麥雨一犂隨處緑
柳煙千縷幾時靑客愁舊歳連新歳歸路長亭間短亭
萬里松楸雙淚墮風前安得諱飄零
　　　二月二十七日病後始能扶頭
複幕重簾苦見遮暮占栖雀曉占鴉殘燈煮藥看成老
細雨鳴鳩過盡花心爲蚤衰元自化髮從無病巳先華
更蒙厲鬼相提唱此去山林屬當家
　　　病中聞西園新花巳茂及竹逕皆成而海棠亦
　　未過
梅塢桃蹊斫竹初三旬髙卧信音踈春雖與病無交渉
雨莫將花便破除衹合蘧蘧隨夢去何須咄咄向空書
頗聞蜀錦猶相待去歳今朝巳雪如
　　　枕上
一枕經春似宿酲三衾投曉尚淒淸殘更未盡鴉先起
虚幌無聲䑕自驚久病厭聞銅鼎沸不眠惟望紙窓明
摧頽豈是功名具燒藥爐邊過此生
　　　初履地
扶頭今日強冠篸餘燼收從百戰酣長脛閣軀如痩鶴
衝風奪氣似枯柟客來慵抆懶殘涕老去定同彌勒龕
何處更能容結習任敎花雨落毿毿
　　　密室憊坐
如許頭顱莫振矜但㝷曲几與枯藤餘生不直一彈指
此病寧論三折肱何處丹房癡候火誰家籌室強傳燈
本來識字耕夫耳今乃仍添百不能
　　　春晚初出西樓
試倚枯藤似籋雲堂階微歩小逡巡忽逢巖桂新抽葉
屈指黃紬睡一春
　　　春晚卧病故事都廢聞西門種柳巳成而燕宫
　　　海棠亦爛熳矣
軒窓深窈似禪房竟日虚明裊斷香詩債無邊春巳老
睡魔有約晝初長市橋煙雨應官柳墟苑池臺自海棠
游騎行歌莫相笑遨頭六結巳龜藏
　　　病起初見賓僚時上䟽匄祠未報
浪將冠服衣猿狙因病偷閑稍自如時有好懷誇得句
略無情語怕回書邊城晏閉稀傳箭村巷春遊未荷鋤
迨此良辰公事少天恩儻許賦歸歟
　　　陸務觀云春初多雨近方晴碧雞坊海棠全未
　　　及去年
遲日温風護海棠十分顔色醉春粧天公巳許晴敎好
說與鳴鳩一任忙
報事碧雞坊裏來今年花少似前回笙簧冷落遨頭病
不著梁州打不開
　　　淸明日試新火作牡丹會(蜀人以洛中千葉種/爲京花單葉爲川花)
再鑚巴火尚浮家去國年多客路賖那得靑煙穿御柳
且將銀燭照京花香鬟半醉斜枝重病眼全昏瘴霧遮
錦地繡天春不散任敎檐雨捲泥沙
　　　三月十九日夜極冷
誰勒餘寒不放回春深猶煖地爐灰鄉心忽向燈前動
夜雨先從竹裏來鶗鴂巳如鶯百囀酴醿那復雪千堆
調糜煮藥東風老慚愧茶甌與酒杯
　　　垂絲海棠
春工葉葉與絲絲怕日嫌風不自持曉鏡爲誰粧未辦
沁痕猶有淚臙脂
　　　浣花戲題爭標者
凌波一劇便捐生得失何曽較重輕蝸角虚名人尚愛
錦標安得笑渠爭
　　　鹿鳴宴
岷峨鍾秀蜀多珍坐上儒先更逸羣墨沼不憂經覆瓿
琴臺重有賦凌雲文章小技聊干禄道學初心擬致君
富貴功名今發軔願看稽古䇿髙勲
　　　陸務觀作春愁曲悲甚作詩反之
東風本是繁華主天地元無著愁處詩人多事惹閒情
閒門自造愁如許病翁老矣癡復頑風前一笑春無邊
糟牀夜鳴如落泉一杯正與人相關
　　　種竹了題愛山亭
灑埽宣華舎此君煙中月下緑生塵他年葉葉淸風滿
莫忘今年借宅人
　　　題錦亭
手開花徑錦成窠浩蕩春風載酒過來歳遊人應解笑
甘棠終少海棠多
石湖居士詩集卷十七
石湖居士詩集卷十八
　　　初發太城留別田父(西蜀夏旱未行前數日連/得雨父老云今歳又熟矣)
秋苗五月未入土行人欲行心更苦路逢田翁有好語
競說宿來三尺雨行人雖去亦伸睂翁皆好住莫相思
流渠湯湯聲滿野今年醉飽雞豚杜
　　　入崇寧界
桑間三宿尚回頭何況三年濯錦遊草草郫筒中酒處
不知身巳在彭州
　　　懷古亭(在永康離堆之上離堆分岷江水一派/漑彭蜀而支流道郫縣以入於府江)
朝來寫得故人書雙鯉難㝷鴈亦無付與離堆江水去
解從郫縣到成都
　　　離堆行(沿江有兩崖中斷相傳秦李太守鑿此/以分江水又傳李鎖孽龍於潭中今有)
(伏龍觀在潭上蜀旱支江水涸即遣官致祭/壅都江水以自足謂之攝水無不應民祭賽)
(者率以羊歳/殺四五萬計)
殘山狠石雙虎卧斧迹鱗皴中鑿破潭淵油油無敢唾
下有猛龍跧鐵鎖自從分流注石門西州秔稻如黃雲
刲羊五萬大作社春秋伐鼓蒼煙根我昔官稱勸農使
年年來激西江水成都火米不論錢絲管相隨看𧖟市
欵門得得酹淸尊椒漿桂酒刪羶葷妄欲一語神豈聞
更願愛羊如愛人
　　　崇德廟(李太守廟/食處也)
雪山南風融雪汁化作岷江江水來不知新漲髙幾畫
(離堆石壁舊有水則記漲/痕占歳事一畫爲一則)但覺樓前奔萬雷天敎此水
入中國兩山辟易分道開我家長川到海處却在發源
傳酒杯人生幾屐辦此役逺遊如許神應咍東歸短棹
昨巳具明日發船撾鼓催灘平放溜日千里巳夢鱠鱸
如雪堆丹楓繫纜一回首玉壘浮雲安在哉
　　　戲題索橋
織簟匀鋪面排繩強架空染人髙曬帛獵戸逺張罿薄
薄難承雨翻翻不受風何時將蜀客東下看垂虹
　　　靑城山會慶建福宫(宫舊名丈人觀予爲請於/朝賜今名入山前數日勅)
(書至自行在予就設/醮以祝聖人壽云)
墨詔東來洶驛傳璇題金榜照山川祥開聖代千秋節
響動仙都九室天觸石湧雲埋紫邏流金飛火燭蒼巓
衹應老宅龎睂客長記新宫錫號年(老宅即老人村也/舊名潦澤疑傳之)
(誤余爲/更此石)
　　　再題靑城山
萬里淸遊不暇慵雙旌換得一枝笻來從井絡直西路
上到江源第一峰海内閒身輸我佚山中佳氣爲人濃
題詩試刻巖前石付與他年蘇暈重
　　　玉華樓夜醮(靑城觀殿前大樓制作瑰麗初夜/有火炬出殿後峰上羽衣云數年)
(前曽一現巳而如有風吹滅之比同行諸官/至則無見矣予黙禱云此燈果爲我來者當)
(再明使衆共觀/之語訖復現)
丈人峰前山四周中有五城十二樓玉華仙宫居上頭
紫雲澒洞千柱浮剛風八面寒颼飀靈君宴坐三千秋
蹻符飛行戲元洲下睨濁世悲蜉蝣桂旗偃蹇澹少休
知我萬里遥相投暗蜩奏樂鏘鳴球浮黎空歌淸夜遒
參旗如虹歘下流化爲神燈燭巖幽火鈴洞赤凌空斿
誰歟蔽虧黯然收禱之復然爲我留半生縛塵鷹在鞲
豈有骨相肩浮丘山英發光洗羈愁行迷未逺夫何尤
笙簫上雲神欲遊揖我從之驂素虬
　　　上淸宫(自靑城登山所/謂最髙峰也)
歷井捫參興未闌丹梯通處更躋攀冥濛蜀道一雲氣
破碎岷山千髻鬟但覺星辰垂地上不知風雨滿人間
蝸牛兩角猶如夢更說紛紛觸與蠻
　　　最髙峰望雪山
大面峰頭六月寒神燈收罷曉雲班浮空忽湧三銀闕
云是西天雪嶺山
　　　范氏莊園
夕陽塵土漲郊墟六六峰頭夢覺餘竹色喚人來下馬
亂蟬深處有圖書
　　　靑城縣何子方使君同年園池
榿塍芋壠意中行浩蕩薫風不計程雨脚背人歸玉壘
江聲隨馬入靑城五橋今日新知路千佛當年舊綴名
水竹光中同一笑丏君荷露濯塵纓
　　　何同年書院(有丹竈/甚雅)
竹色侵晚帙泉聲潄嵌根試通丹竈路應到老人村
　　　江源縣張季長正字家善頌堂(季長盡出先世/所藏圖書壁有)
(趙淸獻公爲令時題名是日食新/米坐中皆贊喜夏初嘗大旱也)
我窮江源來名勝頗追逐薫風秀沃野在處得竒矚頌
堂有佳士文字照縑竹圖書抱世守古錦韜玉軸黃金
不滿籯故園有喬木逡巡酒如澠霍霍具水陸田頭新
榖升一飯香滿屋回思閔雨時敢望遽炊玉摩挲壁間
題明府遂州牧山髙江水長百世照尸祝我來坐琴壇
(琴壇在成都西園淸/獻公彈琴宴坐處)靦汗媿前躅空餘煙霞痼未許是
公獨請歌靑城遊或附耆舊録
　　　蜀州西湖(荷花正盛開水月登舟亭也湖隂亭/外別有白蓮尤竒蜀中無菱至此始)
(見/之)
閒隨渠水來偶到湖光裏仍呼水月舟徑度雲錦地誰
云不解飲我巳荷香醉湖隂玉嬋娟夐立紅粧外何須
東閣梅悠然自詩思驚風入午暑水竹有秋意采菱不
盈掬興與蓴鱸會遥知新津宿魂夢亦淸麗
　　　新津道中
雨後郊原淨村村各好音宿雲浮竹色淸溜走榿隂曲
沼擎靑葢新畦藝緑針江天空闊處不受暑光侵
　　　次韻陸務觀編修新津遇雨不得登修覺山徑
　　　過睂州三絶(新津館舎上漏下濕送客皆不堪/憂修覺一望人云可見劒門杜子)
(美所謂西川供客眼處/睂山城中悉是汗池)
送客多情難語離僕夫無情車載脂平生飄泊知何限
少似新津風雨時
離合紛紛怕逺遊逺遊仍怕賦登樓何須一望三千里
望盡西州轉更愁
雨後蟇頤山色開玻瓈江淸巳可杯緑荷紅芰香四合
又入芙蓉城裏來
　　　中巖(去睂州一程諾詎羅尊者道塲相傳昔有/天台僧遇病僧與之木鑰匙云異時至睂)
(州中巖扣石筍當再相見後果然今三石屹/立如樓觀前兩樓純紫石中一樓蘿蔓被之)
(傍有寶瓶峰甚端正山半有喚魚潭慈姥龍/所居世傳鴈蕩大小龍湫亦諾詎羅道塲豈)
(化人往來/無常處耶)
赤巖倚竛竮翠邏森戍削岑蔚嵐氣重稀間暑光薄聊
㝷大士處往扣洞門鑰雙撐紫玉關中矗翠雲幄應供
華藏海歸坐寶樓閣無法可示人但見雨花落不知龍
湫勝何似魚潭樂夜深山四來人靜天一握驚看松桂
白月影到林壑門前六月江世界塵漠漠寶瓶有甘露
一滴洗煩濁捫天援斗杓請爲諸君酌
　　　慈姥巖與送客酌別風雨大至凉甚諸賢用中
　　　巖韻各賦餞行詩紛然擘牋淸飲終日雖無絲
　　　竹管絃而情味有餘
山靈知我厭塵土喚起蟄雷鏖午暑松風無力雨絲長
散作毿毿雪塵舞巖前懸溜珠簾傾安得吹來添玉觥
詩成酒盡腸亦斷休喚佳人唱渭城
　　　次韻陸務觀慈姥巖酌別二絶
送我彌旬未忍回可憐蕭索把離杯不辭更宿中巖下
投老餘年豈再來
明朝眞是送人行從此關山隔故情道義不磨雙鯉在
蜀江流水貫吳城
　　　次韻代荅劉文潛司業二絶
平羌江上首空回慈姥巖前定把杯縱使石腸都忘却
也應風雨送愁來
回廊月下短歌行惟有知音解有情一曲紅窓聲裏怨
如今分作兩愁城
　　　玻瓈江一首戲效陸務觀作
玻瓈江頭春渌深別時沄沄流到今祇言日逺易排遣
不道相思翻苦心烏頭可白我可去菖花易靑君易㝷
人生若未免離別不如碌碌無知音
　　　余與陸務觀自聖政所分袂每別輒五年離合
　　　又常以六月似有數者中巖送別至揮淚失聲
　　　留此爲贈
宦途流轉幾沉浮雞黍何年共一丘動輒五年遲逺信
常於三伏話羈愁月生後夜天應老淚落中巖水不流
一語相開仍自解除書聞巳趣刀頭
　　　萬景樓(在漢嘉城中山上登覽勝絶殆冠西州/予令畵工作圖以歸山谷來遊時但有)
(安樂園未/有此樓也)
左披九頂雲右送大峨月殘山剰水不知數一一當樓
供勝絶玻瓈濯錦遥相通指麾大渡來朝宗川靈胥命
各東去我亦順流呼短篷詩無傑語慚風物賴有丹靑
傳小筆仍添詩客倚闌看令與山川相暎發龍彎歸路
繞烏尤棟雲簾雨邀人留若爲喚得涪翁起題作西南
第一樓
　　　凌雲九頂(即大石佛處初登山時巖壁上悉􁲤/爲小佛不知其數山前佛頭灘受雅)
(江之衝最/爲艱險)
聊爲東坡載酒遊萬龕迎我到峰頭江揺九頂風雷過
雲抹三峨日夜浮古佛臨流都坐斷行人識路亦歸休
酣酣午枕眠方丈一笑閒身始自由
　　　戲題方響洞(漢嘉廣福院中水洞有聲琅然莫/知其所在舊名丁東水山谷易今)
(名且題詩云古人名此丁東水自古丁東直/至今我爲改爲方響洞要知山水有淸音)
隔凡冰澗不可越衆眞微歩壺中月徙倚含風玉珮聲
何須聽作蕤賓鐵
　　　問月堂酌別
半明燈火話悲酸此會情知後會難四海宦遊多聚散
一生情事足悲歡鬢絲今夜不多黒酒量徹明無數寬
醉夢登舟都不記但聞風雨滿江寒
　　　別後寄題漢嘉月榭(陸務觀所作同年謂王子/蒼萬景嘉州酒名湖亭明)
(月湖也在州治前方作旗亭月榭正直大峨/取太白峨睂山月之語以名傍有一巖景趣)
(尤佳子蒼欲/作樓未果)
隱吏詩情卜築幽同年惜別勸淹留試傾萬景湖亭酒
來看半輪江月秋川路雖長猶共此夜船空載且歸休
碧巖勝處頻回首好事誰能更小樓
　　　過燕渡望大峨有白氣如層樓拔起叢雲中
圍野千山暑氣昏大峨煙靄亦繽紛玉峰忽起三千丈
應是兜羅世界雲
　　　蘇稽鎭客舎
送客都回我獨前何人開此竹間軒灘聲悲壯夜蟬咽
併入小窓供不眠
　　　峨睂縣(縣出符文布婦女人人績麻且行且觀/田家束蒿然於門口爲香氣以迎客)
窮鄉未省識旌旄雞犬歡呼巷陌騷村媪聚觀行績布
野翁迎拜跽然蒿泉淸土沃稻芒蚤縣古林深槐癭髙
珍重里儒來獻頌盛言千載此丘遭
　　　初入大峨
煙霞沉痼不須醫此去眞同汗漫期曽欵上淸臨大面
仍從太白問峨睂山中縁法如今熟世上功名自古癡
賸作畵圖歸挂壁他年猶欲卧遊之
　　　華巖寺
衆峰攢壁立中有路一綫攀援白雲梯食頃巳天半我
本紫芝曲誤落靑芻棧向來脫新羈恍巳還舊觀花煙
辭少城暑雪對大面來從太白西更走三峨徧風生兩
腋輕泉吼四山眩今晨第一程莫歎輿僕倦
　　　中峰(有普賢閣背倚白崖峰餘七十峰共環之/茂眞尊者舊菴在峰下其傍一峰最秀號)
(呼應孫思邈所往來傳云茂/眞與孫常相呼而應故名)
凌髙蹋危峰斗下頫幽谷仙英馥椒蘭嘉䕃矗旄纛空
翠元不雨洩雲自膏沐暑綌森有稜瘁肌凄欲粟白崖
如負依金界奠蒼麓衆峰拱二八娟妙繞重屋眞人與
尊者幽居接松竹呼之儻肎應留我試餐玉
　　　雙溪(在白水寺前兩溪各自一山來齊出橋下/前行入林數十歩合爲一水洄而深潭以)
(入寶現溪僧云此景猶在廬山三峽鴈蕩龍/湫之上溪中舊常有兩石子鬭日照溪中常)
(有五色/光相)
冷風騷騷木葉低洞淵阻深生怪竒碧琳雙澗黒無底
中有玉龍相對飛雷轟雪捲入林樾化爲一龍潭底没
摩尼鬭罷四山空時有寶光巖下發
　　　寶現溪(雙溪合而一旣出巖竇散爲此溪叢三/藏自西域歸過溪見兩石子鬭攬得其)
(一今藏黒水寺石上有一/目端正透底溪以此得名)
粲粲罨畵沙鱗鱗麹塵水朝陽相發揮光景艶孔翠寧
聞雙溪號但見縠紋細神魚不謀食終日印潭底躍珠
本具眼聊共阿師戲收藏更傳寶一笑落第二
　　　點心山(在白水寺後/自此登峰頂)
入山窘宿雨上山賀朝霽跬歩便歷險轉盼巳呀氣豈
惟膝點心固巳頭搶地遊人貪勝踐姑吟蜀道易
　　　大扶􁢌
身如魚躍上長竿路似鏡中相對看珍重山丁扶我過
人間踽踽獨行難
　　　小扶􁢌
食時方了大扶􁢌前逢仄徑仍﨑嶇懸崖破棧不可玩
輿丁挾我如騰狙平生行路險艱足如今雪鬢應難緑
却憐苔髮鎭長靑千古毶毶挂髙木
　　　胡孫梯(峽山有胡孫/愁予常過之)
木磴鱗鱗滑帶泥微生欹側寄枯藜胡孫愁處我猶過
箇裏如今幸有梯
　　　雷洞平(七十二洞皆在道傍大旱有禱投香花/不應即以大石或死彘及婦人弊履投)
(而觸之雷/雨即至)
行人魄動風森森兩崖奔黒愁太隂不知七十二洞處
側足下窺雲海深聞有神龍依佛住棖觸須臾召雷雨
兩川稻熟須好晴我亦閒遊神勿驚
　　　八十四盤
冥鴻無伴鶴孤飛回首塵籠一笑嬉八十四盤新拄杖
萬三千乗舊牙旗石梯碧滑雲生後木葉紅斑雪霽時
說與同行莫惆悵人間捷徑轉嶔巇
　　　婆羅平
仙聖飛行此是家路逢眞境但驚呀神農嘗外盡靈藥
天女散餘多異花嵐雨逼衣寒似鐡冰泉炊米硬於沙
峰頭事事殊塵世缺甃跳梁笑井蛙
　　　思佛亭曉望
栗烈剛風刮病眸登臨何啻緩千憂界天暑雪靑城外
湧地晴雲瓦屋頭浩蕩他年誇北客蒼茫何處認西州
千巖萬壑須㝷徧身是江湖不繫舟
　　　光相寺
峰頂四時如大冬芳花芳草春自融苔痕新晞六月雪
木勢舊偃千年風雲物爲人布世界日輪同我行虚空
浮生元自有超脫地上可憐悲攓蓬
　　　七寶巖(大峨絶頂白水寺巳在山半/由白水陡上至巖又六十里)
天如碧玉甌下覆白玉盤晶光眩相射我獨居兩間正
視不勝瞬却立聊少安但覺風浩浩骨毛森似寒神仙
杳無處寧論有塵寰身輕一槁葉兩腋如飛翰同行挽
我衣何往何當還少留作詩去竒哉此憑闌
　　　淳熙四年六月二十七日登大峨之巓一名勝
　　　峰山佛書以爲普賢大士所居連日光相大現
　　　賦詩紀實屬印老刻之以爲山中一重公案
勝峰髙哉摩紫靑白鹿導我登化城住山大士喜客至
兜羅布界繽相迎圎景明暉倚雲立艴如七寶莊嚴成
一光未定一光發中有墨像隨心生白毫從地插空碧
散燭象緯天龍驚夜神受記亦修供照世洞然千百燈
明朝銀界混一白咫尺眩轉寒凌兢天容野色儵開閉
慘澹變化愁仙靈人言六通欲大現洗山急雨如盆傾
重輪桑采印巖腹非煙非霧非丹靑我與化人中共住
鏡光覿面交相呈前山忽湧大圎相日圍月暈浮靑冥
林泉草木盡含裹是則名爲普光明言詞海藏不勝讚
北峰復有金橋橫衆慈久立佛事竟一塵不起山竛竮
向來無法可宣說爲問有耳如何聽我本三生同行願
隨縁一念猶相應此行且復印心地衣有寶珠奚外營
題詩說偈作公案亦使來者知吾曽神通佛法須判斷
一任熱椀春雷鳴
　　　請佛閣晚望雪山數十峰如爛銀晃耀暑光中
累塊蒼然是九州大千起滅更悠悠雪光正照天西角
日影長浮雨上頭峰頂何曽知六月塵間想巳別三秋
佛毫似欲留人住橫野金橋晚未收
　　　淨光軒(白水寺)
翳華銷盡八窓明雨竹風泉演妙聲身世只今髙幾許
北峰渾共倚闌平
　　　虎溪(黒水寺前雖不及雙溪亦佳處也開山僧/至此斷渡一虎踞前因跨之亂流以濟今)
(作橋其上水歳/推盪輒更新之)
水本無心作浪波經行偶與石相磨不須更問橋安否
喚取於菟載我過
　　　白雲峽(牛心寺)
雙溪疑從銀漢下我欲窮源問仙舎飛瀾濺沬潄籃輿
却望兩崖天一罅踈踈暑雨滑危梯䇿䇿山風掖髙駕
幽㝷險絶太竒生莫笑退之號太華
　　　孫眞人菴
何處仙翁舊隱居靑蓮巉絶似蓬壺雲深未到淘朱洞
雨小先㝷煉藥爐磵下草香疑可餌林間虎伏試敎呼
間身儘辦供薪水定肯分山一半無
　　　龍門峽
插天千丈兩碧城中有玉塹穿巖扃瀑流懸布不知數
亂落嵌根飛白雨瑶琨爲室雲爲關龍君所居朱夏寒
不辭擊棹更深入萬一龍驚雷破山
　　　旣離成都故人送者逺至漢嘉分袂其尤逺而
　　　相及於峨睂之上者六人范季申郭中行楊商
　　　卿嗣勲李良仲譚德稱口占此詩留別
我本住林屋風吹來錦城錦城亦何樂所樂多友生相
從不知久相送不計程橫絶峨睂巓欲去有餘情吾宗
蓋難弟李郭人中英二楊懿文德譚子資粹淸相視心
莫逆劇談四筵輕明朝各回首雲水相與平我今投紱
去行且扶藜耕淒凉別知賦慷慨結客行後會豈不好
路長恐寒盟諸賢乃不凡骨相有功名大厦罩羣木明
廷朝萬靈王畿坦如砥結綬當同登道傍石湖水誰能
叩柴荆夢中儻相見秉燭聽殘更
　　　聞威州諸羌退聽邊事巳寧少城籌邊樓闌檻
　　　修葺亦畢工作詩寄權制帥髙子長
籌邊樓上美髯翁赤白嚢飛笑語中勃律天西元采玉
蓬婆雪外昨分弓踏筵舞罷平闌月橫槊詩成滿袖風
諸校各能歌破陣何須琴裏聽平戎(破陣平戎皆有本/事子長當一笑領)
石湖居士詩集卷十八
石湖居士詩集卷十九
　　　犍爲江樓
河邊堵立看歸篷三老開頭暮欲東漲水稠灘連峽内
淺山浮石似湘中無人驛路榛榛草有客江樓浩浩風
種落塵消少公事賸裁新語寄詩筒(縣令師永錫/同年能詩)
　　　宣化道中
瘦草蕭踈巳似秋盤陀山骨束江流兩崖若不頑如鐵
爭得狂瀾拍岸休
　　　將至敘州
亂山滿平野漲水豪大川仄徑無轍跡踈林有炊煙山
農旦燒畬蠻賈暑荷氈窮鄉足荒怪打鼓催我船
　　　七夕至敘州登鎖江亭山谷謫居時屢登此亭
　　　有詩四篇敬用其韻
水口故城丘壠平新亭乃有縆鐵橫(舊戎州在對江山/趾下臨馬湖蠻江)
(路蠻自江出必過城下故寘鎖以爲限今遷城過江/巳失形勝而猶於亭鎖江特以攔稅而巳非本旨也)歸
艎擊汰若飛渡一雨徹明秋漲生東樓鎖江兩重客筆
墨當代俱詩鳴我來但醉春碧酒星橋脉脉向三更(郡/醖)
(舊名重碧取杜子美東樓詩重碧酤/春酒之句余更其名春碧語意便勝)
　　　江安道中(近瀘州最險處號張旗三灘言張旗/之頃巳過三灘其湍急如此瀘戎之)
(間有渡瀘亭然不知孔明竟出何路今鎖江/對岸廢城下臨馬湖有韋髙紀功碑巋然荒)
(榛中疑此/或是古迹)
穠緑連村荔子丹瘴雲將雨暗前灣張旗且喜三灘駛
叱馭曽驚九折艱瀘水舟閒迷古渡馬湖碑缺伴荒山
威名功業吾何有無事飄飄犯百蠻
　　　瀘州南定樓
歸艎東下興悠哉小住危闌把一杯樓下沄沄内江水
明朝同入大江來
　　　題譚德稱扇(德稱與楊商卿父子送余逺至瀘/之合江以扇求詩各爲題一絶)
蠻風吹雨瘴江肥短草荒山鳥不飛盡是瀘南腸斷句
如今分與故人歸
　　　題楊商卿扇
君歸我去兩銷魂愁滿千山鎖瘴雲後夜短檠風雨暗
誰能相伴細論文
　　　題楊子容扇
雙竹軒窓聽讀書垂天雲翼要摶扶與君只作三年別
射䇿東來過石湖
　　　譚德稱楊商卿父子送余自成都合江亭相從
　　　至瀘南合江縣始分袂水行踰千里作詩以別
合江亭前送我來合江縣裏別我去江流好合人好乖
明日東西南北路千里追隨不忍歸一杯重把知何處
臨岐心曲兩茫然但祝頻書無別語
　　　發合江數里寄楊商卿諸公
臨分滿意說離愁草草無言衹淚流船尾竹林遮縣市
故人猶自立沙頭
　　　過江津縣睡熟不暇梢船
西風扶櫓似乗槎水闊灘沉浪不花夢裏竹間喧急雪
覺來船底滚鳴沙
　　　恭州夜泊
􁩍山磽确強田疇村落熙然粟豆秋翠竹江村非錦里
靑溪夜月巳渝州小樓髙下依盤石弱纜西東戰急流
入峽初程風物異布裙跣婦緫垂瘤
　　　大熱泊樂温有懷商卿德稱
暑候秋逾濁江流晚更渾瘴風如火焮嵐月似煙昏城
郭廩君國山林妃子園故人新判袂得句與誰論
　　　涪州江險不可泊入黔江檥舟
黃沙翻浪攻排亭濆淖百尺呀成坑坳窪眩轉久乃平
一渦熨帖千渦生篙師絶叫敺川靈鳴鐃飛渡如奔霆
水從岷來如濁涇夜榜黔江聊濯纓玻瓈徹底鏡面淸
忽思短棹中流橫釣絲隨風浮月明
　　　妃子園(涪陵荔子天寶所貢去州里所有此園/然峽中荔子不及閩中逺甚陳紫又閩)
(中之/最也)
露葉風枝驛騎傳華淸天上一嫣然當時若識陳家紫
何處蠻村更有園
　　　豐都觀(在豐都縣後三里平都山舊名仙都觀/相傳前漢王方平後漢隂長生得道處)
(隂君上升時五雲從地湧出丹竈古柏皆其/故物晉隋殿宇無恙壁畵悉是當時遺蹟内)
(王母朝元隊仗尤竒道士云此地即所/謂北都羅豐所住又名平都福地也)
神仙得者王方平誰其繼之隂長生飄然空飛五雲軿
土賓寥陽留玉京石爐丹氣常夜明寵光萬柏森千齡
峽山偪仄岷江縈洞宫福地古所銘云有北隂神帝庭
太隂黒簿囚鬼靈自從仙都啟巖扃明霞流電飛陽晶
暉景下墮鑠九冰塞絶苦道升無形至今臺殿棲竛竮
隋圬唐堊留丹靑十仙怪竒溪女淸瑶池仙仗紛娉婷
琅璈赴節鏘欲鳴我來秋暑如炊蒸汗流呀氣扶枯藤
摩挲衆蹟不暇評聊記梗槩知吾曽
　　　萬州西山湖亭秋荷尚盛
叢薈忽明眼山腰灔湖光列岫繞雲錦深林護風香西
山即太華玉井餘秋芳隔江招岑仙共擘雙蓮房
　　　下巖
疇昔中巖一夢殘下巖風景亦髙寒峽中無處堪停棹
雨後今朝始凭闌不用苦求毫相現衹敎長挂水簾看
山僧勸我題蒼壁坡谷前頭未敢刊
　　　魚復浦泊舟望月出赤甲山山形斷缺如鼉龍
　　　坐而張頤月自缺中騰上山頂
月出赤甲如金盆蹲龍呀口吐復吞長風浩浩挾之出
影落半江沉復翻天髙夜靜四山寂惟有灘聲喧水門
髙齋詩翁不可作我亦不眠終夕看
　　　夔門即事(自東川入峽路至恭州便有癭俗夾/岸山悉痺小入夔界山皆傑然連三)
(峽夔水不可飲取之卧龍十里之外雲安/麴米春自唐以來稱之今夔酒乃不佳)
峽行風物不堪論袢暑驕陽雜瘴氛人入恭南多附贅
山從夔子盡侵雲竹枝舊曲元無調麴米新篘但有聞
試覓淸泠一杯水筒泉須自卧龍分
　　　瞿唐行(七月十九日至夔子灔澦撒髮不可犯/是夜水漲及山腹詰旦視灔澦則巳在)
(水中土人云此靑草齊也可以冒險而入遂/鼓棹畧其頂而過郡中遣候兵立山上每一)
(舟平安則揺幟以招後舟白鹽赤甲皆峽口/大山黃嵌黒石皆峽中至險處入峽西岸有)
(聖泉舟人或向之疾呼曰人渴也泉即迸/下一杯許復乾余舟過甚急未之試也)
川靈知我歸有程一夜漲痕千丈生中流擊楫洶作氣
夾岸簸旗呀失聲不知灔澦在船底但覺瞿唐如鏡平
鑿峽䟽川狠石破號山索飲飛泉驚白鹽赤甲轉頭失
黒石黃嵌拚命輕草齊増肥無泊處竹枝凝咽空餘情
人間險路此竒絶客裏驚心吾飽更劒閣翻成蜀道易
請歌范子瞿唐行
　　　夜泊歸舟(州有宋玉/宅昭君臺)
舊國風煙古新凉瘴癘淸片雲將客夢微月照江聲細
和悲秋賦遥憐出塞情荒山餘閥閱兒女擅嘉名
　　　秭歸郡圃絶句二首
花竹蕭騷小圃畦官居翻似隱淪棲巴山四合秋陽滿
杜宇黃鸝相對啼
孤城偪仄復偪仄前山後山靑欲來市聲蕭條衙鼓靜
惟有叱灘喧萬雷(叱灘即黃魔灘/下連人鮓甕)
　　　宋玉宅(相傳秭歸縣治即其舊址縣左/旗亭好事者題作宋玉東家)
悲秋人去語難工揺落空山草木風猶有市人傳舊事
酒壚還在宋家東
　　　後巫山髙一首(余前年入峽常賦巫山髙今復/作一篇十二峰中東西各一峰)
(最竒不可繪畵左右前後餘峰之可觀者尚/多不止十二峰也不問隂晴雲物常相暎帶)
(尤爲勝絶但以漲江湍怒難檥泊鼓棹而過/不復登廟前余以水暴漲得下瞿唐至巫山)
(縣人云却須水退始可入巫峽/一夜水落十餘丈遂不復滯留)
凝眞宫前十二峰兩峰娟妙翠插空餘峰競秀尚多有
白壁蒼崖無數重秋江潄石半山腹倚天削鐵荒行蹤
造化鍾竒矗瑶巘眞靈擇勝深珠宫朝雲未罷暮雲起
隂晴竟日長冥濛瑶姬作意送歸客一夜收潦仍回風
仰看館御飛檝過回首巳在虚無中惟餘烏鴉作使者
迎船送船西復東
　　　黃牛峽(廟爲黃牛神所居即石馬繫祠門處東/坡所書歐公詩及本事碑石在東廡祠)
(後髙峰之上有黃牛迹客舟甚敬之/以歐公故石馬亦有靈扁護甚嚴)
朝離悲秋宅午榜叠石磯小留黃牛廟細讀石馬詩黃
牛隱見蒼山裏石馬至今猶馘耳當年夢境識仙翁馬
爲迎門神爲起物生不朽繫所逢歐詞蘇筆蒼苔封山
髙水長翁之風石馬亦與翁無窮
　　　假十二峰(即黃牛峽山自此直至平/喜埧千峰重複靡不竒峭)
巴東三峽數巫陽山入西陵更鬱蒼何以假爲非確論
直疑溟涬弟髙唐
　　　扇子峽(兩岸山尤竒殆過巫/峽蝦蟇碚在南岸)
兹行看山眞飽諳今晨出峽仍窮探南磯北磯白鐵壁
千峰萬峰蒼玉篸橫前直疑江巳斷崛起競與天相攙
蜀山欲窮此盤礴禹力巳盡猶鐫􁲤望舒宫中金背蟾
泥塗脫盡餘老饞下飲岷江不知去流涎落吻如排髯
挈瓶檥棹㪺淸甘未暇煮茗和薑鹽聊將滌硯濡我筆
恍惚詩律髙巉巖
　　　荆渚中流回望巫山無復一點戲成短歌
千峰萬峰巴峽裏不信人間有平地渚宫回望水連天
却疑平地元無山山川相迎復相送轉頭變滅都如夢
歸程萬里今三千幾夢即到石湖邊
　　　魯家洑入沌(三江口即岳陽路水大難行遂入/沌行沌中最空夐處名百里荒盜)
(區/也)
過盡巴東巫峽長荆川鼓棹更茫茫避風怕入三江口
乗月貪行百里荒夜後逢人盡刀劒古來踏地皆耕桑
可憐行路難如此一簇寒蘆尚稅場
　　　鄂州南樓
誰將玉笛弄中秋黃鶴飛來識舊游漢樹有情橫北渚
蜀江無語抱南樓燭天燈火三更市揺月旌旗萬里舟
却笑鱸鄉垂釣手武昌魚好便淹留
　　　題黃州臨臯亭
夏口風帆赤壁磯雪堂釃酒竹樓棋繫舟一日黃州下
只辦登臨不辦詩
　　　江州庾樓夜宴(前瞰大江後臨廬山登臨名勝/殆甲他處庾亮南樓乃在武昌)
(非此也亮常刺江州後/人製此名非斯樓之要)
岷江潄北渚廬阜窺南窓名山復大川超覽兹樓雙何
必元規塵自足豪他邦使君秫田熟新凉篘酒缸落景
澹碧瓦長虹吐金釭客從三峽來噩夢隨奔瀧小留聽
琵琶船旗卷修杠請呼裂帛絃爲拊洮河腔曲終四憑
闌倦遊心始降明發挂帆去曉鐘煙外撞
　　　東林寺(慧逺師白蓮社也傍有樂天草堂對山/絶頂即天池文殊現燈處李成焚劫南)
(北山獨不/毀二林)
談易繙經宰木春三生猶自裊煙熏客塵長隔虎溪水
劫火不侵香谷雲老矣懶供蓮社課歸哉忺讀草堂文
山頭一任天燈現箇事何曽落見聞
　　　過虎溪對東林蒼巖翠樾下浸大澗宛似靈隱
　　　冷泉囑長老法才作亭名曰過溪且爲率山丁
　　　薙草定基一朝而畢
過溪無限翠屏開大笑從敎虎子猜不獨山中添故事
仍敎題作小飛來
　　　病倦不能過谷簾三峽寄題
白龍靑峽紫煙爐山北山南只半塗說與同來緑玉杖
他年終補卧遊圖
　　　湖口望大孤
廬阜岡勢斷江流漭相通大孤如小冠插入奫淪中我
欲蛻濁浪往馭揚瀾風晃晃銀色界濙濙水晶宫濯足
望八荒列宿羅心胸客帆詎肯駐搔首蒼煙叢
　　　澎浪磯阻風
浦口舟藏㝷丈慳篙師抱膝朝暮閒逆風來從水府廟
濁浪欲碎小孤山太白猶髙缺蟾墮長江未盡歸鬢斑
短歌聊復怨行路當有聽者凋朱顔
　　　馬當洑阻風居人云非五日或七日風不止謂
　　　之重陽信
拍岸回流逆上磯枯楊折葦靜相依趂墟漁子晨爭渡
賽廟商人晚醉歸重九信來風未憗大千行徧昨俱非
羈愁萬斛從頭數帶眼今秋又減圍
碧葦無思連天生靑山有情終日橫風聲洶怒木朝拔
川氣流光珠夜明誰能坐守白頭浪我欲往騎金背鯨
俛仰之間撫四海可憐歩歩愁江程
　　　長風沙
夕陽明逺帆髙浪兀孤嶼綿綿淮山來閃閃沙鳥去落
木兩山家炊煙南北渡睂伸擊汰行夢愕阻風處
　　　九月八日泊池口
斜景下天末煙霏酣夕紅餘暉染江色瀲灔琥珀濃我
從落日西忽到大江東回首舊遊處曛黃錦城中藥市
并樂事歌樓沸晴空故人十二闌豈復念此翁
　　　池州九日用杜牧之齊山韻
年年佳節歌式微秋浦片帆還欲飛萬里蜀魂思逺道
九歌楚調送將歸杯中山影分秋色木末江光借夕暉
細撚黃花一枝盡霏霏金屑滿征衣
　　　離池陽十里淸溪口復阻風
恰從秋浦挂籧篨又泊淸溪十里餘愁水愁風吹帽後
作雲作雨授衣初逺㝷草市沽新酒牢閉篷窓理舊書
行路阻艱催老病騷騷落雪滿晨梳
　　　梅根夾
辛苦凌波棹平安入夾船日明漁浦網風側瓦窑煙老
圃容挑菜村巫橫索錢且投人處宿終夜得佳眠
　　　宿長蘆寺方丈
塔廟新浮水汀洲舊布金聊憑一葦力與障萬波侵帆
影窺門近鐘聲出院深夜闌雷破夢欹枕聽潮音
　　　將至吳中親舊多來相迓感懷有作
望見家山意欲飛古來燕晉一沾衣回思客路豈非夢
乍聽鄉音眞是歸新事略從年少問故人差覺坐中稀
不須更說桑榆晚霜後鱸魚也自肥
石湖居士詩集卷十九
石湖居士詩集卷二十
　　　淳熙五年四月二日直宿玉堂懷舊
桂海冰天老歳華直廬重上玉皇家當年曽識青青鬢
惟有東墻一架花
雪山刁斗不停撾夜把軍書敢顧家珍重玉堂今夜夢
靜聞宫漏隔宫花
　　　初歸石湖
曉霧朝暾紺碧烘橫塘西岸越城東行人半出稻花上
宿鷺孤明菱葉中信脚自能知舊路驚心時復認鄰翁
當時手種斜橋柳無限鳴蜩翠埽空
　　　寄蜀州楊道人
老來萬事緫蕭然猶憶西州暑雪邊爲報岷峨山水道
如今眞箇得歸田
　　　送同年萬元亨知階州
老我曽頒萬里春憐君飛棹也浮秦當年千佛名經裏
又見西遊第二人
路入南山舊漢畿油油淸渭照牙旗古來百戰功名地
正是雞鳴起舞時
十年關隴困科輸聖德如天盡埽除臨遣中和二千石
好乗春日下寛書
　　　次韻蜀客西歸者來過石湖并寄成都舊僚
走徧塵埃倦鳥還故鄉元在水雲間黃粱飯裏夢魂醒
靑篛笠前身世閒鷗鷺飛來俱玉立松篁歳晚各蒼顔
岷峨交舊如相問鐵鎖無扃任客攀
　　　十一月大霧中自胥口渡太湖
白霧漫空白浪深舟如竹葉信浮沉科頭晏起吾何敢
自有山川印此心
　　　靈祐觀(即古神景宫也相傳舊宫廊百間繞三/大殿謂之百廊三殿今不復有堂前有)
(垂絲檜/三本)
暘谷西門鎖洞宫古苔斑駁檜蒙茸百廊三殿惟眢井
萬壑千巖有瘦笻
　　　林屋洞(仙經一名左神幽虚洞天正洞門左觀/中出觀左門又有二門一名雨洞一名)
(暘谷/洞)
擊水摶風浪雪翻煙銷日出見仙村舊知浮玉北堂路
今到幽墟三洞門石燕翾飛遮炬火金籠深阻護嵌根
寶鐘靈鼓何須叩庭柱宵晨巳黙存
　　　包山寺(在毛公壇前別峰下慈受深老所作深/老入山時手植二竹今遂成林山上松)
(多非種植風吹松/子自成謂之飛松)
仙塢遜半坐精廬遷古幢槁衲昔開山至今坐道場熾
然說慈忍禪海薰戒香穉竹暗寒碧飛松盤老蒼船鼓
入宴坐紅塵隔滄浪藤杖嬾歸去共倚蒲團牀
　　　毛公壇福地(西山最深處毛公劉根也身生緑/毛故云有劉道人作小菴在隱泉)
(之/上)
松蘿滴翠白晝隂七十二峰中最深緑毛仙翁巳仙去
惟有石壇留竹塢竹隂埽壇石槎牙漢時風雨生蘚花
山中笙鶴尚遺響湖外人煙驚歳華道人眸子照秋色
邀我分山築丹室驅丁役甲莫兒嬉渴飲隱泉飢餌术
　　　上方寺(在銷夏/灣上)
檥棹古銷夏搘笻新上方珠灣鎖員折冰鏡沉空光楓
纈醉晴日橘黃明蚤霜閒門松竹徑隨處有淸凉
　　　銷夏灣(吳王避暑處平湖循/山一灣雲水勝絶)
蓼磯楓渚故離宫一曲淸漣九里宫縱有暑光無著處
靑山環水水浮空
　　　橘園
橘中有佳人招客果下遊胡牀到何許坐我金碧洲沉
沉剪綵山垂垂萬星毬竒采日中麗生香風外浮折贈
黃團雙珍逾桃李投拆開甘露嚢快吸冰泉甌熱腦散
五濁豈止沉疴瘳未知商山樂能如洞庭不
　　　華山寺(在西山盡處多泉泓僧房數處有之有/湯岐公胡茂老樞密孫仲益尚書諸公)
(題/詩)
五湖西岸孤絶處旃檀大士來同住性空眞水徧淸凉
隨縁出現無方所蒙泉新潔鑑泉明瀹茗羮藜甘似乳
何須苦問蓮開未桂子菖花了今古三翁綵筆照靑霞
從此他山都不數我今閒行作閒客暫借雲窓解包具
魂淸骨冷不成眠徹曉跏趺聽粥鼓脚力有餘西塢盡
明日灣頭更鳴櫓却上東山喚德雲別峰應在銀濤許
　　　縹緲峰(西山最/髙峰)
滿載淸閒一棹孤長風相送入仙都莫愁懷抱無消豁
縹緲峰頭望太湖
　　　鎮下放船過東山二首
打頭風急鼻雷鼾醉夢閒心鐵石頑惟有愛山貪未厭
西山纔了又東山
老禪竿木各逢場詩客端來共葦航一任顚風聒髙浪
滿船歡笑和詩忙
　　　翠峰寺(在東山雪竇顯老道場山半有悟道井/庭下大羅漢木兩株虬屈蟠壯甚竒古)
來從第九天橘社繫歸船借問翠峰路誰參雪竇禪應
眞庭下木說法井中泉公案新翻出諸方一任傳
　　　社山放船
社下鐘聲送客船凌波撾鼓轉滄灣橫煙裊處雞豚社
落日濃邊橘柚山八表茫茫孤鳥去萬生擾擾一舟閒
湖心行路平如鏡陸地風波却險艱
　　　東山渡湖
渡船帆飽如張弓倐忽世界寒浺瀜堪輿無垠日夜汎
浩浩元氣蓬蓬風湖光日色不可辨但見水精火齊合
集成虚空波臣川后敬愛客約束祕怪驅魚龍大千緫
作大圓鏡光中飛度迷西東蒼茫一身無四壁八方上
下惟孤篷毛仙出迎笑相問何乃自苦荒寒中吾生蓋
頭乏片瓦到處漂摇稱寓公猶嫌塵土礙人眼兹遊勝
絶餘難同九衢車馬恍昨夢付與一笑隨飛鴻
　　　與游子明同過石湖
契闊相逢一笑歡當年森桂共驂鸞試談舊事醒村酒
仍趂新晴暖客鞍梅粉都皴啼宿雨柳黃不展噤春寒
從今鼎鼎多幽事仍喜蛙聲不在官
　　　次韻同年楊廷秀使君寄題石湖
儀凰當瑞九韶成何事栖鸞滯碧城公退蕭然眞吏隱
文名藉甚更詩聲句從月脇天心得筆與冰甌雪椀淸
書到石湖春亦到平堤梅影縠紋生
半世輕隨出岫雲如今歸作卧雲人小山有賦招遊子
大塊無私佚老身禪版夢中千嶂曉鬢絲風裏萬花春
新年社瓮鵞黃滿賸醉田頭紫領巾
　　　自閶門騎馬入越城
日影穿雲亦未濃夜來踈雨洗淸空村前村後東風滿
略數桃花一萬重
斷橋隤岸數家村雨少晴多減漲痕雪白鵞兒緑楊柳
日髙猶自掩柴門
　　　姚夫人輓歌詞
衿帨虞鰥後詩書孟母鄰髙懷琴意靜晚福詔恩新自
古悲風木于今詠澗蘋松銘無溢美百世考堅珉
　　　北山草堂千巖觀新成徐叔智運使吟古風相
　　　賀次韻謝之
北山松竹堪怡顔千巖觀前多好山誰云都無卓錐地
亦尚有此茅三間洞門無鑰常不關小徑百曲蒼龍盤
衆芳迷人不知處片雲與我俱忘還花前一杯重鼎吕
明日戽田并灌圃種苗種豆從此忙昨夜驚雷送膏雨
　　　贈舉書記歸雲丘
一枕淸風四十霜孤生無處話淒凉相看只有龎睂客
還在雲丘舊草堂
四股澗松雷斧碎十圍巖桂燒痕枯不知堦下跳珠處
舊竹春來有筍無
靑山面目想依依水石風林入夢思白髮蒼顔心故在
只如當日看山時
　　　題查山林氏菴
戸庭淸深宅翠微雪如佳壁喚題詩煙梢矗矗靑圍屋
露葉鮮鮮緑滿籬宿雨一春纔汎鴨新蕪幾日巳藏碑
山僧見客如枯木疑是懶殘南嶽師
　　　木瀆道中風雨震雷大作
惡風奔雲何壯哉溪水欲立山欲摧石岸迸裂纜邊樹
胡牀動揺船底雷靈巖塔後雨脚挂胥口廟前浪花來
篷漏衣沾不足惜酒瓶傾倒愁空罍
　　　光福塘上
指點炊煙隔莽蒼午餐應可寄前莊雞聲人語小家樂
木葉草花深巷香春去巳空衣尚絮雨來何晚稻初芒
秪今農事村村急第一先陂貯水塘
　　　與至先兄遊諸園看牡丹三日行徧
柱杖無邊處處過粉圍紅繞奈春何閶門昨日看不足
今日婁門花更多
蜂蝶蕭騷草露漫小家籬落閉荒寒欲知國色天香句
須是倚闌燒燭看
　　　次韻同年楊使君回自毘陵同泛石湖舟中見
　　　贈
客舫中流下人家夾岸看洛花堆錦煖吳藕鏤冰寒莫
厭淸歡暫須知後會難小詩煩本事任秃綵毫端
曲誤不須顧客狂當好看日斜雙槳急風駛夾衣寒賸
說歸田樂休歌行路難石湖三萬頃何處覓憂端
北渚乗風渡西山帶霧看袖單嫌翠薄杯淺怯金寒宿
雨收全易春酲解却難且留行色住重肯過蘇端
　　　頃乾道辛卯歳三月望夜與周子充内翰泛舟
　　　石湖松江之間夜艾歸宿農圃距今淳熙巳亥
　　　九年矣余先得歸田復以是夕泛湖有懷昔遊
　　　賦詩紀事
石湖花月浮春空憶共仙人同短篷三更半醉吹笛去
櫂入濕銀天鏡中鶴鳴喚歸斗未没却歩扶踈花底月
不知行到碧桃邊但見天風吹積雪月圓月缺今幾回
依舊滿湖金碧堆仙人還上玉堂宿合有片時淸夢來
一笑流光飛電抺嫦娥相對兩愁絶桂枝應亦老無花
蟾兔不須疑鶴髮
　　　嬾牀午坐
晴霄垂北窓卧我翠幄中不知幾斧鑿成此太虚空前
雲稍過盡後雲來無窮鳥雀有底忙激彈過牆東不如
雙飛蝶欵欵弄微風我亦困思生抛書眼蒙茸
　　　秋前三日大雨
暑殘堪喜亦堪憎恰似沙場喋血兵縱有背城餘燼在
能禁幾度瀉檐聲
　　　秋前風雨頓凉
秋期如約不須催雨脚風聲兩快哉但得暑光如宼退
不辭老景似潮來酒杯觸撥詩情動書卷招邀病眼開
明日更凉吾巳卜暮雲渾作亂峰堆
　　　立秋後二日泛舟越來溪三絶
西風初入小溪帆旋織波紋縐淺藍行入鬧荷無水面
紅蓮沉醉白蓮酣
一川新漲熨秋光挂起篷窓受晚凉楊柳無窮蟬不斷
好風將夢過橫塘
飯後茶前困思生水寛風穩信篙撐不知浪打船頭響
聽作凌波解佩聲
　　　采菱戸
采菱辛苦似天刑刺手朱殷鬼質靑休問揚荷渉江曲
只堪聊誦楚詞聽
　　　曉起聞雨
老來稍喜睡魔淸兀坐枯株聽五更蕭索輪囷憐燭燼
飛揚跋扈厭蚊聲登髙事了從敎雨刈熟人忙却要晴
莫道西成便無慮大須濃日㬠香秔
　　　說虎軒夜坐
白雲深處卧癡頑挂起東窓水月寬但得好詩生眼底
何須寶刹現毫端一身莫作官身想萬境都如夢境看
蠏舎鄰翁能日醉呼來分與一蒲團
　　　偶書
太行巫峽費車舟休向滄溟認一漚日下冰山難把玩
雨中土偶任漂流元無刻木牽絲技但合收繩卷索休
惟有酒缸并飯甑却須秔秫十分收
　　　睡覺
漏箭聲中斷角哀界窓猶有月徘徊心兵休爲一蚊動
句法却從孤鴈來潄罷玉池甘似醴夢餘金鼓辯如雷
夜長展轉添許事推枕蕭然一笑咍
　　　閶門行送胡子逺著作守漢川
前年送君朝明光今年送君還故鄉錦官樓上一樽酒
萬里閶門折楊柳吳波沄沄蜀山蒼人生行路如許長
相逢相送鬢如雪人生能禁幾離別房湖風月開春臺
石湖水雲歸去來西棹東帆君未了相逢還向閶門道
　　　嘲蚊四十韻
暑魃方肆行羽孽亦厲習肖翹極么魔坱圠累闢翕濕
生同糞蝎腐化類宵熠初來鬧郭郛少進亘原隰嚶如
蠅聲薨聚若螽羽揖俄爲殷雷鬨遂作密霰集口銜鋼
針鋒力洞衲衣襲啾聲先計議著肉便嘘吸立豹猶未
定卓錐巳深入血隨姑嘬升勢甚轆轤汲沉酣尻益髙
飽滿腹漸急晶晶紫蟹眼滴滴紅飯粒拂掠倦體煩爬
搔瘁肌澁捄東不虞西擒一巳竄十新瘢蓓蕾漲宿暈
斑斕浥竟夜眠轉展連牀歎於悒云何人戚欣乃係汝
張歙驅以葵扇風熏以艾煙濕檠長鎭藏遮帳隙亟補
葺火攻憚穢臭手拍嫌腥汁伏翼佐埽除網蛛助收拾
薄暮洶交攻大明訌未戢牛革厚逾氊鱟介銛勝鈒遭
汝若欲困嗟人何以給夏蟲雖衆多罪性相百什蜂蠆
豈房櫳蟣蝨但褌褶羊羶蟻登爼驥逸蝱附􁁍蠓惟舞
醯瓮蟫止祟書袠蚤爲鵂所撮蠅亦虎能執彼愆可貰
死汝罪當獻級凉飊倐然至醜類殆哉岌一吹觜吻破
再鼓翅翎縶三千蹀頡利百萬走㝷邑快哉六合内蔑
有一塵立虚空旣淸凉家巷得寧輯雞窓夜可誦蛩機
曉猶織雨簾繡浪卷風燭淚珠泣客來添羽觴人靜拂
塵笈恍還神明觀似啓坏戸蟄消長誰使然智力詎能
及
　　　閶門戲調行客
日夜飛帆與跨鞍閶門川陸路漫漫人生自苦身餘幾
天色無情歳又寒萬事惟堪六如觀一杯莫信四并難
重陽雖過黃花少尚有遲開玉雪團
　　　九月二十八日湖上檢校籬落
村北村南打稻聲荒園屐齒亦嬉晴菊邊更覺朝陽好
松下偏聞晚吹淸一歳無非吾樂事千金不博此閒行
周遭踏徧芙蓉岸足痺腰頑栩栩輕
　　　晚歩吳故城下
意行殊不計榛菅風袖飄然勝羽翰拄杖前頭雙雉起
浮圖絶頂一鵰盤醉紅匝地斜曛暖熨練涵空漲水寒
却向東臯望煙火缺蟾先暎槲林丹
　　　上沙田舎
更無雲物起微隂壠畝人家各好音歳晚陽和歸稻把
夜來霜力到楓林兒童笑裏豐年面烏鳥聲中落日心
釀秫炊秔都入手賸拚腰脚辦登臨
　　　與現壽二長老遊壽泉因話去年林屋之遊題
　　　贈
何年錫杖劚淸甘天遣深源壽此菴金靨萬枝浮倒影
爲君題作菊花潭
松風放浪入雲關二衲相從一士閒人與瘦笻俱老健
去年今日在包山
　　　渡太湖
嚢風閣雨半晴隂慘淡誰知造化心委命浮沉惟一葉
計身輕重亦千金紅塵猶道不勝險白浪莫嗔如許深
晚得薌山堪寄纜卧聽鼉吼與龍吟
　　　再渡胥口
古來此地快蓬心天繞明湖日照臨一鴈雲平時隱現
兩山波動對浮沉衰髯都共荻花老醉面不如楓葉深
􁊥戸釣徒來問訊去年盟在肯重㝷
　　　跨馬過練墟喜晴
稻穗初乾怕雨時晚來蒸煖欲霏微西風若肯吹雲盡
不惜飄飄側帽歸
　　　晚歸石湖
何須駟馬衒鄉關只作歸農老圃看夢裏曽腰綪結佩
年來新著惰遊冠和煙種竹聊醫俗帶月聞蛙不在官
久矣此心恬不動如今併與此身安
　　　北山堂開爐夜坐
困眠醒坐一龕多竹洞無關斷客過貪向爐中煨榾柮
懶從掌上看菴摩閒無雜念惟詩在老不甘心奈鏡何
八萬四千安樂法元無祕密可伽陀
　　　入城
十里淸風一餉間片帆眞欲解人顔林家莊近聞鵞鴨
船到閶門儘未關(儘字俗用巳久據/理只合用盡字)
　　　次韻蚤蚊
羽蟲么魔塞區寰造化胡爲弗疾頑長養汙泥草木處
縱横大地山河間夜聲雷動人力屈秋喙花開天理還
但願江湖無白鳥何須金鼎鑄神姦
　　　冬至晚起枕上有懷晉陵楊使君
新衣兒女鬧燈前夢裏莊周正栩然騎馬十年聽曉鼓
人生元有日髙眠
多稼亭邊有所思冬來撚却幾行髭也應坐擁黃紬被
斷角孤鴻緫要詩
　　　寒雨
何事冬來雨打窓夜聲滴滴曉聲淙若爲化作漫天雪
徑上孤篷釣晚江
　　　戲贈脚婆
日滿東窓照被堆宿窓猶自煖如煨尺三汗脚君休笑
曽踏鞾霜待漏來
　　　除夜前二日夜雨
雪不成花夜雨來壠頭一洗定無埃小童却怕溪橋滑
明日先生合探梅
　　　次韻章秀才北城新圃
方流桃花塢窈窕入壺天碧城當巖岫淸灣如澗泉風
月欲無價聊費四萬錢雪後春事起紅雲蜂蝶邊
西城如西塞桃花古來多釣艇鱖魚肥前身張志和煙
霏幾白鷺風雨一緑蓑淸江韻新引淸絶勝陽阿
　　　夢中作
漠漠人間一氣平虚無宫殿鎖飛瓊碧雲萬里海光動
何處書來金鶴鳴
　　　北城爲雪所厄
凍蘂粘枝瘦欲乾新年猶未有春看雪花衹欲欺紅紫
不道梅花也怕寒
　　　雪後六言二首
雨聲和深巷屐風力到短檠燈可惜滴殘檐雪從敎漂
盡河冰
歳寒破屋萬卷風急踈窓一燈髙卧眼生醉纈逺遊鬚
有堅冰
　　　元夕大風雨二絶
東風無賴妒華年一夜淒寒到酒邊放盡珠簾遮畵炬
莫敎檐雨濕靑煙
河傾海立夜翻盆不獨妨燈更損春凍澁笙簧猶可耐
滴皴梅頰勢須嗔
　　　春懐
柳顰梅笑各相惱詩債棋讎俱見㝷莫道幽居無一事
春來風物緫關心
　　　自橫塘橋過黃山
陣陣輕寒細馬驕竹林茅店小帘招東風巳緑南溪水
更染溪南萬柳條
　　　次韻謝李叔玠追路送筍
墮地錦䙀茁解衣温玉姿來償食竹債大勝伏雌炊少
日羮藜子老來煨芋師盤餐登異味指動巳先知
石湖居士詩集卷二十
石湖居士詩集卷二十一
　　　秀州門外泊舟
拍岸淸波撲岸埃黒頭霜鬢幾徘徊禾興門外官楊柳
又見扁舟上堰來
　　　臨平道中
煙雨桃花夾岸栽低低渾欲傍船來石湖有此紅千葉
前日春寒緫未開
　　　夜過越上不得遊覽
王程公事兩相催衝雨片帆連夜開千巖萬壑在何處
山隂道中無好懷豈有酒船㝷賀老興盡却能訪安道
鑑湖春色漫芳菲付與靑靑湖畔草
　　　道中古意二絶
桃李寂無言垂楊照溪緑不見苧蘿人空吟若邪曲
浣紗寂不好辛苦觸戰箭東施無麗質安穩嫁鄉縣
　　　觀禊帖有感三絶
古人賦多情無事輒愁苦蘭亭一觴詠感慨乃如許
寶章薶九泉摹本範百世白鵞滿波間誰識腕中意
三日天氣新禊飲傳自古今人不好事佳節棄如土
　　　浙東舟中
處處槿樊圃家家桃廡門魚鹽臨水市煙火隔江村雨
過張帆重潮來汲井渾彎跧短篷底休說兩朱轓
　　　初赴明州
四征惟是欠東征行李如今忽四明海接三韓諸島近
江分七堰兩潮平擬將寬大來宣詔先趂淸和去勸耕
頂踵國恩元未報驅馳何敢歎勞生(昌國縣圖障於海/中題字云自此與)
(髙麗國接界蓋/宇内極東處也)
　　　寄虎丘範長老
誰云簪紱坐成禽亦漫爲官漫好音身巳備嘗生老病
心何曽住去來今一波不動月空照萬籟無情風自吟
持此東歸似同志故應分我半山林
　　　次韻汪仲嘉尚書喜雨
雨雲渾似雪雲同天意人心本自通吏役驅驅騎馬滑
何如欹枕閉門中
老身窮苦不須憂未有毫分慰此州但得田間無歎息
何須地上見錢流
　　　曉起
窓明驚起倒裳衣鈴索頻摇定怪遲即入簿書叢裏去
少留欹枕聽黃鸝
　　　大風(四明亦/有颶風)
颶母從來海若家靑天白地忽飛沙煩將殘暑驅除盡
只莫顚狂損稻花
　　　大黃花
大芋髙荷半畝隂玉英危綴碧瑶簪誰知一葉蓮花面
中有將軍劒㦸心
　　　進修堂前荷池
方池留水勝埋盆露入蓮腮沁粉痕鈴索無聲人不到
小禽飛入鬧荷根
　　　州宅堂前荷花
凌波仙子靜中芳也帶酣紅學醉粧有意十分開曉露
無情一餉斂斜陽泥根玉雪元無染風葉靑葱亦自香
想得石湖花正好接天雲錦畵船凉
　　　新荔枝四絶
荔浦園林瘴霧中戎州沽酒擘輕紅五年食指無占處
何意相逢萬壑東
海北天西兩鬢蓬閩山猶欠一枝笻鄞船荔子如新摘
行脚何須更雪峰
甘露凝成一顆冰露穠冰厚更芳馨夜凉將到星河下
擬共嫦娥鬭月明
趠泊飛來不作難紅塵一騎笑長安孫郎皺玉無消息
先破潘郎玳瑁盤(四明海舟自福唐來順風三數日至/得荔子色香都未減大勝戎涪間所)
(産莆陽孫使君許寄蜜荔過期不至貳/車潘進奏餉玳瑁一種亦佳并賦之)
　　　甬東道院午坐
一夜西風轉酒旗午餘殘暑不多時緑荷半蝕霜前葉
丹桂全封雨後枝忙裏有詩償日課老來無賦爲秋悲
梳頭小隷那知此強向窓前數鬢絲
　　　東門外觀刈熟民間租米船相銜入門喜作二
　　　絶
菊莎𣏌棘㸑無煙日日文書橫索錢今日甬東官况好
東津門外看租船(文書謂諸/司督逋者)
潮到靈橋緑繞船海邊力穡屢豐年淡靑山色深黃稻
恰似胥門九月天
　　　探木犀
秋半秋香花信遲攀枝擘葉看纎微昨朝尚作茶槍痩
今雨催成粟粒肥
　　　九月五日晴煖歩後園
海氣烘晴入斷霞半空雲影界山斜輕羅小扇游蜂畔
只比東風有菊花
　　　九日憶菊坡
菊坡長恨隔橫塘城郭山林自不雙放棹松江花巳逺
濤江之外更鄞江
　　　重陽九經堂作
俗間佳節自悤悤老去悲秋又客中靑嶂捲簾三面月
黃花吹鬢幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
　　　眞瑞堂前丹桂
血色凡花太俗生花工新意染秋英袍紅太重鞓紅淺
畵不能摹句寫成
官忙風月鎭長閒開遍香紅酒尚寒若要與花相領略
千巖隨分有闌干(石湖千巖觀前/手植丹桂二畝)
　　　題羔羊齋外木芙蓉
慵粧酣酒夕陽濃洗盡霜痕看綺叢緑地團花紅錦障
不知庭院有西風
　　　進思堂夜坐懷故山
塵事潮來不可推身如病鶴強毰毸簿書遮斷㝷詩路
風雨驚殘問月杯想得竹門無客到直須雪夜有船廻
鱸鄉望眼雙明處衹欠凌霄萬仞臺
　　　楊少監寄西征近詩來因賦二絶爲謝詩卷第
　　　一首乃石湖作別時倡和也
柴門重客醉中歸尚憶揮毫索紙時何物與儂供不朽
西征卷首石湖詩
錦囊隨上越王臺天海風濤亦壯哉書到嶺頭梅恰動
一枝應伴一篇來
　　　羔羊齋小池兩涘木芙蓉盛開有懷故園
洞戸掩秋深畵橋橫晚靜嫋嫋芙蓉風池光弄花影懷
我白鷗邊錦帳繚千頃明河拍岸平紅緑染天鏡釣船
無畔岸收拾入簿領牆籓束院落寒窘令人癭
　　　鹿鳴席上贈貢士
登陸由來說四明台星光處更魁星海濱二老尊周室
館下諸生右漢廷秋賦重増人物志春闈俱上佛名經
一飛好趂扶摇便咫尺西興是北溟
　　　大廳後堂南窓負暄
萬壑無聲海不波一窓油紙暮春和醉眠陡覺氍毹贅
圍坐翻嫌榾柮多水煖玉池添潄嚥花生銀海費揩摩
端如擁褐茅檐下袛欠烏烏擊缶歌
　　　晚歩北園
刮地晴飊退海痕出門無扇可障塵麥䊀瘠土何時雪
梅糝踈林昨夜春天鏡風煙疑夢事鬢霜時節尚官身
裹章束帶朝還暮慚愧靑鞋紫領巾
　　　謝賜臘藥感遇之什
鴻寶刀圭下九關十年長奉璽封看扶持蒲柳身猶健
收拾桑榆歳又寒天地恩深雙鬢雪山川途逺一心丹
疲甿疾苦今何似拜手歸來愧伐檀
　　　立春後一日作
浮生萬法本悠哉大笑羲娥轉轂催官事巳邀癡作伴
春風應共老俱來雲容雪意將詩問柳眼花心待酒媒
九十韶光天不斳人間笑口自難開
　　　春前十日作
臘淺猶賖十日春官忙長愧百年身雪催未動詩無力
愁遣還來酒不神節物何曽欺老病書生自慣說悲辛
終期戚促成何事今古紛紛一窖塵
　　　三江亭觀雪
隂山陽朔雪中廻行到天西玉作堆乗興却遊東海上
白銀宫闕認蓬萊
　　　懷歸寄題小艇
日出塵生萬劫忙可憐虚費隙駒光若敎閒裏工夫到
始覺淡中滋味長歳晚角巾思芋栗年來手版愧耕桑
松風蘿月須相信春水深時上野航
　　　雪後雨作
瑞葉飛來麥巳靑更煩膏雨發欣榮東風不是厭滕六
却怕雪天容易晴
　　　再雪
銀竹方依檐住瑶花又入簾窺一白本憐麥瘦重來應
爲梅遲
　　　立春日陪魏丞相登三江亭
佳節登臨始此回聊從晻靄望蓬萊水分江北渡頭去
風自海東潮外來太白天寒猶帶雪十洲池煖巳浮醅
一尊往酹發船鼓我亦歸帆相次開
　　　寄題鹿伯可見一堂
夢覺春闈俱轉蓬仙凡今隔玉霄東聊攀鐵鎖問何似
豈敢避堂邀蓋公
生來於君一歳長決去愧我三年遲今世誰不落第二
著鞭尚續堂中詩
雪溪興盡船當廻却擬登陸遊天台經行見一堂前路
轉入湖山㝷悞來
　　　將赴建康出城
牒訴繽紛塞甕天經年癡坐兩三椽出門納納乾坤大
依舊靑山繞畵船
　　　寺莊
大麥成苞小麥深秧田水滿緑浮針今年一飽全無慮
寬盡歸舟去客心
　　　育王方丈
窓紙悲嘶萬壑風石梁飛澗倒枯松因勤昨夜三更雨
添作投淵雪色龍
　　　鰻井
決甃神通未易論雨聲留客夜翻盆不辭客路春泥滑
抖擻軒裳一鬨塵任敎空翠滴烏巾老身巳到籃輿上
處處靑山是故人
　　　育王望海亭
海雲晻靄日蘢葱案指光中萬象空想見蓬萊西望眼
也應知我立長風
　　　天童三閣(千佛羅/漢善財)
松蘿羃天墮空翠迎面風香三十里曽宫亭亭隔瑶水
碧瓦瓊榱五雲裏千佛當門無半偈聲聞未解祖師意
徧參踏破靑鞋底前樓後閣玲瓏起閒客那知如許事
東齋聽雨爛熳睡覺來一轉聊布施普請雲堂來擬議
石湖居士詩集卷二十一
石湖居士詩集卷二十二
　　　送江朝宗歸括蒼
半生三解后相看成老翁詩情故崒嵂袖有天都峰江
山佳麗地登臨苦怱怱塔燈落淮水寺樓倚霜空攟拾
著錦嚢撫掌夸窮工歸轡不可挽思入孤征鴻洞天我
昔遊俛仰星一終士友歎契闊吏民念罷癃婆娑故將
軍白髮簿書叢足趼雖四方夢寐煙雨東歸田有脚力
尚往㝷行蹤期君斬寒藤伴我搘枯笻
　　　鍾山閣上望雨
天闊山長雨似煙忽然飛去暗平川秔禾未實秈禾瘦
不用廉纎便霈然
　　　除夜
婪尾杯殘雪滿簪牀頭曆日費光隂故山巧入忙中夢
新歳尤關客裏心烏鵲倦時三匝繞鷦鷯穩處一枝深
勞生佚老㝷常事從政那堪力不任
　　　元日
老來百味絮沾泥期㑹關身尚火馳幾夜鄉心欹枕處
今年脚力上樓時酒缸幸有乾坤大丹鼎何憂日月遲
莫道神仙無可學學仙猶勝簿書癡
　　　體中不佳偶書
生平人比似維摩試比尫孱不啻過舊摘衰髯今雪徧
頻揩病眼轉花多從來世味聊復爾此去官身如老何
收拾頽齡加藥餌尚堪風月對婆娑
　　　坐嘯齋書懷(時方治/賑濟)
老來窮苦事相違兀坐鈴齋竟日癡眼目昏縁多押字
胸襟俗爲少吟詩月侵燈影吏方去春徧梅梢官未知
直待食新方綬帶明朝騎馬過陵陂
　　　寶公祈雨感應用陳申公韻賦詩爲謝
膴原龜坼暮春時夾路爐薫共禱祠喚起雲頭千嶂湧
飛來雨脚萬絲垂無情梅塢猶紅綻有意秧田盡緑滋
大施門開須滿願願均此施匝天涯
　　　送徐叔智運使奉祠歸吳中
手種湖邊花百畝東風日夜催歸去當年辛苦種花時
不道白頭猶未歸君如肯過城南陌但向水雲紅處覓
煩呼猿鶴問平安當有畦丁解看客我今江船亦欲東
檝迎楓橋成兩翁壓枝萬朶雖過盡尚及巢龜蓮葉中
　　　送舉老歸廬山
二千里往回似夢四十年今昔如浮去矣莫久留桑下
歸歟來共煨芋頭
　　　題現老眞
三十年來共葛藤如今蓮社冷如冰茶瓜櫻筍遊山會
從此齋㕑欠一僧
　　　致一齋述事
文書煙海困浮沉不覺盤􁛬百病侵偶問客年驚我老
忽聞鶯語歎春深今朝麥粒黃堪麪幾日秧田緑似針
除却一犁春雨足眼前無物可關心
　　　次韻楊同年祕監見寄二首
瘴雲嵐雨幾時歸應把周南視九夷舊說鬼神驚落筆
新傳狐兔駭搴旗韶江石老簫音在庾嶺梅殘驛使遲
自古朱絃淸廟具莫貪鵬海看天池
吾衰長愧接輿狂忙裏何心領燕香塵土簿書憎鐵研
水雲蓑笠傲金章論文無伴法孤起訪舊有情書數行
何日却同湖上醉露幃宵幄爲君張
　　　曉起信筆
午枕汗如洗曉櫛氣稍蘇莎蛩試風露滿意鳴相呼倦
客感節物流光不躊躇秋聲巳如許殘暑何足驅人言
今歳熱迥與常歳殊此理恐未然豈不知頭顱年年有
三伏日日非故吾婆娑今尚可後當彌不如病骨須一
凉未暇惜居諸坐來有淸思西風揺井梧
　　　送曽原伯運使歸會稽用送徐叔智韻
秧田水滿麥棲畝勸農使者翩然去去年愁苦救荒時
豈敢夢爲今日歸天津橋西官柳陌文書燈火長相覓
江山信美不留人寂寞回潮工送客鏡湖一曲浙河東
萬頃太湖蓑笠翁願賡四愁作五詠我所思兮思剡中
　　　王南卿母挽詞
櫛縰稱純孝笄珈蚤隱憂病中心巳化身外世如浮聞
道悲風木誰能駐壑舟佳兒行古道足以賁潛幽
　　　次韻鄭校書參議留別
年豐方共慶歳晚客他之吏事朝還暮人生合復離江
山殘夢破風月片帆移後㑹吾衰矣桑榆一繭絲
　　　重九賞心亭登髙
憶隨書劒此徘徊投老雙旌重把杯緑鬢風前無幾在
黃花雨後不多開豐年江隴靑黃徧落日淮山紫翠來
飲罷此身猶是客鄉心却附晚潮回
　　　寄題王仲顯讀書樓
嗜書如嗜酒知味乃篤好欲辨巳忘言不爲醒者道使
君靑箱家文史􁔷懷抱平生名敎樂雙旌不滿笑忽乗
雪溪興來檥秦淮棹丘亭客漂泊夜夜短檠照人云太
癡絶我自斲輪妙今朝檣竿起昨夢繞閤皂云有百尺
樓歸寄北窓傲滴露紬朱黃拂塵靜緗縹想當呻畢時
寧復羨騰趠古心千載事俗眼詎能料蕭灘富還往取
友必同調一張復一弛釀秫助歌嘯
　　　菊樓(金陵出一種菊甚髙園丁/結成樓塔或至一二丈)
東籬秋色照踈蕪挽結髙花不用扶淨洗西風塵土面
來看金碧萬浮圖
　　　北門覆舟山道中
苒苒霜風掠弊貂簿書塵外訪漁樵林煙色淡如濛雨
塘水痕深似落潮鴈字江天聞塞管梅梢山路欠溪橋
騎驢索句當年事歳暮騷人不自聊
　　　送郭明復寺丞守蜀州
士進固未易退亦良獨難西州多故人歸路常險艱有
道獨行意郭舟若神仙勿輕銀兔符傾倒金貂蟬唐安
君昔遊百萬蠲逋錢我亦常客夢醉歌采菱船父老尚
相記况君有前縁想見東西湖恩波漲春瀾此地著經
濟紗籠相後先潭潭相業堂新題我所刊政爲來者地
君行豈偶然去去進明德後日五四賢
　　　元日謁鍾山寶公塔
雪後江臯未放春老來猶駕兩朱輪歸心歷歷來時路
官事驅驅病裏身未暇雞窠㝷古佛且防鶴帳怨山人
君看王謝墩邊地今古功名一窖塵
　　　元日馬上二絶
泥絮心情雪樣髯詩囊羞澁酒杯嫌年來萬事都消減
惟有牀頭曆日添
筋骸全比去年非騎吹聲中憶釣磯待得江風欺老病
何如閒健一蓑歸
　　　春晚
荒園蕭瑟懶追隨舞燕啼鶯各自私窓下日長多得睡
尊前花老不供詩吾衰久矣雙蓬鬢歸去來兮一釣絲
想見籬東春漲動小舟無伴柳絲垂
　　　北窓偶書呈王仲顯南卿二友
官居故偪仄北窓誰所開胡牀憩午暑簾影久徘徊髙
槐忽低昻知有好風來須臾墮几席篆香小飛灰病翁
亦披襟月露􁔷竒懷壠頭暴背耘永晝婦子偕不辭夢
山裂田水如潑醅去年豈堪說稻根巳浮埃使君坐侯
宅窓間即凉臺何敢訴苦熱灑然助心齋
　　　中秋淸暉閣靜坐因思前二年石湖四明賞月
前年銀界接天迷去歳金盤湧海低漂泊相逢重一笑
秦淮東畔女牆西
　　　玉麟堂㑹諸司觀牡丹酴醿三絶
東風微峭護餘春紅紫香中酒自温不用忙催銀燭上
酴醿如雪照黃昏
洛園姚魏碧雲愁風物江東亦上游憶起遨頭八年夢
彭州花檻滿西樓
莫向花前惜酒杯一年一度有花開浮生滿百今強半
歳歳看花得幾回
　　　重九獨坐玉麟堂
江上西風動所思又將淸賞負東籬年年客路黃花酒
日日鄉心白鴈詩籠月秦淮無舊曲馳煙鍾阜有新移
人生笑口眞稀闊況値官忙閔雨時
　　　次韻舉老見嘲未歸石湖
半世吟客舎柳長年憶後園花爲報廬山莫笑雲丘今
屬誰家
　　　次韻曽仲躬侍郎同登伏龜二絶
帶束江淮翠岫圍掌窺臺殿碧鱗差劉郎句裏登臨眼
壓倒三江二水詩
古來遊客謾西東領會誰如我與公露坐繩牀天不盡
絶勝簾雨棟雲中
　　　題李雲叟畵軸兼寄江安楊簡卿明府二絶
蒼煙枯木共荒寒籬落堤灣洶漲湍歸路宛然歸未得
閒將李叟畵圖看
新圖來自雪邊州皴石枯槎筆最遒明府能詩如此畵
爲渠題作小營丘
　　　晨出蔣山道中
霜痕如雨沁東郊樂歳家家一把茅故國丘陵多麥壠
新晴籬落有梅梢小山何在應招隱北嶺如今巳獻嘲
歸計未成聊琢玉飄颻風袖作推𫾣
　　　有感今昔二首
陽春白雪雅音希俚耳冬烘輒笑嗤麋見麗姬翻決驟
鳥聞韶樂却憂悲爛奚輕薄人何敢伏獵荒唐自不知
蚓竅蠅鳴莫嘲誚彭亨菌蠢正當時
飄風驟雨謾驚春埽蕩何煩臂屈伸天識不衷宜不恕
神歆非類即非仁休讎地下枯魚骨且鬭尊前健犢身
靜看可憐還可笑香山寧是幸災人
　　　種竹歎向在成都種竹滿西園偶苦寒疾朅來
　　　金陵復種繞池未幾以眩卧閤家人子遂謂不
　　　當種竹其說甚可怪歎口占此詩
宣華種萬竿寒疾適相値玉麟種千竿偶復須藥餌僮
奴狃今昨競道竹相祟如將聖作狂似以儒爲戲此君
來聲寃林神亦短氣我夢不平鳴霍然推枕起明當還
石湖賸種千畝地未論比封君且用執讒喙
　　　公退書懷
昨者騰章奏發倉今兹飛檄議驅蝗四無告者僅一飽
七不堪中仍百忙皦日自能臨俯仰浮雲寧解制行藏
求田問舎亦何有歳晚倦遊思故鄉
石湖居士詩集卷二十二
石湖居士詩集卷二十三
　　　初秋二首
急雨過窓紙新凉生簟藤蹣􁛬老鈴下來炷壁間燈
壯歳故多病老年知不堪何須看公案只此是眞參
　　　蝙蝠
伏翼昏飛急營營定苦飢聚蚊充口腹生汝亦奚爲
　　　蛩
壁下秋蟲語一蛩鳴獨雄自然遭跡捕窘束入雕龍
　　　四花
素馨間末利木犀和玉簪醫來都屏去頭眩怕香侵
　　　謝範老問病
三椽一席度秋冬造化兒嬉困此翁帖有王書難治眩
文如陳檄不驅風骨枯似枿膚如腊髮織成氊鬢作蓬
點檢病身還一笑本來四大滿虚空
　　　二偈呈似壽老
法法刹那無住云何見在去來若覓三心不見便從不
見打開
孟說所過者化莊云相代乎前何處安身立命飢餐渴
飲困眠
　　　諾惺菴枕上
噩夢驚回曉枕寒靑燈猶照藥爐邊紙窓弄色如朧月
又了浮生一夜眠
　　　癸卯除夜聊復爾齋偶題
五夜燈花重東風角韻來雪慳衣未纊春早句多梅寂
歷羅門亞温黁藥鼎煨老嫌新歳換病喜舊星回鬱壘
先題版屠蘇後把杯書扉無健筆爆竹有寒灰餳楪牙
難膠椒盤眼倦開陳人仍憊卧身世兩悠哉
　　　甲辰人日病中吟六言六首以自嘲
攢睂輒作山字啾耳惟聞水聲人應見憐久病我亦自
厭餘生
日慌慌蟻旋磨頭岑岑鼇負山筆牀久巳均伏藥鼎何
時丐閒
政爾榮枯衞澁剛云人厄天窮歸咎四衝臨歳乞憐九
曜過宫
復吉旣愆七日泰來惟候三陽曆日今頒寅正占星更
候農祥
有日猶嫌開牖無風不敢上簾報國丹心何似夢中抵
掌掀髯
壯歳喜新節物老來惜舊年華病後都盧不問家人時
換瓶花
　　　正月九日雪霰後大雨二首
夜霰三更碎瓦晝冥一陣翻盆賴是梅花巳過不然皴
玉誰温
黃昏簷溜垂瀑淸曉屐聲滿門湖光萬頃何似小沼先
吹縠紋
　　　正月十日夜大雷震二首
阿香眞是健婦夜半鼓行疾驅直恐南山破碎絶憐窓
紙枝梧
人言有物司鼓春到揚桴發聲但要蟄蟲啓戸何須一
許震驚
　　　吳燈兩品最髙
鏤冰影裏百千光剪綵毬中一萬窓不是齊人誇管晏
吳中風物竟難雙
　　　燈夕懷廣蜀舊事
灕水橋西列炬香少城樓下變燈忙兒嬉萬里客程逺
老懶一龕春夢長
　　　上元紀吳中節物俳諧體三十二韻
斗野豐年屢吳臺樂事并酒壚先叠鼓(歳後即旗亭先/擊鼓不巳以迎)
(節/意)燈市蚤投瓊(臘月即有燈市珍竒者數人醵/買之相與呼盧采勝者得燈)價喜膏
油賤祥占雨雪晴篔簹仙子洞(坊巷燈以連枝竹縛/成洞門多處數十重)菡
萏化人城(蓮花燈/最多)檣炬疑龍見(舟人接竹桅檣之表/置一燈望之如星)橋
星訝鵲成(橋/燈)小家厖獨踞(犬/燈)髙閈鹿雙撐(鹿/燈)屏展輝雲
母(琉璃/屏風)簾垂晃水精(琉璃/簾)萬窓花眼密(萬眼燈以碎羅/紅白相間砌成)
(工夫妙天下/多至萬眼)千隙玉虹明(琉璃毬燈每一隙映/成一花亦妙天下)薝蔔丹房
挂(梔子/燈)葡萄緑蔓縈(葡萄/燈)方縑繙史冊(生絹糊大方燈/圖畵史冊故事)
(村人/喜看)圓魄綴門衡(月/燈)擲燭騰空穩(小毬燈時/擲空中)推毬滚地
輕(大滚/毬燈)映光魚隱見(琉璃壺瓶貯水/養魚以燈映之)轉影騎縱橫(馬騎/燈)
輕薄行歌過顚狂社舞呈(民間鼓樂謂之社火不可/悉記大抵以滑稽取笑)村
田蓑笠野(村田/樂)街市管絃淸(街市/細樂)里巷分題句(每里門/作長燈)
(題好句/其上)官曹別扁門(官府名額多以/絹或琉璃照映)旱船遥似泛(夾道/陸行)
(爲競渡之樂/謂之划旱船)水儡近如生(水戲照/以燈)鉗赭􁔷牢戸(獄/燈)嘲嗤
繪樂棚(山棚多畵一時/可嘲誚之人)堵觀瑶席隘喝道綺叢爭禁鑰
通三鼓歸鞭任五更桑𧖟春繭勸(春繭自臘月即入食/次所以爲𧖟事之兆)
花蝶夜蛾迎(大白蛾花無貴賤悉/戴之亦以迎春物也)鳧子描丹筆(紅畵鴨/子相餽)
(遺)鵞毛剪雪英(剪鵞毛爲雪花/與夜蛾並戴)寶糖珍粔籹(䭔拍吳中/謂之寶糖)
(䭔特爲/脆美)烏膩美飴餳(烏膩糖即白餳/俗言能去烏膩)撚粉團欒意(糰/子)熬
稃腷膊聲(炒糯榖以卜俗名孛/婁北人號糯米花)筵篿巫志怪香火婢輸
誠(俗謂正月百草靈故帚葦針箕/之屬皆卜焉多婢子之輩爲之)箒卜拖裙驗(弊帚繫/裙以卜)
(名埽/帚姑)箕詩落筆驚(即古紫姑今謂之/大仙俗名筲箕姑)微如針屬尾(以針/姑卜)
(伺其尾相屬/爲兆名針姑)賤及葦分莖(葦莖分合爲/卜名葦姑)末俗難訶止佳
辰且放行此時紛僕馬有客靜柴荆幸甚歸長鋏居然
照短檠生涯惟病骨節物尚鄉情掎摭成俳體咨詢逮
里甿誰修吳地志聊以助譏評
　　　雪寒探梅
酸風如箭莫憑闌凍合橫枝雪未乾吳下得春元自晚
那堪天與十分寒
　　　曉枕三首
煮湯聽成萬籟添被知是五更陸續滿城鐘動須臾後
巷雞鳴
卧聞赤脚鼾息樂哉栩栩蘧蘧病夫心口相語何日佳
眠似渠
舒慘常隨天氣關心窓暗窓明日晏扶頭未起喚人先
問隂晴
　　　不寐
春宵似暖非暖曉夢欲成未成風竹時驚雀噪月窓誰
伴梅橫
　　　戲書二首
長病人嫌理亦冝吾今有計可扶衰煩君舁著山深處
恐有黃龍浴水醫
羣兒欺老少陵窮口燥脣乾髮漫衝顚沛須臾猶執禮
古來惟有一髙共
　　　耳鳴
風號髙木水翻洪歷歷音聞不是聾一任大千都震吼
便從卷葉證圓通
　　　案上梅花二首
南坡玉雪萬花團舊約東風載酒看冷落銅瓶一枝亞
今年天女亦酸寒
地爐火煖日烘窓一夜花鬚半吐黃鼻觀圓通熏百和
博山三夕罷燒香
　　　古梅二首
孤標元不鬬芳菲雨瘦風皴老更竒壓倒嫩條千萬蘂
只消踈影兩三枝
誰似西湖處士才詩中籬落久塵埃陸郎舊有梅花課
未見今年句子來
　　　至昌爲具賞東軒千葉梅然梅尚未開
玉葉重英意巳芽新移竹外小橫斜東齋何似春工晚
鐵樹巳花梅未花
　　　喜周妹自四明到
團欒話裏老龎衰一妹仍從海浦來孤苦尚餘兄弟樂
如今雖病也睂開
　　　占星者謂命宫月孛獨行無害但去年復照作
　　　災今年正月一日巳出而歳星作福戲書二絶
昔躔初度本除災何意重逢作病媒久住靈斿今日過
曆翁歡喜勸椒杯
暗曜加臨有救神煌煌福德自天仁只煩終惠蘇殘喘
官爵從渠奉董秦
　　　題藥方
孤童亦復夢槐柯無德無功用福多天理乗除當老病
巢源王訣奈君何
　　　園丁折花七品各賦一絶
　　　　單葉御衣黃
舟前鵞羽映酒塞上駞酥截肪春工若與多葉應入姚
家鴈行
　　　　水精毬輕盈嫵媚不耐風日(又名醉西施又/名風嬌又名玉)
(勝/瓊)
縹緲醉魂夢物嬌饒輕素輕紅若非風細日薄直恐雲
消雪融
　　　　壽安紅深色粉紅多葉易種且耐久
豐肌弱骨自喜醉暈粧光緫宜獨立風前雨裏嫣然不
要人持
　　　　叠羅紅開遲旬日始放盡
襞積剪裁千叠深藏愛惜孤芳若要韶華展盡東風細
細商量
　　　　崇寧紅
匀染十分艶絶當年欲占春風曉起粧光沁粉晚來醉
面潮紅
　　　　鞓紅
猩脣鶴頂太赤榴萼梅腮弄黃帶眼一般官樣衹愁瘦
損東陽
　　　　紫中貴
沉沉色與露滴泥泥香隨日烘滿眼艶粧紅袖紫綃終
是仙風
　　　聞春逺牡丹盛開
東軒聞道有花開癡坐三椽首謾回縱得好晴猶懶看
那堪風雨揭天來
　　　蜀花以狀元紅爲第一金陵東御園紫繡毬爲
　　　最
西樓第一紅多葉東苑無雙紫壓枝夢裏東風忙裏過
蒲團藥鼎鬢成絲
　　　喜雨
昨遣長鬚借踏車小池須水引鳴蛙今朝一雨添新漲
便合翻泥種藕花
　　　嘲風
紛紅駭緑驟飄零癡騃封姨没性靈報道海棠方熟睡
也須留眼爲渠靑
　　　大風
春晴雖好恨多風到眼花枝轉眼空晴不與花爲道地
爭如雲淡雨濛濛
　　　風止
收盡狂飊捲盡雲一竿晴日曉光新柳魂花魄都無恙
依舊商量作好春
　　　苦雨五首
河流滿滿更滿檐溜垂垂又垂皇天寧有漏處后土豈
無乾時
不辭蛾化麥穗叵忍秧浮浪花兒孫汨汰護岸翁媪扶
攜上車
折筍肥梅飣坐涎蝸鬭蟻上梁雨工莫賈餘勇留待稻
花半黃
潤礎纔晴又汗濕薪未爆先煙壯夫徃往言病病叟岑
岑且眠
巳厭衣裳蒸潤仍憐書畵斕斑匳香尚餘幾所盡付熏
罏博山
　　　謝龔養正送蘄竹杖
一聲霜曉謾吹愁八尺風漪不耐秋上座獨超三昧地
諾惺菴裏證般舟(釋氏謂常行/爲般舟三昧)
　　　寄題祝郢州白雪樓
楚望風煙倚繡楹使君靜治有髙情衹應襦袴新翻曲
壓倒當年寡和聲
　　　夏至二首
李核垂腰祝饐粽絲繫臂扶羸節物競隨鄉俗老翁閒
伴兒嬉
石鼎聲中朝暮紙窓影下寒温踰年不與廟祭敢云孝
子慈孫
　　　重午
熨斗薰籠分夏衣翁身獨比去年衰巳孤菖渌十分勸
却要艾黃千壯醫蜜粽冰糰爲誰好丹符綵索聊自欺
小兒造物亦難料藥裹有時生網絲
　　　積雨作寒五首
壓屋雨雲晝暗環城霖潦夏寒西池半没荷柄南蕩平
沉芡盤
巳報舟浮登岸更憐橋塌平池養成蛙吹無謂埽盡蚊
雷却竒
熨帖重㝷毳衲補苴盡護紙窓餘生雪鬢禪榻昨夢雲
帆漲江
婢喜蚊僵霧帳兒嗔蝸篆風櫺兀坐鼻端正白忘懷眼
底常靑
山寒禪老不下泥滑琴僧罕來且喚園丁閒語喜聞湖
岸未頽(禪老範黙堂琴/僧淨月師也)
　　　喜晴二首
驅帚水爭溝口卷簾日欵屋山飢燕癡兒叫怒拙鳩去
婦復還
窓間梅熟落蔕牆下筍成出林連雨不知春去一晴方
覺夏深
　　　子文大丞重午日走貺煮酒淸甚殆與逺水一
　　　色何其妙哉數語奉謝
臘脚淸若空吾聞其語矣今晨品義尊公酒正如此太
常家有此段竒銷得不齋醉如泥但恨今無遏雲曲送
我菖蒲一杯緑(子文舊有歌/者名遏雲)
　　　子文見和云亦有小鬟能度曲復用韻戲贈
三年屏杯酌甚矣吾衰矣眼中有淄澠猶解商略此花
石湖居士詩集卷二十四
　　　題請息齋六言十首
洞門晝挂鐵鎖閣道秋生緑苔蓍下略同龜伏瓜中且
免蠅來
多謝紛紛雲雨相忘渺渺江湖坐隅但忌占鵩屋上何
煩譽烏
灔澦年年似馬太行日日摧車笑中恐有義甫泣裏難
防叔魚
見影蜮猶鉍鉍聞聲厖尚狺狺問誰毛生名紙知我角
出車輪
不惜人扶難拜非關我醉欲眠勞君敬枯木耳恐汝見
濕灰焉
稅駕今吾將老結廬此地不喧恐妨蝴蝶同夢笑倩顚
當守門
口邊一任醭去鼻孔慵將涕收閒門冷落車轍空室團
欒話頭
冷煖舊雨今雨是非一波萬波壁下禪枯達磨室中病
著維摩
親戚自有情話來往都無雜言酒熟徑須相報文成聊
與細論
園丁以時白事山客終日相陪竹比平安報到花依次
第折來
　　　送劉唐卿户曹擢第西歸六首
摩挲漢柱愴分襟邂逅吳船喜盍簪別久十年知幾夢
情親萬里只初心
學道何關紫與靑發身聊假佛名經歸來解盡程書縛
千古文章似建瓴
槐黃燈火困豪英此去書窓得此生學力根深方蔕固
功名水到自渠成
中年親友惜分離況我身兼老病衰餘景庶幾猶及見
登瀛召客過門時
我識岷峨最上頭當年脚力與雲浮兩山父老如相問
一席三椽正卧遊
四海西州舊故多煩君問訊各如何心期本自無南北
萬里天波一月波(末句戲用蜀語以/見久要不忘之意)
　　　富順楊商卿使君曏與余相別于瀘之合江渺
　　　然再㑹之期後九年廼訪余吳門則喜可知也
　　　今復分袂更増惘然病中強書數語送之
合江縣下初語離共說再會知何時壽櫟堂前哄一笑
人生聚散眞難料靑燈話舊語未終船頭叠鼓帆爭風
草草相逢復相送直恐送迎皆夢中昨聞親上安邊奏
玉階從容移禁漏天香懷袖左魚符歸作雙親千歳壽
我今老病塘蒲衰君歸報政還復來萬里儻容明月共
更期後夢如今夢
　　　久病或勸勉強遊適吟四絶荅之
風月箇中老子江湖之上散人化鑪苦靳淸福環堵閒
抛好春
鶴怨久廻俗駕鷗盟誰主載書一丘一壑謝汝三歳三
秋望予
捫蝨即是忙事驅蠅豈非褊心香煖香寒功課窓明窓
暗光隂
羸如蓐婦多忌倦似田翁作勞玩具僧梳刖屨歡悰丁
尾龜毛
　　　初秋閒記園池草木五首
茙葵爛紫終陋薝蔔嫣黃亦香醫俗賸延竹色療愁催
拆萱房
牛牽碧蔓自繞雞聳朱冠欲爭菱葩可範伯雅蓼節偏
宜麴生(菱葩爲酒杯樣最/佳蓼入麴爲勝)
旱地蓮花嬌小水盆梔子幽芳薇帳半年春艶桂叢四
季秋香(紫薇一名半年紅嵓/桂一種四季有花)
醉憐金琖齊側卧看玉簪對橫腥水留灌末利結香旋
薫素馨(末利用治魚腥/水澆方多花)
玉菡化生稚子碧枝視現聲聞馬齒任藏汞冷鴻頭自
勝硫温(謂孩兒蓮羅漢木馬齒莧中有水/銀鴻頭芡實也芡性煖號水硫黃)
　　　巖桂三首
風簾踈爽月裵回悵望家人把酒杯病著幽窓知幾日
瓶花兩見木犀開
越城芳徑手親栽紅淺黃深次第開不用小山招隱賦
身如強健日千廻
一株蕭索倚宣華東苑香風屬内家丹碧屠蘇銀燭照
平生竒絶象山花(少城圃中惟有一株建康東御園有/亦不多四明丹桂特竒州宅所種尤)
(蔚茂常與魏丞/相夜飲其下)
　　　中秋無月三首
兒女無悰坐客稀今年孤負隔年期誰從天上牢遮月
不管人間大欠詩
撲地癡雲欲萬重家家簾幙護房櫳世間第一無情物
誰似中秋雨與風
一生露下風前客兩歳愁邊病裏身姑置隂晴圓缺事
藥寮燈火正相親
　　　藻姪比課五言詩巳有意趣老懷甚喜因吟病
　　　中十二首示之可率昆季賡和勝終日飽閒也
舊歳連新歳凉牀又煖牀山川屏裏畵時刻篆中香畏
壘吾安土支離飽太倉若敎身更健鶴背入維楊
牣鹿紛紜夢亡羊散亂心眵昏遮眼讀愁苦撚髭吟幸
覺行迷逺其如卧病深通身都放下何用覓砭鍼
日煖衣猶襲宵長被有稜朝晡三楪飯昏曉一釭燈伴
坐跧如几扶行瘦比藤生縁堪入畵寂寞憩松僧
繩倚扶枵骨蒲團閣瘁膚事疑償業債形類窘囚拘空
劫眞常體浮生幻化軀箇中元不二無語對文殊
軟熟羞盤饌芳辛實枕幃候晴先晒席占濕豫烘衣易
粟雞皮皺難培鶴骨肥頭顱雖若此虚白自生輝
數息憎晨凊伸睂愜晚晴隙塵浮日影窓穴嘯風聲捫
蝨天機動驅蚊我相生偶然成一笑栩栩暫身輕
貴仕龜鑽筴閒居馬脫鞿冠塵昏舊製帶眼剰新圍堆
案書郵少登門刺字稀掩關灰木坐休示季咸機
目眚浮珠珮聲塵籟玉簫秋懷潘鬢秃午夢楚魂銷注
水瓶花醒吹薪藥鼎潮南柯何處是斜日上廊腰
靜裏秋先到閒中晝自長門闌疑泄柳尸祝漫庚桑腹
巳枵經笥身猶試藥方強名今日愈勃窣負東牆
汗漬笻枝赤苔封屐齒靑有醫延上坐無客抗分庭霽
月鑽窓看鳴琴側枕聽莫嗔猿鶴怨岫幌兩年扃
視絮勞羣從祗承愧闔家乳泉供水遞金液養丹芽加
釀厚如酪旋舂香勝花百端扶老憊無物報投瓜
學業荒呻畢歡悰隔笑鹽入秋先複幕過夏亦踈簾門
客嗔愁思家人獻吉占尤憐小兒女時報鵲鳴簷
　　　贈臨江簡壽玉二首簡攜王仲顯使君書來謁
　　　并示孔毅甫夢蟾圖今廟堂五府皆有題字
蕭灘逺客扣田廬貽我讀書樓上書千里故情元共月
錯云多病故人踈
卷中圖畵袖中珍上有三階五朶雲白日靑天光範路
未饒蟾窟夢紛紜
　　　壽櫟前假山成移丹桂於馬城自嘲
堂前趣就小嶙峋未許蹣􁛬杖屨親更遣移花三百里
世間眞有大癡人
　　　灼艾
血忌詳涓日尻神謹避方艾求眞伏道穴按古明堂謝
去羣巫祝勝如幾藥湯起來成獨笑一病攪千忙
　　　東宫壽詩
甲觀秋彌月前星蚤麗天君親重慶日家國中興年英
武神機逺温文德宇全摛章森典則會道極髙堅儉寶
躬安履仁端性自然淵沖澄有量海潤浹無邊五學臨
函丈三朝拱邃延頌聲敷政久喜色問安還銅律諧初
度桑弧絶舊傳菊催重九近梅占小春先戲綵猗蘭殿
宣杯玳瑁筵靑宫千億壽長對兩宫前
　　　十月朝開爐偶書余病歸二年未能拜埽松楸
　　　曩常以此日侍先兄遊洞庭并寫悲感之懷
圃芋今年紫籬楓昨日丹開爐修故事聽雨說新寒橘
社重遊阻楸行再拜難此時西望眼衰涕不勝彈
　　　有懷龔養正
好在楚龔子秋來情話稀昨承書素說行侍板輿歸煙
水潮平棹風霜歳晚衣幾時眞訪戴莫待雪花霏
　　　白髭行
四十踰四髭始黃手持漢節臨大荒輿疾歸來皮骨在
兩鬢尚作靑絲光俛仰行年四十九萬里南馳復西走
斑斑頷下點吳霜猶可芟夷誑賓友屈指如今又十年
兩年憊卧秋風前人生血氣能幾許不待覽鏡知皤然
長安後輩輕前輩百方染藥千金賣煩撋包裹夜不眠
無奈霞頭出光怪病翁髙卧門長扃垂雪毶毶骨更淸
兒童不作居士喚喚作堂中老壽星
　　　但能之提刑相別十年自曲江逺寄二詩敘舊
　　　良厚次韻爲謝亦以首章奉懷略道湘南分攜
　　　故事末篇自述年來衰病不復故吾也
憶昔驂鸞識俊英朱旛繡斧盡能名書隨庾嶺一枝寄
句挾韶江九奏成吳粤交馳淸夜夢參辰不隔故人情
何時重醉金槽曲一洗陽關別恨平
濩落枵虚似瓠壺新添雪鬢與雙鬚也知病叟形容變
非是仙儒骨相癯歳晚山林如自獻年豐田野亦多娱
無端拙恙妨淸樂未許扁舟到五湖
　　　復以蟾硯歸龔養正
夢裏何人歌式微覺來石友在書幃鄭環信美非吾寶
趙璧猶全任汝歸渴水雙蟾窺海闊出雲孤月照星稀
好將自草三千牘莫與蚍蜉作釣磯
　　　大雪書懷
天將竒賞發淸歡疇昔登臨插羽翰梅下㝷詩騎馬滑
松梢索酒倚樓寒閉門老子愁無賴返棹歸來興巳闌
聊掬玉塵添石鼎自煎魚眼破龍團
　　　雪中苦寒戲嘲二絶
冥凌分職大間關辛苦行冬強作難費盡無邊風與雪
劣能供得一番寒
茸氊帳下玉杯寬香裏吹笙醉裏看風雪過門無入處
却投窮巷覓袁安
　　　雪復大作六言四首
竒寒擁被曉枕噩夢披蓑晚江遥想漫天匝地近聽穿
幔鳴窓
釀成送臘三白功在迎年九秋樵指擔肩相賀飯嚢酒
甕何憂
初報折篁搶地旋聞壓柳堆橋寧敎風過掀舞可惜雨
來半銷
伶俜凍雀蹲晚噤滲踈梅鎖春有客典衣沽酒何人増
價賣薪
　　　立春(乙巳)
綵勝金旛夢裏茶槽藥杵聲中索莫兩年春事小窓卧
聽東風
　　　題徐熙風牡丹二首
　　　　紫花
蘂珠仙馭曉驂鸞道服朝元露未乾天半剛風如激箭
緑綃飄蕩紫綃寒
　　　　白花
寒入仙裙粟玉肌舞餘全不耐風吹從敎旅拒春無力
細看腰支嫋嫋時
　　　題黃居宷雀竹圖二首(居寀筌/之子)
羣雀歳寒保聚兩鶉日晏忘歸草間豈無餘粒刮地風
號雪飛
蔓花露下凝碧叢竹秋來老蒼噪雀羣爭何事么禽自
囀淸篁
　　　題張晞顔兩花圖二首(晞顔廣漢人/趙昌之甥)
　　　　繁杏
紅粉團枝一萬重當年獨自費東風若爲報荅春無賴
付與笙歌鼎沸中
　　　　玉梨
雪薄冰輕不耐春雨中愁緒月中眞莫敎夢作雲飛去
留伴昭陽第一人
　　　題范道士二牛圖(道士處州人號范牛中年狂/顚人傳其得道此圖自稱中)
(興道士范子珉蓋未/顚時所作尤爲精妙)
西疇滌場淨無塵原頭逺牧秋草春一牛疾行離其羣
一牛返顧如怒嗔目光炯炯獰而馴點綴毫末俱逼眞
不顚不狂筆有神妙哉吾宗散仙人
石湖居士詩集卷二十四
石湖居士詩集卷二十五
　　　小峨睂(并序)
　近得靈璧古石絶似大峨正峰名之曰小峨睂東坡
　常以名廬山恐不若此石之逼眞也作小峨睂歌以
　夸之
三峨參橫大峨髙奔崖側勢倚半霄龍跧虎卧起且伏
旁睨沫水沱江朝禹從岷嶓過其下奠山著籍稱雄豪
告成歸來兩階舞泗濱錫貢僃九韶覽觀此石三歎息
髣髴蜀鎭俱岧嶤惜哉擊拊墮簨虡輦送淮海還山椒
降商訖周謹呵護磬氏無敢加鐫彫劉項蝸爭鬨靈璧
血漂川谷流腥臊水官恐此被染涴氊包席裹吳中逃
市門大隱閱千祀苔衣塵網薶孤標尤物顯晦定有數
昨者惠顧不待招我昔西遊踏禹迹暑宿光相披重貂
十年境落卧遊夢摩挲壁畵雙鬢凋天憐愛山欲成癖
特設竒供慰寂寥恍然坐我寶巖上疑有太古雪未消
嵌根襞積巧入妙峰頂箕踞貴不驕爐煙雲浮布銀界
隙日虹貫凝金橋是時歳杪卧衰疾健起放杖驚兒曹
龍鍾繞圍喜折屐龜手拂拭寒侵袍太湖未暇商甲乙
羅浮天竺均鴻毛小峨之名神所卑永與野老歸漁樵
作詩賀我得石友且以併賀兹丘遭
　　　煙江叠嶂
　煙江叠嶂太湖石也鱗次重複巧出天然王晉卿嘗
　畵煙江叠嶂圖東坡作詩今借以爲名此石里人方
　氏所藏故物非近年以人功雕斵者比尤可貴
太湖嵌根藏洞宫槎牙石生奫淪中波濤投隙漱且囓
歳久缺罅深重重水空發聲夜鏜鎝中有晴江煙嶂叠
誰歟斷取來何時山客自言藏奕葉江上愁心惟畵圖
蘇仙作詩畵不如當年此石若並世雪浪仇池何足書
我無俊語對巨麗欲定等差誰與議直須具眼老香山
來爲平章作新記
　　　天柱峰
　天柱峰英石也一峰峭豎特起有昻霄之意天柱本
　在衡山自黃帝時即以灊山輔南岳漢氏因之遂寓
　其祭於灊天柱山衡灊蓋皆有天柱而灊名特彰九
華鴈蕩若他山亦皆以此名峰不足算也
衡山紫蓋連延處一峰巉絶擎玉宇漢家憚逺不能到
寓祭灊山作天柱我今卧遊長揜關却寓此石充灊山
形摹三尺氣萬仞世間培塿何由攀南州山骨孕淸淑
乳孽砂牀未超俗神竒都賦小崢嶸雷雨飛來伴幽獨
哦詩月明淸夜闌坐看髙影橫屋山摩霄拂雲政如此
吾言實夸誰敢刪
　　　甲辰除夜吟
一年三百六十日日日三椽卧衰疾旁人揶揄還歎咨
問我如何度四時我言平生老行李蓐食趂程中夜起
當時想像閉門閒弱水迢迢三萬里如今因病得踈慵
脚底關山如夢中重簾複幕白晝靜戸外車馬從西東
若問四時何以度念定更無新與故瓶花開落紀春冬
窓紙昏明認朝暮行年六十是明朝不暇自憐聊自嘲
婪尾三杯餳一楪從今身健齒牙牢
　　　次韻龔養正送水仙花
色界香塵付八還正觀不起況邪觀花前猶有詩情在
還作凌波歩月看
　　　元日
屋角崢嶸斗柄移案頭蕭索燭花垂與時消息評新藥
若節春秋憶舊詩飢飯困眠全體懶風餐露宿半生癡
尊前現在休嫌老最後屠蘇把一巵
　　　正月六日風雪大作
滕六無端巽二癡翻天作惡破春遲邀梅勒柳何功業
誰與停杯一問之
竒寒何事入芳辰不管燈枝欲試新即日反風吹盡雪
東君巳費一分春
　　　元夕四首
粉痕紅點萬花攢玉氣珠光寶月團簾箔通明香似霧
東君無處著春寒(謂吳中剪羅/琉璃二燈)
不夜城中陸地蓮小梅初破月初圓新年第一佳時節
誰肯如翁閉戸眠
藥爐湯鼎煮孤燈禪版蒲團老病僧兒女強修元夕供
玉蛾先避雪鬅鬙
落梅穠李趂時新枯木崖邊一任春尚愛鄉音醒病耳
隔牆時有賣餳人(謂唱賣烏/膩糖者)
　　　去年多雪苦寒梅花遂晚元夕猶未盛開
隔年寒力凍芳塵勒住東風寂莫濱只管苦吟三尺雪
那知遲把一枝春燈烘畵閣香猶冷湯煖銅瓶玉尚皴
花定有情堪索笑自憐無術喚眞眞
　　　寄題筠州錢有文明府新昌小道院
忠厚平生心學敏明隨處民功江左幕中荒政江西縣
裏仁風
勿云私淑小邑可以匹休大邦健筆誰能後賦向來江
夏無雙
　　　題徐熙杏花
老枝當歳寒芳蘤春澹泞霧綃輕欲無嬌紅恐飛去
　　　題趙昌木瓜花
秋風魏瓠實春雨燕脂花綵筆不可寫滴露匀朝霞
　　　題易元吉獐猿兩圖二首
擇食麕相喚無人意不驚猿啼風動葉機熟兩忘情
烏逐山公噪驚麕仰望疑春林無一事獝狘自生悲
　　　題張希賢紙本花四首
　　　　牡丹
洛花肉紅姿蜀筆丹砂染生綃多俗格紙本有眞艶
　　　　常春
染根得靈藥無時不春風倚闌與挂壁相伴歳寒中
　　　　紅梅
酒力欺朝寒潮紅上粧面桃李漫同時輸了春風半
　　　　雞冠
號名極形似摹寫與眞逼聊以畵滑稽慰我秋園寂
　　　喜沈叔晦至
澹若論交味嚶其求友聲江湖幾魚沬風雨一雞鳴舊
事休重說新詩莫細評煩將憶勤夢歸對海山橫
　　　驚蟄家人子輩爲易踈簾
二分春色到窮閻兒女祈翁出滯淹幽蟄夜驚雷奮地
小窓朝爽日篩簾惠風全解墨池凍淸晝賸繙雲笈籖
親友莫嗔情話少向來屏息似龜蟾(韓尚書新造/雲笈七籖)
　　　信筆
天地同浮水上萍羲娥迭耀案頭螢山中名器兩芒屩
花下友朋雙玉瓶童子昔曽誇了了主翁今但諾醒醒
歸田贏得多無事輸與諸公汗簡靑
　　　請息齋書事三首
覆雨翻雲轉手成紛紛輕薄可憐生天無寒暑無時令
人不炎凉不世情栩栩算來俱蝶夢喈喈能有幾雞鳴
冰山側畔紅塵漲不隔瑶臺月露淸
刻木牽絲罷戲場祭餘雨後兩相忘門雖有雀尚廷尉
食巳無魚休孟嘗蝨裏趨時眞是賊虎中宣力任爲倀
籬東舎北誰情話雞語鷗盟意却長
聚蚋醯邊鬧似雷乞兒爭背向寒灰長平失勢見何晚
栗里息交歸去來休問江湖魚有沬但蘄雲水鶴無媒
巖扉岫幌牢扃鑰不是漁樵不與開
　　　送文季髙倅興元
素衣京洛悵成緇靑鬢江吳喜未絲燭暗不眠談舊事
酒闌作惡問行期琴書情話須親戚風雨殘春更別離
屈指歸來重一笑埽除門巷著旌麾
　　　書懷二絶再送文季髙兼呈新帥閻才元侍郎
劒關雲棧守非難函谷泥封久未刊今日漢中誰國士
莫敎春草上齋壇
西出陽關有舊知薫風渌水泛蓮時煩君傳語詩書帥
更寄臺城別後詞
　　　寄題石湖海棠二首
手開芳徑越城頭紅錦屠蘇結綺樓不把萬枝銀燭照
淡雲微月替人愁
老懶居家似出家園林春色雨沾沙海棠尚自無心看
天女何須更散花
　　　家人子輩往石湖檢校暮歸
南浦回春棹東城掩暮扉兒修雞柵了女挈菜籃歸風
力雖欺酒花香尚染衣衰翁牢守舎腸斷釣魚磯
　　　枕上聞蒲餅焦
曉寒燕雀噤春隂珍重淸簧度好音窓色熹微欹枕聽
夢成舟檥竹溪深
　　　石湖芍藥盛開向北使歸過維揚時買根栽此
　　　因記舊事二首
竹西歌吹荻花秋遺老垂洟送逺遊羌笛夜闌吹出塞
當年如此夢揚州
萬里歸程許過家移將二十四橋花石湖從此添春色
莫把蒲萄苜蓿誇
　　　次韻龔養正中秋無月三首
詞客幕天淸露下老翁卧病破窓中髙吟大醉輸公等
不見常娥與我同
去年怪雨無端甚今歳癡雲亦復然減却新詩酸却酒
乗除添得一更眠
丙夜淸光些子見兒童驚喜強雄夸闌珊髙興應無幾
恰似春殘看落花
　　　殊不惡齋秋晚閒吟五絶
好風入簾圖畵響斜照穿隙網絲明檐間雙雀有時鬭
壁下一蛩終日鳴
旁若無人䑕飲硯麾之不去蠅登盤天凉睡起枕痕煖
日晚慵來香字寒
就食遷居蟻墳壤隨風作舎蛛裊絲百年何處用三窟
萬事信縁安一枝
市聲洶洶鼓催陣日影駸駸潮漲痕消磨意氣黙數息
把翫光隂牢閉門
中秋昨巳等閒過重九今還如夢來霜鬢數莖羞墮幘
黃花三度笑空杯
　　　老陳道人自云夢被召作地上主者又常受一
　　　貴家供祝之曰他日必來吾家作兒戲贈小頌
野人何苦赴官差符使追呼撓道懷幸有于門香積供
不如隨喜去羅齋
　　　題張戡蕃馬射獵圖
隂山磧中射生虜馬逐箭飛如脫兔割鮮大嚼飽何求
荐食中原天震怒太乙靈旗方北指掣轡逃歸莫南顧
猖狂若到殺胡林郎主猶羓何況汝
　　　題趙昌四季花圖
　　　　海棠梨花
醉紅睡未熟淚玉春帶雨阿環不可招空寄凭肩語
　　　　葵花萱草
衞足保明哲忘憂助歡娱欣欣夏日永媚我幽人廬
　　　　拒霜旱蓮
霜天木芙蓉陸地旱蓮草水花雲錦盡不見秋風好
　　　　梅花山茶
月淡玉逾痩雪深紅欲燃同時不同調聊用慰衰年
　　　乙巳十月朔開爐三首
石湖今日開爐紙窓銀白新糊童子燒紅榾柮老翁睡
煖氍毺
石湖今日開爐兩壁仍安畵圖萬事篆煙曲几百年毳
衲團蒲
石湖今日開爐俗家恰似精廬抆涕雖無情緒吟詩却
有工夫
　　　有歎二首
春秋蘭菊殊調南北馬牛異方心醉井蛙海若眼空鵬
海鳩枋
貧富交情乃見炎凉歳序方成越秦本異肥瘠魯衞何
曽弟兄
　　　留簡伯俊
我昔賦逺遊萬里無親朋惟君同懷抱相從共茵憑踰
嶺穿瘴茅捫參倚枯藤隨行一瓶鉢澹如雲水僧火馳
炎熱場見此玉壺冰東歸常愧君無力相引繩長材屈
小邑果以循吏稱豈不有薦墨翩然支郡丞五溪在何
許水駛山崚嶒漫仕不擇地搏扶笑鯤鵬獨有故意長
問疾訪姜肱亹亹談昨夢一一記吾曽中年畏離別況
我雪鬅鬙此意君自解少留對靑燈
　　　枕上有感
窓明似月曉光新被煖如薫睡息勻衝雨販夫牆外過
故應嗤我是何人
　　　夜坐有感
靜夜家家問戸眠滿城風雨驟寒天號呼賣卜誰家子
想欠明朝糴米錢
　　　十月二十六日三偈
聲聞與色塵普以妙香薫昔汝來迷我今吾却戲君
有箇安心法無時不可行只將今日事隨分了今生
窓外塵塵事窓中夢夢身旣知身是夢一任事如塵
石湖居士詩集卷二十五
石湖居士詩集卷二十六
　　　吳歈一首送丘宗卿自平江移會稽
吳兒與君縁不薄再騎竹馬迎南郭吳兒與君縁復淺
坐席纔温旗脚轉東人賦重越吟悲趣了兹段隨朝雞
胸竒百鍊當活國君豈獨私吳與越鶴鳴樟橋猿夜啼
匈奴未滅家何爲功成他年歸結屋好在山花休斬竹
(宗卿十三年前嘗守吳今復來幾年而去越民困於和/買蓋有意爲蠲減之樟橋宗卿卜築處有山牡丹二本)
(歳各發百花手植筀竹二十年今一尺/圍作舎時悉當伐去皆實録席上語也)
　　　贈壽老
農圃規模昔共論雲奎卜築又逢君睂菴壽老長隨喜
好箇抛梁伏願文(十八年前始作農圃堂壽老自睂菴/逺來相與度地今雲奎始基又値其)
(入城留觀上/梁似非偶然)
　　　再贈壽老
澹齋寂莫澹菴空玉柱金庭一夢中我病君衰猶見在
莫嫌俱作白頭翁(頃與澹齋兄遊洞庭林屋并澹菴現/老睂菴壽老偕今十年矣壽老見過)
(話舊事二澹/巳爲古人)
　　　雪中聞牆外鬻魚菜者求售之聲甚苦有感三
　　　絶
飯籮驅出敢偷閒雪脛冰鬚慣忍寒豈是不能扃户坐
忍寒猶可忍饑難
憂渴焦山業海深貪渠刀蜜坐成禽一身冒雪渾家煖
汝不能詩替汝吟
啼號升斗抵千金凍雀飢鴉共一音勞汝以生令至此
悠悠大塊亦何心
　　　詠河市歌者
豈是從容唱渭城箇中當有不平鳴可憐日晏忍飢面
強作春深求友聲
　　　偶箴
情知萬法本來空猶復將心奉八風逆順境來欣戚變
咄哉誰是主人翁
　　　丙午新正書懷十首
不用桃符貼畵雞身心安處是夭倪行年六十舊曆日
汗脚尺三新杖藜祝我賸周花甲子謝人深勸玉東西
春風若借筋骸便先渡南村學灌畦(新圃在河/南名范村)
瘦骨難勝遇節衣日髙催起趂晨炊病憐楖栗隨身慣
老覺屠蘇到手遲一飽但蘄庚癸諾百年甘守甲辰雌
莫言此外都無事柳眼梅梢正索詩
煮茗燒香了歳時靜中光景笑中嬉身閒一日似兩日
春淺南枝如北枝朝鏡略無功業到午窓惟有睡魔知
年來并束牀頭易一任平章濟叔癡
窮巷閒門本閴然強將爆竹聒堦前人情舊雨非今雨
老境増年是減年口不兩匙休足榖身能幾屐莫言錢
埽除一室空諸有龎老家人緫解禪(吳諺云一口/不能著兩匙)
厲風翻海雪漫天百計逃寒息萬縁穩作被爐如卧炕
厚裁綿旋(入/聲)勝披氊尊前現在瞢騰醉飯後無何爛熳
眠斟酌出門髙興盡從敎閒却剡溪船(被爐綿旋皆新/得法老人御冬)
(之具二物/尤爲要切)
俗情如絮巳泥沾因病偷閒意屬厭鵬鷃相安無可笑
熊魚自古不容兼灰藏榾柮多時煖雪壓蔓菁滿意甜
温飽閉門吾事辦異時書判指如籖
炭熟香濃石鼎煨人言小閤是春臺蕉心翠展一冬在
梅藟粉融連夜開肅肅九冰妨發育温温三火護恢台
養生此外無遺說梨棗元須趂煖栽(水芭蕉長三寸在/煖閤中經冬不瘁)
(瓶梅亦烘/然先拆)
經過埽軌但幽棲巢穩林深寄一枝栗里歸來窓下卧
香山老去病中詩東風馬耳塵勞後半夜雞聲睡熟時
俯仰平生盡塵迹恰如腷膊幾枰棊
窓明窓暗篆煙馡珍重晨光與夕暉東院齋鐘披被坐
南城嚴鼓岸巾歸幾人霜滑騎朝馬何處燈殘織曉機
懶裏若承三昧力始知忙裏事俱非(此篇敘蚤眠/晏起之事)
殊方節物記吾曽海北天西一痩藤烏欖雞檳嘗老酒
酥花芋葉試新燈瘴雲度嶺濃如墨邊雪窺窓冷欲冰
閒展兩鄉圖畵看卧遊何必減深登(此篇記桂林成都/元日舊事檳欖皆)
(椒盤中物老酒十數年不壞者滴酥爲花熬芋/爲柳葉三夕張燈如上元上下句分記廣蜀)
　　　雲露(并序)
　予素不能飲病又止酒比得佳釀法客以雲露名之
　取吉雲五露飲之則老者少病者除之意也乃復濡
　脣且爲賦詩
飲少嘗遭大户嗤病中全是獨醒時三年魯望自憐賦
萬祀淵明眞止詩破戒忽傳雲露法賞心仍把雪梅枝
一杯未問長生事先罥蛛塵藥裹絲(陸魯望好飲病甫/里三年作自憐賦)
(賓至潔壺/置觴而巳)
　　　丙午新年六十一歳俗謂之元命作詩自貺
歳復當生次星臨本命辰四人同丙午初度再庚寅長
狄名猶記沙隨會若新童心仍竹馬暮境忽蒲輪鏡裏
全成老尊前略似春三年歸汶上千日卧漳濱剛長交
新泰隂消脫舊屯網蛛縈藥裹竇犬吠醫人窓下烏皮
几田間紫領巾鯢淵方止水鯤海任揚塵波匿觀河見
維摩示病身顰端還一笑黙識幻中眞(文潞公詩云四/人三百七十歳)
(況是同生丙午年僕與今丞相王公樞使周公參/政錢公皆丙午又頃皆同朝故用此事稍的也)
　　　丙午人日立春屈指癸卯孟夏晦得疾恰千日
　　　矣戲書
百年能有幾春光只合都將付醉鄉衰病豁除千日外
尚餘三萬五千場
　　　春困二絶(吳俗立春日兒童以春困/相呼以掉頭不應者爲黠)
綵花生菜又新年節物人情巳可憐不待春來呼我困
四時何日不堪眠
諾惺菴裏呼春困特地回頭著耳聽若解昏昏安穩睡
主翁方始是惺惺
　　　立春大雪招親友共春盤坐上作
積雪錮萬瓦雲容如死灰豈惟梅柳寒小槽冰(去/聲)春醅
東風乃多事仍將六花來兒女曉翻餅呵手把一杯菘
甲剪翠羽韭黃㔃金釵齒牙幸牢潔對案心眼開華年
惜節物況此霜鬢摧如何千日病三見寅杓回旁人不
堪憂我心猶始孩衰翁豈知道癡絶忘形骸化兒任惡
劇歡伯有竒懷餘寒會退聽一笑當安排
　　　嚴子文以春雪數作用爲瑞不冝多爲韻賦詩
　　　見寄次韻
同雲癡不埽梅柳春到遲笙歌煖寒會當任主人爲圍
尺庸何傷袤丈乃非瑞郢中姑度曲山左巳驅癘世無
辟寒香誰能不龜手鄰舎索米歸衾稠無恙不貧人寒
切骨無地兼無錐安知雙綵勝但寫入春宜販夫博口
食奈此不售何無術慰啼號汝今一身多
　　　詠吳中二燈
　　　　琉璃毬
龍綜繅冰繭魚文鏤玉英雨絲風外縐雲網日邊明叠
暈重重見分光面面呈不深閒裏趣爭識箇中情
　　　　萬眼羅
弱骨千絲結輕毬萬錦裝綵雲籠月魄寶氣繞星芒檀
點紅嬌小梅粧粉細香等閒三夕看消費一年忙
　　　元夕後連隂
問訊東風幾日來冷煙寒霧鎖池臺埽空積雪翻成雨
收盡殘燈未見梅夜飲厭厭非老伴春隂漠漠是愁媒
誰能腰鼓催花信快打凉州百面雷
　　　次韻嚴子文見寄
雨雲濃壓屋山頭詩句端來寫客憂雷電巳將金薤取
瓊瑶難報木瓜投無心我正銘三住有意君堪話四休
何日㝷春同歩屧先敎啼鳥說來由
　　　再次韻述懷約子文見過
灰木心形雪滿頭鶴鳬長短不悲憂瓮畦純白無機械
蒲局裊盧任博投若愛陶陶并兀兀先須莫莫與休休
箇中情話誰能共雞黍明當挽仲由
　　　寄題郫縣蘧仙觀四楠(蘧仙手植嘗有/丹光現其杪)
沉犀浦上舊仙蹤老木長春翠埽空敢請丹光來萬里
爲扶雲嶠駕飛鴻
　　　春來風雨無一日好晴因賦瓶花二絶
滿插瓶花罷出遊莫將攀折爲花愁不知燭照香薫看
何似風吹雨打休
酒冷花寒無好懷柴荆終日爲誰開三分春色三分雨
疋似東風本不來
　　　寄題永新張敎授無盡藏
古來誰道四并難對境心空著處安要識見聞無盡藏
先除夢幼有爲觀削平丘垤孤峰峻撤去籓籬萬象寬
快誦老坡秋望賦大千風月一毫端
　　　寄題莫氏椿桂堂(莫氏五子皆登/科居崇德縣)
君不見衣冠盛事今猶昔前說燕山後崇德聯翩五組
帶天香世上籯金賤如礫他年詩禮到雲來日日髙堂
稱壽杯桂長孫枝椿不老却比竇家應更好
　　　春晚即事留游子明王仲顯
繡地紅千點平橋緑一篙楝花來石首榖雨熟櫻桃笑
我生塵甑慚君有意袍故人能少駐門徑久蓬蒿
　　　留游子明
得得跫音喜悤悤笑口開牢愁攻易破歸夢挽難廻我
巳踈茶椀君今減酒杯不知乗興棹更得幾回來
　　　初夏三絶呈游子明王仲顯
東君不解惜芳菲料峭寒中一夢非剪盡牡丹梅子綻
何須風雨送春歸
一簾芳樹緑蔥蔥胡蝶飛來覓綺叢雪白荼䕷紅寶相
尚攜春色見薫風
送春迎夏未聞雷日日斜風細雨來不是故人能裹飯
柴門雖設爲誰開
　　　送王仲顯赴瓊筦
三徑蓬蒿春雨肥微君誰與開柴扉電光射牛書過目
虹氣干斗酒淋衣十年五別歳月老一方萬里音塵稀
誰云滄海斷地脉莫信天南無鴈飛
　　　梅雨五絶
梅雨暫收斜照明去年無此一日晴忽思城東黃篾舫
卧聽打鼓踏車聲
乙酉甲申雷雨驚乗除却賀芒種晴插秧先插蚤秈稻
少忍數旬蒸米成(吳農忌五月甲申乙酉雨雨則大/水諺云甲申猶自可乙酉怕殺我)
風聲不多雨聲多洶洶曉衾聞浪波恰似秋眠隱靜寺
玉霄泉從牀下過(繁昌隱靜寺方丈山後玉霄/泉自板閣下過最爲佳致)
千山雲深甲子雨十日地濕東南風靜裏壺天人不到
火輪飛出黙存中(道家東向坐想/日出以煉氣)
雨霽雲開池面光三年魚苗如許長小荷拳拳可包鮓
晚日照盤風露香
　　　芒種後積雨驟冷三絶
一菴濕蟄似龜藏深夏暄寒未可常昨日蒙絺今挾纊
莫嗔門外有炎凉
梅黃時節怯衣單五月江吳麥秀寒香篆吐雲生煖熱
從敎窓外雨漫漫
梅霖傾瀉九河翻百瀆交流海面寛良苦吳農田下濕
年年披絮插秧寒(崑山農人梅雨時著毳/絮以耘秧歳以爲常)
　　　東宫壽詩
再造炎圖撫太寧龍樓毓德會千齡三宫叠矩深邦本
兩曜重光炳帝庭自古東明陪出日衹今南極是前星
鈞天歳歳家人禮長對瑶階第四蓂
並世勲華照古今朱明綵服侍尊臨邦家大慶重親養
社稷元良萬國心菊露壺觴秋色正桂風殿閣月香深
欲知天序無疆處銅律聲中治世音
　　　寄題漢中新作南樓二首
我作籌邊倚半霄西山雲雪照弓刀如今且說南樓勝
應共漢壇相對髙
甲子周天事好還關河響動劒光寒秦川草木多如薺
時倚樓闌直北看
　　　次韻李子永見訪二首
混俗休超俗居家似出家有爲皆影事無念即生涯莫
覓安心法翻成揑目花作糜須榖粟千劫漫炊砂
有意能停棹多情易憶家淸詩穿月脇逺夢繞天涯雨
蝶衣濡粉秋蚊喙吐花新凉宜小駐談笑有丹砂
　　　自詠瘦悴
皮下多無肉秋來瘦不禁骨稜春焙銙筋蹙海山沉蟣
蝨從何有蚊蠅枉見侵惟餘老笻杖相伴兩虚心
石湖居士詩集卷二十六
石湖居士詩集卷二十七
　　　四時田園雜興六十首(并引)
　淳熙丙午沉疴少紓復至石湖舊隱野外即事輒書
　一絶終歳得六十篇號四時田園雜興
柳花深巷午雞聲桑葉尖新緑未成坐睡覺來無一事
滿窓晴日看𧖟生
土膏欲動雨頻催萬草千花一餉開舎後荒畦猶緑秀
鄰家鞭筍過牆來
髙田二麥接山靑傍水低田緑未耕桃杏滿村春似錦
踏歌椎鼓過淸明
老盆初熟杜茅柴攜向田頭祭社來巫媪莫嫌滋味薄
旗亭官酒更多灰
社下燒錢鼓似雷日斜扶得醉翁回靑枝滿地花狼藉
知是兒孫鬭草來
騎吹東來里巷喧行春車馬鬧如煙繫牛莫礙門前路
移繫門西碌碡邊
寒食花枝插滿頭蒨裙靑袂幾扁舟一年一度遊山寺
不上靈巖即虎丘
郭裏人家拜埽回新開醪酒薦靑梅日長路好城門近
借我茅亭煖一杯
歩屧㝷春有好懷雨餘蹄道水如杯隨人黃犬攙前去
走到溪邊忽自廻
種園得果廑償勞不奈兒童鳥雀搔巳插棘針樊筍徑
更鋪漁網蓋櫻桃
吉日初開種稻包南山雷動雨連宵今年不欠秧田水
新漲看看拍小橋
桑下春𬞞緑滿畦菘心靑嫩芥薹肥溪頭洗擇店頭賣
日暮裹鹽沽酒歸
　　　　右春日田園雜興十二絶
紫靑蓴菜卷荷香玉雪芹芽拔薤長自擷溪毛充晚供
短篷風雨宿橫塘
湖蓮舊蕩藕新翻小小荷錢没漲痕斟酌梅天風浪緊
更從外水種蘆根
胡蝶雙雙入菜花日長無客到田家雞飛過籬犬吠竇
知有行商來買茶
湔裙水滿緑蘋洲上巳微寒懶出遊薄暮蛙聲連曉鬧
今年田稻十分秋(吳下以上巳蛙/鳴則知無水災)
新緑園林曉氣凉晨炊蚤出看移秧百花飄盡桑麻小
夾路風來阿魏香
三旬𧖟忌閉門中鄰曲都無歩往蹤猶是曉晴風露下
采桑時節暫相逢
汙萊一稜水周圍歳歳蝸廬没半扉不看茭靑難護岸
小舟撐取葑田歸
茅針香軟漸包茸蓬櫑甘酸半染紅采采歸來兒女笑
杖頭髙挂小筠籠
榖雨如絲復似塵煮瓶浮蠟正嘗新牡丹破萼櫻桃熟
未許飛花減却春
雨後山家起較遲天窓曉色半熹微老翁欹枕聽鶯囀
童子開門放燕飛
海雨江風浪作堆時新魚菜逐春回荻芽抽筍河魨上
楝子開花石首來
烏鳥投林過客稀前山煙暝到柴扉小童一棹舟如葉
獨自編䦨鴨陣歸
　　　　右晚春田園雜興十二絶
梅子金黃杏子肥麥花雪白菜花稀日長籬落無人過
惟有蜻蜓蛺蝶飛
五月江吳麥秀寒移秧披絮尚衣單稻根科斗行如塊
田水今年一尺寛
二麥俱秋斗百錢田家喚作小豐年餅爐飯甑無飢色
接到西風熟稻天
百沸繰湯雪湧波繰車嘈囋雨鳴蓑桑姑盆手交相賀
綿繭無多絲繭多
小婦連宵上絹機大耆催稅急於飛今年幸甚𧖟桑熟
留得黃絲織夏衣
下田戽水出江流髙壠翻江逆上溝地勢不齊人力盡
丁男長在踏車頭
晝出耘田夜績麻村莊兒女各當家童孫未解供耕織
也傍桑隂學種瓜
槐葉初勻日氣凉蔥蔥䑕耳翠成雙三公只得三株看
閒客淸隂滿北窓
黃塵行客汗如漿少住儂家潄井香借與門前磐石坐
柳隂亭午正風凉
千頃芙蕖放棹嬉花深迷路晚忘歸家人暗識船行處
時有驚忙小鴨飛
采菱辛苦廢犁鉏血指流丹鬼質枯無力買田聊種水
近來湖面亦收租
蜩螗千萬沸斜陽蛙黽無邊聒夜長不把癡聾相對治
夢魂爭得到藜牀
　　　　右夏日田園雜興十二絶
𣏌菊垂珠滴露紅兩蛩相應語莎叢蟲絲罥盡黃葵葉
寂歷髙花側晚風
朱門巧夕沸歡聲田舎黃昏靜掩扃男解牽牛女能織
不須徼福渡河星
橘蠧如𧖟入化機枝間垂繭似蓑衣忽然蛻作多花蝶
翅粉纔乾便學飛
靜看簷蛛結網低無端妨礙小蟲飛蜻蜓倒挂蜂兒窘
催喚山童爲解圍
垂成穡事苦艱難忌雨嫌風更怯寒牋訴天公休掠剰
半償私債半輸官
秋來只怕雨垂垂甲子無雲萬事宜穫稻畢工隨曬榖
直須晴到入倉時
中秋全景屬潛夫棹入空明看太湖身外水天銀一色
城中有此月明無
新築場泥鏡面平家家打稻趂霜晴笑歌聲裏輕雷動
一夜連枷響到明
租船滿載候開倉粒粒如珠白似霜不惜兩鍾輸一斛
尚贏糠覈飽兒郎
菽粟瓶罌貯滿家天敎將醉作生涯不知新滴堪篘未
今歳重陽有菊花
細擣棖虀買鱠魚西風吹上四腮鱸雪鬆酥膩千絲縷
除却松江到處無
新霜徹曉報秋深染盡靑林作纈林惟有橘園風景異
碧叢叢裏萬黃金
　　　　右秋日田園雜興十二絶
斜日低山片月髙睡餘行藥繞江郊霜風擣盡千林葉
閒倚笻枝數鸛巢
炙背檐前日似烘煖醺醺後困蒙蒙過門走馬何官職
側帽籠鞭戰北風
屋上添髙一把茅密泥房壁似僧寮從敎屋外隂風吼
卧聽籬頭響玉簫
松節然膏當燭籠凝煙如墨暗房櫳晚來拭淨南窓紙
便覺斜陽一倍紅
乾髙寅缺築牛宫巵酒豚蹄酹土公牯牸無瘟犢兒長
明年添種越城東
放船閒看雪山晴風定竒寒晚更凝坐聽一篙珠玉碎
不知湖面巳成冰
撥雪挑來踏地菘味如蜜藕更肥醲朱門肉食無風味
只作㝷常菜把供
榾柮無煙雪夜長地爐煨酒煖如湯莫嗔老婦無盤飣
笑指灰中芋栗香
煮酒春前臘後蒸一年長饗甕頭淸􁈘居何似山居樂
秫米新來禁入城
黃紙蠲租白紙催皂衣旁午下鄉來長官頭腦冬烘甚
乞汝靑錢買酒廻
探梅公子欵柴門枝北枝南緫未春忽見小桃紅似錦
却疑儂是武陵人
村巷冬年見俗情鄰翁講禮拜柴荆長衫布縷如霜雪
云是家機自織成
　　　　右冬日田園雜興十二絶
　　　自晨至午起居飲食皆以牆外人物之聲爲節
　　　戲書四絶
巷南𫾣板報殘更街北彈絲行誦經巳被兩人驚夢斷
誰家風鴿鬭鳴鈴
菜市喧時窓透明餅師叫後藥煎成閒居日出都無事
惟有開門埽地聲
北砦敎回撾鼓逺東禪飯熟打鐘頻小童三喚先生起
日滿東窓煖似春
起傍東窓手把書華顚種種不禁梳朝餐欲到須巾裹
巳有重來晚市魚
　　　舫齋信筆
燕居故可樂病卧翻可憐身閒儻更健其人半神仙旣
無揚州鶴龍鍾任吾年南齋深而明略似西江船船中
何所有藥氣雜爐煙親朋稀老伴暫來即飄然秋蠅獨
戀戀終朝相撲縁霜晴日色濃窓紙烘春妍但愁添眼
花暝坐聊參禪困從定中生瞢騰夢相牽三昧未得力
十魔方現前欠伸付一笑朽腐難琱鐫東藍午齋動風
順鐘鼓傳家人亦相呼趣具先生餐牛呞能幾何蟬腹
易便便此日雖可惜姑付食與眠
　　　病中不復問節序四遇重陽旣不能登髙又不
　　　觴客聊書老懷
四時變遷翻覆手百卉於人亦何有騷客顚詩亦狂酒
強惜黃花愛重九少年習氣似陶公采采金英滿衣袖
攜壺木末最關情欹帽風前幾搔首饞吻偏憐粽栗香
新衣不管嚢茰臭貪將節物趁遨頭肯向賓筵稱病叟
如今衰颯悟空華現在去來飛電走登臨舊迹如夢斷
觴詠故人多骨朽百年長短隨隙駒萬化陳新直芻狗
不堪把玩堪一笑安用歳時歌拊缶家人亦復探新篘
插花洗醆爲翁壽蒲團困坐眼慵開莫把故情看老醜
挽鬚兒女太癡生更問今年有詩否
　　　閶門初泛二十四韻(淳熙丙午重九後十日家/人輩以余久病適新修小)
(舫勸扶頭一出以禳祓屯滯遂至北城檢校/桃花塢岀關傍漕河望楓橋橫塘中路而還)
(故有即事詠/景唐律之作)
好在馳煙路平生載酒行摧藏身久病契闊歳頻更昨
夜燈花曉今朝稻把晴出門新夢境觸目舊詩情水逺
推篷眩天寬倚柁驚轉灣添繂挽罨岸併篙撐舫後􁔷
兒女艫前酌弟兄醅香新麴嫩茗味小春輕紅皺分霜
果黃蔫撚夕英纈林踈露屋朱閣靜臨城桃塢論今昔
楓橋管送迎山腰樵擔動木末酒旗明竟日窑煙直中
流塔影橫數帆殘照滿一笛暮江平㬠網楓邊桁牽􁊥
柳際棚岫雲縈石住田水穴堤鳴過渡牛歸速穿籬犬
吠獰魚寒猶作陣鴈逺更聞聲急㯭潮痕出踈鐘暝色
生鄰翁欣問訊逋客愧寒盟一昨成歸卧于今負耦耕
生涯都塌颯心曲漫崢嶸猿鶴休多怨菰蓴尚可羹藥
嚢吾厭苦扶憊且班荆
　　　小春海棠來禽
東君好事惜年華偏愛荒園野老家一任西風管揺落
小春自管數枝花
　　　丙午東宫壽詩
國絫丁年盛天開甲觀祥黃離増煥炳赤伏衍明昌一
日三天見元辰萬國康姿神輝玉裕德業燦金相書聖
規宸藻文心儷漢章乾坤參久大日月並升常祖武瞻
興慶親庭拱未央晨昏兩慈壼詩禮一賢王道統家傳
正炎圖國本強桑弧仍榖旦銅律又淸商舊事蘭猗殿
新凉桂子香黃華先浥露靑女緩行霜史賀星同軌農
歌稼滌場與齡占夢帝多祜叶思皇磐石重山固靈源
少海長三宫同壽域歳歳頌無疆
　　　重陽後菊花二首
寂莫東籬濕露華依前金靨照泥沙世情兒女無髙韻
只看重陽一日花
過了登髙菊尚新酒徒詩客斷知聞恰如退士垂車後
勢利交親不到門
　　　驟寒吟
九月竒寒前未聞巷南巷北無行人冥凌盡用大冬手
肯爲歳華留小春隂風吹雨作冰屑駞裘如鐵綿裘折
可憐籬下木芙蓉不獨宜霜更宜雪
　　　重陽後半月天氣温麗忽變竒寒晦日大雪鄉
　　　人御冬之計多未辦
狂飇吹小春刮面劇劒鋩雲氣潑濃墨午窓變曛黃六
花大如掌浩蕩來無鄉靑女正熟睡不記行新霜寒暑
故密移滕巽乃爾狂南鄰炭未買北鄰綿未􁔷敢論酒
價湧束薪逾桂芳豈不解蚤計善舞須袖長頻年田薄
收十家九空囊被凍知不免但恨太悤忙今朝復何朝
晴色挂屋梁人物各解嚴兒童笑相將熙如谷黍温免
作溝木僵兩鄰報無恙爲汝歌慨慷
　　　戲詠絮帽(簡伯俊傳此様/睡中甚禦寒氣)
尖斜緇撮似兜鍪緊護風寒煖白頭不解兵前當箭鑿
解令曉枕睡齁齁
　　　雪中送炭與龔養正(立春前/五日)
誰與幽人煖直身筠籠衝雪送烏薪煩君笑領婆歡喜
探借新年五日春
　　　代門生作立春書門貼子詩四首
煖日黃金柳光風白玉梅門䦨開壽域人物滿春臺
有喜何須藥無塵即是仙壺中春日月聊數八千年
草木霑雲露峰巒近壁奎新春行樂處南北共花溪
日月添書帙湖山引杖藜賸周花甲子多醉玉東西
石湖居士詩集卷二十七
石湖居士詩集卷二十八
　　　送聞人伯卿赴銅陵
雪壓關山晝掩扃故人何事短長亭折腰直爲瓶無粟
便腹猶憐笥有經牒訴塵埃頭更白簡編燈火眼終靑
可憐東壁輝光外寥落江湖處士星
　　　重送伯卿
雪花來無時入春遂三作冰柱凍不解去地纔一握東
風畏奇寒未敢破梅萼巳僵員嶠蠶那問紇干雀萬徑
無行蹤扣戸驚剥啄故人竹葉舟歳晚夢漂泊自云飢
所驅豈不念丘壑經誼金華省文采石渠閣平生百未
試墨綬嚇猿鶴取舎一熊掌得喪兩蝸角不嫌干進鈍
俯仰無愧怍低回簿書叢萬卷無處著惜哉小舉袖負
此不龜藥頗聞江臯縣訟簡民氣樂政成松竹林詁訓
緝家學廼翁力菑畬待子收播穫三年此書出衆說眇
螢皭持歸許窺觀慰我久離索今朝雲潑墨霰雨縱橫
落檣竿挽不住帆峭北風惡難忘昆弟語易散淸夜酌
怱怱別知賦掩涕倚郛郭
　　　送壽老往雲閒行化
天平船子過華亭舎衞城中次第行留取鉢盂歸院洗
東巖新出一泉淸
　　　次韻知府王仲行尚書鹿鳴燕古風
昔人重逺行供帳餞出祖矧今燕嘉賔宜有贈行語府
公文章公靑紫拾芥取聯翩二百言字字勸稽古戒之
書魚蠧勉以雲鵬舉作霖要實用洗兵嫌不武諸生承
意氣脫迹蛻農圃明年一聲雷幽蟄起平楚班行入鵷
鷺榜貼綴龍虎回頭謝府公公言非漫與府公亦廟廊
來蒞瓊林俎千載吳趨行愁絶白紵舞我聞有此作病
卧嗟未睹今晨梅驛動副墨到衡宇調髙瑟音希芒寒
劍光吐誰云鹿鳴廢正賴廣微補當年羣玉㑹方駕肅
飇羽倡酬久寂莫解后相勞苦世故萬浮雲交情一舊
雨誰當將詩壇君實東道主
　　　苦寒六言
簷冰低挂闌角隙雪斜侵坐隅春後一寒如此梅花有
信來無
　　　丁未春日瓶中梅殊未開二首
暖閤無人到寒枝爲我橫情鍾吹蘂破靜極覺香生老
去魂休斷春來眼且明逃禪時索笑百匝傍窓行
夜雪臘前凍朝陽春後蘇人憐踈蘂瘦花笑病翁臞露
白能多少尋春似有無詩催全不力煮水換銅壺
　　　再題瓶中梅花
園林籬落凍芳塵南北枝間玉蘂皴風袂挽香雖淡薄
月窓橫影巳精神雪霜春事年年晚今古詩情日日新
鐵石如翁猶索句眞成嚼蠟對橫陳
　　　王仲行尚書録示近詩聞今日勸農靈巖次韻
　　　紀事
館娃宫殿壓雲頭自昔登臨隘九州雪浪長風三萬頃
蒼煙古木二千秋賔僚誰伴作詩苦父老競傳敷政優
想見歸驂穿夜市月邊燈火滿西樓
　　　仲行再示新句復次韻述懷
神仙懶學古浮丘祖意慵參老趙州四壁塵埃心似水
一生風露鬢先秋病衰謹謝吳中客技拙甘同楚國優
斥鷃蓬蒿元自足世閒何必卧髙樓
　　　李子永赴溧水過吳訪別戲書送之
萬壑斷流冰塞川千巖森玉雪漫天怱怱葉縣雙鳬舄
換却山隂訪戴船
犯寒書劍出春蘿風雪橋邊得句多牒訴􁈔紛似煙海
梅花時節奈君何
　　　民病春疫作詩憫之
乖氣肆行傷好春十家九空寒螿呻隂陽何者強作孽
天地豈其眞不仁去臘奇寒衾似鐵連年薄熱甑生塵
疲甿憊矣可更病我作此詩當感神
　　　題夫差廟
縱敵稽山禍巳胎垂涎上國更荒哉不知養虎自遺患
只道求魚無後災夢見梧桐生後圃眼看麋鹿上髙臺
千齡只有忠臣恨化作濤江雪浪堆
　　　翻襪菴夜坐聞雨
閒門冷落靜無譁小閣簾幃密自遮日晚課程丹竈火
夜深光景佛燈花人生寧有病連歳身世略如僧在家
步屧尋春非老伴任敎風雨喚雷車
　　　睡起
憨憨與世共兒嬉兀兀從人笑我癡閒裏事忙晴晒藥
靜中機動夜爭棋心情詩卷無佳句時節梅花有好枝
熟睡覺來何所欠氊根香軟飯流匙
　　　賞海棠三絶
芳春隨分到貧家兒女多情惜歳華聊爲海棠修故事
去年燈燭去年花
燭光花影兩相宜占斷風光二月時但得常如妃子醉
何妨獨欠少陵詩
憶向宣華夜倚闌花光妍煖月光寒如今蹋颯嫌風露
且只銅瓶滿插看
　　　午窓遣興家人謀過石湖
雲日初収破柱雷小窓坐穩興悠哉燻爐花氣朝酲解
茶鼎松風午夢廻謝客門䦨風動竹惜春時節雨肥梅
畵船破浪亦一快聞道湖光如潑醅
　　　將至石湖道中書事
水緑鷗邊漲天靑雁外晴柳堤隨草逺麥隴帶桑平白
道吳新郭蒼煙越故城稍聞鷄犬閙僮僕想來迎
　　　三月十六日石湖書事三首
春事日以闌暑隂正淸美拖笻入林下秀緑照衣袂盧
橘梅子黃櫻桃桑椹紫荷依浪花顫筍破苔色起風日
收宿隂物色有新意鄰曲知我歸爭來問何似病惱今
有無加飯日能幾掀髯謝父老衰雪巳如此
種木二十年手開南野荒苒苒新歳月依依舊林塘汙
萊擅下濕岑蔚驕衆芳菱母尚能痩竹孫如許長憶初
學圃時刀笠冒風霜今玆百不堪裹帽人扶將龍鍾數
能來猶勝兩相忘
湖光明可鑑山色淨如沐閒心愜舊觀愁眼快竒矚依
然北窓下凝塵滿書簏訪我烏皮几拂我靑氊褥荒哉
賦逺遊幸甚遂初服老紅餞餘春衆緑自幽馥好風吹
晚晴斜照入踈竹兀坐胎息匀不覺淸夢熟
　　　或勸病中不宜數親文墨醫亦歸咎題四絶以
　　　自戒末篇又以解嘲
作字腕中百斛吟詩天外片心習氣吹劍一吷病軀垂
堂千金
意馬塲中汗血隙駒影裏心灰吉蠲筆墨安用付與蛛
絲壁煤
詩成徒能泣鬼博塞未必亡羊剛將妄言綺語認作錦
心繡膓
師熸尚合餘燼羹熱休吹冷虀解酲縱無五斗且復月
攘一鷄
　　　送遂寧何道士自潭湘歸蜀
塵埃波浪幾東西歸去丹瓢挂杖藜戊已爐中眞造化
功成分我一刀圭
書劍飄然席未温火雲撲地暑煙昏山黃水濁湖南路
竹月荷風憶范村
　　　立秋二絶(戴楸葉食瓜水吞赤小/豆七粒皆吳中節物也)
三伏熏蒸四大愁暑中方信此生浮歳華過半休惆悵
且對西風賀立秋
折枝楸葉起園瓜赤小如珠嚥井花洗濯煩襟酬節物
安排笑口問生涯
　　　秋雷歎(吳諺云秋孛轆損萬/斛謂立秋日雷也)
立秋之雷損萬斛吳儂記此占年榖汰哉豐隆無藉在
政用此時鳴孛轆向來夏旱連三月吁嗟上訴聲滿屋
訟風未慗復占雷助魃爲妖天更酷我雖閒寂忝祠史
家請官供尚倉粟塵甑貧交滿目前卒歳將何救􁆫腹
但願吳儂言不驗共割黃雲炊白玉天人逺近叵戲論
禆竈安能尸禍福
　　　用漢中帥閻才元侍郎韻送樊子南西歸兼呈
　　　侍郎
萬里山巓與水涯春風招看杏園花向來科第直溷子
此去文章應滿家休學遊仙窮越巂且從知己控襃斜
南樓東望當思我藥裹堆中兩鬢華(子南嘗自岷山西/遊窮探勝境多見)
(異人南樓/侍郎新作)
　　　書樊子南遊西山二記後
仙山草木鎻卿雲不到花平不離塵十丈牡丹如錦蓋
人間姚魏却爭春
　　　　右牡丹瓶
春晚娑羅百葉開仙翁精舎長蓬萊朝元未罷門深閉
不管人間有客來
　　　　右大面
　　　題天平壽老方丈
二十三年再入山此山於我有前縁時人不用憐衰病
天與丹房一線泉(壽老近於半山石壁之中得泉眼如/筯淸泉如一線涓涓而出大旱不増)
(減欲爲余作小菴/於泉傍以煉丹云)
　　　再遊天平有懷舊事且得卓菴之處呈壽老
訪舊光隂二十年殘僧相對兩依然木蘭巳老無花發
石竹依前有麝眠萬戸直須龜手藥一龕何用買山錢
從今半座須分我共說昏昏一覺禪
　　　重九日行營壽藏之地
家山隨處可行楸荷鍤攜壺似醉劉縱有千年鐵門限
終須一箇土饅頭三輪世界猶灰刦四大形骸強首丘
螻蟻烏鳶何厚薄臨風拊掌菊花秋
　　　得壽藏於先隴之傍俯酬素願感槩交懷
密邇松楸地一隅會心何必問靑烏亢宗雖愧鎭公子
沒世尚從先大夫京兆漢阡賢問望邢山鄭冢儉規模
家庭遺訓焄蒿在不學邠卿畵古圗
　　　晚登木瀆小樓
萬象當樓黼繡張闌干一士立蒼茫雲堆不動山深碧
星出無多月淡黃宿鳥盡時猶數點歸鴻驚處更斜行
松陵政有鱸魚上安得長竿坐釣航
　　　題秋鷺圖
昨夜新霜冷釣磯緑荷消痩碧蘆肥一江秋色無人問
盡屬風標兩雪衣
　　　送蘇秀才歸永嘉
再入庭闈再入山偷閒百日了金丹他年拔宅上升後
休道使親忘我難
大道凝神術養形形神俱煉始功成勸君觀妙還觀徼
先作頑仙地上行
　　　東宫壽詩(丁未年)
有赫題期盛無疆嗣歷昌中興歸濬哲重慶啓元良兩
亥開基逺三丁系統長(恭惟藝祖太宗皇帝元命皆在/亥今太上主上殿下元命皆在)
(丁)帝咨同物瑞人卜降年祥離日融雙照乾天秉少陽
晨昏周内寢詩禮舜巖廊極右辰居煥心前火德光與
齡偕聖父德壽協虛皇銅律風占兊瑶山樂奏商􁆉芳
鄰五位菊色麗中央視膳斑衣拱傳觴玉契將宸楓霜
獻葉仙桂月輸香薫炷爭延祝吟牋曷讚揚形容仁與
孝步障有雲章
　　　送同年朱師古龍圖赴潼川
杏園耆舊如晨星白頭相對眼故靑奉常禮樂照東蜀
十年淸名留漢廷蜀人減估天恩厚髙議淸隂猶記否
邇來聞道更蠲除此段始終君一手歸見岷峨無愧詞
父老笑迎還歎咨賈生未可去宣室屯膏一州誰謂宜
魏闕江湖關出處招頭不用催鳴㯭遥知夢境尚京塵
啞咤滿船聞魯語(蜀士仕於朝者所買婢妾例不肯隨/歸獨師古家無一人肯相舎傳以爲)
(奇事蜀人以中/原語音爲魯語)
　　　題趙希逺案鷹圗
學射春山萬歳湖牙門列騎卷平蕪如今黃土原邊夢
猶識呼鷹嗾犬圖
　　　題米元暉吳興山水橫卷
道塲山麓接何山影落苕溪浸碧瀾只欠荷花三十里
橛頭船上把漁竿
　　　圍田歎四絶
萬夫陻水水乾源障斷江湖極目天秋潦灌河無洩處
眼看漂盡小家田
山邊百畝古民田田外新圍截半川六七月間天不雨
若爲車水到山邊
壑鄰罔利一家優水旱無妨衆戸愁浪說新收若干稅
不知逋失萬新收
臺家水利有科條膏潤千年廢一朝安得能言兩黃鵠
爲君重唱復陂謡
　　　素羹
氊芋凝酥敵少城土藷割玉勝南京合和二物歸藜糝
新法儂家骨董羮
　　　夜雨
燭花垂穗伴空齋心事如灰入壯懷老倦更闌惟熟睡
任他踈雨滴空堦
　　　野景
菰蒲聲裏荻花乾鷺立江天水鏡寬畵不能成詩不到
筆端無處著荒寒
　　　除夜地爐書事
節物閒門裏人情老境中雁聲凌急雨燈影戰斜風糟
䤑新醅白柴錐軟火紅人家忺夜話我巳困蒙茸(吳人/酌酒)
(瓮浮醅謂之撆/䤑酒之精英也)
　　　元日立春感歎有作二首
元日兼春日霜寒又雪寒併煩傳菜手同捧頌椒盤疊
膝稀穿履扶頭懶正冠五年如此度寧得諱衰殘
元日兼春日閒身是老身行年申直戊交運丑支辛豈
敢綦安佚聊希刮鈍屯童兒看書户把筆巳如神
　　　古鼎作香爐
雲雷縈帶古文章子子孫孫永奉常辛苦勒銘成厎事
如今流落管燒香
　　　偶書
揑目華中影現身有爲皆妄懶方眞巳甘搰搰勤爲圃
休向滔滔苦問津書至五千空拄腹錢非十萬不通神
君看汗簡沉碑者隨水隨風幾窖塵
　　　太上皇帝靈駕發引輓歌詞六首
紹運鍾陽九興王撫半千斷鼇媧立極翔鳯漢中天宵
旰三星紀希夷十閏年聲容彌宇宙浯石不勝鐫
自將吳津騎誰嬰泰一鋒旄頭連夜落京觀隔江封舞
武三成備書文九譯重修攘遺䇿在嗣聖續車攻
簫勺妖氛靜甄陶叶氣還春回慈殿駕天作祐陵山開
闢風雲慘登平日月間艱難雖獨瘠壽域徧人間
傳聖家人禮凝神象帝先勲華今曆數汾社古山川衆
父尊歸父中天更有天壽宫何所厭亟上白雲仙
帝業雖天廣皇心本谷虛神應游混沌夢不返華胥挍
德難涯涘銘功緫緒餘誰能言大道第入四墳書
文德堯新廟威靈舊禹山海門賔羽衞地軸啓雲關無
路攀仙駕當年拱聖顔小臣衰疾淚空望帝鄉澘
　　　别擬太上皇帝輓歌詞六首(不進)
身濟投艱業時乗撥亂機荆榛荒帳殿風雨頮戎衣有
日臨黃道無星彗紫微至今淮海上猶詠六龍飛(太上/皇帝)
(初載御製詩云六龍/轉淮海萬騎臨吳津)
大孝天孚佑精誠敵可摧龍輴遷座至騩馭及泉回永
祐千章木慈寧萬壽杯古今無此事絶德詔方來
斂福開皇極儲祥握赤符宼降千猰㺄胡拜兩單于(遺/誥)
(之下淮北父老涕泣曰太上皇帝眞主也實受/北虜兩朝之拜謂亶亮二首皆嘗在聘使中)洗甲民
安枕垂衣國覆盂有生何以報壽域亘綿區
與子傳神器承家得聖人堦庭天下養壺嶠海中春四
葉斑衣樂三加玉冊新壽宫如帝所何必上霄晨
舞羽修文後投歌講藝時天章雲漢麗國典日星垂麟
絶仲尼筆猿啼神禹碑傷心河洛水無處問龍龜
甫賀蠅傳赦俄驚鶴馭風首山銅鼎就前殿玉巵空日
豈揮戈及天無鍊石功如何千萬壽不待九齡終
　　　送許耀卿監丞同年赴靜江倅四絶
南國春深雁欲回湘江花浪一帆開知君不爲驂鸞去
直爲淵明五斗來
羅帶江流碧玉峰舊游如夢一星終煩披蘚石㝷題字
定有人能記此翁
鴈塔交親比斷金故人歳晚更情深只今不隔同年面
想見靑雲異日心
官塗眞有上竿魚玉筍翻乗别駕車聞道留行有公論
從今日日看除書
石湖居士詩集卷二十八
石湖居士詩集卷二十九
　　　次韻虞子建見咍贖帶作醮
齋祠難著野衣冠旋贖金章始見閒台架塵侵毬路暗
花書墨漬笏頭斑當年馹騎傳呼賜此日村童拂拭還
若比前㕔荒驛舎見存猶可一開顔
兒女傳觀省見稀病身聊復借光輝莫嫌憔悴沈腰瘦
且喜間關秦璧歸不是典來還酒債亦非將去換蓑衣
塵魚甑釜時相阨微汝誰能爲解圍
　　　顔橋道中
村村籬落緫新修處處田疇盡有秋一段農家好風景
稻堆髙出屋山頭
　　　上沙舎舟
村北村南打稻聲竹輿隨處欵柴荆斜陽倒景天如醉
明日山行更好晴
　　　宿閶門
五更潮落水鳴船霜送新寒到枕邊報道霧收紅日上
野翁猶蓋短篷眠
　　　㩦家石湖賞拒霜
水上晴雲綵蝀橫許多蜂蝶趁船行漁樵引入新花塢
兒女扶登小錦城艶粉發粧朝日麗濕紅浮影晚波淸
誰知摇落霜林畔一段韶光畵不成
　　　壽櫟東齋午坐
屋角靜突兀雲氣低鴻濛殘葉颭疎雨孤花側淒風北
窓午睡起一笑萬事空無人共此意莎堦咽微蛩
　　　晚思
蘚牆莎砌響幽蟲睡起繙書覺夢中殘暑一窓風不動
秋陽入竹碎靑紅
　　　壽櫟堂枕上
禪牀初著小山屏夜久秋凉枕席淸繞鬢飛蚊妨好夢
卧聽簷雨入池聲
　　　宿妙庭觀次東坡舊韻
桂殿吹笙夜不歸蘇仙詩板挂空悲世人䑛鼎何須笑
猶勝先生夢石芝
升降三田自有丹浪㝷盤鼎斸仙壇扣門倦客惟思睡
容膝菴中一枕安(觀爲董雙成故宅元祐閒修造掘地/得琉璃盤銅鼎中有丹巳而盤碎失)
(丹惟鼎存坡詩蓋紀其/事鼎後爲宣和殿取去)
　　　餘杭初出陸
村媪羣觀笑老翁宦途何處苦龍鍾霜毛痩骨猶千騎
少見行人似箇儂
　　　桐廬江中初打漿
二十年前鬢未斑下灘歸路落潮乾如今衰雪三千丈
却趁潮平再上灘
　　　釣臺
久矣心空客路埃兹行端爲主恩來杜陵詩是吾詩句
卧病豈登江上臺
　　　和豐驛
晚境惟於閉户宜出門惟有病相隨四方雖是男兒志
莫忘柯山在莒時
　　　次韻龔養正病中見寄
衰翁埽軌欲垂車怪子頽然也向隅激水要令風在下
涸泉翻以沫相濡瘠肥邈爾自秦越勢利紛然皆耳餘
且復放船來話舊不妨蓮葉卧看書
　　　題蜀果圖四首
　　　　木瓜
沈沈黛色濃糝糝金沙絢却笑宣州房競作紅粧面
　　　　櫻桃
火齊寶瓔珞垂於緑繭絲幽禽都未覺和露折新枝
　　　　石榴
日烘古錦囊露浥紅瑪瑙玉池嚥淸肥三彭跡如埽
　　　　甘瓜
夏膚粗巳皴秋蔕熟將脫不辭抱蔓歸聊慰相如渴
　　　李粹伯侍御挽詞二首
奕葉邯鄲後乗騘第一人交情多舊雨到處有陽春磊
落功名意摧頽夢幻身黃壚髙可隱何地著經綸
公昔參敷納人期到辨章珠光空月皎玉氣忽虹藏歳
晚東方騎生平北海觴玳簪風雨散幾客奠楸行
　　　次韻袁起巖提刑遊金焦二山二首
二山巉絶照南州俯看千檣緫芥舟日脚鎔金浮巨浸
波聲翻雪撼髙丘鍾聞兩岸詩無敵口吸西江話巳酬
别有英雄懷古意他年擊楫誓中流
憶曽歸自雪邊州帆落中􁥀小繫舟食蛤坐來期汗漫
駕鴻飛去揖浮丘卧遊久矣無登覽辱贈跫然有唱酬
寂寞東臯舒嘯後爲君濡筆賦臨流
　　　次韻謝鄭少融尚書爲壽之作
交游稀似曉來星歳月飄如水上萍桂海宦情詩可紀
吳山别恨酒難平我今以病爲欣戚公合於時繫重輕
安得故人來話舊碧空日日暮雲生(近見尚書再和桂/林詩成大與尚書)
(相別於桂林/今十二年矣)
　　　鄭少融尚書初除端殿以書見及賦詩爲賀
敬老尊賢大政初速郵響動報新除即從光範開門館
先向文明直殿廬後日沙堤新宰相當年革履舊尚書
鋒車若向吳中路應記南山有荷鋤
　　　書事三絶
㸑婢請淘酒米園丁催筭花錢如許日生公事誰云窮
巷蕭然
日日處方候脉時時推筴禳災門外雖無車轍醫生卜
叟猶來
簡子約同湖棹周郎許過田廬碧雲日暮空合多病故
人遂踈
　　　親鄰招集強往便歸
樂天漸老欲謀歡大似蒸砂不作團巳覺笙歌無煖熱
仍嫌風月太淸寒氣衰況復三而竭心賞尤於四者難
却恐人嫌情太薄聊將花作霧中看
　　　次韻袁起巖常熟道中三絶句
小雨蕭寒破晚晴踈踈密密滴簷聲烏鴉盤舞黃雲亂
早與商量雪意生
吳徑難勝四牡騑扁舟辛苦鑿冰歸簡書鞅掌吟詩苦
并與東陽減帶回
使君橫槊賦詩回斷取天風海雨來綵筆從今閒不得
雪花梅蕊一時開
　　　次韻袁起巖許浦按敎水軍二絶句
橫波組練試揚舲風捲魚龍海欲凝但得綈袍如挾纊
何妨鐵甲冷如冰
戈船戰櫂疾如飛莫遣潮沙澱海湄草奏直須窮利病
奉身從此繫安危
　　　次韻起巖喜雪
吹成一雪便吹殘風伯無端豈坐慳夜報飛花平瓦壠
曉驚疎雨落簷間休敎凍解魚龍水更待誠通虎豹關
准擬姑蘇臺上看春前三度老靑山(袁詩猶以雪未甚/積必念此意當益)
(感通/矣)
　　　枕上聞雪復作方以爲喜起巖再示新詩復次
　　　韻
三白何憂稼穡艱天於玉粒未吾慳不知夜色明空外
但覺朝寒到夢間誰子騎驢吟灞上何人跋馬客藍關
爭如睡熟蒲團上靜聽飢鴉啄屋山
　　　起巖又送立春日再得雪詩亦次韻
十分佳景媚冬殘好事天心不復慳巳遣梅花斜竹外
更飄瑞葉向人間漁蓑晚色都堪畵羌笛春光亦度關
想得東風來處路白銀宫闕鎻三山
　　　同年楊廷秀秘監接伴北道道中走寄見懷之
　　　什次韻荅之
昨遣長鬚迓詩老人言巳過閶門了梅邊腸斷傍寒溪
詩老官忙應未知何時眞訪山中許巳辦竹深留客處
只恐歸程官更忙天騶催上沙堤去
　　　曉枕聞雨
暗淡更殘景低迷病酒懷剔燈寒作伴添被厚如埋膽
冷都無夢心空却似齋地爐煎粥沸聽作雨鳴堦
　　　雪意方濃復作雨
擬看飛花陣翻成建水聲雨吾寧不識雪汝幾時成三
白從今卜干倉待此盈黃雲如有意靑女莫無情
　　　春朝早起
莫笑眠常早還憐起不遲穠香温夜氣小雨濕春姿瘦
比中年甚寒惟病骨知羡渠兒女健繞屋探南枝
　　　詠懷自嘲
簷溜春猶凍門扉晚未開退閒驚客至衰懶怕書來日
日敎澆竹朝朝遣探梅園丁應竊笑猶自說心灰
　　　早衰
早衰頭腦巳冬烘信拙心情似苦空僚舊姓名多健忘
家人長短緫佯聾一窓煖日棋聲裏四壁寒燈藥氣中
晚景只消如此過不堪拈出敎兒童
　　　習間
習閒成懶懶成癡六用都藏縮似龜雪巳許多猶不飲
梅今如此尚無詩閒看猫暖眠氊褥靜聽猧寒叫竹籬
寂寞無人同此意時時惟有睡魔知
　　　一龕
一龕窄似鳥窠禪世界悠悠任大千與老有情冬後煖
去仙無幾日髙眠斫開竹後初三逕忘却詩來又一年
破戒忽題無味句劣能成字不成篇
　　　隂寒終日兀坐
東風微解綴簷冰仍喜朝來井水淸臘淺得春全未煖
雪慳和雨最難晴小窓日煖猶棋局窮巷更深尚屐聲
莫把摧頽嫌暮景且將閒散替勞生
　　　親戚小集
避濕違寒不出門一冬未省正冠巾月從雪後皆奇夜
天向梅邊有別春秉燭登臨空語舊擁爐情味莫懷新
榮華勢利輸人慣贏得尊前現在身
　　　立春枕上
擇蔬翻餅閙殘更兒女喧喧短夢驚想得春風連夜到
東禪粥鼓忽分明
　　　睡覺
尋思斷夢半瞢騰漸見天窓𥿄瓦明宿鳥噪羣穿竹去
縣前猶自打殘更
石湖居士詩集卷二十九
石湖居士詩集卷三十
　　臘月村田樂府十首(并序)
余歸石湖往來田家得歳暮十事採其語各賦一詩
　以識土風號村田樂府其一冬舂行臘日舂米爲一
歳計多聚杵臼盡臘中畢事藏之土瓦倉中經年不
壞謂之冬舂米其二燈市行風俗尤競上元一月前
　巳買燈謂之燈市價貴者數人聚博勝則得之喧盛
不減燈市其三祭竈詞臘月二十四夜祀竈其說謂
竈神翌日朝天白一歲事故前期禱之其四口數粥
　行二十五日煮赤豆作糜暮夜闔家同饗云能辟瘟
氣雖逺出未歸者亦留貯口分至襁褓小兒及僮僕
　皆預故名口數粥豆粥本正月望日祭門故事流傳
　爲此其五爆竹行此他郡所同而吳中特盛惡鬼蓋
　畏此聲古以歳朝而吳以二十五夜其六燒火盆行
　爆竹之夕人家各又於門首燃薪滿盆無貧冨皆爾
　謂之相暖熱其七照田蠶詞與燒火盆同日村落則
　以秃帚若麻䕸竹枝輩燃火炬縛長竿之杪以照田
　爛然徧野以祈絲穀其八分歲詞除夜祭其先竣事
　長幼聚飲祝頌而散謂之分歲其九賣癡獃詞分歲
　罷小兒繞街呼叫云賣汝癡賣汝獃世傳吳人多獃
　故兒輩諱之欲賈其餘益可笑其十打灰堆詞除夜
　將曉鷄且鳴婢獲持杖擊糞壤致詞以祈利市謂之
　打灰堆此本彭蠡淸洪君廟中如願故事惟吳下至
　今不廢云
　　　冬舂行
臘中儲蓄百事利第一先舂年計米群呼步碓滿門庭
運杵成風雷動地篩勻箕健無粞糠百斛只費三日忙
齊頭圎潔箭子長隔籮耀日雪生光土倉瓦龕分蓋藏
不蠧不腐常新香去年薄收飯不足今年頓頓炊白玉
春耕有種夏有糧接到明年秋刈熟鄰叟來觀還歎嗟
貧人一飽不可賖官租私債紛如麻有米冬舂能幾家
　　　燈市行
吳臺今古繁華地偏愛元宵燈影戲春前臘後天好晴
巳向街頭作燈市疊玉千絲似鬼工剪羅萬眼人力窮
兩品爭新最先出不待三五迎東風兒郎種麥荷鋤倦
偷閒也向城中看酒壚博簺雜歌呼夜夜長如正月半
災傷不及什之三歳寒民氣如春酣儂家亦幸荒田少
始覺城中燈市好
　　　祭竈詞
古傳臘月二十四竈君朝天欲言事雲車風馬小留連
家有盃盤豐典祀猪頭爛熱雙魚鮮豆沙甘鬆粉餌團
男兒酌獻女兒避酹酒燒錢竈君喜婢子鬪爭君莫聞
猫犬觸穢君莫嗔送君醉飽登天門杓長杓短勿復云
乞取利市歸來分
　　　口數粥行
家家臘月二十五淅米如珠和豆煮大杓轑鐺分口數
疫鬼聞香走無處鎪薑屑桂澆蔗糖滑甘無比勝黃粱
全家團欒罷晚飯在逺行人亦留分褓中孩子強敎嘗
餘波徧沾獲與臧新元叶氣調玉燭天行巳過來萬福
物無疵癘年榖熟長向臘殘分豆粥
　　　爆竹行
歳朝爆竹傳自昔吳儂政用前五日食殘豆粥埽罷塵
截筒五尺煨以薪節間汗流火力透健僕取將仍疾走
兒童却立避其鋒當堦擊地雷霆吼一聲兩聲百鬼驚
三聲四聲鬼巢傾十聲百聲神道寧八方上下皆和平
却拾焦頭叠牀底猶有餘威可驅癘屏除藥裹添酒杯
晝日嬉遊夜濃睡
　　　燒火盆行
春前五日初更後排門然火如晴晝大家薪乾勝豆䕸
小家帶葉燒生柴靑煙滿城天半白棲鳥驚啼飛格磔
兒孫圍坐犬鷄忙鄰曲歡笑遥相望黃宫氣應纔兩月
歳隂猶驕風栗烈將迎陽艶作好春政要火盆生煖熱
　　　照田𧖟行
鄉村臘月二十五長竿然炬照南畝近似雲開森列星
逺如風起飄流螢今春雨雹繭絲少秋日雷鳴稻堆小
儂家今夜火最明的知新歲田蠶好夜闌風焰西復東
此占最吉餘難同不惟桑賤榖芃芃仍更苧麻無節菜
無蟲
　　　分歲詞
質明奉祠今古同吳儂用昏蓋土風禮成廢徹夜未艾
飲福之餘即分歳地爐火輭蒼术香飣盤果餌如蜂房
就中脆餳專節物四座齒頰鏘冰霜小兒但喜新年至
頭角長成添意氣老翁把盃心茫然増年翻是減吾年
荆釵勸酒仍祝願但願尊前且強健君看今歲舊交親
大有人無此盃分老翁飲罷笑撚鬚明朝重來醉屠蘇
　　　賣癡獃詞
除夕更闌人不睡厭禳鈍滯迎新歳小兒呼叫走長街
云有癡獃召人買二物於人誰獨無就中吳儂仍有餘
巷南巷北賣不得相逢大笑相捓揄櫟翁塊坐重簾下
獨要買添令問價兒云翁買不須錢奉賒癡獃千百年
　　　打灰堆詞
除夜將闌曉星爛糞埽堆頭打如願杖敲灰起飛撲籬
不嫌灰涴新節衣老媪當前再三祝只要我家長冨足
輕舟作商重船歸大牸引犢鷄哺兒野繭可繅麥兩岐
短衲換著長衫衣當年婢子挽不住有耳猶能聞我語
但如我願不汝呼一任汝歸彭蠡湖
　　　自嘲二絶
終日嘵嘵漫說空觸來依舊與爭鋒登時覺悟忙收拾
巳是闍黎飯後鐘
惡聲惡色橫相干覿面須㬰萬箭攢有客癡聾都不動
方知我被見聞漫
　　　海棠欲開雨作
春睡花枝醉夢回安排銀燭照粧臺蒼茫不解東風意
政用此時吹雨來
　　　雨再作政妨海棠
漂紅濕紫滿莓苔潑墨濃雲尚送雷風雨豈無他日再
何須隨却海棠來
　　　蠻觸
蠻觸紛拏室未虛心知懲忿欠工夫腹須空洞方容物
事過淸凉巳喪吾萬仞我山髙不極一團心火蔓難圖
從今立示寒灰觀笑看蒼黃走鄭巫
　　　偶然
偶然寸木壓岑樓且放渠儂出一頭鯨漫橫江無奈螘
鵬雖運海不如鳩躬當自厚人何責世巳相違我莫求
石火光中爭底事寛顔收拾付東流
　　　曉泊橫塘
短夢難成却易驚披衣起潄玉池淸遥知中夜南風轉
洶洶前村草市聲
　　　次韻袁起巖瑞麥此麥兩岐巳黃熟其間又出
　　　一靑枝亦巳秀實傳記所未載也
民和神福固其宜況有仁先四者施吳稻即看收再熟
周牟先巳秀雙岐蕙風半老黃金穗梅雨重春緑玉枝
樂不可支聊發詠田間日日是芳時
　　　次韻袁起巖甘雨即日應祈
天遣賢侯惠此州隨車一雨緩千憂藥寮坐看雲穿屋
蓮棹歸將葉蓋頭三伏凉來那易得百年飽外更何求
合詞但祝爲霖手早侍薰絃十二旒
　　　劉德修少卿避暑惠山因便寄贈
鳴鳯朝陽尺五天怱怱忽過白鷗邊遥憐海内無雙士
獨酌人間第二泉決去君今身似葉贈行誰有筆如椽
老夫但祝重相見未擬消魂賦黯然
　　　幽棲
幽棲先自嬾衣裳秋暑薰肌汗似漿對客緒言多勉強
謀家生事緫荒唐蚤眠不待星當戸晚飯常占日半牆
莫道閒中無外慕朝朝屈指望新凉
　　　園林
園林隨分有淸凉走徧人間夢幾塲鐵硯磨成雙鬢雪
桑弧射得一繩麻光隂畵紙爲碁局事業看題檢藥囊
受用切身如此爾莫於身外更乾忙
　　　七月十八日濃霧作雨不成
曉霧障朝暉日脚戰未透儻然成一雨亦足洗塵瞀江
南富秋暑老穉呻永晝田間翻畏凉能粃嘉穀秀昨朝
東有虹光彩照髙柳占云天掠剰政恐耗升斗陽光趣
堅實乗除或相捄臞儒雖病暍且復忍汙垢(吳人謂立/秋後虹爲)
(天收雖大稔/亦減分數)
　　　戲贈勤長老
從君揮麈演金乗我巳無心纏葛藤第一圎通三鼔夢
大千世界一窓燈罷參柏子庭前意權作梅花樹下僧
飯飽閒行復閒坐人間有味是無能
　　　次韻袁起巖送示郡沼雙蓮圖
珠淵玉水折方貟湧出雙蓮照酒邊壓倒小湖三級草
増光後沼兩重蓮苕華名字元相並桃葉根株本自連
好把吳歈翻楚㱔楊荷新曲勝當年(洞庭小湖寺舊得/瑞象有草繞之投)
(草湖中生三級紅蓮皮日休有木蘭後池重臺蓮詩云/兩重元是一重心皆吳中瑞故事而未有雙蓮之傳也)
　　　次王正之提刑韻謝袁起巖知府送茉莉二檻
千里移根自海隅風颿破浪走天吳散花忽到毘耶室
似欲橫機試病夫
燕寢香中暑氣淸更煩雲鬢插瓊英明籹暗麝俱傾國
莫與礬仙品弟兄
　　　再賦茉莉二絶
薰蒸沉水意微茫全樹飛來爛熳香休向寒鴉看日景
祗今飛燕侍昭陽
憶曽把酒泛湘灕苿莉毬邊擘荔枝一笑相逢雙玉樹
花香如夢鬢如絲
　　　再賦郡沼雙蓮三絶
館娃魂散碧雲沉化作雙葩寄恨深千載不償連理願
一枝空有合歡心
池光闌檻倚斜暉把酒看花醉不歸但許鴛鴦相對浴
休驚翡翠一雙飛
兩岐秀罷巳蒿萊春意還從菡萏回不是使君和氣勝
此花應向別人開
　　　范村午坐
好風入修篁槁葉舞而墮斷續一蛩吟髙下雙蝶過凍
樾午隂圎靜極成癡坐老便几杖供慵廢誦弦課蒲團
輭易煖困來百骸惰四傍無人聲誰驚短夢破

石湖居士詩集卷三十
石湖居士詩集卷三十一
　　　讀白傅洛中老病後詩戲書
樂天號達道晚境猶作惡陶寫賴歌酒意象頗沉著謂
言老將至不飲何時樂未能忘煖熱要是怕冷落我老
乃多戒頗似僧律縛閒心灰不然壯氣鼔難作豈惟背
聲塵亦自屏杯酌日課數行書生經一囊藥若使白公
見應譏太蕭索當否竟如何我友試商略
　　　秋夕不能佳眠
晝坐旣摧頽夜卧亦展轉檢校百骸間無一得安穩四
大元假合解散會歸盡何煩造化兒前期苦相窘咄咄
方書空忽發一笑囅都縁有我相浪把此身認於中有
安否隨即生喜愠蟬聲耳根響蠅趐目中暈無明徧大
千秪自植愁本化兒安在哉作詩謝不敏
　　　王正之提刑見和末利小詩甚工今日末利漸
　　　過木犀正開復用韻奉呈二絶
南花宜夏不禁凉猶繞珍叢覔舊香留得典刑傳菊圃
別篘新酒待重陽(吳中有末/利菊花)
末利吟餘又木犀碧瑶葉底露金支從今日日須搜句
莫遣硯池生網絲
　　　復用韻記昨日坐中劇談及趙家琵琶之妙呈
　　　王正之提刑二絶
病來六結緫龜藏不用濃薰戒定香花下酒邊非我事
但餘消痩是東陽
曹穆新聲和者稀如今妙手屬天支轉關濩索都傳得
想見飛凰舞緑絲(正之云轉關六么濩索梁州歷統薄/媚醉吟商胡渭州此四曲承平時專)
(入琵琶今不復有能傳者余按北夢瑣言載黔南節度/王保義女善彈琵琶夢吳人授曲内有醉吟商一調其)
(來逺/矣)
　　　再題白傅詩
香山歳晚錯芳辰索酒尋花一笑欣列子御風猶有待
鄒生吹律強生春若將外物關舒慘直恐中塗混主賔
此老故應深解此逢塲聊戲眼前人
　　　石湖中秋二十韻十二年前嘗與工部兄及賔
　　　客爲此遊今有隔世者感今懷舊而作
野外行吾意城中寄却愁半秋三夜月千古五湖舟湧
地金芒發行天玉鏡流珠星沉不現銀漢黯如收髙浪
連三境長風近十洲水天雙對鏡身世一浮漚迥白包
元氣空明慰病眸只憐心浩蕩不管鬢颼飀放棹眞狂
矣關門有此不四并非易事一笑亦難謀急管參漁笛
淸歌間棹謳逢迎成解后嘯咏勸綢繆女擷蘋花獻妻
傾竹葉酬今宵如不飲何處可忘憂憶昔誰同賞于今
歳恰周陟岡睽魯衞伐木愴應劉獨歎靈光在能追汗
漫遊大都縁未盡豈是病都瘳縱意褰篷席輕生倚柁
樓節宣誠小爽猶勝賦悲秋
　　　中秋後兩日自上沙回聞千巖觀下巖桂盛開
　　　復檥石湖留賞一日賦兩絶
金粟枝頭一夜開故應全得小詩催籃輿緩緩隨兒女
引入天香洞裏來
千巖觀下碧瑶林歳晚靑靑共此心隱士歸兮花未老
每年來把一杯深
　　　有會而作
拙是天資嬾是眞本來何用戒香薰強陽氣盡冥恩怨
杜德機深泯見聞念動即時漂鬼國心空隨處走魔軍
室中巳自空諸有休負天機與地文
　　　戲題無常鐘二絶
著衫脫袴兩浮休切莫隨渠認路頭三尺蒲牢關底事
尋聲接響大悠悠
合成四大散成空草木經春便有冬生滅去來相對代
爲君題作有常鐘
　　　自箴
有對易成畛域無情那有從違癡人妄認逆境平地自
生鐵圍
白傅病猶牽愛晁公老未斷嗔莫問是情是性但參無
我無人
俗物汨陳大好家奴倒迕何誅泡幻初無典要光隂況
巳桑榆
　　　題畢少董繙經圗
綘帳胡沙暗靑編古意深誰知洛下詠中有越人吟
　　　次韻袁起巖喜雨
使君精禱動仙靈月御俄從畢噣經昨夜雲頭隨皂蓋
今朝雨脚挂靑冥池光拍岸浮州宅湖面粘天漲洞庭
賸采吳歈歌歳事傳歸擊壤調中聽(昨議復池光亭/額故因及之)
　　　再次喜雨詩韻以表隨車之應
仙篆驅龍效水靈佛螺吹梵演雲經何煩礎汗生蒸潤
便借爐薰作晦冥一念故應周法界萬神元不隔明庭
昌時圭璧形聲應不似周時莫我聽
　　　三次喜雨詩韻少伸嘉頌
嚮非賢牧政通靈幾負松陵耒耜經天籟侵晨占少女
雨師連夜檄元㝠作霖豈必求商野召見誰能右漢庭
聞有追鋒傳好語從今側耳爲君聽
　　　府公録示和提幹喜雨之作輙次元韻
雨挾潮痕漲具區流渠決決繞幽居荷鋤日課都忘倦
抱甕天機本不踈且喜水平昌谷稻莫敎雷假介休車
老翁飽外還多事更把林間種樹書
　　　雨後田舎書事再用前韻
村村畦圃蓺新區處處田廬葺舊居熟透晚梅紅的皪
展開新籜翠扶踈向來矜寡猶遺秉此去汙邪又滿車
誰解續經如魯史爲將連歲有年書
　　　放下菴即事三絶
無風香篆吐長絲書架凝塵不下帷鳥雀聲和晴日暖
午窓捫蝨坐多時
病後天魔不戰降夢中千頃白鷗江心空境寂聲塵盡
却愛秋蠅撲紙窓
閉門幽僻斷經過靜極兼無雀可羅林下故人知幾箇
就中老子得閒多
　　　寄題西湖并送淨慈顯老三絶
南北髙峰舊往還芒鞋踏徧兩山間近來却被官身累
三過西湖不見山
膏肓泉石痼煙霞半世遊山不著家老入蒲團三昧定
坐看穿膝長蘆芽
中秋月了又黃花卯後新醅午後茶別沒工夫譚不二
文殊休更問毘耶
　　　題藥簏
合成四大本非眞便有千般病染身地火水風都散後
不知染病是何人
　　　淨慈顯老爲衆行化且示近所冩眞戲題五絶
　　　就作畵賛
孤雲野鶴本無求剛被差充粥飯頭擔負一􁐡牙齒債
鐘鳴鼔響幾時休
冒雪敲冰乞米廻齋堂如海鉢單開衆中若有知恩者
一粒何曽齩破來
千里驅馳出爲人顔容消痩老於眞食輪轉後無餘事
莫學諸方轉法輪
何時平地起浮圖化得冬糧但付㕑推倒禪牀并拄杖
飢來喫飯看西湖
殿中泥佛巳丹靑堂上禪師也畵成笑我形骸枯木樣
無禪無佛太麤生
　　　老態
浮生自有老規模寒燠隨宜不用拘未盡九秋先挾纊
猶賒十月巳𨳩爐一心定後㝠欣厭四大安時適慘舒
若使強追年少樂直成赤手縛於菟
　　　憶昔
鉛刀曽齒莫邪銛遊倦歸歟雪滿髯柳帶受風元不結
荷盤承露竟無黏逢塲皷笛如灰冷送老虀鹽似蜜甜
留得本來眞面目行藏何假問龜占
　　　梅林先生夫人徐氏挽詞二首
擇對鳴珂里宜家駟馬門肅雍成孝敬燕喜助平反閱
世彌三壽還鄉忽九原松風揺草露愁絶後堂萱
昔簉鯉庭後嘗瞻林下風一從隨地逺五度閱星終教
載恩勤在驚呼夢幻空送車知幾兩獨欠舊孤童
　　　胡長文給事挽詞三首
結綬參髙妙垂紳侍䆳淸紫荷靑瑣闥玉帳錦官城行
矣超龜列終然鬱驥程寂寥經濟事遺恨入銘旌
許國心如日還家鬢未星四并供燕喜萬事付攖寧東
牖樽猶湛南園醉不醒淒凉招隱路苔蝕履綦靑
煙館交情厚官聯事契長鳴珂朝並轡秉獨夜傳觴何
意塘蒲晚翻哦露薤章羸軀如可強慟哭踞湖岡
　　　次韻王正之提刑大卿病中見寄之韻正之得
　　　請歸四明并以餞行
名卿緒前輩風格如玉山纍纍培塿中見此髙孱顔攬
轡忽思歸無人解縻賢飄颻駕紫車浮雲眎朱丹向來
小病惱體力今巳安胡爲犯風雪江湖行路難呼酒煖
征衫寧計斗十千倡酬悔不數長懷悲短縁離合固常
事怱忙増惘然浩蕩海山春登臨想臞仙笑我守荒徑
老繭深裹纏擬題憶鄞句思咽冰下泉遲公寄新作使
我頭風痊
　　　戲題趙從善兩畵軸三首(王正之云從善家有/琵琶妓甚工病翁未)
(得見借此/畵以戲之)
一枝香杏一枝梅各占東風挂玉釵居士石腸都似夢
王孫心眼怎安排
無笑無言兩斷魂一杯誰爲煖霜寒情知別有眞眞在
試與千呼萬喚看
搔頭珠重步微揺約臂金寒束未牢要見低鬟揎玉腕
更須斜抱紫檀糟
　　　枕上六言二首
寒更寂歷向曉短夢參差屢驚鷄鳴似喚我醒犬吠知
有人行
獨眠被出圭角晏起帳承隙光一老綢繆牖户幾人顚
倒衣裳
　　　喜收知舊書復畏荅書二絶
故人寥落似晨星珍重書來問死生筆意不如當日健
鬢邊應也雪千莖
強裁尺素荅相思兩目眵昏腕力疲牽率老夫令至此
門前猶說報書遲
　　　簡畢叔滋覔牡丹
冷落韶光穀雨寒一年孤負倚闌干欲知春色偏濃處
須向香風逕裡看(畢園花逕/名香風)
　　　再賦簡養正
南北梅枝噤雪寒玉梨皴雨淚䦨干一年春色摧殘盡
更覓姚黃魏紫看
石湖居士詩集卷三十一
石湖居士詩集卷三十二
　　　春日覽鏡有感
習氣不解老壯心故嵯峨忽與鄉曲齒方驚年許多有
眼不自見尚謂朱顔酡今朝鏡中逢憔悴如枯荷形骸
旣遷變歳華復蹉跎悟此吁巳晚旣悟當若何烏兔兩
惡劇不滿一笑呵但淬割愁劍何須揮日戈兒童競佳
節呼喚儛且歌我亦興不淺健起相婆娑
　　　故太夫人章氏挽詞二首(張子儀緫/領之母)
洵美相門裔有齊邦媛賢藻蘋南澗下萱竹北堂前孝
敬三從謹哀榮五福全松銘諸健筆題作晉陵阡
積慶今如許生兒得寧馨軻親躬授敎韋子世傳經壽
斚明卿月安輿拱使星市橋何處在夢斷一溪靑
　　　舅母太夫人方氏挽詞三首
四德儀邦族三遷奠里門姑寧憂疾痛子自樂平反夏
枕方供扇薰堂甫種萱那知秋暑退無復御輕軒
門戸傳淸白階庭侍紫靑百年歌燕喜五福用康寧訣
籙嘗觀妙旒旌謾勒銘神遊定超絶何必訊泉扃
我願延陵道幾如渭水陽適傳杯泛影何意隙沉光擬
補蘭陔雅翻吟薤露章支離妨執紼雨泣望楸行
　　　壽櫟堂前小山峰凌霄花盛開葱蒨如畵因名
　　　之曰凌霄峰
天風摇曳寶花垂花下仙人住翠微一夜新枝香焙煖
旋薫金縷緑羅衣
山容花意各翔空題作凌霄第一峰門外輪蹄塵撲地
呼來借與一枝笻
　　　代兒童作立春貼門詩三首
剪綵冝春勝泥金祝壽幡雪梅同雪鬢相對兩淩寒
緑野添花逕靑春引杖藜家人行樂處雙勸玉東西
盛族推山長修齡號櫟翁屏花春不老日日是東風
　　　代兒童作端午貼門詩三首
畵閤圍香裏明窓宴坐中兵符不須篆丹轉藥爐紅
管領神仙侣追陪山長家往來惟意適歌舞對年華
黍筒小費名田課昌歜多浮樂聖杯笑倩艾人看外戸
北窓深處詠歸來
　　　重陽不見菊二絶
節物今年事事遲小春全未到東籬可憐短髮空欹帽
欠了黃花一兩枝
冷蕊蕭踈蝶懶飛商量何日是花時重陽過後開無害
只恐先生不賦詩
　　　古風送南卿
廬阜有佳人顔色皦冰玉不能時世粧蕭然古冠服紛
紜倚市門組麗眩紅緑妖歌促艶舞飛上黃金屋安知
乗鸞侣流落墮空谷風泉入環珮月露作膏馥梁肉豈
不珍瀹雪煮黃獨聊用慰朝飢歳寒膚起粟綺叢三尺
塵無路到松竹誰能撫孤桐爲奏招隱曲
　　　偶至東堂
岸幘蕭騷雪滿簪一閒眞是直千金歸來栗里多情話
病後香山少醉吟久坐蒲團蕉葉放閒拖藜杖蘚花深
飢時喫飯慵時睡何暇將心更覓心
　　　李郎中挽詞二首(聖俞)
劇郡思賢牧名曹失望郎六參能幾日兩鬢未全霜霅
水新阡逺桐川舊隱荒絶憐垂白母涙血獨還鄉
憶昔單車使惟君勇輔行馬隤招共載羝乳約同盟老
去長懷舊悲來遽隔生故人凋落盡衰涕不勝橫
　　　謝江東漕楊廷秀祕監送江東集并索近詩二
　　　首
逺道悠悠日暮雲愁眉今日爲君軒殘燈獨照江東集
短夢相㝷白下門即事想多梅蕊句有誰堪共桂花樽
斯文賴有斯人在會合何時得細論
秃翁衰雪涕垂頤仿佛三生懶散師浹髓淪膚都是病
傾囷倒廩更無詩笑看筆格網絲徧閒數窓櫺花影移
事業光隂今若此故人休說舊襟期
　　　霜後紀園中草木十二絶
菊老芙蓉退化工少均逸蚤晚梅花動從此無閒日
遮藏茉莉檻纏裹芭蕉身我亦入室處忍寒待陽春
製芰亦不急緼袍堪禦冬從渠抱枝槁摵摵鳴霜風
種葵如種麥隔歳巳下子僅成一榦花浪備四時氣
棠梨芳意多頗惜歳晼晚殷勤小春花特地慰愁眼
牡丹初翦時巳具新花眼代謝不容髮笑殺鐵門限
客從揚州來遺我揚州花筠籠貯枯枿明年擅春華
風倒酴醿架長條頭搶地趁渠未萌芽政可相料理
淸霜染柿葉荒園有佳趣留連伴歳晚莫作流紅去
眞珠綴玉船梧子炒可供莫嫌能墮髮老夫頭巳童
桃能驅不祥霜後葉鋪地抱枝崑崙奴猶解禦魑魅
門冬如佳隷長年護堦除生兒乃不凡磊落玻璃珠
　　　以狨坐覆蒲龕中
蠧蝕塵昏度幾年蒙茸依舊輭如綿且來助煖烏皮几
莫憶衝寒紫繡韉
　　　再到虎丘
不過溪橋又兩年偶隨笻竹訪幽禪有縁再踏雲巖路
無處重㝷石井泉擬輟半山分座住先攜一枕借牀眠
覺來飽喫紅蓮飯正是塘東稻熟天(虎丘石井/在張又/新東南水品第三今)
(寺僧不能名其處妄指寺中一土井當之經藏後有大/方井舊名觀音井上有石柱爲挂轆轤之處疑此是古)
(石井今井巳陻塞百年柱亦徙他用/累諷住山者多邈然今以語壁老)
　　　虎丘六絶句
　　　　點頭石
當年揮麈講何經賺得堅頑側耳聽我自吟詩無法說
石頭莫作定盤星
　　　　千人坐
聽經人散蘚花深千古誰能更賞音只好岸巾披鶴􁑵
風淸月白坐彈琴
　　　　白蓮池
碧泓白石偃樛枝愛水嫌風老更低潭影中間龍影卧
一山好處沒人題
　　　　劍池
石罅泓渟劍氣潛誰將樓閣苦莊嚴只知煖熱遊人眼
不道蒼藤翠木嫌
　　　　致爽閣
碧嶂橫陳似斷鼇畵闌相對兩雄豪東軒只有雲千頃
不似西山爽氣髙
　　　　方丈南窓
鼓板鐘魚徹曉喧誰云方外事蕭然窓間日暮寒煙重
未到齋時我正眠
　　　雪寒圍爐小集
席簾紙閣䕶香濃說有談空愛燭紅髙飣羶根澆杏酪
旋融雪汁煮松風康年氣象冬三白浮世功名酒一中
無事閉門渠易得何人躡屐響牆東
　　　白玉樓步虚詞六首(并序)
　趙從善示余玉樓圖其前玉階一道橫跨緑霄中琪
　樹垂珠網夾階兩傍緑霄之外周以玉闌闌外方是
　碧落階所接亦玉池中間湧起玉樓三重千門萬戸
　無非連璐重璧屋覆金瓦屋山綴紅牙垂璫四簷黃
　簾皆捲樓中帝座依約可望紅雲自東來雲中虚皇
　乗玉輅駕兩金龍侍衞可見者靈官法服騎而夾侍
　二人力士黃麾前導二人儀劍四人金圍子四人夾
　輅黃幡二人五色㦸帶二人珠幢二人金龍旗四人
　負納陛而後從二人雲頭下垂將至玉階樓前仙官
　冠帔出迎方下階雙舞鶴行前雲駕之傍又有紅雲
　二其一仙官立幢節間其二女樂並奏玉樓之後又
　有小玉樓六其制如前寶光祥雲前後蔽虧或隱或
　現小案之前獨爲金地亦有仙官自金地下迎傍小
　樓最髙處有飛橋直瑶臺仙人度橋登臺以望名數
　可紀者大略如此若其景趣髙妙碧落浮黎靑冥風
　露之境則覽者可以神會不能述於筆端此畵運思
　超絶必夢遊帝所者髣髴得之非世間俗史意匠可
　到明窓淨几盡卷展玩恍然便覺身在九霄三景之
　上奇事不可以不識簡齋有水府法駕導引歌詞乃
　倚其體作步虚詞六章以遺從善羽人有不俗者使
　歌之於淸風明月之下雖未得仙亦足以豪矣
珠霄境却似化人宫梵氣彌羅融萬象玉樓十二倚淸
空一片寶光中
浮黎路依約太微間雪色寶階千萬丈人間遥作白虹
看幢節度髙寒
罡風起背負玉虚廷九素煙中寒一色扶闌四面是靑
㝠環拱萬珠星
流鈴響龍馭籋雲來夾道騫華籠綵仗紅雲扶輅輾天
街迎駕鶴毰毸
鈞天奏流韻滿空明琪樹玲瓏珠網碎仙風吹作步虛
聲相和八鸞鳴
樓闌外輦道插非煙閒上鬱蕭臺上看空歌來自始靑
天揚袂揖飛仙
　　　送趙從善少卿將漕淮東
玉筍風標右漢廷起家聊直使車星古來將相多頭黒
此去功名尚鬢靑披草兩年南北巷折梅明日短長亭
門前車轍從今少寂寞柴荆且暫扃
　　　范村雪後
習氣猶餘燼鍾情未濕灰忍寒貪看雪諱老強尋梅熨
貼愁眉展勾般笑口開直疑身健在時有句飛來
　　　寒夜觀雪
靜極孤鴻響寒疑萬籟喑眼花燈下字髭斷雪中吟頗
似償前債非關惜寸隂可憐蝴蝶夢翩作蠧書蟫
　　　瓶花二首
水仙攜蠟梅來作散花雨但驚醉夢醒不辨香來處
小梅未可折不折惜空回擁鼻撚一枝也道探春來
　　　瑞香三首
小檻移秀色端來媚禪房道人不解飲醺然醉天香
紫雲蹙繡被團欒覆衣篝濃薰百和韵香極却成愁
一叢三百朶細細拆濃檀簾幕護花氣不知窓外寒
石湖居士詩集卷三十二
石湖居士詩集卷三十三
　　　廛居久不見山或勸作小樓以助登覽又力不
　　　能辦今年益衰此興亦闌矣
結廬占城市初豈卜云吉謁醫并治庖二事便衰疾乗
除徐自笑翻覺此計失經年不見山無異處暗室平生
痼煙霞歲晚成俗物安得百尺樓屋上髙突兀列岫擁
靑來爽氣助佔畢嘗試與匠謀工費蝟毛出俸餘強弩
末家事空嚢澀經營十年餘髙興竟蕭瑟人生不如意
十事常六七身今況遲暮長算屈短日縱成此段竒髮
白何由漆且學商山翁彎跧蟄霜橘
　　　愛雪歌
平生愛雪如子猷江湖乗興常泛舟長篙斲冰隂火迸
玉板破碎凝不流淙琤大響出船底兩舷戛擊鏘鳴球
棹夫披蓑舞白鳳灘子挽繂拖素虬四開篷窓愛淸供
風卷花絮飛來稠飄飄著衣寶唾住片片入酒春酥浮
醉中榜入玉煙去耳熱不管寒颼颼大千空濛到何許
日暮未肯回船頭夜深凍合隨處泊歌呼達曉魚龍愁
明朝掬雪頮且潄揮毫落紙雲煙遒新詩往往成故事
至今句法留滄洲推遷華年絃柱換俛仰歸鬢塘蒲秋
曉衾聞雪亦健起徑欲一棹追昔遊氊衫肨肛束渾脫
絮帽匼匝蒙兜鍪十歩出門九歩坐兒女遮說相苛留
謂言此是少年事歳晚牖戸當綢繆萬景無窮鼎鼎至
百年有限垂垂休夢隨落鴈墮沙觜愁對飢鴟蹲瓦溝
重㝷勝踐可復許且挹淸寒揩病眸須臾未遽妨性命
呼童盡捲風簾鈎
　　　牆外賣藥者九年無一日不過吟唱之聲甚適
　　　雪中呼問之家有十口一日不出即飢寒矣
十日啼號責望深寧容安穩坐氊針長鳴大咤欺風雪
不是甘心是苦心
　　　大雪送炭與芥隱
無因同撥地爐灰想見柴荆晚未開不是雪中須送炭
聊􁔷風景要詩來
　　　雪後苦寒
旋融簷滴凍琅玕風力如刀刮面寒雪陣攪空風却軟
天公知我倚闌干
　　　新歲書懷
門閴知閒好窓晴與睡宜歲華書户筆年例探梅詩看
長棊三著量添飯兩匙豁除身外事未是苦衰遲
　　　次韻養正元日六言
歳踰耳順俄七年去古稀只三從今蓮葉巢穩誰在槐
柯戰酣臍下丹田休想口邊白醭罷參渴飲飢餐困睡
是名眞學瞿聃(養正詩云流年五十踰二明日半百過/三上魏文帝語下樂天語養正今年五)
(十三此句甚工余今年六/十七亦自撰三字韻二句)
　　　次韻姜堯章雪中見贈
玉龍陣長空皐比忽先犯鱗甲塞天飛戰逐三百萬當
時訪戴舟却訪一寒范新詩如美人蓬蓽愧三粲
　　　次韻徐提舉游石湖三絶
三徑荒蕪岫幌開錦車何事肯徘徊春風想爲髙人住
落絮殘花好在哉
日脚烘晴巳破煙山頭雲氣尚披綿却須多謝朝來雨
洗淨明湖鏡裏天
天上麒麟翰墨林當家手筆擅文心欲知萬頃陂中意
但向三篇句裏㝷
　　　閏月四日石湖衆芳爛熳
北垞南岡緫是家兒童隨逐任驩譁開嘗臘尾蒸來酒
點數春頭接過花盡把園林蒙錦繡多添門户鎖煙霞
杖藜想被春風笑扶却衰翁管物華
　　　檢校石湖新田
今朝南野試開荒分手耘鋤草棘場下地若干全種秫
髙原無幾謾栽桑蘆芽碧處重増岸梅子黃時早濬塘
田里只知温飽事從今拚却半年忙
　　　致政孫從政挽詞
丈室推居士安居稱老夫回骸桑下餓續命轍中枯重
道幾三叟輕財似八廚欲知潛德報靑紫付遺孤
　　　寄題林景思雪巢六言三首
大地九冰徹底小巢四壁俱空只有梅花同調雪中無
限春風
何處温泉火井誰家熊席狐裘堂燕幾番炎熱冰𧖟一
繭綢繆
萬境人蹤盡絶百圍天籟都沉惟餘冷淡生活時復撚
髭凍吟
　　　枕上二絶效楊廷秀
藤枕頻移觸畵屏無憀滋味厭殘更寒雞且道貪眠著
窓紙如何不肯明
枕前百忍忽紛然舊學新聞緫現前現到天明無可現
依前還我日髙眠
　　　送文處厚歸蜀類試
萬里東來萬里歸正憐寡婦與孤兒死生契闊心如鐵
風雨飄摇鬢欲絲早集漢庭陪振鷺莫留岷嶺戀蹲鴟
故家零落今餘幾門户非君更屬誰(處厚族弟季髙客/死成都制置使京)
(仲逺諉送其家扶護還/吳慨然逺來忘其勞費)
　　　重送文處厚因寄蜀父老三首
江上連檣叠鼓行不爭微利即爭名算來無似君瀟灑
來往空船載月明
下峽東歸十五年因君話舊意茫然煩將逺道悠悠夢
直到天西暑雪邊
灌口江源不斷流峨睂山月幾番秋江山好處吾能記
爲問江山記客否
　　　虎丘新復古石井泉太守沈虞卿舎人勸農過
　　　之爲賦三絶謹次韻
勸耕堂上醉髙年和氣春風共藹然大士亦修隨喜供
夜來古井躍新泉
落紙雲煙墮翠巒一泓潭月鬭淸寒鳳凰池上揮毫手
却掬山泉淬筆端
傳聞公作新亭好先報儂家拄杖知便擬挈瓶來煮茗
繞闌干角徧㝷詩
　　　連夕大風凌寒梅巳零落殆盡三絶
枝南枝北玉初匀夜半顚風捲作塵春夢都無三日好
一冬忙殺探梅人
玉雪飄零賤似泥惜花還記賞花時賞花不許輕攀折
只許家人戴一枝
花開長恐賞花遲花落何曽報我知人自多情春不管
強顔猶作送春詩
　　　唐懿仲諸公見過小飲凌寒殘梅之下二絶
春風動是隔年期更對殘花把一巵少待和煙和月看
依稀猶似未開時
問人何處是花蹊香玉勻鋪不見泥莫怪山翁行歩澀
更無空處著枯藜
　　　雲露堂前杏花
蠟紅枝上粉紅雲日麗煙濃看不眞浩蕩光風無畔岸
如何鎖得杏園春
　　　夢覺作
年増血氣減藥密飲食稀氣象不堪說頭顱從可知忽
作少年夢嬌癡逐兒嬉覺來一惘然形骸乃爾衰夢中
觀河見只是三歲時方悟夢良是却疑覺爲非
　　　次韻陳融甫支鹽年家見贈二首
范村如荒村一老雪垂領髙軒欵門來驚破雀羅靜披
草出迎客玉筍森秀整短章雖寂莫染指巳嘗鼎歸驂
不可駐晨昏思定省
乃翁一經傳播穫了家事短檠寓眞樂尺璧豈良貴年
家有寧馨令我喜無寐加鞭翰墨場一躍羣空冀
　　　聞石湖海棠盛開亟攜家過之三絶
東風花信十分開細意留連待我來開過十分風不動
更無一片點蒼苔
家人扶上錦城頭蜂蝶團中爛熳遊報荅春光須小醉
紅雲洞裏按伊州
低花妨帽小攜笻深淺臙脂一萬重不用髙燒銀燭照
煖雲烘日正春濃
　　　寄題毛君先生蓮華峰菴
天台一萬八千丈蓮華峰在諸峰上峰前結屋屋打頭
獨有幽人自來往湖海雲遊二十春歸來還作住菴人
漫山苦蕒食不盡繞屋長松爲四鄰丹訣三千滿雲笈
往來且喜無交渉淸晨石上一爐香此時天地皆訢合
我衰無力供樵蘇尚能相伴煖團蒲但願瘦笻縁未斷
會把蓮峰分一半
石湖居士詩集卷三十三(終)
石湖居士詩集卷三十四
(附)賦
　　　館娃宫賦(并序)
　靈巖山寺故吳館娃宫也山上下閒臺別館之迹髣
　髴可攷余少長遊焉感遺事而賦之
洶西山之南奔勢鬱嵂其巉空若大敵之在前忽踞虎
而跧龍半紫崖而砥平訪館娃之故宫是爲逸王之舊
遊有墟國之遺恫焉嗟乎汰哉愎賢胥之忠告巽隂嚭
之詖說暗養虎之後患縱處女使􁄄脫迨嘗膽之謀成
駭疽嚢之潰裂蓋自有以賈禍非天爲之孽方其銜哀
茹痛抆淚飲血儼拂士於前庭尅三年而報越訖甘心
而一快夫何初志之英發及其見棲於姑蘇遽雌伏而
大壞援宿恩而乞憐或赦圖於臣罪當是之時又何其
憊也韙禍福之無門曷今愚而昨賢後千載之嗤點莫
不鍾咎於嬋娟固尤物之移人抑猶有可得而言蓋嘗
觀於若人矣好大而欲速厭常而棄舊狃㑹稽之得意
謂周鼎其唾手闖齊楚以朶頤睨陳蔡而驤首道甚逺
而疾驅氣巳餒而猶鬭外未寧而内憂東略之而西否
阻關河以頓兵撤牆屋而致寇亟歸視其四封蔑一夫
之能守是猶螳螂之慕蟬不知黃雀之議其後也然以
蕞爾之旅衡行四方攻靡堅郛戰無距行事便時利如
徑乎無人之鄉惜也未聞大道宜其逸樂而志荒次有
臺池宿有嬪嬙左攜修明右撫夷光粲二八以前列咸
絶世而浩倡嗟浣紗之彼姝乃獨繫於興亡蕩龍舟之
水嬉擷香徑之春芳載夕陽以俱還秉遊燭於夜長灔
金鍾之千石倣酒池於舊商歌吳歈而楚舞薦萬壽於
君王悵星河之易翻嘉來日之未央錚銅壺之鳴悲爛
急烽之森芒慘梧宫之生愁踐桐夢之不祥歘髙陵與
深谷委盛麗於蒼茫所謂玉檻銅溝朱簾椒房理鏡之
軒響屧之廊杳煙蕪與露蔓紛日暮之牛羊況捧心之
百媚濯粉之餘粧者哉今則雲雨之巓仙聖是宅硯沼
蓴浮琴臺松崛封古蘚於井甃宿暗芳於洞穴木鯨吼
以淸厲金磬隱其蕭瑟彼方外之徒龜藏而蠖屈者又
安知往古與來今方枯禪而縛律翩鴻影之拂坐見前
山之銜石
　　　問天醫賦(并序)
　余幼而氣弱常慕同隊兒之強壯生十四年大病瀕
　死至紹興壬申又十三年矣疾痛疴癢無時不有夏
　至前一日得寒疾夢謁天醫省問荅了然獨未知天
　醫爲何神案晉書卷舌六星其一曰天讒主巫醫而
　孫氏千金書以日辰推天醫所在其是歟皆未可必
　也雖然吾疾自是其有間哉乃敘其夢爲問天醫賦
吳山之臞不達不聞有門常關日與病親歲直壬申亢
中於昏薄寒中之不良睡眠覺邪夢邪陸離紛紜神馬
具裝出於頂門驅風鞭霆莫知所從紫城翠樓千窓萬
櫳玉書垂芒天醫之宫中有一人瑶冠紫衣如帝如尊
衆眞繞圍我瞻而思是其天醫者邪竊樂其名幸巳我
疾次且而前再拜以出仰而稱曰蟣蝨之臣有鬱弗宣
幸遭聖靈利用乞憐願賜淸閒聽臣苦言天生下人如
沙如塵長養安樂壽其天眞臣獨多疾支離輪囷炎黃
之經厥病四百去半取半臣悉經歷五日一曵杖十日
一卧簀茁爲痤疿潰爲瘇癧遊爲痺頑尼爲否塞䟽爲
洞盪節爲關格躁爲囂呼靜爲爽惑榮衞挾寒而留行
溪谷流温而橫溢襲於皮毛客於絡脉次於焦府盎於
形色攣拳惰其四支䵟黣淫乎大宅百骸九竅無一得
適十巫遞進三醫更謁探金匱之寶藏紬玉函之祕䇿
方書堆於几案藥物庤於牆壁訪和扁以制度招桐雷
使炮炙參以天泉左右之運列以君臣佐使之職配合
者相須畏惡者相敵參木芝桂鉛汞乳礫果菜之英醪
醴之液萬歲之藟千年之珀莫潤於養血之茸莫濇於
委蛻之骼厭逺効於中和要近功於武力三建若燎五
毒若螫入口如荼下咽如㦸燥剛以發舒酸苦以湧洩
杵臼無停鳴鐺鼎不暇滌瞑眩酷烈疾戰縱擊外邪未
潰中氣先踣久立則蹐久行則躄語多則逆卧多則惕
先寒而裘未暑而綌席避風而五遷衣惡濕而再襞旦
欲興而三休夜將誦而九息聽蟻爲牛視朱作碧中憒
憒其結轖頭岑岑而戴石人生世間居處飲食臣以病
故跬歩榛棘春醅珠紅暑醴玉白翠瓤之瓜靑房之菂
泫梨液之流膚滃橘泉之破隙臣欲過門而大嚼黃媪
推臣以避席淸空泬寥霧旦霜夕駕牛西上騎鯨東極
納寒月於半領御罡風於兩腋臣欲褰裳而往從皓華
挾臣以辟易弱柳怪其早衰癭木嗤其多瘠怠侮出於
家人煩勞困於僕役羣居之中軋軋厭厭狎者臣嘲䟽
者臣嫌獨疚臣身不可任堪人之多疾自取自探不一
其凡大略有三其一者心根泄機命門喪阻明消精散
形弊神苦擲温玉以卑火奉甘餐而戲虎隂惑陽而化
蜮風落山而成蠱若是者得於晦淫命曰伐性之斧其
二者愁莫愁於生離痛莫痛於死別哭不涙而神傷歎
無聲而怨結魂欲升而中斷腸將思而巳絶孤憤爲丹
心之灰隱憂爲靑鬢之雪若是者得於情鍾命曰蠧心
之孽其三曰深居奥處温燠窈窕重帷複幄風日不到
枵然如久繫之匏薾然如處隂之草玉體軟脆動輒感
冒若是者得於貴遊命曰煬和之竈凡此三者臣非有
之呻號弊尫誰職爲之孰祟孰厲孰攻孰襲何方而來
何門而入抑嘗聞之造化爲爐人物爲象洪鈞無心大
放厥帑元陽之氣可斤可兩人受其中有瘠有䑋故有
稟生多艱形枯德腴委隨惰窳命也何如子房所以辟
榖長卿所以閒居士安散髮黽勉扶輿希逸惙惙疢與
生俱天實爲之非人速辜臣也不肖殆類此乎地産之
藥方家之書嫓寒配温僻違怪迂欲持人以勝天嗟慮
密而功䟽竊聞大神天醫之王範圍堪輿運平隂陽起
死回骸斡旋天藏揉太和以爲劑酌沆瀣而爲漿嘘碧
落以發英糜朝霞而薦芳神火氣簁日暾星芒度人千
億奮飛仙鄉賜臣刀圭刮摩膏肓濡枯充虚豐羸植僵
解臣朽骨濯臣腐腸宅胎仙以葆眞凝虚白而發光碎
鼎槌罏破瓢褫嚢脫兔彭殤之囿蛻蟬人鬼之場不老
不衰來歸帝傍臣之願也非所敢望語未竟仰聞太息
曰有是哉汝之憂也凡汝所苦可以理測凡汝所求吾
不汝嗇病自汝得造化吾知汝窮汝原何藥之爲今即
汝身示汝三機隱几遐思載撫四維汝身塊然汝方火
馳甘寐於牀委骸陳尸夢遊何方悲啼笑嘻溘焉以死
烏鳶狐狸生汝安住死汝安歸形與化遷汝豈變移虚
空無傍奚所據依厥狀維何爲靑爲黃爲一爲多爲短
爲長未病何形巳病何色癢苛酸辛誰覺誰識吾將逺
遊汝速返去試用我言周徧求汝脫焉得之解痼釋痾
不然巳矣將奈汝何叩稽玉階退而下歸形開神澂汗
濡寢衣嗚呼異哉爲信爲欺是邪非邪至今疑之
　　　望海亭賦(并序)
　會稽太守參政魏公作望海亭於卧龍之巓率其屬
　爲歌詩以落成録與書來且使賦之余謹掇其膏馥
　之餘擬賦一首以寄後日獲從杖屨其上於山川之
神尚有舊焉其辭曰
諸侯之客有來自東而姹會稽之遊者曰佳乎麗哉越
之爲邦也縈山帶湖樓觀相望背卧龍而崛起煥丹碧
之翬翔躋攀下臨顧瞻無旁平疇蔚以穉縁喬木森其
老蒼淙萬壑之春聲寫千巖之秋光朝霞暝霏扶踈微
茫望山河之故墟弔草木之餘社夏后萬國之朝勾踐
百戰之野興亡梗槪猶有存者至於流觴泛雪髙人之
舊事浣紗采蓮游女之遺跡鬱溪山之如畵尚彷彿其
可識訪故老以問訊興慨歎於疇昔是爲游覽之大略
而蓬萊觀風之所得雖然士固多感而況於對景以懷
古撫事而凝情往往使人魂斷意折酒澹而歌不平故
麗則麗矣而未擅乎登臨之勝也若夫浩蕩軒豁孤髙
伶俜騰駕碧寥指麾滄溟墮憂端於眇莽挹顥氣於空
明飄飄焉有連鼇跨鯨之意舉莫如望海之新亭嘗試
登兹而望焉沃野旣盡遥見東極送萬折之傾注艶寒
光之迸射浸地軸以上浮盪天容而一色珠輝具芒矗
蝀橫霓快宇宙之淸寬悵百年之偪仄當其三星曉橫
萬境俱寂浴日未動晨光先激波鱗鱗而躍金天晃晃
而半赤頳輪騰上東方皆白煙消塵作栖鳥振翼俯羣
動而紛起寄一笑於遐覿永我暇日苒其將夕餞斜暉
於孤嶂候佳月於滄浦沉沉上下杳無處所驚玉地之
破碎漾銀盤而吞吐忽褰雲而湧霧獻霜影於庭宇夜
色旣合初聞鐘鼓觴屢至而不辭詩欲成而起舞又若
潮生海門萬里一息浮光如綫濤頭千尺方鐵馬之橫
潰倐銀山之崩坼氣平怒霽水面如席吳帆越檣飛上
空碧此亦天下之偉觀然猶未及乎目力燕香舂容俗
客莫陪神淸意消徙倚徘徊天風激吹波濤闔開五雲
明滅丹宫絳臺睇三山之不逺其爲公而飛來遂招汗
漫之勝游下飇車之逸軌屬紫霄之妙質值玉斚之淸
醴勤歌鸞與舞鳳壽仙伯以多祉恍風雨之皆散但驚
塵之四起悟眞靈之不隔而何有乎弱水之三萬里也
噫昔之居此者多矣曽靡暇於經營逮山靈之効竒發
遺址於巖扃殫妙巧於天藏超埃壒而上征極觀聽之
所接遂杳渺而難名嗟此樂之無央與來者而同登決
眥盪胸雪其塵纓且安知前日之蒼煙白露斷蔓而荒
荆者哉顧客子之所能道者纔管中之一斑惟覽者之
自得會絶景於憑闌心凝神釋浩如飛翰而後知兹亭
之仙意而凌虚御風之無難主人瞿然而起曰有是哉
吾將觀焉
　　　惜交賦(并序)
　屈原旣遭子蘭子椒之譖傷楚國之俗朋友道薄始
　合之難而終以輕背故著惜交之詞道知心之難遇
　故舊之不再得動心忍性徘徊不能去君子覽之有
　以増義合之重焉
余旣有此淑質兮昔幽處而無仇悵佳人之眇覿兮走
六漠而周求歲甲子之初春兮維元日吾始游紉木蘭
以爲蓋兮抗杜蘅以爲斿詔凍雨俾淸道兮戒日星使
燭幽恐駟驪之選軟兮又命飛廉而挾輈羾天紘而騖
列缺兮頫幽都與玄丘天地四方多賊姦兮忽吾班乎
齊州恍神釋而目粲兮恱夫人之好修佩轇轕之連璐
兮戴陸離之髙冠紛雞鶩之朋飛兮儼黃鵠之蹁蹮葆
衆美以自卑兮夫何獨處之嬋娟吾恐始合之易兮終
離之者不難號百靈而訊之兮筮告余曰吉哉予令巫
咸往招兮介蹇修而爲媒枉若人之嘉惠兮命保介而
載予摻脩袂而約言兮曰歲晚其與俱入旣與之同袍
兮出又與之同車投我以蒼玉之連環兮予報以獨繭
曵緒玉宛轉而不斷兮繭縈紆而連縷谷風習其自東
兮固維風而及雨汝行前而予殿兮予安歌而汝舞至
於今其十年兮固知美惡周必復敏予德而日新兮羌
未變乎初也修予容其滋媚兮嗟采色其猶未暮也妬
被離而害交兮讒翕脇而敗度雖君子之石腸兮固將
徇乎市虎兩造膝而笑言兮慘其間之容斧予冶容虞
予善泆兮頩顔謂予汝怒髮甚短而怨長兮輿則固而
路艱蹇中道而如遺兮予旣寡而汝鰥夫豈無他人兮
焉有夫君之好賢雖得汝於萬一兮終不及當時之纏
綿彼日而食兮此月而虧物不終盡剥兮信復盈之有
時涕承曉而交下兮若孟津之流澌敢誦言而怨慕兮
恐衆人之汝窺曼予聲以悲吟兮託長風而要之政木
石必回睠兮將白首而爲期儻曽飛而不顧兮嗟此怨
之誰歸
　　　荔枝賦(并序)
　紹興丙子夏有自行都餉貢餘新荔子者坐客稱歎
　窮山所未嘗有呼酒更酌鼓琴以侑之且爲之賦時
　爲新安掾
吾聞南國之南水激而山蟠鍾具美於一物繄化工之
所難撋絳綃以袨服襲蒨桃而中單湛冰明之漼漼粲
玉粒之團團蓊生香之令芳泫仙液於微瀾走候置其
萬里上玉宸與金鑾顧人間之流落纔千倉之一簞餉
江南之病客索孤笑於顰端斥蜂蜜之黃膩謝佛桑之
紅乾覺龍目之么麽咍蒲萄之甘酸藉以秋雲之巾薦
以水晶之盤羞以燒春之浮醅相以流水之淸彈迨風
月之温麗耿星河其未翻予一嚼而三嚥灔玉池之淸
寒恍醉夢之翾飛掖九天之風翰望涪江與閩嶺麾八
極於雷鼾方溟濛其路暗儵浩蕩其天寬岌芳宫與繡
戸窈玉聲之闌珊欵荔枝之仙人若平生之所歡謂客
子其少留紛擘緑而破丹招玉環於東虚御淸空之雙
鸞訪長生之舊曲有千載之遺歎悵三山之回風驚南
斗之闌干亂梧竹之滿庭渺雲海之漫漫
　　　桂林中秋賦(并序)
　乾道癸巳中秋湘南樓月色佳甚病起不觴客又祈
　雨𬞞食淸坐黙數年來九遇此夕皆不常其處乙酉
　値三館丙戌與嚴子文游松江有來歲復㑹之約丁
　亥又以薄遽走陽羨與周子充遇於罨畵溪上戊子
　守括蒼巳丑以經筵内宿庚寅使虜次於雎陽辛卯
　出西掖泊舟吳興門外壬辰始歸石湖而今復踰嶺
　歎此生之役役次其事而賦之
登湘南以獨夜兮挹訾洲之橫煙絳霄艶其光景兮湧
冰鏡於蒼巓悵旻宇之佳節兮并四者其良難矧吾生
之漂泊兮寄蘧廬於八埏九得秋而九徙兮靡一枝之
能安上瀛洲而瀑飲兮當作噩之初元旋水宿於垂虹
兮滉金碧之浮天剋後期而竟爽兮忽罨畵之滄灣旣
戊子而守括兮摘少微於樓欄丑寓直於玉堂兮聽宫
漏之淸圓再西風而北征兮胡笳咽於夜闌迨返斾之
期月兮放苕霅之歸船幸故歳之還吳兮帶夕暉而灌
園甘土偶之遇雨兮就一丘而考槃今又飄飄而桂海
兮賓望舒於南躔訪農圃之昨夢兮杳征路之三千月
亦隨予而四方兮不擇地而嬋姢諒素娥之我咍兮老
色涴於朱顔　觀月之曩見兮炯不動而超然適病餘
而閉閣兮屏危柱與哀絃復訟風而閔雨兮謝鼎食之
芳鮮閴淸齋而晤歎兮驚足迹之間關誰職爲此驅逐
兮豈不坐夫微官知明年之何處兮莞一笑而無眠
　　楚辭
　　　幽誓
天風厲兮山木黃歲晼晚兮又早霜虎號崖兮石飛下
山中人兮孰虞予造軔兮挾輈紛不可兮此淹留靈曄
兮遄邁趣駕兮逺遊予髙馳兮雨濡蓋予揭淺兮水漸
珮橫四方兮未極泥盎盎兮予車以敗望夫君兮天東
南江復山兮斯路巉恍欲遇兮忽不見奄晝晦兮雲曇
曇前馬兮無路稅駕兮無所誰與共兮芳馨獨蒼茫兮
愁苦
　　　愍遊
君胡爲兮逺遊蹇行迷兮路阻脩朝予濟兮滄海靈胥
怒兮蛟躒舟暮予略兮太行車墮輻兮驂決攀援怪蔓
兮一息雷晝闞兮山裂四無人兮又風雨靈幽幽兮爲
予愁絶君胡爲兮逺道委玉躬兮荒草與魑魅兮爭光
與虎兕兮羣嘷君之居兮社木蒼然衡門之下兮可以
休老歸來兮婆娑芳滿堂兮儛歌奉君子兮睂壽光風
蕩兮酒生波雲日兮同杜月星兮偕夜千秋兮歲華弭
予蓋兮紲予馬悲莫悲兮天涯樂莫樂兮還家
　　　交難
美一人兮巖之扃珮璧月兮間珠星歲旣單兮不圭幣
路巉絶兮逺莫致稼石田兮長飢誰與此兮蓺之藉予
玉兮雙㲄先予絺兮五兩不萬一兮當此託長風兮寄
想長風兮無旁吾媒乏兮鳳凰謂蘋若兮蒿艾鳳告予
兮以不祥恐靑女兮行秋奄銷歇兮衆芳搴芳華兮玉
蕤將以遺兮所思玉蕤兮霜露所思兮未知
　　　歸將
輿不濟兮中河日欲暮兮情多子蘭橈兮蕙棹願因子
兮凌波眢壑兮以漁周落兮以驅驪龍兮飛度郊之麟
兮去汝波河濆兮迷塗黃流怒兮不可以桴目八極兮
悵望獨顧懷兮此都御右兮告病鑾鈴兮靡騁河之水
兮洋洋不濟此兮有命

石湖居士詩集卷三十四
　跋
　先人嘗爲莘等言自十四五始爲詩文晚而罙篤或
　寢疾醫以勞心見止亦以政自不能不爾謝之手編
　僅成帙而棄不肖之孤其尚忍言哉當從九京遊而
　未敢者以先人之志未承也詩文凡百有三十卷求
　序於楊先生誠齋求校於龔編修芥隱而刊於家之
　壽櫟堂春秋霜露思其志意思其所樂僾然如見愾
　然如聞庶得藉口以告吾先人云
　嘉泰三年十二月初三日莘兹謹書
