#+TITLE: 二皇甫集-唐-皇甫冉
#+DATE: 2018-05-12 10:20:39
#+SOURCE: github.com/kanripo/KR4h0015 master 06678bb3                
欽定四庫全書　　　　　集部八
　二皇甫集　　　　　　　總集類
　　提要
　　　　(臣/)等謹案唐皇甫冉皇甫曾合集共八巻冉
　　　　字茂政丹陽人天寳十五載進士大厯中官
　　　　至左補闕曾字孝常天寳十二載進士官至
　　　　監察御史謫陽翟令以終曽集一巻與書録
　　　　解題合冉集七巻較書錄解題多五巻然曾
　　　　集前有大厯十年獨孤及序稱三百有五十
　　　　篇而此本僅二百三十四篇則已佚其一百
　　　　十六篇又酬楊侍御寺中見招送薛判官之
　　　　越送魏中丞還河北賦得越山皆三韻律詩
　　　　而編五言古詩中奉寄皇甫補闕六言一首
　　　　乃張繼詩冉有答詩並序可證而亦編為冉
　　　　詩知舊本附答詩後重刋者分體編次乃雜
　　　　入六言詩中遂誤為冉詩則并次第亦非其
　　　　舊觀其與曾集皆以五言排律别立一體非
　　　　惟唐無此名即宋元亦尚無此名其為髙棅
　　　　以後不學者所竄亂審矣前有王廷相序後
　　　　有楊慎䟦並稱河中劉潤之輯二皇甫集然
　　　　則此集即潤之所編也乾隆四十六年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
二皇甫集序
五言詩之源生於國風廣於離騷著於蘇李盛於曹劉
其所自逺矣當漢魏間雖已朴散為器作者猶質有餘
而文不足以今揆昔則有朱絃疎越大羮遺味之嘆歴
千餘嵗至沈詹事宋員外始財成六吕彰施五色使言
之而中倫歌之而成聲縁情綺靡之功至是乃備雖去
雅寢逺其麗有過於古者亦猶路鼗出於土皷篆籀生
於鳥跡也沈宋既殁而崔司勲顥王右丞維復崛起於
開元天寳之間得其門而入者當代不過數人補闕其
一也補闕諱冉字茂政𤣥晏先生之後樂平縣令价之
孫潭州長史顗之子十嵗能屬文十五而老成右丞相
曲江張公深所嘆異伯父秘書少監彬尤器之自而令
問修暢舉進士第一歴無錫尉左金吾兵曹今相國太
原公之推轂河南也辟為書記大厯二載遷左拾遺轉
左補闕奉使江表因省家至丹陽朝廷虚三署郎位以
待君之復不幸短命年方五十四而殁嗚呼惜哉君忠
恕亷恪居官可紀孝友恭讓自内形外言必依仁交不
苟合得䘮喜愠罕見於容故覩君述作知君所尚以景
命不永斯文未臻其極也蓋存於遺禮者凡三百有十
五篇其詩大略以古之比興就今之聲律涵泳風騷憲
章顔謝至若麗曲感動逸思奔發則天機獨得非師資
所漿每舞雩詠歸或金谷文㑹曲水修禊南浦愴别新
聲秀句輒加於常時一等才鍾於情故也君母弟曽字
孝常與君同禀學詩之訓君有誨誘之助焉既而麗藻
競爽盛名相亞同乎聲者方之景陽孟陽孝常既除䘮
懼遺製之墜於地也以某與茂政前後為諫官故銜痛
編集以論譔見託遂著其始終以冠於篇時大厯十四
年月日司封郎中河南獨孤及序
二皇甫集序
唐大厯中以詩名者有錢起盧綸李端吉中孚韓栩司
空曙苗發崔峒耿湋夏侯審十人當時以才子目之後
世之論恒不釋於斯較唐一代著作神龍垂拱扑而實
開元天寳淳而暢及大厯則美麗矣物至於麗削薄以
之而才之稱反不出於盛唐諸君子之際何耶蓋聲獲
於偶然而標榜起於所尚古今之通途也功相亞則以
功並顯徳相侔則以徳並著志相符則以志並傳文相
擬則以文並美故三傑二疏七賢七子之見稱於時固
然矣今觀十子之詩其氣骨類逓相倣效者雖間有才
質縮舒而其機軸如發於一遽不得以參差論也然則
名稱標榜之來謂不自兹乎雖然劉長卿二皇甫亦為
同時其才格當不在十子之下而不得與其列何哉蓋
招摇之光屬於斗外濟水泓然以瀆並名故曰聲稱獲
於偶然殊不足為定論也同寅劉君潤之工於唐人之
作政暇取大厯十子詩校正命梓以傳後取皇甫諸君
之詩續之鳴呼君之意可以識矣儀封王廷相子衡序
欽定四庫全書
　二皇甫集巻一
　　　　　　　　　　　　唐　皇甫冉　撰
　　四言古詩
　　　劉方平璧畫山
墨妙無前性生壁先廻溪已失逺嶂猶連側徑樵客長
林野煙青峯之外何處雲天
　　五言古詩
　　　與張補闕王錬師自徐方清路同舟南下於臺
　　　頭寺留别趙員外裴補闕同賦雜題一首
朝朝春事晩泛泛行舟逺淮海思無窮悠揚煙景中幸
将仙子去復與故人同髙枕隨流水輕㠶任逺風鐘聲
野寺逈草色故城空送别髙臺上徘徊共惆悵懸知白
日斜定是猶相望
　　　屏風上各賦一物得携琴客
不是向空林應當就磐石白雲知隠處芳草迷行迹如
何祗役心見爾携琴客
　　　寄劉方平
坐憶山中人窮棲事南畆煙霞相親外墟落今何有潘
郎作賦年陶令辭官後逹生貴自適良願固無負田取
潁水流樹入陽城口歳暮憂思盈離居不堪久
　　　曽東遊以詩寄之
出郭誰言多廻車始知逺寂然層城暮更念前山轉緫
轡越成臯浮舟背梁苑朝朝勞延首徃徃若在眼落日
孤雲還邉愁迷楚關如何椒花發復對遊子顔古寺杉
松裏連檣洲渚間煙生海西岸雲見吳南山驚風掃蘆
荻翻浪連天白正是揚㠶時偏逢江上客由來論佳句
况乃惬所適嵳峩天姥峯翠色春更碧氣棲湖上雨月
净剡中夕釣艇或相逢江蘺又堪摘迢迢始寧野蕪沒
謝公宅朱槿摧列墉蒼苔徧幽石顧予任踈懶期爾振
羽翮滄洲未可行湏售金門䇿
　　　崔十四宅各賦一物得簷栁
官渡老風煙潯陽媚雲日漢將營前見胡笳曲中出復
在此簷端重隂仲長室
　　　送段明府
遥夜此何其霜空殘杳靄方嗟異鄉别蹔是同公㑹海
林秋更踈野水寒猶大離人轉吳岫旅鴈從燕塞日夕
望前期勞心白雲外
　　　酬楊侍御寺中見招
貧居依栁市閒歩在蓮宫髙閤宜春雨長廊好嘯風誠
如雙樹下豈比一丘中
　　　見諸姬學玉臺體
艶唱召燕姬清絃侍盧女由來道姓秦誰不知家楚傳
杯見目成結帶明心許寜辭玉輦迎自堪金屋貯朝朝
作行雲襄王迷處所
　　　題裴二十一新園
東郭訪先生西郊尋隠路久為江南客自有雲陽樹已
得閒園心不知公府步開門白日晩倚杖青山暮果熟
任霜封籬踈從水度窮年常牽綴徃事皆淪悞唯見耦
耕人朝朝自來去
　　　寄髙雲
南徐風日好悵望毗陵道毗陵有故人一見恨無因獨
戀青山久唯令白髪新每嫌持手板時見著頭巾煙景
臨寒食農桑接仲春家貧仍嗜酒生事今何有芳草遍
江南勞心憶携手
　　　送張南史(效何記室體/)
馬卿工詞賦位下年將暮謝客愛雲山家貧身不閒風
波杳未極幾處逢相識富貴人皆變誰能念貧賤岸有
經霜草林有故年枝俱應待春色獨使客心悲
　　　送薛判官之越
時難自多務識小亦求賢道路無辭逺雲山併在前樟
亭待潮處已是越人煙
　　　賦得簷燕
拂水競何忙傍簷如有意翻風去每逺帶雨歸偏駛今
君裁杏梁更欲年年去
　　　送魏中丞還河北
寧知貴公子本是魯諸生上國風塵舊中司印綬榮辛
勤戎旅事雪下䕶羌營
　　　又賦得越山三韻
西陵猶隔水北岸已春山獨鳥連天去孤雲伴客還祗
應結茅宇出入石林間
　　　送竇叔向
楚客怨逢秋閒吟興非一棄官守貧病作賦推文律樵
徑未沾霜茅簷初負日今看泛月去偶見乗潮出卜地
㑹為鄰還依仲長室
　　　題髙雲客舍
孤興日自深浮雲非所仰窻中西城峻樹外東川廣晏
起簮葛巾閒吟倚藜杖阮公道在醉莊子生常養五柳
轉扶踈千峰恣來徃清秋香秔穫白露寒菜長吳國滯
風煙平陵延夢想時人趨纓弁髙鳥違羅網世事徒亂
紛吾心方浩蕩唯將山與水處處諧真賞
　　　之京留别劉方平
客子慕儔侣含悽整晨装邀歡日不足况乃前期長離
袂惜嘉月逺還勞折芳遲迴越二陵迴首但蒼茫喬木
清宿雨故關愁夕陽人言長安樂其奈緬相望
　　　出塞
吹角出塞門前瞻即胡地三軍盡回首皆洒望鄉淚轉
念關山長行看風景異由來征戍客負得輕生義
　　　酬裴十四(得宴字/)
淮海各聨翩三年方一見素心終不易𤣥髪何湏變舊
國想平陵春山滿陽羡鄰鷄莫遽唱共惜良夜宴
　　　送鄭二貟外
置酒竟長宵送君登逺道羈心看旅鴈晩泊依秋草秋
草尚芊芊離憂亦𣺌然元戎辟才彦行子犯風煙風煙
積惆悵淮海殊飄蕩明日是重陽登髙逺相望
　二皇甫集巻一
欽定四庫全書
　二皇甫集巻二
　　　　　　　　　　　　唐　皇甫冉　撰
　　七言古詩
　　　雜言湖山歌送許鳴謙(并序/)
　　　　夫子隠者也耕於湖山之田孤雲無心飛鳥無
　　　　迹伯仲邕友家人怡怡貞白之風旁行於澆俗
　　　　矣始惠然而去又翻然而歸春田雪餘具物繁
　　　　殖結我幽夢湖山間一舉酒而歌之以送逺
湖中之山兮波上青桂䬃䬃兮雨冥冥君歸兮春早滿
山兮碧草晨舂暮汲兮心何求澗户巖扉兮身自老東
嶺西峯兮同白雲鷄鳴犬吠兮時相聞幽芳媚景兮當
嘉月踐石捫蘿兮恣超忽空山寂寂兮潁陽人旦夕孤
雲兮隨一身
　　　雜言迎神詞二首(并序/)
　　　　吳楚之俗與巴渝同風日見歌舞祀者問其
　　　　故荅曰及夏不雨慮將無年復云家有行人
　　　　不歸憑是景福夫此二者皆我所懷寄地種
　　　　苖將成枯草弟為臺官羇旅京師秉筆為迎
　　　　神送神詞以應其聲亦寄所懷也
　　　迎神
啓庭户列芳鮮目眇眇心綿綿因風託雨降瓊筵紛下
拜屢加籩人心望嵗祈豐年
　　　送神
露沾衣月隠壁氣凄凄人寂寂風迴雨度虚瑶席来無
聲去無跡神心降和神逺客
　　　江草歌送盧判官
江臯兮春早江上兮芳草雜蘼蕪兮杜蘅作叢秀兮復
羅生被遥隰兮經長坂雨中深兮煙中淺目眇眇兮増
愁歩遲遲兮堪搴澧之浦兮湘之濵思夫君兮送美人
吳洲曲兮楚鄉路逺孤城兮依獨戍新月能分裛露時
夕陽照見連天處問君行邁終何之淹泊沿洄風日遲
處處汀洲有芳草王孫詎肯念歸期
　　　雜言月洲歌送趙冽還襄陽
漢之廣矣中有洲洲如月兮水環流流活活兮湍與瀬草
青青兮春更秋苦竹林香楓樹樵子罛師幾家住萬山飛
雨一川来巴客歸船傍洲去歸人不可遲芳杜滿洲時
無限風煙皆自悲莫辭貧賤隔心期家住洲頭定近逺
朝泛輕橈暮當返不能隨爾卧芳洲自念天機一何淺
　　　灃水送鄭豐鄠縣讀書
麥秋中夏涼風起送君西郊及灃水孤煙逺樹動離心
隔岸江流若千里早年江海謝浮名此路雲山愜爾情
上古全經皆在口秦人如見濟南生
　　　登山歌
青山前青山後登髙望兩處兩處今何有煙景滿川原
離人堪白首
　　　雜言無錫惠山寺流泉歌
寺有泉兮泉在山鏘金鳴玉兮長潺潺作潭鏡兮澄寺
内泛巖花兮到人間土膏脉動知春早隈隩隂深長苔
草處處縈迴石磴喧朝朝盥潄山僧老僧自老松自新
流活活無冬春任䟽鑿兮任汲引若有意兮山中人偏
依佛界通仙境明㓕玲瓏媚林嶺宛如太室臨九潭詎
減天台望三井我來結綬未經秋已厭㣲官憶舊遊且
復遲迴猶未去此心祇為靈泉留
　　　送包佶賦得天津橋
洛陽嵗暮作征客(闕/)　　　　　　相望依然一水間相
思已如千里隔晴煙霽景滿天津鳯閣龍樓映水濵
豈無朝夕軒車度其奈相逢非所親鞏樹甘陵愁逺
道他鄉一望人堪老君報還期在早春橋邊日日看
芳草
　　　廬山歌送至𢎞法師兼呈薛江州
釋子去兮訪名山禪舟容與兮住仍前猿啾啾兮怨月
江𣺌𣺌兮多煙東林西林兮入何處上方下方兮通石
路連湘接楚饒桂花事乆年深無杏樹使君愛人兼愛
山時引雙旌萬木間政成人野皆不擾遂令法侣性安
閒
　　　送陸潜夫往茅山賦得華陽洞離騷體
㳺仙洞兮訪真官奠瑶席兮禮石壇忽髣髴兮雲擾杳
隂深兮夏寒欲迴頭兮揮手便辭家兮可否有婚姻兮
嬰纒綿歸來兮已久
　　　酬權器
南望江南滿山雪此情惆悵將誰說徒隨羣吏不曽閒
頋與諸生為久别聞君静坐轉耽書種樹葺茅還舊居
終日白雲應自足明年芳草又何如人生有懷若不展
出入公門猶未免迴舟朝夕待春風先報華陽洞深淺
　
　
　
　
　二皇甫集巻二
欽定四庫全書
　二皇甫集巻三
　　　　　　　　　　　　唐　皇甫冉　撰
　　五言律詩
　　　潤州南郭留别
縈迴楓葉岸留滯木蘭橈吳岫新經雨江天正落潮故
人勞見愛行客自無聊君問前程事孤雲入剡遥
　　　祭張公洞二首
堯心知稼穡精意遶山川風雨神斯應笙鏞詔命傳沐
蘭秪掃地酌桂佇靈仙拂霧陳金䇿焚香拜玉筵
雲開小有洞日出大羅天三鳥隨王母雙童翊子先何
時種桃核幾度看桑田倐忽煙霞散空巖騎吏旋
　　　巫山峽
巫峽見巴東迢迢出半空雲藏神女舘雨到楚王宫朝
暮泉聲落寒暄樹色同清猿不可聽偏在九秋中
　　　長安路(一作韓/栩詩)
長安九城路戚里五侯家結束趨平樂聨翩抵狹斜髙
樓臨逺水複道出繁花唯見相如宅蓬門度歳華
　　　送朱逸人
時人多不見出入五湖間寄酒全吾道移家愛逺山便
看秋草暮欲共白雲還雖在風塵裏陶潜身自閒
　　　西陵寄靈一上人朱放(又見曽集題作西陵/寄二公尾句字不同)
西陵遇風處自古是通津終日空江上雲山若待人汀
洲寒事早魚鳥興情新迴望山隂路心中有所親
　　　赴無錫寄别靈一净虛二上人雲門所居(又見/郎集)
　　　(題少/數字)
髙僧本姓竺開士(一作/寺)舊名林一入春山裏千峰不可
尋新年芳草遍終日白雲深欲徇㣲官去懸知訝此心
　　　獨孤中丞筵陪餞韋使君赴昇州
中司龍節貴上客虎符新地控吳襟帶才髙漢縉紳泛
舟應度臘入境便行春處處歌來暮長江建業人
　　　送王緒剡中
不見闗山去何時到剡中已聞成竹木更道長兒童籬
落雲常聚村墟水自通朝朝憶𤣥度非是對清風
　　　酬李郎中侍御秋夜登福州城樓見寄
辛勤萬里道蕭索九秋殘月照閩中夜天疑海上寒王
程無地逺主意在人安遥寄登樓作空知行路難
　　　同李司直諸公暑夜南餘館
何處多明月津亭暑夜深煙霞不可望雲樹更沉沉好
是吳中隠仍為洛下吟官㣲朝復夕牽強亦何心
　　　贈普門上人
支公身欲老長在沃州多慧力堪傳教禪功久伏魔山
雲隨坐夏江草伴頭陀借問迴心後賢愚去幾何
　　　與諸公同登無錫北樓(又見/郎集)
秋興因危堞歸心過逺山風霜征鴈早江海旅人閒驛
樹寒仍密漁舟晩自還仲宣何所賦祗歎在荆蠻(末三/字一)
(作滯/柴關)
　　　同李蘇州傷美人
玉珮石榴裙當年嫁使君專房猶見寵傾國衆皆聞歌
舞嘗無對幽明忽此分陽臺千萬里何處作朝雲
　　　題魏仲光淮山所居
人羣不相見乃在白雲間問我將何適羡君今獨閒朝
朝汲淮水暮暮上龜山幸已安貧定惟從鬢髪斑
　　　送鄭判官赴徐州
從軍北隴頭師在古徐州氣勁三河卒功多萬里侯元
戎閫外令才子幄中籌莫聽關山曲還生出塞愁
　　　送頋萇徃新安
由來山水客復道向新安半是乗潮便全非行路難晨
装林月在野飯浦沙寒嚴子千年後何人釣舊灘
　　　送權三兄弟
淮海風濤起江關憂思長同悲鵲遶樹獨作鴈隨陽山
晩雲和雪汀寒月照霜由來濯纓處漁父愛滄浪
　　　落第後東逰留别
學成方自得何事學干求果以浮名誤深貽逹士羞九
江連漲海萬里任虚舟歳晩同懷客相思波上鷗
　　　寄劉八山中
東臯若近逺苦雨隔還期閏歳風霜晩山田収穫遲茅
簷燕去後樵路菊黄時平子遊都久知君坐見嗤
　　　九日寄鄭豊
重陽秋已晩千里信仍稀何處登髙望知君正憶歸還
當採時菊定未授寒衣欲識離居恨郊園正掩扉
　　　劉方平西齋對雪
對酒閒齋晩開軒臘雪時花輕疑絮絡色净潤簾帷委
樹寒枝弱縈空去鴈遲自然堪訪戴無復四愁詩
　　　福先寺尋湛然寺主不見
寂然空佇立徃徃報踈鐘髙舘誰留客東南二室峯川
原通霽色野邑變春容惆悵層城暮猶言歸路逢
　　　秋夜寄所思
寂寞坐遥夜清風何處來天髙散騎省月冷建章臺鄰
笛哀聲急城砧朔氣催芙蓉已委絶誰復可為媒
　　　賦得郢路悲猿
悲猿何處發郢路第三聲逺客知秋暮空山益夜清啾
啾深衆木噭噭入孤城坐覺盈心耳翛然適楚情
　　　清明日青龍寺上方賦得多字
上方偏可適季月况堪過逺近水聲至東西山色多夕
陽留徑草新葉變庭柯已度清明節春秋如客何
　　　與張諲宿劉八城東莊
人閒當歳暮田野尚逢迎萊子多嘉慶陶公得此生寒
蕪連古渡雲樹近嚴城鷄黍無辭薄貧交但貴情
　　　問上人疾
醫王猶有疾妙理競難窮餌藥應隨病觀身轉悟空地
閒花欲雨窻冷竹生風幾日東林去門人待逺公
　　　送竇叔向入京
氷結楊柳津從呉去入秦徒云還上國誰為作中人驛
樹同霜霰漁舟伴苦辛相如求一謁詞賦逺隨身
　　　登石城戍望海寄諸暨嚴少府
平明登古戍徙倚待寒潮江海方回合雲林自寂寥詎
能知逺近徒見蕩煙霄即此滄洲路嗟君久折腰
　　　同樊潤州秋日登城樓
露冕臨平楚寒城帶早霜時同借河内人是卧淮陽積
水澄天塹連山入帝鄉因髙欲見下非是愛秋光
　　　送蔣評事往福州
江上春常早閩中客去稀登山怨迢遞臨水惜芳菲煙
樹何時盡風㠶幾日歸還看復命處盛府有光輝
　　　賦得荆溪夜湍送蔣逸人歸義興山
驚湍流不極夜度識雲岑長帶溪沙淺時因山雨深方
同七里路更遂五湖心掲厲朝將夕潺湲古至今花源
君若許雖逺亦相尋
　　　送孔黨赴舉
入貢列諸生詩書業早成家承孔聖後身有魯儒名楚
水通滎浦秦山擁漢京愛君方弱冠為賦少年行
　　　齊郎中筵賦得的的㠶向浦留别
一㠶何處去正在望中㣲浦迥摇空色汀迴見落暉無
争髙鳥度能送逺人歸偏似南浮客悠揚無所依
　　　送陸鴻漸栖霞寺採茶
採茶非採菉逺逺上層岈布葉春風暖盈筐白日斜舊
知山寺路時宿野人家借問王孫草何時泛椀花
　　　泊丹陽與諸人同舟至馬林溪遇雨
雲林不可望溪水更悠悠共載人皆客離家春到秋逺
山方對枕細雨莫迴舟來往南徐路多為芳草留
　　　送李使君赴撫州
逺送臨川守還同康樂侯歳時徒改易今古接風流五
馬嘶長道雙旌向本州鄉心寄西北應此郡城樓
　　　同樊潤州逰東山
北固多陳迹東山復盛遊鐃聲發大道草色引行騶此
地何時有長江自古流頻隨公府歩南客寄徐州
　　　送安律師
出家童子歳愛此雪山人長路經千里孤雲伴一身水
中應見月草上豈傷春永日空林下心將何物親
　　　温湯即事
天仗星辰轉霜冬景氣和樹含温液潤山入繚垣多丞
相金錢賜平陽玉輦過魯儒求一謁無路獨如何
　　　送薛秀才
雖是尋山客還同慢世人讀書惟務静無褐不憂貧野
色春冬樹鷄聲逺近鄰郄公即吾友合與爾相親
　　　酬李司兵直夜見寄
江城聞皷角旅宿復何如寒月此宵半春風舊歳餘徒
云資薄禄未必勝閒居見欲扁舟去誰能畏簡書
　　　送唐别駕赴郢州
莫歎辭家逺方看佐郡榮長林通楚塞髙嶺見秦城雪
向嶢關下人從郢路迎翩翩駿馬去自是少年行
　　　送李使君赴邵州
出送東方騎行安南楚人城池春足雨風俗夜迎神郢
路逢歸客湘川問去津争看使君度皂盖雪中新
　　　故齊王贈承天皇帝挽歌
禮盛追宗日人知友悌恩舊居從代邸新隴入文園鴻
寶仙書祕龍旂帝服尊蒼蒼松裏月萬古此髙原
　　　贈恭順皇后挽歌
徂謝年方久哀榮事獨稀雖殊百兩迓同是九泉歸詔
使歸金䇿神人送玉衣空山竟不徙寧肯學湘妃
　　　寄鄭二侍御歸新鄭無礙寺所居
何事休官早歸來作鄭人雲山隨伴侣伏臘見鄉親南
畆無三徑東林寄一身誰當便静者莫使甑生塵
　　　送盧山人歸林慮山
無論行逺近歸向舊煙林寥落人家少青𡨕鳥道深白
雲長滿目芳草自知心山色連東海相思何處尋
　　　送榮别駕赴華州
直到羣峯下應無累日程髙車入郡舍流水出關城草
色田家迥槐隂府吏迎還將海沂詠藉甚漢公卿
　　　送常大夫加散騎常侍赴朔方
故壘煙霞後新軍河塞間金貂寵漢將玉節度蕭關澶
漫沙中雪依稀漢口山人知竇車騎計日勒銘還
　　　送柳八貟外赴江西
岐路窮無極長江九𣲖分行人隨旅鴈楚樹入湘雲久
在征南役何殊薊北勳離心不可問歳暮雪紛紛
　　　又送陸潜夫茅山尋友
登山自補屐訪友不齎糧坐嘯青楓晩行吟白日長人
煙隔水見草氣入林香誰作招尋侣清齋宿紫陽
　　　送盧郎中使君赴京
三年期上國萬里自東溟曲盖遵長道油幢憩短亭楚
雲山隠隠淮雨草青青康樂多新興題詩紀所經
　　　送鄭員外入茅山居
但見全家去寜知幾日還白雲迎谷口流水出人間冠
冕情遺世神仙事滿山其中應有物豈貴一身閒
　　　送志彌師徃淮南
已能持律藏復去禮禪亭長老偏摩頂時流尚誦經獨
行寒野曠旅宿逺山青眷属空相望鴻飛已杳𡨕
　　　謝韋大夫柳栽
本在胡笳曲今從漢將營濃隂方待庇弱植豈無情比
雪花應吐藏烏葉未成五株蒙遠賜應使號先生
　　　寄劉方平大谷田家
故山聞獨往樵路憶相從氷結泉聲絶霜清野翠濃籬
邉潁陽道竹外少姨峰日夕田家務寒煙隔幾重
　　　雨雪
風沙悲久戍雨雪更勞師絶漠無人境將軍苦戰時山
川迷向背氛霧失旌旗徒念天涯隔中人芳草期
　　　送劉兵曹還隴山居
離堂徒讌語行子但悲辛雖是還家客終為隴上人先
秋雪已滿近夏草初新唯有聞羌笛梅花曲裏春
　　　同裴少府安居寺對雨
共結尋真㑹還當退食初鑪煙雲氣合林葉雨聲餘溽
暑銷珍簟浮凉入綺䟽歸心從念逺懷此復何如
　　　送元晟歸潜山所居
深山秋事早歸去復何如裛露収新稼迎寒葺舊廬題
詩即招隠作賦是閒居别後空相憶嵇康懶寄書
　　　送康判官往新安賦得江路西南永
不向新安去那知江路長猿聲近廬霍水色勝瀟湘驛
樹収殘雨漁家帶夕陽何須愁旅泊使者有輝光
　　　宿洞靈觀
孤煙靈洞逺積雪滿山寒松栢凌髙殿莓苔封石壇客
來清夜久仙去白雲殘明日開金籙焚香更沐蘭
　　　酬盧十一過宿
乞還方未遂日夕望雲林况復逢春草何勞問此心閒
門公務散枉䇿故情深遥夜他鄉酒同君梁甫吟
　　　奉和對雪
春雪偏當夜暄風却變寒庭深不復掃城曉更宜看命
酒閒今酌披裘晩未冠連營鼓角動忽似戰桑乾
　　　送蕭獻士
惆悵煙郊晩依然此送君長河隔旅夢浮客伴孤雲淇
上春山直黎陽大道分西陵儻一弔應有士衡文
　　　賣藥人處得南陽朱山人書
賣藥何為者逃名市井居唯通逺山信因致逸人書已
報還丹効全將世事踈秋風溪景裏蕭散寄樵漁
　　　送裴員外往江南
公務江南逺留歡幙下榮楓林縁楚澤水驛到湓城岸
草知春晩沙禽好夜驚風㠶幾泊處處處暮潮清
　　　奉和王相公早春登徐州城
落日憑危堞春風似故郷川流通楚塞山色遶徐方壁
壘依寒草旌旗動夕陽無戎資上䇿南畆起耕桑
　　　奉和對山僧(又見/曽集)
吏散重門掩僧來閉閤閒逺心馳北闕春興寄東山草
長風光裏鸎喧静黙間芳辰不可住惆悵暮禽還
　　　奉和待勤照上人不至
東洛居賢相南方待本師旌麾儼欲動杯錫杳仍遲積
雪迷何處驚風泊幾時大臣能䕶法况有故山期
　　　奉和漢祖廟下之作
古廟風煙積春城車騎過方修漢祖祀更使沛童歌寢
帳巢禽出香煙水霧和神心降福處應在故鄉多
　　　和朝郎中揚子翫雪寄山隂嚴維
凝隂晦長箔積雪滿通川征客寒猶去愁人晝更眠謝
家興詠日漢將出師年聞有招尋興隨君訪戴船
　　　歸渡洛水
暝色赴春愁歸人南渡頭渚煙空翠合灘月碎光流澧
浦饒芳草滄浪有釣舟誰知訪歌客此意正悠悠
　　　送田濟揚州赴選
家貧不自給求禄為荒年調補無髙位卑棲屈此賢江
山欲霜雪吳楚接風煙相去誠非遠離心亦渺然
　　　酬崔侍御期籍道士不至兼寄
一心求妙道幾嵗候真師丹竈今何在白雲無定期崑
崙景致絶汗漫往還遲君但焚香待人間到有時
　　　送韋山人歸鍾山所居(又見/郎集)
逸人歸路逺弟子出山迎服藥顔雖駐耽書癖未成柴
扉度歳月藜杖見公卿更作儒林傳還應有姓名
　　　徐州送丘侍御之越
時鳥催春色離人惜歳華逺山隨擁傳芳草引還家北
固潮當濶西陵路稍斜縱令寒食過猶有鏡中花
　　　送延陵陳法師赴上元
延陵初罷講建業去隨縁翻譯推多學壇場最少年浣
衣逢野水乞食向人煙遍禮南朝寺焚香古像前
　　　賦得海邉樹
厯厯縁荒岸㝠㝠入逺天每同沙草發長共水雲聨摇
落潮風早離披海雨偏故傷遊子意多在客舟前
　　　題昭上人房
沃州傳教後百衲老空林慮盡朝昏磬禪隨坐卧心鶴
飛湖草逈門閉野雲深地與天台接中峯早晩尋
　　　媫妤怨
由來詠團扇今已值秋風事逐時皆往恩無日再中早
鴻聞上苑寒露下深宫顔色年年謝相如賦豈工
　　　送客
旗鼔軍威重關山客路賖待封甘度隴迴首不思家城
下春山路營中瀚海沙河源雖萬里音信寄來查
　　　秋夜宿嚴維宅
昔聞𤣥度宅門向㑹稽峰君住東湖下清風繼舊蹤秋
深臨水月夜半隔山鐘世故多離别良宵詎可逢
　　　送普門上人(又見/曽集)
花宫難久别道者憶千燈殘雪入林路深山歸寺僧日
光依嫩草泉響滴春氷何用求方便看心是一乗
　　　送䕫州班使君
晩日照樓前三軍拜峽邊白雲隨浪散青壁與城連萬
嶺岷峨雪千家橘柚川還如赴河内天上去經年
　　　酬袁補闕中天寺見寄
東林初結社已有晩鐘聲窻户背流水房廊半架城逺
山重疊見芳草淺深生每與君携手多煩長老迎
　　　和謝舍人雪後寓直
禁省夜沉沉春風雪滿林滄洲歸客夢青𤨏侍臣心揮
翰宣鳴玉承恩在賜金建章寒漏起更助掖垣深
　　　西陵寄靈一上人朱放
西陵遇風處自古是通津終日空江上雲山若待人汀
洲寒事早魚鳥興情新迴望山隂路吾心有所親
　　　歸陽羨兼送劉八長卿
湖上孤㠶别江南謫宦歸前程愁更逺臨水淚沾衣雲
夢春山徧瀟湘過客稀武陵招我隠歳晩閉柴扉
　　　尋戴處士
車馬長安道誰知大隠心蠻僧留古鏡蜀客寄新琴晒
藥竹齋暖搗茶松院深思君一相訪殘雪似山隂
　　　早發中嚴寺别契上人
蒼蒼松桂隂殘月半西岑素壁寒燈暗紅爐夜火深厨
開山䑕散鍾盡嶺猿吟行役方如此逢師懶話心
　　　酬鄭髙郵秋夜見寄
摇落空林夜河陽興已生欲辭公府歩知結逺山情髙
栁風難定寒泉月助明袁安方卧雪尺素及柴荆
　
　
　
　
　
　
　
　
　
　
　
　
　二皇甫集巻三
欽定四庫全書
　二皇甫集巻四
　　　　　　　　　　　　唐　皇甫冉　撰
　　五言排律
　　　酬張二仲彛
吳洲見芳草楚客動歸心屈宋郷山古荆衡煙雨深艱
難十載别羇旅四愁侵澧月通沅水湘雲入桂林已看
生白髪當為乏黄金江海時相見唯聞梁甫吟
　　　答張諲劉方平兼呈賀蘭廣
野性難馴狎荒郊自閉門心閒同海鳥日夕戀山村屢
枉瓊瑶贈如今道術存逺峯時振䇿春雨耐香源復有
故人在寜聞簷鵲喧青青草色緑終是待王孫
　　　酬包評事璧畫山水見寄
逹官知所傲本意在雲泉濡翰生新興羣峰忽眼前黛
中分逺近筆下起風煙岩翠深樵路湖光出釣船寒侵
赤城頂日照武陵川若覽名山誌仍聞招隠篇遂令江
海客惆悵憶閒田
　　　贈鄭山人
白首滄洲客陶然得此生龎公採藥去萊氏與妻行乍
見還州里全非隠姓名挂㠶臨海嶠貰酒秣陵城伐木
吴山曉持竿越水清家人恣貧賤物外任衰榮忽爾辭
林壑髙歌至上京避喧心已慣念逺夣頻成石路寒花
發江田臘雪明𤣥纁儻有命何以遂躬耕
　　　河南鄭少尹城南亭送鄭判官還河東
使臣懷餞席亞尹有前溪客是仙舟裏途從御苑西泉
聲喧暗竹草色引長堤故綘青山在新田緑樹齊天秋
聞别鵠關曉待鳴雞應歎沉冥者年年津路迷
　　　登𤣥元廟
古廟川原逈重門禁籞連海童紛翠盖羽客事瓊筵御
路分踈柳離宫出苑田興新無向背望久辨山川物外
將遺老區中誓絶縁函關若逺近紫氣獨依然
　　　冬夜集賦得寒漏
清冬洛陽客寒漏建章䑓出禁因風徹縈窻共月來偏
將殘瀨雜乍與遠鴻哀遥夜重城警流年滴水催荒齋
堪坐聽况有故人杯
　　　寄江東李判官
遠懷不可道歴稔勌離憂洛下聞新鴈江南想暮秋澄
清佐八使綱紀案諸侯地識吳平久才當晉用求時賢
幾殂謝摛藻繼風流更有西陵作還成北固遊歸程限
尺牘王事在扁舟山色臨湖盡猿聲入夣愁
　　　送從弟豫貶遠州
何事成遷客思歸不見郷遊吳經萬里弔屈過三湘水
與荆巫接山通鄢郢長名嗟黄綬繫身是白眉良獨結
南枝恨應思北鴈行憂來沽楚酒𤣥鬢莫凝霜
　　　太常魏博士遠出賊庭江外相逢因叙其事
烽火驚戎塞豺狼犯帝畿川原無稼穡日月翳光輝里
社枌榆毁宫城騎吏非羣生被慘毒雜虜耀輕肥多士
從芳餌唯君識禍機心同合浦葉命寄首陽薇耻作纎
鱗喣方隨髙鳥飛山經商嶺出水泛漢池歸離别霜凝
鬢逢迎淚迸衣京華長路絶江海故人稀秉節身常苦
求仁志不違祇應窮野外耕種且相依
　　　上禮部楊侍郎
郢匠掄材日轅輪必盡呈敢言當一幹徒欲𨽻諸生未
學漸鄒魯深仁録弟兄餘波知可挹弱植更求榮績媿
他年敗功期此日成方因舊桃李猶冀載飛鳴道淺猶
懷分時移但自驚關門驚暮節林壑廢春耕十里嵩峯
近千秋潁水清煙花迷戍谷墟落接陽城渺黙思鄉夣
遲迴知己情勞歌終此曲還是苦辛行
　　　宿嚴維宅送包七
江湖同避地分守自依依盡室今為客經秋空念歸嵗
儲無别墅寒服羡鄰機草色村橋晩蟬聲江樹稀夜凉
冝共醉時難惜相違何事隨陽侣汀洲忽背飛
　　　送李萬州赴饒州覲省(得西/字)
前程觀拜慶舊館惜招攜荀氏風流日胡家清白齊川
迴吳岫失塞濶楚雲低舉目觀魚鳥驚心怯皷鼙人稀
漁浦外灘少定山西無限青青草王孫去不迷
　　　送鄒判官赴河南
看君發原隰四牡去皇皇始罷滄江吏還隨粉署郎海
沂軍未息河畔嵗仍荒征稅人全少榛蕪虜近亡所行
知宋逺相隔嘆淮長早晩裁書寄銀鈎佇八行
　　　送歸中丞使新羅
詔使殊方逺朝儀舊典行浮天無盡處望日計前程暫
喜孤山出長愁積水平野風飄疊皷海雨濕危旌異俗
知文教通儒有令名還將大戴禮方外授諸生
　　　劉侍御朝命許停官歸侍
孟孫唯問孝萊子復辭官幸遂温凊願其甘稼穡難採
芝供上藥拾槿奉晨餐棟裏雲藏雨山中暑帶寒非時
因有筍閒地盡生蘭賜告承優詔長筵永日歡
　　　夜集張諲所居(得飄/字)
江南成久客門館日蕭條唯有圗書在多傷鬢髪凋諸
生陪講誦稚子給漁樵虚室寒燈静空堦落葉飄滄洲
自有趣誰道隠湏招
　　　奉和獨孤中丞逰法華寺
謝君臨郡府越國舊山川訪道三千界當仁五百年岩
空騶馭響樹宻斾旌連閤影凌空壁松聲助亂泉開門
得初地伏檻接諸天向背春光滿樓臺古制全羣峰争
彩翠百谷㑹風煙香像隨僧久祥烏報客先清心乗暇
日稽首慕良縁法證無生偈詩成大雅篇蒼生望已久
迴駕獨依然
　　　閒居作
多病辭官罷閒居作賦成圗書唯藥籙飲食止藜羮學
謝淹中術詩無鄴下名不堪趨建禮詎是厭承明已輟
金門歩方從石路行逺山期道士髙柳覔先生性懶尤
因疾家貧自少營種苗雖向短榖價幸全輕篇詠投康
樂壺觴就歩兵何日肯相訪開户一逢迎
　　　送處州裴使君赴京
使君朝北闕車騎發東方别喜天書召寜憂地脉長山
行朝復夕水宿露為霜秋草連秦塞孤㠶落漢陽新銜
趨建禮舊位識文昌唯有東歸客應隨南鴈翔
　　　和袁郎中破賊後經剡中山水
武庫分帷幄儒衣事皷鼙兵連越徼外㓂盡海門西節
比全踈勒功當雪㑹稽旌旗迴剡嶺士馬濯靈溪受律
梅初發班師草未齊行㸔佩金印豈得訪丹梯
　　　送魏六侍御葬
哭葬寒郊外行將何所從盛曹徒列栢新墓已栽松海
月同千古江雲覆幾重舊書曽諫獵遺草議登封疇昔
輕三事常期老一峰門臨商嶺道窻引洛城鐘應積泉
中恨無因世上逢招尋偏見厚踈慢亦相容張范危通
夣求羊永絶踪誰知長卿疾歌賦不還卭
　　　送王相公赴幽州(一作韓/栩詩)
黄閤開帷幄丹墀拜冕旒位髙湯左相權總漢諸侯不
改周南化仍分趙北憂雙旌過易水千騎入幽州塞草
連天暮邉風動地秋無因陪逺道結束佩吳鈎
　　　東郊迎春
曉見蒼龍駕東郊春已迎綵雲天仗合𤣥象太階平佳
氣山川秀和風政令行勾陳霜騎肅御道雨師清律向
韶陽變人隨草木榮遥觀上林樹今日遇遷鶯
　　　華清宫
驪岫接新豐岧嶤駕翠空鑿山開秘殿隠霧閉仙宫綘
闕猶栖鳯雕梁尚帶虹温泉曾浴日華館舊迎風肅穆
瞻雲輦沉深閉綺櫳東郊倚望處瑞氣靄濛濛
　　　和鄭少尹祭中岳寺北訪蕭居士越上方
肅事祠靈境尋真到隠居夤縁幽谷逺蕭散白雲餘晩
節持僧律他年著道書海邉曽狎鳥濠上正觀魚寂静
求無相淳和覩太初一峰綿嵗月萬姓任盈虗籬隔溪
鐘度空臨澗木踈謝公懷舊壑迴駕復何如
　　　適荆州途次南陽贈何明府
千里獨逰日有懷誰與同言過細陽令一遇朗陵公清
節邁多士斯文傳古風閭閻知俗變原野識年豐吾道
方在此前程殊未窮江天經峴北客思滿巴東夣渚夕
愁逺山丘晴望通應嗟出處異流蕩楚雲中
　
　
　
　
　
　
　
　
　
　
　
　
　二皇甫集巻四
欽定四庫全書
　二皇甫集巻五
　　　　　　　　　　　　唐　皇甫冉　撰
　　七言律詩
　　　三月三日義興李明府後亭泛舟
江南煙景復如何聞道新亭更可過處處萟蘭春浦緑
萋萋藉草逺山多壺觴湏就陶彭澤時俗猶傳晉永和
更使輕橈徐轉去㣲風落日水増波
　　　送李録事赴饒州
北人南去雪紛紛鴈呌汀沙不可聞積水長天隨逺客
荒城極浦足寒雲山從建業千峰斷江至潯陽九𣲖分
借問督郵纔弱冠府中年少不如君
　　　秋夜有懷髙十五兼呈空和尚
晩節聞君趨道深結茅栽樹近東林大師幾度曽摩頂
髙士何年遂發心北渚三更聞過鴈西城萬里動寒砧
不見支公與𤣥度相思擁膝坐長吟
　　　𤣥元觀送李深李風還奉先華隂
此去那知道路遥寒原紫府上迢迢莫持别酒傾瓊液
乍唱離歌和鳯簫逺水東流浮落景繚垣西轉失行鑣
華山秦塞長相憶無使音塵頓寂寥
　　　送錢塘路少府赴制舉
公車待詔赴長安客裏新正阻舊歡遲日未能銷野雪
晴花偏自犯江寒東溟道路通秦塞北闕威儀識漢官
共許郄詵工射䇿恩榮請向一枝看
　　　酬張二倉曹揚子所居見寄兼呈韓郎中
孤雲獨鶴自悠悠别後經年尚泊舟漁父置詞相借問
郎官能賦許依投折芳逺寄三春草乗興閒看萬里流
莫怪杜門頻乞假不堪扶病拜龍樓
　　　使往壽州淮路寄劉長卿
榛草荒凉村落空驅馳卒歳亦何功蒹葭曙色蒼蒼逺
蟋蟀秋聲處處同鄉路遥知淮浦外故人多在楚雲東
日夕煙霜那可道壽陽西去水無窮
　　　同温丹徒登萬歳樓
髙樓獨立(一作/上)思依依極浦遥山合翠㣲江客不堪頻
北顧塞鴻何事復南飛丹陽古渡寒煙積𤓰歩空州逺
樹稀聞道王師猶轉戰誰能談笑觧重圍
　　　宿淮隂南樓酬常伯能
淮隂日落上南樓喬木荒城古渡頭浦外野風初入户
窗中海月早知秋滄波一望知千里畫角三聲起百憂
佇(一作/獨)立分宵絶(一作/逺)来客煩君歩履忽相求
　　　酬李補闕
十年歸客但心傷三徑無人已自荒夕宿靈臺伴煙月
晨趨建禮逐衣裳偶因麋鹿隨豐草謬荷鴛鸞借末行
縱有諌書猶未獻春風拂地日空長
　　　送崔使君赴壽州(一見劉/長卿集)
列郡專城分國憂彤䄡皂盖古諸侯仲華遇主年猶少
公瑾論兵位已酬草色青青宜建隼蟬聲處處雜鳴騶
千里相思如可見淮南木落早驚秋
　　　館陶李丞舊居
盛名天下挹餘芳棄置終身不拜郎詞藻世傳平子賦
園林人比鄭公郷門前墜葉浮秋水籬外寒臯帶夕陽
日月青松成古木秪應来者為心傷
　　　送袁郎中破賊北歸
優詔親賢時獨稀中途紫綬換征衣黄香省闥登朝去
楊僕樓船振旅歸萬里長聞隨戰角十年不得偃郊扉
(闕/)　　　　　　但将詞賦奉恩輝
　　　寄韋司直(郎士元亦有此/詩未詳誰作)
聞君感歎二毛初舊友相邀萬里餘烽戍有時驚暫定
甲兵何處可安居客来吳地星霜久家在平陵音信踈
昨夜春風還入户登山臨水復何如
　　　彭祖井
上公旌節在徐方舊井莓苔近寢堂訪古應知彭祖宅
得仙何必葛洪鄉清虚不共春池競盥潄偏宜夏日長
聞道延年如玉液欲將調鼎獻明光
　　　秋日東郊作
閒看秋水心無事卧對寒林(一作/松)手自栽廬岳髙僧留
偈别茅山道士寄書來燕知社日辭巢去菊為重陽冐
雨開淺薄將何稱獻納臨岐終日自遲迴
　　　送張道士歸茅山謁李尊師
向山獨有一人行近洞應逢雙鶴迎常以素書傳子弟
還因白石號先生無窮杏樹行時種幾許芝田向月耕
師事少君年嵗久欲隨旌節徃層城
　　　送孔巢父赴河南軍
江城相送阻煙波况復新秋一鴈過聞道全師征北虜
更言諸將㑹南河邉心杳杳郷人絶塞草青青戰馬多
共許陳琳工奏記知君名宦未蹉跎
　　　招隠寺送閻判官還江州
離别那逢秋氣悲東林更作上方期共知客路浮雲外
暫愛僧房墜葉時長江九派人歸少寒嶺千重鴈度遲
借問潯陽在何處每看潮落一相思
　　　李二侍御丹陽東去新亭
姑蘇東望海陵間幾度裁書信未還長在府中持白簡
豈知天畔有青山人歸極浦寒流廣鴈下平蕪秋野閒
舊日新亭更携手他郷風景亦相關
　
　
　
　
　
　
　
　
　
　
　
　二皇甫集巻五
欽定四庫全書
　二皇甫集巻六
　　　　　　　　　　　　唐　皇甫冉　撰
　　五言絶句
　　　同諸公有懷
舊國迷江樹他郷近海門移家南渡久童稚觧方言
　　　題畫帳二首
　　　　山水
桂水饒楓杉荆南足煙雨猶凝黛色中復是雒陽岨
　　　　逺帆
朝見巴山客暮見巴山客雲㠶倘蹔停中路陽臺夕
　　　渡汝水向太和山
落日事褰渉西南投一峰誠知秋水淺但怯無人踪
　　　秋怨
長信多秋氣昭陽借月華那堪閉永巷聞道選良家
　　　山中五詠
　　　　門栁
接影武昌城分行漢南道何事閉門外空對青山老
　　　逺山
少室盡西峰鳴臯隠南靣柴門縱復關終日窻中見
　　　南澗
上路各乗軒髙朋盡鳴玉寜知澗下人自愛輕波渌
　　　春草
草徧潁陽山花開武陵水春色既已同人心亦相似
　　　　山館
山館長寂寂閒雲朝夕來空庭復何有落日照青苔
　　　同張侍御詠興寜寺經藏院海石榴
嫩葉生初茂殘花少更鮮結根龍藏側故欲抗青蓮
　　　送王司直
西塞雲山遠東風道路長人心勝潮水相送過潯陽
　　婕妤怨
花枝出建章鳯管發朝陽借問承恩者雙蛾幾許長
　　　酬李判官度棃嶺見寄
隴首怨西征嶺南鴈北顧行人與流水共向閩中去
　　　題盧十所居
春風來幾日先入辟疆園身外無餘事閒吟晝閉門
　　　山半横雲
湘水風日滿楚山朝夕空連峰雖已見猶念長雲中
　　　病中對石竹花
散㸃空堦下閒凝細雨中那能久相伴嗟爾殢秋風
　　　送王翁信還剡中舊居
海岸耕殘雪溪沙釣夕陽家中何所有春草漸看長
　　　送陸邃潜夫(并序/)
　　　　頃者江淮征鎮屢有掄材之舉子不列焉有
　　　　司之過予方耕山釣湖避人如逃㓂徒欲羅
　　　髙鴻捕深魚窮年竭日其可得也今齒髪向
　　　暮執勞無力衆雛嗷嗷開口待哺如有知者
　　　　子其行乎無為自苦一絶賦之
髙山逈欲登逺水深難渡杳杳復漫漫行人别家去
　　　楊氏林亭探得古槎
千年古貎多八月秋濤晩偶被主人留那知來近遠
　　　和王給事禁省棃花詠
巧觧逢人笑還能亂蝶飛春時風入户幾片落朝衣
　　　送陸鴻漸赴越(并序/)
　　　　君自數百里訪予羇病牽力迎門握手心喜
　　　　冝渉旬日始至焉究孔釋之名理窮歌詩之
　　　　麗則逺墅孤島通舟必行漁梁釣磯隨意而
　　　　往餘興未盡告云遐征夫越地稱山水之郷
　　　　轅門當節鉞之重進可以自薦求試退可以
　　　　閒居保和吾子所行盖不在此尚書郎鮑侯
　　　　知子愛子者將推食解衣以拯其極講徳㳺
　　　　藝以凌其深豈徒嘗鏡水之魚宿耶溪之月
　　　　而已吾是以無間勸其晨装同賦送逺客一
　　　　絶
行隨新樹深夣隔重江遠迢遞風日間滄茫洲渚晩
　　　臺頭寺願上人院古松下有小松栽毫未新生
　　　與纎草不辨重其有凌雲干霄之志與趙八員
　　　外裴十補闕同賦之
細草亦全髙秋毫乍堪比及至干霄日何人復居此
　　　漁子溝寄趙員外裴補闕
欲逐淮潮上暫停漁子溝相望知不見終是屢迴頭
　　　同李三月夜作
霜風驚度鴈月露皎踈林處處砧聲發星河秋夜深
　　　初出沅江夜入湖
放溜出江口迴瞻松栝深不知舟中月更引湖間心
　　　送裴陟歸常州
夜雨湏停棹秋風暗入衣見君常北望何事却南歸
　　　洪澤館壁見故禮部尚書題詩
底事洪澤壁空留黄絹詞年年淮水上行客不勝悲
　　　望南山雪懐山寺普上人
夜夜夣蓮宫無由見逺公朝來出門望知在雪山中
　　　贈寄權二客舍
南橋春日暮楊柳帶清渠不得同携手空成意有餘
　　　送李山人還
從來無檢束只欲老煙霞鷄犬聲相應深山有幾家
　　六言附
　　　小江靈一上人
江上年年春早津頭日日人行借問山隂逺近猶聞薄
暮鐘聲
　　　閒居(又作王/維詩)
桃紅復含宿雨柳緑更帶春煙花落家童未掃鶯啼山
客猶眠
　　　送鄭二之茅山
水流絶澗終日草長深山暮春犬吠鷄鳴幾處條桑種
杏何人
　　　問李二司直所居雲山
門外水流何處天邉樹遶誰家山色東西多少朝朝幾
度雲遮
　
　
　
　
　
　
　
　
　
　
　
　
　
　二皇甫集巻六
欽定四庫全書
　二皇甫集巻七
　　　　　　　　　　　　唐　皇甫冉　撰
　　七言絶句
　　　臨平道中贈同舟人
逺山誰辨江南北長路空隨樹淺深流蕩飄颻此何極
唯因行客共知心
　　　舟中送李八(得迴字/)
詞客金門未有媒遊吳適越任舟迴逺水迢迢分首去
天邉山色待人来
　　　少室韋錬師昇仙歌
紅霞紫氣晝氲氲絳節青幢迎少君忽從林下昇天去
空使時人禮白雲
　　　送裴闡(得歸字/)
道向毗陵豈是歸客中誰與換春衣今夜孤舟行近逺
子荆零雨正霏霏
　　　秋夜戱題劉方平壁
鴻悲月白時將謝正可招尋惜遥夜翠帳蘭房曲且深
寜知户外清霜下
　　　重陽日酬李觀
不見白衣來送酒但令黄菊自開花愁看日晩良辰過
歩歩行尋陶令家
　　　寄權器
露濕青無時欲晩水流黄葉意無窮節近重陽念歸否
眼前籬菊帶秋風
　　　送陸澧郭鄖
纔見吳洲百草春已聞燕鴈一聲新秋風何處催年急
偏逐山行水宿人
　　　寄振上人無礙寺所居
戀親時見在人羣多在東南就白雲獨坐焚香誦經處
深山古寺雪紛紛
　　　酬張繼(并序/)
　　　　懿孫余之舊好祗役武昌六言詩見懐今以
　　　　七言裁答盖拙於事者繁而費也
悵望南徐登北固迢遥西塞限東關落日臨川問音信
寒潮惟帶夕陽還
　　　又得雲字
何事千年遇聖君坐令雙鬢老如雲南行更入深山淺
岐路悠悠水自分
　　　題蔣道士房
軒窻縹緲起煙霞誦訣存思白日斜聞道崑崙有仙籍
何時青鳥送丹砂
　　　送雲陽少府(得歸字/)
渭曲春光無逺近池陽谷口倍芳菲官舎村橋來幾日
殘花寥落待君歸
　　　曽山送别
凄凄遊子若飄蓬明月清罇秪暫同南望千山如黛色
愁君客路在其中
　　　赴李少府莊失路
君家南郭白雲連正待情人弄石泉月照煙花迷客路
蒼蒼何處是伊川
　　　送謝十二判官
四牡驅馳千里餘越山稠疊海林踈不辭終日離家逺
應為劉公一紙書
　　　同李萬晩望南岳寺懐普門上人
釋子身心無垢紛獨將衣鉢去人羣相思晩望松林寺
唯有鐘聲出白雲
　　　送魏十六還蘇州
秋夜沉沉北(一作/此)送君隂蟲切切不堪聞歸(一作/孤)舟明
月(一作/日)毘陵道迴首姑蘇是白雲
　　　浪淘沙二首
蠻歌荳蔲北人愁松雨蒲風野艇秋浪起鵁鶄眠不得
寒沙細細入江流
灘頭細草接踈林惡浪罾船半欲沉宿鷺眠洲非舊浦
去年沙觜是江心
　　　夜發沅江寄李潁州劉侍郎時二公貶於此
半夜回舟入楚鄉月明山水共蒼蒼孤猿更發秋風裏
不是愁人亦斷腸
　
　
　
　
　
　
　
　
　
　
　
　二皇甫集巻七
欽定四庫全書
　二皇甫集巻八
　　　　　　　　　　　　唐　皇甫曽　撰
　　五言古詩
　　　贈霈禪師
南嶽滿湘源吾師經利渉身歸沃洲老名與支公接浄
教傳荆吳道縁止漁獵觀空色不染對境心自愜室中
人寂寞門外山稠疊天台積幽夣早晩當負笈
　　五言律詩
　　　奉陪韋中丞使君遊鶴林寺
古寺傳燈久層城閉閣閒香花同法侣旌斾入深山寒
磬空虛裏孤雲起㓕間謝公慞(一作/憶)髙卧徒御欲忘(一/作)
(東/)還
　　　奉送杜侍御還
罷戰回龍節朝天識鳯池寒生五湖道春及萬年枝召
化(一作/郡)多遺愛胡清(一作/官)已畏知懷恩偏感别墮淚向
旌麾
　　　酬鄭侍御秋夜見寄
摇落空林夜河陽興已生未(一作/欲)辭公府步知結逺山情
髙柳風難定寒泉月助明袁公方卧雪尺素及柴荆
　　　送普上人還陽羡(一作皇/甫冉)
花宫難久别道者憶千燈殘雪入林路暮山歸寺僧日
光依嫩草泉響滴春氷何用求方便看心是一乗
　　　送李中丞歸本道
上將宜分閫雙旌復去(一作/出)秦關河三晉路賔從五原
人碣石山通海滹沱雪度春(一作孤戍雲連/海平沙雪度春)酬恩看玉
劍何處有煙塵
　　　和謝舍人雪夜寓直
禁省夜沉沉春風雪滿林滄洲歸客夣青𤨏近臣心揮
翰宣鳴玉承恩在錫金建章寒漏起更助掖垣深
　　　傷陸處士
從此無期見柴門對雪開二毛逢世難萬恨掩泉臺返
照空堂夕孤城弔容迴漢家偏訪道猶畏鶴書來
　　　烏程水樓留别
悠悠千里去惜此一尊同客散髙樓上㠶飛細雨中川
程隨逺水楚思望青楓共說前期易滄波處處通
　　　西陵寄二公(又見冉集題/與尾句不同)
西陵遇風處(一作/雨)自古是通津終日空江上雲山若待
人汀洲寒事早魚鳥興情新西望稽山路吾心有所親
　　　題贈吳門邕上人
春山唯(一作/臨)一室獨坐草萋萋身寂心成道花閒(一作/開)
鳥自啼細東松徑裏返景竹林西晩與門人别依依出
虎谿
　　　送著公歸越
誰能愁此别到越㑹相逢長憶雲門寺門前千萬峯石
床埋積雪山路倒枯松莫學白居士無人知去蹤
　　　送陸鴻漸山人採茶迴
千峯待逋客香茗復叢生採摘知深處烟霞羡獨行幽
期山寸逺野飯石泉清寂寂然燈夜相思磬一聲
　　　寄劉員外長卿
南憶新安郡千山帶夕陽斷猿知夜久秋草助江長踈
髪應成素青松獨耐霜愛才稱漢主題桂待回郷
　　　寄張衆甫
悲風還(一作/生)舊浦雲嶺隔東田伏臘同雞黍柴門閉雪
天孤村明夜火稚子候歸船静者心相憶離居畏度年
　　　送元侍御充使湖南
雲夣南行盡三湘萬里流山川重分首徒御亦悲秋白
簡勞王事青猿助客愁離羣復多病嵗晩憶滄洲
　　　晩至華隂
臘盡促歸心行人及華隂雲霞仙掌出松栢古祠深野
渡氷生岸寒川燒隔林温泉看漸近宫樹晩沉沉
　　　送孔徴士
谷口山(一作/雲)多處君歸不可尋家貧清史在身老白雲
深掃雪開松徑䟽泉過竹林余生負丘壑相送亦何心
　　　秋興
流螢與落葉秋晩共紛紛返照城中盡寒砧雨外聞離
人見衰鬢獨鶴慕同羣生容在千里相思看碧雲
　　　送歸中丞使新羅
南憲銜恩去東夷泛海行天遥辭上國水盡到孤城已
變炎凉氣仍愁浩淼程雲濤不可極來徃見雙旌
　　　送少㣲上人東南遊
石梁人不到獨徃更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮
　　　送韋判官赴閩中
孤棹閩中客雙旌海上軍路人從北少嶺水向南分野
鶴傷情别林猿忌夜聞漢家崇亞相知子遠邀勲
　　　送人徃荆州
草色隨騘馬悠悠同出秦水傳雲夣曉山接洞庭春㠶
影連三峽猿聲近四鄰青門一分手難見杜陵人
　　　寄净虛上人初至雲門
寒蹤白雪裏法侣自提携竹徑通城下松門隔水西方
同沃州去不似武陵迷髣髴心知處髙峯是㑹稽
　　　尋劉處士
幾年人不見林下掩柴關留客當清夜逢君話舊山隔
城寒杵急帶月早鴻還南陌雖相近其如隠者閒
　　　遇劉員外長卿别墅
謝客開山後郊扉積水通江湖千里别衰老一樽同返
照寒川滿平田暮雪空滄洲自有趣不復哭途窮
　　五言排律
　　　春和杜相公移入長興宅奉呈諸宰執
欲向幽偏適還從絶地移秦官鼎食貴堯世土階卑㦸
户槐隂滿書牕竹葉垂纔分午夜漏遥隔萬年枝北闕
深恩在東林逺夣知日斜門掩映山逺樹參差論道齊
鴛(一作/鸞)翼題詩憶鳯池從公亦何幸長與珮聲隨
　　　贈鑒上人
律儀傳教誘僧臘老烟霄樹色依禪誦泉聲入寂寥寳
龕經末刼畫壁見南朝深竹風開合寒潭月動摇息心
歸静理愛道坐中宵更欲尋真去乗船泝海潮
　　　送湯中丞和蕃
繼好中司出天心外國知已傳堯雨露更說漢威儀隴
上應回首河源復載馳孤峯問徒御空磧見旌麾春草
鄉愁起邉城旅夣移莫嗟行地逺此去荅恩私
　　　送和西蕃使
白簡初分命黄金已在腰恩華通外國徒御發中朝雨
雪從邉起旌旗上隴遥暮天沙漠漠空礫馬蕭蕭寒路
隨河水關城見柳條和戎先罷戰知勝霍嫖姚
　　　送王相公赴幽州
台衮兼戎律勤憂秉化元鳯池東掖寵龍節北方尊長
路山河轉前驅鼔角喧人安布時令地逺荅君恩暮日
平沙淡秋風大斾翻漁陽在天末戀别信陵門
　　　送徐大夫赴南海
舊國當分閫天涯荅聖私大軍傳羽檄老將拜旌旗位
重登壇後恩深挂印時何年諌獵賦今日飲泉詩海内
求民瘼城隅見島夷由來黄覇去自有上台期
　　七言律詩
　　　早朝日寄所知(一作皇/甫冉)
長安雪後見歸鴻紫禁朝天拜舞同曙色漸分雙闕下
漏聲遥在百花中爐烟乍起開仙仗玉佩成行引上公
共荷發生同雨露不應黄葉久從風
　　　秋夕寄懷契上人
已見槿花朝委露獨悲孤鶴在人羣真僧出世心無事
静夜名香手自焚窻臨絶澗同流水客至孤峯掃白雲
更想清晨誦經處獨看松上雪紛紛
　　　張芬見訪郊居作
林中雨散早涼生已有迎秋促織聲三徑荒蕪羞對客
十年衰老愧稱兄愁心自惜江蘺晩(一作/短)世事方㸔木
槿榮君若罷官携手去尋山莫計白雲程
　　　奉寄中書王舎人
腰金載筆謁承明至道安禪得此生西掖幾年綸綍貴
東山遥夜薜蘿情風傳漏刻星河曙月上梧桐雨露清
聖主好文誰為薦閉門空賦子虗成
　　五言絶句
　　　洛中口號
還鄉不見家年老眼多淚車馬上河橋城中好天氣
　　　山下泉
漾漾帶山光澄澄倒林影那知石上喧却憶山中静
　　七言絶句
　　　酬竇拾遺秋日見呈(時此公自江/隂令除諌官)
孤城永巷時相見衰柳閒門日半斜欲送近臣朝魏闕
獨憐殘菊在陶家
　　　韋使君宅海榴詩
淮陽卧理有清風臘月榴花帶雪紅閉閣寂寥常對此
江湖心在數枝中
　　　㟧嶺四望
漢家仙仗在咸陽洛水東流出建章野老至今猶望幸
離宫晩樹獨蒼蒼
　
　
　
　
　
　
　
　
　
　
　
　
　
　二皇甫集巻八
跋
慎早聞詩於李文正先生曰唐人號能詩者無慮千家
其有傳者百餘集而止其集可以諷詠興觀難以章什
拈摘者自李杜外雖髙岑王孟固有憾然矣又曰選唐
者凡幾人雖精駁相出入然而良金美玉人共珍拾未
有隠焉者也慎周於是言則取唐集之存者披之其的
然可傳者昔人蓋嘗表之矣棄餘雖富平漫實繁山林
遐逺篇籍罕具者不必以未見為恨也河中劉閏之苦
勤聲律於唐尤數數者近輯二皇甫集將鍥布之吾觀
二子生實伯仲故調亦雅似時以方張景陽孟陽焉然
二張集吾不見其全矣跡若是者吾見二陸焉評者舎
陸而稱張知儗倫矣鳴呼二陸之集自昭明選外無留
良者况又甚亞乎吾於是安得不重有於文正之言也
正徳戊寅六月成都楊慎書
