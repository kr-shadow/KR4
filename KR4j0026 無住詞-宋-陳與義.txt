#+TITLE: 無住詞-宋-陳與義
#+DATE: 2016-06-11 12:26:42
#+SOURCE: github.com/kanripo/KR4j0026 master e858eb7c                
欽定四庫全書　　　　集部十
　提要
　　無住詞　　　　　　詞曲類一(詞集之屬/)
　　　　(臣/)等謹案無住詞一巻宋陳與義撰與義有
　　　　簡齋集别著録陳振孫書録解題載其無住
　　　　詞一巻以所居有無住菴故以名之與義詩
　　　　師老杜當時稱陳黄之後無逾之者其詞不
　　　　多且無長調而語意超絶黄昇花菴詞選稱
　　　　其可摩坡仙之壘至於虞美人之及至桃花
　　　　開後却匆匆臨江山之杏花疎影裏吹笛到
　　　　天眀等句胡仔漁隱叢話亦稱其清婉竒麗
　　　　盖當時亦絶重其詞也此本為毛晉所刋僅
　　　　十八闋而吐言天拔不作栁嚲鶯嬌之態亦
　　　　無蔬筍之氣殆扵首首可傳不能以篇帙之
　　　　少而廢之方回瀛奎律髓稱杜甫為一祖而
　　　　以黄庭堅陳師道及與義為三宗如以詞論
　　　　則師道為勉強學步庭堅為利鈍互陳皆迥
　　　　非與義之敵矣開巻法駕導引三闋與義已
　　　　自注其詞為擬作而諸家題本尚有稱為赤
　　　　城韓夫人所製列之仙鬼類中者證以本集
　　　　亦足訂小説之誣焉
　　潄玉詞　　　　　　　詞曲類一(詞集之屬/)
　　　　(臣/)等謹案潄玉詞一巻宋李清照撰清照號
　　　　易安居士濟南人禮部郎提㸃京東刑獄格
　　　　非之女湖州守趙眀誠之妻也清照工詩文
　　　　尢以詞擅名胡仔苕溪漁隐叢話稱其再適
　　　　張汝舟未㡬反目有啟事上綦處厚云猥以
　　　　桑榆之晩景配兹駔儈之下材傳者無不笑
　　　　之今其啟具載趙彦衛雲麓漫抄中李心傳
　　　　建炎以來繫年要録載其與後夫搆訟事尤
　　　　詳此本為毛晉汲古閣所刋巻末備載其軼
　　　　事逸文而不録此篇盖諱之也案陳振孫書
　　　　録解題載清照潄玉詞一巻又云别本作五
　　　　巻黄昇花菴詞選則稱潄玉詞三巻今皆不
　　　　傳此本僅詞十七闋附以金石録序一篇盖
　　　　後人裒輯為之已非其舊其金石録後序與
　　　　刻本所載詳略迥殊盖從容齋五筆中抄出
　　　　亦非完篇也清照以一婦人而詞格乃抗佚
　　　　周栁上張端義貴耳集極推其元宵詞永過
　　　　樂秋詞聲聲慢以為閨閣有此文筆殆為間
　　　　氣良非虚美雖篇帙無多固不能不寶而存
　　　　之為詞家一大宗矣乾隆四十六年十二月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　無住詞
　　　　　　　　　　　　宋　陳與義　撰
　　法駕導引(世傳頃年都下市肆中有道人攜烏衣/稚髻女子買酒獨飲女子歌詞以侑凡)
　　　(九闋皆非人世語或記之以問一道士道士驚/曰此赤城韓夫人所製水府蔡真君法駕導引)
　　　(也烏衣女子疑龍云得其/三而亡其二擬作三闋)
朝元路朝元路同駕玉華君千乘載花紅一色人間遥
指是祥雲囘望海光新
　　又
東風起東風起海上百花揺十八風鬟雲半動飛花和
雨著輕綃歸路碧迢迢
　　又
煙漠漠煙漠漠天澹一簾秋自洗玉舟斟白醴月華微
映是空舟歌罷海西流
　　虞美人(亭下桃花盛開/作長短句詠之)
十年花底承朝露看到江南樹洛陽城裏乂東風未必
桃花得似舊時紅　胭脂睡起春纔好應恨人空老心
情雖在只吟詩白髪劉郎孤負可憐枝
　　憶秦娥(五日移舟/明山下作)
魚龍舞湘君欲下瀟湘浦瀟湘浦興亡離合亂波平楚
　獨無尊酒酬端午移舟來聽明山雨明山雨白頭孤
客洞庭懷古
　　臨江僊(前/題)
高詠楚詞酬午日天涯節序怱怱榴花不似舞裙紅無
人知此意歌罷滿簾風　萬事一身傷老矣戎葵凝笑
墻東酒杯深淺去年同試澆橋下水今夕到湘中
　　虞美人(大光祖席醉/中賦長短句)
張帆欲去仍搔首更醉君家酒吟詩日日待春風及至
桃花開後却匆匆　歌聲頻為行人咽記著尊前雪明
朝酒醒大江流滿載一船離恨向衡州
　　㸃絳脣(紫陽/寒食)
寒食今年紫陽山下蠻江左竹籬烟鎖何處求新火
不解鄉音只怕人嫌我愁無奈短歌誰和風動梨花朶
　　虞美人(邢上友/㑹上)
超然堂上閒賓主不受人間暑氷盤圍坐此州無却有
一瓶和露玉芙蕖　亭亭風骨涼生牖消盡尊中酒酒
䦨明月轉城西照見紗巾藜杖帶香歸
　　漁家傲(福建/道中)
今日山頭雲欲舉青蛟素鳯移時舞行到石橋聞細雨
聴還住風吹却過溪西去　我欲尋詩寛久旅桃花落盡
春無所渺渺籃輿穿翠楚悠然處高林忽送黃鸝語
　　虞美人(余甲寅嵗自春官出守湖州秋杪道中荷/花無復存者乙卯嵗自瑣闥以病得請奉)
　　　(祠卜居青墩鎮立秋後三日行舟之前後如朝/霞相映望之不断也以長短句記之)
扁舟三日秋塘路平度荷花去病夫因病得來遊更值
滿川微雨洗新秋　去年長恨拏舟晚空見殘荷滿今
年何以報君恩一路繁花相送到青墩
　　浣溪沙(離杭日梁仲謀恵酒極清而美七月/十二日晚卧小閣巳而月上獨酌)
送了棲鴉復暮鐘欄干生影曲屏東卧看孤鶴駕天風
　起舞一樽明月下秋空如水酒如空謫仙已去與誰
同
　　玉樓春(青墩僧/舍作)
山人本合居巖嶺聊問支郎分半境殘年藜杖與綸巾
八尺庭中時㺯影　呼兒汲水添茶鼎甘勝吳山山下
井一甌清露一爐雲偏覺平生今日永
　　清平樂(朩/犀)
黃衫相倚翠葆層層底八月江南風日美㺯影山腰水
尾　楚人未識孤妍離騷遺恨千年無住菴中新事一
枝喚起幽禪
　　定風波
九日登高有故常隨晴隨雨一傳觴多病題詩無好句
孤負黄花今日十分黃　記得眉山文翰老曾道四時
佳節是重陽江海滿前懷古意誰㑹闌干三撫獨凄涼
　　菩薩鬘(荷/花)
南軒面對芙蓉浦宜風宜月還宜雨紅少綠多時簾前
光景奇　繩牀烏朩几盡日繁香裏睡起一篇新與花
為主人
　　南柯子(塔院/僧閣)
矯矯千年鶴茫茫萬里風闌干三面看秋空背插浮屠
千尺冷煙中　林塢村村暗溪流處處通此間何似玉
霄峰遥望蓬萊依約曉雲東
　　臨江僊(夜登小閣憶/洛中舊遊)
憶昔午橋橋上飲坐中多是豪英長溝流月去無聲杏
花疎影裏吹笛到天明　二十餘年如一夢此身雖在
堪驚閒登小閣看新晴古今多少事漁唱起三更
　
　
　
　
　
　無住詞
