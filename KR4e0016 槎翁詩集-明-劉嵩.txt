#+TITLE: 槎翁詩集-明-劉嵩
#+DATE: 2016-06-11 12:25:19
#+SOURCE: github.com/kanripo/KR4e0016 master cf7598d6                
欽定四庫全書　　　　　集部六
　槎翁詩集　　　　　　　别集類五(明/)
　　提要
　　　　臣等謹案槎翁詩集八巻明劉嵩撰嵩字子
　　　　髙初名楚泰和人元末舉于鄉洪武三年以
　　　　人材薦授職方郎中遷北平按察司副使坐
　　　　事輸作京師十三年手勅召為禮部侍郎署
　　　　禮部尚書致仕十四年復召為國子司業未
　　　　旬日卒嵩七歳能賦詩及長日課一篇讀書
　　　　天寒皸裂不少輟其在官舍孤燈諷誦夜分
　　　　不休葢其一生耽嗜吟咏刻苦甚至故年愈
　　　　老而詩亦愈工清江劉永之金華宋濓輩皆
　　　　極稱之當明之初雄才角立吳中詩派昉于
　　　　髙啟越中詩派昉于劉基閩中詩派昉于林
　　　　鴻嶺南詩派昉于孫蕡而江右詩派則昉于
　　　　嵩以清和婉約之音提導後進迨楊士奇等
　　　　　嗣起豫章人士復變為臺閣博大之體而骨
　　　　　力不堅久之遂浸成冗漫北地信陽乃乗其
　　　　　弊而力排之遂分正嘉之門户然嵩之平正
　　　　　典雅實不失為正聲固不能以末流放失併
　　　　　咎剏始之人矣乾隆四十五年三月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　槎翁詩集巻一
　　　　　　　　　　　　　明　劉嵩　撰
　　四言古詩
　　　言志贈友人
深山邃谷虎豹所憑𤣥霧翳雲蛟龍斯升芸芸暮蜉緝
緝秋蠅嘅彼下士志何由興嵗年云徂氷雪侵凌睠彼
皓首含涕撫膺契予夙好嘉爾友朋亦有㫖酒如溜如
澠可以樂衎髙融咸登仰睇白日翩其相仍道誼罔敦
憂患式増不曰尼父飲水曲肱媚貨附桓聖人不能我
行東原以陟崚嶒言采榮木手挽其藤素秋以風霜露
乃凝黄鵠斯舉天髙氣澄送子于邁服子徽稱理棹河
湄頳霞晨蒸何以益我敦教而承友道之薄噫其春氷
爾𢎞其居夕惕兢兢人亦有言谷増而陵聖途云遐氣
力曷勝朂爾躑躅暨于鶱騰
　　　題唐子華江居平逺圖
宛其長洲在彼中流上列灌木旁引髙丘彼君子居于
林之右言敞東軒緬覿平岫盤石在渚叢䕃在門有風
夏涼維日冬温豈無方舟可以遊釣言曳其杖於焉遐
眺油油行雲靡靡逝波嵗既晏矣云如之何鳥鳴于谷
魚麗于罶君子之居君子之友
　　　題寧都州學圖(有序/)
　　同夫鄭君修郡庠之禮殿垂成而代去其友人唐
　　旂王禮田觀懼君之去此無以慰其思而繫斯情
　　也乃命繪工圖其新廟併肖其環州山水之勝以
　　贈君於是南平劉楚敬賛于圖之右隅以申美之
出自西門至於泮宫我游伊何以觀民風乃覯新殿翼
翼崇崇伊誰修之維鄭之功鄭其戾止弁巾俅俅爰率
童冠以詠以游屬兹暮春言眺中州慷當以歌企彼前
修何以樂此薄寫我心濯纓于泉援琴于林求我良友
言陟雲岑苒苒雲木交交鳴禽山則有石川則有波君
子維教乃切乃磋翩其白駒越于澗阿逝將去此憂如
之何日月于邁山川逶迤懐君之來方何為期爰繪于
圖亦頌以詩歸言觀之式慰爾思
　　　題蘭
山則有石谷則有蘭我思美人兹之永嘆
奕奕翠羽翹翹紫蕤何以求之山阿水涯
迴風猗猗白石皜皜山中無人念此芳草
深林之幽式聞其香安得佩之蓉裾芰裳
　　　書帶軒詩為鄭同夫賦
讀書何所西山之陽崇軒朝躋其雲蒼蒼有草有草埀
帶而厲匪伊埀之君子所萟濯以甘雨揚之谷風有蔚
其苖則靡所同人亦有言匪韭匪薤不有君子孰曰書
帶在昔孔聖仰鑚庖羲或韋其編亦三絶之我樂我書
爰啟其紐我其藏之或繫于肘相彼良苖亦緜其藨譬
之樹蘭毋混彼艾蕭我思不其(山名/)逺而莫至宜爾孫
子是有是似尚勿翦薙之以蕃厥世
　　　七噫歌(有序/)
　　昔梁鴻由灞陵山出闗過京師傷漢室之亂作五
　　噫歌西昌予父母國也一旦傾覆於鄰宼殘毒甚
　　矣是日予從水東登高丘望予弟不見因増其辭
　　賦七噫以抒其悲憤且以竊附於昔人遺意云
陟彼高丘言望新城烟焰勃烈金鐵鏘鳴噫豺虎狉狉
啗人肝腦隂風薄雲僵尸横道噫彼奔曷從楫人相仇
牽衣蹈河骨肉漂流噫負載槖囊牛羊交馳號哭振
野俘係纍纍噫孰繁生息而玩厥虞城壘葺矣而無人
乎噫曰予有弟孰往訊旃河不可馮淚下如泉噫白日
下照幽幽其光孰訴上天爾民卒痒噫
　　　尚友齋為曠伯逵賦
繄予之生乃後古人豈不尚友逺而莫因譬彼方夜思
見出日狂走大呼秪益其疾及求吾心夫豈逺而晝讀
其書夜夢見之我疑其生世謂其死不曰斯今亦有君
子有鳥有鳥鳴於高林彼君子兮懷之好音眎彼日月
滔滔其邁人而離居曷云不戒聞子今日涉江逺來何
以來思贈之瓊瑰穆穆其風菀菀者栁何以永日且以
酌酒汎汎中流招之以舟一日不見余心則憂居則同
襺出則更􁣎云胡拒之彼則有挾我友曠逵友道則隆
維彼所尚實獲我同蓬依於麻禾亂於莠嗟爾君子式
尚爾友
　　　觀劉將軍禡旗詩
辛卯秋孟吉維己酉藩使來筠以飭我糾曰命爾樞往
禦羣醜惟此羣醜善良是讎于彼南恩于此新州􁍎出
蜮没羣囂以咻將軍承命陳鞠我旅閲籍㸃行頒令齊
伍荷戈百千來集如雨榖旦之禡庚戌令辰赤日載熻
我服具陳擁旃設次壇壝則神有畟者戈氂毛蓬蓬繚
以緜蕝屹其在中兵刃旁合雜沓其鋒將軍升壇笳鼓
三奏爾士爾卒孰或敢後肥牲大樽工祝在侑指撝六
丁呼召五方靈風颯然我斾載揚殺氣成雲䕃於中央
斬雞磔牲瀝酒以血將軍灌徹大啖雄餟觀者愴惻行
者忭悦我兵我旂出于南門長刀在佩雕弓在鞬羣馬
振鳴塵埃晝昏將軍從容衣不重甲顧盼流威匪玩匪
狎我勇方張爾燕則洽於赫將軍幽并之豪世鎮南土
服於弓刀豈恫而逸惟賢斯勞昔戍封州昔征漳境先
登破圍梟黠受領藐焉西寇曽足以騁何山無石何海
不波山高海深我行如何蠻方既同曷其還歌北瞻淮
河徭役棼泯嗟嗟海隅乃試其蠢肆而殄之天子所憫
天子所憫四方底綏將軍秉䖍是究是思䇿勲有竒視
此頌詩
　　　題畫魚四章
我觀于河其魚維鯖豈有潑潑而困於笭
我觀于河其魚維鮊水深月寒聞其瀺泎
我觀于河其魚維鱖羣鮮則微孰飲爾噬
我觀于河其魚維鯉雷雨斯作一舉萬里
　　　題九鷥圖(有序/)
　　廬陵李君慶逺示余所藏九鷥圖其潔白清厲有
　　嫓徳之義而或峙或翔有出處之道焉南平劉楚
　　為作賛曰
振振者鷺在渚之藪我儀圖之其麗維九顧盼和鳴八
跱一飛昻首跂足覬其具依彼飛而旋亦念羣處清風
載颺濯濯其羽乃睠渚曲維石巉㟽上延松梅下翳叢
篠爰得其所游咏一方或羣而飛葢未可量嘉爾君子
潔白無二可儀于朝亦簉于位嗟嗟百鷙不如一鶚式
詠振振以繼舞籥
　　　南門司柝詩贈玉珊克溫
鳴柝何所南門之下孰其司之肅肅有儀出日自東我
柝既閒行道憧憧我闢我闗日之既夕行道滌滌我時
其閉我柝載擊柝聲揚揚萬夫之防一息弗戒予職之
荒相彼高車其祿有餘慮殫力劬憂患是居我司我柝
是力是度貧卑之居君子之樂古之抱闗亦有晨門勿
果忘哉敬爾司存
　　　觀瀾(有序/)
　　湯君堯佐嘗作亭於浠水之陽而以觀瀾名之將
　　以志學也以他日告其友西昌劉嵩聞而嘉之為
　　賦四言詩俾識諸亭上
子曷觀乎維水有瀾其瀾伊何厥觀實難我觀河江其
量弗殫積石岷峨本鉅力完萬折千支潗湁瀰漫激為
大波濚為文湍其來無窮其迴無端既來既迴齊并汨
攅如車之旋如風之摶浩乎沛而莫之或干相彼斷港
潢汙所敦漂浮幾何忽焉中乾有斐湯君維學是安作
亭浠厓物無遁觀臨淵者危望洋者歎卓彼孟軻是仰
是鑚我詩於楹永以弗刋
　　　墨龍賛為蕭時卿賦
躍于墨池見其鬛鬐雷動雲從而時雨之
　　　比丘觀音賛
補陀如如人天具瞻現真實相不假莊嚴如蓮得水灌
溉滋悦如水注瓶表裏洞徹光彌覺海香滿旃檀得大
自在作如是觀
　　　題鏡面二水圖
此二水者實本一源或翔而潮或激而湍海濶風高雲
蒸霧摶混然同歸庶無異觀
　　　題山雲居圖為樊都事仲郛賦
我居何所南山之下油油者雲窈窈其阻衡門在阿翳
彼嘉林上有鳴鳥懷之好音良晨載興游睇川沚榛蹊
邈緜有客戾止琴瑟在庭清罇載羅掃地布席援絃咏
歌我歌我酧白雲在谷聊可為娛孰云不足雲之升矣
風或颺之曽于是處而忘世為淒其渰矣雨亦濡只羣
生烝烝澤施曷已雲斂而舒山高以深彼君子兮悠悠
我心
　　古樂府
　　　門有車馬客
門有車馬客光彩一何都謂從天上來意氣傾萬夫銀
鞍耀流星丹轂夾華月白馬驕且馳浮雲逓明滅鳴鞘
赴咸陽執㦸趨承明二十事征戰三十成功名出䕶塞
上軍入典禁中直五侯與七貴調笑同出入相如早還
蜀季子終相秦如何衡門士抱膝長苦辛
　　　結客少年場
結客少年場少年本同調肝膽各自懸持之以相照我
有百鍊劒五花驄不敢自愛惜拔劒贈馬期相從憧憧
車馬都門道花發鳥啼風日好顔朱鬢綠艷青春第一
成名須在早銅盤登壇㰱血時白日青天聞苦詞男兒
賭命報知己莫遣衰老徒傷悲手持一尊酒自唱馬上
歌目光稜稜髮上指年少無成將奈何
　　　將進酒
高堂帟帳圍暖烟繁絃急管喧兩筵主人敬客奉觴酒
再拜客前百千壽玻瓈鴨綠鵝乳黄紫檀夜壓松花香
吳姬窈窕解歌舞眉黛嬌春凝煖光古來豪傑重然諾
意氣相傾等山嶽腰間自有雙吳鉤換酒醉君君莫愁
　　　芳樹篇
芳樹好容華深深映狹斜二月三月時千枝萬枝花夜
舞留瓊珮春逰礙寶車折榮貽逺者含思獨咨嗟
　　　少年行
乍出建章宫還過酒肆中聽歌留寶劒數鴈試雕弓烟
草一片綠風花千㸃紅馬驕嘶不住直驟渭城東
　　　東方行
東方閃閃啼早鴉美人愁眠隔窻紗桐葉樹下人來往
銀牀轆轤夢中響
　　　鳯笙曲
洪水蕩八極丹霞標五城仙人從東來邀我吹鳯笙鳯
凰雙飛錦翼明三十六管排崢嶸長風巻入碧雲裏仙
仗忽擁千霓旌六龍騁駕若木晴仙樂沓奏天中京雙
成起舞韓衆聽此曲佀是升天行天門窈窕九陛平聞
有雲霧雷鼓相砰鍧手招仙人馭竒氣乃是山中龍虎
精張公錬丹金液成洞門石室餘秋聲雲中仙駕如可
待願逐盧敖逰太清
　　　照鏡曲
蟠螭雙銜錦帶紅粧臺刻玉秋玲瓏綵雲忽開紫鸞舞
明月夜墮香奩中美人粧罷房櫳香鸚鵡呼寒帳中曉
拍簇花迎笑靨開低飛黛綠秋娥小滿庭桃李各嬌春
顧影含羞便惱人愁來獨掩雲屏宿手持寶釵扣寒玉
吳錦蜀粉暗消磨淚滿菱花奈别何不知昨夜愁深淺
但覺朝來華髪多
　　　空城雀
空城雀鳴且飛一朝驅入羅網去雲天有路何時歸
空城雀飛且止林栖有匹巢有子分飛不知後生死
空城雀遭網羅塌翼垂頭憔悴多不能高飛將奈何
　　　古離别
天蒼蒼地靡靡東西相距幾萬里日月來往朝夕間逰
子一去何當還羅衣血淚紅斑斑芳塵掩鏡愁朱顔昔
時送别長安道幾見春風蕩芳草金鞍錦韉不可期紫
燕黄鸝坐中老知君自有心賤妾空自憐一束錦字書
何能到君邊海中珊瑚泥底藕不見青天終不朽
　　　漂母吟
蛟龍失雲雨或與鰕蟹儔壯士偶窮困寄食何足羞淮
河之水東北流母心直為王孫憂黄金無光劒失色白
日又落城西頭請君置魚竿進此盤中脯丈夫性命未
可輕君獨胡為在塵土咸陽王氣如雲馳壟上亦有呼
兵兒風塵滿眼慎所之但願王孫無饑時
　　　江南㺯
江浦晴雲作水流鴛鴦哺雛花滿頭沙堤十里寒溘溘
湘娥踏漿搖春愁菖蒲葉齊寶刀綠珮魚雙翦琪花玉
酸風吹雨不見人一夜啼痕繡叢竹
　　　姑蘇曲
姑蘇城頭烏夜啼姑蘇臺上風淒淒芙蓉露冷秋香死
美人夜泣雙蛾低銅龍咽寒更漏促手撥繁絃轉紅玉
鴛鴦飛去屧廊空猶唱吳宫舊時曲吳山青青吳殿荒
麋鹿來逰春草長闔閭門户東風起年年花落愁西子
　　　鴛鴦吟(有序/)
　　積雨澄霽高齋閴寥池有匹鳥於焉逍遙未賡詩
　　客之歌遽動獵人之想羽翼雙舉畢羅四張載止
　　載飛盖亦危矣使滄波萬里雖馴狎不可得況得
　　而矰繳之耶惕焉余懷援筆賦此
鴛鴦爾何來蕩漾野塘水塘水汚不流雙雙乃自止雲
霞下照青黛光弄影宛在塘中央惜爾錦翼多文章翩
翩遊俠兒欵欵治羅罬驅之向南飛意欲投所設成湯
昔好德三面或解之爾獨不用命咫尺罹艱危洞庭瀟
湘春風綠波芳草可哺芙蓉可窠飲啄失所吾將奈何
　　　傷舉郎詞
有姪有姪兮出幼齒筋骨充緊兮目光如水重城忽隳
兮風塵起掠爾家兮驅爾以徙短戈揮兮白刃指母不
得將兮父不得子攔道長號兮衣載褫山路夜行兮泥
没其趾汝書在牀兮庭有遺履汝歸何時兮而拘于彼
月光明明兮在地鴻鵠之飛可以乘汝兮盍歸來兮故
里
　　　烏鳶歎
乳鴨戲水中三三五五羣相聚烏鳶從東來瞥然攫向
空中去我無勁箭射飛鳶仰視青天還自憐
　　　白練帶詞
白練帶長且美飛來青樹顛宛轉修竹裏南園日暮無
人來一雙下飲寒塘水
　　　秋夜詞
林烏夜啼金井西蟋蟀在户聲相齊中天無雲白露下
漸見梧桐青葉低幽閨此時愁獨曉蘭燈雙照蛾眉小
歌聲恐逐迴風高掩抑氷絃破清悄弦中語語心自傷
低頭却看明月光羅衣一夜惜顔色庭草明日沾秋霜
甘心霜下草秪在堦庭好不作白楊花飛飛洛陽道
　　　紫騮馬
郎騎紫騮馬來向門前下馬尾捎赤雲銀鞍色相射願
郎騎馬去復來珊瑚作鞭絲結䪎縱令逺去玉闗外千
里應須一日迴
　　　秋夜長
月出烏啼城上頭閨中美人含逺愁銀河迢迢當北樓
褰帷㺯影揚清謳月光如水地上流珠箔㣲茫懸兩鈎
羅衣半捲涼颼颼起坐數盡寒更籌更籌數盡明不發
明日鏡中生白髮
　　　愛妾換馬
請以白玉質換君青雲驄豈不重顔色所悲道路窮朝
馳月窟西夕憩崑崙東一去闗塞逺寧惜閨帷空美人
聞馬嘶含涕出房櫳愛移丈夫性德稱慚冶容素絲妾
所理薄奉羈與籠願因承光景流盼鞍轡中君行倘未
已千里仍相從
　　　長相思
長相思乃在青天之外碧海之湄我欲見之望不極側
身太息涕漣洏昔與君别者驅車臨路岐車塵向南起
迴風吹滅之君行遙遙邈不可持含悲蓄憤鬱其纍纍
瞻彼出月弦望有時乃靡朝夕如渴如饑落葉飄颻寧
返枝東流之水無還期重華一去萬里絶湘江秋竹何
離離寧為懊惱曲莫奏長相思思長意逺君不知妾心
所陳多苦辭
　　　荷葉黄
荷葉黄荷葉青四月五月風日清荷葉青荷葉黄八月
九月秋風涼越湖女兒顔似玉隔船窺郎心眼熟赤尾
鯉魚花下逰白頭鴛鴦露中宿歡㑹苦乖絶歲月同飛
楊王母不西逰蛾眉刷秋霜少年之樂樂未央莫遣老
大徒悲傷獨不見荷葉黄
　　　賦戰旗
疾風吹大旗西出洛陽城鳶鳥並飛動熊虎歘縱横披
排中軍帳飄揚列騎營萬人囘首處太白獨分明
　　　烏夜啼贈友人别
華燈張筵促弦急隔簾霜落風吹入琴中彈得烏夜啼
啼聲夜寒高復低林烏何來飛撥刺夜半啞啞聲不歇
姑蘇城上拂黄雲銅雀枝邊繞明月月行漸逺聲漸稀
揚彩各自東西飛東邊日中有伴侣看汝飛鳴日邊去
　　　祝船詞
㟁頭擊鼓人聚蟻吉日挽船下江水新船龍行氣勢雄
頭搶入水尾挿空篙師跪拜祝船聖牲紙前陳啟神聽
沿江靈廟八十四聞請齊來共歡慶五湖四海道路通
蛟虵不逢無惡風大石低頭小石卧吕梁灧澦輕輕過
吳粳蜀麻淮海鹺大商滿載黄金多年年早歸謝神福
酒澆船頭賽羊肉
　　五言古詩
　　　春日出郊和楊公榮
閒居惜陽麗延睇川原平憂端不自理濁慮何由澄怡
怡惠風暢杲杲旭日明長懷杕杜嘆永睠伐木情顧影
褰我裳沈唫撫我楹林暄好鳥和日暮浮雲生蚤傷離
索居矧復世患嬰素心在逺道何以遺芳馨側聞集羣
彦近作南郊行攄懷屬觚翰結歡逾弟兄委珮鳴雙璫
輕裘粲三英意氣重許與片言山嶽傾蹇獨苦局促不
得聆清評寧逐車底塵不隨水中萍末途及攀援終焉
䇿華名棄繻去吳楚驅馬邁幽并所渝同心者視此白
水盟
　　　古詩五章奉寄徐南卿鄒致和二賢良
涼風吹庭樹摵摵鳴未已中宵起彷徨所思在君子君
子昔言别二月栁始青栁今成枯枝白露泫以零合并
良獨難日月行當晚自非木石心誰得不懷逺
　　　其二
攜書出重門擬寄南飛翼書中有深情不道長相憶相
憶不相見思攀芳桂枝人言道路逺持此將安之豈無
清夜夢東渡章江水水深愁復迷一夕思千里
　　　其三
江干秋氣高木落帝子渚永懷羣彦集清景契晤語山
南與山北樂子豈無所浮雲日暮合羌獨久延佇翩翩
雙黄鵠千里奮一舉勿以遐我心而多憚修阻
　　　其四
長林何逶迤下䕃清溪流芳苕戴墜露黄鳥復鳴秋逺
色正蒼蒼衆木一何稠星埀水面白雲落岩口幽思得
良友晤可以汎方舟
　　　其五
巒巒山隂竹結根廣庭阿宻雪掩茂葉㣲風振纎柯秀
色正周列繁隂亦旁羅君子抱幽素終然葆真和熒熒
澗底花靡靡園中莎及時詎不榮晏歲當如何
　　　陪鄭同夫唐寅亮諸同志㑹飲管氏山亭分韻
　　　得出字
涉溪謁林祠春日戒維吉閒情既怡蕩塵慮忽已失當
筵揖羣彦玉雪動昭質登高屬能賦臨水思散帙芳亭
稍登讌清醥屢浮溢幽懷契綢繆𤣥論入靚密碧篠連
深池朱華耀初日川原何逶迤山水亦蕩潏仙遊匪無
悰雅詠當有述泠泠風南至皎皎月東出言志適所存
吾其舍鳴瑟
　　　步虚擬詞贈紫陽蕭煉師
璿宫霽景澄彤墀綠雲上星聮黄姑渚露下仙人掌金
文乍葳蕤羽翿亦森爽翠林閃霞光丹壑流清響𡨕觀
羣動根大化何漭漭飛歩凌紫清𤣥幽契遐想
　　　述懷八首奉柬白景和
隆暑夏方熾赤曦煽炎烟六街流景中車馬驅不前引
睇西北隅煩沖抱悁悁濯足滄海流散髮崑崙巔豈無
瓊樹䕃思爾風泠然
　　　其二
穆穆羽人館肅肅君子居清風東南至層構邃且虚左
陳樽與壺右列圖與書燕休而翺逰其樂恒有餘乃知
習静者乘化本自如
　　　其三
聞君昔逰宦四牡戒南騁凌深陟廬阜歴險薄炎嶺才
名時共推剛毅夙所秉竟辭金陵幕旋理瀟湘艇却卧
山雲深清歌動吳郢
　　　其四
美人出南國皎若瓊樹枝雲日麗春服光彩不可持粲
粲白玉齒宛宛青娥眉含情盼天末獨立以遐思當歌
復不發聽者今為誰
　　　其五
汎舟越江湖晤言屬良友朝辭鳯臺側夕憩錦江口思
采蒲與荷游咏樂且久芳華隔秋浦零悴復何有懐哉
託綢繆結珮以瓊玖
　　　其六
琴瑟有正音自異淫與哇高張弦易絶低促聲苦乖敢
傷知者寡自愧鮮所諧泠泠澗中泉窈窈雲際厓誓將
千古意託在君子懐
　　　其七
㣲生寡所資素食在貧賤枯如枝上蜩飄若梁間燕長
纓非固違短褐豈終戀榮名難強致華采羞自衒獨處
衡門幽悲歌淚如霰
　　　其八
鴻鵠乘天風搖蕩日已逺聲沈蘭渚烟影絶浮雲巘高
河入夕迥列宿光烜烜豈不顧其羣前飛屢回轉淒其
霜露積惻愴歲年晚
　　　㑹飲曽氏西軒
蓮塘水濊濊涼氣秋始旦西軒集朋儔游咏日已半當
堦緣碧蘚前垣出蒼簳列席粲有華飛觴急無筭緬焉
思逺人振筴方弭亂笳鼓横清江烟塵翳南岸感之念
時理短曲不成按中心忽如醉沈唫睇遙漢自非桃源
邃何以永樂衎窮居且終日黽勉増慨歎
　　　次王子啟夜坐懐曠伯逵
褰帷惜良夜起坐臨清池窈窕月奩合逶迤雲珮埀蟲
響初寒候烏啼欲曙時況復念良友遲回勞所思
　　　寄贈余元帥
客從舒城來為言好舒城寇來不敢近主將專雄兵舳
艫亘長江笳鼓中夜鳴流電激飛砲浮雲夾長旌前衝
有游騎士卒魚麗行既戰東城郛復守北郭營開闗忽
縱擊入陣歘縱横獻捷轅門下日晏賔從盈飲至列綺
食迴歌調玉笙悵然登高臺四顧但榛荆淮襄既蕩析
江漢何由清擊劍抉浮雲彷徨念周京至今戎服事六
載憂患并皇眷有嘉賚思底東南平藩翰有如此為君
誦休聲我實經喪亂永懐仲宣情揮涕謝客言感激此
平生安得駕雲翼從之以東征
　　　遐想亭詩為劉元善賦
登高望神州邈矣何渺緜西窮弱水涯東極扶桑巔劒
閣連蜀棧幽都涉水天􁊢嶫帶衡嶽逶迤注秦川駕車
安得馳汎河苦無舩君子暢𤣥覽構亭向林泉睠言寄
遐想臨眺豁以宣高深亦何窮古今浩無邊豈但四海
外亦在千載前撫劍懷壯游攬轡思高賢對酒不能飲
丘塵正駢闐下士傷局促高人乃超然神情茍弗曠跬
步先尤愆窅窅天際雲悠悠海中仙茫茫安可極耿耿
徒自憐
　　　答次羅斗明感懐一首時道阻留滯江上併柬
　　　曽魯卿令尹
川原下寒日笳鼓喧清秋異郡阻時危客心終夜浮華
簮感徂年志士悲同仇羇唫本思越哀怨仍傷周道路
邈以逺林泉深且幽邃館俯中河兩賢此淹留林鳥戀
舊棲池魚思故游愕夢劇飄風愁腸甚攅矛理亂自相
乘勉為汎虚舟悠然任化運窮達安其由
　　　與周思忠劉孟文諸君子㑹飲李克貞宅分韻
　　　得三字
秋日淒以烈華軒何潭潭衆賔適燕止涼飈颯崇楠籩
豆秋有光冠珮蔚交參嘗聞旅也語式奏樂且湛獻酬
禮百千言議陳再三授簡慚末至懐賢惕高談兵戈屬
時危風塵蔽東南罹疚秪自傷太康寧敢貪反顧企明
哲悲歌戀林巖仰睇天際雲中情何由緘
　　　送楊公望赴京得滿字
君行服初命列讌當候館賔從塞道周風烟激危管舟
航既汎汎珮璲亦鞙鞙滄江東流深浮雲北飛逺林含
春雨潤石抱蒼山轉朝驅歴荆吳夕秣邁齊兖凌雲紫
殿重栖日丹闕烜玉塞繚都城金河注林苑薇垣甚𢎞
敞天衢實夷坦鳯毛出西掖鷺翿翳雲䍐誰論羽林直
自足郎官選茂名朂樹立令緒慎繼纉兹辰悵言别于
餞宜樂衎日麗花氣薫鶯啼草香暖承恩貴在早趣駕
焉得緩仰懐天外翮俯愧溝中伴竚立睇遐征城闉月
初滿
　　　擬古四章將適鍾陵贈别廖子所
南征有孤鴈爰止河之洲一鴈西北來飛鳴以相求厥
初異生族及此同泳游唼食以終日中情甚綢繆月落
霜正飛繁星激中流豈不念羣處安居或多尤肅肅待
明發逝此各有謀鳴聲倘相及猶足慰離憂
　　　其二
㷀㷀幽閨婦嫋嫋當窻栁盛年而離居忽忽傷老醜臨
流採荷花水深不見藕愁如風中絲錯亂紛在手獨攜
合懽帶誰結同心紐佳期諒不違歲月浩難守
　　　其三
東鄰淘眢井拾得古時釵並頭餘一扇長股折兩叉早
辭膩粉汚甘就泥沙埋至寶識夜氣寒光出瑤堦鍊多
色不改世逺製乃乖沈唫傷老大嗤笑來姝娃淫巧奪
衆目諒非時所諧藏之第勿言毋以傷我懐
　　　其四
少小同里閈不識里閈人與君南北巷何似東西鄰束
髪事逺遊不得長相親況復老大輩長成先十春飄飄
林上風亦逐車下塵未必志氣士相疏遂沈淪乃者涉
中澤言採秋風蘋持贈同心者庶以麗佩紉春華豈不
榮憔悴易傷神高誼嫓金石終為雷與陳
　　　春日述懐五首
螻蟈當夜鳴禽鳥亦晨喧豈不感芳序乘時如有言鄙
人昧達識沈鬱寡所宣觸物懼乖違噂沓焉得論高言
誰為倡欲吐且復吞庶幾服𤣥黙於道契彌敦
　　　其二
青青道傍栁鬱鬱園中葵葵長有芳葉栁生無完枝所
託勢則殊榮悴固其宜寄言乘時者皦皦難自持春雨
沛嘉樹動與旬朔逾積隂滯羣品流潦溢九衢摵摵西
北風㝠㝠混晨晡雲解復旋布出日不須臾
　　　其三
三農苦告雨苖腐麥恐無陵衍卒騫崩涔汙擬瀛湖居
人懼沈墊行者愁沾濡明明青皇令陽徳乃不敷至仁
本滋育豈曰肆毒荼所憂後炎赫閟嗇成焦枯
　　　其四
芳序積霪雨淒其薄涼風物情感催促世故傷樊籠宛
宛陵中苕㠜㠜江上楓新荑掩茂綠舊蘤舒輕紅調音
愧流鶯矯翼怍㝠鴻沈鬱坐中庭幽賞誰與同援琴發
綠水操翰縈文虹志愜本理齊處裕在德豐推移有常
運深穆自𤣥功永言契達觀毋為戚終窮
　　　其五
盈盈東窻姝粲粲西樓姬東風二三月相向拂娥眉娥
眉各宛曲玉珮光陸離鳴筝左右彈鳯管雙雙吹曲意
承光寵惜此艷陽時南鄰有少婦閉門斂容儀碧草掩
行跡白日守空帷過時獨不售徒為當世嗤
　　　春日懐金精舊游
明月出東壁衆星亦煌煌念我平生友邈在天一方春
風起中澤百草何茫茫歲月奄以逾所悲半存亡緬懐
昔合并言笑得共將朝游將軍幕暮宿羽士房列騎奏
鼓笳飛觴鳴珮璫金精既攬秀石華復褰芳汎渚拾翠
羽憩林擷𤣥霜情好夙所敦嘯歌樂未央浮雲一朝散
東西永相望事往迹空存時移心孔傷我行屬緒春懐
逺登崇岡跋彼重灘阻雲石聿蒼蒼石鯨久潜伏木鶴
安能翔豈無一尺書感此道路長願因託飄風宛轉吹
君裳終然慮迴逺竚立以彷徨
　　　贈黄君寶棄吏歸臨川
我性昧章律舉世嗤其迂奈何恥深刻終戀詩與書往
年旅江縣縣小煩追胥道逢前呵人意氣傾乘車有美
黄司曹相眎意有餘高堂罷鳴琴退食當前除零露沾
衣裳淒風薄髯鬚悵然置公牘為我立須臾苦云罷蹇
姿不任䇿與驅清談與佳句寧塞上官需俯眎疲墊氓
何能援泥塗永念鶴髪親經年倚門閭胡為事㣲禄竟
與定省疎矧兹春事殷鋤犂當荷扶汝水東北流鳯山
須結廬翩然事長揖脱身復為儒此道誠厲俗此志當
不渝安得駕黄鵠乘風與之俱
　　　詠懐一首(有序/)
　　丁亥七月聞閩寇破汀州連城寧化等縣八月聞
　　已侵石城界余兄子中主藍田黄氏黄悉奔竄山
　　中而子中暫止淨果寺今未知出贛否也道里阨
　　塞有懐悵然
驚風吹隂霾慘澹從南來羣山不可見贛水流喧豗浮
梁限舟楫蒼茫使人哀竊聞閩寇發跳梁驅駑駘嘯呼
千百輩日甚蟻垤培倒廩奪官粟揭竿事行枚汀州前
月破屬縣如綴鋂寨營少構結倉卒罹罿䍙脱身鋒刄
徒潜行哭焚灰長纓隕巨弩紫綬竄草萊鄰邑號虎
狼具狀檄所該月中羽書下郵吏疲鞍􁀙百步不囘頭
夜呼城門開人心實危慄天意固久肧夜來大星墜血
色燭九垓見者不及瞬曳尾東南隈父老行歎息兒童
且嗤咍承平亦既久敢謂無遺才干戈在窮谷戰馬或
虺隤奔騰捷猿狖何以收渠魁石城界其左剽掠易歴
陔繁雲接巉壤殺氣侵崇峐奈何墟燼者直以封利媒
我兄藍田寓阻修困炎埃似聞饑竄日飲水不滿杯獨
辭主翁宅寄跡蓮花臺消息苦不真出灘何悠哉令我
引睇之淚眼如凝衃武山當我前落日紅焞焞大軍動
地至笳鼓生風雷旌旂蔽積水參差遡雲桅所幸氣候
時清霜折羣荄長風肅金氣槁振枯亦摧鼎湯寧躍鱗
沙日㑹曝腮終然不遑寐念此懷憂悝起瞻華葢尊紫
氣明三台再拜覽餘輝天庭正高傀中原蓄精鋭金城
屹龍堆計日荆棘除道路終恢恢便當引輕纜往迎泛
㳂洄歸來慰親婭為兄具樽罍復此當幾時愁腸日周
迴仰彼林表翮雙飛故毰毸誰憐失羣鳥悲鳴正徘徊
　　　㳂鄧溪登石盤嶺(有序/)
　　㳂鄧溪登石盤嶺小憩復緣嶺後出延禧觀抵夕
　　月上同廖子所胡思齊劉仲貞嚴文炳行歌而歸
㳂溪弄潺沄舉首見絶壁石脚挿白沙崩崖舊時劈始
登足輕慓稍瞰心怵惕圓峰覆錡釡懸澗瀉瓴甋當時
風雨交雲氣走霹靂兀立蒼茫中隤然欲無敵夤緣背
前路陟巘欣後覿委蛇冠彤霞􁊢嶫挂赤霓梯危出深
窈指道轉岑寂寒葩泫零露幽翳明的皪迂迴落陂陀
清晨方踧踖喬林雜松檟𤣥宇散簷樀逝將覲天人披
髮調笙笛神仙豈在逺塵慮恐未滌行歌答清歗次第
記所歴迴風散殘雨列宿光可摘羣動亦暫休啼􁀙在
葭荻意行得無為念此増感激
　　　美彭澤王令尹建清忠書院
陶令本遺世三逕亦已多感慨起田園從容理絃歌一
朝謝時人去官如脱疴至今門前栁清照湖上波狄公
後來者屏斥留山阿維時改唐紀翕翕張網羅公也立
高廟拜之涕滂沱至今林木幽夜月聞珮珂二賢去已
久兹事凜不磨令尹建新亭合祀理不頗上以厲風節
下以育菁莪悠悠百世下興感當如何
　　　贈别王令尹
聞君解印綬將有山東歸山東亦何好毋使我願違隂
隂壠上桑下有雛雉飛沄沄九江水虎渡不敢威一邑
幾百家夕寐恒敞扉矧復饑癘餘瘠者今始肥奈何去
斯邑山水無光輝老翁卧行轍婦女扣馬鞿馬鳴秋風
高載驅正騑騑歌謠有遺思因之拊弦徽不恨去者遙
但傷來者稀
　　　戊子六月喜雨(有序/)
　　戊子六月廿日喜雨適克正李茂材客舒氏館告
　　歸黄羅庄館人弗許既夕因復命燈暢飲客有言
　　湘寇事者明日因以賦别
溪原雨既作暝色復慘䨴亂雲無時興淫浸恐奔潰居
人坐當户煩暑欣滌溉㝠㝠飛鳥絶窈窈横岡背黄羅
六七里舉首一山對念子暫阻修而多發幽慨神馳碧
林表思豁澄宇外輿蓋強僕夫逝將汨泥穢親情見欵
曲屢起捉衿珮側足石逕㣲頗亦慮迷殆野航終不渡
潦勢方益大且復連夜牀高談慰憂痗時維秋夏交變
惕蜂蟻隊湘湖蕩流波其色黯𤣥黛將軍久駐馬農畝
應釋耒簮裾恬食息豺虎越闤闠明王布德澤此理竟
誰昧秋風落刁斗夕露霑甲鎧豈知藜藿味優暇乃我
輩勉君遲遁思過雨方可愛持杯接華燭登俎烝肴載
庭蕪欣濯濯涼葉交䒫䒫吁嗟治亂機倚伏紛萬態衆
流終赴海羣巘必宗岱懽期且莫違天道終有在矧兹
服平素陳誼炯肝肺誰能傷局促而不思奮淬㑹合如
可常能來勿辭再
　　　贈張横舟
至人玩斯世汎汎如虚舟横之或安止運之亦周流昔
者張子房此道恒優優睠言百世下之子仍好修手攜
綠玉杖身著紫綺裘折花駕白鹿採藥騎青牛栖遲木
石居笑傲王侯州敲火燒靈砂可以戲神丘為人塟白
骨可以生公侯人言死生理杳渺甚難求君乃不自矜
眎之良悠悠翩然思黄石去作萬里遊高視濁世間下
士如蜉蝣𤣥元無窮門出入誰與儔緜緜日月運茫茫
天地秋
　　　八月枉希顔王孝㢘自大唐别業相見靖安縣
　　　中辱贈長句甚慰旅懐臨别賦此
往與君别者乃在南平州此日復可惜送君溪上頭子
留未五日我客已一秋感子逺來意中情甚綢繆此邦
鄰新吳山水亦頗幽縣中數百家青峰映朱樓其木襍
杞漆其果多棗榴土沃饒桑麻隂隂夾良疇近縣十餘
里負販亦易求公庭草如㦸其俗自不媮人言淳雅風
可以齊魯鄒矧我之所主讀書皆好修開軒愛敬客秩
秩叙獻酬亦有二三友志合而道侔共言吾子來得以
奉嬉遊況當八月交大火西南流山蟬夜中起黄鳥啼
青楸便當躡短屐從爾陟林丘西尋桃源溪卧雲石龍
湫低頭飲美酒萬事吾何憂此意諒所悉宣攄在朋儔
翩其食場駒歘去乃不留迴風捲行跡我思實悠悠脱
葉鳴島沙行雲逓中州磬折長林下躑躅廣道陬常時
恣言論及此鬱不抽盈盈目中淚望子河之舟子歸大
塘里偃息得所休濯足坐埀釣短衣行跨牛田翁與稚
子相見何油油視我逺親故兀如鷹在鞲滄江漁樵具
何以為逺謀平生四海志不直千金裘聖賢誡諒直庶
用寡悔尤感君昔贈章慷慨契所投
　　　樹蘐堂詩為章仲勉賦
莫種南山葛葛生滿堂前其蔓滋以長愁心苦纒緜不
如種蘐草花開自年年朱英間綠葉可以忘憂悁雙飛
玉蝴蝶一往不可復八月莎雞鳴露花白如玉白露秋
復春佳人在空谷日暮翠襜寒采之不盈掬
　　　桃源
青林被重岡蒼石立絶磵㝠㝠松風迴高蔓弱可綰驅
車鶴嶺下沮洳濕危棧㣲茫烟霞集披靡杉筠間高秋
灝氣豁秀色紛屬盼芸芸澼纊子涉水恒及骭山女行
負薪結髮埀兩丱年豐稉稻足食狃芻與豢呼吏不及
門征租少稽慢銀坑重茶賦往往先月辦緣山八九家
火耕習薅鏟土屋桑樹髙雞鳴日方晏清霜落原菽夕
露沾畦莧吁嗟避秦人歴世乃多患豈知太平俗鎧甲
未嘗擐永宜曠士懐樂此謝游宦種桃實吾事荷耒乃
不慣窮源愁日暮流水方汕汕嘆息行險艱南雲送涼
鴈
　　　蠶尖
日出西嶺赤鳴禽度髙柟稍陟衣帶嶺東尖屹危參側
身忽旁斷擬步若幽探勃勃草木霏髙下皆浮嵐巨石
當横途始復一解驂崖古樹根瘦谷深人語含石角利
攅劒逺山突搘簮何姑騎白鹿綠髪長鬖鬖坐令婦女
輩奔走祈春蠶千崖動合沓秋色晚正酣鴐鵝飛益髙
剛風迴東南我行䝉翳中罥刺寧所堪山水能媚人夙
性所樂躭奚能戀文字局促如饑蟫曠兹登覽際躑躅
忘憂惔振衣復少憩歴險不敢貪片雲觸石起流澤思
逺覃惜無晨風翼照影雙溪潭
　　　靖安劉節婦詩
春花逐飄風不復返故枝婦人守中閨死别生不離借
問閨中婦守此將為誰豈但傷所天恒恐宗事隳念昔
初嫁日委幣充房帷母也為我笄姊妹為我褵祝我出
門去事夫永相宜夫家庭前樹兩見春葳蕤下有紫鴛
鴦雙雙戲清池思同鄭雞鳴忍歌秦扊扅君子不百年
棄捐忽如違高堂無老姑所有乳下兒不知後生死身
在義則隨勢弱將易搖衆言生間危譬彼鳥方鷇闞窺
笑羣鴟又如孤栖燕徒勞飛雀思親戚來相看憐我青
娥眉歎息勸且言憫我寒與饑含悽謝所親抆淚洗鉛
脂指天唾出血誓死終不移結髦覆兒額裹衣承涕洟
妾身未即死㑹見成人時夜績坐達晨晨理機中絲賣
絲教買書讀書以為資上承祖先祀下衍嗣續期忽忽
八十餘子孫足娛嬉甘㫖雖在口終然有餘悲舉案奉
歲時升堂陳棬􁙐被服豈無華終樂縞與綦明明王令
尹具錄上府辭母死不待旌鄉里嗟惜之我識賢母孫
溫克而令儀能言小學訓實自祖母師外有女鑑書諄
諄誨貞慈遭燬乃弗傳念之涕交頤嘅彼穹壤間孰不
躬秉彛安静或反悖倉皇竟摧萎豈知婦女輩顛沛終
自持巖巖繡谷山望之儼餘姿太史倘有徵視我貞節
詩
　　　太湖灘
溯舟易安流入石頻顧慮盤迴四山合所向欲無路層
湍障流雪飛沫灑𤣥霧嵸嵸山木交肅肅風色暮前登
大湖灘篙纜集羣助躋危苦趦縮一若乃脱兔參差石
角出蚴虯松根露兩崖走鳴瀑抵磧開復聚其流不可
觸齟齬復哀怒聲騰百雷起勢挾萬里去舟行截其衝
捩柁疾指顧觀其曲折間肯綮豁𤣥悟我行戒前途起
坐驚失措心迷已乘險事過翻積懼悲悽逺遊子蕭颯
青楓樹維纚暫棲息霰雪驚寒注俛仰宇宙間誰能獲
恒豫
　　　雪霽舟出釣洲斜望雲石諸山喜賦
晨出釣洲南陂陀見雲石紫烟晴欲蒸白雪寒更積喬
林擁𤣥黛流土襍墳赤溶溶色流動江水光盪射定有
高世人棲神䕃寒碧
　　　永豐劉尊德自南雄歸過寧都别予將之豫章
　　　因懷曠伯逵賦别念二韻仍以呈曠也
劉郎南雄來高豁動晴昊我行山水深逢子恨不早林
亭春色淨閉户思却掃騎馬晨衝泥沾濡媿羣草長灘
石齒齒舟楫得慎保呼酒破旅顔操觚見文藻只今嶺
南幙頌爾伯父好佐邦重賛諾華髮未即老久知階庭
除重爾甚琲璪家聲激前聞誰不思滌澡矧子方青年
如日斯杲杲求師復逺涉下浦傷霖潦落花隨飄風何
以慰中抱南州有曠子友誼獲深造高歌忘羈窮愁絶
亦顛倒我昔從之遊艱危極論討今年始適吏顔色脱
枯槁獨不常見之念我心懆懆永懷川無梁式賦山有
栲從邁諒匪難躑躅悲逺道浮雲逓崇岡斜日下深島
㑹合諒有期持身以為寶
　　　送孫民瞻之廣西帥閫照磨
蔚蔚城闉栁長條當路岐行人服王命䇿馬厲所之登
高望羣山馬鳴風正悲天連江廣交雲隱湖湘湄向西
有大府冠葢何逶迤分閫控百蠻元戎總前麾簡書豈
不畏舒巻在所持愾彼猺獠徒椎跣恒蚩蚩絲毫茍失
御讎殺相紛披聞君去參幙道路今衍夷兩江動晴色
八桂含春姿王爵有優劣官資無崇卑烈烈塞上笳泠
泠月中吹感激丈夫氣豈不在邊陲聖人重文徳斯道
貴撫綏慎爾錄邊勲勉為古人思
　　　閏七月十夜獨酌
華月出漸高飛光入危榭幽人對尊酒獨酌意頗暇風
林起森寂方帙散狼藉慮顧不成歌㣲唫答清夜庭前
有隙地植木引藤架蓬蒿日蕭條雞鶩集其下旁羅三
石峰培塿互駢亞蟋蟀鳴中宵悠然感時化二年厭羈
旅奔走涉冬夏思營堂中養遂别江邊舍不復理茅茨
焉能事耕稼童孩纒瘉疾老大傷徂謝天寒道路逺灘
水哀激射止酒且莫斟有淚迸欲瀉鳴馬頓長纓誰能
縱其靶
　　　古詩九章贈别鄭同夫(有序/)
　　古詩九章者南平劉楚傚古而作以餞行者而道
　　留者之思也古之行者必有餞其歸而亦餞之者
　　尊其所往如始行焉故逺送于南衛詩興歌侯氏
　　燕胥周雅再咏矧同旅于外而有去留之異致者
　　乎楚客寧都之八月豫章鄭君同夫以學秩滿代
　　歸屢㑹而遽違方洽而遄往徳音斯遐日月云邁
　　殆不能以為懷也乃餞之日楚以客兹郡獲次諸
　　生之列而辱授賦詩之簡焉始賦二章至五章六
　　章達而至于九章盖不自知其情之至而詞之永
　　也使永其詞果足以盡吾情乎哉悵白駒之空谷
　　懷泮林之好音我詩肆成其懐孔殷薄言述之以
　　贈同夫
君子如鸞鳯肅肅儀羽齊梧桐茍摧謝凡木竟不棲又
如神馬駒來自滎水西有足追奔風不踏沙與泥明明
希世瑞自異犬與雞所以賢達人出處終不迷
　　　其二
明珠閟深淵沈綆或求之高人在巖谷豈以逺見遺下
勤州府薦上感聖明知濯足東溪流彈冠南山陲朝從
烟霞别夕與劒佩儀小大思奮功樹立當及時芸苕豈
無華芄蘭亦有支宜爾令德士允為善人師
　　　其三
翩翩鄭博士起身自文章冠帶講洙泗忠誠百夫行昔
為新昌校今作寧都庠六年繫儒官兩州服其良禄米
月不充蔬食飲水漿弟子求執經大夫為承筐革頑見
揖讓草偃風益張人言兹道盛豈獨齊魯鄉懐爾金玉
音彈琴咏清商
　　　其四
積雨秋始涼綠苔閟庭館聞君起常晏巷深人事罕去
年所種樹兩兩當户短初欣花盈盈今見實纂纂感此
時物遷愁思無時斷美人當歌罷向夕喧急管獨復步
前楹城高月初滿
　　　其五
明月何皎皎流輝青天中美人褰碧幌汎若晴烟空露
下白玉團烏啼金井桐永懷君子心寤寐向秋風道逺
而别多煩憂鬱忡忡焉知南園下昔日桃花紅君看舊
行迹一一生蒿蓬
　　　其六
青林悲夕風慘慘當北户起眎河漢高明星粲埀素旅
遊撫行轍復獨傷遲暮白露零中宵柔條浩盈注百草
寒不芳莎雞振其羽悠悠思華年悄悄積中愫佳人碧
雲表渺漠乖良晤晏歲來無期徘徊企中路
　　　其七
秋水忽時至百川浩漫漫蒹葭薄晨露芰荷激輕湍聞
子駕方舟詠歌以盤桓思結君子佩所憂無芳蘭天高
碧海逺坐恐秋霜寒臨流顧其徒酌酒不成懽君行我
當留此别良獨難踟蹰岐路側耿耿憂恨端獨無凌風
術從爾乘飛鸞
　　　其八
㝠㝠陽靈洞中有綠髮仙世人不可見出入乘紫烟時
來拾瑤草獨立青山前粲然發皓齒玉井開紅蓮我欲
往從之兹事今千年似聞九州外碧海迴青天願攜兩
玉笛吹上崑崙巔
　　　其九
崑崙九千仞浩蕩不可期九州行無窮㑹有相逢時執
手不忍别贈子雙瓊枝交道媿茍合素心諒難知油油
山上雲冉冉無定姿松栢生澗壑貞性終不移天寒白
日暮秋風動江蘺悵然道路逺何以慰所思馬鳴城北
門長揖從此辭但知行者樂詎知留者悲
　　　秋日同鄭同夫羅孟文田仲潁遊蒼山訪宋曽
　　　子實故居遺址今為陳氏居矣感賦一首
羣峰何蒼然迴抱得幽曠偶尋昔人居遂厯青霞嶂低
連水竹交高出雨雲上瑰竒本天設終亦由規創梯危
與鑿險嵸嵸各異狀子孫久漂散兵火成彫喪迴風吹
禾黍烟草亦漾漾我行問其故指㸃迷所向嗚呼前代
秀詩名宗哲匠倉皇嘉熈末戎馬日方張拂石事㝠棲
空餘白雲唱百年總飄忽過者一惆悵長嘯豁清秋吾
將騁遐望
　　　醉後偶書
高人事飲酒飲酒亦有期一日十二時三時斟酌之麯
糵糜我腸夫豈樂在兹沈沈百憂中聊以一解頤兹晨
復曠飲困敗乃不支牀前有小女長跪陳戒詞甚矣昨
日醉反為醒者嗤今日可以已明日當再持百年亦良
逺豈獨今日宜不見劉阮徒沈㝠竟奚為
　　　園居述懷和王迂叟
園居背城闉臯衍沐時雨頗懷人事幽豈計力作苦秋
麻青已黄風露薄牆堵荷鋤還獨往脱幘時自舞地偏
閒已極暑退涼亦甫時來藉草坐静與竹石伍夕憩思
嘗瓜晨興問炊黍高秋澄漚潭返照淡林莽亦欲具輕
舠從君釣中浦
　　　擬古贈友人别
上山采蘭苕下山采杜蘅采之何所為將以遺逺行君
行日以逺懽㑹日以淺鄉心一千里日逐車輪轉石林
夏氣清憩馬到江干襍佩粲瓊玖長祛峩弁冠驅馳道
旁子頳顔觸煩熱永懷高世心昞昞照氷雪秋風起天
末百草終摧殘君子諒不違攬芳發長歎
　　　苦熱
高館閟煩歊蹙蹙思一騁葉定風乍稀蟬鳴晝方永西
偏梧桐樹疎薄不布影移床坐歎息仰見繡谷嶺汗滋
苦流踝髮短壓埀領黄葛秋未成烏㡌時一整遐思翠
竹林下䕃青苔井修綆絡銅缾時來潄清冷
　　　衣帶嶺
朝辭桃源溪暮宿衣帶嶺心同秋水淨思與羣山永白
雲松際來日入雞犬静苔蘚依古垣薜蘿罥深井天清
露氣肅衣袂忽已冷明晨當逺發我駕思夙整西上挹
高霞蠶尖縱幽騁
　　　九日胡孟浩攜酒與客登官峰賦此
今日天氣肅我心舒且閒美人攜碧酒與客登青山矯
首思八荒意適忘險艱雙流白日下千室浮雲間木葉
露已黄泉聲亦潺潺時序忽若流但傷遊子顔鴥彼南
飛翼可望不可攀緜緜山下路逝此何當還
　　　入蒼山下巖尋曽子實先輩故居遺迹往往有
　　　題刻存焉
層巖上蒼翠下結赤石沙題刻不復辨莓苔見欹斜始
經茶巖幽流泉注其窊復登石樓重谷吻奮以呀躋攀
出衆險一目縱邇遐窅窅平原中羣山如削瓜篔簹舊
種竹隱隱明秋霞亦欲問青天舉觴酧黄華梯危且憩
息仰首聞歎嗟蹊路梗不通荆棘為我遮昔人苦好事
侈以名自誇焉知百歲後寂寞猶枯苴途窮日將夕鳴
鳥紛已譁暮出藤蘿中還尋野人家
　　　題姜煉師山房有懷趙伯友鄭同夫二首
金精五千仞之子住石屋隂風晝夜寒猿鳥下簷曲暮
歸斸松苓朝出采簧竹頭髮亂不梳容顔美如沐
往者趙鄭輩聮句高巖中吹燈坐深夜露冷栟櫚風一
别山月白再見僊桃紅奈何行役者容易各西東
　　　題暘谷出日圖
東眺嵎夷谷夜陟泰山頂天角爛五色六龍駕方整手
攀扶桑枝下瞰黄河流隂風忽南來烟霧半九州安得
古仙人凌景事吞吸我欲從之遊憑虚悵孤立
　　　送郭韜之豫章
鼓瑟送行客調高難為情感君萬里心為作秦中聲紛
紛江南㺯中有鳴鳯曲静聽諧古心毋為眩煩促
　　　題蕭氏孝思亭
百草在中野霜露零悴之君子懷古先愴悽以遐思築
亭墓田下負土起崇基疏敞而不華修楹帶高茨歲時
來祀墓聚息恒於斯目泫荆棘叢手攀松栢枝行人為
駐馬問此今為誰人言蕭氏墓孝孫能爾為教授得俸
錢不營寒與饑結廬㑹宗族買田供祭祠父老共嗟訝
觀者埀涕洟此意良已厚此事俗已虧永言錫爾類視
此蕭阡碑
　
　
　
　
　
　
　
　
　
　槎翁詩集巻一
欽定四庫全書
　槎翁詩集巻二
　　　　　　　　　　　　　明　劉嵩　撰
　　五言古詩
　　　登三顧山次王子啟
聞子避地日南登三顧峯長吟白雲裏笑拂青芙蓉芙
蓉何亭亭秀色相倚疊仙人坐中頂氣與元始接俯眎
白下城纍然若蓬丘淦水不可涉西山焉得游誰能擁
長篲蜂蟻罄一掃莫遣秋風塵驚飛汚瑤草瑤草萋以
綠繁華誰敢爭永懐東海客身隱揚令名拂衣本餘事
終亦戀冀闕獻納倘未酧從君卧蘿月
　　　南園灌隱詩
　　冦盜未殄東南騷然吾友王子啟方集隱城隙灌
　　畦以供具其志節可尚已因賦詩以道之
苦無千丈流沃此萬里焦獨尋南園隱灌畦以逍遙亢
夏天勢高鑿地不見水鑿深地骨出常恐見骨髓朝抱
一甕出暮抱一甕歸草間行道㣲茨蔓沾人衣良苗灌
難蘇惡草苦不死一日灌十畦采之不盈篚懽然對藜
藿似欲忘朝饑雨露自天澤勞生須有期
　　　題淵明像寄劉仲脩
斯人管樂儔而分山澤槁豈無園中菊念此霜露早衡
門卧日晏幽徑時自掃芳晨有㫖酒客至即傾倒兹言
樂游衍春服麗輕縞古道少人行杖藜入秋草神閒韵
自適意逺色逾好鼎鼎百世師遺榮以為寳
　　　朝采南園栗
朝采南園栗暮捧賢能書賢書豈不榮食力意有餘念
昔事先訓讀書本菑畬時危乃弗殖竟與耕鑿疎昨者
出充賦黽勉應里胥擢秀或偶然揣分良惕如置筐忽
嘆息我奚以自抒風塵蔽江海戈甲滿州閭再拜謝鄉
老返我林下居行已貴實踐徇人俱虚譽惻惻念時序
悠悠隨巻舒
　　　題練江漁釣圖為鄭伯威賦
練江白如練千丈峽中流客有槎上仙歗歌在扁舟風
吹石楠樹沙浪蹙㣲雪潭影見埀蘿懸猿弄明月東望
七里灘蒼蒼雲霧間尋源不知逺時聽棹歌還
　　　采蔆篇為林森賦
朝采湖上蔆蔆實何離離浮葉當雨亂低華映日欹清
流苦難肥濁水乃易滋水面方羃䍥泥間已委埀中含
白雪質外襲頳玉皮游魚畏芒刺不敢揚其鬐采采盈
傾篚皎皎吳中兒密愁埀釣澁深怯蕩舟遲忽聞歌采
蔆借問歌者誰褰裳往從之烟水浩兩涯懐德貴自充
中心諒無疵永言託嘉好及此秋風時
　　　逺游篇為黄子邕賦
聞君有逺游請賦逺游篇上陳道里遙下感時序遷茫
茫九州外歴歴秦漢前山行豈無車水汎亦有船豺虎
忽縱横蛟龍方糾纒井邑化為灰墟里但荒烟人生非
鴻鵠何以周八埏君行忽踟蹰惜此全盛年寳劍珠玉
匣結駟青連錢談辨三軍帳笑歌五侯筵㑹合鄙毛遂
功成羞魯連落日臨廣陌迴風激繁絃此别誠艱虞忍
為離緒牽不見里巷兒封侯起關邊毋為北郭叟白首
事太𤣥
　　　八月十日同王睿劉霖曠逵蕭諶歐陽銘鍾哲
　　　焦瑜王佑燕集王氏南園賦詩有圖有序
南園淡將夕北渚復已秋欣言屬游詠千里㑹良儔乘
月歌窈窕臨觴結綢繆高情諒無極庶用慰離憂
　　　同蕭諶曠逵諸君子夜集蟠溪王新書舎得竹
　　　字
涉溪蛩始鳴帶暝度原陸及門㑹凉風月下照林屋夜
深露華集衆葉淨如沐曲徑罥埀蘿虚簷響疎竹周迴
丈席間坐者四與六張燈接諧讌分韻酬翰牘居當惜
盍簪行勿念脂軸親情正欵洽夕氣稍澄穆明星乍稀
㣲羣鳥各已宿明發詠白駒悵然邈空谷
　　　題羅濬詩藁
逺有萬古調寫之聲詩間長吟不自已哀響連秋山問
君何爾為蕭瑟多苦顏抱志悲徂年頹波不東還古有
大聖人製作埀定删清廟繼者誰王風竟間關悵言百
世下蹇獨傷時艱祥鳯伏䲭鶚猗蘭化草菅感此坐嘆
息窮栖在寛閒矯矯孤飛鴻㝠㝠安可攀
　　　題高人汎舟圖為鐵柱左煉師賦
刺篙度廻渚解帶㑹㣲風仰視青天高浩歌秋水中滄
江渺空碧嘉樹發霜紅𤣥境有至樂伊人若鳬翁遐思
青玉佩應過紫霞宮
　　　悼嚴煥
舊宅已蕪没城烏終夕啼新墳亦宿土秋草還萋萋誰
為荓螫蜂永痛觸網􁁉老母抱弱孫投跡向山谿新愁
不可道往事焉得追故交半零落夢寐増慘悽對酒憶
同醉檢書看故題茫茫風中塵汨汨山下泥維南三顧
在誰與重登躋
　　　過南圳訪友同王子與羅子理分韵得滿字
連阜衍平臯深林閟虚館揚襟暢遐思散帙延清欵溪
蓴花羃羃田黍實纂纂逕迴阡彌永水落澗初滿載欣
秋稼登矧愜人事罕欲往悲曠途言歸理脩疃
　　　題劉韶書屋
蕭蕭水楊樹葉脱秋澗小知是幽人居聲歌出林表啟
窻挹風袂散帙驚山鳥即興已復遲空傷晤時少
　　　陪蕭諶歐陽銘陳宜鄒吉泰諸君子晚宴興福
　　　寺汎舟夜歸三德院明日分韵得口字
時危昧經濟適興在林藪屏居甘事農逺顧欣得友初
翺珠樹林暮景颯高柳復憩金塔園清宵坐行酒蕭蕭
風露集莽莽波瀾走輕舟亂寒星夜下秋江口撫時增
歎息延論恣擊剖披烟入林扉列燭光照牖感激懽㑹
難聞鐘坐逾久
　　　送歐陽孔述歸安城
晨出西昌門北望鹽水岡岡巒互迴伏寒日慘其光君
行將所親逝此返故鄉故鄉豈在逺昔為豺虎塲田廬
既蕪没歲月復茫茫隣里存者誰童稚各已長念此不
遑寐夜拂衣上霜驅車入寒雪永望梓與桑黽勉事生
理艱危安可忘
　　　貧居二首
種瓜苦不實閒草各已花抱鋤忍朝饑對之以長嗟蓬
門晝長掩游釜亦有蝸破屋乃無茆雨來安可遮聊持
手中巻展玩至日斜榮枯與得䘮來往寧有涯悠然達
其㑹憂戚焉能加
　　　其二
種麥在高丘丘長草生滿秋餘乃無雨秀色遂枯短朝
行壠間蹊暮息林下疃荷鋤待春風時至諒不逺東鄰
桃李花終歲實纂纂生理寧獨艱如何樂疎散
　　　園居雜興八首
啟窻面脩竹下䕃方池幽兹晨㣲雨至其氣颯以秋芳
時如佳人徂矣安可畱草木性已定禽魚狎其儔披襟
納良風掩巻睇崇丘所欣城郭遙歸哉此優游
　　　其二
幽居寡人事日晏門未開誰歟剝啄聲謂有好客來呼
兒出洒掃謝客無嫌猜蓬室陋且卑風雨生莓苔起摘
園中菜自滌窻下杯清風忽南至好鳥鳴高槐幽懐諒
無遽日夕方徘徊
　　　其三
北園蒔嘉蔬生長各以時入夏風雨多衆草叢没之夕
花豈不榮晨蔓亦自滋終然因採掇濯濯餘空枝我貧
本食力澹淡固其宜拔本懼有違植善非自私
　　　其四
種桃在牆隂枝幹數尺長今年始作花秋實已可嘗北
園豈無李西塢亦有桑勉為衣食貲畊種安可忘里胥
昨相過錄我桑菓塲新令有嚴課民生固其常相送里
胥去悲歌念時康
　　　其五
種菊春樹下樹䕃菊不榮豈無雨露滋蔽隔傷其生嘉
樹自芬敷蔚然誰與爭上延好鳥栖下雜秋蛩鳴風霜
坐飄忽搖落何縱横終然保令姿獨立揚秋英
　　　其六
荷鋤出東臯我黍忽已苗苗短不自持百草勢轉驕良
苗異本根蕪穢乃獨超敢辭􁄓耘勤永媿雨露饒周雅
永思古王風竟頺凋人生重所務豈獨在夕朝
　　　其七
藝麻本欲疎本疎乃繁殖小人務多種偪側傷天瘠離
離葉間花畟畟雨中實秋陽勢方烈日夜蕃所息寡欲
而務滋吾將食其力
　　　其八
南鄰有老翁所居止茆屋屋中兩夫婦作息遂所欲朝
耘夫在前夕稼婦相逐同心向白首終歲無不足如何
西鄰子早歲傷局促抱瑟守中房空悲艷陽曲
　　　晨興
晨興理短髮日晏聞兒咿老妻向我言何以具晨炊畦
蔬委霜雪採摭無餘遺年豐乏儲粟矧此喪亂時忽聞
剝啄聲謂有好客來棄置出迎客兀坐方哦詩中有至
樂者相視亦解頥烏能累妻子戚戚憂寒饑
　　　尋雲陟累榭送嚴子善之上猶
尋雲陟累榭遐覽以舒憂皛皛天宇清矗矗欄楹幽靜
賞撫危構浩歌睇崇丘君子有逺行佳期誰與儔餞言
以遵路延佇更臨流
　　　養牛
養牛事春畊春去畊苦遲扶犂向牛嘆我饑力已疲宿
草交舊阡嘉苗蔚新菑鋤荒豈不勤稼事良在兹無食
乃勞生有營常後時所以驅牛行不忍鞭朴之窮達諒
有定放牛安所為
　　　春畊
春畊恒苦遲夏旱乃獨早青青田中稼忽忽同秋草雨
露久消歇泉源亦枯槁天高多驚風赤日行杲杲㣲生
恒寡欲衣食宜有道勞力冀所資遘凶豈云好古人九
年備捐瘠得善保孰能澹無營飲水以終老
　　　憫旱
我貧無儲粟我稼早已萎朝夕懼不充矧此歲月滋朝
飲南澗泉暮採北山藜茍焉免饑渇庶無罹嶮巇西里
有高門連囷積如茨露溢到雞犬烹炰窮歲時乃知凶
旱年徒為志士饑
　　　出門
出門見遙山翠色紛在眼不知所到處更隔幾丘坂烟
雲何蒼蒼道途方坦坦策駕屬所之悵然念時晚
　　　述懐
我有二畝田力薄耕不勝分田籍農父所兾得斗升豐
年本狼藉薄俗乃侵陵一日凶旱來顆粒遂不登我廩
既莫實公租方急徵嘆息謝農父此豈人所能天時一
何常盈歉古相乘寧為斂者嗔毋為貧者憎
　　　過劉氏廢圃阮生攜酒共酌
晨興念良友駕言向南坰良友喜我來相邀坐高亭兹
亭豈無華疏井交碧青云是豪盛時昔人所營經綺羅
日高㑹花卉揚芳馨十載事乃非蔓草縈前櫺獨攜一
尊酒言笑得暫停緬思昔人意光采如流星曷不適眞
趣超然外骸形如何累土木徒使嘆凋零
　　　造田父
清晨造田父設饌當前廬呼兒出揖客汛地先掃除懽
客啜糝羮年荒無㫖蔬物薄禮乃豐情親心已舒感此
坐復起一飽不顧餘誰云賤可鄙秖覺貴自疎不見閭
里間坐食常晏如如何肉食者濶絶嚴追胥
　　　歲暮南歸留别蕭翀諸友
旅寐不能旦披衣坐床帷屋角曉色動鳥鳴已多時起
坐出庭際雲物正華滋殘雪未盡消羣山鬱參差即此
念故園焉得不懐思豈曰無尊酒足以懽相持矧屬歲
運周返駕固其宜理䇿望前路揖君從此辭窮簷有稚
子但訝歸來遲
　　　和答蕭翀春雨過林居之作
林居滯昏雨不知白日西窈窈窮巷隂客至雞亂啼舊
梅既粲野新柳復盈堤感此歲序遷中情忽如迷簮盍
慰逺勤尊酒懽相攜古交今則稀世道方塗泥立善固
所欣企賢貴思齊笑咏且永夕勿辭此幽栖
　　　辛丑正月廿二日述志
經年掩扉卧迹與城市遙誰為拔茹意乃以仕見招本
昧平生素敢勞中道要公檄臨我門戒命在夕朝九江
今雄州邁往方迢迢有母誰與居念之中心焦起揖謝
來客我何希市朝澹然一室内燕坐風寥寥
　　　廿七日書懐
夙稟栖遁性雅懐在丘樊三十謝城市高歌返田園田
園非有餘衣食固其源投筆且依仁掩扉聊避喧具飡
適豐儉酌酒任清渾力㣲願不奢志愜情自敦所嗟茆
茨下老母抱弱孫暮年饜藜藿俛仰終寒温賤貧非有
餘至樂諒斯存誰能靦面顏日枉豪盛門
　　　春日遊武山柬同遊者
攜酒陟層巘披榛趂幽途眷言賓友集樂此山水娛烟
巒既合沓風磴復盤紆濟濟麗服偕洋洋清奏俱維時
春氣暄谷鳥鳴相呼叢柯自交葉花萼方承跗始登天
寳壇稍瞰北巖隅丹井注紫霞雲峯耀𤣥珠龍洞闢南
巔層宫儼清都縱目領衆竒游心周八區相勸各懽飲
擊鼔吹笙竽立監視行觴更僕佐傾壺舒懐或同笑憤
志亦獨吁所欣契誼齊幸免禮法拘言歸已向夕落日
相攜扶奕奕花間燈餘輝爛星湖豈曰恣沈湎庶用彌
憂虞寄言城市子此樂今恐無
　　　獵犬篇
晨起同出獵跳梁相叫嘷歲久識主情指顧能周遭山
石穿我蹄荆棘罥我毛為主逐肥鮮不辭奔走勞窮深
抉幽險狂狡焉得逃咂血不顧餘一飽隨所遭主人獲
雋歸意氣方盛豪纍然妥其尾偃卧牆東蒿
　　　二月八日對酒
對此春日酒高堂樂未央客從州城來懐牒促我裝問
客今何為求賢寘周行麾觴忽嘆息我豈時所良少小
適情眞窮栖戀閒荒譬彼蓬下鷦敢懐雲中翔岐路今
已多素絲烏可常念之不成歡展轉中懐傷
　　　登北巖眺望因投巨石宛轉為戲
自愛北巖秀緣雲窮翠㣲迴見大江流獨立一振衣崖
表人迹絶燒餘寒草稀繞澗聆暗泉攀蘿憩危磯投石
轉隂􁒅霆擊星火飛竒探恣游衍興愜忘嶮﨑日暝思
更尋逍遙望月歸
　　　遊三華山
龍門兩峯圓一水下迴繞蒼峽忽中開飛橋出林杪盤
盤石磴引羃羃松林窅危欄正西挂層閣復東繚樹暗
盡含雲花明忽聞鳥懸崖旁架棧鑿石潜通穾早聞三
仙人栖化迹已杳常疑雲月上顏色覿清皎丹井舊時
深朝真亂來少荒壇翳霜葉虚館閟叢篠凝神觀衆妙
屏迹謝羣擾懐賢嘅重憩振翼思逺矯佳境能娛人何
因致清醥
　　　晚出溪上將登武山不果
理筴邁前路將言陟高岑中途阻且艱忽復至夕隂林
木鬱蕭森烟霧亦何深不見好鳥翔但聞哀猿唫重明
曷由際悵望此嶔崟恒恐歲年暮遂為霜雪侵惻愴不
能言泪下忽沾襟
　　　數日無酒飲
數日無酒飲閒居誰與娛豈惟情懐惡頗覺文字枯乃
知古賢達飲酒恒有道陶然乘運化混混忘機巧舉世
桃李花松栢摧為薪泰華忽破碎梟獍稱鸞麟如何今
之人有酒不肯飲顰蹙終其身豈不愚亦甚
　　　陪陳尹飲江上雨過夜歸明日賦此
渡江雲斷橋把酒風振袂芳園遂幽尋良友適逺至諧
談且云懽酬勸忽已醉一雨洗塵襟千山拂涼翠柘林
既迴薄蘭渚復延企月轉城東門蕭蕭送歸騎
　　　别羅倫
日暮出九洲相送蓮塘下林深歸路黑虎出須可怕雙
塘青松山山近有茆舎今夜鷓鴣啼思君山月低
　　　題竹石圖
何以秉貞節而多抱苦心幽情曠前古高誼式如金飄
搖青霓澗凌厲白雲岑願裁伶倫管逺諧鳯儀音
　　　㑹飲泮亭柬郭存敬
泮隂弭軒葢游詠集高臺感我平生友中懐豁以開穆
穆涼颷振翳翳流景頽崇雲向空起飛雨從東來即賞
心不違懐古意悠哉誰憐臨岐者返顧方徘徊
　　　别焦瑜
故人異縣至晨欵林下茨感此喪亂餘㑹面非有期土
銼寒無烟木榻壊不支坐起謝再三艱難方在兹逺懐
若為浣宴勞禮則宜隣酒忽告罄虚觴但空持孌孌秋
菊花蓬茆翳幽姿君子惕馳騖庶以善自怡天長逺山
沒日晏寒江遲送子出門去悵然從此辭大哉天地間
委順復奚疑
　　　宿沓壠柬胡敬蕭翀鍾祥
夜宿沓壠西衡茆䕃平麓起視虎鼻峯岧嶤月中緑懸
巖引列宿積水帶横陸山鳥時一鳴迴風應虚谷庭寒
翳華燈露下響叢竹朋情遂歡洽世事傷否蹙清游契
寤寐往事成昔宿北巖有竒石東園饒佳木明當扣蘿
扄振舄騁遐矚復恐驚塵飛幽栖未能卜
　　　夜宿下郛
我行一山逺雲逐一山近山山雲相逐何處得幽靜向
來草木深行者自有徑古稱武陵津或者亦謾興止止
吾且休𡨕㝠付天定
　　　登大庄高山
登山望風烟四向烈焰紅遑遑一身窮且如罝網中白
日行青天明明照下土下土深幾重不鑒生人苦生者
良不易殺之獨何心萬古一哀痛青山應陸沈
　　　兵後過故里
種荳向南隴秇禾滿東菑不辭終歲勤食力在所期維
時失總御疆土有侵移戎馬無定交彼此更戕之稇載
已不遺征責方在兹三農舎之去離析當告誰念昔勸
墾闢里胥費言辭如何塲圃間滿目但蒿藜
　　　晨興
露氣旦彌肅况在山谷裏秋高草木滋羃䍥浩如洗㣲
茫破雲霧日色上蒼翠乍寒感時序向曉念行李禽棲
尚斂翼客起方振袂風動池上枝時時聽清墜
　　　送湯子敏王伯衢由水口暫出流江
二友忽言别孤懐易成惋秋高北風急日薄衆山晚遲
囘各抗手越歴猶在眼前旌轉崇林後騎擁脩坂庭間
怯初散路緬驚漸逺離離雲樹合泯泯溪流漫斯違諒
匪遐同車冀遄返
　　　田家
田家住山曲兩兩結茅茨雞豚互來往桑麻當蔽虧言
笑情則均動息理無遺渾然天之真豈以物自私日入
負薪還斗酒懽相持醉卧衡門下營營非所知
　　　水口山居襍興六首
夙好慕山水幽尋每忘疲兹晨遂栖止乃在山之陲維
時屬秋杪萬壑斂寒姿烟巒既合沓風磴亦紛披窈窕
幽谷隂秀木自成帷俯聽流泉響仰看浮雲馳夐與人
世逺允契遯者期永言適所性庶以靜自怡便當謝城
市去去從此辭
　　　其二
登樓望危岑愛此珍木林上有好鳥巢下有埀蘿隂清
風日披拂可以滌煩襟人言此迴逺溪水汩以深隂壑
多龍蛇山石自嶔崟終然未能往撫檻獨沈唫
　　　其三
山上一茆屋知是何人居時時白雲中閒讀古人書古
人去已逺言論乃有餘清風颯然至佳木周四除蒿卧
以終日不知庭户虚斯人可相見此樂當何如
　　　其四
秋氣日以厲霜露日以繁草木各變色松桂何軒軒物
生有本性天運恒不言自非閉塞候焉識春夏温乃知
天地間盛衰同一源乘時夸毗子皦皦安足論
　　　其五
霜降休百工將以戒寒服翩翩蜉蝣羽時至亦矜束我
無一株桑又乏輕騎足衣褐何由充蕭條歲年促
　　　其六
野人省秋稼引鍤決渠水秋高稉稻熟芒穗各埀委翩
翩山鳥羣啄食秋田裏驅去還復來嗷嗷詎能止彼饑
豈無涯我稼自兹始一飽諒所同如何較人已
　　　病瘧述懐六百字
我行兵亂途逺以唁所舊遭罹竊自傷漂落懼莫偶今
夏入閬川七月出南富秋中上流江深入窮水口是中
何岧嶤山密林亦茂隂風常夜寒毒霧或晝瞀砭人甚
刀鏃襲體驚激透當途草木交壓眼崖石凑怪禽啼嘔
􁲆蝮蛇結繆糾其風襍頑戾土物恣所取力作忘春冬
忻忻自雞狗惟我賢所主好客情則厚授衣候寒温設
席墐蓬蔀豈知體素弱易與氣為構起居陟秋冬焉得
免疎漏昨來遘寒疾猝至紛莫救始由欠伸得更歴驚
顫久夤縁膂脊升洒淅肌理奏洶洶波濤翻岌岌山嶽
輳初萌沍嚴凝挾纊欲䝉首中更翕炎赫撤被更露肘
噤寒顫齒齦熾燎薰耳竇厭煩將懐氷恨薄思曝晝拳
聨久僵伏呼叫忽狂走亭亭髮上指屹屹骨交鬭口咽
失常嗜情性昧初守飽疑傷粟粒渴欲嚥河溜縮如蚕
赴繭噞若魚聚笱困如虎喪乙慼若鳥緘咮氣蒸床屢
撼汗漉衣每透暫蘇驚脱鞲久縶疑被扭時來如有期
忽去若恐後窘迫猶仇讐纒綿共婚媾朋來勉加飯客
至止陳酒醫師劇攻剿巫祝妄稱咒或教潜隙地或誘
祭三牡腊蛇謾時佩畫獅空日覯逢人畏詢問進食忘
腥臭何由究情狀且復述粗茍人生天地間六氣等蟊
冦隄防一失所顛倒竟誰咎譬之朝廷治綱紀在明懋
昏邪倘䝉錮賞罰遂糾繆周衰始幽厲商覆由受紂夭
淫既内訌狂惡復外揉藥言苦乖違國脈焉得壽余生
三遘厲此日傷衰醜炎荒苦奔竄木石並黧瘦矧兹中
年際盛氣難猝復客居茍甦息故里孰偵候老妻感霜
雪單薄恒在疚幼子額如玉差差髪初覆饑寒本吾事
緩急欲誰扣指期傷逺涉撫事怨寒陋豈知道途者方
此困馳驟看雲憤重掩望月愁初彀蕭蕭風鳴葉掲掲
天挂斗羸軀既艱植愁緒焉得剖荒村悄寒日斷岸空
殘柳戎馬又塞途歸期向何首
　　　乙巳正月九日大雪避抄兵由王山將入富田
　　　至洞口與家兄相失
驚塵颯南至妻子哭道周出門四山雲欲止安得留嚴
風裂我肌行潦凍不流入洞恠嶮巇度嶺傷阻修風波
一相失咫尺生愁尤大哉乾坤内性命若雲浮譬彼孤
飛鴻㝠㝠安所投嗒然向西望泪下不可收
　　　兵退由佛原出南富
曉發龍頭江江險絶危逕躋攀出深窈曙色破孤迥人
歸聞野哭雪霽見崖脛泯泯泥潦交稍稍林壑靜出傷
投遽逺返覺行逾近稚子識柴扉相呼入烟暝
　　　眎西園作
叢篁久刋落穠李遂摧仆芳椒既埀萎嘉橘亦含蠧凄
凄襍寒烟泫泫浩零露荒哉中林迹寞矣西園路蕪穢
獨傷新榮滋重懐故抽茨感時曠植杖勤所務豈不戒
栽培睠焉念遲暮
　　　憶弟作
永夜不能寐披衣起彷徨念我骨肉親三年辭故鄉故
鄉不得歸越絶虎與狼婉孌抱弱子逺滯湘水傍湘水
自東來不見征鴻翔念昔遘難初進退何倉皇既興悼
亡嘆旋賦逺遊章田園捨之去秋草俱已荒念子抱耿
介敝褐凋風霜心危慮鮮舎鬢落恐易蒼徒聞篇翰積
矧嬰貧病傷維時春澤敷羣卉各揚芳翳我手足情淪
落天一方載歌常棣篇具邇固其常逝言事堂構庶以
永樂康毋徒事游衍濶絶勞相望
　　　傷兄子解辭
植木懼傷枝枝傷木易衰念我猶子逝主器當為誰鞠
育二十年學植方在兹一朝隕竒疾負絶恩與私汝母
骨已朽汝妹久流離而父理埋𦵏念爾銜深悲汝有兩
從弟季也方孩嬉仲也别三載客游應未知先廬故蕩
析舊書誰與持傷哉珠樹林失此喬特姿春風倘重至
見汝當何時
　　　贈别嚴吾敬
客有欵我廬謂言平生親倒屣起揖之纍然翳其巾問
客此何來惻愴不能陳田園久荒落道路多風塵舊家
南山下存者今何人春風入我里繞屋但荆榛念子十
年别喪亂長苦辛豈無一尊酒相與叙斯晨良田有豐
歲盛時無棄民賤貧不可厭願子勤書紳
　　　寄題金精山凌雲亭為王太守賦
仙女謝塵匹歗歌雲霧間一朝乘雲去笙鶴渺空山山
山翠石盤澗澗飛泉響誰鑿洞門開峰前見仙掌虚圓
若剖瓜中抱玉清家秋風石巖頂吹下碧桃花桃花不
到地化作雲飛去紫殿十二重重重映琪樹太守騎馬
來解鞍憩青屏馮虚斵山翠特起凌雲亭亭中秋氣高
濯雪嗽丹井遙空明月上歘見孤鸞影露下白石床滿
林金橘香緑髪埀千丈秪今餘幾長憶同姜煉師載酒
躋靈域手把女蘿衣題名向東壁仙人久相待重往當
何時為君掃苔石更寫凌雲詩
　　　奉酧夏仲寅秋日枉顧見貽之作
早歲去城市思為山澤遊茫茫宇宙間俯視若雲浮飄
搖風塵際斂蹟此林丘古道日榛蕪悵然念東周鳴鳥
乃不聞禾黍颯以秋登高渺四望誰為千載憂客有從
東來盛年著芳猷入林踐枉顧維舟成羈留貽我麗藻
篇釋我心煩愁名誼良可尚榮華安足求江湖有箕潁
企子承光休
　　　六月自流江返林居
始我去家日温風臨緒春兹還大火中草木浩發新念
昔罹兵來廬井屢摧湮琴書委泥潦桑菓蕩為薪悄無
雞犬喧焉得晤舊鄰人生豈無營返故各有因譬彼南
飛鳥戀巢心所親永懐事栖止此里俗固淳言笑撫弱
子息偃謝朝紳誰為物外嬰而使憂患臻天道諒不逺
吾行當力遵所欣簷間雀不厭今年貧
　　　續悼亡篇
寒暑迭更代晝夜苦環循斯人赴㝠漠一往不可晨依
依抱惻愴耿耿銜悲辛褰帷怯孤影入室驚凝塵稚子
啼不聞親戚至莫因中庭掩徒舊虚位設已新念昔婚
媾初干戈日踆踆荏苒彌一紀傷哉仍食貧昔歸恒恨
遲兹感憂患臻殘月照我膝凄風復傷神彷徨見雞犬
感嘆動比鄰婉孌閨中秀今為泉下人鼎鼎百年内誰
為平生親如何西阡下一夕生叢榛
　　　續止酒篇
吾恒賦止酒所止寓言耳今日止自公焉得不遂止古
人止伊何所止非一指止戈戒殘暴止水戒淫圯止言
恐傷佞止得恐傷侈所止止非僻未聞止醪醴此止葢
有由止之以資理止酤可蠲費止釀可餘米止飲可繕
性止酗可循理鬬暴與沈溺便佞而侈靡茍不遂止之
禍將甚於此抑聞古崇祀燕饗備嘉㫖明禋本精意德
將在誠已尊卑式隆殺撙節有定紀此時百禮成止不
待刑弭止此時則然尊罍未遑恥肺腸謝薰灼清醒從
此始茍無憂患嬰飲水亦足喜寄謝沈湎徒吾今真止
矣
　　　丙午二月一日同仲弟子彥道士陳允寧遊金
　　　華諸峯
早抱林壑想而多嬰垢氛閒來武山下高挹金華雲層
岡既龍蟠斷壠復𤓰分一嶺忽岧嶤千巖盡繽紛維時
二月初淑氣澄氤氲江上日華動空中仙語聞樓臺映
海色泉石超人羣風含青松響雨蒸赤霞文撫我芳桂
枝兼把芙蓉裙願從廣成子再拜浮丘君俯眎塵濁區
擾擾蚋與蛟高風激六合逝此楊清芬
　　　言懐
處貴恒多懼居富恒苦憂富貴本在天憂懼日相仇煌
煌將萬金赫赫封五侯一朝將傾戮徒為雞犬羞逝者
何滔滔鑒之良悠悠所以髙鶱士超然謝機謀日食止
藜糗所依止林丘閒來閱書史時至事園疇允矣聊自
嬉庶無愆與尤縱心南山雲濯足清江流豈曰昧聞道
四十忽已遒庶幾後來日復此成優游
　　　移竹舎南
閒居罕人事植幹在丘樊誰為斧斤禍傷哉林木繁舊
宅已凋落蓬茅暫依存苦無䝉翳資何以周籬藩兹晨
春氣達荷鍤出前村不惜㣲雨滋逺移脩竹根新萌且
巻曲故葉自欹翻始分一枝竒終異千幹蕃植木既有
托發生良不言我慙遺世好於爾情孔敦明當振蒼翠
䕃我西南軒
　　　感舊
我里經喪亂親故存者稀昨來尋舊溪徑路各已非石
底塌枯井草間遺敗扉因仍十載餘蕩覆兵與饑但聞
相攜去不見一人歸寒日下荒原山水澹不輝往事焉
得詰泪下忽沾衣獨尋古道還時逢山鳥飛
　　　寄湯子敏
芳序倐已判卉木榮且偕念我同年友愴然動中懐昔
别冬始厲波流咽喈喈兹遊春日妍顧瞻藐雲崖操弦
歎離索抱璞悲沈埋惻愴不成歡偃息在東齋理契聊
自遣憂來安可排人生重合并時亦暫違乖勿以參商
故終當金石諧
　　　贈子元龍貢士别併柬劉雲章
畸人昧達識閒居緬良時感我平生友賁然發幽思昔
别愴徂冬兹來遂前期交交中林鳥濯濯埀柳枝光儀
蔚以都流響一何悲運移惕年邁契合欣道夷豈曰鬱
冲抱寫之在相知誰為緇磷尤式秉金玉資苦志諒所
存高風寧獨隳執手不忍别揚塵正交岐巖構足自栖
食塲焉可維大江抱羣山流波浩東馳曠野日載陽㣲
隂復凝滋人生有顯晦寧受外物移寄言謝同志永以
慎於斯
　　　題筠雪齋
我昔遊雲中愛此萬筠緑蕭蕭錦江滸亭亭鳯山澳友
有宋子者卜居俯平陸虚庭帶深窈蒼簳擁森肅時維
𤣥冬厲大雪遍原谷脩條與佳卉狼藉向摧蹙維筠於
此時挺拔各在目氣清神益旺心逺意愈足澹然一室
間對此樂真獨寒光射簷隙縞素被林麓凄凄歲云暮
昞昞情内屬閉門有高卧敝履無往躅髙潔良可希貧
困聊自淑
　　　題贈巢雲子
古有巢雲子構栖山木中淳貞既凋喪土木窮人工一
為侈心移簪紱思華躬積寵乃傾危瑤臺成蒿蓬所以
避世士永希巢雲翁浮雲本無方我居寧有終凌厲六
合間飄飄若㝠鴻囘眎下土方埃塵方濛濛青山幾千
仭攬結甘所同安得往從之邈焉仰高風
　　　風從窻隙來
風從窻隙來竽籟聲甚揚忽起坐聽之宛轉諧宫商至
器本自然誰能執其方天機一振觸止作自成章寄謝
纎纎手毋勞更鼔簧
　　　秋興四首
中夜畏煩促起坐愛涼風明月在東壁流輝當井桐翩
翩林鳥翔喔喔鄰雞起感時不復寐短髮聊自理
　　　其二
韶華不再返春去夏亦徂𤣥鳥逝安之草木浩欲枯風
高豺狼横日入禽鳥呼獨有一尊酒空山誰與娛
　　　其三
秋至倐十日客歸定何時傷哉搖落風已復鳴高枝海
水不識寒穴居乃知雨觸事苦遲徊憂端共誰語
　　　其四
少小事文翰結交盡時髦浮雲一飄散寂寂淪江臯存
没今則殊寵辱巧所遭誰能返初服永以善自韜
　　　見樹上浮查
浮查罥高枝仰眎欲數丈乃知春時水更出喬木上奔
流一赴海寂寞遙相望落日餘悲風蕭蕭語寒浪
　　　觀岸上人放船下水
造舟向平陸欲動難為功一朝集千夫挽寘大水中漂
流既無滯運轉寧有終始知水力大可以載虚空
　　　酧蕭翀懐别見貽之作
久濶易成晚獨居難為懽如何天壤間有此憂患端永
念昔别日春花始資繁一往落秋風空閨餘蕙蘭芳年
坐超忽故物俱摧殘海水亦已氷飛霜中夜寒沈吟顧
儔侣傷哉涕汍瀾素絲寧獨持抱璞恥相干感子問逺
動志願得少殫馳音發孤詠擊節欣衆歎白日照空谷
𤣥雲起崇巒茍懐合并誠道路諒匪難眷言慎初服黽
勉同加飡
　　　挽楊子將因亂客袁州後暫還鄉復往寓所而
　　　卒
昔歸已傷遲再往乃不返雲萍忽散迹玉樹猶在眼高
堂念夙昔羣季軋歌筦嘉穀森特菀華星粲孤皖凄凄
去干戈窅窅隔丘坂至今念行李何日候還輚寡妻負
孩稚弱弟拾遺簡獨不見斯人誰能不悲􁈈
　　　題春山樓觀圖
川光媚春陽巖溜含夕響林花間欲飛江草晴方長迢
逓樓觀隂峰迴見仙掌
　　　胡侯五子詩(益津縣人字彥美/)
胡侯有五子祜禧禮裕祺五子名各殊稱宗以同辭暨
乎所命字實自授經師謙誠讓誼詳申以伯冠之宗以
正其系伯以重其儀長字而幼名立德端在兹吾恒登
侯堂見侯鬢如絲呼兒出拜客磊落羣熈熈祺也年最
幼束髪方參差見人逺相揖學語聲嚅唲裕也長於幼
不好弄與嬉踉蹡講論語光彩浮脩眉宗祜最居長冠
裾鳴珮觹應門肅賓客進退何逶迤中子禧與禮充體
而豐頥粲然玉雪質並是麒麟兒方今重賢良少壯咸
登咨有子如五男奚以多懼為子也思順親和樂恒孔
宜因名以求實循字以反思多福貴自求所脩慎操持
天材實國用授爾百職司胡侯有淳政子孫利其慈允
為淳政告視此五子詩
　　　贈田觀
田觀頗淳朴精神秋水清往居西山下師事凌先生先
生授之學心眼豁開明苦攻文字間誓先諸子鳴林居
涉寒暑閉户聞書聲起卧斗室内超然澹無營一朝辭
親去出門人盡驚逺從鄭文學司計寧都黌跋涉七百
里所冀禄養榮升堂揖多士冠帶何崢嶸太守見之喜
重是瑤林英征租信出入考稽緩其程觀也益周慎戒
私甚防兵被服大布衣餟食不糝羮閱歴三星霜拮据
殆無寧山田本磽确廩積乃見贏所以春秋祀明明奉
粢盛憲司覈其綱大府㑹其成議聞升縣吏檄下思返
征再拜謝官長逺役非所營願求靖安近得伸孝子情
蒼茫十八灘灘澁水不平渾流雜哀怨何以濯子纓夜
來秋雨過羣星正縱横念子獨不樂起坐搖心旌兹晨
别我去奮袂身欲輕豈知失羣者憂思方日盈祝子服
明訓望子矜疲氓萬勿為酷辛庶以善自鳴
　　　宴客池亭(有序/)
　　秋夜陪劉守帥宴客池亭以尊禁圖行令無算同
　　其樂者同夫鄭學正伯友趙教諭也
飲酒有至樂樂極不可湛願奉尊禁圖為君警其貪斯
盤本規制文理粲梓楠闔闢恒虚中隆址而穹弇中畫
五十行令條雜周叅行尾各承竅運珠隨所函司令迭
進之盤動珠走龕怡然信所値啟眎紛雄眈旅酧斯欵
欵大爵何潭潭杜觶且浮二漢酺乃行三問奇懼乖應
别類愁誤探秉燭卜晝夜飛觴徧東南交酢賔主歡對
酒騶從慙揖讓忽致敬吟哦遂忘餤交傳意孔均自卜
情乃甘飲或與其免量仍隨所堪豈不重酧勸終焉戒
沈酣山城淡月夕尊俎浮飛嵐劉侯愛敬客持以慰盍
簮常思賓筵悔童羖恐酗談孰知尊禁嚴防衛甚鎧䤴
祭遵昔投壺坐不擁戈錟歌詠肅邊境豈在多殺戡顧
我羈旅中局促傷憂惔懽然及數子契合如神鐔下懐
將軍仁上感聖澤覃乃知太平世禮樂歸濡涵
　　　出贑灘讀伯友趙君知非藁命同李以莊進士
　　　韻題其後
正冠坐方舟晨誦趙子詩風湍忽盪激感此危苦辭古
人去已逺來者知為誰正音墮空濶遺響何差差桂枝
豈不華天霜肅嚴威春風在中澤日長蒿與藜乘休不
得奮吐氣千丈霓徒令文字間勃鬱含憤悲兹晨歲云
暮矧當違逺時且復對尊酒高歌送寒曦歌竟不重陳
潜心以為期
　　　送孫伯起之鎮江司理
昔在朐山尹為政聲甚揚朝廷重青籍銓擢有耿光永
念赤子愚罪罟罹披猖讞覆茍非人終焉阽危亡東南
有大郡地廣濱海洋豈不繁獄訟擢尹推丹陽維時大
火中暑熾日正長上吉祖東門瀝觴理行裝候吏千里
至得諏民俗康矧兹服先聲惡伏善且彰政方實多岐
所先在慈祥庶見囹圄空秋蕪卧桁楊惟君伯仲間濟
濟充周行卓彼儀真守飄飄雲錦裳搖搖江上波兩兩
發征航邦人共嗟訝符綬相輝煌汀雲槐柳深夕雨菰
蒲凉仕邦乃相望何異家與鄉永念幽谷士抱書邁年
芳送行重言贈敢以誠自將舞文戒吏胥操縱成條章
無刑乃至理庶用登虞唐
　　　自興國過寧都度黄竿竹嶺險甚
客行青塘巖却望黄竿嶺陂陁縁大麓嵽嵲陟孤頂蹲
身事潜行俯仰立梯井灌叢方截轅巨石忽樹屛𡨕㝠
日脚昏瑟瑟風力𦂳但聞隂壑呼不見行雲影僕夫筋
力盡悽愴助悲哽荆棘罥手足跬步不得騁虎狼恐奔
突魑魅或驕逞怪禽當我啼毛髪竪寒㾕常時山下民
攘劫玩官警殺人委溪洞椎宰肆庖鼎時平向置砦恃
險益頑狠反思二水上道路何昞昞坐貧昧艱危欲速
煩慮省但傷遊子魂日夕更憂怲安得剗高崖連山豁
畦町
　　　答贈王子啟
晨得故人書握髮再三讀纒綿數百言肝膽豁傾覆上
承起居問下感進脩朂雖勞鴻燕思且慰泥塗辱去年
所寄詩徵我當和復謭材本遲鈍往報愧不速置書懐
袖間汗出顏靦恧永懐通家好先世輯婣睦嗚呼我大
父文雅動季叔追惟所自出實本王氏族風流齊閥閲
情誼均骨肉兔絲附長松柔弱易摧蹙矧我後生輩疎
略坐拘束饑寒役道路時序少攀屬緬思老成㑹光景
同轉燭每過城西隅低囘愴心目時尋賢者居邈在􁀙
灣曲方畦帶寒蔬斜徑出脩竹升堂奉甘旨宴客湑醽
醁委蛇伯仲間顏色何婉郁往時客南浦公館蕃樂育
學子來趨風簦笈奮逺躅襜襜講帷側濟濟森立玉敷
揚六義㫖駢疊雅頌錄詠歌逾金石剖析見絲粟似聞
厭塵鞅欲訪匡廬麓重湖涉深𣺌把巻面飛瀑雲林固
深窈問學傷寡獨豈必逺人羣終然起巖谷賤子罕所
諧㣲陋等樸􁂶偶從將軍幙未决詹尹卜老親困痺疾
稚子抱寒瘃内顧環堵空何以甘藿菽筠陽近留滯風
土漸諳熟錦水流郡西閭閻散平陸長雲亘浮梁車馬
競馳逐風激仙洞涼江浮鳯山綠蘇揚遺賦詠草木含
清淑至今民俗淳守業不出屋反思好游子奔走何碌
碌故園久蕪穢荷耒思穜稑軒裳苦乖違農圃豈汙瀆
勉意慰所親志願在昔夙感君同心言義重秋蘭馥抽
辭酧逺意焉得不醇篤敭矣合并期悲歌睇鴻鵠
　　　題西山五仙圖
西山多仙靈往往宅幽阻飄然不可招作者焉得數昔
在漢晉間凌厲出梅許偉哉忘機士冺迹事納吐千載
仰高風誰能究其緒披圖覿古像先後得四五蒼茫越
王山颯杳文繡虎陳陶終市藥伊業解歌舞把巻識肩
吾曳杖知藴古神情各冲逸簮褐雜襦裋觀其英邁姿
宇宙一仰俯超遙雲中物安得繫纓組佯狂或玩世精
鍊得無補終然委大化豈必事矯舉吾恒登鶴嶺覽勝
睇𤣥圃長松夾皓月隂壑振清羽藥廬與丹井一一恒
歴覩獨不逢若人高懐竟誰語
　　　奉答丁克誠擬古四首併各因其首句云
昨者去如箭去者焉得追今晨復不念無乃甘棄遺孳
孳孔尼父老至忽不知賛易著自强昭若星日埀泉流
當達海落葉寧返枝聖狂本一念所異公與私永言惜
去日鑒此川上辭
　　　其二
誰將寳瑟彈逸響故超絶得心應之手有口焉得説宫
商諧律吕高下本定列至音不自發假器以舒泄徇名
而求聲惉懘乃乖劣懐哉葛天民為我陳一闋
　　　其三
秋月白且涼金風豁森爽錚然髙林葉墜地不復響感
君平生言慰我清夜想攬衣起彷徨秉燭増歎賞允懐
江海觀敢怠泰華仰古人在當日政亦企前往末予疲
鈍資焉得中脱鞅
　　　其四
幽蘭湛秋露逺繫君子思繁華逐飄風乃以色見知春
陽無悴容氷雪有令姿感物固貧賤反躬服芳菲鹿鳴
咏好我永謝貽令辭願言慰離别朂德此其時
　　　題筠軒
修竹夏向深層軒晝逾靜沈沈幽䕃交洒洒衆綠淨㣲
風枕簟入落日琴尊並攬枝發清嘯撫節延孤咏悵望
生夕霏幽期在蘿逕
　　　題枯林墨蘭
山中石纍纍百草寒不芳猗蘭如高人跡隠名愈揚我
欲采其英繫之芙蓉裳林深路迴窈竚立以彷徨
　　　題蘭雪齋
隂巖凍欲斂芳穎寒初破迴風汎纎綠時見白粉墮援
琴不復鼔委佩空沈吟掇此花上雪比君塵外心
　　　壬辰感事六首
生長承平日亂離非所知垂髫讀史書痛彼艱危辭儒
紳謝徭役生理固云夷雖無二頃田亦不䝉寒饑歲時
洽親故聊厚相娛嬉出門不賫糧四達隨所之萬里若
戸庭道路方伾伾牛羊被原野桑麻翳邊陲四方絶爭
鬭兵寢城亦隳積薪而厝火治道乃日虧理亂自相乗
誰歟啟猖披
　　　其二
猖披者誰子昉自邪説興香火崇幻教肇彼有髪僧其
源始涓瀝弗遏終沸騰宜陽一倡亂和者紛駕乘赭巾
忽充道殺戮相憑陵蔑法恃妖䜟江淮竟先登古來心
腹地廣衍昔所稱乃知為厲階不在憑丘陵
　　　其三
汝頴始媒蘖徐沛乃蠭起浸淫及荆湘浩蕩入彭蠡風
搖草木動殺氣薄炎紀倉皇九江守血戰扼孤壘海門
白日暝烈士先鬭死雄波失天塹北舸竟南艤我師豈
不鋭勢奮易披靡歎息江之流艱危欲誰倚
　　　其四
豫章屹孤城出戰當水背退移石頭渡橋絶偶奔潰紅
塵蔽江水白晝驚慘昧呼號振淵魚山石忽破碎桓桓
章將軍勇鋭百夫倍登城一指麾奮擊出前隊戈船久
遮列堅壁方擁對隄防蓼洲急控扼龍沙㑹自斷忽縱
燎危哉岋蓬塊斯人盛經濟兵略衆所戴肘腋將弗支
誰從振其匱
　　　其五
冦移石頭渡南掠烏山驛新吳與修水變起何絡繹長
驅逼筠陽守者亦堅壁連雲忽傾陷烈焰半天赤猖狂
府中坐慘酷肆臠磔豔媚婦女羣爛熳金帛積倒倉散
游惰奪印援兇逆坐令荷耒民反戈半紅幘人情苦惶
惑王事方否隔摧廓諒匪難煌煌濟危策
　　　其六
廬陵古名郡繁盛何雄哉井邑十萬家一炬同飛灰冦
來背南岑豕突勢莫摧白晝呼市中城門四邊開居民
望南走千步不一囘官馬如流星絶橋竄山隈府中方
繕兵塡委粟與財我糧冦之資我兵冦之媒一罅弗自
謹致此千丈頽向來闤闠區赤地生莓苔慎勿東望之
茫然使心哀
　　　出南門
送客出南門客行苦躊躇前有血流地暴尸臨路衢借
問守關兵云是妖賊徒往者東西鄉嘯聚如羣狙跳梁
恃山谷根結未易鋤潜行巧闞伺動與鬼蜮俱官中急
召募搗穴將掃除往往禽捕之束縛來獻俘械繫置庭
下詰問非枉誣每戮三審之仁哉賢大夫豈不憤彼逆
終然惻其愚先時獲游諜掲竿梟首顱州人食其肉刌
剔無完膚嘉禾化稂莠紅紫竟亂朱下為人所忍上干
天所誅吾聞聖人教伐惡仁之符一姦伏刀躓萬姓安
其居官軍北來近此輩溝壑餘行者勿愴惻黽勉慎所
趨
　　　賦白馬祠送曽照磨領兵防龍泉冦
將軍騎白馬朝出西門道初日射旂竿秋風動原草問
君此何之鞍馬甚光儀新承大夫命去逐紅巾兒笳鳴
武溪曲鞭指石州路手持白羽箭却射林間虎深行五
十里提卒三千人定摧中軍帳獨清西北塵丈夫誓殺
賊老劍耀如雪簫鼔城南樓歸來宴明月送君白馬祠
因吟白馬篇殷勤折楊栁贈比珊瑚鞭
　　　和全叅政别王照磨至剛
慘惻壯士别哽咽止復説妖塵汚后土臣子憤所切揚
威激驍勇振義戢頑劣差差戰飛霜屹屹壁立鐵崆峒
兀危倚章水不可越舳艫亘縹疾旌斾森側疊熊羆方
蓄鋭蛇虺政蟠結由來國中士當作天下傑軒軒掃霾
霧炳炳掲日月側聞王師至冠蓋相塡接雙江波濤急
浩蕩壯心折往者靖四隅屢戰非小捷何由濯炎酷萬
里洒飛雪永慰塗炭民呻吟化欣悦
　　　陪王珊克温薛益伯謙王睿王佑嚴煥夜宴焦
　　　瑜宅看薛舞劍分韻得深字
高樹涼風下叢蘭夕露深賓客集高館遙憐當别心起
舞出古劍迴歌罷瑤琴焉知夜寥閴清賞豁煩襟
　　　贈州掾李復亨
李君青原英早辟此州掾遭時極艱虞酬酢周萬變軒
昻七尺軀磊砢出羣彥攄詞猶轉丸制勝若激電以兹
悟賢侯允矣獲深眷請從去年説從事實展轉冦興自
淮河焚劫徧㝢縣倉惶蹙大府聞者驚戰眩我侯力區
畫建義急防援戈矛首奮勇城壁次修繕眎民勿驚畏
出入兼守戰當時籌帷幄裨益總優衍慅慅西土氓嘯
聚鬱相煽侯曰往靖之君時實在遣高冠晨簮筆輕騎
夕鞬箭落日猿狖號石門路如線摧兇意已决擁槊身
獨先我兵偶失利蛇虺紛糾纏憤呼突重圍脱兔不可
罥生還趨進討汛掃何捷便矧懐疾惡心直道昭爛炫
姦攘速夷戮仇獄謝賄眩温温自盈拱鑿鑿眞百鍊從
容就三考著績偉自見或同文子升偶遇于公薦青雲
一攀附騰趠超紫燕漢史徵循良終言托佳傳
　　　承鄧子益黄樹之作依韻奉答
客愁如浮雲沓至不可掃日聞冦盜急戰士何草草豈
無鷹揚勇未奮鼠穴擣經年數避地貴賤淪醜好嗟嗟
鄧孝亷盡室竄鳥道天寒拾橡栗日晏攬蘋藻頭額謝
焦爛裳衣劇顚倒百年侍郎宅故物粲可寳烈焰白晝
飛伊誰得探討庭前花竹區漫與瓦礫槁昨投柘黄村
母子慎完保低頭狎樵牧徒跣接猺獠晝行巖下蹊夕
宿溪上島荒山少鄰並木石藉圍堡春隂蛇虺出簸蕩
汨行潦鷹鸇苦未擊雲霓蔽晴昊平生忠義槩知子是
素抱驚承黄樹作再誦豁憂惱東歸定何日漂泊傷潦
倒正士懼摧殘如何問穹昊
　　　答曽同升見語
沿崖入深谷羣木羅秋隂泉響一何幽巖栖有鳴琴已
欣人蹟遙恒恐塵慮侵願持白雲操一寫高世心驊騮
厄鹽車局促上峻坂長鳴悲風生惜此白日晚時哉一
縱轡造父未能挽蕩蕩軼浮埃天門望中逺
　　　凶年民有棄子於江者詩以寄哀
骨肉豈不親無食難為恩抱子棄水中哭聲吐復吞母
饑骨髓枯兒饑眼眶出終然兩存難何以共憂恤歲月
不相貸恩愛從此分我死尚可忍兒啼那復聞兒啼那
復聞江水流浩浩不忍囘視之銜悲入秋草
　　　送孫景賢歸江東
客有敬亭思春愁何𣺌然謝公樓前月已照江西船船
頭花亂飛釃酒發鳴鼔四顧不成懽悲歌淚如雨壯遊
南海上曽著從事衫騘馬青連錢馳突開巉巖南歸阻
冦亂寄食贑江側多謝尚書公看客好顏色高筵列綺
饌賓客如流雲舞劍萬人卻談兵四座聞年華逐流水
五見楊柳綠夜夜夢故山浮雲滿巖曲兹行未可住却
望江東還人散井邑空鳥啼烟樹間殷勤候高堂次第
訪鄰里山栗與木瓜離離照烟紫放舟弄明月躡屐凌
紫㣲春風久相待吹老薜蘿衣南平三月暮惆悵忽成
别把臂重論心知君有奇節東遊我所願逺作秋風期
却攜采石酒高詠敬亭詩
　　　送蕭一誠赴萬安教諭
聞君戒行裝去領萬安學征舸已載書離筵更行酌春
還野色迥日入川光薄悠悠水上鳬矯矯天際鶴冦壘
尚連戈邊防正鳴柝千村少烟火百里到縣郭古來重
庠序亂後餘殿閣綠野一榛蕪青衿半荒落師承豈無
待教立將有托山水舜祠深端期聽韶作
　　　贈醫師任光顯
我非金石資敢與寒暑俱豈不慎所愛苦以貧見驅晝
行冐炎赫暮宿䝉沾濡短褐不自温藜藿兼秕稃外邪
或乗間内扄焉得虞乃者春夏交伏暍卧衡廬俯仰一
日間氣候乃頓殊厝火憤惔烈抱氷増鬱紆對案不能
飡嘔噦聞喑嗚親友來問疾藥物審所須交辭賛其賢
里有任大夫祖孫已再世診候明機樞入門即聞望審
療窮錙銖藥液製鍊精再啜氣已蘇詰朝謝枕席體胖
心孔愉怡憂古所戒懲創以嗟吁永懐藥有神如以水
沃枯至人豈銜報感德在我徒毒癘濟不仁瘡痏困夷
誅安得四海間皆君起羸痡
　　　贈畫師劉宗海
冦盜餘五年山林一憔悴劉君最英發筆墨有生氣蒼
然祁鄭間見此喪亂際拔足自踰塵師門本羅氏聪明
破溟涬飛動入𤣥契總角解揮塗老成兀超異高堂敞
軒豁圖畫入蒼翠紛披烟霧舒晃朗城邑麗霜禽晚更
淨水木寒不墜翩翻毛翮分的皪花果碎江沙隠舟楫
山雪帶逺騎瀟湘乍㣲茫衡霍忽叢萃㝠𡨕開古色漠
漠浮逺勢東南半天下屏障光溢視遂令購求者尺璧
不敢貴相逢苦漂泊澤國春正媚口誦名詩文磊落傾
腹笥窮途偶羈客絶藝終名世豈必懐古人艱難發深喟
　　　殺蛇篇(有序/)
　　曠氏庭有蛇赤質黑章出叢薄間伯逵早作遇之
　　見蛇獲黑蟾方據以嚙未死也亟命操挺往擊之
　　家人驚告曰此為神蛇第縱之勿擊君曰是毒人
　　戕物者神果有是乎蟾壤食而草宿無害於人而
　　彼殘之宜必殺卒擊殺之蛇斃蟾得脱見蟾傷腹
　　且潰將納而紉之以完其生童子出棄蛇湖水中
　　君曰未可以毒飲者盍埋之童子返蟾逸不見劉
　　楚聞而嘆曰去害不惑智也除害必勇義也全善
　　於既危慮患於既斃仁也一舉而獲三善焉是可
　　書已因賦殺蛇篇其詞曰
蛇虺各有穴合在巖谷陬明明庭宇間豈爾之所遊靈
蟾無爪牙草宿甚優游爾乃攫食之吞噬不少休嗟爾
毒螫性吐燄若火抽潜乘夜色暝巧伺人迹幽觸草或
盡死殺人甚戈矛惻惻仁者心嫉之若仇讐奮挺往擊
之妖言焉得留首斃文錦裂鉤尾委不收觀者憤稍抒
蟾脱金背浮呼童出棄此轉置湖水頭猶恐毒流波瘞
之向崇丘念昔大禹治驅蛇菹澤投叔敖患兩首隂德
躋公侯聖哲忽已逺草木塞道周紛紛蛇蜮交毒癘徧
九州養虎方刲豚食狼乃刳牛彼哉獨何心良善生怨
尤我歌殺蛇篇歌竟淚自流為此乃曠逵古人誰與儔
　　　賦青簡所送鄧憲史南臺
肅肅青簡所粉署若秋霜聞君將去此逺赴栢臺郎驅
車臨廣陌沈憂結離觴青雲正岧嶤黄鵠方高翔還念
同居者湖隂看月光
　　　奉和右丞亷惠山凱牙喜雨詩
亢陽閟時澤赫欲槁衆綠台衡憂民心惴惴甚集木一
朝注甘澍允矣生百榖堂邑歌既零南山咏沾足向來
擊鳴鼔望祀走巫祝孰云豐年遲永念誠感速廣陂潤
方流酷炎勢已蹙省署揚清風薇花濯紅玉民情洽和
暢天意劃清肅庶草徵則同時哉念蕃育
　　　題太古齋為劉政卿賦
士有希古者端居在衡茅鳴琴既無譜酌酒亦用匏氣
淳語言樸其俗自不澆誓將木石俱永謝時世交垂裳
可為理游麟方在郊獨往思見之悵然歌有巢
　　　曠伯逵移花竹石盆(有序/)
　　數日暑酷甚伯逵晨興課家童移堦下所植雜花
　　竹石盆盎盡置庭中穠青纎碧高下隠映洒然坐
　　林泉而聞清吹也伯逵亟命茗甌酧此清賞余因
　　賦詩以寄興則壺觴之集將不在兹乎
慈竹綠而貞慎草青以潤披紛瑞香蟠糾屈梔子韌蓬
然出衆美生意各欣振虚庭䕃深廣烈日光不瞬泉石
涵清妍盎盆陟崇峻移床坐其側涼吹颯兩鬢重門掩
苔蘚塵跡戒蹂蹸賞幽君子心席地頻洒汛茗甌既己
陳酒醆焉得擯高情寄林壑樂此樂無竟我慙去田園
畏暑劇焚燼抱甕息林隂還思問田畯
　　　贈曽沂畫山水詩(有序/)
　　曽沂字以文廬陵人自少攻畫尤篤意於王輞川
　　董北苑米南宫家法僦居東湖淨掃一室娛弄翰
　　墨而已故其落墨深穏敷色明潤規臨古作時出
　　新意位置情態高深平逺咸臻其極故有山巔水
　　涯之遐思有金閨瓊館之逸興有青雲白雪之雅
　　懐觀者得之烏可掩哉錢塘王君若水上元周禎
　　伯寧皆以翰墨名品重當世生咸及門而受益焉
　　宜其學益進趣日高而聲光之日大也方束髪時
　　嘗執經從伯逵游已時時㸃墨作山石林木人物
　　狀好之不能禁也今所就果若此豈非天性然歟
　　至正丁酉夏余游豫章將赴春官不果思歸珠林
　　以畊牧焉林下有求志亭生為余圖之頗合余意
　　因作詩以贈生而引其事如上
山水有雅趣絶藝固難名翩翩沂水生皦皦高世情觀
其筆墨間頴悟契天成况復師名哲揮洒欲縱横我有
林壑興迴車謝遐征悵言事求志結好在柴荆戀戀返
桑梓依依尋耦耕驅牛涉晚澗坐石聞春鸎茅簷有濁
酒思就野老傾風塵正蕭瑟念此心頻驚感君作圖意
慰我南征程巻之懐袖間離思浩方盈贈言匪諛溢願
子埀休聲
　　　過順流口尋歸舟不見留寄曠伯逵
居人惜離别行子念歸路牽衣苦徘徊酧酢乃煩屢豈
知風力便徒侣惜遲暮孤㠶竟先發江永不可渡登高
望前灣欲往復囘顧令我行躑躅感君鬱情愫去翼安
可招蒼蒼但昏霧
　　　題帶經亭為曠伯逵賦
時雨度原陸我俶事耦耕晨興荷鋤出於道非所營古
人邈以逺遺言粲昭明豈不念周覽力穡自有程攜書
徂畛間巻舒契深情息偃林樾下放歌激商聲皤皤東
鄰叟來問所讀名作者安在哉所為竟何成誰能舎耒
耜坐致倉廪盈掩巻謝鄰叟此道久榛荆聖哲本不死
我寧昧所生且復具尊酒相對得共傾陶然亦徑醉春
鳥方和鳴
　　　贈蕭自愚煉師
塡海銜木石移山開路衢既憐精衛苦復笑愚公愚擾
擾六合間機械紛奔趨豈知大智者斂之寂若無緬彼
白鶴仙昻藏一丈夫冲抱龍虎氣清含山澤癯煉藥入
紫霞吹笙上𤣥都逍遙青天中湛寂以自娛我欲躡其
躅飄然安可呼永懐伯陽翁握此𤣥化樞毋為事辯巧
取愧斯人徒
　　　所聞
客談所聞者我亦聞所聞翕忽片言間源委焉得分當
時初聞時心緒相紛紜洶如春江濤汎若秋空雲肝膽
不自持反復貽戚欣豈知無聞者兀兀窮朝曛起揖謝
上客慎勿云所云我心久㝠漠無以置斧斤
　　　避冦宿嶺下田家
攘攘忽超嶺㝠㝠遂投村不知來逺近但見行者奔風
起草木動牛鳴人語喧妻子跼道隅淚下聲吐吞老翁
牆頭看為我啟重門掬泉沃煩熱坐我林竹根稍覺顏
色定豈知心魂翻兹行寔倉卒感君言貌温平生親與
友此日焉足論
　　　過周宜冲林居
幽人繫遐思散策欣往即圳南秋水落行踏澗中石離
離數青松逺䕃林下宅落日在柴門清風滿蒲席
　　　送謝君壽歸豫章
謝君芝蘭秀玉立含春温昨從鍾陵來過我江上軒臨
流一解佩坐石倒芳樽時序浩若流霜露忽已繁悵然
念歸路孤鴈同翩翻城西昔栖隠舊宅今不存採藥度
沙嶼懸壺當市門隔水望西山翠屏矗雲根逝此安可
覿清風懐笑言
　　　述懐一首别表兄嚴允升之興國
我始束髮時出居城東郛兄從濠上來青裾如短鳬父
母共愛惜兩兩相擕扶讀書本不多頗好弄墨朱暮拾
草上螢晨探花間雛綴文暗矜衒學字繆擬摹登床奪
硯筆入室窺庖厨詬怒或暫違歡欣復同娛時來飲美
酒終不事樗蒲俱為鄉黨憐自許如聨珠稍長各辭家
東西趨道塗饑寒兩契濶千里長睢盱論心愴無夢攬
鏡覺有鬚歲時骨肉聚俯仰親情俱我父寔爾舅爾母
為我姑十年逓傾逝顧影憐羈孤嗟爾前年春妻子復
殞徂空庭閟白日苔蘚生簷樞爾兄亦早喪有子居僧
廬削髮豈高士承宗寔良圖去年避兵難聞竄五嶺隅
歸來見顏色竊喜雉脱罦昨聆遘寒疾服食幸少蘇所
依弱妹存亦苦貧病拘如何便訣絶孑孑復逺趨山雨
晴少泥林華正紛敷紫燕亦高飛春城沸笙竽我慙識
字來竒蹇多憂虞所以遯幽谷逺從耕釣徒兹晨悵言
别有酒得更沽感激少小懐臨分重蹰踟五月蒲艾香
九月有菊萸故園恐蕪沒歸候焉得逾武姥泉石嘉逺
駕尚可紆庶慰同心契慎保千金軀
　　　題山水畫
羣峰矗青屏邈在雲霧中逶迤臨廣川杳矯凌高空太
陽旭朝升霞彩爛青紅草木石上生流淙挂寒虹突若
汎水鼇背負蓬萊宫我欲登覽之雲深路難通恍然對
圖畫思訪商山翁躡屐行紫苔艤舩並青楓憑高思無
極引咏送飛鴻
　　　見家鴨浴於堂㘭感賦
鳬鷖浮江湖萬里可適意㘭涔濡家鴨振洒空作勢人
生天地間窮達同一世悠哉賦命初豈不繫所値
　　　夏日同歐陽仲元羅子理鄧崇志㑹飲林屋得
　　　紫字
幽居帶林臯烟草共墟里兩日不相承鳥啼春竹紫川
平雨初集日落風更起悵望城市遙青山隔流水
　　　懐萬德躬
萬生江海士蚤志在經術賢網失雄竒低埀向蓬蓽豪
吟高李間盛世宜作述光華豐城劒洋溢清廟瑟霄漢
未有期風波乃相失今年赴大庾華髪映初秩名高乃
為累退伏懼讒嫉維時三月初上道戒吉日江發南雲
長㠶開北風疾停舟一相過取别傷草率豈不念平生
衷懐詎能詰維南苦凋瘵民情甚回遹治棼古有戒何
以布章律秋風渺鳴鴈賛佐在軫恤妻孥隔異縣歲晏
悲蟋蟀㣲生且漂泊吾道在否塞懐哉南川隠千載竟
誰匹
　　　六月晦日山下觀稼歸
東日出未熹我興事晨稼莽莽逾廣阡悠悠至山下良
苗各已實載穫紛䆉稏流泉䕃餘畝束穧歸南舎柴門
日向夕鳥雀喧已罷老翁攜壺至言笑相慰藉春作幸
有成明當戒秋社
　　　題錢氏貞節堂
織素傷斷絲汲井傷短綆百年不偕待逝者悲耿耿空
閨凝芳塵白日驚寒景獨攜嫁時鏡坐照孤鸞影孤鸞
鏡中老雛鳯方和吟何以慰母勤山海匪高深蒼蒼千
古石爛爛百鍊金惟應諸源水鑒此貞節心
　　　早行霧中過田家失道
我行烟霧中不復辨原陸幽幽聞雞犬隠隠見松竹田
家迷逺近阪路有﨑曲已覺瞻望勞誰云往來熟
　　　感時和王以方
霧雨晦平陸窮林翳清秋衆鳥各喧囂孤鴻獨懐憂矰
繳方可虞稻粱焉得謀塌翼墮中流泛然若遺舟屯雲
蔽白日澤國生暮愁飄飄竟何適莽莽奚所求且復斂
蹤跡栖遁此林丘時哉周周遇可以銜羽不(疑/)
　　　題嚴氏東園
里有嚴氏族昔維孝友門大厦連高雲江波下流奔我
識秘書孫令質何温温行年踰六􁐏蒼鬢雪不翻冠裾
肅其儀恒以誠自存族處三百年清風望彌尊燕游有
别墅近在城東園永念昔賢居樂此竹與萱兹晨天氣
佳風日麗崇軒秩秩叙賓友怡怡從弟昆圖畫既羅列
醪醴亦滿樽至樂恒未央世事焉足論眷惟此流慶宜
爾但高言羣翁有述作來者宜勿諼
　　　憶鄧子益(有序/)
　　冬月憶廬陵鄧子益時乃兄子明攜其祖侍郎中
　　齋先生故所撰海上遺藁獻之史館因留京師未
　　歸悵然賦此
翔風振層岡日出林鴉散故人不可見對酒發長嘆昔
别驚蒼茫新愁復零亂栖遲豈淪逸才美宜卓冠傷哉
嵗年暮之子實國幹有兄承家學足以資考讃泣把海
上書去年入東觀秋霜肅羣木萬里消息斷念彼孤飛
鴻淒然度雲漢遥知當此夕沈吟出虚館上堂候甘㫖
綵服故明爛江亭春風逺水澁氷未泮中州烟霧集羣
宿起鳴鸛我懐實悁結徙倚至夜半仰視天宇高明星
復東粲況兹當逺征展轉遂達旦
　　　送邢秀才之南海
驊騮躡層雲振鬛可千里豈有賢達人低頭戀妻子買
臣未返越季子終去秦上策干君王撫劎清風塵英英
邢茂才三十淪草莽長笑别中原驅車事南往梅闗積
雪白大海瘴霧深窮冬在遠道念子多苦心維南峙藩
城五嶺樹旌節得子先羣英清風濯炎熱我留山縣久
感此霜露餘遥遥不可攀羨爾南飛魚
　　　病起理髪
卧病七十日我髪如毡茵沈綿曠時理巻鬱乃不伸徒
䝉垢膩積蟣虱來相親噆咂無遺膚搔之反紛繽兹辰
風日佳隠几支羸身梳櫛試翦摘洒洒開風塵蓬然滿
其梳易若振槁榛恒恐自兹始種種空輪菌傍有笑且
言子何昧所因四序一氣爾榮悴若環循凋零豈不秋
萌蘖方復春不見栢與松相承為舊新矧子屬壯强盛
氣方嚮晨六淫戒侵慝所養貴得均膚革茍充盈寧傷
發生仁兹言頗有契我志豈遂淪被衣衡門下反視怡
心神微風從南來且復正葛巾晞之跂陽阿庶以怡天
真
　　　賦龍沙贈友人别
朝出城北門遥見城下沙􁍝􁍝鳴北風蕭蕭入人家坡
陁浩如雪漫漫不可越水落黄金澄天晴紫烟滅别君
沙下亭逝此歌揚舲春來倘相憶芳草是中青
　　　檢故篋中得亡兒觭所服藥裹賦以致悼
汝塟已在野汝藥尚在笥當時閟神功事往一流涕神
仙豈不死海上多竒方俯仰猶昨朝嗚呼今則亡
　　　題牧牛圖
清晨跨牛出日暮吹笛歸草野不逢人田烏相逐飛山
中有風雨蓑笠莫教遲
　　　賦别南澗諸友人
嵗杪無淹晷歸人滯山居兹晨復不發明日當嵗除宴
㑹良已勤愁思獨不舒願囘投轄意一解送行車
　　　舍弟往三㘭嶺尋觶子日夕未歸坐候林下
西林已雞栖北澗復蟲響沈沈四山暝寥寥一星上時
危劇鍾情期逝勞紆想悵立此溪陰欲休未能往
　　　分韻得一字餞别張彦昌赴豫章
君行赴豫章燕餞在兹日短劎出匣雙輕舟泛江一峽
深霜猿苦天濶雲鴈集酒盡不成歡南瞻恍如失
　　　和答蕭伯璵
客有鶴上侣巢雲松桂林秋風夜中發相思烟水深青
鳥從東來恵我瑶華音援琴不成嘆徒勞千里心
　　　題黄氏三餘齋
天地有明晦陰陽互始終人心藴至理妙運焉可窮端
居淡無營肄業肆旁通陶以典籍富積之道義充春作
肇有嚴夙興在省躬日入未遑息嵗周方底功良辰風
日妍游咏從冠童矧當陰雨交而敢怠擊䝉混混循化
機淵淵湛天衷及時戒自嬉樹德務永崇潜心董生業
紹迹曼倩翁三餘寧有期百歲將無同朂哉黄氏居庶
以厲頹風
　　　題吳氏宗夏所作秋林髙館圖
江臯秋氣澄林屋帶幽夐霜餘羣木斂日落衆山静浟
浟舟泛葉湛湛水涵鏡歸鳥愁暝啼飛鴻淡遙映市朝
從兹逺輪鞅焉得競釣懐渭濱叟耕憶谷口鄭彼美孰
與期援琴發孤咏
　　　吳太守將赴韶陽西昌浮屠周師以九鷺圖為
　　　别邑人劉荆生復為詩以系之
九鷺何娟娟翔集在中沚感此秋氣澄森然欲飛起差
差白羽分皦皦皓翼比臨深既羣簉憩淺復危跱流音
振林薄顧影下清泚落日楓岸遙風迴篠溪駛誰為霜
雪標墨素得其似悠悠嶺海邁肅肅鵷鸞止悵懐將逺
違持以貺君子迹幽同九臯心逺向千里舞翿登清庭
翳車列天軌眷言羽儀盛振振自兹始
　　　江干草居
江干愜幽屏草扉亦常闗晚途斷歸人虚市見寒山林
木變冬候繁綠忽已殷鳴鳥相因依孤雲時去還唐虞
既云逺慨此時獨艱四體豈不勤我髪日已斑翺遊千
載上偃仰一室間樂詠古人詩庶幾無靦顔
　　　戲題訪戴圖
大雪滿天地高興何悠哉終然不相見獨棹月中回人
言越溪春酒熟山花開此時風日好何事不能來
　　　田父邀嘗酒感賦
客有攜壺來酌我盈觴酒自云秋糯熟醖釀滿盆缶莫
嫌山野俗盤饌本無有園蔬襍蒸芼甘脆幸可口喪亂
二十年蓬蒿徧田畝誰能厭糟糠何意問升斗我時適
歸田枯腹餘皓首感此慰勞勤比酒覺逾厚陶然就徑
醉高卧北窻晝門外清風來颯然在高栁
　　　題劉誠本畫綠隂静釣圖
綠渚淨秋波蒼林含夕景之子坐埀綸㝠㝠釣深冷歸
鳥背林梢游鱗漾文荇扁舟有餘閒庶以怡日永斷岸
不逢人虚明見清影
　　　答陳畊閒見貽之作
㣲生本田野志豈希廟堂採掇乃不遺徒為仁者傷煌
煌大明宫四海皆來王圭璋映冠冕光寵安可忘而我
叨其逢能無重憂惶駑駘匪逸足樸􁂶乏逺揚擯斥固
其宜低迴返山房幸有二三子絃歌以徜徉感君篤所
貽韻語清琅琅逝言托晏歲江海侔深長
　　　題淵然劉煉師崆峒訪道圖
至人若浮雲㑹遇何有常有偉淵然子早師趙元陽西
遊崆峒山心迹兩超越朝飡赤城霞夜弄瀛海月瀛海
幾清淺鯨波隔人烟樓船送童女白日迷秦天伊誰秘
靈機顛倒鑿𤣥竅相視乃無為不言亦不笑問君此何
之顔色如桃花穀城訪黄石勾漏求丹砂我從崑崙歸
秋鬢忽已雪安得騎青龍相從叩真訣
　　　和鵬舉赴滁陽道中述懐見寄二首
聞君赴滁陽前月過秋浦輕蓬去如葉列嶼若浮俎思
親念方永懐友心亦苦清宵發孤咏餘響應柔艣盈虚
諒誰卜忠槩傷自許君心正懸旌我髮已埀縷苦無太
古調何以襲宫羽
　　　其二
峨峨北巖山上軼雨與雲下有蕙與蘭芃芃揚秋芬君
子在逺道懐思極憂勤睠言感時澤亦復傷暌分念兹
愷惠性化者將同薰由來金玉姿不如蕭艾羣逝將嫓
貞美庶以怡朝曛
　　　晚出登前岡候王徵君不至
出門候親知引望欣往即崇林既前登修坂亦屢陟浮
雲正東馳餘景忽西匿漠漠烟散霏稍稍昏向極驅車
來何遲逺近誰與測行非多岐累鞅豈中道息幽期寧
獨違沖想竟難抑欲留感淒㝠更往念艱棘簮盍諒勿
疑憂紛已盈臆鴪彼晨風翔何日倩飛翼
　　　和答蕭國錄八月十一夜對月有懐之作
林塘澹清華庭宇豁虚朗露井波澄輝風林葉交響高
言倡令徳孤吟振遐想亭亭江上月肅肅雲鴈往美人
浩前期令節延逺望池魚既堪綸㫖酒亦可釀永懐契
天游庶以會心賞宇宙本達觀如何較銖兩
　　　月夜舟中
泝舟忽淹逾日入愁將夕江流星斗迴月出洲渚白飄
飄風中蓬𣺌𣺌槎上客利涉吾豈貪歸哉問林宅
　　　題胡子敷朝陽軒
晨起罷盥􁆽初日光離離晃然幽軒上坐見扶桑枝揖
客正几席咏歌理絃絲髙梧已結䕃鳴鳯當來儀
　　　題郁傑觀泉圖
我昔負疎散放為出澤遊自躡兩蠟屐時操一輕舟陟
險或窮日探竒遂忘秋行與雲水俱坐與木石儔吐詞
輒吟咏得酒即獻酬自謂長若斯不復懐隱憂中年遘
淪蕩世路傷阻脩兀兀感時邁栖栖愧身謀反思膂力
初豈乏十角牛誰令惰四體而不營西疇又如規什一
利可等封侯胡乃忽彼賤忍貧事墳丘工而昧執藝卒
也拙操矛徒以落魄資重貽親故羞屬兹際明盛草野
咸登諏慢游幸免罰識字偶見收上叨命秩崇下感祿
奉優補報慚尠稱劻勷懼多尤雞鳴事趨謁日晏研書
籌譬彼策駑鈍喘汗焉得休誰為泉石居偃息得優游
冠服如古賢琴書粲琳球不圖忽見此如病頓獲瘳池
魚戀圉圉羈鹿懐呦呦山林豈在逺至性不可廋郁郎
自超逸臺閣方見求鬢髪幸未白功績宜力裒蕭蕭松
桂幽爾豈能淹留致此倘有道吾將詰其由
　　　五月十九日夜同蔣起居注楊主事宋給事中
　　　宴劉起居千步廊之寓直
步廊向寥閴衞士傳呼呌壺觴夜初集刀㦸燈相照風
迴閶闔迥月上觚稜峭起坐驚向晨束衣待明詔
　　　偶題
一室秘炎暑煩歊苦難禁安得天際雲油然起層陰願
持白團扇步入青竹林却坐林下石開襟以鳴琴奈何
限清禁可望不可尋且復此静息聊以清吾心
　　　送婁徵士叔真歸金華曽侍郎邀賦
祖帳出都門鴉啼掖垣曙春從天上歸人望山中去離
亭烟栁變極浦風帆暮亦欲把蘿衣空傷别瓊樹
　　　蘭雪軒詩
聞君好幽蘭羅植層軒隂青青在人境意不殊深林光
風澹容與拂披動冲襟佳時聿云邁衆卉忽消沈重隂
既凌厲凛冽乃見侵念爾宛自持將將式如金亮不渝
芳潔芳潔良可諶願掇花上雪比君塵外心
　　　題觀泉圖
野客愛清溪翛然浄心迹仰聆松上風俯見潭底石雲
林興無逺魚鳥懽自適坐待山月髙鳴琴送遙夕
　　　題米元暉山水畫為郭掾吏賦
米侯竒崛士作畫有家法墨色運華滋毫端散輕霎攤
平布汀渚立險出岩峽峰轉路盤紆林欹樹交夾隂疑
神鬼㑹幽與魚鳥狎野屋架深㝠溪橋跨危狹嶔崟負
灊霍滉漾注苕霅花醲雨初膏草徤風可􁎷藤埀怯猿
把藻漾信鳬唼層烟千嶂合積雪萬石壓釣鮮憶鬵溉
采菽思衽扱斯人世己庚此筆品宜甲髙情爛初放正
氣浩不乏燦燦珠吐盤輝輝劒排匣兵曹坐拘束吏牘
煩撿押槐雲屯故幄梅雨潤新袷探竒巻時啟歴勝懐
始洽何以謝朝紳歸哉荷農鍤
　　　青蘿山房詩為金華宋先生賦
我有塵外想長懸山水間昨逢金華客因問青蘿山青
蘿幾千仭翠色浄如洗江上見數峰分明紫霞裏緬慕
宋夫子高栖在丘樊扣舷沿桂溆翻帙上松門幽尋聆
澗淙靜坐看庭綠著書三徑荒飲水一瓢足昔在山中
住聲名天下聞一朝被徵起長笑下秋雲官聯玉堂署
詔入金鑾殿元史公是非雄文掞雷電今年謝山縣稽
禮移春官並結芙蓉綬仍飡苜蓿盤翩翩霞上鸞皎皎
雪中鶴振珮朝天衢迴車睇雲壑自從出山逺芳草滿
岩扄弟子感時雨里人瞻徳星豈無京華樂秪念山房
好恒恐歸來遲青蘿笑人老仙岩勘靈笈禹穴探古辭
此意在千載世人安得知
　　　贈歐陽濟可主簿自金陵復歸濟寧府
兵曹限清切退食釐所務趨庭有來謁乃是長清簿攬
衣聞鄉語出袖驚柬素自云歐陽氏文物乃吾故家藏
兩誥命上代崇公祖紫錦絢春雲囘鸞掞𤣥霧每啟必
三盥兢兢懼沾汚維時有侍講𣲖别長沙住兄持往訪
之題贈得佳句羣公繼揮發浩瀚倒詞賦後來兄入海
緹襲甚完具持攜遂不返旅殯石龍寓蒼皇兇燄起燔
烈劇毛羽至今夢寐間恍惚見題署兹從山東來王事
屬馳騖永懐家室墜毒若心火炷偶賴記誦存手筆得
繕註惟君尚友誼每恨缺告訴便當乞一言庶以償企
慕言已復愴然淚雨紛懸注我慙縻廪祿學殖成廢圃
先訓既莫承壁藏乃漂蠧感子重彛倫矧復執義固勿
傷昔賢逺勿嘆來者暮驊騮茍縱轡千里起尺步古人
重收族桑梓恭愛䕶孝忠可特立榮顯非倖遇千年兖
公傳星日煥昭布烟塵暫紛紜得喪奚足懼似聞四𣲖
緒凋落少聯屬振先近捐世南𣲖亦微斁潁上存者稀
廬陵盛宗聚維時秋氣肅圻樹颯涼露别子秦淮湄明
當發前路驛馬向悲鳴河水恐凝沍還官覲慎保世澤
常衍裕亂餘丘壠荒樵牧方交瘉何當望南歸一省瀧
岡墓
　　　椒園詩為台州楊子賦
海陬有東麓天台所遺餘其下五畝園幽人之所居幽
人志事親行不出里閭升堂既問候入室還讀書園中
何所有椒樹蔚扶疎露芳或晨採秋穢亦自鋤持此釀
春酒氣和心孔舒東鄰豈無牲北里亦有魚所貴在力
勤㫖甘將樂胥苾馨重胡考蕃衍咏聊且慎旃志潔白
庶以承厥初
　　　陪陶尚書宋太史夜宿齋宫分韻得萬字
鳴鸞莅陽郊陪祀服明憲旂常擁圓壝幕帟蔽脩甸天
髙風泠泠露白星爛爛尊罍秩斯舉簴業樅以建凝神
向澄肅秉徳方恪愿調笙思肄三振羽將舞萬張筵盛
布設陳幣昭奠獻聽漏促晨興嚴衣戒宵偃駿奔尚齊
遫慎簡慚碩曼感孚豈殊徵恭事式同勸
　　　贈蕭忻
蕭忻辭我行有淚迸若雨倉惶奉旅殯躑躅望鄉宇主
家隔萬里生死托童豎恒焉感恩義誓不避艱苦路人
為歎息來與陳酒脯古有不反虆忻能瘞其主無子未
足悲有子焉足數作詩贈蕭忻庶以厲忠矩
　　　題黄筌百禽圖
百禽百聲音一動一情性誰歟寫羽族萃此一奩鏡況
有水與石山桃竹相並物類巧紛薄􁌚態颯飛競掩巻
㝠所觀吾將契虛静
　　　送趙可立來北平省其兄可久叅政却歸處州
華省張離筵驪駒陳苦詞北風吹曠野歸鴈何參差弟
也懐故鄉兄以王事羈髙秋一為别霜露忽已滋驅車
抗前旌執手安得辭君㸔並蒂菂不獨連理枝眷言此
持贈以慰長相思
　　　送趙叅政赴召還京分韻得風字
凜凛嵗云暮轔轔車徂東簡書屬嚴召君子懐盡忠外
勞既旬宣内弼方奏功豈曰擇所事簡知在宸𠂻念昔
厯曹署朝趨接珩璁北來雖異寀幸以義見同庭栢寒
始青垣薇春向紅歡㑹不終嵗忽如萍與蓬俯慚轅下
駒仰羨天邊鴻灤水方凝澌燕山屹崇墉暌離㑹有時
精感理則通撡持宜努力蹇直在匪躬敢希仁者言永
勵國士風
　　　布履篇答舍弟
季有雙布履攜來自家鄉見兄赤兩足奉以慰踉蹌此
履豈有華素質而白章縫紉出新製絇綦已莫詳念兹
苦寒地九月露成霜上馬攬敝裘入室坐匡床誰為手
足念寒瘃驚劻勷一朝被温柔步履便且康足受慙黄
石踵决謝卜商不忍踐荒穢恐為明潔傷俯眎物有類
愴然感中腸冠緌既成兩鳬鴈亦雙翔如何弟與兄闊
别遙相望
　　　題陳原初掾郎所藏古澗幽人圖
端居謝塵鞅濯足行澗湄青山既盤紆流水亦逶迤四
顧何寥寥林隂亦紛披乍興舞雩咏亦軫濠梁思仰觀
浮雲翔俯挹祥飈吹春意屬駘蕩我心方懌夷永言觀
象妙庶以靜者期
　　　反哺詩
嘗聞林間鳥反食哺其母母衰塌翼坐供養急銜取今
晨觀所哺匪獨矜老醜方其駢立次情亦均左右有如
雌伏時局促拳兩肘雄亦念其饑出營含滿口歸飛闖巢
户彼此欣接覯振翼而張頥嗷嗷類初鷇辛勤拾䖝蟻甘
忍不下咮豈不猶已饑分食貴先後有時通勞逸雌出
雄更伏母子夫婦間出入更助守義恩重酬報此意竟
誰嗾圓顱異羽族反目多鬩鬭靦焉不顧養荒悖事博
酒一體較銖錙親親乃殊搆我吟反哺詩庶以祛俗蔀
　　　自述
叨祿向六載北遊且三秋臬司謬所寄官服當何酬朗
朗日月行滔滔江漢流孰云倖所致良以逺見收有靦
吹竽濫徒勞負山憂秉志誓金矢持身期玉甌奈何歲
年邁鬢雪忽已稠勉筞疲鈍資悠哉企前脩
　　　夜坐
閉門鼓初斷振鐸兵已邏風髙羣烏號月黑一犬卧命
罇乍舒懐抽牘更娛坐稍稍空葉飛庭虛覺霜墮
　　　暮歸二首
馴犬聞我歸起迎出前階饑猫如嬌兒奮躍入我懐閒
居感物理豈以形自乖攘攘殊趨者孰云真我儕
　　　其二
日暮騎馬歸驚踏天上雪北風吹寒沙髙樹低欲折誰
憐牛車行來往同一轍
　　　朝抱一印出
朝抱一印出暮抱一印歸公家有嚴程出入焉敢違吏
曹方劻勷文牘正填委力弱驚任隆勞微愧恩私
　　　十月十三日燕相府知印張觀復從江西來承
　　　大兄六月八日家問捧誦之餘悲喜交集因賦
　　　五言長歌一首奉報匪敢言詩姑述懐耳
張生江西來手持家問至剝封未及讀先訊伯與季書
題八月寫上有平安字孟冬始獲承道逺良不易首云
念我病邇只復何似中陳困書社驅勒亂遷次末述兒
子頑芻牧荒誦肄又云先塋木里横肆戕毁官府呼不
聞樵䜿劇跳戲次云今夏旱坐食困顦顇私儲乏擔石
何以供卒嵗仲兄往黄陂迎女别子壻季弟石臺館游
從盛脩贄阿鸞締姻早諸侄亦勤勩抒詞良激切苦語
雜瑣僿如聆丁寧教如獲左右侍始慚終作惡撲簌紛
灑淚我本疎野資遭時誤登試事兄且未能從政安足
齒往者被徵迫欲走不得避倉皇赴京闕慘戚去田里
𣺌如蛙望海茫若蠓發甀春官書題目冡宰叩言議拜
命黄金門親題職方氏天顔正温穆諭㫖極諄緻退朝
感恩隆際遇荷明世從兹謬通籍出入清要地含香大明
殿賜食光祿寺廟庭嚴奉瓉壇壝恭執幣厚禄既寵叨
宫衣亦沾被遲回厯初考艱險嘗百事前年調北平濫
擢憲府貳言議久疎儒條章昉師吏山河八府輳遼海三
陲寄土風混戎俗吏治尚沈鷙貪婪乃蠶食剽掠更狼
戾論當慮乖違擬步恐顛躓憂多變容髮務冗廢寢寐
倦禽困長雲羸馬傷促轡離居形弔影鞅掌矇接瞶得
書暫慰莞撫已重唏喟違離路五千契濶彌六祀事生
與追逺俯仰兩䝉愧歸休期莫竟追贈仰朝制華紛倘
歡聚泉壤亦榮賁君恩未能報私願焉得遂乾坤等籧
篨今古一奔駟勿憂時事艱勿以外物累消閒且時教
娛老宜日醉中情更誰諭此責當我致由來紫荆樹一
氣共榮悴豈以連理枝同根乃殊植世機紛倚伏强悍
焉足恃要當戒盈溢奚必較鈍利蜉蝣常撼樹蝜蝂亦
排礩永念珠浦源緜延本仁義滋培藉先徳振拓屬來
嗣天意茍從欲此志終可覬作詩報兄前庶以見㣲意
　　　紀夢(正月初四夕/)
夜夢歸故里見我平生親升堂具杯酌懇欵話所因問
我歸何遲憐我白髪新恍忽一室内酬獻相主賓東鄰
粲新疃南舍儼舊鄰稚子笑相即老翁言諄諄似亦謝
前倨敬我今縉紳我心本無滓敢勞深意陳喔喔雞鳴
曙悠悠天向晨蒼茫枕席間委曲所厯真悵然不可訊
惻愴徒傷神
　
　
　
　
　
　
　
　
　
　
　槎翁詩集巻二
欽定四庫全書
　槎翁詩集巻三
　　　　　　　　　　　　　明　劉嵩　撰
　　七言古詩
　　　題朱知事雲樵圖
使君昔隱灊川曲慣逐山樵伐雲木一從去作憲幕賔
長憶灊川好林谷灊川之東山挿天中有峭壁何嶃然
寒光夜接九華雪秀色日射峨眉烟褚君妙筆世稀有
為冩兹圖傳不朽山氣清含五粒松江光緑浸三春栁
長裾曳杖為何人從以樵斧方逡巡層峰正隔秋浦水
仙境似與柯山鄰山迴峰轉愁欲暮斸藥攜琴更深去
林路時衝虎豹過湍崖暗激蛟龍怒此圖此景何清竒
疑是當年親見之採芝南嶺去已逺濯足東澗來何遲
只今却上青霄立斬伐芟夷乃其職巻曲宜刋惡木枝
喬修要簡良材植人生窮達焉可期雲中樵者非君誰
㑹稽太守自結駟王屋山人方看棋功名時來信所遇
伐木丁丁為君賦他年持斧繡衣行還憶灊川卧雲處
　　　秋夜南溪席上聽鄔和卿胡琴歌時和卿㽞袁
　　　城將歸西昌
空山無雲風葉静酒行髙堂燭垂燼鄔郎起控二絃琴
一曲新聲發孤咏泠泠滴滴絃初調欲語乍吞聲忽飄
龍頭宛曲轉秋玉馬尾振蕩迴春嬌縈紆往復騰嫋嫋
宫換商移破清悄綵鸞笑侣出花間斷鴈呼羣入雲杪
滿堂賔客慘不譁側耳如到仙人家乃知胡中歌勅勒
不獨馬上傳琵琶我從往年客燕薊羌笛戎歌亂人意
歸來華髪暎清尊坐感商音一流涕鄔郎好手早得名
豈可久滯宜陽城太常此去徴絶藝㑹奏法曲升天行
　　　夜宴富灘郭氏西庭和荅九洲蕭徴士併柬履
　　　理履祥於淵賢伯仲
升筵月髙花影長我當起舞君行觴丈夫志氣傾海嶽
一笑已覺形俱忘雕盤饌香切寒玉酒波揺紅蕩人目
　　　題山中歸隱圖為蕭與靖賦
髙人霞裾青玉笻徑行自挾雙青童飄然獨往不可挽
逸氣矯矯如飛鴻峰迴澗折流淙怒彷彿崖隂見行路
雲間桃洞如可尋亦欲從君度橋去
　　　鏡岩歌為鏡方彭及予賦
君不見南山山前一片石嶄然壁立當流泉皎如千年
青銅鏡挂在萬仞髙崖巔泉流日衝激烟雲相蕩摩魚
龍過之不敢睨如有神物嚴撝呵夜深月明從東來但
見五色燦爛寒光開掃空婆娑黒雲影照見海上金銀
臺我從武姥來却望嵩華去道逢老籛鏗盛説岩中趣
東風拂澗桃花飛愛此山水含清輝放歌誰和碧玉調
起舞更攬青蘿衣我憐老仙極清越顔色如童髪如雪
便從石上引芳尊夜夜岩前醉明月
　　　題秋江待渡圖為蕭學士賦
小航衝風岸將及行人下馬沙頭立水濶雲深野渡閒
天寒日暮歸心急人生行役安可休到江路盡還通舟
誰能裹足山中老不識風沙一日愁
　　　和子與王徴君中秋短歌一首
玉繩差差月澄曙銀漢西流天盡處晃朗驚浮玉井蓮
空明似見婆娑樹澄曙光連宿鷺翻闗山影逐行人去
誰似溪頭王子猷一庭竹色耽吟趣
　　　翁源行
大蠟嶺小蠟嶺東南相望兩尖頂千崖無人野蕉綠一
澗縁山石泉冷伊誰置縣當僻源井邑人廢餘荒村後
來分𨽻曲江縣偏與豹狼生子孫荒山亘連二百里六
寨獠兵連嵗起韶州號令不知聞勢力憑凌自傾傂一
從洪武初設官路啔旌旂笳鼓喧蓮塘鎮裏立廨宇父
老歡呼來聚看往時養馬如養牛騰踔山谷夸豪酋只
今買牛還賣馬棄擲弓刀事耕稼今年我從英德來攀
岩歴壑何艱哉路窮蒲嶺見空豁白晝隂霾渾不開隂
風鬼號荒古道嗟爾遺民真再造男不事詩書女不理
蠶桑草衣蕉布無冬夏蓬首垢足畏客如麏麞食儲嵗
飽一千户餘四百石輸官糧自言老死不出鄉官事不
生衣食强三朝作社共殺牲十室納稼同囷倉開畬燒
土任耕作引水激機舂稻粱榛栗遍秋嶺㫖蓄足冬藏
月上叱牛日入畢營求易足本天性耳目不移非外物
况聞畏法如畏虎道路不遺門不拄雞豚日出散如烟
米粟年登賤于土我憐渾朴若可親豈有毒厲興妖神
由來仁化感木石宜以禮義開真淳君不見銅塲惡溪
流赤水八月禾花瘴烟起秖言北客少生還寧信土人
長不死我歌翁源行聽者莫傷情丈夫正氣易水土薄
俗可敦渾可清便騎黄犢入山去閒與洞民歌太平
　　　錦裹石行
錦裹石何蒼蒼我行入封川問之江上郎云昔有辯士
往説南越王道傍見山石指天誓不忘謂茍得意歸不
獨衣錦還故鄉要使兹山之石同輝光一朝緩頰下南
荒車馬千駟金滿裝便令製錦百萬匹盡裹山石榮鋪
張至今岩阿草木昭煌煌獸不得憩鳥不敢翔爛然雲
霞彩下照江中央我欲登其巔窺海略扶桑掇此五色
文獻之紫虚皇有志願莫遂却立増慨慷吾聞陸賈去
漢室乃有賈生流涕論帝傍惜此文繡被屋墻丈夫未
遇焉可量衣或帶索食粃糠偶然㑹遇亦其常奈何暴
殄恣所償胡不衣被沾四方不曰爰居徒勞鏗鏘匪悼
爾石兮惟狂之傷
　　　題堵炳所畫扇面山水為李鴻漸賦
紫崖碧嶂連雲樹白石青莎並江路採樵客去洞門深
出郭人歸烟水暮兩崖之間髙且虚有亭翼然誰所居
山花當户可載酒芳草滿庭宜讀書
　　　題山水畫
大山隆然如釡鍾小山嶄然如劒鋒隂崖直上見猿影
幽徑獨尋麋鹿蹤野人似厭門前路移家又入雲深處
雲深更隔水千重却望桃花滿山樹
　　　題松下丈人圖
丹崖白石之間有松屹立當林闗伊誰槃礴坐其下矯
首似看雲中山白雲自飛山自逺神氣冲逸清而閒自
非服鍊不老藥安得有此氷玉之芳顔石門蒼蒼閟烟
霧東風開遍桃花樹花底相尋定何處兎絲百尺空中
舉松根茯苓應可煮就君却向山中住
　　　題魏氏見山樓陶秘書邀賦
秘書陶君清且賢家住越南山水邊為言魏氏樓居好
邀我共賦山樓篇憶我在山時長與山相見自從入城
府少見青山面我雖未曽遊上虞聞君誦詩心已娛龍
山蜿蜒走西北下赴平陸開澄湖湖天灔灔涵秋練菱
葉荷花兩青茜千章霞綺動晴波百疊雲屏落秋巘東
南諸峰何宛然惟有夏蓋亭亭髙挿天寒光交射明月
見秀色飛入春風筵他年載酒湖邊去却訪青山起樓
處樓前好鳥自啼春源上繁桃定迷路此時共酌陶秘
書酣飲不下山樓居手招黄鶴凌紫虚更問伯陽符契
今何如
　　　題崑丘山水圖為李德昌賦
姑蘇好山名崑丘玉作芙蓉凌九秋至今珤氣伏光彩
白石磊磊皆琳球問君何年宅其下桂館芳堂極瀟洒
籬月當窓爛不収松風掃屋聲如㵼山林真樂安可忘
時援緑綺歌清商自來南京直大省長對新圖懷故鄉
圖中雲壑更窈窕雙塔參差出林杪花開何處望長洲
日落遥空送飛鳥道逢兩翁如松喬我欲從之安可招
便當携酒上絶頂與子共看滄江潮
　　　題米元暉雲山萬里圖為倪郎中賦
逺山如眉近山如茨洲渚盤互林木紛披雲濃濃以凝
宇烟淡淡而凌陂望佳人兮極浦傷暮春其多離意怫
鬱以終夕心低迴而獨悲瞻彼長江兮浩浩其馳我無
舟楫兮將安所施
　　　椿萱圖為會稽胡郎中賦
越中山水稱雄秀越中胡家稱孝友父母怡愉在一堂
六十齊年健相守人言積善深且長早有令子登賢良
今年徴召入朝省白衣超拜尚書郎㑹稽岧嶤白雲裏
江船南來向千里鑑湖風起藕花秋子念親恩親念子
午門曉開東日紅萬國干官朝九重方慚孤蹇昧補報
何幸奏對相追從吁嗟胡君我今恨如海禄雖有餘親
不待願君愛日保禎祥忠孝一心長不改人生窮達安
可量事親之樂真無央矧君妙年當盛際似此具慶非
尋常願萱忘憂椿介夀緑葉朱華照鸞綬眼看升堂棒
誥書衣錦歸來獻春酒
　　　白雲書舎圖為掾史褚德剛賦
褚君本是河南褚家在卧龍山下住一從辟椽入中書
長憶龍山讀書處山中白雲相巻舒褚君卧雲方讀書
清池有魚林有笋甘㫖升堂時起居在家不知事親樂
游宦還應念城郭山頭日望白雲飛鴻鴈離離向空落
丘郎自是同鄉人念子逺游情最親為拈彩筆冩幽思
物色正與秦山隣問君何年辭别墅蘿月松烟淡如許
山猶擁石䕶遺書雲已從龍作甘雨人生重是君親恩
田園荒蕪安足論由來榮養須食禄孝子忠臣同一門
　　　宫墻樹(有序/)
　　宫墻樹哀黄府史也壬辰之亂府史死廬陵郡庠
　　栢樹下事載劉永之所為傳府史之子載以傳示
　　余而其言甚悲因作宫墻樹以哀之
宫墻樹乃是青青栢勁直由來氣拂雲堅剛况復心如
鐵枝間豈少王裒淚土中定有萇𢎞血事往空遺國士
悲年深尚記鄉人説宫墻栢何青青千古萬古遺精靈
宫墻若傾栢樹折府君之名應不滅
　　　都門栁送熊主事歸豐城
都門栁青青一似腰間綬千葉皆含雨露恩一枝偏入
行人手行人初辭丹鳯臺買船龍灣明日開到家好種
青青栁還念都門送别來
　　　贈吳伯武併柬劉起居
永豐范蕭之峰有墳隆然而新封問之父老墳者誰云
是劉家兄死弟塟之兄行萬里死毒厲家有婺婦無孤
兒弟也來塟之涕淚如雨埀捧土營成墳挽棺聲酸悲
山頭茫茫石與土誰歟卜者吳伯武酬之十金揮弗取
鄉人稱之不容語弟從去年入南都簮筆趨朝官起居
得禄不待養為我一語三嗟吁所嗟當時事急天莫呼
非吳卜之誰與圖昨來徴文盛揚揄吳君髙誼真不誣
起居衷誠不可孤我詩字字如璚珠更後千嵗當不渝
願持荅劉兼報吳
　　　題埀釣圖
石礧磈兮溪則有潯山嶔崟兮岸則有林我釣我游兮
曷溉之鬵彼滔滔者孰知予心
　　　送潘郎中迪允謝病歸山隂
兵曹潘郎美如玉紗帽錦袍銀帶束去年春秋纔廿六
起家早食郎官禄才資簡静推醖藉精爽開明夸敏速
潘為駕部我職方聨事兵曹頗雍陸喜君妙顔方向盛
覺我秋鬢已先秃人生聰慧豈外取靈秀端在兩耳目
云胡竒疾忽攻剽有耳如塗翻不足闐闐莫悟桴應鼓
轆轆都忘車轉轂傳言錯悞歎朋友問字驚呼駭童僕
時來内訌疏啖食十日僵眠戰寒燠文移相府怪沈滯
奏入天墀許歸復我慚遲鈍百無補兩耳雖聞竟何屬
豈如君以沈聵故退就休閒非譴逐談經作賦未足病
觧綬投簮竟何促都門官栁青欲染江驛小桃紅正蹙
此行先喜拜家慶次第升堂㑹姻族巵􁙐懇欵視時饌
巾履逍遥試春服鑑曲時歌采采蓮柯亭更訪青青竹
古來辭榮出昏眊此日歸休見清淑客懷戚戚感睽合
世態茫茫嗟倚伏床隂牛闘安足省夜半雞鳴竟奚卜
不如萬事俱不聞且與痛飲樽中醁
　　　題嵩髙雲氣圖為工部王子邕賦
潁川陽城之間乃有雲氣鬱然而干天中峰拔地九千
丈三面側疊開青蓮云是嵩髙之層巔捫栁掠井當星
躔往往白日朝羣仙復有東西二石室洞穴窈窕相鈎
連天風吹雨不到地石髓如泥流紫烟但見瑤林琪樹
紛百千朱樓綺閣丹碧懸美人緑髮垂兩肩手持𤣥文
駕飛軿欲往從之嗟渺綿似聽流水㶁㶁鳴絲絃仙遊
杳漠今幾年清夢忽墮新圖前玉光下起崖石底松頂
上出飛鴻邊山中古路廣以平秦車漢騎何翩翩徒聞
金丹閟石檢塵土世人安得傳
　　　趙江寧鳴玉為余寫武山雲氣圖賦此奉酬
趙江寧才且清烱如白露凝金莖鳴絃佐政重京邑瀟
洒獨懷遺世情人言江寧好文彩越土王孫著前代乃
翁舊圖八駿馬電影風行破雲海江寧好畫水與山意
比八駿尤髙閒近追髙公逺董氏神氣正在蒼茫間伯
兄侍郎我同事邂逅兵曹見髙致偶攜雪楮問鄉山便
寫嵳峩出雲勢朝懷武山景暮看武山圖披林指澗憶
所歴雲中似有人相呼我昔游山時秋風落松子泉㵼
洞門青霞翻石屏紫北岩千丈髙且虚騎虎曽到仙人
居菖蒲石上看殘奕柿葉林中聞讀書一從南京來奔
走愧塵鞅鍾山只在城東北日日見之未能往都門楊
栁青入雲黄鸎亂啼終日聞秦淮樓髙花似錦安得爛
醉江寧君江寧欲别當奈何乘興更與揮雲蘿他年載
酒鑑湖上却唱武山歸隱歌
　　　雉朝飛一曲題雙雉圖
雉朝飛雄飛雌隨聲喔咿山晴草暖風日遲繡襦錦翼
何褵䙕或登木而號或據石而栖一步一飲啄步步不
相離所以賈氏女御射有獲方笑嘻物生自有性配匹
亦有時嗟爾牧犢子七十而娶將奚為
　　　漁家樂題漁樂圖為曽朝佐郎中賦
漁家樂船裏為家無土著朝朝日日大江邊長汀短汊
從灣泊醉眠飽食托烟波却笑傍人事耕作月明蓬上
蘆花飛雨打船頭楓葉落蘆花飛出水鱖魚秋正肥侵
晨相喚提網去薄暮放歌收釣歸夫妻白首長相聚有
脚何曽踏山路教兒打網莫種田長江有水無荒年
　　　鴻鴈來奉題張嗣宗鴈圖
鴻鴈來秋風起江北江南幾千里渺渺初離紫塞雲瀟
瀟忽度平湖水平湖水淺沙渚長欲落未落紛低昻蓼
花過雨紅更白荷葉著霜秋已黄可憐分飛毛翼冷亂
入蒹葭唼蒲荇羣叫遥傳空外聲獨宿頻驚月中影江
南地暖風土殊彭蠡瀟湘從爾居只今塞外無菉草沙
磧苦寒愁夜呼由來有序本天性飲啄飛鳴逺相應我
慚飄泊未能歸見爾憂傷淚如綆茫茫江河多風波柰
此繒繳危機何為君巻畫三歎息髙飛㝠㝠安可極
　　　松泉撡為姜縣丞作
松颼颼兮以風泉鏘鏘兮鳴石澹雲生兮北林悄月上
兮東壁崇構在丘鳴琴布席我歌和之式詠以繹升髙
四顧逝將安適兮鳥飛㝠㝠不見其迹兮聊息䕃以焉
依誠予衷之所懌兮茍循物而多憂吾寧不以易兮
　　　題畊讀軒為吏部主事顧碩賦
我從前年改初服冒榮坐請公家粟尋章摘字勘科律
壓几堆床披案牘文深有害心愈惕食飽無功顔自恧
常懷戰慄趨府署豈有游歌到庠塾實憂慵惰饑欲死
復恐荒嬉昧所屬今晨覽君田廬咏往日嗟余去從卜
君才特達當廟堂我志依㣲漸樸􁂶何由放斥遂歸休
扶耒朝畊仍夜讀
　　　陶氏三節婦詩
往年兵入台州府劫掠州人盡荼苦陶家一婦偕二女
捐命俱能保真素孟也夫亡十八年姑死未塟有柩停
堂前日夜號泣相棄捐忽然被執發怒罵寧死白刃駢
首地下從姑還季也嫁夫纔一月走陷淤泥信顛蹶香
裾未許汙妖塵騰入深池竟淪沒婦本名淑身姓王心
知事急有子不得將抱兒屬姆還夫壻被髪狂走茫無
方一朝見夢嫁時婢我在南隣井中斃井中亦有簮與
珥陶君求之果如識婦人英爽乃如此丈夫靦顔胡不
爾我為此詩良有以一歌陶家女再歌陶家婦一門貞
節世所稀信是名家足賢姱君不見金華宋太史特筆
作傳藏天府要使清風激千古
　　　送臧主事哲新除兵馬指揮後承詔賜鞍馬白
　　　金歸山東寜親
朝鞬長弓入兵馬買船暮出龍江下問君行色何爾忙
詔許東歸問親舎去年辭親謁金鑾入叅禮幕陪春官
昨朝却換兠鍪服健卒馬前刀劒簇奉天詔下朝班時
拜舞謝恩當赤墀青年如玉衣絢錦喜氣得得浮修眉
賜金在案馬在道千里歸寧拜親好好念君恩似海深
嵗暮還朝須及早
　　　紫髯使君歌為本拙吕僉憲賦
紫髯使君顔雪色八尺長身鬢光黒前年奉詔出承明
萬里觀風來薊北肅政堂前喜遇君共持使節登青雲
君乗鐵驄踏霜月燕南渤海皆澄氛憶我兵曹初釋屩
看君兩歴中書幕已從秋貳拜天官復報司常奉祠禴
殿庭奏對先六曹春花如錦映宫袍象牙牌促中使急
玉笋班出璚林髙當時追趨赤墀下彩帉雜佩光相射
寧知此地復相逢三見鴻飛送秋社朝隨升堂坐暮逐
騎馬歸林間日上烏鵲喜井上花落黄鸝飛花開花落
春風起雲去雲來山色裏怡然不笑亦不嗔手把芙蓉
看秋水向來車馬都城道甲第髙門跡如掃題詩愛贈
吕仙人惟有黄州玉堂老我慚塵土得暫親豈有風采
稱朝紳青山對面雨愁客白髪滿頭花笑人嗟君自是
真仙骨廊廟才華正英發好從雙闕覲紅雲却上三山
㺯明月君家舊住淮河湄投簮共載當何時春申臺前
沽美酒爛柯山下看殘棋
　　　題赤松山房歌為張思讓賦
吾聞古有赤松子云是神農之雨師後來留侯從之游
汗漫恍惚安可期金華北山秀且竒或云仙人游於斯
盤雲捎霧幾千文奔騰直下蘭江湄蘭江美人晳而頎
風骨不殊仙者姿時來山中攀桂枝架岩鑿谷臨灣碕
靈湫洞黒蟠蛟螭流水下注為淵池前開層峰出渺瀰
丹霞浴海騰金支雲中老仙方頷頤手攜錦軸緑玉詞
導以玉女載兩旗從東而來復西馳欲近忽逺不可追
千巖萬壑絶人跡但覺浩浩天風吹佇立却望成逶迤
回身太息㝠所思左引紫霞觴右彈氷玉絲山空月白
秋似水老鶴夜下要人騎問兹山房誰所為留侯子孫
非君誰只今從軍傷逺離萬里幕府隨旌麾燕山馬上
昨見之山水秀色浮修眉仙人之徒真不疑我慚漸老
才力衰何以報爾游仙詩南望武山胡不歸山下亦有
金華祠聞君佳致欲往隨便來南遊拂雲衣憩青蘿兮
咏雙溪萬一赤松尋不見從君先訪牧羊兒
　　　楚酒苦如蘗歌
楚酒苦如蘗燕酒毒有灰自能螫喉吻何以寛心懷不
如江南有美酒香如芙蓉色如栁小瓶浮蟻信宿成大
甕沈醅十年久飲之不鷙亦不獰温温如春和且平丹
田㣲蒸香露溢着面已覺頳霞生當時放意事杯酌倒
海迴山恣行樂有時醉倒黄公壚卧看山花酒中落一
從逺遊楚與燕苦麯黄米無甘泉刮腸嘔胃甚荼蓼使
我顰蹙清樽前何時南歸事林畝鄰曲招尋二三友呼
兒多與種秫田日日花前飲春酒
　　　風蓬歎
野蓬團團大如斗生來輕捷隨風走四傍枝葉共輪囷
流轉須臾遍原藪秋風平地吹來時十科百科相逐飛
東家小兒誇健足十步一蹶何由追蓬生不是無根葉
脆軟何能堅著地霜枯雪悴少筋骨材質輕浮等淪棄
無端飄入流水中猶復衮衮旋西東可憐一落坑塹裏
縱有春風吹不起
　　　獲熊(有序/)
　　秋七月順承門外教塲獲熊衆禆以獻捷於兵閫
　　是日開宴承太傅魏國公副將軍曹國公即席命
　　題謹賦以識喜
山北獰熊色深黒蹂谷攀林恣趫㨗一朝冐霧出郊坰
不待虞網逺搜獵嗟哉爾獸真途窮白日授首轅門中
誰知狂狡無餘技只在將軍一箭功
　　　題張京尹所獻嘉𤓰圖歌
南京五年夏六月京尹獻𤓰狀殊絶駢瓞雙承雕玉槃
連包並進黄金闕尹言産自句容縣野老田夫駭初見
一葉連蜷引渾淪兩壺磊砢連葱蒨是日君王御武樓
徴問吏牒趨公侯星聨翠影落丹扆日射神光浮冕旒
勅令捧至乾清殿永擬先嘗須廟荐詞臣上頌美真竒
畫史圖形著蕃衍盛哉聖恩浩如天民勤物阜宜豐年
小臣作詩紀嘉應願繼大雅歌綿綿
　　　題溪居圖為余經歴賦
髙人愛傍清江住草屋松林帶烟霧書帙閒栖案上雲
釣竿静倚門前樹樹枝蜷曲交棠梨上有古藤縈結之
屋頭黄葉落如雨此老宴坐方吟詩人生幽居有如此
何必驅車踏城市誰知出處自有時諸葛終然拂衣起
青雲騰踔方逺期江海茫茫勞夢思他年獻納成功去
却借沙頭一鶴騎
　　　題碧潭圖送王聞喜主簿之官陽榖
王郎作縣之陽榖北望黄河氷凍蹙金陵呼酒别行裝
示我碧潭圖一幅碧潭之水緑且深風不能揚塵不得
侵嗟哉王郎子朂我湛湛之清心
　　　三峯樵者歌為宗原張員外賦
若有樵者清且閒遊栖乃在三峯山雨餘濯足深澗底
日髙伐木喬林間人生出處若雲變買臣㑹稽君不見
秖今懷綬作員郎却望三峯思故鄉
　　　題劉一清清溪圖歌
我家昔住清溪曲五月柴門漾寒緑望仙門外石橋灣
百折蒼波轉林麓老藤修竹翳兩涯茅屋髙下連桑麻
江魚出躍青荇葉水禽啼上碧桃花悠悠三十年來往
却别清溪事游蕩東園有客種狸𤓰北渚何人繫漁榜
兹晨覽君圖畫工作者乃是清溪翁清溪自住渝水上
名稱偶爾能相同長汀短棹遡雲水絶壁喬林澹霞綺
烏鵲散漫夕陽邊樓閣依㣲空翠裏伊誰手攜九節笻
從以童子囊孤桐至音雅調不易識深山古木號天風
我今欲歸歸未得時時夢繞溪南北釣槎欹石雨邊青
菱角沈泥雨中黒問君何從得此本强擬鄉園寄幽遯
避名惟恐世人聞撫景應悲嵗華晚三山磯白鷺洲京
國相逢俱勝遊請君更棹酒百斛相與爛醉秦淮樓
　　　送别石泉縣丞鍾尚賢以公役赴京却還成都
　　　府
送君西還酌君酒更出都門折楊栁憐君自是同鄉人
上馬欲别愁回首風帆五月上瞿塘却望石泉如故鄉
啼猿峽裏見明月萬里相思應斷腸
　　　題山水畫(堵文明/)
小山削玉搏空青大山錯繡開帷屏劃然千文崖壁立
下有流水當髙亭亭中幽人顔色好城市何年迹如掃
長江日落澹浮雲極浦春回滿芳草深林窈窕仙路遥
谷口雪明雙板橋便攜緑玉上絶頂閒聽松風吹洞簫
　　　題堵郎中畫湘漢秋色圖
兵曹簿領困填委忽見雲山落塵几問君何意貌此圖
湘漢蕭蕭秋色裏長峯巨壑相參差彷彿江行曽見之
雲中樹色三百里峽裏猿聲十二時古人今人不相見
江水依然浄如練魚鳬窈窕接山川雲雨荒荒出臺殿
岸迴路轉楓林青丹崖紺壁秋㝠㝠山童出掃澗上葉
客意已到松間亭登髙望逺心獨苦江闊霜清鴈如雨
九天飛瀑下香爐萬里歸帆到鸚鵡我從前年來帝京
偶離蔬屩峩冠纓故園畊釣歸未得對此佳致空含情
茅堂逺在珠林下安得從君問圖寫九衢塵動五更風
又趂雞鳴逐朝馬
　　　題都府俞溥經歴所持山水畫扇
俞君手持一尺練水色山光坐來見烟林嘉樹蔚森爽
雲磴寒泉颯飛濺茅亭蘿逕青石床松風洒衣如雪霜
便從花底抱琴去閒聽漁父歌滄浪
　　　題許霍州如圭所畫譽溪圖送張秉文徴士還
　　　山中
許侯作畫如作字㸃綴清妍極風致此圖偶為張君寫
雪蠒參差出空翠張君於我同鄉人每對畫山情更親
就中大似爵譽景遥見武姥青嶙峋我欲披雲捫絶頂
手招陶皮潄丹井千年石室望來深六月松風坐中冷
山原草荒行者稀伊誰讀書方掩扉如此林隂兩茅屋
安得與子長相依禾溪向東石橋路猶憶往年攜酒處
春風幾落杜鵑花歸夢㣲茫隔烟霧許侯今在太行西
君亦南還尋故棲巻圖相送一腸斷烟栁滿河鶯亂啼
　　　題雪山行旅圖
野橋路迷雪初集行旅蕭蕭騎行急北風吹面鬚髯寒
茸㡌駝裘半沾濕木皮石角氷粼粼十步九却何苦辛
安知道傍茅屋底不有閉門髙卧人
　　　樵隱詩為北平檢校書吏朱廷玉賦
上虞朱郎美如玉昔隱負樵今食禄抽毫晨趨北省署
歸夢夜繞東山麓朝廷徴賢圖治康岩穴搜剔無遺良
雲山縱有千萬疊似子風格何由藏垂綸鼓刀自前古
功業終須致圭組願君長憶負薪時莫羡輕肥忘勤苦
　　　題栁坡圖歌
楊君軀幹長九尺力挽長弓過三石櫻桃園裏舊名家
楊栁坡前新列㦸往從開府大將軍北定燕薊收竒勛
鐵衣夜度居庸雪虎旗晝掩盧溝雲歸來殿前拜天子
寶帶金符耀秋水寵承恩命五色誥分控邊庭九千里
今年我從南京來幕府忽逢心眼開清筵雅咏狎文士
號令倉卒生風雷昨朝視我圖一握云是楊繩之所作
江堤窈窕出翠室亭榭參差帶丘壑中有騎者從一童
錦衣挾彈行春風向非自寓行樂意安得景趣超然同
君今拓邊方報國却望江鄉歸未得黄鸝啼處緑隂多
時展畫圖看春色我歌此曲聲嗚嗚願君逐虜成長驅
欲知此去功多少栽遍沙塲栁萬株
　　　薊丘墨竹歌為克雋李兵曹賦
薊丘墨竹妙天下海國中州重聲價事往雲流五十年
孫子兵曹更瀟洒昨來相見渾河東身騎官馬行匆匆
從君早懷壯士志將命綽有前賢風當家譜竹精形類
傾軼湖州出清致縑絹磊落動千古翰墨晶熒照三世
自云真跡世已訛後來作者俱不多空庭月落見修影
絶壁秋風聞振珂我家江南竹林裏與竹同遊同卧起
一從北向感飛蓬却愛横梢寫生紙劃紙落筆生蕭騷
秀色娟娟真鳯毛薊丘風節慎操勵看爾騰踔青雲髙
　　　竹石圖(有序/)
　　省郎中堵君文明作石兵曹李君克雋作竹共成
　　一圖以歸於大叅唐君信二美也予為之賦
東吳妙手不可得省郎山石兵曹竹唐侯座上偶相逢
併寫秋光歸一幅叢篁擢玉分彎環怪石立鐵支孱顔
筆鋒揮霍斬絶外意匠回斡蒼茫間物情境態精描貌
紫蔓青苔見班駁鳯雛濯濯散毛羽稚子差差露頭角
人生㑹遇安可常一時合景如干將千年崖谷注明月
九夏庭館寒飛霜唐侯特達叅朝政兩君髙致誰能並
嗟哉竒絶真二難此石此竹誰當看
　　　慈烏嘆
臺前栢樹八九株樹上百千啼老烏烏能返哺本孝鳥
奈何朝夕争喧呼夕眠晝坐不得息有時奮疾試一驅
東枝乍起西枝落去不能逺仍旋趨豈無弓與繳爾獨
不我虞嗟哉慈烏尾畢逋借爾栢樹生汝雛雛成報汝
勞與劬便當歸飛東海隅海隅有山從爾居憫爾至孝
惜爾愚慎爾利口毋趦趄
　　　次周所安寄短歌
周郎春興醲如酒繞屋陂塘種楊栁憶曽相過賞東風
手引流霞㪺北斗當時不省生逺愁花下起舞回髙秋
長松挂月出石嶺清夜醉倒東溪頭别來幾度秋風發
却恠音書望中絶行人馬上念鄉闗九月居庸洒飛雪
羡君一門如棣花石室舊藏書五車昨來寄我三百字
字墨矯矯猶翻鴉我慚衰邁成漂泊釣水耕山負前約
山林嘯傲方日長慎勿白首悲馮唐
　　　題春舡出峽圖為劉彦祥作
春舡出峽聲嗷嘈衆工力險齊所撡兩崖牙角不可觸
直指洄洑乘虚濤瞥然勢脱千丈落萬疊青山去如掠
海門東望正滔滔便駕雲帆縱寥廓
　　　題晴峯雙澗圖寄故里劉存大秀才
一峯巉巖白雲中雙澗下出蟠西東湍撞石鬬雷電激
白日虚谷迴松風風聲浩洶泉聲合飛蔓樛枝青匝沓
岩深路暗不逢人似有呼猿在相答此圖此景真絶竒
彷彿夢中曽見之手招仙人赤松子照影太乙蓮花池
只今懷禄未能往日日憑髙増悵怏故山更在彭蠡外
武姥仙壇儼相向仙壇樓閣開岧嶤流水百折通溪橋
我家草堂小河口白沙翠竹寒蕭蕭𤓰畦桑塢帶原陸
五月柴門映江緑田翁稚子笑相迎醉折山花唱村曲
緬思此樂安得同萬里愁絶孤飛鴻巻圖却寄山中客
他日來尋黄綺公
　　　寄題凌雲亭
吾鄉山水何處好石臺溪上桃源堡蘭陵公子氣凌雲
故結新亭傍林島亭前地勢深迴環落花細草晴班班
埀楊盡拂烟際水好鳥啼破雲中山我昔東尋雪山頂
憶過溪南踏松影開軒酌我紫霞杯三日東風吹不醒
就中二老難弟兄階庭秀發皆璚瑛向非前朝進士宅
安得喬木排髙閎仙壇峩峩峙亭左雲氣飛來交四座
月明吹笛泛靈槎定有仙人夜相過人間車馬塵紛紛
羨君清逸能超羣題詩先寄亭中友他日相攜玩白雲
　　　題錢舜舉凌波仙子圖
若有人兮美而鬈冠切雲兮衣翩翾粲然獨立青山前
褰裳流盼凝娟娟乘雲而行兮從風而旋態莊色正合
自然矯如翔鸞凌紫烟朗如明月行青天山之石兮駢
闐山之松兮連蜷下有瑶草紛交連素華緑葉何芊芊
不言不笑意已宣風骨乃是凌波仙金華老人惜㛹嬛
友于聨屬成三妍其來無方往無邊世人不見將千年
誰其畫者錢塘錢我歌欲繼湘江篇張君好古宜寶旃
此畫此歌毋浪傳
　　　題華川樵逸圖(有序/)
　　前監察御史徐叔明為余道其里祝彦良者佳士
　　也業醫而寓意於樵其拯危赴急類有古道所居
　　當山水之勝曰華川因出華川樵逸圖邀賦詩以
　　贈之予不識彦良猶識其猶子伯華於北平清修
　　整飭是可以觀家教矣故喜而為賦七言長句一
　　首因叔明以寄樵逸異時東游浙江相尋松隂石
　　室中當相視一笑云
三衢御史風霜筆髙誼飄飄張雲日手把新圖出華川
邀我題詩寄樵逸自言樵者非真樵托隱早赴山人招
爛柯不顧岩下斧采藥曽度雲中橋屋頭青峰千萬疊
流水當門清可涉栁磯風起漾魚竿松塢天寒掃霜葉
當家羣從孰最竒華也英俊真佳兒兩年北平曠定省
指㸃山水懷歸期浙山盤迴烟霧鎖静養性靈奚不可
馴虎來尋賣杏林野鶴為守燒丹火川南春來花滿坻
黄精酒熟杯行遲醉吹鐵笛花下坐是仙是逸誰能知
我慚竊禄驅馳早貪看圖中似蓬島何日相攜持斧翁
共入華山拾瑶草
　　　題摩癢散馬圖
駿馬玉削蹄八尺昻藏汗血姿星流電掣見精采鞭勒
不施誰許騎一朝貢入金門去五花屹立當前墀珮以
白玉珂被之黄金羈欲鳴不敢嘶欲進不敢馳和鸞清
道肅羽儀中官執鞚調御之君不見南山楸櫪大十圍
節目皴作蛟鼉皮六月其下隂凄凄風鬃霧鬛相紛披
還憶閒來摩癢時
　　　日西落行
日西落月東生烏鴉繞天飛且鳴鴉飛來宿府中樹府
官坐衙不歸去暮歸獨宿公房西柰爾啞啞中夜啼五
更鴉鳴月未墮披衣又向衙中坐
　　　贈北平都指揮胡昭勇歌
憶昔出使南海頭將軍開府當雄州樓船戈甲三千萬
海波不動魚龍愁越王臺前東風起我復乘潮上湞水
木綿花發照天紅正月鶯啼榕樹裏將軍宴客華筵開
碧幢畫鼓聲如雷起傾荔漿酌椰斗問我此别何時來
明朝驅馬還東去長憶虎頭相别處清夢時隨海月回
狂心逺逐秋鴻度君從東歸省墓田闕下重逢心惘然
豈知移鎮出海嶠握手乃在渾河邊渾河十月氷如堵
白日飛沙暗椿莽雪中千騎出居庸手挽雕弓射彪虎
君陪上將臨邊防我握憲節凌清霜看君驍勇有如此
安得攬轡同飛揚山後諸州數千里拓地横行正未已
為君擬頌勒燕山盡掃狼居報天子
　　　聞山西楊使君孟載作霽雪軒於公署之東慨
　　　想髙致兼懷舊别因風叙情有作奉寄
使君清嚴重風紀名是東吳舊才子前年持節太行西
霆激霜飛二千里憶昔京闕初相逢承詔作樂調笙鏞
彤闈椿樹集鸞鳯畫省秋水開芙蓉江西徴還入司馬
天上兵曹動聲價明光曉入奏封章日射金莖露如瀉
是時我從燕薊來下馬重逢心眼開龍江風雨催去棹
不得傾倒黄金罍驅車復渡黄河北故舊飄零悲惻惻
知君十月向并州長日看雲望山色陳昻作者來汾河
錦軸逺傳佳製多横江醉騎白鶴下愛爾黄鶴樓前歌
古來富貴同湮沒老去才華眼中盡當家詞翰真不羣
風雅孤鶱見秋隼北平九月霜草黄大風吹沙人馬僵
臺前古栢八九樹烏鳥日夕争喧翔聞君官居最清絶
掃地開軒題霽雪一簾芳草凝清香四座光輝攬明月
六出花開應復春何因對酒咏清新山隂夜半遙相憶
愁絶扁舟乘興人
　　　題燕侍圖為山東馬希孟御史賦
竹萌車迸魚氷躍髙堂鼎裀盛帷幙㺯雛索果笑牽衣
人生無如奉親樂長成倐復成蹉跎禄養不干將奈何
去家仗劒事明主始覺此志相違多泰山西北長清縣
馬氏家風故多善一門夀考天所錫二子興隆人共羡
孟也問學真賢良往昔徴入文華堂承恩屢使江海上
反顧只憶庭闈傍去秋冠豸來燕薊自説違離過三嵗
愁心嫋嫋逐飛雲驚夢時時問供饋槀城李君名畫師
感此純孝勞傷悲忻然拂素運丹墨為寫燕侍歡娛時
青峰遶屋花連院千里親庭坐中見酡顔白髮映青春
一日相思一舒巻勸君勤事勿憂虞由來忠孝同一途
他日捧詔歸榮日更寫衣冠家慶圖
　　　題秋色平逺圖贈汪孟謙歸四明
我家住在澄江畔村北村南去山逺春風桑柘連麥畦
秋雨菰蒲隔松坂幾回欲起看山樓未成忽作神京遊
至今夢落珠浦曲如見秀色天中浮昨來驅馬趨燕北
霜草風沙緫悽惻汪郎為寫平逺圖恍似江南帶秋色
横坡斷岸向灣涯危石臨水如蹲犀松隂二客茅屋底
無乃相對方吟詩我欲呼之從此起便踏漁舟㺯烟水
月明吹篴下平川卧看青天千萬里情不得遂將奈何
忽復秋霜雙鬢皤歸田已知生計晚濫禄頗覺憂虞多
君歸四明滄海上惜别臨圖倍惆悵他年載酒看荷花
賀監湖邊定相訪
　　　吕性之汲井得魚(有序/)
　　夀陽吕性之孝謹人也以父母蚤喪莫報之徳每
　　旦焚香汲井拜獻於露堂之上一日出汲獲三魚
　　於井中衆咸異之以為孝感云其子繼道由太常
　　卿為北平僉憲為予道其事因賦短句以紀之
前人鑿井後人汲一壺下井三魚入泣竹常疑地有靈
奉親已恨時無及吕翁誠孝天所省異事流傳徧淮潁
至今父老夀陽城指㸃髙門説遺井翁今跨鶴遊仙去
子亦攀龍翔九衢祥開兆應良有以看取玉帶懸金魚
　　　椎氷行
裏河氷堅厚如掌揚州北去船難上船頭持火照椎氷
萬杵千篙動清響氷開一步進一程三日不到髙郵城
夜寒月黒北風急舟人獨擁氷椎泣
　　　烏庄曲(有序/)
　　舊膠河之東有單氏所居林木蔚然烏鴉争巢其
　　上與人甚狎若是者蓋三世矣鄉人呼為老鴉單
　　氏客有以烏庄易其名者余赴萊州過之見烏之
　　集其庭殆不可以數計有老人字顯卿者年七十
　　餘蓋淳厚長者也因為賦焉
烏庄之烏黒撲撲烏庄老人住茅屋屋前膠河後林木
一樹十巢十栖宿長枝踏低短枝曲烏來哺雛尾交簇
童子下窺不忍觸矧敢向之加勁鏃老人行坐烏與隨
三世淳朴烏不疑啼啞啞飛提提願翁孫子如烏慈不
嗔不惡樂孔宜四海咸誦烏庄詩
　　　大清河
大清河渾漉漉南黄河清淯淯今河不與古名同自是
河流有反覆君不見安山直下栗阿時一斛之水數斗
泥徐州吕梁走下邳可以照見人鬚眉清河北河入北
海黄河入淮東入海彼此争流不相待兩水清濁各自
流終然到海同一漚東流北流君莫愁
　　　田横砦
田横砦乃在北海之湄蓬萊之隂波濤下潄石齒齒雲
雨正軼天沈沈田横古强族北海亦齊地王侯富貴本
自致豢養於人豈良計田横不返北海頭假王亦亡雲
夢游剰基沙門髙屹屹五百義魂海中泣丈夫一死百
世雄至今海市神憤切褰旗躍馬行空中
　　　登成山
登成山望出日不知其下海水深幾尺夜半雞聲喔喔
鳴但見五色金蓮花滉漾捧之向空出當年祖龍望拜
時上山特立日主祠六神升天駕奕奕餘輝却射山頭
石神人鞭石功不成至今海水流血腥豈知陽精著懸
象乃欲度海觀其形昔時日主祠今日祖龍廟祖龍親
構鮀魚知海若望之向西笑頌碣摧落蔓草中李斯何
述秦何功一時霾霧妖恠合千載堯日方曈曈
　　　雙堠曲
雙堠迎人來單堠送人去五里十里有定程萬水千山
無盡處我欲登髙堠東南望故鄉故鄉不可見日落野
茫茫野茫茫風浩浩馬頭一見一傷心多少征人是中
老
　　　題萬里望雲圖為台州經歴謝伯敬賦
登天台望桂林桂林邈在千里外有母不見使我三嵗
嫋嫋懸歸心山海兮冥冥桂林兮青青安得身為雲從
風上下兮日往來乎親庭
　　　吳江水美王貞婦為婁主事賦
吳江水清泚泚吳門山髙孱顔彼髙兮或騫而崩彼清
兮或渾而騰不如婁家嫠婦心堅不得移潔不得涅嗟
哉嫠婦兮女中之烈
　　　磨劎歌
我行四方如飄風袖有古劒蒼精龍何年塵土凝不滅
苔花繡澁青芙蓉往者提攜訪嵩嶽手抉飛泉向空落
劃然掣斷青絲懸直恐乘流遂騰躍青天白日交風霆
我方赤手試發硎隂紋差差吐寒月碧縵隱隱排疎星
搖拽千仭崖動蕩九澤水腥浪迴天倒海流陽侯夜哭
魚龍死歸來䍡􁰯青玉函紫雲為束黄金緘不願輕汚
佞臣血千年萬年保氷雪
　　　韶石歌贈鍾文學赴詔州
古有虞帝奏韶之遺石乃在庾嶺之南曲江之側盤盤
兀兀三十六秋霞流紅雪凝白重華一去不復來落花
流水空蒼苔晴雲照天紫鳯沒明月繞樹猿聲哀送君
韶陽去因作韶石歌君今南上登嵯峨諸生環珮鳴相
摩振皇風兮返淳和我思虞帝感慨多安得御氣游其
阿南望蒼梧弔湘波為君日夕攀雲蘿山遙水逺不可
極韶石韶石奈爾何
　　　題李子翀所藏羅小舟青松障子歌
羅君畫松竒且雄兩株屹立青天中已愁白晝結寒雨
更覺素壁吹長風横梢屈鐵蒼皮健恍惚埀雲青一片
若非巫峽道中逢定向華山峰頂見深林無人日色昏
蕭瑟似有孤啼猿蒼根下走岩石裂清響暝與溪流喧
古來志士淪野草毎見良材歎枯槁何如此樹保天真
千嵗髙堂奉君老
　　　所思曲寄曠伯逵
我所思兮西山之美人愛而不見勞我心美人娟娟隔
雲林昔别遺我雙南金東風吹行雲飄忽在逺道緑髪
青蛾眉念此顔色好秋風八月芙蓉開憶君寄書南浦
來芙蓉寒死十月露忽復寄書重相催我行十八灘灘
水流浩浩青天急雪亂迴風白日驚雷撼崇島上有嫋
嫋之緑蘿下有汎汎之迴波𤣥猿暝啼江月出獨不見
之愁奈何愁奈何風瀟瀟山中嵗晏不可以逺招鴈鴻
茫茫隔烟水楊栁颯颯悲河橋願攜雙綺羅贈此逺别
者新愁渺如霧千里不得寫早晚下南津預將書報君
江空日暮不可見望望西山多白雲
　　　遊白沙廟歌(有序/)
　　廟在萬安黄公灘下廟下有墓舊傳江漲時有二
　　屍漂至岸下漁者徙至他所詰旦輒復至因以夢
　　告曰余墨姓兄弟不幸溺死幸塟我於此將廟食
　　焉今沙墓即漁者所塟也後以捍災禦患循致王
　　封亦山川之靈也歟至正癸未冬豫章孫伯虞與
　　客汎舟遊祠下既而扣舷放流飲酒懽甚慨歌朗
　　吟飄飄獨立殆不復知有人間世也客有鄒吾浩
　　尤善醉歌余因為之賦其事云
青青芙蓉峰可望不可招我本山中人因之憶歸樵朝
朝看山五雲上劃見長江落危嶂黄公灘險昔所聞白
沙祠古今誰訪乃有好竒卓越之孫郎弔古往往探窮
荒重憐沙下白雲塜為買江上秋風航洑灘奔迅萬馬
疾凉霧吹霜石屏出躋攀甕口未分寸倒截魚梁已尋
尺長篙戛石鏗有聲神潭在望難為情青天髙懸鴻鵠
逺落日下照魚龍驚童童青松枝矯矯出雲嶠彩鳯騰
輝瑣闥重寒螭竦鬛觚稜峭艤舟祠下風搖揺纜以埀
蔓防驚漂撞鐘撾鼓告祭酒紙灰飛雪寒飄蕭玉冠雙
峩形貎古蛛網虫絲閟靈户精靈尚想入夢寐漂溺終
能托墟墓極知孝友天所藏墨家孫子今何鄉山川有
時出雲雨朝家自昔隆封王羣鴉飛鳴日欲暮天際㣲
茫起烟霧楓林竹樹何蕭颼風佩霓旌自來去亂山四
合如游龍贑水百折争朝東漁郎敲火青葦外賈客駕
舶蒼烟中長風送人下山址猿狖悲號靈籟起半痕明
月上遙汀一片青天入流水流水不可極夜色寒更深
船頭酌酒船尾吟鯉魚饌列雙黄金就中賓客皆豪俊
鄒子神情更清夐擲㡌狂歌不顧人奪杯放飲先成醉
人生㑹合自有時此日不樂將奚為飛仙早傳赤壁賦
錦袍更賦郎官詩津亭邊石盤路歸騎翩翩失來處燈
火低迷下逺樓星河璀璨飛寒露我有磊磈不盡之心
懷棹船載酒須重來酒醒書閤梅花冷月落江城畫角
哀
　　　萬安旅次承子彦弟自上猶歸迂途問勞臨别
　　　感賦
有弟有弟瘦且長短衣百里來相覔山城深夜絶來往
怪爾行遲扣門急主人驚報汝弟來移燈出户喜復猜
近聞虎豹出縣郭况乃霜露沾草萊夜䦨凄切更秉燭
憐汝南遊困窮谷瘴餘面目少光澤嵗暮隂陽苦凋促
憶汝昔在埀髫時倚床哭母銜深悲提攜實頼大母健
植立早慰諸兄期祇今何能較雄長江海頻年空怏怏
一身有望在事育二十無成慚俯仰今年母黨重可吁
十日兩聞哀訃書嵗時飄零禮數失骨肉凋謝親情疎
天寒草短日色暮長揖辭兄從此去汝歸先我勿憚逺
東入荒山慎前路朔風吹衣寒㝠㝠過鴈哀鳴那忍聽
紫袍舖下一回首躑躅已覺涕淚零大兄到家憑致辭
縣税莫教輸納遲歸來重闈奉杯酌父醉兒扶亦真樂
　　　織女吟贈黄進賢
憶昔束髪初嬌倚雲錦機折花事戲劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前梧葉零秋霜霜寒手凍絲緒亂絡緯
悲啼金井床春花更疊黄金縷花底青鸞蹴烟霧東風
何日天上來擬奉瑶池宴歌舞十日滿匹恒苦遲一夕
停梭生網絲持刀沈吟翦秋水粉淚欲落愁風吹逺懷
素心人邈在千里道何因托交懽持此永相保東鄰小
姬昔同年至今盛飾為母憐幾回月髙鳴杼軸正是他
家夜彈曲
　　　雙桂歌為楊彦初作
楊郎庭前雙桂樹我一見之消百憂亭亭車蓋立清晝
瑟瑟霧雨含清秋東偏一株極偃蹇苔蘚半面青相樛
西偏一株亦慘淡雲中倒掛珊瑚鈎青蛟曉蛻腥雨濕黒
蜧夜鬭蒼烟愁開軒宴我坐其下上有鳴鳥聲和柔沈隂
滿地不見日石池之氷光瀏瀏清霄葉落𤣥鶴舞八月花
發山翁留我慚學仙苦不早安得御子崐崘丘便當吹
笛明月底坐看玉宇寒颼颼人間雙桂有如此氣節豈
肯卑㣲休嗚呼氣節豈肯卑㣲休小山之隱兮毋相求
　　　歎息行贈别胡思齋
歎息復歎息志士恒苦辛少日不得意暮年愧其身前
有尊酒清且㫖酌酒奉君君莫止人生最樂在相知莫徇
虚名輕跅弛市中屠販還封侯揚雄草𤣥空白頭浮雲不
盡萬里意白日長懸千古愁南山之隂多洞府十年不
歸歎修阻緑蘿芳草淡風烟君獨胡為在塵土五雲館
前花滿津紫騮蹀躞驕青春春時禽鳥各自適燕子低
徊還附人江風蕭蕭吹水急江寺鐘殘野鳥集口中吟
咏眼看山細雨蒼茫愁獨立鄧溪漉漉秋水泥見爾令
我懽相攜酒酣燕坐石盤嶺明月正在松林西近聞烟
塵起閩廣官軍驅馳日南上郡邑無人豺虎行道路蕭
條竟安往我思舊遊湖水東昔者登臨今不同常年九
月章浦浄吳霜夜落青芙蓉芙蓉花開日欲暮美人娟
娟隔烟霧一叚愁心化綵雲至今飛繞河橋樹今夕果
何夕别君還憶君古來賢達常坎坷慎爾出處超其羣
　　　讀范太史詩賦長歌一首以識感慕之私
麒麟鳯凰不世出我思美人寧有終飄然一去不可挽
徒令四海歌清風慷慨范夫子行髙身益窮讀書白雲
下養母青山中大布之衣烏角巾於世不牾亦不同時
來清江㺯明月瀟洒絶似商山翁中年徒步謁京國一
鶚矯矯飛南東羣龍方滿朝怪爾獨來晚豈無五色線
可補舜華衮當時作者楊與虞倡和往往諧笙竽藍田
共擬雪色玉滄海獨攜明月珠一朝低徊去臺閣騎馬
南入閩中幕幕中三士總知名江海髙風動寥廓蹇予
束髪㺯筆時已解竊寫早朝詩獨憐生晚墮荒僻毎誦
製作増漣洏峩峩百丈遺靈阜安得披榛薦巵豆兹晨
再讀海康槀玉立疎髯恍神覯嗟哉老成今不存筝笛
滿耳愁喧喧百年氣運有屯復月落江南空斷魂
　　　觀鄧侍郎石磬歌(有序/)
　　侍郎諱光薦字中甫廬陵人宋季以禮部侍郎從衞
　　王海上事亟率妻子投海為大軍鉤致不死張元帥
　　𢎞範異之待以賔禮過淮河漁父家見盆盎上置曲
　　石命滌視之有銘文焉則磬也漁父云得之淮水中
　　公以粟易之持歸其文理精緻聲極清越寳藏之
　　將百年矣至正丁亥春余過公故宅其孫謙出以
　　示余為之泫然以悲因賦七言歌行一首紀其事
水中古磬世莫識扣之能鳴人始驚前朝文物最博雅
廬陵侍郎先得名淮河東遊色惆悵忍使至寳成凋䘮
蒼茫何代出泥沙憔悴當時雜盆盎歸來設虡當特懸
扣擊往往遺音傳竒文漫滅科斗跡雨氣纒結蛟龍涎
是時周廟朝殷冔師襄南踰歎修阻海門風起商聲哀
萬里孤臣淚如雨鳯鳥一去不可聞宜爾孫子多才文
髙堂出此坐歎息暝色猶帶崖山雲便令敬之慎勿䙝
此物宜與天球列百年隱顯自有時藴德含和竟誰泄
嗚呼賢哲今不存對之使我傷心魂虞庭可登獸可舞
此石不毁應能言
　　　武溪獲大木歌
大材用世不可測毎自淪落升髙隆君看武溪蟄古木
一朝逺致黄堂中黄堂舊梁危嶷嶷久待瑰竒更蠧蝕
武溪父老不自私為言水中有鉅植根節槎枒良可識
太守遣吏往視之陳牲釃酒先告祠踏泥直恐龍奮躍
抉石猶疑天倒埀伐之錚錚金鐵鳴黒洳漬入霜皮頳
千夫挽綆土竅裂迅雷走雨溪靈驚歸來繩削騰髙架
藻繪風生動清夏何年汨沒泥滓餘一日州民拜其下
人生出處安可常苦心未朽終騰驤君不聞豐城地底
劒萇𢎞土中血千年化碧安可縻亦有龍光斗牛掣
　　　題馬圖
天馬西來掠西極君門萬里踏雲入紫塞秋迴玉頰明
黄河夜渡拳毛濕髙冠圉人不敢騎拄策却立當前墀
半埀絲韁齕青草明日銀鞍趂班早
　　　南山謠
淮西流民望南徙掠財晝入南山裏裹槍負挺八十人
拒敵鄉民四人死流民只説江西熟得食仍嗔食無肉
扶傷救死官不聞鄉民還對流民哭東家擊豕西家牛
撤屋燒火當街頭自言性命如糞土一死不異淮西州
鄉民不怕逢豺虎共承只怕流民怒老翁夜出燒紙錢
祈神夜送流民去從今莫願多豐年第一莫旱淮西田
流民不來貧亦好雞犬全家永相保
　　　寄西山鄭子綱自邵武校官歸
五月雙溪上埀楊千萬枝春風碧水逺旦旦鳴黄鸝黄
鸝驚飛日欲暮念家却在南平住林塘髙館一逢君千
里羈愁散烟霧聞子昔者居西山把書曰在青松間新
移苓术且未斸舊種薜蘿應可攀武陽校官歸未久瘴
癘還聞古來有紅窓鸚鵡喚客名青葉檳榔勸人酒尋
幽憶過東平來丹山碧霞仙掌開武夷山人住九曲柴
門不出生青苔中軒松竹題詩徧寧許時流漫相見名
姓先承紫鳯書褐冠不上金鑾殿時來空谷行采薇石
田草生秋林稀往來物色不可得使者空向江南歸我
慚羈窮少顔色聞此傷情豈終極芳筵置酒清夜半月
出登樓動悽惻蕭蕭水氣浮南湖繁星麗漢光有無梧
桐葉髙白露下起舞為子聽啼烏君家兄弟才名早幢
憧冠蓋閩湘道芳年苦志思奮勵莫遣秋風動原草由
來聚散日紛紛此别音書何處聞百丈嶺前應念我象
牙潭上却尋君
　　　謁靖安昭靈廟賦柬袁茂才
昭靈古祠蔚森爽祠下流波日奔蕩啼鴉枯栁當兩楹
落日青峯照銀牓秭歸西阻蜀江口雲蓋風輿自來往
常時釃酒擊鳴鼔輒有靈風動虚幌楚王宫殿久寂寞
萬里晴雲色蒼怳神龍自合晦淵潜鳯鳥胡為在羅網
此邦祠宇出何代恍惚湘楚同風壤石竹叢深山鬼愁
江籬花落文魚上清秋旅懷百憂集感子追遊慰遐賞
明時禮樂徧寰宇肯使幽忠滯榛莽享儀每詔縣官給
祀典猶聞宗伯掌捍菑禦患光故國憤義終能肅羣仰
湘南屯戍苦未休長笑因之起悲愴
　　　七月十四日夜紀夢
美人遺我雲錦書問自何所吾故居章江千里波浪濶
七月舟楫來何如書中字字光凌亂一讀中腸一回轉
青鳥西飛不可招凉月斜風動河漢
　　　奉題鍾隱君東臯幽居圖
㣲雨楓林青髙堂見圖畫幽人讀書處宛在東臯下東
臯窈窕緑磵隂藤蘿縛門門轉深是中松檜各千尺飛
鳥不度寒蕭森山原之居可終日莘野斯人皆儔匹清
宵甕牖出燈火白石匡牀散方帙尋仙學道思不窮水
邊林下皆清風畫師天趣亦偶爾形迹安可求其同白
下城東門清溪頗迴抱君家庭前景豈遜圖中好年年
二月梅始芳亦有楊栁當髙墻重簷修竹啼鳥静落花
如雪青苔香東鄰踏歌鳴急管南舎列筵愁夜短空將
白髪笑寒迂豈識髙情在疎散先生布袍烏角巾泠然
自是神仙人二郎早已擅場屋孫子亦能歌雅豳磽磽
頭角秀而雅總是髙門忠孝者他年朱紫出清朝翁但
築堂看緑野我曹失學百可憐聞公髙誼心凛然秋風
江浦破茅屋悔不歸墾山中田秖今東遊興未已亦欲
攜書尋故里便從竹底拾流螢來聽先生誦秋水
　　　寄贈萬德躬時在清江
文章名世自有神詩家之秀今何人豫章特達邁先輩
一出已絶江西塵乾坤悠悠入清曠歎息斯人欲誰向
清秋鷹隼破陡絶白日驊騮動悲壯時攜寶玦青珊瑚
看花調笑當壚姝結交老蒼五六輩議論已逼東西都
功名不來心獨苦却望美人思遥浦月中吹笛上丹丘
烟際飛帆拂天姥浩然弔古登髙臺誰能酌子黄金罍
石橋聽雨青楓合海門望日丹霞開縣中許令髙閒者
聞子悲歌在林野自躡雙履行相迎手攀碧蘿郤鞍馬
秋風九月吹吳闗復忽皷棹從東還匡廬雲錦九千仭
片片飛落新詩間獨攜稚子憐逺别草堂臨流故幽絶
少年吐氣成紫霓攬髪何堪半如雪却從帥幙坐談兵
直以精采空鯢鯨樓船東下海波浄劒光夜出清江城
由來壯志在裋褐空谷亭亭老柟栝亦知揚子奈長貧
豈識相如故多達長安冠蓋日紛紛有詔徴賢安得聞
白沙翠竹自江島隔水卧看西山雲我自來西山城中
跡如掃誰家楊栁鳴黄鸝忽見秋霜落園棗雙溪之水
東北流上有繡谷青綢繆長松遙挂海底月眼明照見
樽中愁愁心復幾何舒巻風中霧落日斷雲飛令人思
𤣥度人生富貴須何時莫謾窮愁傷汨之君行可逐白
鷗侣一棹酒船遊㑹稽
　　　贈寫真孫君德
廬陵寫真誰最良昔有昌叔今孫郎風流未覺前輩逺
逺有意氣能專揚家臨官道青山下白日埀簾絶瀟洒
灘口頻回使客舟綠楊慣繫行人馬人言精藝自有神
下筆可奪形容真吾常按圖究所貎神爽豈是尋常人
清如春蘭茁芳谷潤如秋波出寒玉壯如泰華倚石檜
勁如篔簹濯霜竹少年紅頰桃花枝老人白髪春蠶絲
心同衡鑒見機穎功與造化窮銖錙吾家祖母年八袠
老父前年逾五十當時寫置慈夀堂老稚來看動趨揖
喜君絶藝感君情作歌贈君當逺行清朝奮志寫褒鄂
㑹且見子趨承明
　　　嵗暮自靖安縣將歸南平留别袁明誠茂才
昔我始客豫章城衆中識君顔色清十年異縣風雨隔
芳草滿園啼早鶯寧知此别墮千里與子溪南同濯纓
春華過眼葉秋脱思之可使神魂驚讀書濟勝恒有道
辭家作客寧無營亦知雲中鴻鴈急豈有地上麒麟行
清秋門巷三日雨已覺滿眼牽愁生髙林凉日白慘淡
幽谷細霧寒峥嶸尋常撫事念鄉邑見爾不殊親弟兄
豈但過從慰寂寞喜可縱談開老成芙蓉作花露始白
擬以斗酒邀同傾此時髙堂念遊子舉杯欲飲難為情
肥牲不如東鄰菽且可力養毋干榮逝兹晏嵗返故里
恐有寒草荒柴荆稚子啼饑亦可念幾日江上先相迎
便從早晚出溪口與子共賞西山晴石頭買船待明發
風吹北斗天中横峽江見月定相憶此意不盡東流聲
　　　臨碧亭歌
誰能築亭向青山我欲憩之開苦顔誰能築亭面流水
我欲因之洗塵耳江南萬里秋㝠㝠往有勝處無佳亭
畫船神消越湖白快馬目斷淮雲青筠州之山蔚霞綺
碧落仙人洞天裏羅君家住碧落西百尺修亭水邊起
我行歎息思見之人言此亭多勝竒鳬鷖不隔紫荷葉
翡翠只在青楊枝秋來七八月月出鳯山時坐石弄清
景調笙咏新詩時來憑髙一起舞劍影下射青玻瓈又
如三月春有風從東來紅花照緑水白雪飛蒼苔酒酣
四顧仰空笑但見紫翠紛崔嵬城中匝地誇豪富複閤
重甍閟烟霧誰能載酒日論詩學似君家築亭住我家
寄在快閣傍門前江水春雲長緑蘿間維艓子静蓬蒿
不翦柴門荒聞君臨碧亭喜賦碧落歌故園寂寞不歸
去奈爾臨碧秋風何
　　　寄贈元善張茂才
昔有姑蘇張將軍百戰起家身立勲太平老死筠州戍
孫子往往清而文繼也芳年色白晢未試征行已無敵
論兵慷慨動風雨揮筆從容謝鋒鏑將軍戰袍今尚存
猶汚當時腥血痕猛思祖烈意未已臨風三歎消精魂
髙堂峩峩樹長㦸堂下雙槐髙百尺清隂如水動秋雲
密葉長枝總堪惜傳家舊藏金虎符佩之可以專千夫
獨推餘澤讓諸弟自喜閒適非其迂低頭却騎欵段馬
長日行歌在林野已驚孝友動戎行况復詞華振風雅
雲有飛羽水有鱗思欲一見嗟無因故人羅肇風格好
向我語子頻殷勤海隅昨者南征急詔下還聞烽警息
將門纉武必英雄似爾竒才豈終極我生長大不識兵
憂時漫使心潜驚但願相逢日無事與子把酒歌昇平
　　　送焦廷璋之洪
𤣥冬山谷寒崔嵬北風吹雪從天來居人屏縮不出户
子有逺行良苦哉道路蒼茫歲云暮甚欲留君不能住
仙槎江口石潭深南望不見青楓樹送行却過東城頭
更上橋西沽酒樓樓前無數白雲闕磊落如對三神洲
當歌置酒忽不樂少小無成總蕭索長轅短棹日紛紜
山雨江雲謾如昨聞昔爾祖出牧時我家大父而翁師
清尊畫㦸照白髪二老風流如見之舊家文物今何在
霜露荒荒嵗年改珠林孫子真可憐羡爾承宗振光采
君家巷北我巷南古藤秋樹寒交參賤貧奔走少相聚
總有至樂何由堪昨者誦君新句好於我還能慰枯槁
雪消南浦柂樓髙憶爾離愁滿秋草
　　　贈李庚自萬安迎侍祖母之廬陵就養
憶我始來萬安日逺道依人附鳴鳦我方兄禮事爾父
見爾深憐好姿質束髪雙垂僅及肩攝衣趨拜纔過膝芝
蘭玉樹未足貴麒麟鳯雛差可匹慷慨常聞爾父言二
十生兒寡童妷往客廬陵困縣曹攜持又以司倉出未
能郭外荷短鑱已解床頭散方帙衣食艱難謾足憂門
户荒涼復何恤後來遣爾至館下庭訓私閑頗周悉聰
明日造開壅蔽疑惑時能就咨詰讀書先後羣弟子委
靡之中見飄逸今年我留鄧溪上念爾逺來業當卒擔
簦輯屨走百里風雨泥塗忘沐櫛嘗從憤悱得㫖趣每
以雍容謝呵叱盛年粲粲衣綵裾玉雪娟娟佩刀珌早
憐頭角向嶄絶行看英華就充實近來爾父復司掾見
爾令我心内怵當家詞翰追作者東南才名今第一極
知暫屈在孝養豈直辛勤為家室此行此意爾未知汝
往應門勿私昵灘頭水落石齒齒上日放船北風疾汀
雲冉冉送歸鴈江樹離離襍柑橘白頭大母柂樓底羞
膳三時候安佚青原雪消日在望後夜抵城應可必天
寒送子不盡意蹇獨荒山愧投筆窮年古書隱蟫蠧坐
榻寒氊沾蟣蝨好為人師古所戒於汝深情豈容失逺
懷河南王亷者勤學潜心稍精密又如豐城毛德廣規
矩承家亦循率汝才警敏或過之早已媿汝年十七白
圭三復懼玷缺欹器中藏戒傾溢由來進簣達賢哲慎
勿他岐累儒術矧聞特達可預卜汝祖活人有隂隲終
當鵰鶚上雲霄豈有珪璋在蓬蓽升堂再拜首問候為
説故人總蕭瑟齎糧晏嵗當逺尋剩有俸錢催釀秫世
情泊如氷在水友道庶以膠投漆城樓宫背草堂幽先
爾持書具稱述
　　　孫太守伯剛許送趙吳興墨竹圖賦短歌以促
　　　之
孫侯髙堂竹石圖筆意迥與尋常殊山城五月困炎暑
坐我如對寒氷壺侯言此圖不易得吳興趙公好風格
昔者親逢落筆時蠒紙寒翻雪花色竹叢隱石石作堆
海氣亂拂秋雲開夫人當坐共歎息松雪齋前風雨來
承平館閣日多暇承制文章此其亞往事蒼茫四十年
萬里江南見遺畫當時亦有隴西公直以健筆争相雄
豈知書法自無敵况爾勲閥誰能同楚也懷賢心未已
束髪臨池費千紙可憐生晚墮窮荒不見中朝盛才美
昨朝㑹宴池南亭臨圖慷慨思吳興停杯憐我重真蹟
許以捲贈無難形吁嗟吳興不可作孫侯髙誼猶堪托
便令清曉送瓊枝即掃茅屋看金錯
　　　醉歌行贈周仲常歸九江兼柬許天啟湯又新
　　　二山長
奉君千斛酒不盡萬古情但令日日事狂醉何用身後
留空名漢家當時重公卿天子亦復稱聖明相如徒為
茂陵槀賈誼終作長沙行聽我歌奉君酒顛倒英雄古
來有朝客新豐暮帝庭昨日負薪今結綬我懷磊塊固
不平為爾作歌翻苦聲世無千金賞詞賦安得三顧求
躬耕君才特達吾所惜暫客風塵未為失海鴈南飛羽
翮髙宛馬西來汗毛赤君家自是山東人將相所萃皆
竒珍著書未獻明光殿移家早住潯陽濱山東迢迢隔
千里不如潯陽好山水九江翠色天邊來百疊雲屏霧
中起山有谷兮水有湫昔人舊遊今人愁風湍雲木石
壁下猿猱抱月鳴啾啾登髙眺古頻惆悵壯心飛揚而
浩蕩青山不及蒼梧東碧海遙連洞庭上秋風落葉何
茫然鼓棹直汎章江船黄公灘頭醉明月吹笛絶似洪
厓仙我留異縣嵗華晚客路遭逢謝青眼浮雲相别好
相憶白日西飛未能挽吳鉤錯落紫綺裘放歌醉舞雲
中樓向來不盡萬古意寄君逺挂匡山頭君不見鍾陵
湯茂才又不見宜春許文學十年留滯困江城一日飛
騰動寥廓昔者之别今何如景星夜粲東南隅君行何
以慰寂寞南帆一致湓江魚
　　　贈睡仙觀魏煉師歸豫章并柬黎鐵峰仙者
我忽不樂思西山浮雲孤飛道里艱睡仙之宫隔秋水
縹緲半落青霞間何年流火如隕石鬱攸煽天斗牛赤
朱鬛蒼龍天上飛金甲神人露中泣當時煉師事逺遊
噀酒不到西江頭歸來三日哭灰燼𤣥猿弔月寒啾啾
復獨乘雲翳鸞鳯贑水南邊謁林洞千章喬木閟烟霧
逝此伐之作梁棟空山留滯今幾年斷礎荒甓凄寒烟
堂中老仙髪如雪吹笛日望南歸船南平監州最惜别
手挽瓊珂㺯明月誓將緑簡授𤣥秘恨不攜之覲瑤闕
鐵柱仙人鐵峰老鬚眉飄蕭顔色好一徑清風掃落花
千巖碧霧畊瑤草昔曽暫宿清隱宫石爐夜看燒丹紅
煩君乞與換骨藥明當跨鶴長相從
　　　冬日聞百舌
臈月二日凍雨晴百舌飛來庭樹鳴鳴聲不已自唱和
一出飛時人盡驚我憐此鳥在林谷羽族之中能晦明
常年畏寒音語滯思之不見疑化生青門雲屯春正逺
何得先至江南城由來氣類兆㣲物無乃陽動潜滿盈
南園桃李花亂發北岸埀楊青載萌苦無堅氷與積雪
厲氣方此疵窮氓書生怪此坐歎息安得挾彈驅不平
聖王在上律吕協爕理况有臯䕫英鳯凰千仭覽德下
雝喈或繼簫韶聲肯使凡鳥漫縱横
　　　題枯木圖為王子啓作
髙堂展圖颯寒景古檜峩峩出蒼頂坐上疑聞啄木聲
空中忽落蛟龍影幹株偃蹇勢迴薄梢節盤撑氣深猛
尋常岩壑真有此六月炎風為之冷密葉中含雷雨垂
危標上逼雲霄迥懸猿清秋怯倒上饑鳶落日愁相並
浦口回舟望北林原頭立馬瞻西嶺劉郎此圖昔所畫
物色筆勢生雄騁王君得此綺繡重玉立堦墀見清挺
經年烽火萬山赤赭伐還聞到條梗天寒荒野霜露白
蕭瑟隂風助悲哽豈無千尺棟梁具摧絶泥沙竟誰省
深山大澤龍虎死慘淡相看愁不醒海波萬一解經天
亦欲乘槎掠參井
　　　題春江憶别圖(有序/)
　　往渝川黄子雅與豫章范實夫相别於青原後子
　　雅歸渝川追作春江憶别圖以寄范而范則尚留
　　青原未歸也今年將東歸臨别以圖示予悵然賦
　　此題其左右
渝川故人黄子雅天機深沈好揮洒往與范君别螺川
寫圖逺寄螺川下螺川東偏呀石矼呼吸萬里之長江
江流不返客行逺何以使我愁心降是時春風散楊栁
十里啼鶯勸人酒腸斷逢君復送君買船夜下渝川口
雙鳬俱飛今獨還為子一賦河梁篇向來照見惜别恨
惟有明月留青天斷磯側島秋毫杪肯信離愁是中少
水生浦溆萬舸集日落天涯數峰小故人别來今幾秋
落葉夜滿城南樓至今展巻憶舊别對之如見春江流
嗟君久别何能返霜雪驚心嵗年晚一春塵土暗沾衣
千里松楸終在眼功名富貴復幾時林下閒人相見稀
飛鴻逺征碧海外春至亦復思南歸人生離别豈云蹔
我亦臨圖傷梗汎便將髙誼謝陳雷從此深情見黄范
　　　河之水贈草亭狄隱君歸京城
河之水瀰而黄十月北風吹大霜送子欲往愁無梁斵
氷嵳峩凍地裂鴰鶬呼寒墮其翮單車匹馬從南來踣
鐵交蹄五花白北渡河流望燕月初月剪剪如彎眉征
夫道上愁别離青峰石壁猿夜啼橡粟寒落林頭枝
何年結亭海子隅亭成祇愛西山住閒歌白石看秋雲
却卧紫蘿聽暮雨門前十二楊栁株可以坐釣秋江鱸
畫船絲髪照碧水風骨自是仙人徒人言京國求官好君
獨辭官事幽討西山白雪深於雲期子飡之以終老
　　　　寄贈張隱君
仙人身著紫綺裘昨者來自南陵州南陵之山髙百尺
中有疊嶂之危樓烟光湧翠當碧落石瀑飛嶂鳴清秋
庾公謝朓招不起至今山水令人愁飄然戲笙鶴南過
三湘去落日下洞庭長歌攬巫楚楚王臺榭杳靄間青
鳥飛去何時還三十六天朱陵洞七十二峰南嶽山娟
娟緑蘿裳嫋嫋臨流女倐忽如飄風白波愁日暮重華
之琴不復鼓靈瑟年年泣秋雨仙人自是留侯徒口誦
黄石相傳書左按鈞天之廣樂右接竒肱之飛車魚龍
掀舞明月下坐使千古成須臾我思仙人碧雲裏再拜
揚言慚仰視瑤草春香石洞霞白榆夜浸天河水天河
水流無盡時織女秋鬢應成絲若過扶桑定相待我欲
乘槎浮東海
　　　胡郎奪賊馬歌
往年宼逼西昌門冦來愈近人愈奔胡郎憤擁長戈出
三人同行一人逸賊馳髙馬先入城胡郎撲賊絶馬纓
大呼陳郎急縛賊自奪賊馬歸行營行營主將氣如虎
獻馬俘囚萬夫舞陳郎受賞胡郎辭誓立竒功報官府
時平事逺名空存主將身沒功誰論猖狂扼腕詆時事
有身雖貧寧畏死武山落日金鉦紅至今殺氣蟠秋空
東家得官金滿帶歎息胡郎打牌賣
　　　寄贈曽文祥
十年不見故人面秋風吹雲隔山縣當時相遇㶑江亭
感子哀吟淚如霰山川莽莽生風塵道路東西長苦辛
鬢毛蕭索易成老肝膽輪囷空向人金精洞前偶相訪
一讀新詩一惆悵短章孤韻破岑寂長句雄辭入悲壯
杜陵布衣日煩憂閭閻小兒狐白裘文章有神足自托
富貴無分吾何求平原信陵骨已朽折節好賢竟誰有
蒼苔茅屋雙短屐落葉離亭一樽酒丈夫意氣未可摧
臨汝田園須早回成名豈必在朝市自古雲林多異才
　　　詹君行
易君本姓詹舊是宜春人父因避禍竄本姓市藥海上
終其身君獨懷鄉心未改萬里從親衣斑綵東遊曽過
金精山最愛峰巒蔚神采後來父死南海頭負骨返塟
山之坵墳前螺石雲五色下有江水相交流結廬廬墓
霜露宿採山更築城西屋娶婦生男鄉井同二十年來
變音俗故藏只有岐黄書種藥南園時自鋤刀圭白晝
攝龍虎燈火深夜箋虫魚長沙不作醫絶響金匱玉函
竟誰倣臨川學士青城仙感子鉤𤣥重嗟賞我聞葛洪
好鍊丹海内名山多往還似君心性本清逸服御元氣
良非艱大冠長衣玉雪質豈以尋常混蹤跡清秋乘月
倒芳尊却話當年淚沾臆我歌詹君行歌短難為情昔
人憂患勿復道宜爾子孫歌太平
　　　譚驤病目累日王以文進藥愈之因詩柬譚仍
　　　以美王云
城西譚驤詩最工骨格瘦𦂳精神充􁊿􁊿六月暑竟夕
燒燭讀書雙眼紅迎風眵淚時􁍝􁍝隔花烟霧方濛濛
科頭顰蹙謝過客十日枯坐幽房中王君聞之惜英俊
走馬來問為憂忡探囊試藥啓羞澁懼彼白翳侵其瞳
冷然沃以寒氷雪眉睫洒洒生清風朝行猶眩堦下蟻
暮出已辨天邊鴻只今豪吟飲大酒青白顧盼何英雄
吁嗟王君習静者精藝乃爾能神通卜商張籍苦不遇
枉使千載稱盲翁速令沽酒市肥羜往謝昔者開明功
譚驤譚驤慎爾明與聰王君之德無終窮
　　　曽君育駿馬歌
曽君好馬有馬癖昔買駿馬千金直一從徴刷上天衢
每見流星想行跡今年得馬勝前馬八尺埀鉤汗流赭
落花風細草如烟時控青絲出原野官中多馬勞馳驅
得似此馬閑且都朝行疑逐飛鳥沒晝浴恐與神龍趨
逝兹太平麟鳯從此馬自在此林中幾人相馬識神駿
骨骼卓犖真竒雄溪崖泥盤石角濺戒爾圉人勿輕賤
清芻黒豆未渠飽錦障金羈竟誰薦君不聞幽并馬羣
五色俱北客長驅愁逺途南來往往凋䘮盡似此駿骨
一匹無似此駿骨一匹無臨風為爾増嗟吁
　　　同張士敬姚超白炳文南宗上人饑别張懷德
　　　千户於大愚寺之松林賦柬諸君子
張侯早負熊虎姿文雅羇窮人共知凌晨調笑出東郭
健步不煩鞍馬騎茭塘蒲港明如畫風日蕭蕭動初夏
寺門還抱碧溪流石橋正度叢林下髙原過雨不作泥
晚色乃爾寒凄凄草間移席僧共至松下傳杯鶯正啼
姚君玉立長九尺諧謔傾筵鬚奮赤曠懷亦有張與白
總是君侯好賔客酒酣浩歌激清商却望浮雲思帝鄉
松花落雪愁日暮拔劒起舞空徬徨知君襲武坐文癖
敗壁有書無寸㦸猶滯泥沙未得伸在於楚也空嗟惜
明朝聞買淮河舟聚散萍蓬那可由即看丹鳯樓前醉
還憶沙羅門外遊
　　　題李遵道石林秋思圖為劉元善賦
李侯昔牧黄巖州騎馬日向黄巖遊黄巖山下多水竹
五月海氣凌清秋李侯為政百不憂濯纓日尋南澗流
興來往往揮翰墨㸃染毫末成滄洲此圖精妙不易得
非子好懷誰見收巻舒不窮尋丈間豈止百里盤綢繆
青山欲盡亂石出赤岸正隔重沙幽星芒墮地覺書立
玉氣穿林疑夜浮楓柟偃蹇皮半蝕叢灌苯尊枝相樛
長松或擁翡翠幰曲蔓亦罥珊瑚鈎深岩欲雨雷電入
古路無人魑魅愁峰迴坂折見修竹萬籜搖動寒蕭颼
仙娥鼓瑟環珮合壯士臨軒戈㦸遒雲巢隱隱出猿狖
雨葉渺渺啼鉤輈天台鴈蕩日落外湘水蒼梧天盡頭
風烟滿眼入慘淡霜露在野行夷猶乃知托興屬幽逺
苦心拂鬱奮獨抽當家父子風格好似此更以神情優
只今海内重寸紙光價豈止琳與璆平生愛畫少真跡
見此令我消煩憂秘書内府那得致願子慎藏思薊丘
乾坤浩蕩文物逺嗚呼李侯今罕儔
　　　宴集洞山寺分韻得見字奉柬丁克誠顔中行
　　　王敬仲詹德裕枯林上人
洞山之隂鬱䓤蒨上日開筵集羣彦入門已覺禪境曠
放懷且慰書傭倦石林秋風晚更急山城野色寒初變
長松挺拔各千尺墮葉飛來時一片雨埀弱蔓當井角
泉引青苔入堦面移床曳屣各散漫接句行杯自流轉
交挂卑枝白紵衣疊欹細草輕紈扇雲開絶壁霞隱明
風度危梢露驚濺楸梧莽蒼誰氏塜(寺雷樞密所建/有先塜在焉)金
碧輝煌梵王殿百年荒廢自足惜昔者榮華竟誰羡田
園閒日思把耒淮海經時尚傳箭共嗟冦盜困徴發深
幸羇窮及談讌感君相與重意氣使我頓欲忘貧賤天
外清風似流水林端落日如紅茜豈知驅車復為别願
得載酒頻相見醉醒聚散安可常悲吟悵望西飛燕
　　　陪劉公權登戍樓(有序/)
　　秋日奉陪劉公權登戍樓觀其祖伯泉將軍舊藏
　　芙蓉畫時公權之兄公衡出征嶺南未歸
鳯山東偏錦水頭獨立縹緲之戍樓登樓覽古意不極
芙蓉雙軸懸清秋將軍國初鎮吉州投戈論道皆清流
藏書蓄畫㡬千巻縹帙紫錦珊瑚鉤郭熈山水韓幹馬
生色芙蓉更瀟洒霜涵雨浥姿態發往往時人未能寫
筠州移鎮七十年遺物猶存今所寡看花把酒臨秋風
我思將軍安得同蒼茫共惜千載意磊落已見諸孫雄
近者提兵入南中號令不減前人風蛟魚出沒江海暮
一麾盡掃烟濤空
　　　聽左錬師吹簫短歌
左師本是吹簫客慣作浮雲出洞聲臨川學士所最喜
華蓋山中曽共聽昨夜宫前看月明玉簫零落難為情
含宫引羽自倡和蹙口吹作嗚嗚聲迴飇劃然飛霧入
王母旗翻羽車集蛟龍倚柱亦潜聽鴻鴈盤空更飛急
古來樂府音調殊師獨得之心口俱何人喧閧襍蛙黽
急管狂歌増鬱紆
　　　題常棣鶺鴒圖短歌為曠伯逵賦
曠郎示我鶺鴒常棣圖氷石盤激花芬敷尋常林澤總
慣見何以令我増嗟吁知君有弟在鄉邑少小别離憂
患集經年不省瘠與肥却望南雲淚沾臆曽不如常棣
花榮悴開落同根枝又不如鶺鴒鳥飛鳴行揺侣相隨
我思古之人無若周公旦安寧與急難往往寓悲歎君
獨奚為長道途胡不來歸兄弟俱籩豆滿筵酒滿壺兄
醉弟舞歌嗚嗚歌嗚嗚樂無央堂前花開常棣香鶺鴒
來巢春日長
　　　題唐子華江干幽居圖為余子芳賦
山風不作衆壑静江雨初飛入寒暝緑浦迢迢碧草交
丹崖窈窈青林並金牛石前螺子岡子行何時歸故鄉
野航把釣秋水迥江亭讀書春晝長
　　　顔明德自全椒避亂歸安成道過瑞陽賦别
鳯山山頭日欲暮北望風塵暗行路喜君近向全椒來
别我將返青原去倉皇面目帶風日顛倒衣裳襍霜露
投身幸從異境脱執手且慰同鄉聚比聞衝斥劇豺虎
汝潁徴兵急救捕繻符嚴詰千里道戈甲紛填九江戍
主人念客苦留别立馬不發空愁顧歸心早逐匡山雲
愁思空迷錦江樹驅車南出清江曲三日風帆快馳遡
逺遊無方古所戒菽水怡親竊終慕我貧未歸不得意
感子於我今相遇未能呼酒一澆滌秖以軟語相温煦
空山落葉慎行李極浦蒼葭但烟霧殘年舊隱如可尋
思君更詠閒居賦
　　　送李元忠歸彭田歌
自為筠州客喜識同鄉人顔君髙邁楊子淳李也俊逸
迥絶塵令我一日思再親見之歘然愁恨深水邊行吟
月下坐意度往往清而真昨者相攜登鳯山酒樓正對
桃花灣錦江西來春波碧乃有鵁鶄鸂䳵蕩漾當其間
此時與子初為客笑指青山歸未得有約殘年共汎舟
要看三洲雪花白雪花未飛冬又春子行車馬何轔轔
姑蘇公子自好客况是東南賢主賔惜君掉頭不肯住
送君却望城南路江霧寒深橘子林吳霜夜滿丹楓樹
今日何日朔風吹衣子不我思翩其先歸河梁攜手行
依依筠州故人從此稀黄塵出沒烏帽逺寒鴈杳杳隨
人飛鴈飛南北安可期客行最憶重逢時髙梅始花已
爛漫對酒不飲將奚為君不見古人抱才或未遇亦復
低徊歎遲暮不乘駟馬獨西歸豈信相如好詞賦君才
衮衮不可嬰毋以離别傷其情匣中干莫時時顧即恐
飛騰雷電驚
　　　題平川雪霽圖為張用可縣丞賦
南天北風暗吹雪川上遙峰互明滅雲隂欲墮曉光迷
河流不動層氷結魚龍下蟄深澤冷鴻鵠啼饑眼流血
千村萬落連蒼莽驚沙枯樹相凄切行人稍出皴手足
悵望林居總愁絶我家邈在武山東屋前石岸多青楓
野橋渡溪沙路逺皆與此圖風景同窮年念此政欲返
寒色恍入虚庭中長鑱斸藥崖谷滑短褐負薪環堵空
閉門且爾暫投息㑹見日出光曨曨
　　　題楊竒琛所藏山水圖歌
我本白雲人愛住青山下五嶽尋幽未憶歸穿巖歴壑
窮秋夏曽看絶壁明髙霞秀色照耀金蓮花洞前逺訪
丹泉井谷口時逢白鹿車鹿車東渡溪流淺瑤草春香
緑如剪海門日出天雞鳴手接飛蘿上層巘是時笙鶴
從天來徑欲浮海觀蓬萊雲路㣲茫波浪濶使我歎息
空徘徊十年汩沒塵埃裏却看丹青心獨喜問君何處
得此圖彷彿林巒烟霧起雖無秀絶凌衡岷㸃染亦復
窮其真深林修竹草亭静似是水邊修禊人蒼苔白石
臨流路亦欲相呼抱琴去晴天指㸃北飛鴻應識雲中
舊行處
　　　送别楊竒琛歸洞江歌
朝别李元忠暮别楊竒琛各言故鄉久離别使我歴亂
空愁心愁心忽如江上風不可憑御誰能窮南行浩蕩
一千里吹雪徑度青原峰我生少小輕鄉井獨以羈窮
寄形影經時負米未能歸何待他年愧裀鼎閒來思種
東村田青山欲買羞無錢攜書强聒附童稚客中相顧
誰相憐楊郎楊郎本同郡文水鍾竒故才俊芳年初發
春江長勁氣已逼秋崖峻讀書東家不下樓手寫細字
如蠅頭長懷丹闕陳三䇿獨抱遺經窮九丘春風二月
驚初見伯勞東飛遇西燕鳯山祠下月如眉明繡樓前
水如練看花把酒能幾時念子還鄉從此辭城頭烏啼
北斗曙飛霜已落青梧枝桐江東南符山嶺聞子幽居
好林景千年古劒合神機光射𤣥潭黒風冷子歸何時
當再逢即恐睽隔勞憂忡江外風塵眯人目我欲逺尋
麋鹿蹤
　　　題吳教授所藏黄大癡畫松江送别圖
是何山莽莽以横雲水浩浩而生風天低江迥日欲落
别意乃在蒼茫中問君此圖作者誰浙東老人黄大癡
松江先生舊知已眼明為寫秋江姿重坡欹岸東南逺
木末參差見層巘蒼浦遙連楚澤深石林盡帶吳堤轉
是時先生從此歸把釣欲拂雲中磯長風過雨蒲葦浄
水色淡沲沾人衣只今又作筠州客惆悵松江渺雲隔
離思猶迷鴈蕩烟歸心已歴洪崖石我思大癡焉得從
筆墨往往遣竒蹤草衣騎牛髪如雪吹笛憶過天台峰
平生一筆不輕許傲睨王侯笑塵土展圖坐對鳯山青
却想髙情動千古君不聞功名利達能幾何長安離别
日日多㶚陵亭前春草碧㶚陵亭下春風波
　　　盧仙壇歌
我思昔人有盧仙㝠栖乃在三顧巔後來乘雲去不返
荒壇委絶成千年壇角峩峩石色古上隔青天應尺五
飇車笙鶴時下來白日松梢度飛羽雲霞東南五色開
當時舊宅安在哉林間馴虎去已久池底神魚呼不來
我慚學仙苦局促十日尋幽憩林麓月中縹緲見乘鸞
示我𤣥文不成讀中峰積翠凌紫㝠下有流水聲泠泠
丹崖千仞不可陟黄葉滿山秋露零
　　　題紈扇畫景贈易茂才
故人髙興蟠雲林門對三山之碧岑却憶秋風相過日
溪口繫船黄葉深石潭買魚雨羃羃松岡躍馬烟沈沈
翠屏千尺天上落十日縹緲窮登臨當時感激戀岑寂
常恐冦盜相凌侵落霞遙憐烽火赤白雲獨擁髙崖隂
復忽山城五月暑思挹風露清煩襟偶持紈素寫秋樹
已覺幽思迴蕭森天清遙見寒澤鴈日落如聞秋岸砧
寄君重寫千里意感我惜别多愁心交交林間雙鳴禽
臨風忽來遺好音青松白石可娛老從爾倡和山中吟
　　　憶昔行美達監州
聖王端居總四夷黄河妥帖東南馳明明政化若流水
禍亂之梗誰階基咄哉事變異往昔簧鼓邪説非寒饑
囂然挾兵起田里誅殺長吏為妖魑絳繒烈火照山谷
摧陷焚刼何紛披絶淮渡江徇荆楚千里一槩同傾危
漢江宫樹三月赤黄鶴低逐南飛鴟達官貴人履霜露
寶玦夜墮珊瑚枝荒山日落騏驥病極浦天寒鴻鴈悲
南平百里據平衍豈有險阻當城池紅塵一騎傳警急
白日萬口悲流離我侯世臣之子孫出監兹郡貞而慈
憤呼歘起艱危際揮斥義勇如家兒指天出誓肝膽露
颯爽風吹𤣥武旗内防外拒張籌策恩義結民民感之
鼓聲徹雲戰鬭出往有死志無生期坐開黄堂受俘馘
太守自擁將軍麾風霆氣震隨闔闢泰華壁立無偏欹
旗旄不動晚色浄刀劒錯出天光埀帳前眈眈立虎兕
府中矯矯趨熊羆蒼茫殺氣薄雲漢鷹隼奮擊當其時
龍洲沙平萬馬集草中白骨髙於坻窮冬霰雪自摧厲
晴日栁梅俱華滋此邦不隨風景異闔郡實荷賢侯私
上連崆峒倚南極下決淦水開東陲風塵豈止廿四郡
平原義士真吾師褒功㑹䝉天子詔頌德早見邦人祠
我瞻四方何蹙蹙經濟允藉英雄姿時平撫事増太息
再歌憶昔陳苦詞意長歌短不自己太史萬一觀民詩
　　　戰敖原美周公瑾
冦初來戰宜田烈火夜飛光照天青山躍馬壯士出一
鼓轉戰清炎烟冦復來戰周嶺馬上秋風動旗影重圍
突破散如雲部曲歸來自雄整問之此戰誰第一吉水
周郎本無敵報國寧論萬死功蕩家笑却千金璧君不
聞敖原之戰尤所無最後制勝真良圖草間麾呼伏兵
起數萬賊徒同日死
　　　題曽氏所藏歴代青㣲法師像圖
素陽真人仙者徒示我列仙之畫圖霞冠雲氅玉雪膚
一一神采浮雙矑充如天府琳球腴清如逸世山澤癯
儼如佩玉當朝趨矯如跨鶴凌天衢周流天地超有無
顔色不動精神俱最後幅巾疏眉鬚云是真人昔者之
所摹上窮元始下𤣥都一本萬派同而殊形隨粉黒窮
錙銖氣與風霆行八區我慚生晚墮儒迂學道不觧凌
蓬壺擬從真人乞靈符髙飛願逐雲中鳬前有作者邈
已踰欲往從之云何盱青城天台西南隅雲日光射金
芙蕖三十六管吹笙竽非君和之誰與娛
　　　羅明逺殺賊歌
至正壬辰閏三月冦入廬陵肆猖獗城中火炎三日紅
街市填屍港流血羅君聞之佯負薪入城遇賊賊不嗔
潜覘赤幘府中坐烏合鳥散何踆踆歸來裂衣揭竿尾
大呼殺賊招鄰里麾前勇士忽如雲盡奪紅幡逐妖子
滿城黒霧晝不開大酋忽捲宜春來前鋒出鬭白旗合
列陣鼓噪如春雷廟前格戰勢轉逼援兵不來騎圍急
瞑目含創死不僵猶擁長戈負墻立吁嗟羅君真可憐
壯節獨在千人先骨枯血化功未録有子食力家無錢
廬陵忠義古無匹太史他年有專筆紛紛躍馬為何人
羅君倡義誰當陳
　　　送劉子偉入贑謁叅政
拔劒擊流水浮雲劃中開長嘯别親故悲風從天來問
之行路誰為此趙州太守賢孫子祖孫殺賊守瀘江父
獨先驅陣前死幾年倡義不顧身一日失援淪風塵家
鄉殘蕩骨肉散空作窮途憔悴人至今悲憤肝膽裂夢
裏驚呼寶刀折北風吹火亂山紅却望瀘江淚成血趙
州故人四海同兵部卓有前賢風開筵倒履下竒士豪
傑奔走如游龍崆峒十月飛霜露亦知青眼憐遲暮弓
騎何時入羽林勛名自合登天府贑江東流十八灘灘
石下激聲潺潺忠臣孝子有苦志為報飛書投九闗
　　　送顔用行歸吉水併柬康隱君宗武
文昌進士顔夫子昔在筠陽最知已春風攜酒上坊樓
秋雨題詩洞山寺當時結交翰墨塲共言意氣傾侯王
豈知風塵各驚散此地不得同翺翔君今只在瀘源上
我亦南還竄林莽舊交零落海雲空夢裏驚呼色悽愴
往者山冦攻瀘源義門百口今誰存况聞親庭抱永痛
妻子夜哭沙田村欲歸無家出無僕兩年訪我城東屋
長林春暝風雨交此日窮居轉愁蹙柴門苦竹惟鳥啼
流水繞屋生春泥苦無一錢沽酒飲坐據寂寞如枯藜
鼓笳連江清夜永短燭孤帷弔形影野麥陵陂老鴈饑
寒風動竹枯螢冷知君豪宕輕黄金感時亦復憂沈沈
青雲若負壯士志白日難照愁人心誰能短衣事騎射
空遣悲歌淚盈把却望文昌從此歸東行定過匡山下
匡山先生髪如絲十年不出真吾師便須晏嵗荷短鍤
共來山中尋紫芝
　　　寄贈劉仲修
我昔東游紫瑤峰手攜仙人九節笻天寧講師好静者
邀坐絶頂看雲松是時君從槎溪來石室相逢心眼開
題詩忽滿雪色壁仙藥晝下蓮花臺石橋流水聽猿處
絶似天台赤城路不見山中王子喬吹笙自入浮雲去
感君萍蓬無定居幾回寄我雲中書緘藏懷袖不忍發
愁心炯炯明寒虚東南䘮亂乘五載昔者交游竟誰在
清江碧嶂落日外修竹啼鶯久相待往聞親庭阻歸舟
書來可以寛離憂官船何日出川口早晚相迎金鳯洲
鳯洲蕭條歸未得經年寄食江邊宅早春艤棹憶曽過
行踏江沙雨中别君從二月來南平我復鼔枻從東征
城西王郎竹林下懷我無限滄洲情如何相尋不相遇
空使愁心結烟霧春風吹盡碧蘭花愁滿西軒緑筠樹
昨者臨流别逺人忽憶舊遊心更親便當買船載歌舞
從爾爛醉江南春
　　　馬將軍歌
將軍西北之英豪二十飛騎能弓刀一官推廕恩獨早
五載防邊功最髙廬陵緱山據岩洞往者妖民歘驚閧
將軍出捕虎就縛坐遣犬牙歸制控去年殺賊文水灣
馳馬猝遇深林間隂風吹沙白日暮誓不返轡圖生還
督兵圍冦冦窮蹙逆箭飛來集其目據鞍顧盼色不動
拔箭目中遺斷鏃含創飲痛更發矢淚眼糢糊血䝉指
紅旗倒曵鼓聲乾格鬭猶衝十餘里歸來元戎親問疾
部曲驚嗟勇無敵障塞争傳烈士名轅門早進中軍秩
君不聞將軍事武仍好文忠義持身真絶羣烏東嶺外
冦如雨南來只怕馬將軍
　　　古松歌為瀘江曠氏賦
曠君屋前古松樹亭亭上出青天外百年元氣結雲烟
十里行人望車蓋君家舊物惟此松誰其植者漁樵翁
精神獨立萬文雪枝葉猶含前古風東家主人好種栁
去年鬱鬱今年朽種花種栁事繁華得似蒼松屹孤秀
我願曠氏之子孫戒爾斬伐勤培滋朝看松樹礪氣節
暮倚松樹哦詩書瀧山青青永無期還念前人初種時
　　　將歸南平賦别羅斗明
五月辭滕閣南船遇北風故人一相見乃在太湖東湖
東無數垂楊栁執手殊鄉驚忽聚迴舸沽酒豫章樓且
復維舟為君住憶我往年遊㶑川城南日出花如煙龍
王潭上釣秋水太傅岩前聽瀑泉洞門盤盤萬松引更
愛靈山石如筍當時題句最思君南海雲濤隔飛隼何
年海上却東歸栖息瑤岡掩素扉春雨歌殘紫芝曲秋
風吹老緑蘿衣南州蕭瑟風塵起躍馬提兵從此始野
狐不敢向南號寶石峰前陣如蟻知君卓犖負竒才離
亂相逢心眼開繡衣使者入閩海攬轡定覔君同來龍
沙吹雪日欲落旌陽仙居久寂寞人生富貴徒爾為須
把髙懐付酣酌我有古劒青芙蓉起舞莫惜千鍾空明
日開帆上江去思君却望水西峰
　
　
　
　槎翁詩集巻三
欽定四庫全書
　槎翁詩集巻四
　　　　　　　　　　　　　明　劉嵩　撰
　　七言古詩
　　　題龔本立所藏燕文貴雲岫圖歌
豫章龔郎好文雅錦軸牙籖滿書架示我春雲出岫圖
云是燕公之所畫高堂慘淡開林丘青峰赤谷爛不收
長風浩浩起天末萬壑青雲如水流松根石頭伏羊虎
松頂埀蘿緑如雨伊誰濯足望青天絶似東歸孔巢父
匡廬巫峽相渺緜三湘七澤俱可憐㝠鴻蕭條洲渚斷
風帆杳杳歸何年吁嗟燕公真絶筆好手當時稱第一
殘縑猶帶汴京愁墨色蒼茫映寒日城樓六月烟塵黄
我亦㸔雲懷故鄉思君如憶圖中景應過水西尋姥岡
　　　題邊長文所畫山水圖歌為常伯敬賦
五月炎風扇長夏黄埃撲面湖隄下山水娛人未擬歸
擷蘭軒裡㸔圖畫中峰九疊開芙蓉春雲盤盤上高松
苔逕未逢秋雨屐石樓似聴霜晨鐘飛鴻指㸃向何處
彷彿經行舊時路懸巖瑤草不知名隔水桃花自千樹
問君此圖作者誰甬東邊郎風格竒丹巖緑水照白雪
高興如在鍾山時鍾山岧嶤夾雲起六代繁華付流水
芳草長懷北固逰啼鶯曾識東山妓當時二謝聲價同
登臨到處遺高風釣魚衝雪寒江上騎馬踏雲空翠中
只今南逰歸未得日日臨圖㸔山色鳯凰一去來何時
落日荒臺暮江北
　　　題邊長文為黄子邕畫雪舫齋圖
簫峰隠者黄子邕緑眉秀頰雙青瞳雪中曾踏溪南石
坐聴簫聲雲霧中懸崖路轉愁獨往結屋溪邊小於舫
絶似山隂王子猷夜半乗流入虛朗朝歌緑水憐芳春
暮歌黄竹哀時人長風遠從海上至劃見六合無纎塵
新城往年兵革起林杪高軒化荆杞東湖湖上遇邊郎
為寫幽居雪山裏千崖凍合凝夕光江鳥不飛沙㟁長
别浦維舟初罷釣深簷巻幙更傳觴簫峰遠在青天外
玉樹蕭森澹相對疑有飛軿駕白虬飄搖下與羣仙會
仙人一去不可呼此境欲往愁荒蕪炎埃六月何由濯
日倚湖隂㸔畫圖
　　　題余仲揚畫山水圖為余自安賦
金華仙人余仲揚筆墨蕭疎開老蒼昨㸔新圖湖上宅
烟霧白日生高堂層峰上蟠石皜皜絶島下瞰江茫茫
長松並立各千尺間以灌木相低昂松下上人坐碧草
秋影欲落衣巾涼囊琴未發絃未奏已覺流水聲洋洋
赤城霞氣通雁蕩巫峽雨色來瀟湘誰能千里坐致此
欲往久歎河無梁風塵漲天蔽吳楚六年悵望神慘傷
𤣥猨苦啼巖北樹白雁不到江南鄉赭山焚林絶人迹
如此山水非尋常此圖本為自安寫亦感同姓悲殊方
幽軒素壁泉聲動對此令我心為狂何由捫蘿逐麋鹿
振衣直上雲中岡登臨一寫漂泊恨長嘯清風生八荒
　　　林森山水圖歌
清江何人畫山水西村無傳稚川死林生後出更清逸
筆法遠師閩浙士深林大樹交鐵柯遠峰近巘分陂陀
青天層峽見棧閣落日平湖聞棹歌水邊之亭絶瀟灑
更㸔平橋度羸馬千崖小徑雪邊分百道飛泉雨中瀉
自言筆法由心運墨色重敷㸔深潤碧海春雲動杳冥
泰華秋空入雄峻昨者相逢湖水上聞築幽居傍漁榜
為君先賦采菱篇答我新圖迥幽曠圖中好山千萬重
還似閩中似浙中祇今欲往河梁絶指㸃天末窺冥鴻
我家茆屋珠林底武姥仙壇兩相峙何時為寫㸔雲亭
盡染西原雪華紙
　　　梁孝子
梁孝子早孤而鰥惟養母有兄從軍棄兒女廢姊寡居
養無所孝子念母情所鍾迎姊就養來家中更攜二姪
共哺食令母弄孫嬉笑同市嘗大雪薪炭絶起析舂具
就爐爇不令母知母心悦亂餘時果貴且珍出買菱實
先獻新母食甘之忘其貧梁孝子行孝義只不讀書寜
識字天性真醇有如此吁嗟今之人禄食往往肥其身
同氣乃異趨肝膽如越秦孝子誠愧之吁嗟今之人
　　　題屏岫幽居圖為萬砯賦
秋屏列岫之間乃有萬氏之圃幽人之居門前青栁日
繫馬池上紫菱時釣魚前年塵起龍沙北萬氏林居總
蕭瑟楊君好事惜竒勝為寫池亭寄秋色兩松落落千
尺長高雲不動江風涼誰能低頭事權勢便思濯足歌
滄浪東南連年困兵革人生安居那可得向來華屋今
誰在忽憶舊逰心慘惻君不聞王維别業孟城隅亦有
亭館臨欹湖當時勝迹逐雲往至今傳得輞川圖
　　　題常伯敬擷蘭軒歌
高人好幽棲志不在華轂嘯歌擷蘭軒俯仰無不足湖
之水兮湘之山悵余昔逰始東還澧有蘭兮沅有芷言
擷秋芳渡江水蒼梧黯慘浮雲重帝子遺廟丹青空長
洲極浦落日外坐見千里生蒿蓬靈氛掩淚歌九歌夫
君不來愁奈何薋菉充幬艾盈佩玉玦捐棄江之沱江
沱隔絶秋風早緑葉青青紫莖好露華香撲芙蓉裳佩
服從君可終老我有猗蘭操塵土混濁久不聞為君彈
一曲要使六合揚清芬揚清芬覲九嶷舞干羽三苗來
洞庭無波春草香却棹木蘭逰三湘毋使下女徒悲傷
　　　題沙村江樓歌為劉方東賦
朝逰雲亭夕憩鳯岡河水浩浩山蒼蒼白虹東來盤九
曲日出霞明見秋緑雕甍碧瓦歘飛翻百尺層樓起林
麓樓中仙人烏角巾調笑日與雲山親滿筵歌舞客如
霧中有萬斛江南春昨來登臨九月暮落雁横江隠霜
樹錦袍夜冷燭花殘北斗欹斜挂瓊戸我欲援君緑綺
琴為君一鼔清愁心白沙翠竹自江路金谷銅駞非故
林吁嗟昔賢困羈旅仲宣能賦終懷土何如對此日高
歌手挽松蘿㸔烟雨東南豺虎日紛紛幾時書劍罷從
軍鵞鼻峰頭望明月雞栖潭上釣寒雲
　　　賦白紵詞賦贈曠伯逵歸豫章
吳姬十五鬟初結白紵新裁光照雪手折芙蓉上彩舲
自唱吳歌送行客玉盤饌列魚與鳬美酒絲絡黄金壺
江寒月出懽未極城上霜飛啼曉烏唱吳歌歌白紵拂
袖當筵為君舞井闌絡緯方悲啼還念寒機織成苦京
城錦繡段名都金縷衣一時服飾豈不華嵗晏漂落當
何歸朔風吹塵撲人面斂袂褰裳淚如霰君行莫忘當
别時妾心皎皎難自持
　　　題山水圖贈興國高多營將黄進賢
遠山亭亭削蒼玉近山盤盤出平麓林生作此最竒絶
白日高堂坐空谷谷中出雲雲上天深林曲澗迴清妍
緑蘿初挂紫巖雨碧樹盡含秋浦烟北屯將軍舊知己
㸔畫尋幽心獨喜為巻空間一片雲送君更渡藍陂水
藍陂山前霜葉黄亂峰刺天如劍鋩何當盡掃豺虎穴
與子巢雲歌鳯凰
　　　題胡典史所藏簡天碧西山南浦圖
草堂高人好竒古手巻畫圖横尺五云是簡君之所為
歴歴西山與南浦雁原鶴嶺紛孱顔春水亂入螺螄灣
章江楊栁緑如霧滕閣正在蒼茫間冥冥官舫北來遠
風力漸紓帆漸捲天低白浪驛亭孤雲捩黄牛柂樓轉
城中酒樓喧管絃歌女能舞花如烟菰蒲落日鳬雁晚
風浪杳𣺌嗟何年反思往時冦圍急列艦旌旗半江赤
官軍血戰龍沙屯東北人家半荆棘為君指㸃尋舊蹤
我思簡君安得同高堂酌酒嵗云暮如見積雪明東峰
只今風塵尚蒙翳對此酣歌一歔欷豐城龍劒今有無
亦欲㸔雲望竒氣
　　　贈楊抱一煉師短歌
道人昔在白鶴山羽服朝真居上班道人今居蛟湖口
雨褐雲巾事林畝東南連年飛戰塵羌獨遠引棲其神
天地清寜本於一得此以抱寜非真吁嗟世之人跨馬
而逐鹿衮衮馳風波僛僛觸巖谷豈知靜者為有餘不
矜不競逰𤣥虛攀花行吟石上雪掃葉坐㸔林間書白
家橋東水如練幾度相尋不相見珠林月出聴簫聲松
尾天燈落瑤殿我有遠意千萬重會騎竹枝雙青龍明
年洞口桃花發與子踏雲潭上峰
　　　促促歌
彈刀作歌聲促促深林雀子黄鸇肉紅船打泊大江心
口唱山前團陣曲短襦盡著婦人衣彯纓如血凌風飛
自矜主將重驍勇扶醉當筵騎馬歸水營小軍舊推奬
昨日新陞萬夫長掠地還牽農父牛殺人更請官中賞
帳前歌舞日紛紛坐㸔隔江羊犬羣傳説山前多警報
無人説着大將軍
　　　送别傅奏差督軍儲却歸吳都事水寨
傅郎青雲彦文彩粲華組身騎五色馬出入將軍府將
軍控扼水上城連艫列艦如屯營昨朝令下急征餉科
帖星火來南平南平頻年困供給小麥秋荒禾未實私
家何以辦公輸流血呻吟更捐瘠兵儲有程不敢稽君
獨憫之增慘悽艤舟浦口坐荒寂落日忍聴饑烏啼五
月香醪得傾瀉席上香蒲緑堪把過雨天低白浪中隔
江雲出青山下豪來起舞情未終為君感激歌秋風東
南烽火萬里赤此樂茫茫安得同我慚栖遁相逢少鬱
鬱沉憂更昏曉别君三歎拂吳鈎注目雲天決飛鳥
　　　巢雲歌為張彦昇賦
君從匡廬來歗歌白雲鄉白雲千疊可攬結九江秀色
何蒼蒼雲之來兮茫洋雲之去兮不可以將觸石而起
隨風飄揚問君結巢向何許洞門遙架三石梁薜荔為
藉蘭為房明月為佩青霓裳飄然遠在天中央手招雲
中君為我吹笙簧朝日射五色爛然成天章將西息乎
崑崙之墟南憩乎天台之陽於以臥八極逰四方錦屏
倒照秋水光雪片吹落瑤花香俯視六合中烟塵浩茫
茫泰山忽破碎海水成枯桑燕鴻越鳥無定栖鳯凰麒
麟安可常我欲呼謫仙拾瓊芳援斗杓酌桂漿却上匡
廬望三湘湘水深九嶷長雲之巢安可忘
　　　送張知事之廬陵
忽不樂兮心慘悽聞君移家當遠暌手牽稚子候慈母
路出龍洲鶯亂啼江烟冥冥江水緑綵鷁班班照春服
落花到處蕩迴風楊栁人家並沙麓問君此别來何時
南平父老多遺思亂離欲定乃去此念昔艱危親見之
茫茫江海悲逰子抱劍何因報知己狂心欲逐北飛雲
夜下神岡渡江水江水深深愁人心憶君安得窮登臨
我家茆屋珠浦曲薜蘿紫霧屯秋隂憶在竹林西迴船
聴江雨載酒㸔花醉不歸十里芙蓉爛晴嶼浮雲飄忽
東北來昔者嬉逰安在哉豈知今年復遠别使我歎息
青霞杯君持青霞杯聴我歌古調歌聲激烈君不聞手
撚琪花向天笑向天笑送飛鴻我還山南君向東出處
悠悠安得同明日㸔君螺子浦思君却上引龍峰
　　　題鍾元卿東臯讀書處山水新圖
聞君築室在東臯十年讀書心目勞簡編浩瀚照夜雪
歌聲灑浙凌秋濤嗟哉古人不可作行事心術照毫毛
桓公徒聞理鹽筴輪扁豈識粕與糟唐虞制作爛如日
昧者何以識䕫臯統傳洙泗迨闗洛如繹獨繭絶復繰
厥今文勝道且熄武弁側目嗤蓬蒿何如酣飲事歌舞
而不車馬馳輕豪胡為俛促事澹泊豈有至樂堪陶陶
飄吟一字至萬巻上薄文典旁風騷我時抱琴一來過
春色晴滿城東濠堂前綵服候甘㫖座上巍冠延俊髦
感君同嵗復同志飫我至理如餔醪我從前年返故里
投筆荷耒思遁逃昨觀壁間畫圖好此景可致車宜膏
慎毋布衣事獻納恐有使者來旌旄古云識字憂患始
孰謂椎魯非吾曹山林便可謝塵滓白雲悠悠東望高
　　　經武山下望虎鼻峰愛其峭拔賦詩一首過南
　　　溪柬蕭鵬舉
我行武山南向西岡巒迴伏當武溪孤標上撐出虎鼻
落日東射雲中霓武山勢高如臥几後巘前峰互盤峙
浮雲獨抗九千丈異縣相望百餘里金華越臺方殿奔
大小尖星安足論武仙緑髮挂瓊樹手挹太白開天門
亂來尋山苦嫌淺石室何年閟苔蘚明日南溪訪故人
定接飛蘿上層巘
　　　題花竹脊令圖
石崖春隂覆花竹二鳥飛鳴以相逐人生兄弟乃類此
莫君寫之最精熟吁嗟人為萬物靈急難相感非頑冥
王風既遠常棣廢尺布之謠安可聴
　　　題溪山春曉圖寄贈蕭翀
土山戴石石角傾偃樹雜出如幢旌青天微茫曉色動
雨氣合沓千峰晴野橋西邊有村路之子鳴鞘踏雲去
重巖花發似聞香隔水鶯啼不知處東南連年飛戰塵
如此山水何清新石田到處長荆棘豈有荷耒春耕人
我昨西逰登武姥手抉雲霞望仙府把酒忽逢東海生
醉臥溪南紫蘿雨紫蘿隂隂覆巖扉十日尋幽行未歸
雲峰流泉半空落六月飛雪沾人衣拂衣歸隠知何日
却對畫圖心若失不聞流水渡溪還時見浮雲向山出
懷哉桃花修竹林江海秋高烟霧深豈無耕釣在田野
誰識悠悠沮溺心
　　　莫君寫鷹圖
莫君寫鷹如寫生毛翮嘴爪皆天成軒然縑素出竒骨
眼光上掣層雲驚狠如猛士赴敵場烱如愁胡望八荒
屹如虎將坐戎閫歘如雷電驅干將皂鵰最大木鷂小
老鶻兩翅森開張角鷹戴角下廖廓海風颯颯天飛霜
當時見畫畫搏擊突過陡捩捎平岡山禽塌翼雉碎首
仁者見之心慘傷知君才名重江海攻畫苦心三十載
楚公絶筆見孤騫太華峰尖見精采只今隂山誰復過
鳴鶻獵騎方森羅江南萬里芳草緑奈爾鷹隼飛揚何
　　　寄曾郁文短歌
澄江水向東流流向東昌江上頭我有故人在江上十
年不見増煩憂白沙水聲寒活活黄巖雲氣凝清秋豈
無沙棠枻吳女謳可以載酒同遨逰狂風吹山波浪惡
使我不得迴輕舟翩翩雲中雙飛燕銜書寄我頻留戀
書中展轉道深情但恨相思不相見春燕飛來秋復歸
報書不遣壯心違碧蘭紫蕙何由採即恐蕭條霜露稀
　　　奉答彭進士晉懷祖詩(有序/)
　　彭氏之先曰登仕郎自號秋雨翁當宋亡元興間
　　與鄉人張君養直倡和詩凡十有一章今年夏其
　　孫晉於故藏中得其遺詩讀而感之乃復屬和以
　　寄於予且曰去今八十年矣而手澤如新前朝事
　　變先翁情實凄其在目人心天理固有曠百世而
　　符同者覽者能無感乎楚以鄉里晚生又才識淺
　　蔑不敢瀆和謹摭其大槩而更賦之因子所蕭兄
　　以復於君且以識余之同感也晉字起予為乙亥
　　進士後以乙科為萬安教諭云
故人示我懷祖詩文字鬱鬱含深悲昔賢遺恨骨已朽
前代風流誰見之云有張彭二老者隠處乃在瀘之湄
當時忠義並感激豈但詞翰相追隨蒼茫甲子義熙後
寂寞朝士貞元時豈知清河已陳迹彭氏孫子多文詞
明經繼以甲乙薦反顧已覺卑羣兒春秋岩岩距邪詖
俎豆秩秩崇光儀傷哉時危事返駕道在舒巻安其宜
且辭青雲臥碧草更調白雪鳴朱絲壁藏似有鬼物䕶
先廬正在南山陲遺詩十首更餘一事變怳惚傳於斯
風驚電滅八十載君獨感愴埀涕洟賡吟寄我歘滿紙
淺才乏報空嗟咨吾宗珠林重三傑作者已遠傷頺隳
故篋飄零澹菴帖荒塜剝蝕平園碑承先未能欲誰過
有孫如子真吾師只今風塵哀仳離泉麓來逰嗟已遲
蕭郎東逰定相見為我道謝聲吾私
　　　題王楚臯墨梅歌
江西寫梅誰最豪近年亦數王楚臯一枝半蕋忽落紙
已覺酒興生風濤醉來據案急揮掃欹樹崩崖雜枯槁
乃翁白髮苦吟詩自是長沙風格老君藏此圖何清竒
昔所未逢今見之横梢欲挂明月佩冷蕋盡亞青瓊枝
是時七月苦炎熱恍惚當忩濯飛雪長疑素質夢中見
便擬臨風向之折吁嗟王郎今已無江南萬木愁凋枯
忽呼斗酒酬清賞莫負當年氷玉圖
　　　别從兄本泉教授之南陽
我家兄弟猶聨琚四十年前無異居西頭下市日來往
掃石共讀林間書長成離隔風雨過骨肉憂患何紛如
老人大父忽已遠後者忽昧戚與疏南城府君子所祖
舊宅江上遺荒墟兄從往年住城郭早有二子應門閭
往從廣西起薦辟上隆職教騰清譽公侯子孫必復始
喜見仕版開其初衡州太守見旌節設醴賓筵類左虛
荆衡東南忽破碎間道潛歸驚嶮㠊淒涼諸侯舊賓客
刺口論事從欷歔蛟湖流水清繞屋灌溉可以勤菑畬
寒風吹衣霜霰厲子復南上辭林廬潮陽更在萬里外
我欲遮道牽其裾安得鄉園復聚處帶經跨犢隨耕鋤
向來總角今老大愧我寂寞如棲苴送行無酒不得醉
懷抱鬱鬱無能攄潮水有蛟山有虎慎爾鞭策無驅車
　　　夜出羅村
蛇矛捎雲烟滿溪火光照山聞馬嘶暴兒夜半打平寨
陽村峴頭江路大夢中驚竄迷東西十步九踣傷淤泥
母號女哭不相顧冥冥驅牛入山去
　　　題曾郁文所藏山水小景
隔溪望見林間屋沙漵隂隂俯羣木溪流合處一橋孤
春雨来時萬山緑江南此景真可憐米家筆意誰能傳
却憶故廬珠浦上短籬長繫釣魚船
　　　庚子行
庚子二月廿四日欲午日有重環大盈堵居民驚走婦
女怪不敢喧傳到官府一環赤黑暈日角三環側連白
光絡白光貫日日色慘陽烏塌翼愁衝薄念此日是太
陽精昏祲重重竟安作吾聞古有日重光明帝得之漢
道昌長安非近日豈遠仰視低頭淚如泫
　　　題春江送别圖贈謝可用歸寜都
我欲留君逰武山君不肯住從東還貢江盤迴三百里
南望政在飛雲間飛雲岧嶤蔚霞綺似向金精洞前起
老翁白髮動春風夜夜悲歌夢逰子君從何時辭故家
江國颯沓愁風沙西里霜凋碧梧樹南國雨落青桃花
知君慣作公侯客五色文章振高翮南平江上一相逢
十日題詩楚王宅豈無東山屐攜子逰雲中錦袍飄然
不可挽驚雨夜逐南飛鴻江烟微茫江水緑陳帝祠南
樹如簇畫船東下雙艫鳴岸轉沙迴見林麓圖畫不可
盡送君從此歸石苔已迷舊行迹山色自滿幽巖扉我
登武山雲君弄貢江月重逢何處躡飛仙却望青天白
雲闕
　　　賦澄江月送别
澄江江水清且深明月下照愁人心浮瀾淺浪驚不定
當空湧出千黄金此時使客宴高閣坐愛流光入簾幙
牛磯風定翠旗翻蛟窟天寒寶珠落長洲菁菁杜若生
送君東下歌揚舲題詩若過舊逰處月色江聲無限情
　　　戲為友人干魚苗
聞君鑿池種魚子遠注潯陽一泓水春風昨夜化靈苗
中有十萬横波尾我慚枯涸生事疎分致安得涔蹄餘
風雷倘復化龍去猶得江湖傳尺書
　　　夜宴王召南席上觀黒厮旋舞胡缾歌
綺筵燭艷歌停哢春酒凝香碧霞重蕃童旋舞忽當前
頭戴銀缾高不動銀缾花爛雪色新俯仰之間如有神
豈知頭容自正直欹側愁殺旁觀人拳毛蒙茸襯缾底
宛轉低徊舒四體眼㸔明月下崑崙一片黒雲飛不起
使君好客酒漏巵傳令更舞君莫辭手中匕箸猶有失
頭上銀缾高一尺
　　　贈别鍾舉善逰贛遂之汀州歌
彈哀絲噴雙竹四座佳人美如玉鍾郎半醉起就别杯
行苦遲聲轉促高堂列筵當翠微惜别更舞青蘿衣雲
開日色酒中墮風觸歌塵梁上飛君行贛灘十八重臨
眺可以登崆峒萬山如浪壓城郭鬱孤正瞰江流東兩
江盤盤石爭長東行入閩西入廣鹽花雪白荔子丹天
際船來海風響君家娟娟好弟兄況有詞翰齊清名出
門相送一為别感我無限幽居情山中香秫秋熟時苦
竹作笋池魚肥我在南溪小樓上調歌醱酒待君歸
　　　題蕭鵬舉所藏草蟲雜圖
鬼車團春米囊拆萱竹緗桃紅迫迮牽牛花碧露初墜
枸杞子紅秋可摘青菘赤芥碧玉葱攢英濯本當蒿蓬
羽衣淒切自絡緯蝸角低昂方戰攻蜻蜓頭圓赤色尾
亦有纎纎緑羅袂草行蜥蜴金背爛升竹盤拏更貪噬
青蛙支頤目睅瞠黑甲推車車倒行螳螂怒臂乃當轍
蜂螘君臣誰敢爭愁來對客㸔圖畫似向芸牕箋爾雅
丹青婉孌歸動植風日晴和到田野吾聞夏后徳所形
昆蟲草木皆清寜苕華芸黄星在霤巻畫歌詩雙淚零
　　　題雲山圖歌為武山胡煉師賦
山中之人兮雲為徒飄搖太虛中其迹安可拘朝溶溶
兮山巔夕洩洩兮山隅長風吹度山海上遙見樓閣青
糢糊憶登武姥之高岡遇仙人兮白霓裳方瞳緑鬢顔
雪色自挾鳯竽吹洞章凌空欲度三石梁中天北斗何
蒼蒼俯視六合驚塵黄金華玉華相渺茫浮雲滿地飛
不起但見白石磊磊如驅羊永豐劉郎稱畫手為寫仙
山傳不朽高堂白晝起烟霧指㸃林巒辨牕牖圖中如
此兩古松嵗久乗雲應化龍弱水東浮會相見長歌手
把玉芙蓉
　　　題幽居讀書圖為蕭翀賦
吁嗟乎中谷把吾書以歸來兮於焉以讀谷之陽兮雲
之麓峯盤盤兮石如玉我居孔幽兮翳彼嘉木遐思古
人兮言抽其櫝載詠載歌以悦我心白雲在天清風滿
林世昧昧以去古兮禮樂㪚而莫尋探禹穴之窅窅兮
望龍門之高深林有鳥兮溪有魚爾飛爾潜兮我讀我
書以巻兮以舒樂哉弗諼兮山中之居
　　　題抱琴聴泉圖為蕭翀賦
吁嗟乎空山抱余琴以來歸兮吾將以彈山之窪兮石
之端我其聴之兮以寫猗蘭按余徽兮作復止風冷冷
兮觸宫徵泉之流兮雲中潄鳴玉兮聲淙淙忽幽咽以
下愴兮匪絲匪桐啼秋猿之嫋嫋兮下南飛之雙鴻山
中之人兮不可遇余徘徊兮中路九嶷蔚兮隔烟霧我
思南風兮噫其遲暮
　　　贈吳生九成(攸州石橋人避地廬陵/)
吳郎去亂八載强求友讀書心不忘偶臨白鷺㸔流水
却望紫鱗思故鄉故鄉湘南百餘里明月千村照荆杞
石橋山北多園田花開會見歸來年
　　　安成王子文寶持其祖遺書與古今名公詩文
　　　於喪亂中甚不易也文廷劉先生哀其志為之
　　　叙其事因附以詩
金田王郎行蹙蹙獨抱遺書如寶玉往時奔竄亡一紙
十日山中望天哭王郎苦心真可憐與書同食仍同眠
如何浮薄心不古世業棄捐如糞土
　　　題劉孟文雲林圖
洩洩野服峩峩雲冠飄然而往安可呼我欲致之青雲
端青雲忽其渺緜行深林兮望秋天撫瑤琴以歎息拾
春蘭之紫鮮嗟哉若人志鴻鵠伊誰寫之在空谷向來
腰間兩龍劍至今光截藍田玉昨朝遇我城西曲縱飲
流霞動千斛醉歌李白董糟丘三日驚風撼其屋我行
駕鹿車南㳺訪名山絶頂見長松世人安可攀水東天
姥青孱顔遙見洞巖烟霧間春風為報桃花發與子其
中叩石闗
　　　奉和王誠夫短歌一首
王君精神秋水清作詩鏘鏘鸞鳯鳴昨朝遺我長句好
感我無限滄洲情我從亂來少相見濶絶朋㳺恍生面
烟濤浩洶驚暝作風葉縱橫颯交戰人間富貴多煩愁
海上神仙安可求不如高樓飲美酒明日萬事方悠悠
羨君才名三十載夕露黄花向誰采荒城滿目尚荆榛
落日登臨一長慨愁來忽聴南山歌裊裊歸心懸緑蘿
江上月明今夜發為君擊楫舞泉阿
　　　題竹石圖歌奉贈周思㢘思忠伯仲
周郎伯仲美且温乃是南渡丞相之𤣥孫三朝書詔爛
盈篋舊物歴世能俱存伯也從容端好文仲也英氣干
青雲芝蘭晏嵗在空谷風露早已揚清芬吁嗟昔人邈
千載平園草木春先改衮繡坊前舊宅空恩褒寺裡遺
祠在極知令徳世所鍾矯如雙鳯騫雲中為君揮翰寫
竹石況有風節能相同嗟哉雙鳯世所竒路遠崑崙誰
致之何如栖琅玕食竹實乗清風翔八極爛文章兮耀
雲日毋使山中之人空歎息
　　　築城歎
君不見吉安城中十萬户往年築城極辛苦城加百尺
環兩濠日日程量深與高官長有號令畚鍤各自操纍
然夫丁不敢告勞一朝樓船江上來大開城門引旌旄
城之石高磝磝濠之水何滔滔今日之日為誰險牢愧
爾饑雀飛鳴嗷嗷
　　　有虎行
有虎有虎白額張穴巢養子南山陽十年饑嘯望城市
不食近山牛與羊鄉民不知攫噬苦叩首相呼拜神虎
通衢白書虎出入從此鄉民少防䕶一朝南行挾虎羣
搖尾梢梢高入雲長驅百里入城郭神虎經過人不聞
忽然慿怒風慘悽赤手搏人如搏麑飲血血成河啗肉
肉作泥飫酣三日虎乃去猶負犬豕歸其栖可憐李將
軍有弓不敢射却驅殘卒守空城更築新圍高百尺
　　　雪中對酒短歌為蕭翀賦
南溪三日霰雪飛千巖萬壑含清暉蕭郎掃雪闢虛館
置酒張筵當翠微筵前翕翕香風起金盤雪獅坐横尾
嶷然顧盼色不動眼光寒注清尊裡清尊行酒如流虹
鑿氷出魚魚尾紅主人好客客盡樂自撾大鼔聲逢逢
鼔聲逢逢間鳴鐲亂來學得軍中樂雙吹龍管引吳歌
座上紛紛雪花落我不能擁雄劍鳴鐵衣馳入邊城搴
取五丈之長旗又不能挾大弓乗青驪暮獵隂山赤手
搏取虎與羆扁舟乗興無所適高臥閒門徒爾為何如
爛醉千鍾酒更與迎春唱楊栁少年懽會能幾時莫遣
朱顔成皓首願攜九節青玉笻徑上絶頂登雲峰手招
陶皮拾瑤草却望三山銀闕重
　　　遷壇曲
鼓鼕鼕角嗚嗚銅鉦錚錚趨小巫小巫僛僛大巫舞陳
席開壇作神所壇前指畫起樓殿隂役鬼功人不見神
來龍陂自有程神馬只向空中行大巫短袍紅抹額手
攜紙錢歌嘖嘖攅兵鑿門分五方置鞭坐壇横竹鎗牲
肥酒香神盡樂更聚童男捉牛角喝右即右左即左旋
轉如風神降坐田禾好收牲畜多官府不擾人安和主
人再拜占珓卜擲得中平喜如簇盡驅癘鬼置獄牀收
兵回洞安此堂竹鎗衅血神送逺新嵗闔門如所願干
戈早罷國無殤年年遷壇神降祥
　　　醉歌行贈曾舉正
嵗云逝矣不可留空谷羣木寒颼颼此時高堂對尊酒
非子何以寛離憂溪山蒼茫延清望瑤樹瓊林儼相向
殘雪初消薜茘牆晴雲忽擁芙蓉嶂杯行苦急歌轉催
鼔聲浩蕩如春雷亂離飄散少懽聚慎莫負此黄金罍
平生結交徧江郡晚得蕭翀喜清俊人生最樂在知心
況爾才華更風韻當筵起舞相低昂為子一飲空千觴
功名富貴等腐鼠底用齪齪空愁腸蛟龍何時起寒蟄
溪南昨夜春風入春風花開巖谷紅期子來逰歌笑同
高霄武姥好泉石題詩却徧白雲中
　　　賦澄江贈友人别
澄江之水清如油春瀾漫漫光欲流微風忽動白鷗渚
明月正上金漁洲洲前美人綵舟發起唱吳歌踏江月
别愁深淺君自知江流不斷長相思
　　　春宴曲
大鼔作鼉鳴美人花間相對行忽聞横吹座中起吹出
雙雙鸞鳯聲鳯聲微茫作復止飛入青天綵雲裡當筵
盛酒金屈巵酌酒勸君君莫辭不見堂前桃李樹昨日
花發今空枝東家作官閙車馬西隣從軍能騎射一生
長客邊塞間芳時不在鄉國下何如載酒鳴雲和手折
山花行唱歌少年有酒不痛飲白髮滿頭君奈何
　　　啄木鳥
啄木鳥嘴長翼短栖木杪空山時時聞一聲木皮剝落
非爾情此鳥不肥莫彈射木中有蠧無人識
　　　胡思齊逃酒潜歸陷於淖中蕭翀遣人追之不
　　　及而返賦此戲贈
胡君竒氣不可束掉頭只怕杯中醁南溪三日醉如泥
昨夜潛奔似驚鹿横行衝雨踏麥畦縱有絶足何由追
歸來主人怒罵僕愁殺春衣泥漉漉
　　　風箏曲
緝麻合線長百丈要繫風箏待晴放有風須及清明前
作得鮎魚愛新様全身糊紙竹縛匡兩旗横張埀尾長
手中緩放莫教巻風力漸舒風漸遠猶嫌平隴去不高
走上山頭如掣鼇盤空一㸃正搖曳欲墜更舉何滔滔
時人勿用旁驚睨質薄材輕等兒戲乗時容易上雲霄
失勢終然在平地明日落花花雨寒過却清明風力闌
蕭條斷線挂虛壁溝中破紙無人拾
　　　布穀啼
布穀啼三月暮麥老秧深時田頭不見人耕布家家丁
壯起從軍更有中男築城去布穀鳥聴我語城中無田
有官府莫向城市啼官中人怒汝
　　　題趙子深秋山風雨圖
趙君大醉始作畫昔在清江常見之此圖爛漫倒墨汁
木石滿眼何瑰竒高堂蒼茫風雨集虎穴龍湫恍深入
目㫁東南生遠愁雁鴻塌翼行雲濕
　　　掘塜歌
富田築城令期急創起高圍防外敵南山有石採鑿難
盡掘墳塋取磚甓千夫萬卒騰山丘大斧長鑱隳墓頭
子孫飲泣草間望白骨縱横誰敢收高標木牌書姓字
只禁文家舊墳地將軍為生不顧死十日四門要城起
石纍纍城矗矗昔錮黄泉深今見白日速城中人讙城
外鬼哭哭聲寄語城中人爾移我居當作鄰
　　　虎食鴨謠
虎婪饞口嗒呷夜入深山中食人雞與鴨念此雞鴨非
野生人家經年養育成重簷月黒遽搪突抉籠咥之良
可驚十雞寜滿頤百鴨不填口羸瘠無脂羽毛厚長項
細肋奚足取南山多犂牛北山足麋鹿大者千斤小如
轂血如流泉肉盈谷爾能攫之胡不足奈何長獸為山
君而乃下奪狐狸之食以充腹鴨能自呼雞曉啼上天
訴汝魂不迷帝勅六丁拔爾牙解爾皮搗爾窟穴焚爾
栖絶爾醜類為塵泥深山莫生藿與藜依然萬民中咿
咿喔喔鴨與雞
　　　南鄉怨歌
我家承平住城郭自從亂來徙村落朝朝臨河望烽火
只怕江船向南泊今年李冦打南鄉五更馬蹄踏月光
小船載軍大船馬旗頭直擣珠林下鄉夫捲地㪚如烟
哨馬已過前山巔盡殺丁男擄婦女手麾牛羊雨中去
前軍出營後軍續昏夜抽刀草間宿縛人先問窖中金
放火還燒隴頭粟先鋒最説姚府軍火伴却是州城人
全裝盡作姚家扮面目雖馴誰敢嗔人家兵過無遺物
萬落千村總蕭瑟室廬灰燼盆盎空只有田園將不得
君不聞東鄰一老叟向來家業餘升斗不論賤價賣花
銀又向城中贖生口
　　　採野菜
採野菜行且顧野田雨深泥沒路稚男小女挈筐籠清
晨各向田中去茫茫四野烟火絶去年秋旱今年雪草
根凍死無寸青却攬苦荄淚流血水邊蒲荇未作芽甘
薺出泥先放花長條大葉瘦且老得似家園菘韮好枯
腸暫滿終易饑酸苦螫人還自知採野菜行且哭貧家
食菜苦不足寨軍掠人還食肉
　　　二月十八夜辭屋歎
城狐暝嘷烏啄木主人驚呼夜辭屋忽聞官軍破城府
號令新傳大都督火燒排柵照夜光饒軍奔潰人馬傷
快船直上春水發明日軍來安可當貧家無時走軍馬
少在家居多在野斷垣未補棘遮門敗壁無泥雨飄瓦
去年同行三十人今年一妻兼病身弟兄飄㪚兒女喪
投杖欲往還逡巡人生辛勤理門戸暫去那能不回顧
開花不得待人㸔憤殺牆東舊桃樹
　　　東家嘆
東家盛時厭卑促拓地四鄰起高屋亂來怕見門戸大
還撤屋材作薪賣憶昔東家全盛時伐材作屋窮工竒
上捎雲霞起觚角下斵山石開垣基椎牛釃酒萬夫集
華館重樓事雕飾粧成明鏡動春雲宴罷珠簾夜光入
當階血色射錦茵門前駿馬驕嘶春强奴悍豎擁軒蓋
過客俛首方逡巡一朝亂離俱㪚走大屋空令别人守
近圃偷殘舊種花南池伐盡新栽栁風椽雨壁何披離
綺户白日横蛛絲昔人强作金石計此日謾同螻蟻悲
全家遠去無遺屧日落鼪鼯嘯飛葉離離烟草門巷空
時有鄰兒拾簷鐵
　　　燕嘍嘍
燕嘍嘍羽褵徙飛來飛去無休時主家門戸已零落泊
向門前枯樹枝枯樹枝落多風雨欲止還驚不能住一
身投迹無所托百口銜泥竟何補燕嘍嘍羽撲􁍝朝出
愁飛暮愁宿杏梁暗逐綵雲空翠幙珠簾夢相逐社日
欲過桃花稀百鳥爭巢春食肥池南華屋餘青草落日
時來掠地飛
　　　告天鳥
江南有小鳥羣飛上天入天杪黄茆嶺頭拾蟲蟻聲聲
告天鳴不了山前山後春雨晴啾啾千聲連萬聲瞥然
飛出不可見失勢一落猶哀鳴鳯凰南飛顧之笑何不
遠引為娛嬉謂爾軀體陋羽毛無鮮竒徑寸之茆可以
營爾栖一粒之粟可以充爾饑胡為躑躅苦抱憤奮首
上訴鳴聲悲勸爾勿多言多言生間危吻弊吭絶徒爾
為天門九重深不知
　　　虎逐狼
野狼據山作巢穴連年呼羣食人血一朝猛虎入山來
虎自慿陵狼跡絶山中久厭狼害人乍得猛虎驚良馴
豈知殘毒乃本性鼓吻磨牙更雄騁一鳥死百鳥哀一
狼逐十虎來山藏澤藪胡為哉吾聞周公驅猛獸不用
長戈併勁弩政教修徳施溥人民欣欣樂含哺麒麟來
逰鳯凰舞上天甚明民甚苦更萬萬古莫生豺與虎
　　　後掘塜歌
峴岡西北龕村路近郭家家葬墳墓富家盡栽松柏林
葬時裝斂帛與金百年太平人事好時時子孫來拜掃
祭餘列宴畫亭深細馬香車入青草墓門碑石高崢嶸
界水連山誰敢爭枯枝墮地無人拾牧豎驅牛山下行
亂兵西來人㪚走青野荒荒絶雞狗坵墳已見遭掘伐
棺槨還聞被椎剖錦衾繡袂顔色新玉珥金環光照人
千年幽鬼窖中物去作誰家富貴春
　　　養牛歎
田家養牛如養子愛惜皮毛少鞭箠一冬霜雪無青草
還餧鹽羮齕糠粃全家性命繫一牛牛肥即喜瘦即愁
木䦨土屋䕶乾煖出入更防人夜偷亂來買牛如買馬
典盡春衣酬買價寸田尺土未得耕軍來牽牛誰敢爭
攔街號哭送牛去青草空餘舊眠處君㸔新來山寨軍
前日亦是耕鋤人即今打糧不耕土身着牛皮食牛脯
　　　莫逐燕
莫逐燕莫逐燕燕子清高不寒賤一生自在食飛蟲不
啄稻梁㸔人面常年托巢城市中文杏梁深楊栁風亂
來華屋已塵土還訪茆簷新主翁主翁村居事耕作種
樹繞廬延鳥雀朝朝驅燕出門去怕見銜泥座中落燕
子驅去還復來嘍嘍告訴聲低迴巢成不礙主門戸年
年去來解相顧不如林間雀與鳥養成衆雛劇如鼠食
汝場上禾與黍
　　　剝苧詞
江南人家多種苧燒土壅畬築圍䕶老苗刈盡還再生
一嵗收成㸔三度東家女兒顔貌稀愛織白苧裁春衣
侵晨入園捎亂葉採剝蒼皮連抱歸歸來臨池濯苔髮
輕管圓刀事攏戛修蛇委蜕鱗鬛翻入手春雲驚膩滑
一月績成催上機官中科布星火飛恤寒敢計皮與肉
伐骨猶堪代明燭
　　　寄贈陳侯短歌併柬項性高陳宗舜二進士
陳侯昔尹興國時為政喜尚清而夷訟庭無人山鳥下
蒲鞭日挂甘棠枝聞君佳譽喧兩耳玉樹亭亭照秋水
至今父老稱誦之滿縣春風㪚桃李錦袍羽箭烏角弓
身騎官馬如飛龍只今出入宰相府帳下貔虎皆驍雄
羨君多才仍好武輕騎能衝陣如雨酒酣肝膽向人傾
起拂吳鈎坐中舞我有狂客陳村民為言昔者長相親
幕賓況有項文學安得一見清心塵瀲江沙晴秋草緑
却望崆峒歌伐木王郎定棹酒船過我行不歸將奈何
　　　題馬元善所藏松菴墨菊歌
松菴道人寫墨菊幽興宛在山巖中軒然蒼石立苔蘚
枝葉掩冉生秋風石傍扶疎出三本土潤根肥氣深穏
彤霞匝地鑄黄金白露漙空濕香粉馬君好古天趣真
昔年省郎吾故人升堂把酒對圖畫使我意與南山親
君家舊宅龍沙北荒圃經年歸未得何當斸地種千株
日倚湖亭㸔秋色
　　　贈别彭伯圻由興國歸贛郡長歌
瑤草不可折良友不可别握手出東門商歌動淒切問
君此别何當逢異縣去留安得同錦江諸峰列烟霧雲
日正射晴芙蓉君才英英美於玉誰遣東逰向空谷邑
中令尹舊知名折屐開筵夜停轂孟嘗好客安在哉麋
鹿亦上黄金臺清風滿庭絲竹動使我感激空愁懷唱
吳歌催趙舞擊筑迴觴淚成雨十年下邑困風塵肝膽
輪囷向誰吐世無魯連子誰能談笑却秦軍夷門日出
客如霧豈識監者非常人我慚學書晚聞道憔悴衡門
落秋草片言合意山嶽輕況爾多才足傾倒聞君有古
劍血色斑駁青虵鱗幾時出匣試鋒鍔手抉雲翳開星
辰言苦不可盡君行安得留江中横石如臥兕彩鷁下
照空潭秋君歸暫向崆峒住我亦南還匡嶺去山中見
月定相思愁殺啼猿滿烟樹
　　　題薛克恭金陵竹西堂
若有人兮懷竹西乃在鍾山之下秦淮之湄十年道阻
風浪惡東望但恨歸來遲當時種竹堂西畔新緑扶疎
出忩半手招鸞鶴下風雲日送蛟龍上霄漢豫章南逰
消息疎却眺鍾山思舊居女牆月昏潮水落萬玉濯濯
今何如憐君清修好風格漂落經年歸未得安得相攜
招八公載酒來逰竹西宅上元周禎吾故人别來五見
桃花春昨朝巻中誦題句使我感慨懷清真我家珠林
小江口棄置頻年事奔走亂餘斬伐叢竹廢敗屋空餘
數株栁聞君竹堂心眼開陶令何時歸去來清泉白石
有貞操六代繁華安在哉
　　　五月十八日挈家避兵由里良入西阬作猛虎
　　　吟
猛虎前嘯毒虵後驅烈火被原荆榛塞途悲風摵摵日
欲晡山石摧裂魑魅呼令我有足不得趨蹷竭頻踣猶
在罦嗟嗟我人曽不如青天之飛禽局促木石底而多
畏心傷哉唐虞遠干戈苦侵尋云胡有生適丁斯今口
不能言淚下沾襟
　　　道逢老叟行
道逢老叟行且泣背項罹傷血沾腋全家骨肉散風烟
眼暗腸枯少筋力自言生長太平多州縣不到無徵科
老去常促鄰里會醉來還唱古時歌粤從東南兵亂起
鄉井流離經一紀不似今年亂較長九十日來竄荆杞
贛兵自沮北軍强大船如山攅白檣水南東岸十餘里
列開七府屯兵場七府兵來擄生口一旗入山萬夫走
跳溪越塹劇猿猱獵草搜林到雞狗最後招安尤可憐
中道要奪何紛然攘牽牛羊掠囊襆殺戮老醜俘少年
我從出山被抄擄一室俄分兩三部大男山中草縛行
㓜女城邊馬䭾去孫男呼母婦哭夫風驚雨㪚何須㬰
分飛忽作異枝鳥離逝還同别水魚男健勝犢女如玉
全換新衣與裝束湖南轉賣得金多主人無金不能贖
近聞州尹收遺民毒癘死者無晡晨獨行三日迷所向
不見當時鄉里人茫茫荒草江南路歸已無家死無所
山背時時夜捉人城中又報新招戸
　　　出自東門(有序/)
　　乙巳正月十一日冦拔古城圍始出東門渡江遇
　　爭橋者幾陷於水既渡賦此
出自東門言越廣阡颯彼驚風鬱其飛烟鏘金鐵兮晝
鳴市無人兮草芊芊後有摩牙鼔吻之虎狼前有衝波
百折之奔川上茫茫兮不能附烏鳶之飛騫下淵淵兮
懼蛟龍之糾纒纍然踧踖不可以徑度況有白刃揮霍
交其前龍頭兮濺濺佛原兮緜聨雨冥冥兮雷闐闐羌
獨後濟此兮嗟蒼天
　　　題牛熙百猿圖歌
石崖盤空截飛嵐萬木叢薄秋風酣野猿呼羣出山南
什什伍伍旁交叅黒毛黄毳長毶毶白面碧眼很以躭
聨拳躑躅睨且含接足照影埀虛潭去君相逐聚若談
背側俯仰意各貪或行或据或引探抱者六七懸者三
攀枝挾蔓緣松楠危不畏險乃所湛蜀門峽隂雲水涵
啼霜呌月客不甘三聲已覺生憂惔如此三百寜能堪
嗟哉牛熙筆如錟苦心貌此何精覃瑤池飄忽空八驂
君子所化乃不慚
　　　題湯子敏松石山房歌
蒼蒼雲松磊磊白石層岡盤盤二水隔君從何年此卜
宅茆茨窈窕通柴闗屋前正對宣華山蒼苔滿地人迹
絶但見羣木紫翠交其間禾川西來抱山脚主簿潭空
日光薄石面青烟薜帶埀葉間晴雪松花落採山釣水
皆清風胡為汨沒塵埃中㸔君有子如玉樹覺我憔悴
成衰翁愁來頗亦躭幽趣安得攜家就君住憶在花隂
把巻時黄鸝啼滿青楸樹江魚秋肥山果紅有酒莫放
金尊空人生適意在深隠富貴時來安所蒙
　　　石火篇為蕭樵葬母作
石火與草露人命恒若斯昨朝言笑坐高堂奄忽斂衽
閟靈輀哀歌出中野浮雲慘且馳鄰里來引紼親戚各
銜悲念此柩中人生存孝其姑生兒九嵗父不顧此母
鞠之勞且劬禄養乃弗逮壽不登百年倉皇兵戈中子
能負土營墳阡送者莫歎息自古運盡歸黄泉惟有令
徳名永傳孟母豈不死世人至今誦其賢寄言後來者
視此石火篇
　　　題進馬圖
拳毛赤騧初來進西人自控中官引虎氣深騰紫禁門
龍光暗掣青絲靷玉鞭金鐙調馬時天子親御和鸞宜
香街十二栁如霧太液宫前花滿枝神物飛騰那可測
電掃風馳周四極時來顧影只長嘶太僕圉人騎不得
　　　墨竹短歌為蕭志行賦
羃羃歴歴生崇岡灑灑淅淅含秋霜平生念子抱素節
感慨寫此當高堂釣臺仙潭憶所歴石洞雲埀翠光滴
夜寒月白聴龍吟瘦影離離上虛壁
　　　兩相惜行贈别吳仲倫歸白沙併柬曽自升
江上霾雪隂雨積野徑荒荒㫁行迹故人東來忽過我
把臂驚呼兩相惜十年東南兵甲頻豪傑往往淪風塵
軀幹軒昂力如虎觀子豈是尋常人憶曽同作匡山客
醉上層峰㸔秋色流水空明龍子潭碧桃盡繞仙人宅
中壇欲上心力摧驚風怒雹從空來却攜短劍問卜筴
乗槎徑欲窺蓬萊時移事異髦鬢改白璧泥沙閟光彩
青鳥高飛竟不回消息微茫墮雲海君從何年墮白沙
我亦歸種珠林瓜青山閉戸宜落日一水只隔城東霞
感君遠來當此夕露牖風燈暗虛席一杯濁酒千斟感
忽憶原嘗淚沾臆由來變化紛龍魚老我無成空學書
西行定遇曽文學為問朗溪石笋今何如
　　　牛虎行
田家牧牛野田裏虎來伺牛草間起騰躍騎牛撲牛耳
虎上嚙牛牛下奔戴虎直過前山村牧童驚㪚人呌吼
遂虎救牛牛更走虎驚勢迫還棄牛牽牛歸來血滿頭
可憐踉蹡空四足有角峨峨不得觸裂皮絶頂那可續
田夫抱牛頓足哭猛虎還山食人肉
　　　今日行二月十四日賦
今日何日天氣清江干雨晴花栁明清晨手持一杯酒
再拜有淚如何傾我不及庭前烏朝夕返哺鳴嗚嗚又
不如墳上草霜露結根永相保一從南郡飛旌旗頻年
死徙傷流離先疇荒棄稂莠集故宅蕩析風烟悲小時
開口詠詩句投果傾堂動諸父豈知長大罹百凶事緒
茫如墮烟霧只今四十逾八年有子孩癡方可憐霜蓬
漸入明鏡裏菽水不到黄泉邊我家一門聨桂籍四十
年餘聲赫奕每慚末路向人低獨抱遺書竟奚適姆源
之山高入雲鍾嶺亦有慈親墳清明欲近風雨惡野鳥
啼春安可聞大兄今年會昌去季也雩陽更流寓山齋
此日倍相思却恨從前少懽聚東家西家燕子飛桃花
亂落撲人衣明朝何處尋芳去腸斷故園消息稀
　　　江上對月歌
明月初出雲間時炯如金盆光陸離駐影疑遮青桂樹
飛光直射碧桃枝枝間爛爛花如雪風力高寒吹欲折
便持玉案紫瓊杯還酹青天白銀闕白銀闕幾千文九
州四海遙相望一年十二度圓缺惟有春時最和朗我
從抱病滯故園十夕九雨増憂煩此時朋㳺少懽聚誰
與共倒林中尊只今翫月流江滸却憶兄行弟逰處湘
水天青路口雲雩山雪照羅岩樹獨不見兮心慘傷舉
頭㸔月憐異鄉華山老鶴歘起舞龍門流水横秋霜人
生富貴復何有笑折花枝勸行酒未須秉燭向西園更
與迴尊唱楊栁
　　　題楊郎所製五采匹箋歌贈自明楊徵士
楊郎手持一匹牋邀我放筆題長篇自言新製三百幅
忍貧不博黄金錢浣花濯錦何絢爛湘淥凝春起波瀾
晶熒色奪赤石髓膩滑光浮青玉案人言楊郎此箋真
可傳豈知綵筆煉墨尤精堅雲窗朝拔霜兎穎石室夜
掃松花烟一生攻苦事文墨長恨科名收不得窮年白
髮侍甘㫖負米升堂更愉色楊郎楊郎莫漫沽古人豈
必今人殊由來絶藝可名世況爾世葉當文儒益州十
様今復見糜角松紋炯成片蒼龍騰霧起勺水紫鳯銜
圖出深殿我慚世好百不諧學書局促空寒齋霜餘柿
葉不可拾但覺枯硯在塵埃感君孝養憐君苦會且蜚
聲羣玉府自掞𤣥雲答遠情江風颯颯鳴秋雨
　　　寄答夏仲寅
宜春才子清時望精神峭𦂳才疎放野服不逰城市間
扁舟秖在江湖上往年訪我珠林灣草屋榛溪相往還
是時八月十五夜明月東上仙槎山君船政繫灣頭樹
玉瓶雙倒金陵酒滿洲風露聴歌呼水面寒光碎星斗
别來鴻燕邈相疎宋郎忽寄雲中書碧箋麗句細作字
秋水掩冉生芙蕖東南轉戰幾千里白雲在山招不起
使者空尋顔闔廬神仙還入東吳市今年五月勞遠尋
快閣磯頭江水深手持輕箑忽贈我使我披拂清煩襟
如何相逢即相别回首音塵忽超越松桂早已見清貞
雲月何由比高潔知君慣作汗漫逰揚帆鼓枻春江流
重湖烟雨葭菼緑我亦飄颻隨白鷗
　　　秋日承陳子相寄示送别詩併録登武山及往
　　　年武溪相憶之作比興清遠兼有思致所以愛
　　　我者深矣能無報乎輒賦長歌以答遠意併柬
　　　南溪蕭翀諸子
西登宣華東眺武山崪其孤青邈矣難攀虎鼻岋嶫戴
石何班班風門宛開雙翠鬟雲峰上出九千仞六月飛
瀑聲潺潺我有故人氷玉顔欲往從之路險艱長松吹
雨日色冷曾倒緑醑夜醉溪亭間别來幾時秋樹殷寄
我好句錯落明月連金環搖光發彩蕩心目使我歎息
開昏頑憶昔與數子乗月相往還泛舟曉出越臺下吹
笛夜渡青泥灣每思黄虞世禮樂日以瘝仲尼浮海去
已遠古詩三千誰與删曹危檜偪黍離廢乃有哀怨興
荆蠻後來作者百四五魚目蝘蜓愁嘲訕石巖夜寒不
可且落葉如雨驚栖鷴感君高誼朗如月愧我緑鬢今
成斑君才磊砢世所稀高價豈止千萬鍰由來天馬絶
御轡豈有芝蘭低草菅秖今黄塵浩浩彌人寰長弓犀
角紛馳彎金洞老仙臥烟草顧我清淚流澘澘九天崇
嚴烟霧杳中有玉色都而閒待余服食金光草來扣清
都龍門闗
　　　會亭山歌為安成周孝㢘賦
吾聞會亭之山高插天上有千章森欎之喬林下有百
頃雲霧之芝田伊誰築室青山前云是周氏有子孝且
賢十年亂定還鄉土奉母安居仍守墓池魚供饌冬笋
白把酒升堂更懽舞時登半山亭却望山上墳手攀墳
樹撫馴鹿淚灑深谷不斷之飛雲我願種桃繞其室瑤
池花開照雲日此母應能食其實由來和氣兆物先水
生連理山出泉會亭有石良可鐫母慈子孝俱千年
　　　贈泉上人彈琴
慈恩上人好彈琴昨者相遇龍門隂琅然為我拂蒼玉
寫作幽澗寒泉吟奔騰千丈瀑布落忽轉巖坳潄松壑
流聲漸遠人莫聞颯颯天風起寥廓
　　　題華陽彭𤣥明所畫秋山圖
我不識華陽彭煉師見畫雲山想句曲數峰暝色入遙
浦六月泉聲動虛谷紫霞觀樓當落日似有幡幢出林
木海邊鼇首戴雲紅天際峨眉拂秋緑昔聞天台雁蕩
相鈎連雲氣來往駕飛仙斷橋溪澗路如棘嗟爾策蹇
歸何年秋風湖曲波如烟我思東泛吳江船買魚沽酒
緑荷渚吹笛夜下松門前便尋煉師覓𤣥鶴却訪華陽
窺洞天
　　　奉題墨竹為西陽蕭先生賦
西陽先生風節高蚤以文翰馳英豪興來為之寫蒼玉
便覺滿紙生風濤長身勁氣欲千丈復有孫枝儼相向
曽聞鸞鳯下雲霄會見蛟龍起春浪先生靜掩林中居
眼明秋水箋蟲魚他年東海訪竒古定載小車求竹書
　　　流江八景歌
望龍門渺飛雪皎若三山白雲闕仙人踏巖石石上迹
欲滅恍惚重樓珠幢夜騰結北風吹沙江水裂望西山
愁暮雨青屏冥冥龍出舞真僧入定石臥虎遙見絶壁
中開露祗樹邅予逰兮江之南月皎皎兮浸汪涵素娥
抱玉騎紫蟾馮夷縮手不敢探但見光采爛爛千丈搖
虛潭招予舟兮石浦春濤浩兮不可以渡風轟鏗兮雷
怒忽中流以迴顧聞闐闐之戍鼓宣華屹其雲中天雞
鳴兮咽霜鐘耿疎星之光曙見十二之青峰復忽兮將
夕落景飛兮亂山赤眺長洲兮汎珠湖棹木蘭兮拾明
珠山有松柏兮水有芙蕖高可樵兮深可漁樂哉江南
兮伊美人之所居
　　　登王氏承慶樓歌
誰能白日騎鶴緱山頭誰能赤手釣鼇滄海陬長空千
里望不極愛此江上縹緲之飛樓樓成宛在河中洲排
軼霧雨盤深幽後有白塘百疊之丹崖前有石浦萬丈
之龍湫炎霄飛雪灑棟藻清曉落月窺簾鉤可以招飛
仙延浮丘龍門宣華鬱相繆手翻天瓢倒海水一洗萬
古興亡愁昂藏溪南翁颯沓紫綺裘平生友愛無與儔
倚欄思共梅川逰驚風吹雁去不返徒使猨猱弔月鳴
啾啾梅川神逰不可見喜見令子如琳璆前年入山伐
羣木構此徑欲追前修三槐當戸青不休兩江之水何
瀏瀏晚烟近渚栖釣石春雨滿臯㸔緑疇已聞萬巻積
書史況有坐客皆公侯憶我重來停小舟門前緑波飛
白鷗喬林倚天萬竹稠下有馴鹿聲呦呦雲陽老仙翰
林伯十日坐此成淹留醉搖綵筆發竒思雄文鉅篇凌
高秋至今光怪動斗牛四壁恍愴騰蛟虯林花如錦爛
不收猗蘭娟娟春葉抽何不載酒相勸酬為君滿酌黄
金甌起招秦娥作妙舞更換越女迴清謳洞霞絢爛可
以列錦屏澗水嘈雜可以鳴箜篌但期天河遠抱石不
記海屋曽添籌功名時來安可求過眼何異春雲浮誰
能東山問安石我欲剡中從子猷
　　　題葛洪移家圖
前行白羊四角羸誰騎驅者鬅鬙兒猙獰一犬嘷而馳
舉鞭䕶羊呵止之背有囊琴結墨絁嫗後負畫策以追
少婦馳牛牛步遲兩兒共載兀不欹大者坐擁斑文貍
小者索乳方孩嬉母笑不嗔還哢咿復有鬅者肩童羈
引手向翁如反僛蹇驢嘷地行欲疲兩耳逆竪愁風吹
老翁龎眉方頷頤顧瞻妻子色孔怡似語前行路向夷
爾兄在前爾勿痴汝母正念爾弟饑高幘髯奚荷且持
藥瓢囊襆何埀埀有捄者柄相參差傍有二巻一解披
趂行苦忙奚不知我觀此畫喜復疑問翁為誰莫可推
或云葛令之官時移家勾漏乃若兹人生多累在侈靡
如此行李胡不宜骨肉在眼無餘資非有道者焉能為
陳巖作圖真畫師筆跡縹緲如飛絲中有妙意世莫窺
我吟將為仕者規如不見畫當求詩
　　　美人撚緜線歌
吳姬坐捲芙蓉裙玉纎參差挼白雲綺忩日高花氣熏
搖光弄影何紛紜春蠶蠒尾雪花白澼得吳緜愛柔澤
殷勤罥挂珊瑚枝一挽瓊絲落千尺寶璫下鎮懸飛瓊
宛轉不聞繰絡聲春風吹花撲簾入倦倚象牀還歎息
願因雙織紫鴛鴦與郎被服生輝光郎心百年終綰結
莫學柔絲中道絶
　　　題桃花珍禽圖
山桃花開紅滿枝珍禽啄花光陸離嫋嫋欲立不自持
吳隄十里錦作帷憶昔半醉倒接䍦走馬挾彈歸來時
還見踏翻紅雪飛
　　　賦金精山寄贈王使君
金精之山高入雲丹崖黒石相糾紛靈泉千尺天上落
仙樂縹緲空中聞我昔南逰出其下池上蓮花已堪把
使君訪古此尋幽洞口雲蘿繫驄馬激清流坐高林排
白石鳴清琴石以擬君之壯節泉以比君之素心愛而
不見心惻惻雲岑歴亂烟波深題詩遠向山中去木鶴
西飛慿寄音
　　　石潭漁者歌
吾慕東海生埀釣潭上石潭水颺春風桃花艷雲日知
君遠志不在魚濯足時時還讀書秖應豹隠藏深霧肯
學鷹揚載後車
　　　題賦金銀山送蕭茂才之遂江併柬周用性
金銀兩山蔚參差我昔西逰曾見之石臺照耀落日紫
下映流水光離離干戈蒼茫隔烟霧清秋送子山中去
淪落同悲雁塔人登臨更賦龍門句水北山人鬚髩蒼
十年寄書不得將君去相尋定相得却望兩山心惻惻
　　　題王若水畫松石高人圖
盤松如龍石如虎傍有高人鬚髮古千年海上憶安期
一日山中見巢父龍變乗雲虎可騎四海逍遙隨所之
桃花源裏有路到莫遣時人先得知
　　　題帖監縣所藏唐人畫馬圖
髯奚並控天閑馬迴鞭齊立垂楊下毛骨疑從漢苑来
衣冠自是唐人畫東南百戰良馬空安得致此真驍雄
為君電掃清八極歸來立仗明光宫
　　　和答謝子方
東昌高人謝子方前日寄我新詩章文章變化合經緯
律吕開闔含宫商亂來正音邈寂寞令我把誦坐仍作
獨不見之情慘傷雲月娟娟上江閣
　　　四斤桃子歌
四斤桃子世所珍雕盤獻客誇輪囷海霞紅㸃王母頰
玉團中涵秋水色東方嬌兒偷不得美人惜香笑懷核
由來物性繫所宜荃茆橘枳安可期種成三年蒼玉枝
開花結實君始知
　　　東園有梅一株為野棘蒙罥有年未有竒之者
　　　暇日因命童豎刋除之賦長短句一首
東園有梅蜷不直茨蔓羅生錯如織東風嵗嵗滿園青
不見梅花見荆棘横叢惡棘何紛然蒙密離纚將十年
坐令盤窣不得展縱有花開誰與憐我昨買東園愛為
此梅主忿然嫉狂横急集斤與斧先誅惡根次伐幹揮
拉剔攘到全樹便教風疏舒彼鬱要令雪袪起其俯此
時老梅筋力甦手足輕旋眉目都枝如取璧相如頭上
直指髮柯如歸漢蘇卿手中落旄節色如買臣棄薪懷
綬上會稽氣如望之入見堂堂謝挾持豁如晉公掀淖
出泥塗矯如淮隂釋縛當萬夫兀如蕭何脱械佩劒趨
勃如范叔出簀載秦車異材終離魑魅宅正氣似有神
明扶下視茨棘無遺餘斬伐割截靡完膚蹴踏狼藉泥
土俱或焚爇之罪不逋遂有過者側目驚相顧寒鳥逰
蜂亦來聚清風濯濯羣萼敷晴日鮮鮮萬枝露極知摧
惡植善天所嘉從有此卉木分正邪野夫窮年不出家
但攜凍筆煮苦茶日日來㸔東園梅樹花
　　　鸕鷀曲
蘆花㫁港腥風起鸕鷀船來泊沙嘴聨翩滿艓黒如雲
載入寒江獵潭水漁家自來養鸕鷀不畜網罟兼緡絲
年深馴狎識情性舉手呼名相應隨船頭鳴榔雜喧閧
黔喙𤣥裳歘飛哢亂石深掀錦鬛翻驚波暗掣金鱗動
忽然抛擲向空中銜戴巨魚爭力雄漁郎驚救誇敏㨗
承絡义挺無遺功小魚倒吞森似束終然入口不到腹
充胡塞吭却歸飛吐向蓬忩動盈斛歡呼攜負入城府
委玉傾銀賤於土飽同水鳥沙上眠醉共海鷗月中舞
雌雄生小常相依得食後人偏得肥楊栁磯頭時聚立
桃花潭上却翻飛往年布種沔湖裏近日船中亦生子
不惜今年教養成死時却葬沙頭地我憐此鳥義且馴
供養漁家秋復春鳥中豈無鵜鴣與白鷺一飽貪饞便
飛去形貌雖竒焉足數
　　　石炭行
君不見廬陵周原上山兀草木無根盡童突何年下掘
得石炭劫灰死凝黒龍骨十年兵興鑄錬多千包萬秤
嚴征科鄉夫如鬼入地道鞭血哭淚交滂沱斸深掘遠
不知返土囊砑空忽崩反十人同入幾人歸接綆篝燈
出牽挽舟輸擔負入公家連屋委積如泥沙霞蒸風吼
入爐韛但見刀㦸鋒鏃烈燄閃閃飛銀花我願天公憫
民苦盡勅石煤化為土隨穴湮填永無取便令四海歌
升平燒山鑄鎛銷甲兵民絶横死無苛征
　　　石膏行
君不見太和鍾步江水邊土山􁒐嵔相鉤連何年下鑿
石膏出黄壤深蟠白龍骨篝燈掘隧不計深前者方壓
後復尋問之此人何為爾皆云得之可牟利自從嶺外
南鹽通糅煉和之顔色同販夫重多不較味舟車四走
如奔風晨輸夜挽盡筋力官有禁刑私不息蒸􁉆藥食
能幾何十有八九歸馘鹺我歎天公生此亦何補掘盡
終當變為土又愁地脈鬱積還更生萬古奸利滋不平
安得神人蹴之盡崩潰民樂真淳永無害
　　　鐵十字歌
廬陵江邊鐵十字不知何代何嵗年何人作之孰置此
何名何用何宛然形模交横出四角三尺嵯牙偃錐槊
雨淋日炙黒色滑土中鮀鱗見斑駁人言南唐竹木場
所都鑄此罥硾筏與桴一沉江中一路隅是耶非耶焉
得虞或云此古厭勝法水怪奔衝賴排壓雌雄相顧走
光芒神物䕶呵誰畚鍤所以往代鼔鑄䖍州城此物千
載為英精舁鐵過之銅乃成精化氣感理莫明世人往
往疑根植下觸每愁風雨殛近時暴卒破盲惑掘地出
之誇膽力終然棄置不敢匿我時見之考其式赤烏之
年乃妄飾吾聞天生五行中惟金可革亦可從何不為
刀為錯通商工為耜為鎛利九農斬犀刺虎為劍鋒不
然行雨極變化為蛟龍胡獨汨沒在泥滓㫁甓遺株等
淪棄銅仙不來秦鐻廢坐閲興亡一流涕
　　長短句
　　　不涉風波亭歌為糜朝英賦
烈烈北風湯湯横波大船乗危小船覆公獨不涉留山
阿赤鰌鬐黒龍尾長鯨峩峩撐白齒偶一觸之命如紙
灧澦雲深自有堆海門黒月元無底我昔見公南浦之
龍沙知公作亭非不華上礱翠石鑿戸牖下列琴策開
烟霞客如流雲酒如海棗已如瓜菊堪採醉歌白雪揚
清風獨立東南三十載歴觀古賢達孰不戀閒居後有
栗里之陶氏前有東門之二疏公乎公乎又何羨乎鼎
食而禄秩駟馬而高車登公亭酌公酒風波於公果何
有酌公酒聴我歌風波風波奈我何
　　　黄蜀葵歌
君不見園中黄蜀葵去年一尺長今年始作花即見傾
太陽朝朝與暮暮東西逐飛光天清白露下秋氣忽已
涼蠨蛸籬落瓠葉黄支離委絶同秋霜䕃根衞足野人
語豈知物性本有常空山無人日色薄能不念子増煩
傷中天北斗何蒼蒼千秋萬嵗臨冀方清夜起瞻夜未
央車輪确确迴中腸
　　　林之烏美建昌黄節婦
林之烏尾畢逋雌雄在樹聲相呼一朝雄死雌不去銜
食自哺巢中雛雛成生羽翼教之慎出入出巢不似依
巢安上有鷹鸇下沾濕林隂隂風颵颵東家火起焚其
巢巢空葉枯霜露冷覆翼其子鳴咬咬雛今老蒼自飛
止慈烏端居為雛喜銜草作巢巢更高白頭未遍慈烏
死見者共歎息羨爾林之烏婦中貞節誰與俱獨不見
海昏羅田都黄氏一子之母旌門閭
　　　贈袁鍊師彈琴
袁鍊師好彈琴不作江南曲解琴中古音七軫削玉徽
裁金焦桐黒尾朱絃心對之如大賓寶之甚璆琳時來
為予肅危襟拂拭顧盼愁不禁六月一鼓之秋風颼颼
起雲林十月一再撫凌厲白雲開重隂老君壇高夜色
迥神人下聴寒蕭森口中六律祇自和頭上三花誰與
簪忽起抱琴去振衣度遙岑手援北斗為我斟獨不樂
兮憂駸駸蒼梧虞舜不復返帝子珮沈湘水深不盡千
古意别君清夜吟遙想相思江之潯
　　　送孫伯剛之儀真
孫侯廟廊具特達古豪俊十年出禁闥往往事州郡蒼
髯玉立秋風高南浮烟海東雲濤中朝更化重守令似
爾簡擢非賢勞淮東諸郡臨淮道共説儀真風物好萬
家歌吹動春雲十里樓船壓江島海有鹽錯水有魚白
露紅霞春滿壺候人出郭鳴馬集日望使君來下車豈
無窮困民所重民父母税賦出鞭笞伊誰肆苛虎長淮
之水何悠悠行矣不可以久留便令南陽得召父坐見
淮水迴清流願持萬古心送君以千里由來賢達士感
激在知己篔簹谷金精山吾獨胡為淹留於其間雲霄
浩蕩白日近飛翰冥冥倘可攀
　　　己亥三月歌
己亥三月尾大麥小麥黄欲起風從北來雨不止野雀
漫天水漫地高田雀飛可網羅低田水來將奈何
　　　水嚙古墓歌
河水嚙高丘丘中墓門崩作洲可憐墓中人不見河水
向南流
　　　題青陽行樂圖歌為黄允中賦别
使君臨湘人舊住青陽里一從逰宦之江郡長憶青陽
好山水梅池之水深瀰瀰晴緑釀漲青玻瓈蛟龍夜擘
山石裂下注湘水衮衮而東馳羣山插天削寒碧大雲
嵯峨幾千尺蒼烟盡覆紫芝巖日光却射青蘿壁圖中
茸帽紫綺裘使君行樂何風流長松過雨曉色淨抱琴
來此吟清秋琴中有聲傳太古振羽流商動林莽淳風
已變知者寡却望蒼梧歎脩阻我欲起掃石上苔為君
更置青螺杯手攀瓊枝拂明月騎取白鶴徑欲歸蓬萊
蓬萊微茫不可以度嗟我民昔捐瘠兮孰遺以哺民今
有子兮穫有稌挽之不留兮君盍予顧思使君兮不可
忘泛澄江兮望臨湘臨湘山高兮水長允懷使君兮樂
哉青陽
　　　題江村秋興圖為蕭性存賦
我昔棹船過横月醉唱吳歌夜中發鵝公嶺頭月東出
百尺清潭寫毛髮買魚溪口燒荻烟回首舊逰今惘然
蕭君此圖自新製風物何得猶當年兩松童童立江滸
松下人家好樓宇雁沈極浦秋水闊僧入逰峰晚鐘度
伊誰閉户事書史白髮滿頭心未巳豈知揚雄老執㦸
萬言不如一杯水幅巾美髯行者誰瀟灑似有巖壑姿
便思攜酒共佐酌更約入山尋紫芝
　　　漁棲辭(有序/)
　　劉子過螺川聞有歌於澤中者異而聴之曰此漁
　　者也迹之不可得乃倣其音而節之為漁棲辭
蒼林兮碧溪我漁兮我栖朝鳴榔於中澤兮夕余濟於
澨西波洄㳂兮不可以倐迷路窈窕兮風淒淒反予遵
兮故蹊雲鱗鱗兮不可以隮潄白石兮藉芳荑悄空谷
其無人兮見翩翩之鳬鷖志逸而嬉兮得喪以齊綸不
必施兮彼笭箵又焉足齎樂哉洋洋兮吾烏知爾之為
鰷鱨為鯨鯢
　　五言律詩
　　　至贛入西江
奉詔趨南越乗舟上贛津脩程兼水石晴景際冬春海
食人多詐山行馬有神誰能輕陸賈吾已愧涓人
　　　出蒲嶺晚投鍾寨
亂石閟巖扃蒼烟擁翠屏稻田宜晚赤山木自冬青客
去衝蠻霧人來覩使星秪慚過冀北猶擬泛滄溟
　　　南海逢蕭氏妹
流落憐吾妹艱難在海隅偶然餘見日早已絶歸途日
落蒼波濶天寒碧嶼孤失羣兼委羽忍淚更相呼
　　　包公井
止飲端州水猶為鑿地謀在官真不負於世果何尤光
抱一泓月清涵萬古秋塵懷思一滌欲去復遲留
　　　渡繡水取道赴高州
日出城烏起風高驛馬鳴山從雲際起人在樹間行溪
罟窮深捕畬刀廢薄耕見人茆屋好渾欲愧平生
　　　憩金雞驛亭
緣雲上驛亭春色正冥冥千樹棠梨白滿山蕉葉青碧
潭開匣鏡秀壁擁帷屏尚説客州遠舟行未可停
　　　下馬
下馬度嶔崟千溪復萬林含沙疑鬼箭飛草畏蜞針火
種通猺俗山歌襍獠音逢迎暫投息起坐劇愁心
　　　出雷陽初渡東洋溝
南出雷陽郭東洋第一溝氣蒸通海潤味苦雜潮流蜃
堊塗舟徧蒲茅覆屋稠還聞颶風起飄巻到城樓
　　　至沓磊驛初見海水
南海天光白東洋水氣昏汐潮通浦口濤浪潄山根浩
淼涵千古虛明匯衆源平生萬里志臨眺豁飛翻
　　　瓊府與廣東僉憲潘牧戸部主事元伯常相見
　　　於瓊臺驛作此奉柬
元子經邦賦潘郎執法公寜知萬里外相見一亭中潮
退沙痕白春還海氣紅願言各努力歸奏大明宫
　　　題陳賛府山水畫贈蕭伯循
憶在清江上開軒望遠林鶯啼雙樹緑人靜一忩深遠
道勞行役芳期阻嘯吟如何埀釣者萬事不闗心
　　　題釣魚圖
瀟灑𤣥真子超遙好容顔放船烟樹下把釣水雲灣魚
沒萍翻石鳥啼花滿山惟應江月上遙聴棹歌還
　　　題雪景山水畫
萬木皆氷樹千崖盡玉山精神添去馬毛羽失棲鷴客
路微茫外人家烟水間憶曾登虎鼻徒步月中還
　　　題毛澤民雲山圖
水國通吳會茆堂背楚臯樹含春雨潤雲挾晚風高幽
想栖文豹深疑呌緑猱誰能招小隠吾欲棹輕舠
　　　題方壺寄黄郎中渭雲紅樹圖併書
春樹重重緑江雲冉冉生圖傳龍虎客書寄鳯凰城花
底趨瓊珮松隂奏玉笙何時騎兩鶴方駕上蓬瀛
　　　題挾彈圖
駿馬青絲絡聨翩挾彈來山疑經洛浦路似出章臺鳥
㪚紅花落鶯啼碧樹開啼時端聴汝好在莫相猜
　　　題趙鳴所畫林下㸔雲圖
何地好幽棲青林帶碧溪藤埀猿共挂葉暗鳥頻啼避
俗還衣褐㸔雲只杖藜幾時真不負歸問武山西
　　　題山水畫軸
瀑布雙埀下屏風九疊張波光混彭蠡山勢似潯陽松
塢棲茆屋楓林帶石梁扁舟如可具吾意在滄浪
　　　題古木蒼鷹圖
曠野澄秋氣雄姿肅武威林端方攫立雲外已驚飛秉
政乗金令摧奸順殺機喜聞阿閣上鳴鳯際春暉
　　　贈松江周道士
自得逰仙術偏多濟世才檄龍行雨去呼鶴下天來功
熟黄金鼎名登緑玉臺還聞從此别入海訪蓬萊
　　　十月一日至臨濠㸃驛將歸南京賦此奉酬徳
　　　瑜蕭虞部
淮水遶濠城東流不盡情秋光餘客路雲氣滿神京下
馬逢仙堠迴舟問水程遙憐一尊酒持此向誰傾
　　　題畫扇
雪裂齊紈素天開楚甸圖丹崖禪閣並紅渚釣船孤亭
晚連松桂沙明問栁蒲短琴如可抱清醑得頻沽
　　　十四夜對月柬子彦有懷子中兄
月出白楊端烏啼清夜闌絺衣初淅淅草露已溥溥共
喜燈花密寜辭酒盞乾有兄懷二弟應自倚樓㸔
　　　夜坐二首
葉落風連樹烏啼月滿庭把書雙鬢白呼酒一燈青霜
露驚殘嵗闗河憶舊經職思方在圉未敢歎飄零
　　　其二
更聲引迢遞海氣合空濛烏鵲枝枝月青楊葉葉風山
河百戰後城闕五雲東往事成炊黍吾生獨轉蓬
　　　寄酬長興知縣蕭徳瑜四首
有美長興宰曾為工部郎冶金精範器製錦動成章客
鬢何曾白鄉心故自長永懷明月夜送酒過濠梁
　　　其二
山澤通虞部圖書限職方向來嗟共事此别更殊鄉羸
馬燕山遠紅船霅水長各言思奮勵未可惜參商
　　　其三
近見湖洲客因傳三月書闗河千里外霜露九秋餘作
縣能知事攜家想定居幾時苕霅上相見採芙蕖
　　　其四
五十今逾四驚添白髮多遭逢嗟已盛報答欲如何邊
月明山驛沙氷帶塞河逺慿南鄉雁一寄北行歌
　　　觀北平城陌栽樹有感
本是山中物移來近市塵分根煩野客留䕃待行人意
接風烟遠光承雨露新閭閻小兒女攀弄亦何頻
　　　退食
退食還西舍單居少四隣入門驚落葉振席愧流塵獰
犬偏嘷客饑猫亦戀人自憐仍自慰俯仰向誰陳
　　　東園秋雨野莧旅生日採供㕑喜而成韻
旅莧無人種生來自滿畦童童承曉露濯濯迸秋泥瓜
蔓蟲偏食茄科草共齊欣然供採摘亦足慰羮虀
　　　西館積雨
西館門長掩青樗自滿林土垣秋後塌泥濘雨中深案
檢秋巡牘囊餘月俸金君親恩未報搔首一長吟
　　　雨歇感事
雨歇孤城曉風驚萬葉秋晴忩走蝎虎隂壁上蝸牛撫
事慚疎闊承恩歎謬悠若為禆海嶽未敢問林丘
　　　即事
吏牘常堆案官居不近鄰階庭歸去晚雞兎坐來親市
酒何曽醉囊詩未是貧秖慚公禄厚猶恐負儒巾
　　　感俗
衮衮牛車急紛紛鮒甕頻井鹹知苦水風惡駭奔塵土
炕炊烟舊坭頭送酒新總憐邊俗惡牢落異鄉人
　　北平十二咏
　　　胡桃
碧露枝枝重青苞顆顆勻葉深初覆夏花弱不禁春核
隠龜筒小漿凝密枳新向來誰致汝吾欲恨平津
　　　榛子
君國充籩實閨門重贄儀物微將禮意名重著歌詩錯
落雞頭小晶熒鬼目竒欲嘗憐病齒把玩獨多時
　　　馬藺子
藺草何人種叢生故近蘭葉長書帶小根瘦彗芒乾牛
馬何曽食樵蘇自不干遙憐南郡客更作水仙㸔
　　　香水梨
香水傳嘉號輪囷碧玉團刀場慚誤擬飣坐喜同歡崖
蜜清心潤壺氷濺齒寒宣城空斗大氣味敢同㸔
　　　紅瓤瓜
皮緑何曽别瓤紅故異常晶熒丹玉片滴瀝紫霞漿雲
落盤杅冷氷餘齒頰香青門誇五色見此不能忘
　　　御黄子
本是中園李多因杏接成喜傳希世味因錫御黄名圓
瑩含秋色甘香注露英只今玉食儉遠物未曽徵
　　　盤松
最愛青松樹盤盤偃勢竒一擎張羽蓋四面走虬枝引
手探巢鶴低頭觸兔絲尋常三尺裡赤日未曽知
　　　偃槐
勃窣撐孤柱婆娑偃一株長條埀帶厲細葉挂流蘇暮
鵲從爭起秋蜩秪謾呼移牀憐美䕃何止蔽千夫
　　　巴丹
自是山桃子蕃名故爾殊皮膚憐外腊香味愛中腴磊
落珠盤石修圓碧海珠南歸思種汝土性恐難迂
　　　韭黄
都人賣韭黄臘月破春光土室芳根暖氷盤嫩葉香十
金酬好價一筯愜初嘗何以江南種青青雪裡長
　　　慈烏
塞北慈烏好羣飛長子孫爭巢偏挾勢反哺獨知恩秋
樹霜前遶寒枝月下蹲往來隨候雁此理竟誰論
　　　黄鼬
黄鼬雄於鼠蕭騷㪚尾毛窺簷林雀噪出穴屋雞號攘
攘縁高樹踆踆伏淺蒿惟餘管成子猶得利霜毫
　　　防微館
高館人難到層階草漫生野蒿深沒馬高樹靜啼鶯問
俗時詢野防微早計程自無塵土近況有柏風清
　　　七夕次吕僉憲韻
華月麗秋天寒光瑩若泉星移銀漢節花合綺樓烟鵲
影浮珠貝蛛絲罥藕蓮人間與天上安得兩團圓
　　　心清一首奉柬吕徐二僉憲
心清餘白日地迥隔紅塵馬渴時窺井烏馴不畏人衣
冠更異俗書律在同寅遼海通東北應知服化淳
　　　獨歸
吏㪚獨歸遲西庭欲暮時猫戲風捲葉雞坐雨横枝白
雪誰能和清觴謾自持故園秋色早回首意兼悲
　　　曉起
樓笳低塞雁鄰火起庭鴉城歇征人柝門喧過客車風
枝塗白露霜葉覆黄沙底事邊隅夢經時不到家
　　　題李居中山水畫二首為孟彦忠掾史賦
日出清江迥雲生翠壑重樓臺山上下車馬路西東松
瀑晴崖雨茆茨古木風向來度橋處曽見抱琴翁
　　　又
山崦朝隂薄野橋秋水深人家住不遠杖策去相尋水
口分危石山腰控遠林蒼茫何處景迢逓故園心
　　　紀俗
古來燕趙地遺俗至今存麯和膏糜冷烟燒土炕温主
賓通坐臥婿女異卑尊四海今同化移風在所敦
　　　銅城驛遇雪
晨起驅雙犢前行挾兩輈偶衝寒雪去如駕玉麟逰草
樹千章列川原一色浮幾時還入覲趨拜鳯凰樓
　　　再賦
慘淡暗長空低迴逐急風榆林珠錯落蓬草玉瓏鬆野
屋無炊火川原有去鴻遙憐異鄉客枯坐小車中
　　　過沛縣水驛
水驛前年到歸船復此過人家住來久岸栁種成多泗
水通遙海碭山隔大河千年陳迹在回首颯悲歌
　　　守凍二首立春後二日
風霧捲驚塵河氷限去津客程方守凍天意欲爭春去
雁鳴猶急浮鷗近若馴香醪如可問吾欲酹江神
　　　又
風急牽檣澁氷堅下檝難一程殘雪裡三日大江干近
渚時登眺遙山只坐㸔到京猶十驛誰與送飛翰
　　　夜雪
黄昏初淅淅深夜故翩翩野白驚連水忩明覺滿船天
低寒月下河斷北風前旅泊成淹滯孤檣未可牽
　　　舟次遇賣獐者
野獵賣山獐提攜趂客航山林便性逸羅網墮機張價
索青錢足膏凝白玉香平生藜藿味對此不能忘
　　　夜夢亡兄中翁以家事相語覺而感泣因追賦
　　　二詩以寄予衷
老去頻年别書來百感非痛心須一見皓首竟先歸夜
冷姜肱被天寒康伯衣只今嗟莫及惟有淚長揮
　　　又
晚嵗家居日逢人憶弟時誰知萬里意竟作九原悲苦
惜分符遠尤嗟上冡遲惟餘清夢在欵欵慰深思
　　　青陽店曉泊憶往年㸃水驛過此
寂歴臨流岸蒼茫向暮天闗河淹遠客風雪送殘年宿
雁時驚火饑烏欲趂船昔年來往地回首一茫然
　　　遣悶
舟子呼不起高眠烟浪中苦云愁積雪猶欲候天風倥
偬羈懷劇蕭條嵗事窮幾時東夾道騎馬聴晨鐘
　　　嵗暮舟中有感
嵗紀聿云暮客程殊未央大風吹曠野積雪滿河梁城
遠難沽酒缾空欲問糧何當轉晴景長嘯下山陽
　　　夜宿宿遷
城霧初明火江風只撼船春還猶有雪夜過欲無眠來
往憐吾老登臨記昔年桃源如可問乗月下前川
　　　除夕
凍雪初晴夜殘年欲盡時居人競節物行客信程期酒
重屠蘇感詩深棠棣悲團圞兒女坐應説鬢成絲
　　　夜宿棗林閘聞雁
迢逓來何處蒼茫叫此時夜深猶去遠春近獨歸遲江
上烟波濶山前塞月低十年來往地回首意兼悲
　　　題李時畫山水圖寄贈羅修已
雪擁蓮花嶂霞明楓樹林江侵沙嶼濶泉落洞門深栁
色催移棹松隂帶抱琴新亭無限好何日共登臨
　　　過桃源縣别黄仲箎
野市栖民舍河隄帶縣衙長年對流水無處問桃花舊
别三年久新愁兩鬢華相逢那可住風雪滿星槎
　　　十月朔日蒙御史臺頒至洪武九年厯日十六
　　　喜而有賦
洪武九年春儀臺寶厯新遠從烏府送如見鳯圖陳萬
國同正朔千官仰北辰彤廷先進早猶憶侍班晨
　　　吕梁洪
飛瀑過雙磧横梁亘一洲時清自失險石出更安流客
棹依洄洑人家帶坌丘為誰含怨怒嗚咽下邳州
　　　河上農家
河上居人少兵前草樹繁牛羊還識路雞犬自成村衣
夾緜花絮盤分苜蓿飱可能無長物容易足晨昏
　　　答吳生仲琰來韻
英英吳氏彦文采動儒紳不憚荒山晚遠投佳句新雲
天開意氣秋水瑩精神勵志勤修業終當繼古人
　　　和子與王徵君中秋律詩一首
對月憐今夕㸔雲憶往年秋光連武姥詩興在禾川花
底吹簫坐松根枕石眠如何繼清好高詠賞團圓
　　　題畊樂亭
園圃帶城居知君樂有餘韭菘連疃緑柿橘映忩虛自
釀澆花酒閒觀種樹書如何車馬客憂患日相於
　　　題唐人馬圖
天馬何年貢遠從西北來月支回漢使風骨走龍媒白
日軒墀近青雲道路開高秋㸔圖畫歘使壯心哀
　　　題陳敬則書室
一室梧桐下秋隂覆近簷古琴蛇腹斷新竹鳯毛鮮酒
熟從人醉詩成衹自編月明溪水緑更擬泛漁船
　　　過丹塘訪雲從羅隠君不遇
緑竹溪流外丹山夕照邊入門雙桂古繞屋數峰圓烟
暖吹藜閣雲寒穫稻田如何不相見悵望故悽然
　　　出雞鳴嶺憩白竹院將入雙仙省先墓
曉出雞鳴嶺東望馬田山噴薄流淙下回環紫翠間地
幽千竹淨院古一僧閒鬱鬱松楸暮歸遲秪厚顔
　　　望白竹巖
窈窕縁苔澗逶迤帶草堂松橋通石徑竹柵間山塘遠
樹晴烟白落花春水香幾時逰白竹應踏石為梁
　　　清明對酒
榆火報清明雲天霽景澄麥花愁夜雨桑葉愛春晴燕
説興亡恨蛙占水旱聲可能忘世慮呼酒聴流鶯
　　　題山水畫四首
隔水問樵童青山深幾重巖歌聞雪瀑谷轉見雲松野
服乗秋製山田力嵗供徒令塵土客揮汗仰高蹤
　　　右韓昌黎送李愿序
馳策長林下停舟野水潯旌旄行處路罇俎别時心山
晚松隂薄江晴栁色深殷勤言贈意千古重官箴
　　　右栁子厚送薛存義序
羣木颯蕭蕭虛堂坐寂寥秋聲方永夜月色自中宵目
倦青編過眠遲絳蠟消平生江海志及此歎飄搖
　　　右歐陽永叔秋聲賦
清夜放船好長江正渺如風行流水上月出逺山初飛
鶴盤空迥潛蛟隠浪虛英雄有遺恨臨泛獨躊躇
　　　右蘇子曕赤壁賦
　　　和子與王先生夏日途中望武山二首
日高南澗午雲度北巖隂坐石依行樹聴泉醒渴心遙
望西華觀微聞鐘磬音烟霞石磴晚誰與共清吟
　　　又
野寺臨溪古方橋駕石牢雲車停逺蓋風樹隠虛濤赤
日南天迥青巖北斗高却思燕地冷雪椀送氷桃
　　　七月十四日同王徵君蕭國録逰雲峰寺觀壁
　　　間舊畫墨龍有感
梵宇慿虛構僧房隠樹開忩間時見虎山下或聞雷路
繞巖腰上泉通石骨來淒涼餘畫壁風雨半莓苔
　　　西華望月和竹庭韻二首
山遠絶紛華天虛引望賒南風當戸正北斗傍巖斜路
轉風泉合巖分霧樹遮若非聞玉磬誰信在仙家
　　　又
秋清深谷裡月照大江濱此夜同逰客當時遠别人白
髮催年老青燈照夜頻陶皮如可問逰此欲尋真
　　　問胡山人墳
偶尋康道士因問故人墳滿地生秋草何年閟白雲松
樓秋夢斷竹浦夜吟分狂飲猶憐我㪺泉擬酹君
　　　宿西華有懷蕭鵬舉并柬同逰者
山光上寥閴海氣接鴻龎月近全當戸天埀半入江買
泉蒼石洞送酒白雲牕却憶滁陽客東逰滯短艭
　　　項烈婦唐氏挽詩
冦截新林渡風驚下瀨船死能同母逝生或媿身全抱
石雲漂海沈珠月在淵義門重光烈千古照龍泉
　　　贈廖山人月山
問訊青囊客來逰衣錦鄉幾年寓禾水何日過茆堂古
墓沉鳬海高門㪚鹿場平生雙短屐登覽意何長
　　　過小孤山
萬丈臨無地蒼然不可攀九江爭赴海一柱獨當闗水
族朝珠闕仙娥擁翠鬟平生登覽興及此慰南還
　　　入湖口喜見廬山
鄱陽湖上路來往願多違往事那能問今年始是歸鄉
田新夢熟京國舊逰稀稚子能攜酒應先候竹扉
　　　阻風坐湖陰石上
江石平如砥江蕪㪚若絲偶來臨水坐渾似在山時月
上涵金鏡風来弄緑漪那無一樽酒來此共幽期
　　　學釣
偶有臨流興因之駐木蘭呼兒供釣餌問客覓魚竿小
立憐幽樹深投愛弱湍惟應待明月長嘯下前灘
　　　過南昌有懷曠伯逵知事
生來虞亂極身後見時清每歎多才累翻憐一死輕慷
慨論交契沈酣託酒名至今江草緑猶似别時情
　　　過新淦樟口欲訪檢校謝叔賓不果賦此遙謝
五月辭京闕曽期共泛舟蹉跎嗟後至悵望失前逰樟
口風湍急山中雲木稠寄書謝猿鶴欲往惜淹留
　　　憶舍弟子彦相望
前月辭京闕因風問桂枝秖縁書到早應怪客行遲失
學憐宗武迎門想阿宜林塘新釀熟爛醉不須疑
　　　過峽江
鄉路猶三驛逢人問水程晝愁江上住涼愛月中行白
髮思鄉里青燈憶弟兄那能即相見把酒慰深情
　　　秋日讌集鍾氏西樓鵬舉有詩依韻奉答仍示
　　　啓晦
望月上西樓纎纎白玉鈎晚山簷外出秋水席邊流還
鄉初握手戀闕屢回頭竟夕成歡讌感激詎云休
　　　往逰流江坐溪南追憶如川隠君感賦三首
尚憶京城别旋聞旅櫬歸寜知埀老際翻覺故人稀江
晚沙鷗集庭春海燕飛佳兒如玉樹相顧爛生輝
　　　又
蘭玉照庭除松楸掩墓墟人猶思挂劒孫已解攤書獨
往青山在重來白髮疎平生知己恨下馬更踟蹰
　　　又
白白新梅樹青青舊桂林碧雲幽巷晚殘雪小齋深客
去猶懸榻人亡欲絶琴淒涼風雨夕燈影照華簪
　　　和蕭用文寒夜聞風之作
洶洶松濤合潺潺竹溜分已憐寒夜入況是客窗聞月
黒烏號子天高雁失羣淒凉江海意對酒正思君
　　　宫體四時詞答和歐陽原之
春色滿長楊花枝出建章鶯啼知禁苑輦過識天香度
曲調鸚䳇吹笙引鳯凰可憐庭草色渾欲上羅裳
　　　又
太液清無暑承恩得泛船飛帷緣緑水團扇夾晴烟日
暮猶移輦風来欲上仙池邊荷葉小箇箇似青鈿
　　　又
金屋秋風起銅盤夕露深水花紅冉冉宫樹碧沉沉却
望鸞旌影微聞鳯吹音月明瑤殿冷香夢杳難尋
　　　又
曉色凍銅池寒光上玉墀天低九重闕雪滿萬年枝閣
道埀簾密宫門放鑰遲春風别殿早若箇畫蛾眉
　　　登石華山遇雨
西候浮丘伯東瞻石華峰林陰初歇馬雲氣已乗龍急
雨沾崖谷長風下檜松殷勤兩仙女持贈玉芙蓉
　　　夏日同謝可用丁文甫黄立本丁昌祖戴伯淵
　　　宴集西園池亭
今日南園好超然懽笑同誰知林塘幽有此路徑通脱
巾芳樹下行酒青草中既飲亦徑醉高歌答林風
　　　題周伯寜梅谿圖
月出青溪上雲生翠壁間流輝方繞澗散影已騰山聞
有梅初發兼懷桂可攀悵言尋芳者曳杖不知還
　　　賦水作玉虹流送子啓之贛
贛江不可極雙注碧雲中出峽幾千文青天埀玉虹繫
船沙磧雨挂席石潭風八月尋源去相思秋樹紅
　　　再賦嵐氣昏晨樹
晨光曖衆壑嵐氣嘘重霧遙聞山下鐘微辨岩前樹花
落空復春鳥啼不知處木末帶飛帆行人望中去
　　　寒夜感興和廖子所二首
浦月初沈後林霜欲下時空餘清夜永不盡故園思旅
雁驚寒慘鄰雞戒曉遲牀帷憐稚子此意未能知
　　　又
未賦潘安興仍懷宋玉悲溪山百里道雨雪暮年期儒
術真何濟農書竟不知臨晨増感激一謝故人思
　　　次胡琴所韻
旅舍生芳草書帷映古槐共憐春意入況值客愁開隔
嶼花如霧哄堂笑似雷杯行嫌太緩故遣短歌催
　　　送人赴南安推官
横浦西江上君行駕短艭客程花拂帽官舍鳥窺牕遠
别輕千里高名重一邦輝輝東海日偏照畫旗杠
　　　復出東原寓舍
漸喜故園近況聞征旅稀草間尋舊逕江上問柴扉曉
霽泥沾屐春寒雪滿衣東臯須種豆從此荷鋤歸
　　　戲題釣臺石
拳石立崔嵬何年控鑿開險應非灧澦竒欲似離堆雲
氣纏高蔓波光漾紫苔長竿吾欲試歎息棹歌回
　　　秋暮候家僮不至
少日疎狂慣中年感慨同夢啼驚淚雨坐久怯頭風把
酒嗔浮蟻㸔書惜過鴻故園歸漸近慿問菊花藂
　　　達上麓訪吳孟勤不遇二首
杳杳天河路蒼蒼暮色寒千峰引雲樹孤棹入風湍舊
别嗟誰在新詩憶共㸔憐君好毛羽何處覓琅玕
　　　又
憶過山中路都無半日程如何不相見從此又南征江
海時舟楫邊隅尚甲兵相思搖落景回首颯心驚
　　　張氏溪亭雜興四首
草閣經秋淨柴扉近水開霜林收橘柚風磴坐莓苔釣
艇寒初放樵歌晚獨回城南車馬地欲往更徘徊
　　　又
水落沈菰米亭深暗女蘿捲簾秋霧薄倚杖白雲多㸃
㸃流螢下翩翩宿鳥過秋高搖落近幽興欲如何
　　　又
寒霧依山斂晴沙與岸頽林塘無路入忩戸有時開野
客抄書去鄰翁送酒來幽期在蘿薜莫遣暮鐘催
　　　又
鳥徑縁沙小魚梁疊石高細流通亂嶼襍樹帶平臯白
鷺怡心性青禽惜羽毛由來林下客偃仰愧塵勞
　　　題陽靈洞二首
窅窅青牛峽荒荒白鶴壇石山元少樹隂洞故多寒帝
子非秦女將軍自漢官乗雲知不返歎息萬人㸔
　　　又
仙宇何年闢靈泉盡日聞石門通别殿木棧倚高雲鸞
鳯時來下獼猴近作羣春風城郭暮烟霧正紛紛
　　　下蒼山西麓將問道過金精是日趙伯友與客
　　　先赴山中聞已出谷口相候喜賦
上馬愁將夕題詩念友生蒼茫驚獨往迢逓媿相迎崖
湧青蓮色溪流碧玉聲登臨餘我輩應不負高情
　　　伯友夜半酒醒戲舉一首
對酒不能飲高人方醉眠衣裳侵石冷冠幘掛雲偏地
迥星聨戸風澄露滿天冥冥清夜過驚起問初筵
　　　題雪景畫
山閣雪初暝石牀天正寒亦愁江上聴秪益坐中㸔竹
樹低仍壓茅茨濕未乾誰能添小艓來把釣魚竿
　　　送夏定夫歸進賢
從師勞遠涉歸興及清秋即此催還覲相㸔動别愁天
埀陰洞碧雲入暮山稠猶憶談經夜松亭月色幽
　　　賦石龍山
栁氏堂前石嶄岩故似龍泥沙排異質烟霧失竒蹤檻
竹秋隂覆階苔夕雨封鼇溪未能往凝想最高峰
　　　淮甸
淮甸今焚掠紛紛日異聞遠侵三楚地近隔九江雲鄰
省圍邊將親王進衞軍由来王國内不在䇿竒勲
　　　又
始報修城障仍聞鑄甲兵闗河原阻滯宇宙劃經營不
謂時當爾終然法再更邊圉豈忘備萬一嚮清平
　　　題米元暉山水小景
江上見青峰亭亭三四重雨沾金翡翠雲擁玉芙蓉桂
嶼閒秋館楓林隠暮鐘蒼茫圖畫意欲賞惜無從
　　　賦碧梧
庭前碧梧葉秋至總離離不記遠移處忽驚初落時色
分雲際石影亂月中池鳯鳥幾時至淒凉青玉枝
　　　杏園觀赤文挹射弓
公子杏園中邀人射角弓張弦驚滿月鳴鏑應長風力
倚千鈞重心期一中工清秋鞍馬健莫謾擬飛鴻
　　　晚出西闗
戈㦸重門固風塵過客稀飛禽愁戰格屯卒怪儒衣野
曠北風勁天高西日微蒼茫愁滿眼欲往惜心違
　　　江閣晚望次嚴煥韻
落日明秋燧江空生夕波閣前歌吹少城下戰船多望
眼懸飛檄愁心倚太阿王師猶駐馬誰遣問如何
　　　賦戰旗得營字
疾風吹大旗西出洛陽城鳶鳥互飛動熊虎歘縱横披
拂中軍帳飄揚别騎營萬人回首處太白獨分明
　　　奉同孔元月赤文挹王子啓嚴煥讌集聞公房
　　　得新字
跨牛菴下路秋日往來頻何處無芳草多應有故人座
分禪榻舊門擁㦸旗新且復臨尊酒微吟遠世塵
　　　夜坐
江浦低雲雁墀階起露螢一燈寒炯炯亂葉夜冥冥城
迥聞征柝簷虛見落星時來對尊酒亦足慰飄零
　　　登易氏山後小亭
亂石危峰下孤亭衆木間藤蘿深結絡闌檻極躋攀啼
鳥青烟隔逰絲白日閒風塵滿城市悵望不知還
　　　紅纓白帽
白帽綴紅纓軍容喜稱情兜鍪知較古貝胄比還輕上
馬秋風動歸營夜雪明少年趍幕府岸幘儘談兵
　　　示劉生
林塘子故物風景最宜詩暫去還相見閒吟亦自竒氷
霜驚嵗晏戎馬惜時危雅道今如此古人端可師
　　　快閣春望次王子啓
使者徵兵去居民避地回南風猶鼔角北岸自樓臺白
水晴雲動青山暮雨來百年舊城郭臨眺獨興哀
　　　坐子啓竹林
愛爾幽棲處門前青竹林石牀三伏冷池水一春深野
鳥來窺户溪魚出聴琴無因謝羈束攜酒日相尋
　　　六月十六日觀内省使臣傳詔到州
聞道京華使南從海上來丁寜深激義沈痛欲興哀遠
道經年達華筵盡日開靈槎萬里外飄泊幾時囘
　　　美梁太守總兵大洲
太守威名重中軍節制專城池百戰裏藩屏數州先兵
帳江雲動戈船野霧連時危仗經濟感激萬人傳
　　　戲柬子啓
高懷清似鶴誰遣謾多憂藥裹家人問詩篇過客求江
連王子宅山入仲宣樓且復臨尊酒高歌慰逺逰
　　　答項可成懷遂江故宅
亭館西南勝清含山水姿偶因㸔詩處却憶舊逰時落
日千峰隔孤城百戰危相逢江海暮回首意兼悲
　　　題山水畫
數騎隂崖雪孤帆碧嶼風行人萬里意逺在杳茫中雁
下雪湍急烏啼霜樹空遙山青一㸃疑是洞庭東
　　　送友人還贛
南國猶防冦春城尚鼓鼙亂山愁落日積水畏横霓失
木猿呼子巢林燕擇栖送君増感慨花發贛江西
　　　感事二首
何地駐王師南驅定幾時疲氓思一戰妖冦倚羣疑江
漢三年急雲霄萬里思孤城烟霧裏慘淡望旌旗
　　　又
野戰曽無賴民生遂不支倉皇輕反側狼藉尚傾危夕
路豺狼横春山鳥雀悲時時瞻北極光耀注南陲
　　　兵亂二首
兵亂連三載年荒餘幾家久聞人食草仍報盜如麻憂
國愁心死傷時淚眼斜平田棲白骨千里見飛鴉
　　　又
羣盜猶相煽官軍且未來四山烟霧塞一水道途開近
郭多豺虎春田半草萊時時消息異嗚咽壯心哀
　　　奉和梅南劉府推題蕭氏隠居
野雉晴初雊溪魚凍可义山中好風物洞口是仙家竹
逕空流水茆堂侣浣花他年記行役林下見兵衙
　　　寄范實夫主廩贛先賢書院三首
亂後今誰在愁來想鬢華公侯能好客風土足為家翠
玉春攜酒㢘泉夜煮茶相思一回首烽火暗天涯
　　　又
贛水來天上江邊足定居夢尋疑有路恨别竟無書坐
石調琴處臨池弄墨餘清才與殊調空憶舊逰疎
　　　又
楊子舊精舍全侯新學宫百年遺往躅一旦振高風日
月冠裳會春秋俎豆崇㳺歌未能往歎息羨飛鴻
　　　寄曠知事伯逵四首
昔别已千里新愁復四年風塵不可見江海一淒然才
想羣公薦名因過客傳東南藩鎮重獨覺省郎賢
　　　又
抱檄訴鄰饑開闗破賊圍近隨兵帳出遠送米船歸吳
水波濤惡西山草樹稀艱危知共濟莫遣壯心違
　　　又
聞説移居地還依孺子亭對門湖共白一路栁長青仕
已沾恩露庭應聚徳星誰能遠車馬況不異郊坰
　　　又
郡邑溪山在風塵冦盜餘長懷管寜去未卜屈原居計
拙憂虞劇閒多禮法疎柴門春草滿驚捧故人書
　　　即事
此日螺山下春深草謾多官船依近郭冦壘隔長河市
缺新年酒田荒舊種禾憂危仍寂寞回首颯悲歌
　
　
　
　
　
　
　
　
　槎翁詩集卷四
欽定四庫全書
　槎翁詩集巻五
　　　　　　　　　　　　　明　劉嵩　撰
　　五言律詩
　　　承曾子碩自洪歸贑道次太和以故人曠伯逵
　　　書問見及臨别悵然詩以送之
閣下㠶初落江干雨正踈感君千里意逺致一封書舊
宅蓬蒿遍新愁瘴癘餘𠖇𠖇更南上烟浪滿寒虚
　　　過王氏南園看竹劉以和㩦酒至共酌林間
王子時相見劉郎晚共攜邀人竹林下沽酒石橋西林
絢甜椔發畦深苦藚齊徘徊未能飲着意鳥頻啼
　　　又
禁得南園筍新成數百竿何年通一徑長有客來看露
葉沾重席煙梢拂小冠風湍聽不定況復近江干
　　　又
磊磊蒼苔石娟娟翠篠林圃畦分曉色隣屋借秋隂日
轉游絲細天寒聚雀深獨無三畝地種汝伴清吟
　　　又
節下題詩遍林間送酒遲亦愁春雨裏共愛晚晴時斬
玉嗔初見移根任所為長令掃苔石來此赴幽期
　　　次顔用行留别韻二首
昔避烏仙洞歸來又六年鄊園各奔散冦盜竟纏連愁
共將零葉身如不繫船艱危驚再見未有買山錢
　　　又
歎息瀘源上何時宼盜平淒凉驚往事浩蕩怯孤征世
亂歡娛少時危出處輕送行頻惜别落日最傷情
　　　仲秋八日赴洪都應試夜宿鹽堆頭
花石耀寒星鹽頭隠暮汀風沙開漠漠烟浪入冥㝠戰
鼓秋初急羈愁夜不醒故園西嶺外漸隔兩長亭
　　　桐江
殘壘帶江沙荒祠集暮鴉客行桐水市人採木綿花山
掩飛煙直江浮落日斜舊遊那可問依約見人家
　　　闌泊口
一岸危於削羣山隠似圍豺狼前日盛市井近來非古
屋蓬蒿徧荒村鳥雀稀還聞覆巢日烈火照天飛
　　　新淦
亂山淦水上雨氣白如烝古塔遺孤表荒壖散百層賈
船初放槳魚屋稍懸罾近有官軍守科征恐未能
　　　過峽江
石峽閟蒼烟江流似昔年戈船猶自守草市稍相連白
骨青山下黄蒿古道邊石橋攜酒處風雨一凄然
　　　題春山煙雨圖
崖溜下林陂春雲帶雨埀不知村逺近惟見樹參差栁
巷聞鶯早桃溪放犢遲亂餘寧有此愁絶輞川詩
　　　送張子明歸武夷
東去渡沙闗寧辭道里艱雲連閩海郡家近武夷山臘
酒鵞兒碧春衣稚子斑徘徊南浦上别恨不能攀
　　　題雲林别墅圖為黄子邕賦
雲薄黎川水月明蕭曲峰寒沙聞落葉絶頂見長松别
墅攜壺興深林躡屐蹤秋江愁不渡誰共採芙蓉
　　　再賦
種樹蕭峰下結茅黎水濵疎星澹將夕衆草忽已春遭
亂去故里臨圖憶高人悵言赴歸日從子理荒榛
　　　送省掾劉宗弼之嶺南買官馬
烽火暗崇江官船發豫章千金求駿馬萬里入南荒倚
劒看明月停杯問故鄊相臣憂國意注目倚騰驤
　　　十五夜賦
素月流天外華燈出樹間美人吹鳯管秋水落龍灣清
露緣蘿墜凉風傍竹還逺懐當此夕載酒過西山
　　　沙村道中
隔水望東綿看雲憶閬川人行秋草裏鴈落夕陽邊敗
屋猶依砦荒村少種田征徭渾未已野哭更凄然
　　　九日感事三首
山冦能騎馬官軍解掠人徒然縻國賦何以浄邊塵周
雅歌三㨗苗頑格七旬又聞寛詔下誰忍負深仁
　　　又
鍾歩時傳警新安乆被圍鄊山孤壘在戍卒幾人歸夜
月喧鳴柝秋霜裂戰衣艱危依主將羽檄夜頻飛
　　　又
聞道瀘江破傷心却復疑六年猶力抗羣盜竟猖披壮
士乘危數官軍出援遲幾人全骨肉夜走哭荒陂
　　　虞檢校奉省相命南迓王御史十月舟過珠林
　　　承寄佳作依韻奉答
𤓰熟東湖日長懐别故人忽傳舟楫近先寄墨題新逺
候輕千里幽居少四隣幾時持使節來賞菊花春
　　　畫鷹
自是飛騰物仍兼畫作殊英姿風颯爽蒼翮錦糢糊雲
霧終當擊軒楹未可呼海天秋萬里回首獨躊蹰
　　　吕煥文挽詩
歎息瑶岡下斯人不可尋故牀芸帙在新塚蔓叢深有
弟求哀誄無人續苦吟寧知風雪夜回首獨沾襟
　　　題彭氏背郭茆堂圖
日薄金華嶺雲深白石塘茆茨元背郭水竹自成鄊圖
畫看逾好登臨興不忘門前雙杏樹葉葉是秋霜
　　　送雩都吳文學
長憶吳文學居官近十年俗隨風土變詩入瘴鄉傳曉
郭尋山屐春江出峽船亂離愁復别况是落花天
　　　暮歸至江口無舟投宿洲上田家
野渡初維楫林居早閉門陂塍交白水燈火向黄昏問
客安行李呼兒具酒樽艱難昧生理深愧老翁言
　　　出郭
出郭念農事渡江仍涉溪城邊愁落日林下趂幽栖紫
椹交蘿逕紅花間豆畦學耕心未已衝雨看鋤犁
　　　江口汎舟得船字
凉露青天下繁星白水邊歌呼仍勸酒起坐忽欹船喧
已非塵境清疑是水仙沙頭燈火起飛鷺亦翩翩
　　　過龍灣五王閣訪友人不遇
野橋秋水落江閣冥煙微白日又欲午高人猶未歸青
林依石塔虚館浄柴扉坐乆思題字翻憐柿葉稀
　　　聞贑已被圍而東固大坑又欲兵攻興國有懐
　　　伯氏子中寓贑縣之禮原阻亂不得歸
歎息荆花樹今年好逺遊路從兵後斷書是亂前收漂
泊從誰問艱危信自謀時時驚夢見不解說離愁
　　　又
江口移兵日山中散砦時一家俱念爾孤客定依誰秋
早衣裳薄時危去住疑故園乆殘落猶恐未全知
　　　懐王子啓寓贑在兵圍中已兼月矣
南上記乘濤千峰一郡高共言堅可托詎想戰頻鏖危
急輸羣䇿艱虞倚二豪亦知城有竇柴也若為逃
　　　又
行李今何在兵圍颯暮秋定依故人住誰慰老親憂逺
道乖魚素孤城抗虎頭傷心對明月莫謾賦鄜州
　　　再懐伯兄子中時有同客興國者從間道先歸
　　　兄以道阻後期不果
貧賤輕離别艱危昧死生獨違同里伴仍阻異鄊程愛
想深山憩愁聞間道行㡬時秋樹下慰此淚縱横
　　　送醫士歸豫章
落葉滿城隅南歸感歲徂海邊曾種玉市上憶懸壺山
近煙嵐薄江寒島嶼孤惜無黄犢賣從子住東湖
　　　題真上人幽居圖
豈有人知處千峰擁翠嵐背林通藥逕隔水見茆菴說
法魚應聴栖禪鶴共叅經秋忘出户落葉滿岩龕
　　　寓翁
問翁何所寓非寓亦非真落落林泉迹悠悠天地身彈
琴忘雅俗飲酒信醨醇千載蒙荘叟相看意獨親
　　　夜宿道徳壇柬胡山人袁煉師蕭鵬舉
月色下金鑾雞鳴出紫壇不眠驚地逈相語向更闌酒
過憐初醒琴疎憶再彈永懷栖遁樂亦欲挂吾冠
　　　又
解劔旌陽宅吹笙蕭史臺驚看龍躍出疑有鳯飛來窓
曙浮青桂庭深散紫苔翛然心迹静誰更問蓬萊
　　　送友人入韶口山中
問客買烏犍去耕韶口田地饒無惡草山近有流泉過
雨聴春鳥尋墟望曉烟野人應避席莫遣識遺賢
　　　賦清江送廖子謙之臨江
清江清見底千尺下沈沈白鳥晴飛逺石龍雲卧深遥
知在泮樂好聽濯纓吟念此登臨地因之見夙心
　　　春日次蕭鵬舉二首
野客愁無頼春來常晏眠有時攜美酒獨酌向青天種
豆珠林下看花石屋前故人不可見佳句乃聨翩
　　　又
聞說南溪上亂餘春可憐花開愁落日草長記流年賦
擬傳金谷茶應記玉川尋常西郭路思爾隔風煙
　　　玉華山
翠巘千峯合丹崕一逕通樓臺上雲氣草木動天風野
曠行人外江平落鴈中傷心俯城郭煙雨正𠖇濛
　　　題達監州草菴在金華之左
雲氣隨軒盖飄飄日往來茆茨元自葺牕户有誰開棠
茇歌仍在桐鄊事可哀星袍五花馬猶想月中回
　　　賦秋水送友人之豫章
秋水碧盈盈無波似鏡平渚雲低不渡江月照偏明色
映羣鷗浄光涵一鴈横望中征棹發應過豫章城
　　　送宋國賔往寧都求父喪
野哭求親塜南循貢水濆招魂當落日負骨出寒雲馴
鹿穿崖送慈烏隠樹聞殘年候歸楫風雪定紛紛
　　　舟夜次杳口柬蕭鵬舉
扁舟㳂緑嶼雙櫓拆蒼波秋氣水邊早月明江上多魚
龍今夜冷鴻鴈㡬時過去住闗幽興欹眠聴棹歌
　　　觸目
到處草離離重城秋暮時荒園交兎逕殘屋帶荆籬自
倚城如鐡誰憐命若絲誅求方未已富庶定何期
　　　南澗夜雪懐子啓前東塘雪中寄詩未答
昨夜南溪雪故人安可期欲尋行處履長憶寄來詩龍
蟄滄江水烏啼凍樹枝武山千丈玉思爾共遊時
　　　題墨鷹
莫氏冩翎毛精神故自豪軒然蒼隼立鬱彼北林高急
想追星火輕疑掣鏇絛向來飛動意感激使心勞
　　　憶蕭翀
聞爾去南溪移船駐水西家人應共載書帙得同攜道
在隆汙定時危去住齊風塵嗟兩地何處覔封題
　　　哭七弟
季也傷愚戅林間第七枝生嘗勞父訓死竟重兄悲縛
兎工何益囊螢計已遲虎兒應邁爾教養待來兹
　　　題田舎壁
門巷帶青楓村西有路通鳥鳴高竹上水落亂藤中耕
鑿常時慣招遊舊俗同寄言城市客未可薄田翁
　　　題山水小景
倚石羣松秀横江五栁繁水侵陶令宅山掩謝公村浴
鷺依晴槳啼鶯近晚尊亂餘寧復此展巻一消魂
　　　寄周伯寧二首
交友今誰在東遊最憶君清尊澄夜月綵筆動春雲楚
甸烽煙合秦淮樹色分相思愁日暮花落正紛紛
　　　又
江雨何時歇淮雲盡日飛誰知千里别還作故園歸露
草侵棊局風花上釣磯徒令南浦上山水憶清輝
　　　經亡友故宅
草沒門前路葵荒井畔園亂泉通廢沼敗屋露頺垣已
覺雞豚散空餘鳥雀喧欲行還復止寒日向黄昏
　　　舟次樟鎮
匝地閭閻盛縁江霧雨稠舟航通百粤征稅出南州故
里誰從問修程且自由攜壺初問酒移棹已驚秋
　　　聞蕭尚志抱病次韻奉寄
山路兼泥潦其如悵望何浮雲低近樹細雨暗長河城
晚烏鳶少沙寒鴈鷺多似聞抱微恙來問愧蹉跎
　　　題竹石圖
為愛篔簹竹蒼苔節節封低枝兼雨重宻葉與烟濃丹
穴終棲鳯滄溟未化龍㡬時裁紫玉吹上白雲峰
　　　奉寄孔監縣
寳匣動龍泉綸巾拂紫煙酣歌明月下起舞落花前野
雉紅襦短溪魚白錦鮮亦憐春似海安得酒盈船
　　　贈别李子翀之金陵七首
之子金陵去秋風颯暮江西維流大火南紀奠雄邦魚
落波濤市鳥啼煙霧忩登臨聞伐木未得此心降
　　　又
南北舟車㑹公侯地宅多百年新雨露六代舊山河夜
月銅駝陌秋風玉樹歌昔人遺感嘅不必問如何
　　　又
鳯凰去千載城曲尚崇臺落日臺前下長江天際來錦
袍隨夢逺玉笛與秋哀定有騎黄鶴憑高日往廻
　　　又
龍蟠梵王宅鍾阜出南東一水天光限諸峰霧氣通幡
幢低晚樹鐘磬下晴空茆屋如堪賦能忘訊已公
　　　又
獨往堪誰語沈歌秪自憐才名三十著詩律幾人傳凉
幕驚巢燕炎波看站鳶荆南有劉表把劔故凄然
　　　又
往昔廬陵掾監倉出萬安白魚供日饌紅腐足朝盤雲
暝千峯雨江喧十月灘向來棲息地三見菊花殘
　　　又
相知仍少聚即别轉多懐用世悲才忌乘時貴俗諧江
聲通巨蜀雲氣盡長淮亦有南淮志何由與子偕
　　　送蕭同可之肇慶
端州蕭幕府五十老能文命秩鄉人羡詩名朝士聞石
門明夜雪銅鼔暗春雲暫爾鯤鵬運終然鵷鷺羣
　　　楊待制挽詩
　　諱景行字賢可延祐乙夘初科以易登進士第授
　　贑州路㑹昌府判官再調永新州丁内艱去官改
　　江西省照磨官轉宜黄縣尹撫州推官湖州歸安
　　縣尹年七十授翰林待制朝列大夫致仕公平居
　　和厚自持為政剛敏摧擊豪横不避權勢屹然不
　　可干以私所至畏憚及去而見思有立祠刻石者
　　凡三為江浙湖廣考官多得名士一時在清要者
　　皆其同年公未嘗以私謁之其剛正如此年七十
　　四以病終于家
郡邑徵循吏詞林憶侍臣青雲嗟濩落白首見清真論
秀終禆國鋤姦肯避人百年文物盡愁絶故山春
　　　楊州判挽詩
　　公諱衢字升雲為待制公之從姪孫蚤以材學受
　　知江西左丞郝天挺以茂才授瑞州路儒學正明
　　年以易登泰定甲子進士第授信州貴溪縣丞始
　　至官即以逋賦事侵辱天師府天師銜之嗾當道
　　以贓黜公非其罪也改授陜西鈔庫官再調臨江
　　新喻州判官以病歸卒於家公問學該博下筆為
　　文嘗衮衮千言不休然豪宕不羈卒蹭蹬以歿君
　　子惜之
浩蕩孤飛逈從容萬敵麾仕方覘命達清已畏人知白
璧泥塗近朱絃雅奏遲春風江海思蕭艾故離離
　　　又
萬里秦中役前年渝上官長才淪判牘多病促歸鞍山
雨孤墳暝江風十月寒蕭條前輩逺雙淚落汍瀾
　　　戯呈廬陵李司曹
羡爾城隂屋居來頗類村竹枝斜㸃地松樹直當門稚
子青衣短慈親白髪繁客愁仍滿眼騎馬雨昏昏
　　　泊蓼州登岸尋曠氏館
江雨冷蕭蕭維舟近畫橋不愁春爛漫故恐浪漂搖溆
口明花樹城隂散栁條故人高館近未覺旅䰟銷
　　　贈趙録判之九江兼柬孫伯虞
上日之官去東門祖帳開青雲明淑景朱紱稱清才花
亂雛鶯囀江晴旅鴈回倘逢孫學諭為報寄書來
　　　渡江
二月風濤壯渡江愁逺人舟航那可恃童僕轉須親日
射黄牛渚天低石馬津向來臨眺地及此故傷情
　　　送靖安教諭王賢卿歸南安
千里王文學南尋庾嶺歸諸生供祖帳吾道有光輝野
樹重重合林花日日飛茆堂漳水近莫遣信音稀
　　　溪上
溪路出南港野林依古原偶行桑樹曲頗似桃花源茅
屋居人徧晴灘稚子喧依依耦耕者相對已忘言
　　　贈葛希亮
豐城龍化逺湛湛墨池深毎愛葛希亮親承鄧蔚林紫
雲騰瀚海香霧襲書林膠法親前輩清貞見爾心
　　　千葉黄楊
黄楊一尺許千葉更千枝秪益堦庭玩能忘雲漢思雨
荒承碧蘚風定注遊絲傷極偏多感南歸得共移
　　　齋前黄棠棣生於山茶兩株之間春花夏條扶
　　　踈可愛兹始及秋而萎黄日見矧後此霜霰交
　　　積之時乎感賦一首
弱質不自植扶踈故滿林繁英春後盡病葉雨中深斬
伐非吾意匡持見夙心山茶亦何事晏嵗足清隂
　　　秋夕懐大兄及四舍弟時俱客興國縣山川阻
　　　修音問邈然
豈謂無家别三人各逺方已嗟甘㫖薄翻作道塗長㶑
水風湍白瑤岡霧樹蒼書來定早晚莫遣鴈相將
　　　又
好在程溪上月高愁掩扉也應念行客獨自對清輝細
草露初白高河雲正稀庭前紫荆樹歸夢故依依
　　　七月得廖子所書聞目疾復作感懐奉寄
闢館延青佩升堂奉綵輿羡君能養志愧我在離居入
夏愁新漲過時得逺書秋風決明發目疾定何如
　　　寄李子翀
之子青雲器頻年困縣曹能令官長愛未覺簿書勞委
璧寧終棄鳴弦且學操何時倚長釣滄海掣鯨鰲
　　　過李黄羅茅堂五首柬克正茂才
幽居仍近郭高隐即深山草逕經年合茅堂盡日閒檢
書青竹映倚杖白雲還逺愧南遊客逢人秪厚顔
　　　又
茅堂子故物歸意定何如學道親先輩清心逺俗書藤
稍埀石亂瓠葉上簷虚日有南溪叟能來送鯉魚
　　　又
水碓時時急秋山岸岸隂偶來看野客渾欲托雲林烏
石寒松暝香田雨稻深幽棲寧避世暫去已闗心
　　　又
何年逺城市來此寄高情客有求書札誰從隠姓名茅
茨寒更濕花竹晚初成江海尊前意依依見弟兄
　　　又
伏雨日瀟瀟寒風斷栁條居然懐契濶何以謝招邀把
酒銷銀燭披圖出綘綃由來文物異况乃自前朝
　　　蜀人師季則自臨川來靖安省其姑於李氏嵗
　　　暮將歸辱貽銅刻賦此答贈
有美趨庭服來尋李氏姑終然思㝢縣復此戒長塗篆
刻銅章古精神玉樹孤峨眉煙霧隔何日上成都
　　　對月
落盡東門栁辭家又一年浮雲千里外明月九秋前席
近花香潤樓當桂影偏思鄉意未已鴻鴈已翩翩
　　　贈帖有道進士自成都之官舒城
進士之官去真成萬里遊白雲淮水暮紅葉薊門秋𤓰
戍隨春入公田按月收殷勤念民隠外秩近來優
　　　訪周叔用不遇
歸近意不懌獨行尋故人嵗年渾欲暮心迹轉相親水
入蒼葭亂霜侵碧樹勻終然不可見但訝往來頻
　　　題舒君彦幽居
自有幽居趣人來不厭頻叩門過日晏移坐見情親涉
圃從沾屐穿林屢折巾尋常混塵俗到此澹心神
　　　柬舒中立
城僻蒼山古天寒落葉稀細流通石澗斜日帶林扉栁
外青鳬亂松隂白鳥微看君攜稚子把酒惜牽衣
　　　送友人南歸
嵗晏各言别君還先賦歸悠悠遵道路渺渺問庭闈江
濶行舟逺天寒過鴈稀城南風雪裏惆悵把征衣
　　　訪廉泉亭拜趙清獻蘓文忠胡忠簡三先賢遺
　　　像
古寺青蕪裡東風夕照餘堦除流水過井甃白雲虚遺
跡今何似清心只自如高亭烟霧色慘淡昔人書
　　　夜宿曾氏館賦贈子元子碩昆季
嫋嫋藂蘭秀娟娟雙鳯雛馨香元是早毛羽固應殊夕
雨沾書帙春風散酒壺承家仍好客於我惜歡娛
　　　雨坐江亭候寧都船不至
不見南㠶上凄然對水忩疾風吹大木積雨暗横江逺
道何由達愁心苦未降徒聞鳴鸛起東渡正雙雙
　　　晚次雩都縣
寂歴春江上城門對縣安人家依水竹雲塔倚風湍問
酒林花落維舟浦樹寒欲眠愁向夕漁火下長灘
　　　月出
月出光初發客行煙水中船頭當北斗竿尾信南風蛟
室侵崖黒漁燈照島紅飄飄今夕纜何處繫青楓
　　　雷鳴磜上對雪
誰能思更往暝入楚江空捲席聴春雪移船避北風依
人汀樹緑着意渚桃紅觸景成孤寂悠悠去住同
　　　黄坊
風色愁將夕離人欲斷魂雲深知積水煙淡識孤村釣
艇遥相並沙鷗故不喧忽思攜稚子踏雪過南園
　　　送羅尚徳之贑州
此日埀楊樹維舟惜逺行水生羊角渡春盡虎頭城學
律寧無術飛書早有聲十年趨幕府憔悴愧高情
　　　五日池亭燕集
草閣飛雨集高人清讌同壺觴且終日襌袷已驚風客
舍清林下故園芳草中榴花亦何好爛漫向人紅
　　　齋前青蒿特盛或請薅除之惜其生意森蔚青
　　　翠可玩也謾賦一首
向來誰種汝入夏總青青幸不妨禾稼猶能映户庭驚
風縈亂蝶微雨下流螢自是幽棲物隨時任悴零
　　　復酌呈鄭同夫是夕宿李舎
復酌臨清夜幽懐故不羣高林風鵲定暗壁露蛩聞把
燭嗔殘炬移尊惜半醺不眠看月上松檜白紛紛
　　　對月
海月三更白江風七月寒乆知行客慣強作故園看菜
疃依壖闢茆亭傍水安蕭條南戍裡獨自戴儒冠
　　　寄曠伯逵
一月三寄書故人湖上居浮沈知不定報答竟何如楊
栁清風弱蒹葭白露踈槎頭秋水落誰釣九江魚
　　　題山水畫
旅遊常見畫偏愛浙江山日上雲霞動天清紫翠閒秋
林時自落春鴈不知還隠者茆廬好何年此扣闗
　　　十一月二十八日晚予與趙伯友登舟將歸既
　　　夜舟未開忽將軍送詩至舟次則劉侯惜别之
　　　作因與伯友奉和一章以答其意
放船驚雨過下馬報詩成不擬當深夜猶能念别情夢
隨書帳逺寒入緼袍輕明發辭灘口乘危敢計程
　　　贈陳野仙相士
旅懐仍病酒那有好容顔感子逺來意罷書相對閒風
澄梅澗水雨過石華山惆悵昔賢逺修名誰可攀
　　　寧都曽三省自京師得危應奉為作其先人埋
　　　銘一通歸以示予敬題其後
寂寂先人宅煌煌太史銘飛霜中夜白宿草隔年青未
試干時䇿空傳相地經傷心行役者萬里哭蒼𠖇
　　　送别高安黄宰
春日賔曹盛驪歌發縣闗眼看朱紱去心折畫轅攀壠
麥連雲細江花過雨斑筠陽真大郡猶遲一年還
　　　贈藍山趙教諭
聞說藍山縣宫墀暗薜蘿頻年虞盜冦長日罷絃歌使
者先馳檄諸生暫負戈終然陳俎豆失喜問如何
　　　題平洲小景圖
錦水西流逺滄洲逸興長晚晴楊栁暗春雨杜蘅香沙
渚通鳬鶴江潭集鱮魴幾時攜短棹載酒問茆堂
　　　近聞三首
近聞河上卒掘地未通流何以酬飢渴終然起怨讐干
戈應滿地畚鍤漫成丘禹跡誰能復悠悠逺大謀
　　　又
近聞淮海地冦盜各縱横城邑傳新破舟車絶逺行朝
廷初問將閫府漸移兵思見欃槍息秋來江漢清
　　　又
近聞楊主簿翰墨上京都徵責縁新令馳驅戒逺途炎
蒸猶未濯冦盗若為虞即此傷多難山林未可迂
　　　奉和崔州判仁卿山長克誠夏日同遊開善寺
路轉溪仍合沙平水屢侵放船思極浦下馬得高林却
望煙霞色微聞鐘磬音虚堂白日静於此見初心
　　　李知事廉輔得竒石如雪因命名雪石
西嶺千秋白山隂六月寒終然天外逺宜爾座中看映
日光相射含雲氣獨完惟餘苔蘚色彷彿似青巒
　　　送鄒明道歸吉水
令尹方興學先生乃賦歸清秋辭俎豆白首望庭闈雲
薄千峰出江深一鴈飛溶溶墨潭日偏照老萊衣
　　　感賦七首
閃閃一星赤西林夜色高乾坤自空濶景物故蕭騷庭
逈栖凉葉門深翳雨蒿狐狸渾不見竟夕向人嘷
　　　又
中郡秋防冦邊亭夜築闗遥聞大軍出定向㡬時還粟
仰南船運弓從北騎彎侵尋寒落景何處問溪山
　　　又
島嶼通羣盗風塵動六州蒼茫淮海暮揺落楚荆秋城
壘從墮廢弓刀竟隠收向來經國意徒重腐儒憂
　　　又
傳聞南冦盛慣㨗海中船兵甲今如此風濤正渺然魚
龍秋氣外貔虎暮雲邊自倚皇威震誰為赤子憐
　　　又
壮士今忘戰愚民乃弄兵風霜工殺戮雨露惜生成未
掃屯雲蟻猶遺㧞海鯨閭閻思倚伏回首歘心驚
　　　又
白髪前朝叟偏傷喪亂頻泣逢南上卒驚問北來人老
大心情異艱危世變新眼前憐稚子蕭颯向風塵
　　　又
飛檄時時急防邊事事虞度闗頻閱騐鳴柝遞傳呼干
羽終來格豺狼得盡誅皇恩自逺溢何以慰民痡
　　　九月九日將赴豫章夜發瑞州城下二首
天末雲霞暝城隅煙水深維舟呼不見漁火坐相侵夜
下芙蓉渚秋高橘子林不眠催解纜鳴柝正沈沈
　　　又
未卜西昌返還尋南浦行清秋千里外永夜一舟輕風
急高河動星浮積水明蒼蒼江霧合起坐悵心驚
　　　過松湖聞熊氏往時有花圃特盛
寂歴松湖市人家際水煙平沙皆種樹枯港不通船舊
隠真堪托名園已盛傳青春花竹麗載酒定何年
　　　過鄭氏隐居承二子之純之紀留宿賦贈一首
流水西山麓層軒夏木凉昔聞書帶草今過鄭公鄉展
席傳詩帙張燈列酒漿佳兒真好客傾倒意何長
　　　寓鐡柱怡真堂柬左徳昭
自有幽棲志長嫌俗境喧喜尋高士宅得共故人論古
井波圍柱深簷石作垣焚香足危坐清咏五千言
　　　題隠臯亭
晚樹連虚壁秋花隠畫簷林交風瑟瑟池逈雨纎纎把
酒頻移席翻書欲近簾由來有真趣出處若為兼
　　　早泊蓼洲時徴乃顔將軍赴淮夜捉送途者
微火明高磧危檣倚近城舟人驚暝竄戎卒問晨征牢
落聞雞犬喧呼度甲兵江淮方警急行客倍含情
　　　送堯舉監稅赴進賢
送爾司征去江干秋雨餘由來設闗市不在筭舟車客
路通城邑人煙集里墟西風揺落近回首獨踟躇
　　　送友人之贑州司幕
江合城樓逈秋高幕府清之官寧憚逺論法正須平寒
瀨鳴砂淺晴嵐隠石横凄凉為客處浩蕩送君情
　　　歸次楊林
汀樹重重轉江船稍稍移淺沙驚欲盪逆浪故相欺風
起占鴉浴雲飛信馬蹄鳯山明月好應怪客歸遲
　　　題空翠樓為東山湛上人賦
碧嶂飛甍合青林畫栱高晴天引蒼翠凉月見纎毫木
榻飄金磬春壺浄玉醪東山有支遁臨眺使心勞
　　　春山伐木圖
伐木春山裡千峰復萬峰蛟龍廻别澗麋鹿引行蹤風
落崇岡桂雲開絶壁松懐人咏鳴鳥欲往愧無從
　　　題山水畫二首
逺樹層層出高崖面面開谷深雲欲動江白雨初來楚
佩遺仙浦吳航近釣䑓故人渾不見秋暮思悠哉
　　　又
絶壁芙蓉秀懸崖薜茘高天清聞夕籟木落見秋毫仙
賞誰能繼榮名自可逃時來倚圖畫悵爾渺煙濤
　　　寄贈翠岩泰上人
蘭若倚西岡年深松桂長似聞葛洪井還近賛公房挂
衲雲林浄翻經石榻涼下方一回首烟霧日蒼蒼
　　　旅夕
鄉夢燈初破寒忩雨漸疎已愁秋向夕况苦鴈無書異
郡危新戰滄江倚舊廬老親應散疾藜杖到堦除
　　　十月
十月驚雷動千林急雨來民情欣利澤春令恐為灾暄
日猶催杏清霜不殺荄王師渡淮浦定遣㡬時回
　　　南溪
溪樹緑隂隂林居夏向深青山謝朓宅流水伯牙琴採
藥懐孤往看花惜共吟北岩如可問於此息塵心
　　　題松下行吟圖
松下行吟者翛然不可呼影臨秋水逈興與暮雲孤石
角栖書帙花隂散酒壺青山招隠去應是笑泥塗
　　　題蕭伯高西岡讀書處在唐杜審言故居之右
蕭子讀書處昔年曽一過郭外西原好門前修竹多雪
深猶獨卧日晏亦高歌況近參軍宅清明奈爾何
　　　定上人屢約遊山不果近承寄示送孫景賢詩
　　　未及和答因劉進士仲炯遊青原山賦此奉寄
孫宰遊山日僧房賦别時有詩還念我何處定逢師雲
甃蟲書葉霜林鶴滿枝來遊知不厭空負數幽期
　　　又
送客青原路思君白下城雨花曽聴法貝葉舊知名學
道躭幽趣憂時累俗情蓮峰㡬百丈霜月想泉聲
　　　宿東山下
夜宿東山下人家隔板橋泉聲霜下起霧氣月中飄芋
子兼皮煮松枝帯節燒老翁年九十起坐說前朝
　　　送李掾還吉水
霜草馬蹄寒晨趨别上官吏推文牘簡民憶㑹期寛水
淺魚梁出沙晴鴈磧乾青雲冠盖盛似爾惜才難
　　　和答楊公平題具翕堂
故里荒蕪地新堂燕鵲羣昔人如昨日此意向誰論樽
酒欣時具歌詩惜夜分雄文兼雅韻感激愧諸昆
　　　令公岩送鍾庭亨歸興國
令公讀書處歸去又殘冬潭冷魚依石岩深鶴護松穿
雲窮望眼踏雪記行蹤明日平川道相思隔萬峰
　　　溪上
渡溪日已暮回首見青峰風起岩前樹霞明天際松佳
人期未果幽徑偶相逢語語投寒暝孤村起夕舂
　　　遊臨溪寺和鍾學正韻
澗束西流水門臨北向山渡橋驚鳥散掃石愛僧閒霧
薄林花紫春深石笋斑雲峰如可問杖䇿未須還
　　　承郭奉奎夜過溪上言北岩杜鵑花盛開手數
　　　枝相贈明日賦此為别
故人夜相贈手折杜鵑花掩冉帶華月參差出絳霞來
從仙嶺路分贈野人家我有遊山興因之起嘆嗟
　　　廖伯容自南溪别余將栖于武山之雲峰寺明
　　　日寄此
子愛雲峰寺幽棲得自便朝吟還對石夜坐更聽泉乆
住應忘客無言或近禪時時採藥去長嘯白雲邊
　　　夏旱
五月那無雨今年豈有秋傷時思乏食失路竟還憂圭
璧聞周祀尫巫笑野謀亦憐生事拙不見滿甌窶
　　　看雨
慘淡連遙嶺蕭條入近林隨風初作勢度水忽成隂壠
穗占新沐池荷掩舊沈西樓濯氷雪暫爾豁煩襟
　　　挽鍾謹獨先生
揮淚過東門懐哉徳義尊新阡哀櫬出舊屋古書存修
竹仍深巷幽花自小園儒林有知己好在立真言
　　　谷雲
冉冉復離離秋雲出谷時偶然隨雨散忽謾被風吹岩
潤龍先覺林隂鶴未知何人為招隱吟斷小山詩
　　　山茶
聞說真常觀山茶兀老蒼根盤千古盛幹㧞五枝長翠
羽圑秋色丹砂注夜光神仙誰種此又見海成桑
　　　仙竹
壇上竹珊珊秋風六七竿至今含雨色長夏拂雲寒神
女金絲佩仙翁錦籜冠建標應有待曽此下青鸞
　　　石仙
仙子何年化空餘石像存沈淪時已異堅樸道彌尊雲
舄飛難去風裾冷不翻何如致雲雨從此洗乾坤
　　　牡丹
千葉鶴翎紅仙姿自不同名傳李唐後根托帝壇中霞
佩分王母金盤送玉童異香留不得長是逐天風
　　　題溪南幽異圖
誰寫溪南景幽深隔翠微釣船沙際出楊栁雨中稀倚
竹翻書坐穿花載酒歸故人渾不至苔色滿林扉
　　　十九日至二十二日雪作不止客有言是雪十
　　　餘年不見者固可喜也因賦五言一律
莽莽初横野涔涔忽滿城低迷渾欲暗空濶固能明積
水蛟鼉伏荒山鳥雀驚十年愁不見北望正含情
　　　雪中㑹飲分韻得花字
洗醆注晴霞張燈散暮鴉殘年今夕㑹逺道故人家春
入山中樹雪吹天上花當筵有長袖醉舞看欹斜
　　　山礬
本自托山谷年年春暮開野人不愛惜折送滿城來皓
雪千枝積香風十里廻故人墳上路見爾獨興哀
　　　渡江
莽莽出輕艘紛紛竟渡江天寧殘樂土人欲憤遺邦豺
虎方雄鬭蛟龍正怒撞南村愁岌岌何處望旌幢
　　　兵破江口途趨東原挈妻子入山道次相失復
　　　聚
倉卒還相失艱危獨後來亂山當日暮長路入風埃攘
攘從誰問沈沈只自摧逢迎忽驚喜相顧歘興哀
　　　尋人家至石嶺下衝雨入大村夜宿羅坑
石嶺重攀躋羅坑及暝栖不辭衝暮雨政恐踏秋泥親
老愁多病兒癡睡更啼艱虞戒前路不敢候鳴雞
　　　午憩石鼓坑嚴復亨寓舍問米過灌塘尋康氏
　　　姊
書在餘三䇿錢空罄一囊問人求食米隨客度山莊影
怯飛鴻後啼驚猛虎旁逺尋康氏姊感激意何長
　　　憶故廬消息
故里何人到野堂今是非毁傷寧壁立焚蕩恐灰飛書
帙從人把囊琴只謾揮誰憐失巢者飄散欲何依
　　　秋旱井涸致水為勞有浚而得泉者喜而賦詩
井涸仍秋旱徒勞抱甕人偶縁淘得浄但訝汲傷頻欹
石盤根古寒泉積渫新渴心端頼爾回首颯風塵
　　　南岳祠前古松
偃蹇何年種青蒼暮色酣半身猶直上全勢欲傾南古
壁龍鱗合空巢鶴影參嵗寒終見爾霜雪老能堪
　　　出社下嶺望九洲流陂稻田可愛
渡嶺望平田人家隠翠煙村墟自雞犬風物似神仙晚
樹依沙立秋粳帶水眠幾時驅兩犢投迹此安㕓
　　　初遊長興寺
一路縈紆入羣峰迤邐開樹連山路合溪帶石橋回煙
火依農屋雲霞隱佛臺如何千載下不見一人來
　　　入百記望王嶺諸峰
何許龍移宅猶傳鶴駐驂山連王子洞水落聖官潭結
屋蟠虚壁燒畬上翠嵐十年厭奔走吾意托東南
　　　山中
豈有人知處白雲連上層入深疑遇虎愛浄欲依僧風
磴鳴樵斧岩煙翳佛燈如何江浦上殺氣苦憑陵
　　　蒲磵奉次長兄子中韻
蒲磵來何處鳴聲應谷虚清冝和野飯翠可織仙裾隴
近秋常灌潭空夜不漁毋令洗塵耳吾意戀溪居
　　　再遊蒲磵與子中子彦題名于澗右之嵌壁因
　　　賦詩而歸
自掃磵邊葉閒通石上泉緑蒲向深䖏幽響忽琤然題
字捫青壁長歌入紫烟日長山更静來此弄潺湲
　　　觀蜜房
戴主心無二趨朝度必三一衙兵衛肅萬鼔戰聲酣事
夥還分濟功成始共甘伊誰失維繫蕩蕩縱殘貪
　　　九月三日由長坑入南山寺將過里良暫憩合
　　　龍寺聞饒兵已逼新安二日矣
三宿那容戀孤征自可驚已聞虎穴鬭復道烏巢傾戰
鼓寒初急烽烟晚更明問程投野寺日暮最含情
　　　至里良之明日聞抄兵已入長興因賦以自慰
誰遣飄然去真成率爾來吾寧工避地天似解憐才行
李從蕭瑟飄蓬任轉回時時看短劍心折未全灰
　　　感事五首
已聞新安破復道富田圍力抗猶隳逐全收果是非主
將嬰城急居民在野稀徒勞淦水上羽檄夜頻飛
　　　又
兵老匡山北師移贑水濵一行寧助桀三户或亡秦氣
壓長蛇陣魂消戰馬塵紛紛猶殺掠誰與弔遺民
　　　又
聞說䖍兵下前茅次九洲一烽深照夜羣馬颯驚秋勁
氣方全蓄沉機豈共謀似傳終左次失喜敢忘憂
　　　又
主將何時出行人此日歸退盟驚左次迎附識先機四
野何煩掠孤城不再圍文山青萬丈回首一沾衣
　　　又
義戰今誰有完師衆所安從容隳􁊢嵲談笑卻兇殘攘
攘持牛酒紛紛躍馬鞍東南餘赤地萬一慰饑寒
　　　得舅氏消息
親戚今誰在兵戈卒未休忽傳消息異徒重别離憂老
大原多病飄零誰見收依依夢中路淚洒石江頭
　　　雨坐下郛田舍閱案上道書
臨澗一茆亭連山萬竹青微風閒聴鳥細雨坐看經憤
極思吳劍饑來憶楚萍野人能好客猶足慰飄零
　　　晚興次珪上人韻
何地可幽尋南方多翠岑水流村磵逺樹擁石門深事
感升沉迹愁牽去住心終然戀禪寂十日坐林隂
　　　離里良别寺僧則師
羈旅諳空寂高秋感去留誰能棄妻子世已換王侯故
里腸朝斷荒山血夜流敢違桑下戒誓作海東遊
　　　聞江上兵退挈家稍出村至三坳嶺適從弟懋
　　　和亦自藍田陂歸同門乆離喜遂復聚
即返非吾計相逢幸汝歸山中茅屋在江上故園非淚
應啼猿落心隨斷鴈飛十年傷骨肉飄散復相依
　　　悼女姪端
已謂生還遂誰知死病仇畏途攜共逺故室返無由弄
果啼時擲遺䙀塟後收重泉應見母汝父正多憂
　　　謝李克貞送鹽
食淡憐吾病分鹽感子情解苞驚落雪進飯惜含英逺
道楓初隕閒門草屢生艱難愧滋味幽興在藜羮
　　　遭亂
遭亂無完物還家有病軀夜眠愁枕席晚食愧盤盂敗
壁狐狸入虚簷鳥雀呼猶傳征斂急倚杖一長吁
　　　食無菜
豈有膏粱想仍無食菜縁饉荒寧絶物枯旱已經年青
憶氷盤送香懷雪椀傳喜聞春意動薺麥滿山田
　　　聞贑兵已駐萬安
自有重灘險還屯外邑兵江春舟楫便城晚斾旌明蟻
聚方連勢鯨吞竟敗盟悠悠岐路嘆萬一慰民情
　　　社日
社日那無酒時危不見春閉門防過卒燒紙賽田神已
嘆耕鋤廢終傷殺掠頻雞豚乆蕭索未敢怨風塵
　　　重遊長興寺
重到長興寺青山四面同鳥啼花竹暗人散户庭空蒲
磵千年雨松門午夜風舊遊悲往日回首各西東
　　　哭元卿
南郡連烽火連臯掩素扉猶聞避地去不見渡江歸家
廢藏書散山深弔客稀同庚㡬人在空遣淚沾衣
　　　哭韋纉
一死嗟誰托餘生苦自憐已悲形弔影竟覺夜如年野
哭沉山月新墳閟隴煙杳無重見日徒有淚澘然
　　　劉氏西樓小集和吕仲善韻
清風緣幔起疎雨傍城過酒急禁愁得樓高奈暑何巻
書思共隠學劔愧殊科且可捐秋珮無勞問曉珂
　　　重過梁塘訪郭與恭
一水鳴蒼峽千峰引白雲時危還作客歳晏却尋君事
往詩仍在愁來酒易醺野橋寒日下霜雁逺初聞
　　　題彭伯圻芹寓
采采芳芹去溶溶泮水濵長歌心不厭偶寓跡非真吾
道傷羈旅鄉山落戰塵十年戎馬際獨立見斯人
　　　聞鷓鴣
爾本越中鳥何年來此啼羽毛渾自媚言語使人迷隠
隠穿松障蕭蕭渡竹溪斷腸聽不得歸路日平西
　　　題劉誠本為子彦弟作山水圖
畫者有逺意寓之山水間野航當晚急江閣與秋閒嘉
樹團丹壑幽花照緑灣何年謝塵鞅杖䇿此中還
　　　由雀兒嶺入閬川青梁尾
歴險非吾意臨危信此生一家微命在百里畏途輕草
屋憐蜂聚松崖愧蟻行喧喧豺虎急向晚慎前征
　　　又
路折千灣水天埀四面山野人初問戰過客乍投闗地
僻燒畬遍溪深采葛閒時時聴鼙鼓悵望不知還
　　　夜渡溪水見月憶流江諸友
片月出東嶺野禽相應啼歸人愛清景亂月渡平溪草
露忽已集洞霞猶未隮流江向西逺歸夢使人迷
　　　對月
今年十五夜看月在流江誰遣遺鄉邑猶疑接澒瀧水
光浮戰艦山翠隠蓬忩傾影那能寂含悽對酒缸
　　　嘗山藥
誰種山中玉修圓故自勻野人尋得慣帶雨劚來新味
益丹田暖香凝石髓春商芝亦何事空負白頭人
　　　山樓即事
樓出青峰上簷栖碧樹端雨忩晨易白雲榻夜多寒微
醉時欹枕閒愁獨倚欄紛紛猶戰奪托跡敢求安
　　　晚望
山氣碧氤氲深林帶夕曛人歸孤嶂晚犬吠隔溪雲杉
竹何年種烟塵此地分桃源寧異此猶恐世人聞
　　　寄蕭翀
九十九頓嶺歸來又幾時時危愁不見嵗晏最相思天
逺驚鴻斷山空病鶴饑長懐霜月夜一笛向人吹
　　　奉次吳縣丞兵後見寄韻
長愁憐杜子多病愧相如避地風塵裏還家瘴癘餘春
隨南國鴈書滯北溟魚故里勞相問于今未定居
　　　夜晏次王伯衢
王氏多才彦青雲玉樹林金尊瑤席滿銀燭畫堂深風
雨殘年夢江湖千里心感君情似海欲醉且停斟
　　　宣溪餞李提舉一初席中和王子讓韻
客有東歸思維舟向浦橋江聲翻石面雲氣擁岩腰悵
飲淹泥潦歸程問野樵驪歌莫催發晴景在明朝
　　　西嶺
西嶺往來疎茆茨散漫居月明人逐虎水暗獺偷魚萬
木風霜裡千村戰伐餘昔年桑柘地雞犬滿村墟
　　　和蕭漢高歸省水東
雪意滿鄉山寧親復此還臘前見梅蘂江上候柴闗入
饌鮮魚白升堂舞袖斑别君増永感飄泊愧愁顔
　　　雙溪
春風西嶺下表裡愛雙溪江雨時時落山禽夜夜啼薔
薇花欲亂櫸栁葉初齊南陌誰相問愁來路欲迷
　　　四月苦雨次郭吟翁
羃羃雲粘水厭厭雨斷林千山尚寒色四月更春隂望
怯舟航絶居愁井竈沉如何開霽景空有濟時心
　　　九月一日泛舟赴上麓擬簡劉子琚
初日輕舟發高秋訪友行雲沙低石浦風露滿山城物
外看豪俊尊前憶老成菊花應共把還得慰高情
　　　過仙女釣臺石
仙女一片石九郎江水邊何年此持釣遺跡尚依然緑
髪明秋渚長竿拂紫烟仙期如可托引手接飛軿
　　　郎湖
何年秋望逺落日曉粧新垂釣聞仙女廻舟見石人青
烟松嶂晚紅葉柿林春獨覺容華變空傷羇旅頻
　　　見有畜鷀􁌽於庭者因賦一首
自有雲霄迹那虞羅網機鳴聲猶自厲羽翮未全揮檻
逼廻翔窄庭荒啄食稀低頭羞燕雀容易往來飛
　　　家犬為虎所斃詩以致悼
聞說於蒐横羣行不畏驅公然入江市半夜取韓盧委
肉憐輕敵防奸憶應呼忠良死殘暴悲恨若為圖
　　　聞子規
羽族爾無竒南飛怨别離殷勤如向我漂泊定依誰絶
岸雲深處空林月落時到今車馬客穰穰不曾知
　　　酬友人見問
野人初識面舊友漸忘名長日惟窺圃經年不到城借
書山路逺洗藥石泉清近喜林間鳥相看故不驚
　　　詠金鴨爐
鑄得黄金鴨焚蘭伴夕眠中心灰未得煖火自生烟獨
立思浮海雙飛欲上天那能長拂鬱吐出向君前
　　　送吳太守之韶陽
已報新移郡猶聞不下堂買舟辭快閣度嶺問韶陽晚
驛江雲白寒潮海日黄使君行五馬南徼有輝光
　　　又
白下東門栁當年手種成行行當别路葉葉是離情解
纜驚秋雨揚鑣送晚晴春風榕館静好在聴啼鶯
　　　水精葱
芳烈齊山茗清名重水精生成推土物誇大著鄉評鳴
齒氷丸脆通神雪汁清茗甌端有助疎淺愧吾生
　　　憶平原
在昔提攜慣于今學語喧未能覔鄰果已解到盤飱嵗
弱憐吾老時危幸汝存誰從托詩禮亦欲信乾坤
　　　哭胡思齊
野戰日紛紛飄零最念君故園知不返客路竟長分道
士來看病鄰人為起墳百年精爽在應化武山雲
　　　憶蕭一誠
萬里潮陽道經年獨爾思海邊為客乆兵後到家遲戀
闕心猶割傷時髪欲絲荆南非舊日剰賦七哀詩
　　　贈黄孝子庭端
南陔嗟乆廢素韠幸猶存風變干戈際人稱孝友門雲
山蔵舊宅烟草翳寒原誰續黄香傳當為薄俗敦
　　　荅龍北池求詩
古劍千金得還丹九轉成天寧輕至寳人苦累虚名避
俗聊栽菊鋤荒欲刈荆詩來問題墨展轉愧髙情
　　　寒日
寒日閉門早荒村落木齊昆蟲霜後蟄豺虎草間啼碧
海終難渉青雲未可梯鹿門早晚去妻子定相攜
　　　寄青原福上人
聞說靖居寺蓮花峰最竒㡬年増悵望何日是來時曉
刹蟠丹壁春泉注玊墀塔前荆樹好應長向南枝
　　　九日雨離流江
何意今朝雨偏傷逺客情黄花低徑濕白鳥渡江輕吾
道成漂泊天機戒滿盈林居有餘地聊欲任浮生
　　　詠早禾溪水
聞有王相洞龍潭決石開逺從高磧下盡繞亂山來續
續筒車灌喧喧槳筏催海門如可到東赴敢遲廻
　　　夜宿東原同子彦弟食楂梨示姪觶
東原山館夜燈下食楂梨共看團圓子因懐連理枝軒
昻憐汝大辛苦愧吾癡歴歴嬉遊事于今鬢欲絲
　　　覽鏡
頗恨青銅鏡能添白髪絲不知歳年換猶憶丱童時戎
馬驚塵暗風波惜世危仙山有靈藥老去欲誰師
　　　遇鄰人道舊
廢井生新草荒村失舊隣獨行迷逺道相見益酸辛逐
戍餘千里還家止一身終然未可住投杖颯沾巾
　　　題楚地山川圖
落日二妃浦青天五老峯蓮華深鬱鬱草色浄溶溶去
鴈低寒樹歸人帶暝松向來水西寺欲往似聞鐘
　　　南溪山上賞月
凉露經秋白華筵向夕開笛聲山上起月色海邊來花
隠千峯合松排一逕廻直愁星漢曙莫遣醉歌催
　　　至日
為客何時了迎長此日同江湖戰伐裏歳月往來中鴈
斷沾沙雨蟲鳴落葉風書雲從太史曝日且南翁
　　　秋懐七首
百里漁樵外頻年戰鬭餘感時聊作客乘興即安居碧
澗横松几青林映竹書避人吾豈敢樂性此何如
　　　其二
大村江忽轉西嶺路俱迷山木隂隂合沙橖冉冉齊魚
潛知舊穴虎跡見新泥此日荆榛裡何年桃李蹊
　　　其三
日下田田草霜餘岸岸沙江喧聞激磑烟白望燒畬畊
鑿寧無術徵科苦未涯吾寧甘食蕨子莫戀栽茶
　　　其四
羇愁長少睡墟落自多虞里布晨輸稅江船夜送徒曙
星寒共照野鳥暗相呼王事誰能卻年華浩欲徂
　　　其五
溪筏乘流駛山棚隱石高樹交藤共絡峽轉浪争號夜
雨洗山骨秋霜落澗毛桃源如可問蓬海徑湏邀
　　　其六
把巻臨溪溜開帷俯石林浮烟通市白斜日半庭隂卉
服頻催裂松醪暫廢斟孤懐傷斷梗寒影愧栖禽
　　　其七
石壁湖邊路蒲田江口村亂餘通草市愁破憶柴門屐
許鄰翁借書憐稚子翻因思兩梅樹花發滿東園
　　　賦壁煤
忩下煮茶乆烟煤半壁生君看太𤣥者此豈一朝成光
可敵玈玉堅疑鑄鐵城未黔嗟孔突戀戀愧吾情
　　　十二月十日晚同吟所郭光輩奉陪溪南隱君
　　　與其諸郎羣從觀舍傍蔬畦仍出山後臨眺江
　　　上周覽林麓追念舊遊撫余羇懐益深感慕因
　　　賦五言近體六詩柬同遊諸君亦以識嘉㑹也
背嶺溪流合穿林石路高連甍依嵽嵲百堵見周遭掃
葉看畦韭搴蘿出澗桃極知幽興熟來往未云勞
　　　又
林下戯秋千中流奏管絃看花還舊賞撫樹惜流年白
髪金臺客青雲玊署賢後來文物盛此事㑹俱傳
　　　又
古廟依蒼麓窮林俯緑潭石臺交野祭畫壁擁朝叅雲
送千林雨烟飛隔水嵐向聞燈火夕歌吹足沉酣
　　　又
喜有連雲樹仍多近水村偶來隨杖屨渾欲托丘樊山
暝寒初落灘低水自喧終然逺城市何用覔桃源
　　　又
日落風猶起江寒魚正肥鸕鷀下水急舴艋出灘稀旅
食勞行李歸栖念采薇已驚殘歳廹猶恐壯心違
　　　又
欹樹共維楫高崖可構亭沙呈橋外白山漾水中青别
洞通仙境何年閟地靈時來及登眺亦足慰飄零
　　　題曠子西山讀書圖
曠子耽幽僻西山住五年讀書秋樹下躡屐亂峰前酒
憶鄰僧送詩從野客傳臨圖懐往事丘壑故清妍
　　五言排律
　　　贈定叅政自南海抽分還省三十韻
天塹山河壮皇圖日月開鵷鱗登漢闕玉帛上燕䑓民
賦中邦出蠻艘海外來貨源恒混混禁網自恢恢粉署
參元佐金閨著彦才江湖資保障臺閣挺竒瑰鳯詔優
南徙鵬風得逺培節分東廣㑹春動海南隈厲瘴驅山
霧驚潮隠地雷水光浮溟涬寳氣出蓬萊機杼鮫綃結
樓臺蜃氣摧鯨鯢謝唐突鵰鶚且徘徊衆水通洪滙三
山據絶垓雪艫銜浩淼雲舸駕崔嵬錯落青鼉甲彎環
紫鰐腮珊瑚紅的皪孔雀翠毰毸花角裁犀定明珠割
蚌胎荔漿翻翠杓蔗瀋凍螺杯壓軸龍香重崇箱海錯
該牙籌勞永夜鞭筭積微埃市價曾無貳寛征信有推
夷商歌豈弟硐獠慕嬉孩河漢張騫入江淮劉晏回㡬
時淹去佩及此送歸桅寥落山城暮微茫水驛洄野人
瞻衮繡中使擁鞍􁀙早應雲間瑞行膺日下催賞褒増
玉秩迎勞錫瓊醅禹服終成賦虞廷可阜財明堂掄柱
石元鼎頼鹽梅
　　　大官供宿膳分韻送友人中書掾
紫閤趨朝夕彤庭直禁時内官調玊饌中使奉珍竒綘
節傳宣近雕盤餽食遲星河聨繡户雲月上芝楣夜入
華燈轉春隨刻漏移露晞應待旦獻納好陳詩
　　　挽楊學録安吾先生
遭亂臨川郡歸來已二年清羸驚病後哀些落兵前刻
表新阡出蔵書舊業傳清心懸夜月直氣掩寒烟谷逈
松聲合庭虚桂影偏修文從閣老應數仲容賢
　　　題劉善初草意亭十二韻
庶草含生意高人秉性靈十全推藥物千古重圖經畦
掩霜芽紺林團霧葉青蒼根蟠石罅柔蔓絡岩扄煖火
時蒸术長鑱亦斵苓香浮蘇井橘甘絶楚江萍飲聖諳
殊味傳竒識異形逺應探北嶽幽合泛南溟遼􁑢同三
島芳鮮自一庭懸壺花底市搗臼竹間􁂻瞑眩懐祛疾
從容兾引齡早甦民瘵劇兼慰客愁醒
　　　乙巳閏十月十五日聞永新破諸兇就戮無遺
　　　喜賦三十二韻
鼓亂雄諸郡憑兇跨十年荆湖延毒霧漢沔注妖躔鳥
獸寧殊類龍虵自一川羽毛初景附苞蘖忽根連掠野
時乗間攻城亦破堅踐攘螻蟻甚累係犬羊然里録
先鋒籍家亡世業田鯨吞那有間席巻欲無前割奪封
疆盛依乘節制專公侯凄喪狗奴𨽻歘登仙白日驚雷
破炎天積雪懸存亡覘貨賄喜怒信刀鋋誅責窮糠粃
需求到甓甎寡妻牽雨筏尫子負氷椽徭役家家急科
徵處處煎田廬乆焚落衣履極窮穿慘矣生民禍居然
爵土煽積金明别塢陳粟閟荒烟列地朱甍壮層城畫
堞鮮椎牛釃玉醴躍馬鑄金鞭事楚終懐譎盟邾或撓
權郊端兵屢挫城下檄虚傳茍不罹勍敵能無感彼天
假名徒虎負就縳竟蟬聨夜諜披心膂晨登奪斾旃刳
腸劇狐鼠啄腦任烏鳶崛強嗟何在繁華總棄捐掃除
應假手覆敗已駢肩野昔畊無犢民今坐有氊飛霜收
殺氣清旭麗居㕓禾水春前緑屛山雪後妍遺氓喜相
勞早晚賦東旋
　　　觀漲二十四韻
積雨隂滛日雙溪曉漲初㝠㝠低鼓浪灔灔細通渠觸
岸聲齊鬭盤山勢漸攄微茫穿窈窕浩蕩入空虚石抉
漂岩鼠防崩潰沼魚掉頭堤栁曲破面渚萍疎荇泛紆
殘綬蘆漂偃敗旟二儀看動盪八表聴吹嘘蛭蚓無安
穴蛟龍有定居深疑掀巨壑猛欲撼盤岨出峽喧雷鼔
經天浸日車凝光浄羅縠跳沬碎珩琚涌屋初浮棟循
階忽闖除人疑歌瓠子世欲祀鶢鶋禾歩偏愁決三江
未可疏臯田淪細麥場圃溷嘉蔬升屋呼號急登臨盼
望如雲猶浮井邑烟已斷林廬逺想天河落空懐黄埧
瀦龍門􁑳廹迮梅演混舒徐昏靄迷行筏凄風冷客袪
沉浮驚浴鳥漂轉嘆棲苴滙想經彭蠡朝終赴尾閭扁
舟如可具吾欲理畋魚
　　　陪溪南隠君入山玩竹十二韻
渉溪弄芳鮮臨岸得嘉䕃始縁一逕微稍入萬壑深建
戈直如刺攅幄宻方絍殺青脫工削鑱笋出庖禁翠憐
秋雨洗碧愛寒水浸草柔地堪席苔浄石冝枕沉沉驚
瞑合洒洒覺凉沁歌風便鳥憩垂露愜蟬飲鳴笙虚可
竅扶老堅足任延秋思縱攬占地欲豪賃一區聊有營
千畝得無甚願從此君詠請斥俗士闖
　　　鄒母蕭夫人挽詩
白馬引塗車青鸞護板輿霞明丹旐逺霧暗𤨏窻虚苦
味思丸膽珍鮭憶饋魚荒原移旅櫬凍雨洒靈裾玉樹
春雲表瑤華夕露初他年徵顯秩命服賁泉居
　　　奉和孫真州伯剛南軒種竹十二韻
聞種南軒竹親攜劚地童覆根深宿土䕶葉背驚風籊
籊看雙幹瀟瀟自一藂雨愁崖響挫晴愛樹隂籠低映
横忩北深連别塢東春林期盡植秋逕得傍通散帙琅
玕潤移尊翠黛空商音凉瑟瑟海氣夜濛濛習隠兼松
菊攄材並梓桐清懐二子上名混七賢中自附幽棲興
能㤀長養功終言拂霄漢高節倘齊同
　　　賦玉笥山送楊主簿公望之清江
主簿才名盛之官萬里遙登臨當别地感慨欲行朝稍
離金華界還瞻玉笥標天光浮嶻嶪雲氣上岧嶤紫盖
麒麟府青蓮翡翠翹覆箱看雪積法樂聽風飄近侍丹
臺聳尊居綘節朝彤霞秋閃閃太白夜迢迢漢帝傳金
籙秦娥奏玊簫子真元自隠公逺更誰招夕霧栖寒谷
春風動泬寥烟雲千壑轉宇宙一岑超此去期應及來
遊趣自饒避人騎瘦馬留客解金貂山术冝秋煮爐丹
足夜燒題詩黄葉嶂攜手白雲椒静倚迎晨旭長歌激
暮飈終言睠官府未可狎漁樵野逈齊桃葉沙晴暗栁
條賦題驚草率餞邁愧萍薸踈雨沾行李飛雲逐去橈
清江百里外東望極旻霄
　　　送況吏目歸西山
南郡城如鐵西山翠作屏六年佐州幕千里望親庭簿
領仍相絆干戈苦未停曉衙衝暗曙夕騎戴明星故里
烟塵隔澄江風浪寧賦歸花苒苒送别栁青青斷港移
蘭槳晴沙注玉瓶東南烽火後㡬處短長亭
　　　題江亭春望圖為劉仲章賦
山暖錦雲香江晴翠黛光烟林交翡翠風檻舞鴛鴦路
轉川原逈潮通浦溆長落花沿石溜芳草限河梁離客
廻蘭槳幽人結蕙纕年年望逺意春色滿衡湘
　　　陪練伯上同飲王氏南園櫻桃花下得巾字
斜日櫻桃下高亭野水濵草生遥浦暗花發近林春移
席無餘地停車有故人登山攜謝屐漉酒問陶巾芝嶺
元通漢桃源自隔秦莫辭終夕醉世已浄風塵
　　　題雪菴
濁世塵千刼高人雪一菴風烟飛不到氷柱矻相叅鶴
映水光潤龍騰劍氣酣題詩霜拂穎載酒月浮驂宇宙
澄元氣溪山失瘴嵐由來高潔士不獨重東南
　　　臘月朔日紀懐十八韻
衮衮閒愁集堂堂急景遷殘冬惟一月旅寓向三年霜
入絲蓴美風掀錦樹鮮義山通鳥道禾水漲蛟涎雨泣
鳴蛩地雲愁過鴈天川光寒不動兵氣慘相纒海上霞
生燧城邊月應弦瘡痍渾未息疾癘恐相煽隴畝遲三
白山林負一㕓感時何及矣撫事獨凄然瞻落傳新令
家貧食舊編依人慙野燕戀子劇饑鳶席破門懸雨庖
空井閟煙種山仍畏虎踳地秪憐蚿出感闗途梗居愁
賦調煎鹿門那可問桃水徑須沿未必弦真絶虚疑筆
可捐東風如解凍南客且棲𤣥
　　　冬日同諸友訪蕭國録登西樓復會宿山房分
　　　韻得連字因懐往昔夜過監學訪蕭國録㑹宋
　　　學士周員外諸公賦詩舊事明日賦柬鵬南伯
　　　仲并分韻諸作者
昔在兵曹日長懐胄監賢退朝先解珮扣户即登筵沽
酒尊頻倒移燈句共聨白頭推翰相綵筆㑹蓬仙醉奪
青綾被寒分白㲲氈聞雞愁夜雨騎馬愛春天改秩俄
南北還家乃後先西樓初看竹南澗復聽泉神劍驚重
合蠙珠得再連莫辭燒燭坐且復對床眠窺户來雛鶴
蹲枝嘯凍鳶忩虚風淅淅簷逈雪翩翩舊賞隨雲散新
愁共月懸清才属羣彦高詠信殘年
　　　八月三日晚聖駕夕月清凉山上陪祀禮成喜
　　　賦
丹禁天光切重城夕景饒太常陳祀秩御史肅官僚自
北移天仗從西望斗杓神麾齊秉翿仙路儼揚鑣風磴
傳宣近雲林駐蹕遙方垓開地埒圓帳翼山椒初月澄
娟媚青天湛泬寥光浮金魄應影動玉娥飄彩斾排飛
虎峩冠映珥貂異香初焫鼎雅奏已鳴韶獻奠羅尊斚
周旋協琫瑤禮徵周典序文軼漢儀迢虎踞嚴更柝龍
驤引夕軺望舒呈朗素玉燭度豐調
　　　進甘露詩十六韻(有序/)
　　洪武五年壬子十月十一日甲申甘露降于宫苑
　　之松樹乙酉時享太廟上命採之以薦是日復降
　　於鍾山上命侍臣分採之既午上御奉天殿門出
　　所得甘露盛以金盤羃以黄帕徧示庭臣仍有㫖
　　賜百官假一日往觀焉越明日大駕晨發羣臣雲
　　從躋攀林崖採覽如脂如餳甘美芳潤信瑞應之
　　大者也又明日禮部尚書陶凱而下三十有五人
　　咸進頌賦小臣兵部職方郎中崧謹頓首并拜獻
　　長律一首
甘露從天降由來集帝垣霏微先禁苑散漫徧郊園乳
結虬枝重膏凝翠葉繁泬寥澄夜氣璀璨耀晨暾味比
香飴滑光疑霽雪翻侍臣分碧盌内使出金盆丹陛傳
天語千官肅駿奔草堂聨珮綬鍾阜擁蹄轅引蔓驚
初見修條喜共捫縁崖收沆瀣採玉上崑崙醲澤流芳
甸嘉祥溢厚坤䇿書嚴薦廟頌獻藹臨軒不待金莖得
徒聞寳甕存願言歌蓼湑四海錫便蕃
　　　楮巢詩為彜仲賦
豪貴金為埓高人楮作巢一區通􁨦窱四壁絶􁁉坳煖
愛風威隔寒驚雪色交調琴延舞鶴揮筆看騰蛟逕小
縁松入門幽傍竹敲寄言塵土跡未可漫相淆
　　　詠雪
飄忽來何處紛紜勢不齊漫空翻上下著地遍東西凍
合松林重聲聞竹屋低嶔崟縁石壁爛漫布山谿曲直
循繩矩方圓應璧圭寒輝偏照户素質不沾泥附垤俄
驚厚填窪逈覺澌伴吟栖近閣隨舞入青閨獵往踪先
得樵歸路欲迷谷深愁側入橋滑怯危躋林暝蹲千鵠
沙寒散萬羝綴衣儕玦瑀集樹混梅梨隄港增新堰田
園失舊畦馬馳驚逸轍兎過識奔蹄行客重装襺居人
縮擁烓積簷朝未掃壓軸晚猶􁉔賞勝思圖畫驅寒問
酒椑凍僵憐野狖光眩誤鄰雞晏嵗應多遇嚴程未可
稽停鞭呵凍筆聊與寄新題
　　七言律詩
　　　大赦恩詔和李子翀二首
清朝祀事崇三禮絶域衣冠走百蠻鹵簿曉移通紫禁
箾韶春奏下彤闗爐烟欲動螭頭暗旗影斜開豹尾閒
自是郊壇敦漢典誰論玉檢上秦山
　　　又
紫泥朝下五雲端朝野懽呼動百官養老已沾周徳厚
賜租仍沐漢恩寛邊庭天逺頒龍節臺閣風清肅豸冠
草野小臣何以報逺懐河頌愧艱難
　　　題畫松
巫峽荆門不可尋坐憐孤嶂動雲林夜寒或與蛟龍鬭
秋暝應聞虎豹吟千歳茯苓山下老一時絲蔓雨中深
野橋寂寞雲根冷最憶停驂弄晚隂
　　　送王石泉之金陵
金陵千古帝王州送爾東南萬里遊賣藥有時來海市
燒丹何處覔神丘鍾山日落廻龍虎淮水天清入斗牛
石底黄精能駐景重來短鑱定相求
　　　題快閣和萬徳躬
快閣西南引興長高城落日晚蒼涼江通牛吼疑巴峽
山入龍門似太行季子敝裘終相國長卿駟馬未還鄊
登臨日對芳樽酒莫遣秋風近緑楊
　　　寄萬徳躬
日暮山風吹女蘿故人舟楫定如何呂仙祠下寒砧急
帝子閣前秋水多閩海風塵鳴戍鼓江湖烟雨暗漁簔
何時醉把黄花酒聴爾南征長短歌
　　　送周徳剛歸九江併柬其兄仲常
君家伯仲才名盛賤子東南道路窮往昔永懐千里别
秪今謾想一尊同蒼葭水驛青鳬雨落木山城白鴈風
嵗晏林居定相憶九江消息若為通
　　　承家兄自石城南歸消息述賦五首
書來展轉見艱危南望徒令涕泗垂六縣乆聞殘戍長
一州猶遲進王師潛依舍主驚相失寄食野僧恒苦饑
正是草間愁落日石崖那更嘯熊羆
　　　又
荒村日日不逢人上砦依人愁逺身猺獠潜通南嶺路
官軍誤信北風塵餱糧給餉山車困牛酒祈安野廟神
敢恨兵戈殘赤子極知帷幄有忠臣
　　　又
稍出藍田見暮烟徐坊迤邐下雩川防夫夜築縁山寨
邏卒時遮下水船風急妖塵侵嶺外日斜戍鼓起樓前
出灘行李從蕭索愧爾長年剩一錢
　　　又
出嶺喜離豺虎羣下灘驚觸怒龍齦浪抛飛雪船頭見
石挾奔霆柂底聞心折已迷前日路神消徒望故山雲
舟人相弔還相賀南上征㠶半是軍
　　　又
風塵面目困支離奔走歸來已後期且慰家人烏鵲喜
徒勞汝弟􁉂鴒悲簷花深夜頻沾席瓠葉清秋謾遶籬
直待南征搗巢穴林臯種豆儘相宜
　　　秋林圖題贈曠伯逵
廻風蕭蕭吹北林行雲冉冉生夕隂天寒鴈去洲渚浄
秋雨龍吟波浪深飄泊共憐今日興畫圖因見古人心
㡬時螺子青楓下深結茆堂更逺尋
　　　次韻一首奉寄孟浩彦𢎞二友
縣北諸峰秀不羣橋南二水劃中分寒星夜動蛟龍窟
斜日春明翡翠文照眼溪花渾爛漫呼名山鳥自殷勤
長懐弔古空多感荒草離離太史墳
　　　對雨有賦柬蕭箎
梔子經年未着花飄飄風雨到山家當樓烟薄鎖不斷
隔竹風高吹更斜村巷門深低宿草石窠盆小漲微沙
下帷不出愁泥潦江上何人駐小車
　　　憶廖氏池亭牡丹因寄文英友兄併約同餞范
　　　實夫
憶昔池亭同嘯咏秪今扶病少過從石闌花好㡬時發
林逕苔深盡日封轉覺春風愁見鴈可堪夜雨坐聞鐘
豫章歸客能來别乘取東城栁色濃
　　　寄范實夫
細雨柴門生逺愁向來詩帙若為酬林花落處頻中酒
海燕飛時獨倚樓北郭晚晴山更逺南塘春盡水争流
可能相别還相憶莫遣楊花笑白頭
　　　寄題黄氏竹所
聞說山人種竹多秋風蕭颯意如何浮雲不盡夏西谷
落日遥連淇上波起舞蛟龍金錯落飛來丹鳯錦婆娑
何時白日清江路乞與漁竿理釣簔
　　　寄贈馬良卿歸九江
尚憶臨仙琪樹秋故人經歳獨淹留千峰雨色侵林屋
十里灘聲遶縣樓王粲早應懐北返馬卿未必困南遊
江亭楊栁青如染誰遣朝來重别愁
　　　次韻奉寄孟浩彦𢎞二友
幽人共愛溪邊住舍北舍南春水聲開徑不嫌時獨往
到城應許日同行亂雲長共青山黒白鳥偏依緑樹明
無限客愁誰斷送攜壺長擬就君傾
　　　舒君彦許送菊未至
故人許送南園菊可趂重陽十日開謾擬客愁能暫醒
豈縁秋雨故遲來山含霧氣通書幌雲湧川光落酒盃
寂寞西齋林下路新詩惆悵為君裁
　　　寄贈周徳剛自萬安歸九江
惶恐灘聲日夕哀故人令弟獨能來嶺南盗寇經時出
江上舟􁊁㡬日回客路西風桑葉落故園細雨菊花開
縣公留别應相惜白藕黄橙照酒罍
　　　贈黄近賢自宜春過青原上贑州訪周録事
京國曾為萬里遊祗將書劔謁王侯天門曉氣瞻龍虎
銀漢秋槎近斗牛賈傅才華終濟世庾郎詞賦獨驚秋
斷腸異縣風烟晚亂石孤㠶入贑州
　　　又
即遣北風吹上灘且令飛雪壓回瀾沙頭走馬醒午醉
石裡買魚供曉餐傳籖亭長迎水鷁擊槳巴童歌木蘭
故人青眼望吾子晏歳莫辭行路難
　　　又
東風好在鬱孤臺二月乘流又下來江上啼鶯留客醉
嶺南征鴈逐人回故交天府音書絶田父鄰庄農事催
題徧䖍州山水勝他時南土著雄才
　　　題曾氏筠西小隠
城西亭子筠竹幽竹光草色净人愁一簾山雨當白晝
五月水風吹早秋款段行穿楊栁逕鷓鴣啼近木蘭舟
青原南望隔烟霧令我日夕懐林丘
　　　五月十日雨讌集周氏亭子適溪水暴至不得
　　　歸因留夜宴樂甚後數日叔用將之豫章次韻
　　　贈答以識感也
楊栁河橋維客舟送君此去憶重遊青霄雙闕連雲起
五月滄江帶雪流嶺外簡書前日至湘南兵革㡬時收
羇懐早已無聊頼憑寄新詩過石頭
　　　又
憶昨過從思灑然南溪亭子石橋邊荷花解語偏冝醉
蒲葉堪書漸可編歌罷綵雲踈雨外坐看流水畫堂前
可能清夜仍留客入饌溪魚箇箇鮮
　　　寄曠伯逵
豫章市南風日清樓隂轇轕俯層城孔融意氣偏多客
司馬文章豈近名候鴈不來天正逺鰣魚欲上雨初晴
無因夜醉湖堤酒不放芳尊臥月明
　　　又
吳憩峰前看夕陽浮雲東渡思茫茫雙林春入烟霞古
百谷波廻霧雨黄草色經年侵客舎鶯聲長夏滿埀楊
亭西見月遥相憶五月南風早已涼
　　　晚興
高館沉沉當翠微晚凉幽興莫相違亂螢出草光不定
獨鳥渡溪風乍稀北港泉聲喧野碓東家月色浄柴扉
遥憐兒女當忩小憶我經年行未歸
　　　寄王希顔二首
故人哭母南歸後聞在雲居湖水西綵服凄凉悲日暮
素冠欹側任風低山中馴鹿時時見林上慈烏夜夜啼
丘壠舊栽松樹子秋來應得與人齊
　　　其二
靖安縣北望修江尺素無因寄鯉雙對月謾勞清夢逺
看雲未得壮心降青春花發芙蓉嶂白日烏啼烟霧窻
待取秋高沙渚浄便將艇子下晴瀧
　　　聞贑江泛溢衝決金魚寺有懐敝廬感賦
五月水生牛口磯客子獨憐行未歸蕩決已聞衝野寺
漂流故恐失柴扉魚蝦小市舟航集雞犬深林烟火稀
且可登樓避泥潦無由縮地問庭闈
　　　棲霞觀
青湖嶺下入棲霞縹緲玉清仙子家宫殿春移九芝盖
雲烟晝下五華車㝠㝠古栢含溪雨短短青蒲隠岸沙
藥臼丹瓢那可問高原殘日散桑麻
　　　寄贈旴江郡教劉公稷
十年不見劉文學白髪新來幾許長官舍曉清槐葉暗
泮林春雨杏花香聴泉定過麻姑洞看月還尋華子岡
山屐酒壺從倒載昔賢高詠故難忘
　　　秋夕
月出烏啼城上臺臺前梧竹浄塵埃凉風夜發星辰動
白露秋埀河漢廻在户莎雞終日聴隨陽鴻鴈幾時來
絳衣八月南隣曲拚對寒燈送酒盃
　　　憶鄧子益
城北高樓子所居百年文物此何如清秋對酒看題畫
細雨升堂聞讀書短褐猶勞慈母線閒門偏枉故人車
臨風玉樹何時倚悵望南天白鴈初
　　　九月卄二日承鍾元卿六月二十日書且有卜
　　　鄰之約未知能遂否也賦答意
九月初承六月書過時不敢問何如故園早已黄花後
南國相將白鴈初直以親情能數問可縁貧賤轉相疎
卜隣預喜過從近逺媿江湖未定居
　　　贈别屈悠然歸豫章二首
雲松軒館浄林扉十日尋幽且未歸坐對清秋桑落酒
行褰高樹薜蘿衣石欄度曲凉風動竹屋吹燈夕漏微
自是使君能好客故人何事苦相違
　　　又
山堠雞鳴出翠烟蒼蒼北斗縣樓邊一年為客歳将暮
此日别君殊可憐數里楓林過驛路誰家橘柚照歸船
綵衣蓉褥看多喜坐想江雲亂管弦
　　　送脱因州判之新淦
陶母祠前山郭西臨流官舍似幽棲平原樟樹通南鎮
流水桃花隔故溪春入華筵承宴早日高畫鼓報衙齊
時清無復勞廵警隨意東風散馬蹄
　　　承瑞州萬户劉公衡移鎮寧都道出南平枉顧
　　　敝廬以故人書問邀致其塾賦贈一首
將軍出鎮上䖍州江閤喧傳駐綵舟陋巷已煩紆轡入
不才敢辱致書求花邊玉節明銅虎户外金鞍簇紫騮
勿訝承平勞逺戍極知文雅足懐柔
　　　過萬安憩達觀寺坐對水西芙蓉諸峯與客談
　　　舊遊乆之是日得風船先上灘因步至神潭登
　　　舟
達觀寺前春水深維舟汀樹一登臨坐憐舊日經行路
愁絶新年悵望心蒼峽雨聲寒㶁㶁白沙雲氣暮沉沉
不縁南上風㠶急猶擬憑高挹翠岑
　　　大蓼灘
向午上灘當北風揚㠶絶險似驚鴻青山亂出雲日下
黒石漫浸波濤中欹眠估客耳目眩捎撇櫂郎心胆雄
江流噴薄不自極人生艱難安可窮
　　　登鬱孤臺
石面層灘似虎牢盤渦束峽見周遭背城二水合流逺
隔岸五峯相對高神闕紫烟棲鸛雀浮梁白日偃鯨鰲
來遊最愛西洲上千樹東風散碧桃
　　　謁古石固祠因觀宋高宗御賜遺物
亂山盤束五龍堆萬木蕭森一逕開白澗灘聲兼地動
崆峒雲氣度江來柘袍鸞鳯輝寒日寳帶山河拱上台
古廟丹青猶赫奕百年遺物使人哀
　　　將發舟承曽自道留宿舟中臨别賦贈
一上南船獨愴神感君留宿見情親城頭桃李春愁客
水上星河夜近人自古文章闗氣運祗今道路昧風塵
從知即别頻回首烟樹雞鳴已達晨
　　　由㑹昌江口分路之寧都賦别五弟
湘水梅州共路分東風杳杳惜離羣扁舟逆上㡬時到
獨鴈哀鳴何處聞積雨已生三峽浪亂山仍隔萬重雲
眼前漂泊誰能奈猶恐親庭念逺勤
　　　又
青山黄葉幾時歸南上獨憐音信稀老大庭闈終在念
艱難弟妹且相依荒凉野日行人淚縹緲山風逰子衣
力學承家應頼汝暫時分手莫相違
　　　題山水畫
山岡盤盤多樹林江水湛湛愁人心赤雲樓觀落日外
白日溪澗長松隂啼猿虚疑近翠壁飛鳥劇恐廻高岑
野亭春色苦無頼忽憶故人思逺尋
　　　春日奉次羅肇簡鄭同夫
不見故人心惘然也應無頼枕書眠閒尋碧草日又暮
落盡桃花春可憐雲隔雙峰歸鴈後水生三峽亂㠶前
客懐慰藉思傾倒衝雨能來白馬韀
　　　齋前隙地列三石峰因植叢竹其下小雨隠映
　　　可愛
南園舊竹困支離移過墻隂雨更宜落落出羣看両个
蕭蕭交翠待千枝荒苔古石清閒地細草虚庭隠士詩
即此儘堪消永日鳴騶陌上欲何為
　　　自京師歸至家園春欲暮矣晨興登一樂亭喟
　　　然有感漫成一律
解罷朝衫及暮齡閒拈竹杖過茅亭山明隔岸騰初日
霧下高林帶落星萱草葉齊春冉冉紫荆花發曉𠖇𠖇
向來萬里京華夢猶記吹笙踏鳯翎
　　　南山寺夜憩柬鄭同夫羅孟文
南山寺前夏已凉北斗天半夜相將樓䑓參錯臨高市
鐘磬蕭條出上方獨宿屢移林鵲影雙飛初散水螢光
客情物態渾無那暫息塵喧亦不忘
　　　又
南城城樓高且雄下有長壕水氣通次第荷花先着露
無多楊栁最宜風府中能事稱羅掾馬上酣吟愛鄭公
自是南遊相見好疎狂祗覺愧飛蓬
　　　感懐四首寄呈李子翀鄧子益
異縣南歸憶舊年瀟瀟風雨楚江船相看一别成愁絶
可待相逢已惘然巴蜀偶依嚴武去成都未報長卿還
川途日有經行便何事音書不漫傳
　　　又
鄧郎心性蚤聰明李子才華更老成應着綵衣奉慈母
還看鴻雁憶難兄遺書獨抱誰相問佳句新題人盡驚
自合騫騰齊逺舉敢將憔悴托高情
　　　又
將軍屯戍落秋風客子離思逐暮鴻書劍逺投烟瘴外
鼔笳凄斷月明中野猿引子溪藤緑山麝眠香石竹紅
凉氣蕭森盤兩峽直愁華露隕高楓
　　　又
繡谷峰前濯冷泉金精洞口望飛仙東南奔走祗自厭
嵗月飄零誰與憐風細栁營秋瑟瑟日高花館露娟娟
短衣荷鍤應吾事欲向隣村種石田
　　　寄韓希說
磊落旴江韓掾史十年不調滯江城登山短屐自意逺
近水小樓偏眼明梧桐深巷圍金井楊栁小忩調玉笙
且可林泉投野逸莫持文采動公卿
　　　奉和劉侯對月一首
深沉鼓角動重闗迢逓星河近暮山卧匣寳刀鷴尾白
懸門弓䩨虎文斑石林寒落鞲鷹急原草秋肥廐馬閒
忽憶海天南討日月中飛箭下黎蠻
　　　至谷口亭下聞伯友乆候不至復歸山中矣再
　　　賦
兩岸參差當赤曛走馬直度千溪雲入門不見趙公子
過峽還同鄭廣文桃林地湧金銀氣仙掌霞明錦繡文
鐵鏁高攀定何處玉簫疑向夜深聞
　　　寄贈廣昌盛縣尹
郡邑勞勞困繭絲喜聞令尹政平夷中朝奏最宜増秩
南國觀風定采詩百里不知持牘吏三年祗似下車時
微生敢恨循廉逺搖落秋山有所思
　　　贈戴武子
曽騎官馬下青雲又駕仙鸞戲紫氛朝客總稱竒道士
野人猶識舊將軍城門賣卜時相見石室談𤣥世罕聞
中夜起瞻華盖近五雲何處是奎文
　　　秋日燕集鄭廣文呈趙伯友
直誼清名夙所聞亂山深處一逢君寒莎蟋蟀謾相語
碧梧鳯凰終不羣南浦他年書共寄西城此夜席頻分
相逢更有闗情甚又擬河橋别廣文
　　　答劉誠本寄畫
故人昔别能相憶逺寄新城水墨圖木葉盡含春雨潤
石根猶帶晚雲孤啼猿逺過盤陀嶺歸鴈忽沉彭蠡湖
已辦鵞溪玉色絹南歸問子冩蓬壺
　　　贈鄭子素迎父東歸
鄭郎身着五綵衣千里將車迎父歸不愁江浦寒楓落
即恐林園秋菊稀令弟已能官邑校高才終見㧞經闈
到家調饍趨庭後坐想書聲出翠微
　　　題引翠樓簡元善張兄
盡道樓居思不羣滿樓山色翠紛紛高崖斜日含丹霧
碧嶂清秋起暮雲江上捲簾通雨氣月中看劍動星文
來遊定覔張公子載酒題詩過夜分
　　　張仲良燕餞鄭子素於黄竹逕之梵閤時天氣
　　　暖甚桃花盛開後四日為重九矣得㩦字
行客繫船黄竹西江晴石出少沙泥背崖李子寒初落
近水桃花暖欲迷何日登樓思共倚清秋載酒惜分攜
接䍦倒着從人笑直過南街散馬蹄
　　　曾氏蕙花
聞說新安處士家蕭蕭蘭蕙照晴沙翠交庭户三千本
玉立風霜一萬花帝子帶纕承白露仙人旌斾散晴霞
為君細讀靈均賦安得攜壺載小車
　　　孫景武從趙伯友先生遊寧都茲歸省豫章詩
　　　以贈之併柬知己者
渝州進士才名盛此地相逢願不違喜子能隨青佩至
思親還望白雲歸長風出峽衣裳薄亂石横灘舟楫稀
亦有故園秋草裡旅魂空逐斷鴻飛
　　　又
豫章城頭山色青深烟踈雨晝㝠㝠謾懐把酒當飛閣
誰與題詩上翠屛雲外仙人無舊宅湖邊高士有新亭
故交相見應相問為說漂流愧轉萍
　　　贈董宗文歸樂安
董生讀書赤嶺西尋常閉户足幽棲雲中沙鴈驚寒落
江上野禽愁暝啼為養何由沾禄秩旅遊終日媿塗泥
老翁望子行不至日日看雲攜杖藜
　　　贈魏伯諒歸豫章
十月清霜逐鴈飛旅遊空復嘆多違野林寒色催黄落
石室秋隂近翠微聚散總憐今日異登臨徒感故人稀
將軍宴客偏愁别更換歌辭看舞衣
　　　送吳徳茂歸崇仁
黄州城西子所家春來楊栁滿汀沙幾時載酒出東郭
到處看山行小車解拄仙人九節杖去覔安期五色𤓰
雲中華盖可攬結遲子歸來飡夕霞
　　　送詹守仁歸樂安
感子抱書還故丘丁丁伐木念相求不愁此别當炎夏
即恐重逢是異州絶澗雨深埀蝃蝀亂山日落呌鉤輈
南歸定足三冬學聴爾鳴鞭賦逺逰
　　　贈慧上人
仙楂江口楂溪寺㡬度停舟訪未能頗恨頻年為逺客
喜從異郡識高僧雲霞色動禪房衲星月光涵古殿燈
何日却飛真錫返故山蒼木翳寒藤
　　　送曾茂文歸樂安併柬其兄祥文
秋風落葉思紛紛北固橋南一送君行李又從今日别
寄書定向㡬時聞長亭月白雞鳴曙絶嶂天清鴈入雲
最憶難兄工賦咏即看競爽振斯文
　　　送董國賢歸樂安
董家伯仲總明經仲也蕭閒似管寧暇日過從南北巷
窮年送餞短長亭金精橘子霜前赤華盖芙蓉雨後青
此地愴然成一别沉浮江海信流萍
　　　過度門寺訪隠上人
度門寺前溪最幽亦有羣木依崇丘時時清磬落雲鴈
箇箇輕舟並水鷗已公茆屋真堪賦季子郭田那可求
眼前即恐易為别安得杖藜時一遊
　　　題唐氏蒼然亭
蒼然之亭湖水西青松萬個與雲齊秋聲慘淡霧雨集
夜氣蕭森牛斗低野人問字每載酒老翁哦詩還杖藜
南歸感子不盡意上有慈烏終夕啼
　　　送慧上人之九頓嶺
九頓嶺頭愁夕曛高人南去禮寒雲白牛露地秪自見
𤣥鶴出林終不羣神錫行空風瑟瑟鉢衣掛樹月紛紛
松崖總是經行路出定哀猿何處聞
　　　送杜九臯之金華
公子華年思逺征浙山千里入脩程筵開候館林花落
柂轉官河春水生健馬長風朝挾箭驚鴻凉月夜鳴筝
舊遊寂寞筠陽道芳草離離寄逺情
　　　奉次王子啓寄叙春初别時事
憶我城南春可憐湖山長近别愁邊扣門驚見漏將夕
把炬送行江滿烟遽喜春深傳秀句能㤀歳晏接歸船
向來風雨河橋路腸斷楊花白似綿
　　　送王監生以就試歸浙未獲薦仍赴太學
東吳鄊貢昔多賢太學諸生最少年董子尚遲三䇿對
夏侯終見一經傳宫花晴覆金河水御栁春浮紫禁烟
遥想橋門冠帶盛時時聴講出宫筵
　　　送喻仲淵歸省東吳
明秀樓前雨滿沙石榴花發客思家水通赤岸西流淺
路入青山北向斜歸省可能㤀夏凊傳經還解惜年華
尋幽若過雙溪去為覔秋風舊釣槎
　　　劉元善彈琴詩(元善真定人嘗游臨川為虞學/士彈琴於天藻亭中學士為賦)
　　　(詩贈之/故云)
憶爾彈琴天藻亭秋風颯颯近帷屛仙人飛珮去不逺
學士杖藜來細聽蘭葉臨池驚墜露松枝出石帶流星
只今遺意誰能賦猶想鈞天奏洞庭
　　　贈劉元善
故人東去維揚日學士親題送别詩一代風流嗟已矣
十年漂泊更何之乆傳大府承簮筆猶滯滄江理釣絲
寂寞舊遊臨汝曲秋風鵰鶚起遐思
　　　送胡明初自西磵歸省栁山
秋雨蕭蕭度翠微西南無數白雲飛極知衣綵趨庭樂
況是從師學道歸江浦星流雞呌早石林霜逺鴈來稀
送君不盡丘園思獨倚城樓看落暉
　　　戍樓燕集呈熊子莊常子中岳維高併懐公衡
　　　萬户
戍樓百尺跨崔嵬公子華筵向晚開城上秋風低鼓角
江間烟浪入樽罍登臨謾作懐鄊賦感慨深憐濟世才
自是將軍勤結構海天旌節㡬時回
　　　送何天碧歸龍虎山
道人九月江東去二十四岩烟霧深落日横峰看鴈度
清霜碧樹聴猿吟山中紫术堪為酒竈底丹砂可化金
淮海風塵愁復别重尋還許托雲林
　　　舟次樵墩憶故人鄭文學同夫
浦口維舟日欲晡栁村桑塢帶縈紆獨尋古道黄埃滿
忽憶故人秋興孤螺蚌儘供溪女拾雞豚偏稱野人呼
西山隔水青如玉誰與題詩送酒壺
　　　春同曠伯逵周叔用徐仲孺登秋屏閣是日聞
　　　淮郡有警風沙黯然賦呈萬徳躬孫伯虞諸君
　　　子
古刹蕭條隠石根荒城高下帶沙墩斷雲南鴈日初出
曠野北風天正昏羽檄屢傳淮甸急龍艘猶滯海門屯
湖山不盡登臨興回首鄊園獨愴魂
　　　羅廵檢一中由袁府告糴於贑道阻留西昌乆
　　　之將歸袁州詩以為别
快閣西偏寺最幽江風渚月浄如秋竹間乆挂將軍劍
栁外初回使者舟痛哭秦庭驚晏嵗獨持漢節望南州
日斜戍鼓連山急杳杳冥鴻慎所投
　　　送劉掾歸贑
王事勞勞信有餘時危經濟定何如兵戈未報東南息
倉廩遙憐郡邑虚荒草斷城春寂寂落花歸騎雨疎踈
野人實少干時䇿猶掩衡門學著書
　　　次項可臣感懐
玉華峰下碧溪流曽向南城賞素秋明月逺從湘右出
好山如在越中遊傷心喪亂雲千變過眼韶華水一漚
此日飄零豺虎外為君愁倚仲宣樓
　　　匡山砦中奉和梅南劉府推韻呈公望楊主簿
萬里旌旗在眼中千崖寒色待春風愁來自少登臨樂
亂定誰論戰伐功桂嶺天長雲似馬槎灘波浄月如弓
白頭幕府憂時切此日題詩感慨同
　　　春日過薛益書舍小酌得春字
二月飛花獨愴神㡬家歸燕不逢人偶因看竹尋幽徑
愧爾移尊出近鄰赤地蒹葭淮甸雨畫船楊栁楚江春
薛華歌調從來好愁絶新聲淚滿巾
　　　雲亭蕭氏園池雜興次韻四首
日日西園載酒來好花深映洞門開水涵香霧空青濕
山擁晴雲紫翠堆林逕微風看燕度石橋細雨聴鶯回
酣歌却望雙峰近落日松聲萬壑哀
　　　其二
竹底雛鶯盡日啼水風凉動小池西麝香眠起殘花落
蛺蝶飛來碧草齊二水風鳴湘佩合三山雲壓楚鬟低
冰盤宴客晴隂裡次第詩成石上題
　　　其三
小小忩軒溪水頭石門古路轉斜丘野林丹碧風初起
山橘青黄露未收鳥下平原飛雨夕猿啼孤嶂斷雲秋
讀書臺近招提境思見當年隠者流
　　　其四
露下庭臯錦樹殘霜融溪路白沙乾浮雲萬壑天光暝
流水孤村暮色寒有客求魚朝擁棹何人載酒夜停鞍
風流最好梁園賦擬向山中對雪看
　　　送丁惟中棄家入五峯脩道
五峰山上曉鐘聲羡子中年出世情有髪總縁諸相幻
無家始悟一身輕溪邊洗鉢魚初識林下傳經鹿共行
遙想神螺光徹夜㡬時來聴說無生
　　　憶鼎兒
鼎子别來忽復春可縁多病少精神最憐得飽坐終日
更鮮牽衣啼向人長大他年從涉世艱難此日莫辭貧
重闈憐汝應長健白髮時來引笑頻
　　　晚集舒氏山樓有戲予不飲者賦此寄懐
近郭青山故滿樓登臨猶及送清秋干時虚擬揚雄賦
對酒真成王粲愁水國㝠鴻寒歴歴林梢白鷺晚悠悠
謾將強飲酬清賞已覺歸心屈壯遊
　　　三月會宴城南花圃分賦石榴
城南花圃誰頻到㡬樹石榴亭子西三月未看花亂發
叢柯偏愛葉初齊舞裾尚憶佳人醉使節還憐逺客迷
一色深林烟霧裡黄鶯故意近前啼
　　　寄贈瑞金曽尹
縣城深隠亂山圍令尹能官願不違硐客輸租前月至
郵胥報事近時稀庭邊花發幽禽下壠上桑隂野雉飛
早見循良歸漢記窮荒猶得借餘輝
　　　題古木幽篁圖
山中古木無春冬根結怪石相盤衝烟雲有時伏𤣥莵
風雨盡日唫蒼龍幽篁出澗倚寒玊細草臨坡被紫茸
不是畫圖當户見丈人巾屨乆相從
　　　送陳仲寳之南雄府掾
山城細雨熟蒲萄公館題詩送郡曹總喜風雲培健翮
誰憐法令析秋毫水生東浦臨江近路入南荒庾嶺高
亦擬乘槎望滄海還思投筆釣神鰲
　　　同可用文甫孟文昌祖過連氏池亭觀網魚復
　　　酌丁氏别墅
連家庭榭倚溪隂七月林塘秋意深已覺經時違眺望
獨將暇日費追尋尊移别墅黄花近網集寒潭翠荇沉
今夜酒醒山上月可堪鳴角間清砧
　　　贈天與熊煉師歸閣皂山
閣皂高居好煉真清秋何日下嶙峋金丹夜氣成龍虎
寳録𤣥文動鬼神蘭蕙深懸青組珮芙蓉斜拂紫綸巾
南歸定住仙岩側自掃寒雲禮玉宸
　　　至正乙未秋九月憲司潘郎以廵歴來吉省掾
　　　馬郎以徵糴過贑於其歸各賦贈一首
水驛蒼茫道路開州人争看憲郎來簡書消息通江海
車馬光華注草萊晏嵗王程傷逺渉時危幕府見竒才
繡衣坐鎮東南郡日望新年報政回
　　　又
何日南州冦盗平省臣經濟最闗情年荒外郡仍移粟
嵗晏中原更調兵落日荒林餘鳥道青山白骨少人畊
風㠶歴歴經行處萬一諮諏慰逺氓
　　　喜水退過南園問勞子與伯仲兼懐水東别業
城隅水落兩溝渾猶見泥痕上井垣昨日豈無魚入市
今朝始有客敲門芙蓉别港船初渡篔竹深林榻謾存
禾黍未收沙壠沒無端愁殺水東村
　　　早春寄譚若驥時寓居桐林
珠林南上是桐林愁絶閒居悵望心蚤歲風濤嗟獨往
殘年雨雪憶相尋鳥啼獨樹荒村晚鴈度重雲極浦隂
石上梅花飄欲盡擬攜尊酒答春吟
　　　西樓晚興
獨上西樓看夕陽遙峰暮色正蒼蒼原邊落葉秋風早
城上歸人古道荒流水只今通漢沔白雲何處望荆㐮
麗譙依舊滄江上笳鼓凄清獨斷腸
　　　訪羅允道值出城晚歸
已出三華離蕊宫還過栗里訪陶公尋幽獨恨芳春暮
對酒空懐此日同蒲栁廻塘新雨緑松杉横閣晚霞紅
可能城市歸來早猶及酣吟紫翠中
　　　寄曠伯逵
謝相園西石逕斜知君習隠暫為家有時出郭行芳草
長日臨池看落花春去能忘詩共賦客來應是酒頻賖
五年不見西山色悵望浮雲隠落霞
　　　又
亂餘城郭怕經過到處閒門長薜蘿用世空悲聞道淺
入山偏喜識僧多醉歸花徑雲生屐樵罷松岩雪滿簑
石上幽期春又暮何時載酒聽高歌
　　　十月二日假館下逕羅氏莊予兄弟所寓相距
　　　若東西家喜賦一首柬子中子彦
畏途暫喜出深山僻地初便候野闗逖矣風塵千嶂外
依然兄弟一堂間共尋絶磵樵薪去相望空村負米還
斜日頻來看稚子滿庭霜樹葉斑斑
　　　過清節先生故居廢址遇野老談舊事
雲亭小逕青山下清節當年故址存野老尚能收譜牒
隣人還解識田園喬林鶴去枝柯改古井龍移窟穴翻
千載高風知不冺拳拳經辯著王尊
　　　卧病山中承如川王侯寄贈青綾被
勞君逺寄青綾被愧我仍烹紫术湯已幸甘香分藥裹
復經温暖到藜床鄊園搖落黄花雨江海飄零白鴈霜
歸日病軀堪料理便迎錦障送飛觴
　　　贈别龍非池
黄岐龍氏多才俊喜見長沙舊校官鄊國十年猶客舍
風塵四海只儒冠山中採藥無人識石上題詩有客看
西望禾峰青萬丈為君長嘯送飛翰
　　　書所懐
二月欲半風日清林居幽事總闗情椒條舊翦愁先蠧
竹笋新栽想亂生承霤若為防夜雨荷鋤應及趂春晴
誰將稚子花前戲㡬誤閒車出户迎
　　　舟中與葉堯有丘𢎞道同載和韻一首
秋入天河雨滿津水光山色共清新船頭楊栁參差晚
木末芙蓉掩冉春又向異鄉尋逺客可縁同載得高人
似聞下邑喧豺虎猶擬垂綸寂寞濵
　　　感興次劉以和二首
烟火清明有幾家楚天三日雨黄沙城南鶯燕青春暮
江上旌旂白日斜征馬蕭蕭愁積雨客㠶隠隠送飛霞
絶憐憔悴鄉園裡江海經年眺望賒
　　　又
溪上偶尋楊子宅雨中還過習家池那無勝地堪攜酒
喜有同宗足詠詩江草青青愁逺别林花寂寂笑歸遲
白鷗自是忘機物莫遣南隣野叟知
　　　答王孟極過訪荷山書館不遇之作
王氏才華擅世傳臨潨文物故依然山中夜雪明書帙
溪上春雲壓釣船深港鳥啼花似雨平原人去草如烟
荷峰亭館能來數悵望高車落照邊
　　　送李敬之赴廣西帥府
帥府西開控百蠻故人捧檄上遙闗春回桂海雲埀地
夜入榆溪月滿山客路獨行青嶂外人家多在白雲間
南征定有詩千首憑寄秋來驛使還
　　　七月十一夜宿蓼洲
衆星撒沙爛欲墮北斗西挂獨分明征㠶暗落水邊驛
更柝静鳴江上城風低岸草露螢急月出浦林沙鳥驚
羈棲復此當深夜漂泊誰能斷此生
　
　
　
　
　
　
　
　槎翁詩集巻五
欽定四庫全書
　槎翁詩集巻六
　　　　　　　　　　　　　明　劉嵩　撰
　　七言律詩
　　　題劉道士杏林圖
白鶴觀前紅杏林高人習隠契𤣥心懸壺通市天光近
采藥亂山雲氣深微雨獨㩦松下屐清風時動壁間琴
望中疑是旌陽宅車馬蕭蕭費逺尋
　　　題山水畫
絶壁芙蓉四面開中天積翠鬱崔嵬蒼烟盡捲秋光去
飛雨欲隨雲氣來丹井緑蘿通石穴紫霞碧樹映瓊臺
那無九節仙人杖直擬尋真絶頂回
　　　題鄧漢英所蔵山水圖
白雲杳杳冠青山翠石盤盤倚碧灣野岸亭臺隨地出
江沙舟楫幾時還鳥衝烟樹愁孤往猿挂雲蘿學並攀
最愛桃花流水處尋源亦擬扣林闗
　　　寄羅明道
曽過溪南訪草庭絶憐高隠静儀型雨沾竹色侵書帙
雲擁嵐光落座屏松徑曉開岩雪白稻田冬䕶水烟青
何由跨犢閒來往日聽先生講道經
　　　陪同年劉霖劉鶴臯歐陽銘題三徳院
寳地登臨一惘然故家喬木寺南邊銘鐘猶記甘泉里
題壁重看至正年(予先世登科嘗/題壁於此故云)萬里風雲通北極五
湖烟浪隔南天同遊況有同宗好事業應期乆逺傳
　　　和答萬訒
家住雲亭河水東亂來門巷往還空避時猶擬尋秦洞
獻賦虚懐謁漢宫松塢乍晴烏啄雪桑林欲暮鳥呼風
感君晏嵗能相顧尊酒誰知寂寞同
　　　題滄洲書舫圖送張子明歸武夷
滄洲逺在武夷西九曲尋源路恐迷潭面晚晴花苒苒
岩腰春暝草萋萋何年對月思朋好此日看雲信杖藜
安得從君棹書舫酒壺詩帙鎮相㩦
　　　題糜朝英園居
城東園居隠者家五畝十疃連桑麻老人自浴丹井藥
稚子重種青門𤓰花邊酌酒驚雨過湖上吟詩愁日斜
昔賢高蹈可同調莫遣風塵侵鬢華
　　　題芝草圖
五色靈芝見者稀畫圖葉葉動光輝草間白雪明可掇
石上紫雲愁欲飛幽人已喜咏伐木歸士多勞歌采薇
湘南三秀思並薦漢武齋房今是非
　　　題張彦輔枯木坡岸畫軸
秋宇道人畫枯木縱筆所至皆天成瘦蛟出石雲氣潤
獨鶴横江霜影清荆門送客愁欲暮澧浦懐人傷逺情
望中秋意入慘淡何處青楓聞鴈聲
　　　奉寄辛檢校好禮總兵進賢之北山
省郎何處屯兵乆彭蠡湖西是北山飛箭定穿蹲虎石
放船時過落星灣五年魚鳥知營陣百里樵蘇絶塞闗
聞說嘯臺高百尺題詩頻寄故人還
　　　題定元帥清江横槊亭
將軍亭子蔚崢嶸高壓清江百尺城馬上鐃歌來獻㨗
幕中尊俎坐談兵石龍鱗甲眠秋雨金鳯雲沙照晚晴
南望葛峰同峴首他年遺老寄雄名
　　　晚酌胡守中湖亭同曠伯逵賦二首
楊栁中間一草亭石橋流水帶廻汀日含細霧明丹閣
雨逐凉風入翠櫺萍底霞翻魚漾鬛竹間雪墮鶴梳翎
樓臺北渚催殘景烽火西山隠落星
　　　其二
公子幽居湖水西葦籬莎徑踏春泥門前車馬有誰到
池上犁鋤還自㩦當檻栁枝垂葉短出畦𤓰蔓引花齊
㡬時載酒從栖隠日坐林隂聽鳥啼
　　　題珠林江口謝公廟與曠伯逵同賦
倒石源頭野廟開亂餘臨眺獨興哀晚山隔岸雲霞出
秋水滿江鳬鴈來王氣已消陳帝壘客愁長遶越王臺
烽烟西北猶傳警擊節酣歌首獨回
　　　秋日同曠掾史諸友㑹飲文溪道院時王子啓
　　　不果至分韻得深字
夾徑蒼松十丈隂落花仙館晝沉沉林間風定晚烟白
江上月明秋水深梧葉小忩憐醉卧芙蓉别院憶行吟
南園王子來何晚遥想吹笙度碧岑
　　　奉和李府判行華九日遊三華山
仙居逺在三華頂使節真成九日遊别洞幡幢通上界
亂山烽火隔南州雕弓隠月啼猿晚玉帳連雲斷鴈秋
聞說岩扉題句後綵霞長䕶殿西頭
　　　陪虞管勾幼悅坐王子啓南園竹林同賦
王子宅前千箇竹拂簷當户總蕭蕭土垣近出青相映
池水下通寒不凋上客頻留蒼玉珮佳人時度紫鸞簫
重尋載酒題詩處記取龍灣第二橋
　　　題友蘭堂文丞相所書為子沂賦
友蘭堂近古槐邊自昔王家表世賢曉露寒沾蒼玉珮
秋風香滿白雲篇同心有待成三益異代相看已百年
相筆輝輝華匾在好勤忠孝答皇天
　　　羅明道載酒出江寺與曠伯逵痛飲經夕而去
　　　因共賦詩為别得江字
白髪羅含偏好客衝泥載酒出林矼來尋僧子烟霞地
醉卧山人雲霧忩薜荔晴沙深晚徑芙蓉疎雨滿秋江
獨憐此去青峰隔城府何由更識龎
　　　寄題麾羽軒
諸葛南征且未回城頭華構立崔嵬手麾白羽當軒坐
目送晴雲度水來士馬合圍魚貫出旌旗分隊雁行開
極知裘帶從容地笳鼔時時送酒杯
　　　送别虞管勾幼悅上贑迎候御史却還省中
郎官迎候繡衣歸十月清霜傍馬飛省署總推容禮盛
邊隅人報簡書稀星横野戍烏啼早日落江城鴈影微
千里嚴程當晏歲驅馳莫遣壯心違
　　　題草堂
胡君舊宅龍江上五月清風一草堂霧隱松蘿分曉䕃
雨翻蘭杜浥秋香連峰當户明書幌流水交渠映筆床
此日從公趨幕府能忘高咏向滄浪
　　　送蕭子所之九江謁劉太守楚竒
嗟子頻年事逺遊又㩦書劔謁邦侯潯陽亂後多公館
樵舎新來有客舟野樹盡含山雨潤江花初結渚雲愁
釣耕得似歸來好甘竹溪南有故丘
　　　别淮南帥府戴照磨因使還鄊復赴淮南
丞相提兵闕下來淮南幕府一時開從軍王粲應能賦
草檄相如獨擅才萬里闗河通驛騎五雲樓觀接蓬萊
鄉山寂寞兵塵裏愁絶征人奉使回
　　　出西郊登山望城中感賦
雙塔金光隠夕隂孤城寒氣日蕭森山圍疊嶂黄牛聳
水落廻塘白石深涼日松杉空苒苒秋風禾黍自沉沉
東南千里兵塵合愁絶春時悵望心
　　　答定上人將歸青原
上人伐木東鄉去城下渡江秋水深百里雲山還獨往
幾時烟寺却重尋衲衣尚想南軍送貝葉應同西祖吟
回首青原峰上月相隨應觧照歸心
　　　送别陳宜歸龍興
豫章城闕倚晴虹公子東歸道路通表裏湖山烽火後
東西樓觀畫圖中誰家楊栁秋霜落何處芙蓉暮雨紅
錦帶吳鈎看騰踏臨岐呼酒别青驄
　　　賦通天岩送曾魯卿歸贑岩後有小岩名曽公
　　　岩
曽公岩在通天側舊是曽公自鑿通東望不堪遭亂後
南歸却憶向岩中春隂虎卧千峯雪日落猿啼萬壑風
城市别來應少見看雲長是憶曽公
　　　九日登大塔次楊公榮感事一首
清秋絶頂俯巑岏危磴如行百八盤北雁不來天窅窅
南船初上水漫漫人亡已嘆秦筝廢事往空悲趙璧完
落日昏鴉愁滿目若為渡海逐飛翰
　　　寄鐡柱觀左煉師
紫霞樓上左仙翁還向南塘在玊隆虚闕飛鳬雲影外
亂山騎虎月明中銅駝荆棘秋風落鐡柱波濤海氣通
别後玉簫渾少聽令人長憶萬年宫
　　　蕭鵬舉以生雉貺余賦詩答之
故人為我致山雞十里筠籠謝逺㩦繡尾喜當寒草見
錦毛愁向落花迷仙岩尚憶栖雲石書館應憐踏雪泥
飲啄未能諳野性題詩先遣報南溪
　　　送杜徳明歸豫章
雲白江寒雪未消歸人初發望仙橋船頭凍酒驚浮蟻
劍底春衣憶解貂湖雨暗沾徐穉榻山雲長隔綵鸞簫
喜聞仲氏林居好舊隠何時許見招
　　　奉和孫景賢遊韶口永福廢寺
韶口人家㡬處存鳥飛日落見孤村梵宫草滿埋銅瓦
虞廟苔荒合石門流水忽驚秋露冷好山長是晚烟昏
故交最憶前村客不獨東偏段與温
　　　元日述懷和答楊公平
江雲閣雨復纖纖急雪飛來忽近簷門掩不知花盡落
樽空但訝客頻添年光有待愁初破風物無憑俗漫占
隣屋春盤初料理新來蓼薺故多甜
　　　新年次鍾彦卿
新年舊恨與誰論破屋荒村獨掩門野雪蒼茫迷井竈
江雲掩冉逐旗旛分來菜本烟初潤落盡梅花雨更繁
老鴈悲鳴方北向憑高無奈楚天昏
　　　春日書懐次胡中翁
重簾風細雨波寒亂後逢春儘笑懽江渚有烟晴淡淡
鄉山無雪翠盤盤歌殘白苧銀屛曙舞罷青萍錦帶寛
西望故園歸路近滿林桃李待君看
　　　賦白鵲臺送王子敬之贑
翠玉樓西白鵲臺當年曾見鵲飛來舊遊寂寞人何在
晴日蒼凉花正開二水合流喧虎口五山盤伏起龍堆
殘碑零落層城曲想見題詩上紫苔
　　　齋前山茶盛開承胡中翁王厚徳㩦酒賞之賦
　　　茶字
為惜墻隂一片霞張燈㩦酒出西家要令清夜酬懽賞
不遣東風負嘆嗟香霧暗沾千葉翠綵雲低䕶萬團花
知君不盡尋芳興賦罷宫茶賦粉茶
　　　送袁煉師胡思齋過南溪併柬蕭孝友
山路初晴故少泥喜聞二客過南溪隂岩騎虎穿雲氣
錦樹聞鶯駐馬蹄酒熟定從花下飲詩成應向竹間題
相逢為謝蕭徵士何日西峰得共㩦
　　　再贈王石泉
禾黍橋南君故家仙遊時喚鹿将車穿雲慣識金芝草
掃雪頻收石乳花流水閒通蒲澗冷青山低䕶藥欄斜
何時高頡飛瓊珮從子春城嚥海霞
　　　答定上人留楮陂隆福寺寄示二首
城郭歸來思采苓又聞飛錫過江亭水光净想禪心白
山色遥瞻佛頂青令節題詩蒲截簡清宵煮茗石友瓶
山房幽賞何由共長恨傷時醉未醒
　　　其二
路入東鄉多翠岑陂灣猶記昔登臨上人方丈水竹浄
丞相祠堂烟霧深幾葉𤣥文遺古梵百年勝地築黄金
浮雲空切興亡感分手何由論素心
　　　和劉府推中孚劉學録仲美諸君遊金華山兼
　　　懐曠監州二首
白斾横江事已非燒餘林麓轉稀微山中殿古仙長在
雲裏庵成人未歸武姥漫遺蒼玉珮石人猶擁紫霞衣
兹遊不盡懐賢感鶴影蕭蕭月滿扉
　　　其二
一巘盤廻萬壑分故人曾此憩清羣鴈鴻已失孤飛影
鸞鳯空餘五色文詩塜乆埋江上草使車遙隔嶺南雲
獨将一掬傷時淚忍對黄庭說右軍
　　　快閣僧房賞瓶中牡丹賦呈王使君
折得新花馬上歸天香撩亂入春衣玉欄霜曉寒初破
金谷雲晴暖欲飛宴罷最冝燈下見亂餘應怪草間稀
洛陽池館今何似誰與題詩送夕暉
　　　遊武山
武山千丈石為城縹緲西來紫翠横上砦雲連中砦起
南岩鐘應北岩鳴林含雨氣龍歸洞風度松聲鶴載笙
仙客不歸塵世換為君倚劒望蓬瀛
　　　贈徐山人
亂餘山水半凋殘江上逢君春正闌斗自指南天杳杳
星猶拱北夜漫漫漢陵帝子黄金盌晉代神仙白玉棺
回首風塵千里别故園烟雨五峯寒
　　　寄贈印山黄廵檢進賢
茫茫江海暗烟濤公子臨邊事武韜野砦入雲山似印
懸岩飛雨石如刀馬頭獵罷秋風起劔底詩成夜月高
寂寞林居最相憶塵埃凉滿舊綈袍
　　　題生色海棠
生色海棠誰畫得清溪着色最清真柔條破玉枝枝潤
細蕊埀絲朶朶勻神女行雲巫峽曉仙娥泣露錦江春
金盤華屋毋煩薦日射銀屛正惱人
　　　挽鄧子益
猶聞卧病柘塘村忽報㝠栖斂緑原哭母僅餘三日淚
憶兄空斷十年魂蔵書已逐家人散吟巻翻憑故友存
亂定重尋迷舊跡蕭蕭秋草閟荒園
　　　夜宿永古寺與孤峰上人談詩
蓮花池上月如霜金地無塵夕景涼海蔵暗浮龍影動
露盤微注鶴聲長雲栖梵鉢留僧共風隠銖衣䕶佛香
一夜不眠聽說法雨花撩亂滿禪床
　　　過淘金站
亂餘無地寄登臨斷隴荒郊噪野禽山勢只今餘減飰
驛名依舊記淘金仙遊尚想浮篙度野戰空悲折㦸沉
已分扁舟夜漂泊月明偏照淚沾襟
　　　過永和同子永劉憲史遊清都觀謁蘇黄二先
　　　生祠
金華仙人玉局翁清都臺觀五雲東十年喪亂殘碑在
前代風流二老同海蔵出雲龍起蟄松壇過雨鶴盤空
傷心落日滄江上萬疊青峰照蕊宫
　　　曠維寧於舟中架屋名臨清軒
曠子雅懐江海情船頭葺屋愛臨清波間明月有時墮
水底白雲終日行幽鳥踏波看洗盞老龍抱石聽吹笙
傷心華屋成塵土便擬從君覔翠瀛
　　　送芳上人遊興國清凉寺併柬竹間禪伯
又飛雲錫度林闗好去清涼第一山寳氣定隨樓閣見
禪心長共水雲閒幡幢說法千華裏瓶鉢看經萬竹間
從此岩栖相見少肯將詩句落塵寰
　　　雪夜宿武溪温氏明日賦詩柬存與茂林
流水鳴沙雪漲溪故人家住竹園西亂餘最愛詩能賦
寒破偏驚酒滿㩦石壁松杉當夜落野田薺麥望春齊
何時濯足桃花渚醉踏船舷聴鳥啼
　　　答胡思齋寄山花數枝
故人采藥武婆岡折得山花逺寄將晴露微微沾野珮
洞霞冉冉落書床䕶風愛近銀屛暖分潤驚浮玉井香
看過青春應尚在能來莫負酒盈觴
　　　胡思齋遊武山寄松花一枝古詩一首賦此奉
　　　酬
西華絶頂逺人羣還有松花結紫氛昨日寄來猶帶雨
清晨把玩欲生雲品題秀句驚初見服食仙方恐未聞
即遣穿岩收綘雪茯苓同煮定期君
　　　和答舎弟子彦自雩都寄詩併喜性舉亂後歸
　　　自殊鄊
春暮書回百感生殘年送别最闗情雲飛逺道千峯暗
花落深林獨樹明苜蓿乆荒良驥病稻粱未足旅鴻驚
遙憐稚子生還日不得相從咏北征
　　　寄蕭文學
故人意氣眼中稀長憶相尋扣竹扉林下掃花留客坐
溪邊折栁貫魚歸詩題錦軸聯珠潤酒注山瓢汎玉肥
十里秦青塘上路醉歌猶擬踏斜暉
　　　奉寄周思忠其先丞相益國公於余六世從祖
　　　常徳府君為同年進士凡誌銘哀挽及倡和詩
　　　文槩見於周氏所蔵遺書當時嘗録以歸遭亂
　　　逸去因再請于思忠必有以相慰答也思忠有
　　　弟思廉極相友愛余往來城中嘗寓其書舍云
皎皎周郎玉雪妍由來相裔故多賢家蔵文字三千巻
市隠才名四十年當户蓬蒿深過雨滿庭荆樹艶晴烟
向來對酒題詩處尚想虚庭一榻懸
　　　其二
益國勲名盖世賢昔人寂寂記同年死生闊絶寧多托
文字牽連幸可傳珠浦荒丘餘草莽武陵流水隔神仙
亂來舊録慚飄落煩與題封寄數篇
　　　過武溪江南弔故人劉仲美墓
惆悵江南土一坏斯人地上不勝憂為親奉檄嗟無及
忍病吟詩死未休澤國風塵行處晚海雲烟雨夢中秋
故人題碣知何日即恐荒漫失故丘
　　　聞鶯
南溪喬木三千尺葉底黄鸝四五聲公子多情休挾彈
佳人注意漫調笙乍辭谷口低寒雨更駐花梢弄晚晴
何日簫韶雜鳴鳯龍池桞色滿瑤京
　　　武山下夜宿同蕭子所分韻得雲字
四月十日晚逢君落花滿地翠紛紛水流丹壑向千里
月上青天無片雲典衣沽酒惜春盡刻燭題詩愁夜分
終然聚散安可極淮海㝠㝠孤鶴羣
　　　題螺川秋望圖寄周思忠
水東之山千萬重西岸亦有雲騰峯望中不盡傷秋興
塵外永懐高世踪古寺垣墻深薜荔平原臺榭隠芙蓉
何處還尋讀書舎時聞琴奏出雲松
　　　汪陂館中贈蕭子儀
北岩虚館少經過之子能來逸興多滿袖新詩看不厭
當筵短劔醉還歌落花深巷愁春雨細栁廻塘汎夕波
好在讀書叢竹下題詩頻遣慰蹉跎
　　　六月自汪陂聞警登武山宿雲峰寺余弟子野
　　　有詩依韻述懐
西上雲峰一振衣烟林風磴轉稀微岩前虎出日欲落
洞口龍眠雲乍歸秋意又催南國鴈客懐長戀北山薇
淒凉不寐愁烽火洒洒飛泉近竹扉
　　　遊觀山寺觀山谷太史留題詩刻
白石塘西涉磵碕赤欄橋外轉逶迤洞門流水千年在
古殿隂風六月吹葉暗烏巢秋哺早泉流蛙坎夜鳴遲
(有泉竅其/鳴如蛙)金銀夜氣誰能識光采空遺太史詩
　　　題蕭氏竹所
故人已上青雲路舊隠猶懐翠竹林碧篠團沙秋漠漠
蒼根抱石午隂隂論兵幕近閒看劔留客筵深静聴琴
擬乞長竿釣鰲去高槎雲海思沉沉
　　　余弟子彦歸自雩陽程尹幕中承寄墨檜畫軸
　　　併題以詩其尚友高致可嘉因賦以答謝之
雩陽政誦藹如泉猶覺高風早愛賢綵軸逺煩千里寄
銀鈎驚見一詩傳池邊洗墨雲生石花底鳴琴月照絃
坐想才名嗟濩落愁心先寄峽中船
　　　答劉誠本寄贈墨檜色竹二軸
慘慘墨株龍首蜷離離翠竹鳯毛鮮一時妙筆能兼致
千古清風有永傳滄海釣鰲誰是客銀河載石故能仙
相思無那濠梁興却望空山憶往年
　　　有感
棼泯絲繩不可治縱横豺虎竟相違春秋有戰元非義
曹檜無風不足思野廟祭餘烏逐逐荒城人散狗纍纍
風塵滿地居難卜山澤何年草可蓍
　　　將入富田過深溪聞康山長宗武以視親藥留
　　　義山堂不果訪賦詩奉寄
暮入深林路欲迷還聞藜杖出山西親庭藥裹應常問
仙館松醪得共㩦落日横江驚虎鬬殘星隠樹聽烏啼
相看去住成愁絶猶擬追尋過别溪
　　　宿下澤顔氏山齋奉柬允大昆仲
顔家兄弟好幽栖洲掩岡廻路欲迷萬叠青山雲上下
一溪流水屋東西夜筵樽俎銀花落秋雨階庭玉樹齊
惆悵相逢即相别遺書晏歲擬同㩦
　　　過鳯岡趙憲史仲思隠居茆堂
鳯岡東上見茆廬知是青原隠者居溪水當門宜把釣
石岩傍架好蔵書湖山毎恨論心晚城市長疑見面疎
雅志澄清端有待風塵滿地欲何如
　　　八月十五夜玩月龍塘黄氏館中聽王伯允歌
　　　詩時值夏江上警報甚急
駕鶴峰頭月上時瘞龍塘下客行遲十年殺氣何時息
萬里流光有所思北去鴈鴻天似水南飛烏鵲夜多枝
酒酣顧影那能寐坐聽王郎說劍詩
　　　田舍夜坐呈子中兄子彦弟
洪家塘下青楓樹草屋相依謾一區物色已隨時事異
月明偏照旅懐孤殊鄉有客歌黄鳥空谷何人嘆白駒
故里凋零歸未得秪應隨地老樵蘇
　　　㩦妻子入石龍山
十年奔走困風埃此日飄蓬未擬回謾說管寧浮海去
真成龎徳入山來窺猿驚挽崖藤落尋鹿疑逢石壁開
從此畏人問名姓短衣草具儘徘徊
　　　幽事
城郭風塵故可傷村居幽事未能忘閒拈桐葉供題字
時採茆楂當裹糧避雨偶尋松作盖卧雲聊借石為牀
向來長物成多累始覺蕭然勝故鄊
　　　九日奉柬劉方東
高秋寂寞逢佳節盡室飄零愧苦顔那有茱茰分客舎
偶隨貝葉落禪闗故園細雨黄花外絶塞愁雲落木間
多謝高情相慰藉若為㩦酒上青山
　　　曉起
墟落蒼涼曙色催雞鳴已斷鳥聲回千峰宿雨隨雲散
萬壑奔泉隠地來客路葉飛隨處有故園菊在為誰開
愁來心緒渾無頼自掩柴扉坐緑苔
　　　過沙村聞思菴因記往年孫理問奉參政全公
　　　檄命駐兵山中招徠東南之負固者時余客軍
　　　中留劉君方東所常從孫侯遊菴中溪山不殊
　　　風塵方張懐念今昔因賦詩柬劉并識余志
故人孫宰憶同遊躍馬分麾駐上頭塞外旌旗非舊日
山中鐘磬自清秋雲松暝合侵崖徑霜葉寒飛撲澗流
滿眼風塵愁更住為君惆悵獨登樓
　　　悲風
悲風野燒斷平原竟日南天毒霧繁十日羇窮徒自苦
百年生事欲誰論荒村日落虎争道敗屋天寒烏啄門
不待他時苦陳迹眼前興廢已銷魂
　　　仲冬二日由下徑輿疾還珠林悼風景之頓殊
　　　幸茆廬之無恙喜賦一首
村橋路斷日無光不似常時入故鄊野鼠穴糧依蔓草
田烏啼子上枯桑偶逢遺老兒孫盡欲問西隣井竈荒
慚愧竹西池上路依然風雨一茆堂
　　　二瑞詩(有序/)
　　歳壬寅夏旱匡山之陽有泉溢焉曰聖官潭流衍
　　五六十里鄊人因為陂堰以灌溉歳則大熟既而
　　石臺蕭氏家産異草或以為芝匡山康宗武氏為
　　文以美蕭氏因引潭水靈泉合芝草為東鄊二瑞
　　云
東山二瑞總稀竒最愛蕭家五色芝翠羽凌風偏叠葉
紫苞團雪欲分枝題詩頻憶登臨地對酒還傷䘮亂時
更擬濯纓潭上水從君採藥事遊嬉
　　　東園雨坐書懐
鳥自鳴春花自開離人去住總興哀荒村道路兼泥潦
故里田廬半草萊萬姓瘡痍誰復問羣雄爪角自相摧
東南竟日愁昏黒消息虚傳首屢回
　　　哭曠伯逵
誰云死别且吞聲四海相知一友生金石消磨心尚在
雨雲翻覆事難平兵前有檄求顔闔江上何人葬禰衡
文字飄零家室散為君忍淚記深情
　　　訪張其玉山居
十載奔馳未息戈幽人依舊碧山阿小橋斷岸穿楊栁
高竹清池䕃薜蘿抱膝真成梁甫嘆過門空感接輿歌
田園坐廢還漂泊辜負東臯雨滿蓑
　　　世亂
世亂還家未有期青山深處且追隨聞雞屢覺晨飡早
防虎猶驚夜卧遲土屋笋高懐北牖野田禾老憶東菑
珠林江口誰能到日日看雲有所思
　　　題竹圖贈鍾子與
午忩書困罷臨池愛寫篔簹石上枝高節豈容塵土混
苦心惟許雪霜知光分汗簡魚蟲古聲合仙竽鳯鳥遲
頭白鍾期相見晚為君惆悵一題詩
　　　方丘生自號蒲衣道者由安成武功山避亂贑
　　　之興國邑令陳文彬為築長春道院以居之
曽騎黄鶴下青山又憩長春候紫闗㶑水月明花窅窅
武功雲散草斑斑偶㩦竹杖尋仙去閒看蒲衣採藥還
翠壁丹書如可訪石門鐵鎖定高攀
　　　贈别袁性淵併寄舍弟子彦
故人昔别還相見異縣新秋復逺違百里放船將出峽
十年對酒共沾衣雲生絶磵魚龍出月落荒江鸛鶴飛
有弟飄零定相覓為言憔悴㡬時歸
　　　夜宿三台東楊煉師
三台山祀浄明君香火新從葛井分案上道書秋後寫
空中仙樂夜深聞星埀天近連青野雨過山空起白雲
更有雷壇人不到十年珠樹鶴成羣
　　　謝陳尹文彬惠𤓰
喜聞令尹𤓰田熟初折還能及逺人帶雨抱來青玉潤
含霜剖破紫瓊新客懐洗滌清無暑農圃歌謠政有神
待報獨慚瑤玖後題詩頻寄錦江春
　　　㑹飲柬鍾仲安
亭高碧樹起秋風上日開筵勝集同燕子歸時先野客
鶴羣飛處有仙翁流霞注酒驚初醉急雨催詩愧未工
珍重一時文物盛他年如見畫圖中
　　　留别方丘生
道人手把玉芙蓉身着蒲衣瘦似松錦水市中行賣藥
金雞嶺下坐聞鐘養來乳犬能馴虎放得神魚解化龍
塵土滿懐還惜别何年笙鶴定相從
　　　秋日承薛克恭馬君佑艤舟相問留尊酒而别
江上柴門閉夕楓沙頭官舸繫秋風過從敢恨論交晚
漂泊翻憐避地窮斷鴈烟波千里緑落霞烽燧五更紅
逺㩦春酒還相别獨酌空懷二妙同
　　　入城
江水依然抱石磯獨行空感舊遊非晚山當户日初落
秋草滿城人未歸田鼠引羣穿井出山雞求食傍簷飛
向來車馬東門路忽憶朋遊淚滿衣
　　　遣送茶器與歐陽仲元
金樽翠杓非吾事瓦缶甆罌也可憐急送直愁衝暮雨
逺攜應得注寒泉枯匏乆厭山瓢薄凍芋空嘲石鼎圓
撲室栗香春酒醒能忘敲火事烹煎
　　　和彭伯圻由武溪寄示
惆悵溪南寄短吟春光還共客愁深孤舟人去江浮雨
二月鶯啼花滿林載酒已憐行處逺駕車猶擬夢中尋
越王臺下東流水不盡當時送别心
　　　春日江上對酒柬僧惟善湯子敏蕭居仁
溪上桃源自可尋落花流水晝沉沉雲連木栅藤蘿暗
日轉柂樓楊栁深㡬處鴈羣歸塞北誰家燕子掠波心
十年漂泊還相聚莫惜酣歌酒滿斟
　　　送僧惟善歸省豫章
龍門徑裏雨如烟雲木蒼蒼呌杜鵑江上客懐悲往日
山中草色記流年飛花雪片沾離席垂栁春隂拂畫船
忽憶鍾陵烽火後湖東水長浸𤓰田
　　　送湯子敬之寧都併柬王太守姜煉師
此日聞君事逺征還從瑤嶺上金精百千萬叠晚山出
三十六灣春水生龍去石潭黄竹暗鳥啼仙洞菊花晴
定陪五馬題詩去憑報山人載酒行
　　　憶伯兄子中仲弟子彦
鴻鴈哀鳴雪羽輕鳯雛飛去錦衣明常時見月憐兒女
此日看雲憶弟兄下徑春深桐樹暗湘鄉雲浄峽山晴
何時共對珠林酒日倚東風賦紫荆
　　　閬川
一洞深連三十里兩崖高擁百千峰溪流交路頻穿草
日色窺林半隠松野碓舂泉秋雨急土窑煉石晚烟濃
雲深不記平畬路月落時聞資福鐘
　　　見搗竹為紙者人多貨為楮幣感而有賦
斬竹踏泥泉漬香蒸雲搗霧洗成漿一簾春水琉璃滑
萬叠晴雲玉版光蜀郡鸞牋勞拂拭秦人魚網費評章
遙憐叔世滋奸偽鬼幣翻崇簡牘荒
　　　山樓秋興和友人韻
水口何年别起樓登臨亦足散羇愁泉聲近報山中夜
月色遙分海上秋訪古長懐尋馬跡探幽猶擬上牛頭
西岩聞有花如雪載酒還能共醉不
　　　九日卧病戲柬王伯衢
重陽獨卧高齋雨此日兼懐故里秋滿眼菊花愁共把
多情藥物慰相求江湖又報兵戈合田野何由瘴癘收
聞說西樓賔客盛昨朝攜酒上牛頭
　　　讀薩天錫詩
三䇿當年動赤墀一官南郡奏朱絲參軍情性丹陽酒
御史聲華白下詩騏驥雪迷沙苑道鳯凰春隔上林枝
江淮蕭瑟風流逺獨坐秋山有所思
　　　病起述懐
彈冠振席颺輕塵曉日山頭發興新藥裹於人真不負
酒杯從此便須親山田露冷花如雪石洞雲香草自春
十日不行林下路偶看黄菊過比鄰
　　　水口田家
水口山腰三四家楓林茆屋帶蒼葭野人敲火夜然竹
溪女踏雲朝浣沙水落寒潭魚可捕草肥秋壠兎堪罝
有時刀槊還登砦雞犬蕭蕭隔暮霞
　　　和答湯子敏山中寄示
青杉錦樹連東村怪禽野狐嘷北原客居岑寂且自遣
人生艱難安可論偶尋柿葉寫詩句更折梅花開酒尊
坐想好懐渾不寐蕭蕭霜月上柴門
　　　其二
行李十年愁艱險空山忽聞驚旅顔懐賢忽恨清夢結
傷亂獨覺危心頑𤣥猿落日相呌切白鳥晴雲孤去閒
聞有早梅開澗曲却思乘月弄潺湲
　　　其三
感君意氣早相親况復同􁂞業倍新歸鴈謾嗟中澤晚
啼鶯遙憶上林春讀書自昔輕千駟力稼寧能計百囷
晏嵗山中卜隣好白頭還許往來頻
　　　有詠胡麻花者同賦一首
挺挺芳莖節節花輕盈有態瑩無瑕金繩雪鑄千鈴小
寳樹霜懸萬盖斜雲影蘢葱栖翠隴雨香歴亂撲晴沙
苦心獨抱秋房冷㑹壓瓊脂滴絳霞
　　　寄謝可用
五年不見謝𤣥暉長憶澄江送客歸風雨驚心佳節換
江山回首舊遊非荒城日落羣烏集極浦天寒一鴈飛
仙女峰前金橘熟題封何日到林扉
　　　送青原無塵虚室如海三禪僧往東山迎湛上
　　　人一首
好去東山迎湛師凌空飛錫見三枝青年海内遊方遍
晏嵗峰前度嶺遲磨衲舊蔵從世換貝多新譯少人知
塔前又報黄荆長萬一同來慰逺期
　　　寄孫子林白描芙蓉
孫郎作縣有高情閒把芙蓉學寫生玉柱静含秋露白
銀屛低立曉風清洞庭水落愁新浦錦里霜飛憶故城
亦擬放船螺子港㡬時呼酒看秋晴
　　　題趙子深山水畫軸
我觀畫圖之青山百叠巉岩那可攀長松更出危石上
飛瀑政在雙崖間草堂流水鈎簾逈野艇横江收釣閒
安得手招王子晉共乗笙鶴望遙闗
　　　承曠維寧寄詩併惠茶紵依韻奉答
方嘆殘冬滯逺遊忽承清貺滿床頭石泉煮處疑山雨
野服成時稱海鷗梅崦雪消雲擁棹華峰天浄月窺樓
明年西上花如錦載酒端期破旅愁
　　　乙已正月八日雨避抄寇由南富入王山
東沔重圍勢已摧南門烽火劃相催塵沙逺逐離人去
風雨潛隨暴客來草色漸從燒後長梅花偏向道傍開
極知行路難如棘已信愁心冷似灰
　　　戲答郭慶守子文
支離漂泊愧無聞誰遣題詩到野雲春去最憐花解語
年荒空擬鳥能耘因風楊栁全無頼出水芙蓉故不羣
一紙未能酬濩落百壺那得致殷勤
　　　雙鸛巢松次蕭先生韻
江上喬松偃舊梢春風喜見鸛來巢竦身已覺天門近
振羽時驚雪片抛營構能忘塵世累擇栖終托歳寒交
清平氣類推先兆麟鳯行看在藪郊
　　　蕭後峰有詩約諸君暫歸流江賞花因更賦
　　　奉酬併呈同遊諸作者
江上春晴花正開酒船況自水西來便令鴨緑分金甕
莫遣猩紅上翠苔三月燕鶯應乆待幾時車馬徑須廻
多情逺謝蕭文學衝雨題詩特地催
　　　春日述懐二首答蕭翀
亂餘無地托幽栖滿目風塵失故溪身拙自憐蠶縮蠒
家空偏感燕巢泥草生北渚愁矰鴈花落東郊憶鬭雞
抱膝獨成梁甫嘆故人何許重相攜
　　　其二
落日荒村斷往還閒居空復嘆間闗溪鳬對浴栁當户
野鳥亂啼花滿山夜雨懐人魂夢逺春風欺客鬢毛斑
相知頼有王司直呼酒時時慰旅顔
　　　雨坐柬湯子敬
閉門三日雨如麻想見高情逺俗譁止酒能忘杯泛蟻
抄書應喜字翻鴉江通野水廻春漲雪壓雲山隠暮霞
明日好㩦青玉杖衝泥來賞石榴花
　　　再和題故里田舎
嶺腰種麥嶺頭麻土屋門深静不譁鄰舎編籬防暴虎
兒童分食餧慈鴉好山夾岸團青玉流水穿畦注白霞
細雨荷鋤歸向晚滿庭落盡米囊花
　　　喜家僮至
西行㡬日離柴扉還說來時燕子飛日射水田禾葉暗
雨浮山隴豆花肥池魚吹水春萍薄野鳥窺巢夏果稀
早晚歸來酒應熟便㩦稚子笑牽衣
　　　别王子譲
憶過宣華望大村欲沿流水訪桃源山中雲石千年在
江上烟濤五月翻直擬勲名酬竹帛肯将文字徇華軒
亂來知已如君少慷慨臨風不盡言
　　　閱王子譲所集長留天地詩
長留天地知何物不在尋常文字間莫信螢光生腐草
須知寳氣出名山亂餘制作和平少刪後篇章採録難
曹檜有人思雅頌百年氣運總相闗
　　　讀辛好禮閩中詩感賦一首
當年騎馬入閩山一路題詩記客闗誰遣精魂留海上
空遺咳唾落人間兵戈何計牽微禄瘴癘徒聞困旅顔
風雨小忩孤燭夜為君掩巻淚澘澘
　　　和歐陽仲元流江留别
歐陽於我同年友客裏相逢奈别何濁水黄塵俱汨沒
丹砂朱紱兩蹉跎錦塘風起花如舞仙洞雲飛鳥解歌
我自思歸君更往愁心如月照長河
　　　八月十五夜承夏仲寅停舟邀飲江上有作和
　　　韻
斷岸荒榛一片秋駐㠶感子意綢繆㡬家明月窺瑤席
此夜清風動綵舟桂影拂雲通海色角聲如雨說邊愁
多情共對金陵酒腸斷他年獨倚樓
　　　奉和彭伯圻過流江相尋不遇之作
十年江海舊相知何事重逢竟後期亂定總知為客慣
别來惟恨寄書遲㠶開極浦雲飛處酒醒空山月上時
聞有早梅花底約夢回長是詠君詩
　　　和蕭子所舟次流江相尋不遇題壁洲字韻
江流渡口春水發聞子繫船林下幽題詩忽滿西舍壁
把酒獨對南村洲可憐晏歳不相見何事青年奈薄遊
却憶甘溪烟雨裏打魚留客醉風流
　　　花朝和王伯衢寄示
到處花開不待招常年客裏寄今朝高林秀野含丹露
暖日晴雲透碧霄樂事已嗟隨逝水兵塵猶恐逐驚飈
秪今誰醉蕪湖酒腸斷東風十五橋
　　　春暮承劉子禮枉顧喜聆近作賦此奉酬
故人逺自山中至三月風花正渺然高館聽鶯憐白日
畫船載酒憶當年泥塗早識璠璵噐江海能傳錦繡篇
已覺愁懐劇傾冩裹茶猶擬試春泉
　　　客情
清明已過寒雨稀客情物色共依微庭前幽草忽如積
江上落花渾欲飛風雲慘淡隨長㦸塵土蕭條上短衣
雲亭江上麥田熟昨夜月明還夢歸
　　　初舍弟子彦將赴贑後聞留荷山曾氏館中喜
　　　而賦詩奉寄并呈子中大兄
贑水經年厭旅遊鄊山此日且遲留便從聴雨當懸榻
即免看雲戀去舟落拓田園聊自適沉酣文字復何求
高懐況有曽公子說劍論詩百不憂
　　　其二
愛爾東泉林壑幽石門深窈枕高丘鵲巢松樹將雛下
魚躍蓮池挾子遊雲屐登山時自補雨犁卧壠少曽收
溪隂石溜涓涓緑最憶來過時一留
　　　其三
舍南種竹近新鋤塹北抽茨亦舊除此日雲邊猶獨往
何年江上却同居衡門擬著潜夫論石室難藏太史書
亂定能忘酬唱樂歸來直釣錦溪魚
　　　題曾鳯山居奉母圖
乆聞奉母山中住驚見新圖帶竹扉窈窕碧溪愁獨往
艱危白髪喜相依草香夕雨茅容飯花繡春雲萊子衣
滿眼風塵行役感百年終養似君稀
　　　題楊懋臨所畫平逺圖有左煉師題詩其上因
　　　賦此繼之
花島茅亭帶寂寥松門石逕轉岧嶤何年流水出山口
長日白雲横樹腰楊子池前曾洗墨左師樓上憶吹簫
偶從鄰屋看題畫獨對春天悵望遙
　　　送白石上人遊江東
東望龍山一片雲飄飄徑度大江噴金山樓閣中流見
天界鐘竽白日聞鴈下湖田秋欲暮鳥飛淮浦路遙分
浮盃更過維揚去何處松岩譯貝文
　　　秋日承廬陵曲山蕭壽春過林居來謁臨别賦
　　　贈一首
秋露滿園桑葉飛逺煩江上問柴扉青山古道獨行晚
白髪故人相見稀細雨高原禾黍熟斜陽踈樹橘橙肥
殘年甚欲留君住何事驪駒只賦歸
　　　題羅岩雲樹圖贈丘𢎞道歸雩都
浮丘五月尋山去又見飛霜落翠嵐即買舟航問雩水
却看雲樹憶羅岩花迷谷口仙橋合石挂林腰佛閣㕘
歴歴舊遊圖畫裏思君長是望江南
　　　和答表兄嚴允升留别暫歸興國寓所因促其
　　　還鄊云
童稚親情我與君中年飄散忽如雲故園骨肉今誰在
異縣山川此路分月落鴈鴻猶顧影天寒烏鵲漫呼羣
白頭相望珠林下夜雨茅堂憶共聞
　　　富田文彦高先丞相信國公諸孫先是丞相故
　　　第及祭田類為孫冦所奪事平彦高盡復之為
　　　新祠祀丞相於故第盖盛舉也余過富川拜丞
　　　相祠因與彦高相見道舊於别也寫墨竹為贈
　　　復題詩以美之
丞相祠前竹滿墀亭亭風節在孫枝詎知雪壓霜披後
如見龍遊鳯翥時萬壑秋聲傳瑟瑟兩溪晴緑浸離離
新圖寫贈還相别晏嵗風流重爾思
　　　賦金精橘和蕭漢高因呈李提舉
金精橘子舊傳名仙女峰頭記漫生十月鉛霜凝綘色
千年石乳結𤣥精丹房蜜漬瓊脂滿赤顆湯浮火齊明
幸托靈泉注芳烈肯隨包貢侈光榮
　　　泛舟赴上麓道中賦
獨循西嶺泝沿洄遙見層雲擁阜堆石激驚波漂沫下
山盤斷岸洑沙回楊枝齊拂船舷度水鳥斜翻棹影開
便喜穿雲尋上麓不愁衝雨下魚臺
　　　題趙子深雪溪圖
清江趙子酒中仙醉畫雪溪今幾年雲垂極浦歳莫矣
路入高岸風凜然茆亭對雨者誰子沙溆獨歸惟釣船
還憶橋南聽鶯去春衫輕騎嫩晴天
　　　過西嶺下臨眺和蕭漢高韻
南村西崦路何窮草屋柴扉處處同山雉獨鳴千嶂雨
野鳬争颺一池風長懐石洞吹簫侣不見華峰採藥童
何許碧溪流不盡桃花源裏若為通
　　　江上即事柬雲衢王徵士
殘霞夾樹紅於火寒水無波黑似冰溪獺銜魚穿斷港
野禽啼雨上枯藤舟前風瀬餘千里屋上雲山出㡬層
嵗晏獨悲成濩落樓高還許共栖凭
　　　須歸
臘月四日寒氣驕江風颯颯雨瀟瀟行人苦病須歸去
故友多情莫見邀直愁故里泥沒馬兼恐禾溪雪斷橋
况復柴門喧稚子梅花落盡栁抽條
　　　題楊補之六七十歳時所畫淵明像併冩歸去
　　　來辭後
長憐放筆冩梅真何幸披圖識故人晚歳親臨歐禇法
清風却掃宋齊塵杖藜獨去斜川晚野服微吟五栁春
尚友交情千載上為公再拜一沾巾
　　　寄湯子敏伯仲
文采風流憶二湯春鴻秋鴈兩相望聞趨禾水趨螺浦
還在南塘在夏洋長倚華峰瞻過棹時尋松石認書房
田園官府俱勞勩白髪新來定㡬長
　　　嵗暮南溪柬諸君子
簷前白日又成晚溪上青山渾欲春晏歲偏傷多感客
異鄊猶有未歸人數株楊栁搖落盡一雙鶺鴒來徃馴
最惜酒酣羌管發霜風拂拂起梁塵
　　　寄題㑹昌陳氏近村小隱
潁川太丘賢子孫卜宅湘川還近村斜日數尖山入座
清風幾箇竹當門載酒每聞佳客至巻書時共野人言
若為攬袂去城郭逺訪桃花流水源
　　　早春登古城和羅惠卿
贑江清抱古城東春日登臨思不窮兵後人家寒草外
燒餘僧寺夕陽中粤臺曽駐東朝跡陳壘猶傳北伐功
長憶來遊鐘磬静獨憑高閣聽松風
　　　春夕有懐
竹爐瀹茗火初殘苔榭收書露未乾頻剪燭花知夜乆
偶拈酒斚覺春寒社前有客鋤𤓰地亂後誰家理藥欄
不為閒情愁不寐愛看明月過林端
　　　偶然
已分林居種薄田又從江館勘遺編一春聽雨憐今夕
獨坐看雲憶去年紫燕來時花滿樹鵓鳩啼處水生烟
極知出處闗吾道可得相逢是偶然
　　　詠春草
春來何地不芊綿浥翠含香故可憐渭水城邊寒帶雨
咸陽原上煖生烟楚宫舞罷飛蝴蝶蜀道愁多呌杜鵑
惟有墻隂青一片閒身相對自年年
　　　漫興
山下碧溪渾欲平溪邊春事總闗情定巢紫燕忽雙過
隔水雛鶯時一鳴凍入秧畦愁近雪光涵風浦愛新晴
南園草緑無人到應是滿林春笋生
　　　春暮
山木深深呌子規庭花冉冉送遊絲正憐白髪新添後
况是青春欲暮時高閣巻書看燕子小池對酒愛鵝兒
青山自信鄉園好歸計他年尚未遲
　　　春歸
東風吹雨過横溪兩岸隂隂萬木齊江黒未看王鮪上
山青偏聽子規啼停舟逺客勞相問載酒佳人憶共㩦
春色又歸愁未醒南園花落草萋萋
　　　春日登樓和溪南韻
碧澗青峰爛不收岧嶤百尺見飛樓風騰鸛雀雲間出
日射鯨鰲海上浮石浦草生迷客望龍門花落憶仙遊
知君劇有登臨興日日題詩倒甕頭
　　　去秋承王希顔自贑歸舟經白沙祠有詩相憶
　　　比㑹延真約以卜鄰江上兹春尋往聞又復西
　　　上矣賦詩一首奉寄併答往懷
承聞初出贑灘時千里風波有所思卜宅重尋流水坂
艤舟還訪白沙祠鹿門隠去柴車在秦谷歸來木鑱隨
海内故人零落盡白頭相見不勝悲
　　　江上風雨驟作
飛鳥㝠㝠故不喧江濤呼泡歘飛翻浮雲北去萬馬急
落日西沉千樹昏風捲虹光穿亂石山圍雨氣羃荒村
野人欲睡還驚起收拾殘書自掩門
　　　林卧
梧桐金井是誰家蘆葦荒城起暮笳宻葉不知微雨過
長空又送夕陽斜誰能林卧看無始自信天遊樂有涯
何事桃源人不到洞門終歳鎖丹霞
　　　八月
八月風烟接𣺌漫千崖景氣入凋殘夕陽欲下蟬聲急
秋水忽生鳬眼寒海内兵戈今日盛天涯道路古來難
祗疑蓬鬢經時短强擬愁腸對酒寛
　　　將歸南平發舟喜賦
梅演山前聞鴈來珠湖渡口放船回晚雲出嶺作疎雨
秋水滿江生緑苔故里風烟頻入夢中年世事獨興哀
飄搖莫戀詩千首斷送深憑酒一盃
　　　寄答劉仲修
君家自昔推名宦勝槩曾聞重此邦列騎旌麾專上郡
啼鶯花竹遶清江愁來弔古心情異亂定還鄊鬢影雙
聞說城闉渾不到碧山深鎖白雲忩
　　　其二
常懐巨嶺訪仙期更憶東昌對酒時四海風塵餘濩落
十年文雅擅瑰竒著書已辨魚蟲古覧徳猶嗟鳯鳥遲
喜得新詩千徧讀夜寒霜管不勝吹
　　　送羅楚材赴廣東之辟
辟書幾日到林間行李乘秋上庾闗已報炎荒開相府
定求藥物駐仙顔賔厨鹽送銀花白使舶香分錦鷓斑
南過羅浮莫留滯滿山松桂待君還
　　　和郭慶守秋日相憶
憐君心性早相如中歲鄉園喜舊居養鶴屢分瓶裏粟
送猫許䕶案頭書窪泉雨溢禾苗秀石嶺霜清橘柚腴
幸自往來便杖屨不煩童稚候輪輿
　　　奉和廖子謙先生江南舟中酒渴思茶見貽有
　　　作
謝公廟前江水清獨雁呌羣時一鳴雨連逺樹低欲暗
風颺小舟欹復横長吟子夜勞相憶擬和陽春愧不成
未應苦渴耽著作㑹見君王詢長卿
　　　送吳明理歸贑州寓舍
江上芙蓉作錦紅飄飄歸棹趂西風亂山正在波濤外
故里猶迷烟霧中四海交遊春夢逺十年流落壮心雄
小樓昨日登臨處尊酒寒花孰與同
　　　次吳明理登快閣留别韻
鬱孤臺下雙江流我昔繫㠶曾一遊蛟龍怒湧灘石夜
猿狖悲啼山木秋客懐衮衮不自極人生勞勞安可休
與君乍見即為别何以釃酒留輕舟
　　　寄表兄嚴允升
江上西風吹白蘋天南聞鴈獨傷神愁來望逺悲秋草
老去還鄊憶故人漫想紅顔騎竹馬總憐華髪戴烏巾
早憑收拾遊山屐歸把濠梁舊釣綸
　　　題蔡子敏墨梅
安撫諸孫子獨賢閒将幽思寫梅仙半生氷雪山林裏
十載風塵道路前東閣題詩雲滿樹高樓吹笛月當天
秪今冷蕋侵華髪圖畫相看一惘然
　　　觸事
眼見林櫻墜赤珠愁隨庭草積氍毺茶烟出户自明晦
花雨拂簷時有無把筆秖應酬笑咏杜門乆已厭奔趨
褵褷一㸃林梢雪悵悵幽禽不受呼
　　　題復初師松雲山房
禪房逺在東山下千尺青松一片雲偃蹇不隨龍起蟄
清高還與鶴為羣忩間挂錫尋珠樹石上看經識貝文
中夜雨香清不寐天花如雪落繽紛
　　　寄答劉子禮
聞君近賦悼亡詩憔悴鶯花四月時流水只今餘恨意
故園何日定歸期猶傳道路兵戈塞自愛山林歲月遲
憶過王郎尋不見子規啼斷石楠枝
　　　東舍新成偶題
自愛閒居帶小園不堪多難似荒村年年愁雨理蓬翳
日日傷春芸草根秋種漸看雞哺子夏隂猶待竹生孫
依栖倘逐禽魚樂來往毋煩車馬喧
　　　山中有懐左煉師
東風昨夜到岩扉觀物應知静不違碧嶂花開山入繡
緑池草滿水生衣巻書石上彈碁坐送酒林間負杖歸
却憶西山紫霞客仙遊何許寄書稀
　　　九月八日述懐
九月登臨拂㡌紗十年回首一長嗟只今城郭多秋草
何處池臺有菊花澤國雨垂龍影斷海天風急鴈行斜
清尊乆覆無煩問擬折茱萸試煮茶
　　　九日和溪道中和尹秉文韻
出山細雨復斜陽道上茱萸也自香逺客漫嗟同泛梗
故人何意共持觴芙蓉秋水才難並騕褭春雲興不忘
此日林居須種菊為君高咏玉山莊
　　　題劉艮山荘
何年結屋並滄江一徑幽通絶澒哤茭白叢深垂釣舫
冬青葉暗寫書忩隴頭種雨餘三畆灘面分雲自一矼
亦欲移家成小隠閉門高枕聴鳴瀧
　　　題和溪釣叟幽居
清秋溪上垂綸去幾日城中賣藥回十載看雲高興在
一時聴雨好懐開水邊薜荔懸青竹庭下芙蓉照錦苔
南望白泉深百疊願從招隠賦歸來
　　　贈别劉如玉
吾宗别有神仙裔風格如君故自佳早歳别多仍逺道
中年亂定更無家山中秀句傳堪誦竹裏齋居静不譁
好是城西三徑在便應鋤雪種梅花
　　　贈歐陽生棄家入道
知君結習在林泉萬里經遊憶壮年已解塵纓辭劍客
便披雲褐禮金仙清心獨坐蒲團月瘦影閒栖柏子烟
拄杖叩門端有約秋風來㸔逺公蓮
　　　題一鏡亭
一鏡亭前看緑池纎雲不動晚風遲團光翡翠驚相避
照影芙蓉欲並窺海兔浴毫凝夜白水蟲書字散寒漪
安得鑑湖三百里棹船高詠謫仙詩
　　　觀同年劉雲章詩集有留題三徳院聴琴老君
　　　壇等作感念存沒輙題一首於左方因以柬雲
　　　章云
乆别故人心惘然忽看詩句憶當年蛟騰古寺雲生壁
鶴去仙壇月滿天晚嵗歸栖真不負舊交零落總堪憐
宻湖好種埀楊樹為報春來繫釣船
　　　嘗柑子果
結根僻在贑山西風味何年入品題物色早煩天語問
甘鮮還共橘包攜霜餘鳥雀朝朝下霧裏鼪鼯夜夜啼
萬里中原荆棘滿獨拈青顆為悲悽
　　　雨中送蕭翀還南溪
江雲洩洩雨絲絲相送橋南獨去時歲晏秖傷為别苦
山寒應恨到家遲地毛乆報征輸急野哭猶傳戰伐悲
知有茆簷風雪夜若為擁葉共哦詩
　　　賦秋江寄贈友人
東南烟霧海門深悵望秋江萬里心鴻鴈欲來天漠漠
魚龍不動晚沉沉夕陽紅亂荷花浦暮雨青懸楓樹林
白石緑莎沙路逺扣舷可許一相尋
　　　贈曽如鑑山人(有䟦/)
君平嶺上兩松樹秀色叅天五百春喜有孫枝承世澤
獨窺𤣥秘啟神珍漆燈何代明金雁華表誰家擁石麟
我有先塋翳烟草殘年風雨倍傷神
　　昔曽文迪與弟文辿各植一松於其鄊崇賢之君
　　平嶺其大俱數十圍迄今猶存人謂文廸為大曽
　　仙文辿為小曽仙以别稱之如鑑盖其裔也如鑑
　　相地本之世傳而理辨精洽余甚慕之先時嘗約
　　其過余珠林相先塋謀更卜焉既而不果至兹再
　　遇於龍門山中相視惘然輙題此以速其來故末
　　句復深致意云時丙午年冬十一月南斗劉荆生
　　書
　　　江上見早梅
歳暮雲山意共悲曉寒霜樹日初移遙憐江上蕭條客
獨對春前爛熳枝雅韻可堪愁未醒幽香故與静相冝
若為折寄腸空斷白雪黄雲𣺌去期
　　　度梅嶺
江廣東西此路分千峰迢逓入層雲山川元氣有闗隔
風土殊方異見聞駟馬安車宜並駕六丁棧道可齊勲
曲江祠古蒼松在長鎖烟霞五色文
　　　出須陽峽二首
出峽入峽皆天風朝雲還似楚王宫羣猿呼嘯青林上
八槳欹搖白浪中望海瘴烟愁更入問程蠻語苦難通
向來道路饒荆棘此去車書慶混同
　　　其二
兩峽東西互犬牙一灣寒水淨無沙野鹿畏人騰絶磵
山猿飲水憩高槎老藤翠抱三春葉隂洞紅迷十月花
夤縁青壁愁無路獨倚蓬忩咏日斜
　　　題海角石
　　廣東省治後有竒石㧞起土中可三四尺尖銳如
　　笋或題為海角搆小亭覆之盖好事者為之因賦
　　柬顧郎中光逺
何年海嶽孕竒珍偃蹇空餘數尺身貫地莫窮山脉絡
倚天還湧玉精神觸邪定亂千年獸瑞世終為五色麟
為語藩臣勤愛䕶勒銘應得比堅珉
　　　越王臺
廣州城北越王臺猶想旌旗此地來井屋㠶檣連莽蒼
荆榛烟雨上崔嵬東南海水一杯㵼西北雲山萬馬開
不盡登臨當日興空遺歌舞後人哀
　　　廣州水驛除夕
新年忽報明朝是舊俗猶傳此夕同千里夢驚江驛雨
五更愁怯海潮風椒花盤映椰杯緑蕉葉忩含蠟炬紅
不是思歸渾不寐早朝還憶大明宫
　　　正月十二日肇慶府觀迎春
南訪龍媒踰五嶺北曕鳯闕想重樓日邊奉詔辭金馬
海上逢春送土牛充席荔蕉憐逺物繞城桃李似中州
永懐恩宴承宣早光禄筵深酒滿甌
　　　將至藤州喜賦
孤城隠隠見中流八槳翩翩送客舟山擁瘴烟迷栁硐
水穿石磧下梧州寒暄異景愁深入言語殊方强笑酬
莫歎羇懐勞北望且勤王事賦南遊
　　　正月二十二日赴容州道中
二十日春饒霽景數千里路信郵亭野花有恨何勞白
山水無名只解青殘月哀猿啼嫋嫋暮烟孤鵠去𠖇𠖇
南京三月歸期早應及聞鶯侍紫庭
　　　將至高州憶僉憲潘士謙時分按雷瓊
東上遙峰曙色催日光林影共徘徊藤花亂落溪風起
木葉驟鳴山雨來澗道水深行處轉石門雲氣望中開
潘仙何許燒丹去擬共吹笙拂紫苔
　　　望雷陽城
四原如席萬山窮南望雷陽杳渺中風捲草沙鳴淅瀝
日銜川霧轉曈曨山塲雲逐鹽烟起野港潮隨蜃雨通
不盡登臨懐古意喜聞遺廟有旌忠
　　　二月二十九日三更渡海之瓊府
南望瓊山一㸃平三更津吏報舟行沙頭潮汐常依候
水面風濤敢計程簫鼓雄沉魚起舞㠶檣高下火争明
乍眠欲坐還欹側卧聽黎歌踏槳聲
　　　瓊山即事
沙港風船雪色如土屋人家星散居負瓶入村挈淡水
操網下海求鮮魚焚艛風起波浪黒黎母日高烟霧舒
佛桑花下且酌酒椰子林中宜讀書
　　　三月十四日渡海將北歸
天水空濛曙色浮聞雞衝雨下焚艛潮頭舟楫同千里
海上山川自一州土釡飯香分葉裹瓦瓶酒熟倩藤勾
可能欲别仍回首蘇李遺風尚可求
　　　述懐寄蕭翀
平生剩有閒居興誰信中年不自由荷槖日邊方北覲
乘槎海上復南遊詩書乆益丹心苦風雨俄驚兩鬢秋
踈拙自慚無補報要知只合老林丘
　　　其二
南澗西岩在眼中可堪蹤跡墮塵紅午門待漏驚寒月
丙舍看書憶晚風誰引小車尋故友獨騎瘦馬伴羸童
他年投老珠林曲頼爾過從慰此翁
　　　有懐山中故人蕭學文因題於古木畫圖之左
　　　併寄
梁塘逺在武山西千里相思意欲迷庭下紫芝隨露長
樓前紅樹與雲齊何由問訊傳魚素每憶過從信馬蹄
美酒輸君閒百斛只今安得醉如泥
　　　兵曹對月念家問不至有懐子中大兄并子彦
　　　諸弟
吏散西曹月自明褰衣顧影倍凄清嬌癡不獨憐兒女
老大還多憶弟兄紫禁花明催曉覲青郊草滿廢秋耕
故鄉正隔三千里白髪新添數十莖
　　　其二
欲問江干水竹居南來舟楫未全踈如何荏苒三秋候
不寄平安一字書事主只今縻禄秩還家何日省丘墟
丁寧為約南園樹留取寒花伴把鋤
　　　送友人奉㫖侍親歸山西
曉陪鶴駕覲龍旂忽報承恩奉母歸拜命五花金作誥
還鄉千里錦為衣太行日上雲初起汾水秋高鴈正飛
禄米滿車新酒熟殷勤先與壽庭闈
　　　鑑湖清隠為趙圭玉賦
先生舊隠鏡湖邊栁屋荷汀引釣船聴雨有時燒燭坐
看雲長是挾書眠松花春醸開山甕菱米秋收當水田
此日嚴趨金馬召他年應遣畫圖傳
　　　寄水南劉叔和羅惠卿併古城竺西上人
故園一别向秋風無數離愁逐斷鴻鏡裏髪從今歳白
尊前花憶去年紅鹿門杳杳遺龎徳廬阜蒼蒼閟逺公
相憶何由謝塵鞅暮雲愁絶大江東
　　　寄清平絶聽長老并柬一如上人
雨花堂上老尊師我昔南遊往訪之出郭何曽持鉢去
據床長是坐禪時扣門覿面驚相笑呼酒論心更不疑
白髪滿頭應健在他年廬阜結深期
　　　予甥龍務大以侍親南歸來告别因懐兒子平
　　　原書五十六字遺之
丹鳯翩翩五綵衣也隨計吏上京畿十年便可從師學
千里還應念母歸水驛行經春草緑天門朝罷雪花飛
阿原乆别憐渠小此去相看願莫違
　　　題贈樸闇醫士
樸闇道人神宇清手㩦緑玉上南京市中壺公自不老
海上安期知有名當欄種藥花露濕篝火劚苓松雨晴
鄱陽山水亦故里何日放船歌濯纓
　　　寄孫如心
長懐嶺外南歸日曽向晴灘艤客舟驛舍正當沙浦口
草堂更在石橋頭籠鵝未報將軍帖騎馬真成山簡遊
此日感君多意氣看雲長是獨登樓
　　　題蜀山草堂為上人賦
上人草堂風物清秖言陽羡是青城誰知習隠孤峰下
猶有懐鄊萬里情坐石翻經延月上臨流曳杖看雲生
㡬時却汎吳江棹來聽松門澗瀑聲
　　　自東海還京得子彦弟所寄期字韻因和見意
　　　仍用其首句云
蚤歲艱難各自知老來道路獨奔馳三年從宦曽無補
千里還家未有期石浦釣魚春雨過海門聞鴈暮雲悲
忽傳南巷新堂好日日看雲有所思
　　　奉和秦僉事文剛分廵保定道中見寄韻
承聞攬轡歴西山風物蕭條井邑間邊日數峰明紫翠
海霜萬樹散斑斕單居謾感經時别逺涉應知隔歲還
無奈天寒烏鵲噪為君長夕倚松闗
　　　竹友軒詩
省郎高節夐無塵交好宜為竹所親風細秋聲傳玉珮
月明寒影上綸巾瓦盆酌酒還相對拄杖敲門故不嗔
亦欲從君分半席渭川何處是通津
　　　題山水畫為趙可乆叅政賦别
江流浩瀚接滄溟野色依微帶草亭霜入楓林開錦繡
水生蘭渚漾空青菰蒲日照鵁鶄影楊栁風翻翡翠翎
無限臨圖懐别恨可堪邊雁月中聽
　　　送北平省都事樊仲郛齎洪武七年正旦賀表
　　　上南京二首
洪武六年冬閏月省郎入覲自燕䑓邊庭拜表千官送
京闕朝正萬國來班引侍儀宫樂奏禮成光禄御筵開
薊門栁色還相待應帶春光萬里回
　　　其二
淮海東南是帝京五雲繚繞九重城光風盡解龍河凍
麗日徐開鳯闕晴春宴戴花迎彩燕早朝穿栁聴宫鶯
前年我亦陪供奉此日偏憐送别情
　　　題李銘古木竹石圖
李銘作畫性所耽筆意逺與黄岩㕘山雲不動光淰淰
溪雨欲滴寒毶毶荆揚自古貢篠簜匠石何處求楩楠
風沙滿目忽見此春夢昨夜思江南
　　　寄萊州太守趙圭玊往在兵部與君實同事余
　　　後乘檄出海上乃相失於交臂之頃今年秋余
　　　亦調官北平望萊州復隔千里追憶舊好詩以
　　　訊之
三月乘槎海上歸君來我去偶相違海神廟下波濤壮
萊子城邊草木稀作郡新聲隨日起趨朝舊夢逐雲飛
誰知華髪燕臺客歳晏愁吟雪滿扉
　　　其二
憶在兵曹三四年君留東署我西偏檢書清夜燃官燭
沽酒常時數俸錢借馬獨行緣送客聞雞相喚去朝天
論交亦有胡兼許此日天涯各惘然
　　　贈李克雋主事還京
我去兵曹已隔年喜逢佳士向幽燕簡書報政無稽事
翰墨名家有世賢古道風高塵撲馬官河氷暖水生烟
遙憐百尺津頭栁總解垂絲拂畫船
　　　早春燕城懐古
金水河枯禁苑荒東風吹雨入宫墻樹頭槐子乾未落
沙際草芽青已黄北口晚隂猶有雪薊門春早漸無霜
城樓隠映山如㦸笳鼔蕭蕭送夕陽
　　　其二
宫樓粉暗女垣欹禁苑塵飛輦路移花外斷橋支贔屭
草間壊壁綴罘罳酒坊當户懸荷葉兵壘縁渠挿栁枝
不見當年歌舞地空餘松柏鎖荒墀
　　　其三
高城層觀俯深濠土屋人家結搆牢旃裘已洗邊塞習
弓馬不數幽并豪河交凍凌作平地風捲沙堤如涌濤
猶有寒威錮松柏那無春色到藜蒿
　　　其四
秋月春花不可論闗河形勢古來存燕歸邃閣銅鸞墜
人散高門石獸蹲牛引柴車穿栁巷馬銜霜草出花園
由來在徳非闗險不獨阿房可斷魂
　　　其五
不見當年百萬家蕭條井邑暗風沙苑墻雨壊空攔馬
宫樹烟昏自集鴉部族向來誇猛鷙野人無復記繁華
誰知儉徳今王盛更化同風極四涯
　　　其六
海内蒼生困亂危宫中舞女鬬腰肢金渠水暖龍船出
彩閣花香翠輦移松柏盤空皆偃蓋栁條拂地更埀絲
迷樓不獨江都恨鳥竄龍沙更可悲
　　　早春
早春延望怯風沙清晝行吟見物華退食廣庭無一吏
䕶巢高樹有羣鴉晴光茌苒榆開莢紅意相將杏作花
何許歸鴻方北向可憐逺客正思家
　　　二月十六日將赴臺留别樊都事仲郛黄理問
　　　元徽
本從老圃學㩦鋤幸際明時出曳裾濫食祇慚公禄厚
按行常恨吏才疎天寒羸馬嘶長櫪日晏慈烏下廣除
淺薄将何供補報蕭蕭華髪不勝梳
　　　題前崇文直長趙居敬令子所蔵翰林諸老詩
　　　巻後
趙君直長崇文日奏藝曽居衆宷先宫女開函收玉軸
侍臣傳詔賜金錢當時翰墨青雲上此日山河落照邊
得似名家惟一技閒門青草自年年
　　　和子彦涼字韻
馬上絺衣早已涼入門驚見兩悲傷五年别去今還健
萬里來看意未央髩髪相將俱老大羽翰那得共飛翔
清泉白飯桃花酒強自逢人說故鄉
　　　贈醫鍾本存因勉其歸故里
先生舊宅丹砂里賣藥燕城未得歸製就术芝長滿握
種來榆栁各成圍烟霞乆伏丹爐火塵土還憐白苧衣
早晚風㠶向南發千崖春雨茯苓肥
　　　送燕相府知印張楚芳省親還贑
江鄉早嵗識竒才萬里驅馳薊北來䕶印暫辭王相府
寧親還上令公臺家傳舊業書連屋夀介新年酒滿杯
二月官河冰解凍放船莫待檄相催
　　　九日追和虞太史韻東徐僉憲叔明
莫嘆飄零萬里身尊前相見即相親黄花翠竹來江外
紫蠏銀魚出海濵雁度石門雲氣近烏啼金井露花新
不辭令節成懽醉總是登高能賦人
　　　聞伯兄中翁有水竹居之樂賦此奉寄
齊化門東送子歸低頭惟有淚沾衣故園已是三年别
客路還看一雁飛蠏蟄官河氷漸合鳥啼宫樹露全晞
到家應及椒花宴莫遣春來音信稀
　　　春日即事二首
重門高鍵擁層基古柏高槐䕃近墀瘦馬來銜庭下草
乳鴉争奪樹頭枝邊城訟牒投何簡公府郵書報不遲
飽食頻年無補報春風消得髩成絲
　　　其二
春來早起散晨衙宴坐高堂又日斜土燕衝簷時墜草
山禽引子自穿花雕鐫文字慚儒術校理刑名重法家
猶有餘程消退食東園隙地課鋤𤓰
　　　出麗正門
雙塘南城莽蒼中斷垣荒草路西東萬條栁暗鵝毛雨
千丈城高羊角風鐵鍵重門車碌碌金鈴草帶馬瓏瓏
邊風不動居人少散漫牛羊落日紅
　　　北齋晚涼即事
高閣微風不動簾晚雲時送雨纎纎烏求墜子窺深草
燕接飛蟲拂近簷碧盌行茶冰共進青盤盛菓酒頻添
秖慚素食承優渥已分清心破酷炎
　　　晨起憶陪禁城早朝
禁城五鼓㸃聲催曽趂初朝列序陪宸極中間銀燭動
午門西上鑰魚開近臣奏事趨丹陛内史傳宣出紫臺
此日燕城更千里長瞻雲氣隔蓬萊
　　　庭下
庭下無塵浄緑莎朱簾疎蕩晚隂過雨鳴楊葉聽逾近
風落槐花掃更多古鼎香分雲窈窕碧盤冰進玉嵯峨
邊城秋早文書静喜報兵屯足黍禾
　　　書事
秋入層臺引興微溶溶霽景動清輝烟銷碧樹黄鸝度
日上丹甍紫鴿飛地逺極知王事簡晝閒更喜吏人稀
秖憐闗塞寒威早九月飛霜上繡衣
　　　秋日過宛平縣學坐射亭觀梅子荷花
舊日曾聞都水監明時已屬泮宫祠水通窊地生荷葉
門倚回堤出栁枝橋外行人看習射座隅童子解歌詩
晚凉雲錦偏留客不記歸來馬上遲
　　　送賛禮郎黄囦静監北平秋祀畢還京
聖王秩祀周寰宇使者承宣莅北平監禮登壇嚴夙戒
守臣將事報秋成中天雨露三時順北極星辰五夜清
自是皇心昭感格從容入奏頌佳聲
　　　有懐王太守子啓時為崇慶府往時子啓自廣
　　　西赴京與予相見未㡬予赴官北平嘗約叙别
　　　以病阻未至
二月金陵相見時小東門外栁絲絲登樓尚想題詩處
對酒空懐送别期官市馬嘶紅日上宫門鶯囀緑隂移
遙憐風雨龍江路一棹烟波獨去遲
　　　其二
二十年來南浦客八千里外錦城仙水邊送别秋風早
馬上懐人夜月圓載酒渡江憐往日聴猿出峽定何年
只今飄泊桑乾曲西望酣歌一惘然
　　　其三
龍灣橋上秋初月珠浦亭前日暮雲把酒曽從終夕醉
寄書定約幾時聞烏臺節帶氷霜操蠶國詩成錦繡文
謾憶青春曾作伴誰憐白髪更離羣
　　　其四
曠子南園清夜遊憶曽放棹過中洲花間吹笛啼青鳯
竹底燒燈走翠虬一月醉來渾不醒十年老去謾多憂
庭前想見青青樹依舊梅花滿上頭
　　　八月二十五日夜偶閱地圖至西川崇慶州因
　　　憶子啓王太守感賦一首
我有故人在崇慶忽看圖誌憶當年北來已近三秋别
西上寧回萬里船峽口猿啼山月上闗頭雁度野烟懸
如今縱有千鍾酒談笑何因醉此筵
　　　不寐有懐故里南澗舊遊
東槐西楊烏亂鳴初昏嘈雜到深更羇懷自是愁無着
清夢何曾睡得成戍壘月高千杵急紙忩風定一燈明
却思武姥峰前夜卧聴蕭郎弄笛聲
　　　聞伯中兄家居日課兒子平原讀書小女信女
　　　紅之暇亦時時弄筆學字偶因家問中見近冩
　　　二紙喜而賦詩寄伯中長公當發一笑耳
苦憶經年别二雛喜從片楮見揮濡詩書幸不遭塗抹
文字何妨效搨摸通子詎憐彭澤老伏君未覺濟南孤
他年萬一傳新様莫忘臨池是大蘇
　　　十月十三日夜於故帙中獲再覩大兄伯中去
　　　年六月所寄京字韻七言律詩為之感愴不已
　　　因録而追和之以見友于之意
憶昔辭兄謁上京喜逢四海豁清平生成自是君恩重
温飽由來世慮輕千里浮萍成浪跡百年常棣見深情
傷心寒食仙槎路清淚何因到祖塋
　　　附伯中詩
　　鶯花三月上南京五月還司到北平憂患半生雙
　　髩改舟車萬里一身輕家書逺寄憐兒小旅邸相
　　看見弟情何日乘驄歸故里共傾芳酒酹先塋
　　　北平一冬無雪風沙特甚雖土曠人稀而車運
　　　不絶良可嘆也
邊城日暮苦風沙共說殘年氣候差水暖已聞冰解凍
地枯不見雪飛花去牛來馬餘千里吠犬鳴雞有㡬家
東望春回應不逺可能膏澤遍荒遐
　　　題凃伯貞静深堂在南昌府
聞子築堂依翠岑幽躭長是寄登臨一塵不動夜方寂
萬卉無言春自深隠几看雲生晚興寫書滴露見鄊心
故園亦在章江上載酒何時許共尋
　　　海子橋午憩
海子橋西是泮宫尋遊偶此憩青驄一春實少催花雨
二月偏多擺栁風瓊島晴薫烟溆合金河凍釋水雲空
沙邊小艇無人繫愁絶滄浪舊釣翁
　　　送黄叔勉自天台來北平收其先尊理問君行
　　　李却歸天台
遺書收拾望南歸風木應悲與願違仙客五城霞作珮
家人萬里雪為衣日高堠館葵花發雨過官河栁絮飛
此去承宗端頼爾金華雲石有光輝
　　　故元侍講學士邵庵虞公嘗作送趙子章還新
　　　安叙論述考亭夫子所以為學之方甚悉於篇
　　　終復系以詩意甚惓惓焉吾友壽陽繼道吕君
　　　獨好而録之以日誦而自省其必有得於斯言
　　　者矣因追和一首以屬其後亦將以交勉而更
　　　勵也
問君何事好斯吟好語應知契悟深大道行車應異轍
昔人求友本同心道園雲變秋先落嶽府天高月共臨
往事蹉跎成永嘅無因載酒過山隂
　　　送徐僉憲子姪得全暫還三衢
趨庭早識仲容賢即便令人重黯然歸路偶逢殘暑後
到家應及未霜前寒沙蓬藋迷征騎秋浦芙蓉壓去船
來往燕吳真萬里重來為我說華川
　　　夜宿南城彰義門逓舖承曽元鼎㩦酒叙别
城南下馬已斜陽投宿郵亭古道傍野淀有霜風正急
土床無火夜偏長旅程此夕違公館歸夢何時達故鄊
不盡故人㩦别意雞鳴又報趣晨装
　　　過河間府遇高陽劉思道乃吾鄉先生元友嚴
　　　公之高弟自云舊蔵公遺文若山水記等作類
　　　多遭亂散佚不存而山水記存者又以逺而不
　　　得見慨念今夕為之惘然明日賦此為别
高陽白髪老劉郎舊是先生弟子行文字尚傳山水記
珮衿猶襲蕙蘭芳玊河墳古山蔵霧瀛海樓高月照霜
不盡殊方懐古意因君惆悵憶江鄊(玉河鄊在宛平縣/乃公之葬處瀛海)
(河間城/樓名也)
　　　早出獻州南門望京都有懐
星漢微茫欲曙天郊原寂歴帶平川斷槎初擁沙河淩
枯樹猶含野燒烟徤犢慣行馴應鐸蹇驢初試怯横鞭
登高南望神京逺彷彿紅雲是日邊
　　　夜宿
下馬郵亭已夕陽倦行偏訝去程長雪侵官道埋僵栁
火入荒園燒宿桑棗子酒香愁易醉豆兒飯滑愜初嘗
藜床葦席風如水清夢何因達故鄊
　　　寄柬阜城張知縣宗逺
阜城小縣荒且幽居人稀少棘林稠縣公時向草間坐
野雉日來庭下遊椹子夏收供飯裹棗湯寒煮當茶甌
憐君宦況清如水安得哦詩盡日留
　　　將至東阿喜望穀城諸山
一望川原蒼莽間天低風定凍雲閒河經南堰還歸海
路出東阿始見山野雪漸消沙隠隠燒烟初散草斑斑
遙憐黄石遺祠在千古高名不可攀
　　　至東阿已遷穀城舊縣水潦之餘民物蕭條可
　　　感
日落高原起暮塵風回殘燒入荒榛榆林古道餘雙堠
草屋人家少四鄰野棗有秋惟醸酒園桑無主半為薪
遙憐頻歳罹河患往事空餘舊俗淳
　　　詠河中流澌
臘月流澌過大河須臾平湧白嵯峨水宫戰合鳴金鐵
洞府朝回散珮珂貝蛤吐珠騰夜月蛟鼉委甲送春波
化機流轉知無極喜報青陽轉太和
　　　北風
北風三日寒凛然又吹河水作瓊田漁人欲下九囊網
賈客愁膠萬斛船霜鴻獨宿時驚夜野鴨羣飛欲上天
聞說楚城春意早菊溝雲暖酒如泉
　　　舟中對雪近邳州十餘里而不到
維舟擁被且停棲風雪縱横勢欲迷望逺亭亭餘杞栁
積深漸漸沒蒿藜波間白鳥悠揚去沙上烏鴉自在啼
南下邳州惟十里瓶中安得酒同㩦
　　　邳州舟中對雪有懐故園梅花
邳州城下雪霏霏春入無端暖尚微映日忽疎還復宻
隨風欲墮却仍飛沙頭漁艇寒收網岸上人家晝掩扉
憶得故園梅盡發殘年猶恐未能歸
　　　小年夜對酒憶吕徐二僉憲
陌頭飛雪浥輕塵江上寒雲限去津對酒逺懐同舎客
維舟猶作異鄉人誰家村鼓驅儺鬼何處香餳事竈神
明日東風京國道滿頭華髪為誰新
　　　維舟
宦情羈思共蹉跎十日維舟古岸阿弱䌫引繩牽雪重
輕蓬張羽挾風多天寒鴻鴈猶遵渚村近牛羊自飲河
㝡是五更愁不寐天門趨覲正鳴珂
　　　舟出龍江奉次廖教授同舟述懐之作
承恩觧組下蓬莱萬里歸舟拂曙開東日高銜潮水上
北風平渡海門來鄊情濃似宮壺酒心事寒於野燒灰
歸到西溪尋舊隠追隨還許日遲回
　　　送王廵檢宗道還卓口
都府青春白面郎邊城快馬紫遊韁五年乘障山無盗
千里通津水有航野驛曉晴芳樹合石潭春雨落花香
祇憐江上相逢晚不盡東風酒滿觴
　　　和胡思孔見贄韻
曽陪冠冕上三台金水橋東日往來露濕栁梢隨直上
日高花底散朝回當時桂苑青霞佩此日茆簷濁酒杯
感子未能同寂寞莫辭高咏寄蒿萊
　　　廿三日過石頭江下訪表兄蕭則善因賦一首
石頭岡下水潺潺隨母歸寧憶往還少日嬉遊今白髪
暮年悵望舊青山碧桃溪洞春雲裏修竹園林夕照間
老我驅馳慚宅相多君深隠靜柴闗
　　　為南山張道士題黄石圖
方壺道人畫黄石曾過東阿親見之竒花夜發星火迸
神穴夏通雷雨垂玉芝下茁紫雲盖琪樹上列黄金枝
近聞縣徙穀城北好去驂鸞陳薦祠
　　　夏月游殊山寺登圓通閣和子彦弟開字韻
窣堵嵬峩寳閣開碧蓮平湧紫金臺散花天女雲間下
飛錫真僧海上來霧捲長塘天一鏡雨浮西嶂翠千堆
白頭幸逐閒居樂猶擬栖禪日往回
　　　夏月游横岡憩於盤古石上賦柬袁從善康子
　　　建
盤古壇前萬木隂松花滿地晝沉沉石床苔蘚侵書潤
古屋藤蘿隠幔深出洞看雲思解珮臨流待月聽鳴琴
紅塵十里慚來往亦擬移家近竹林
　　　訪易復初雍塘新居
幽人卜築向林丘新闢園池引澗流屋頭栽竹連兩疃
門外種苗方十疇雲深犬吠風葉落日晏雞鳴烟火收
架上有書尊有酒不辭終歳此淹留
　　　題醫士劉允文松老詩
富川老人年六十采藥雲中曾見之竹房早著桐君傳
杏苑新傳松老詩錦水寒花照心膽湘山秀色映鬚眉
茯苓㑹化赤琥珀更後千年當逺期
　　　和陳敬則寄贈二首
還家初製女蘿衣入里偏傷故舊稀野鶴下迎行藥逕
沙鷗飛讓釣魚磯烟塵十載青山在江海何人白髪歸
昨夜珠林林下坐依然月色滿荆扉
　　　其二
憐君壮歳好容顔肥遯高情不可攀放棹有時歌緑水
持杯長日對青山芙蓉亭館秋風早楊栁池塘夜月閒
吟取新詩三百首遺音猶許繼重刪
　　　七月七日東原席上喜賦示子彦弟
經年江郡横經去投檄歸來又早秋老去不煩文乞巧
豪來直倚酒忘憂故家譜牒懐三傑並世衣冠愧二劉
珍重手中蒼玊杖白頭林下儘嬉遊
　　　其二
同年投老向柴荆此日持杯百感生末路更誰憐季子
平居只是愧難兄青蘿夜雨書連屋紫稻秋風酒滿罌
早晚定移湖上宅剩栽松竹報生成
　　　過楮源訪羅雲從同舍弟子彦各賦一首
楮源風景似桃源水遶田園山繞門高樹秋風松落子
碧苔春雨竹生孫清烟影覆埀蘿屋白酒香浮老瓦盆
落日荒原歸路晚欲尋幽興已忘言
　　　八月十五日夜宴南溪蕭氏追憶舊遊有懐自
　　　成唐兄時以事留滁陽未回
蕭家塘上看明月猶記風光十載前長笛夜從山上起
明河曉向座間懸重來踪跡傷槎梗老去情懐怕酒船
却憶故人京國去憑高何處望嬋娟
　　　秋日過汶溪義塾承蕭國録有詩謹用奉答
汶溪新製小茅堂也種山楸間水楊舍近雞豚還共食
春來魚鳥自相忘松隂客去書連屋花底鶯啼酒滿床
却憶東華聨轡出午門霜月漏聲長
　　　隠雲詩
高人家住青山下愛入浮雲事隠居窈窕深迷三逕曲
玲瓏低䕶八忩虚似聞雞犬鳴天上遥見蓬壺入海隅
相望博溪同萬里何由踪跡問樵蘇
　　　雲東杏塢
何年種杏今成塢知是雲深舊隠家朝雨洗空千樹雪
暖風吹起萬枝霞壁間瓢貯通神藥窻下爐存伏火砂
北望清江三百里從君安得問靈槎
　　　過雙溪訪敬則不遇
溪亭嘗共賞芙蓉十載重尋恨不逢落日斷橋餘野水
高原古路帶寒松麥芒舊畫遊絲細柿葉新題墜露濃
喜有諸郎能好客囊茰尊酒更從容
　　　明日喜雲從隠君自湴坑歸再賦一首
南岸諸峯如纍𤓰高人幽隠在烟霞百年古桂寒無葉
十月叢梅早有花斷壠牛羊分客路深池鳬鴨共鄰家
極知好客情逾厚貰酒㩦琴到日斜
　　　吉水曽士與訪予南富山中却歸梅岡賦此贈
　　　别
曾君竒氣歘翩翩袖有新詩數百篇逺訪不辭千嶂裏
相知已在十年前楓林赤葉秋風落茅屋青燈夜雨懸
好去梅岡應暫住重來風雪定殘年
　　　入兩小口將過東坑
羣峰雜遝共趨奔兩水縈廻相吐呑樹根盡迸石上走
山脚直下溪中蹲青烟僧舍高低屋黄葉人家逺近村
聞有桃花壠上路仙游何必問秦源
　　　入東坑
東坑石路入雲堆東岸人家倚岸隈半沼紫萍風乍過
一林黄葉雨初來澗寒野鳥還争聚山暖岩花只自開
却望松楸生暮色重來悵望使心哀
　　　寄答王希顔
承恩萬里賦歸田秋入華顚已颯然天上看花成昨夢
江頭種樹記新年鼠侵敗篋殘書在虵伏虚房一劍懸
夜雨青燈茅屋底可能相對共談𤣥
　　　其二
聞君抱藝困沉綿猶有高情似昔年繡句錦箋分野客
朱顔白髪照神仙松隂漫想傳冰碗花底何因泛酒船
早晚看雲出江口定隨藥裹到林泉
　　　同蕭九川游菰塘龍城院賦贈象初上人
天入龍城湧地靈横岡複嶺似圍屛村原過雨春泥紫
山崦含烟野燒青火裏蓮花敷寳座雲中楊樹注青瓶
何時煮茗長松下聽講楞伽一巻經
　　　題故人郭隠君篠坑故居因弔新墳有作
風塵澒洞失斯人舊宅凄凉問水濵岩畔好山鶯擇木
池南古栁燕争春書傳未信中郎絶金散寧辭郭解貧
寂寂孤墳三尺草蕭蕭落日一沾巾
　　　題石塘舊隠
高霄岩近石塘清亂定歸來喜稱情架石起樓成别業
引泉注圃看新畊魚諳舊沼吹花過鹿愛深林遶樹行
釀取松花千斛酒抱琴來此就同傾
　　　和靈隠蒲菴長寄二律
駐錫龍河近冶亭一池蒲草座中清真僧渡海求書偈
朝客圜門聽講經即物悟空心自寂隨縁出定眼長青
法臺曽證人天㑹㡬綰袈裟覲紫庭
　　　其二
華髪飄蕭六十年閒居魚鳥亦僊僊開園未種千頭橘
入洞初尋九眼泉幸可自酬沽酒價喜無人送買山錢
何時乘月過靈隠同泛秋風鑑曲船
　　　寄天寧雪印文上人
去年抱病過清江風雨蕭蕭卧短艭㠶影近移金鳯渚
鐘聲遙應石龍瀧極知禪悟超諸境况是詩名重一邦
投老荒山未能往題詩憑寄白雲忩
　　　雨夕柬鵬舉
入春已過五十日晴景都無三四朝雲去雲來山杳杳
花開花落雨蕭蕭青絲送酒銀瓶暗彩筆題詩綘蠟消
東嶺㡬時明月上曲闌芳樹聽吹簫
　　　奉和長舅蕭聘君紹宗館中見寄之作
白泉亭下水瀰瀰長日看雲坐不移顔采肯縁春酒變
髩毛不逐野蓬衰商山芝草長歌日魯國蒲輪應召時
愧我未能撡几杖纒綿徒重昔人思
　　　南溪館中和答湯生元哲
江上㩦書猶昨日山中對酒又今年春來花鳥傷新詠
老去魚蟲憶舊箋珠浦舟回明月夜金華劍倚白雲天
登臨不盡懷賢意指㸃飛鴻若個邊
　　　和蕭子所同游韻
石上荆茅坐可班也知仙境勝人寰風開橡栗寒初落
月款柴扉夜不闗老去漸驚容髩變秋來長愛水雲閒
憑君緩飲西華酒不放聯歌踏月還
　　　晚下北岩過臨溪和蕭國録子所韻
清歌遊徧武山岩古寺橋西晚駐驂風引泉聲絃奏五
雲摩石角劍攅三自慚報玖空投李誰與盈襜更采藍
解帶醉眠林下石看人香火事瞿曇
　　　謾題子彦弟孟浪集詩稿
仲也才高更苦心可堪孟浪劇雄沉滄溟光采浮天濶
泰華根株㧞地深直道河汾徒自屈窮居東野竟悲吟
只今放意雲林下對飲從教雪滿簮
　　　聞子啓太守自歴下書報來春還家又新有鳯
　　　雛之喜感念舊好為欣躍不寐輙賦二首先寄
　　　難兄竹庭徵君宜載酒一慶也
故人舊别向西川移謫淮山苜蓿田容易繁稀花着雨
尋常員缺月當天四章詩憶京城送八月書聞歴下傳
為報難兄竹園裏好催春醸候歸船
　　　其二
北平西蜀路綿綿驚夢愁心各黯然見日清尊須共倒
暮春華髪總堪憐寒雲三峽啼猿外秋雨重湖落鴈邊
聞有鳯雛新繡羽可無高㑹送犀錢
　　　題萬安劉丞望雲軒
層軒新搆倚江城不盡升高望逺情雲氣逺從天外起
繡衣如在日邊行氷消汴瀆持雙鯉花發維揚聴早鶯
莫嘆宦遊疎定省平反萬一繼家聲
　　　奉和本原教授臘月二十九日過白家橋訪彦
　　　弟之作
舎弟卜居三里遙平田亘畝水通橋草間微雨沾行屐
枝上長風吹掛瓢飲興一時空澥渤文光五夜燭雲霄
屠蘇此㑹誰先醉還祝高年繼子喬
　　　公文偰尚書由參政山西入拜禮部而予以侍
　　　郎起於家同日拜命赴南宫今承恩致仕又適
　　　同日公文有别業在溧陽予將南還泰和於别
　　　也不能以無詞焉因賦二律詩為贈
早春並命拜南宫日日承宣在掖東奏對總稱人似玊
追趨偏感髩如翁考文虎觀瑤編合賜饌龍庭綺席同
共沐恩波向三月敢將衰朽附羣公
　　　其二
誥書飛下九重天同日承恩拜御前禮樂逺稽周六典
聲華肯譲漢諸賢錦袍潤浥宫花露驄馬驕嘶御栁烟
莫訝同歸不同路誓堅晚節報堯年
　　　送箭局大使王仲良還南昌
清曉承恩出帝京翩翩綵服照新晴十年干禄雙親健
千里還家一棹輕夾道風花連晚驛滿城烟栁帶春鶯
蹇予亦有歸田興去住偏傷戀闕情
　　　五月十五日早赴奉天殿右角門謝恩明日出
　　　通濟門登舟感賦一首
同捧天書拜紫宸獨驅羸馬出京門十年濫禄慚儒術
六袠歸田荷主恩夾道鶯啼千騎合連城虎踞萬營屯
白頭此去憐疎逺翹望蓬萊海色暾
　　　大赦後一日出京城聞崇慶王太守子啓自和
　　　州屯所㩦其佳兒南歸喜而有作
故人舊謫和陽戍五月初聞罷種田誰使南山歌石爛
天教合浦得珠還榮華過眼青雲後事業傷心白髪前
我亦南歸尋舊約正須美酒送流年
　　　過風火磯
風火磯頭波浪深馬當峽裏雨雲隂轉輸估客無南北
争戰英雄自古今水潄蘆根侵岸脚石懸藤蔓到潭心
一時登覽餘風景静倚蓬忩酒滿斟
　　　過湖口縣
佛子磯頭遡客舲南湖高栁寄沙汀水分彭蠡溶溶緑
山送匡廬冉冉青雨過人家收鴨早日高網户晒魚腥
故園此去猶千里安得乘風破杳冥
　　　投老歸田承敬則陳兄有詩見寄依韻奉答
京闕辭榮慨暮年解纓歸濯武山泉倦鴻斂翼青霄上
啼鳥傷心白髪邊擬注丹經尋故檢欲叅道帙校真詮
看花載酒雙溪曲可得重來獨惘然
　　　其二
莫怪經年相見稀閒心已逐野雲歸花間舊醸荼䕷酒
松下新裁薜荔衣山樹曉晴黄鳥並野塘春漲白魚肥
憐君坐病吟成癖天上何人識少微
　　　毛生從龍陪予由藍陵入小莊歸賦此為貺
一月尋山秋興濃毛生杖屨喜相逢入溪暫醉藍陂酒
度嶺初聞薦福鐘連筏載雲穿櫸栁斷橋横雨出芙蓉
㝡憐林下茅堂好晏嵗㩦書慎所從
　　　題丘生種杏圖
西山蒼翠接匡廬誰畫丘君種杏圖日上高林花散錦
雨微深樹子埀珠山中自註遊仙録林下長懸賣藥壺
老我何由一相見定騎青鹿問屠蘇
　　　柬劉方東
秋落雲亭水滿河故人池館許重過入門未覺青山少
對酒偏傷白髪多桂樹蔵烟依古岸芙蓉含雨媚新波
白沙翠竹當時路明月隨人奈醉何
　　　和答陳孔郁
早嵗儒林識姓名重逢今見好詩成才情自擬唐諸子
禮樂還徵魯兩生老去獨驚華髪在愁來偏愛晚山晴
栁溪春水多鷗鷺為報南歸願結盟
　　　題泰和縣丞陳舉善所畫山水圖
少日東南事壮遊憑高弔古思悠悠山中樓觀神仙府
江上雲霞帝子洲别塢松風琴入奏平湖花雨棹聞謳
只今投跡山房裏坐看新圖嘆白頭
　　　冬日同鍾舉善諸友登蕭氏一經樓留飲醉歸
　　　承子所國録有詩依韻奉答
書樓新築與山齊冬日登臨感聚奎蜂户怯寒封凍蜜
燕巢驚雨落春泥一經已見當家授萬巻終期列笈栖
朋好莫辭頻載酒梅花正在汶溪西
　　　冬日過延夀寺訪玉壺上人賦柬同遊諸君子
看山隨客過楓橋下馬尋僧問栁條古殿碧苔春寂寂
紺園紅樹晚蕭蕭能詩茅屋應堪賦入社東林倘見招
却憶舊遊曽載酒知心凉月坐吹簫
　　　題胡躭橋
雲壓波沉影獨搖胡躭河上看新橋鵲毛隠約填星漢
鼉骨參差駕海潮二水合流氷漸釋四山環立霧全消
十年京國懐疎放猶得行歌逐野樵
　　　由紫岡坪過西岡劉氏山居憶往年同廬陵王
　　　如川避地於此今十六年矣撫念存沒愴然興
　　　懐
入山西度紫岡坪荒草含烟一望平雲拂鵲巢村疃近
雪消魚窖野泉清故人舊别嗟存沒野老相逢識姓名
歲晏重來還白髪十年江海最闗情
　　　臘月廿三夜㑹西岡劉氏書房以傳奉邀竹庭
　　　徵君子所國録俱以事不果至因寫此述懐録
　　　示以傳并柬同賦者
霜飛平野月光微銀燭高臺爛有輝盤送璚芝氷線滑
杯行琥珀酒波肥早春已覺隨年至佳客偏傷與願違
明日醉醒岡上路梅花須挿滿頭歸
　　　冬日登高逺樓為朱子瞻賦
閒來着處尋山水下馬還登高逺樓西澗水聲千丈落
南峰雲氣一尖浮斜陽町疃牛羊晚細雨陂塘鳬雁秋
不是梅花催晏歲為君十日更淹留
　槎翁詩集巻六
欽定四庫全書
　槎翁詩集巻七
　　　　　　　　　　　　　明　劉嵩　撰
　　七言排律
　　　題蕭靜安所藏歸隱圖
髙人歸隱定何年一望青山興杳然桂樹髙岩晴雪裡
桃花流水白雲邉橋通絶岸茆堂近路轉深林草市連
巢父持竿還入海留侯辟榖早歸仙偏思騎鶴捫星斗
亦擬呼龍種石田此境未知何處有畵圖千古意空傳
　　　春日蕭氏靜安堂同諸客賞蘭賦長律一首
根移澧浦植盆沙好在蘭陵隱士家翠穎齊抽千萬葉
玉芽初試兩三花丹房曉浥金莖露紫暈春寒石洞霞
幽撡能忘尼父嘆哀歌敢動楚人誇林間觧珮傷薋菉
江上停舟感揭車幸過髙堂春酒熟與君爛醉答年華
　　　雨中道出薌城將訪新安希顔王徵君不果有
　　　作奉寄
五老山人白錦袍十年不出臥江臯春前早喜傳佳句
座上何因倒濁醪落魄由來知傳癖憑凌猶自想詩豪
杜陵抱病猶躭飮庾信還鄉且賦騷欲叩柴門看野竹
直愁寒雨亂庭蒿江通值夏波瀾濶山入薌城紫翠髙
作客共憐雙鬢改懐人謾使寸心勞憑誰寄語溪南樹
凖擬秋來繫小舠
　　　峽山寺
清遠縣東三峽長峽山好在峽山央寺門臨水疊崖石
殿角挂山欹棟梁幽澗鳥啼如觧語隂崖花發不知霜
將軍自昔開蠻洞庶子何年去帝鄉門掩野祠烟寂寂
船通官驛水茫茫偶便禪恱堪娛性不信猿聲觧斷腸
　　　奉題王氏勤有書堂十四韻
朱雀橋邉燕子飛故家文物重京畿華堂髙敞青霄近
此老風流白髪稀門引秦淮春水綠窻含勾曲晚烟微
席間上客千金劒庭下佳兒五綵衣坐擁詞林分旖旎
行縁藝圃襲芳菲書聯緗帙文韜錦軸散牙籖字刻緋
閬苑花明千琬琰海門月照萬珠璣芸房剔蠧風初定
草閤囊螢露未稀一息故應存夜氣分隂還自惜春暉
琢磨擬並荆人璞累積何慚樂婦機舒巻長懐吾道在
研鑚莫遣壯心違極知力穡功相近轉覺嬉逰事總非
學習可忘飛振振趨程好在策騑騑公侯必復非難事
賢聖由來此共歸
　　　長律十四韻送彭公權教授還永新
六千里外燕山客白髪還鄉遂苦心楊栁堠邉風一葉
胡桃園裡雪千林路經齊楚氷猶壯春到湖山暖漸深
龍廟讀碑山窈窈神岡分棹水沉沉行尋梅洞躋危石
笑指荷峰數近岑弟妹入門驚老色鄰兒候馬識鄉音
新城桃李従頭看故塚松楸逐處尋竹底掃雲安坐榻
花間載酒濯塵襟糝塩芋粽朝供飣下豉蓴羮早溉鬵
定觧狐裘披白苧更従鷄黍飯黃金山遊曳杖應行樂
鄉飲當筵亦醉吟此日衣冠還舊俗他年圖畵記斯今
茶園江館曽題句松室山房昔挂琴我亦十年離舊隱
煩君一一訪登臨
　　　贈汝南韋布
汝南韋布不易得閉户讀書無所為掉頭不入將軍府
開口觧賦騷人詞常思隱去有鹿伴只愛步行無馬騎
石室烟青時煉藥山源水黒晝臨池才華自信古難匹
姓字不傳人少知聞說崆峒山石上時時乘月自題詩
　　　書懐廿四韻奉柬范實夫李子翀
楚也飄零客江縣足蠒重胼髪埀面妻孥隔越異憂戚
朋好過從足談讌清眞豫章范文學爽邁筠陽李司掾
跬步翻愁兩地分一日何嫌十廻見刻燭題詩促漏籌
操弦度曲廻歌扇暖釀浮膏露溢罌寒藤洒墨雲栖硯
有時斫地思㧞劒無復臨邉事傳箭征途瀟洒送日月
裋褐凄凉雜霜霰微辭徃徃想慰藉弱質區區獨貧賤
季子還從鬼谷逰賈生未遇吳公薦坐憐人事袛落葉
行恐年華劇飛電家寄龍州紫菊鮮田荒珠浦青糧遍
異郡仍淹伯氏書髙堂未視家君饍徃歲深憐饑饉餘
此日何堪疫災臶歴亂床帷夜雨螢蕭條梁屋秋風燕
何人鼎俎飫禄食於我簞瓢寡吞嚥天地悠悠白日愁
山川歴歴浮雲變由來氣槩重許與胡乃暌離及攀餞
李也行聽花縣琴范今歸掃松岡奠已嗟埀橐少傾倒
直恐窮年失才彦雲海驚心未得隨泥塗回首何由援
干將有神思一試璞玉無瑕羞自衒百年出處在遠期
一作歌行寫深眷
　　　題劉氏遂初堂
君家舊宅好林泉亂定歸來値萬錢燕子華堂猶故物
桃花流水自當年共看簾捲清溪雨尚想書藏古壁烟
氊復已聞羣盗愧笏存今見遠孫賢初心早向艱危遂
盛事應當久遠傳忽憶善和三易主柳家門地最堪憐
　　五言絶句
　　　古意
上馬拂春衣金鞭獨自揮蛾眉鏡中好但恨不能飛
　　　其二
傳語通州估南船甚日還黄金知易得留取鑄紅顔
　　　其三
夫壻泛淮船閨門一步前如何中夜夢却在大江邉
　　　題胡思齋水禽墨戲四首
春水蕩菰蒲雙雙出翠鳬那能遠相逐不解自相呼
　　　其二
誰與傳符勅游時水自開江湖風浪惡不見綉衣來
　　　其三
黄蘆風裊裊相逐下晴磯却憶秋江上銜書來去飛
　　　其四
鼓吹傳朱鷺鐃歌事已非秋風荷葉底憔悴白雲衣
　　　昭君祠
承詔辭金闕銜悲入塞城可憐沙上月渾似漢宫明
　　　上北岩
凉風四山合月上西崖早古道斷歸樵啼螿在秋草
　　　石磴
岩洞何人道仙凡此路分不緣苔蘚滑石磴自流雲
　　　憩白雲菴
觧帶白雲中來尋仙子宫始知山頂上容易得天風
　　　壇樹
門前古壇樹樹老半無枝里有百嵗翁不知栽樹時
　　　浮萍逐流水
浮萍逐流水水去萍著泥爾自失所依出處安得齊
　　　松下埀釣圖
城市何年别烟霞盡日閒松潭明月上把釣不知還
　　　題墨竹圖
曽過篔簹谷青青萬玉奇官中採箭盡留得小横枝
　　　其二
寒色似瀟湘娟娟翠篠長林間疎雨過石上紫苔香
　　　枯木竹石圖
誰種山中玉空聞天上槎只今塵似海便擬竹為家
　　　月落
月落山正昏羣烏亂鳴起客子中夜行相呼渡烟水
　　　小松
手拂青松樹新抽數寸條殷勤將雨露頭上是雲霄
　　　古意
昨日通州估還家已十年忽聞鹽價好又駕贑州船
　　　白頭並立圖
同宿復同飛茸茸淺碧衣白頭秋樹裏相倚看斜暉
　　　題春江埀釣圖
坐把釣魚竿虚潭翠如瀉輕舟浮不動只在松隂下
　　　題竹林觀奕圖
野處竹為鄰衣冠似漢秦戰爭渾未已空老看棋人
　　　獨坐
饑雀聚簷楹庭虚凍色明松下無人跡時聞墜雪聲
　　　四皓對奕圖
危坐看枰棋天寒白髪稀如何忘世者獨自角危機
　　　殘雪
山中殘雪在背日半稀微却意長松下閒雲不觧飛
　　　寄弟子彦
好在雩陽縣能忘五月歸峽中有船便莫遣報書稀
　　　懊恨曲
懊恨饒家軍常年掠江北誰遣渡江來相呼打興國
　　　其二
誰知興國險陣敗不容身路從南鄉出却劫南鄉人
　　　渡江
褰衣涉江水相趁渡沙觜沙水白茫茫不知江路長
　　　富田築城歌二首
盡起東鄉人築城富田去官軍有老小徙向城中住
　　　其二
朝為山中墳暮作城下窟可憐築城夫見石不見骨
　　　題延眞陳煉師東庭四時詞
杖倚琅玕綠杯澄琥珀紅道人春睡熟門掩落花風
　　　其二
香篆添新火丹爐養舊灰碧窻如水淨坐看綠隂回
　　　其三
風吹山栗葉夜落西園裏手把南華經閒來看秋水
　　　其四
道人神氣清碧眼映綠髪晨起折寒梅和花嚥飛雪
　　　城下青草歌時饒府調湖南青草軍守太和日
　　　與南鄉有構隙之意
打攏漁家船更鎖東門渡只從城下泊不放江南去
　　　其二
日日起帆檣載酒送牛羊贑兵明日下相候打南鄉
　　　水南歌
團結雲亭口駐兵太原洞旌旗草間仆莫遣風吹動
　　　其二
十年頻刼掠北岸人最苦賊來岸下殺切莫渡江去
　　　其三
主將有號令團兵守地方休持一寸草殺汝棄沙塲
　　　子中兄子彥弟同遊石龍潭余後至失山路
水落仍穿石峰廻屢隔溪青山千萬疉容易使人迷
　　　其二
相去忽已遠不知山北南祗隨流水入盡處是龍潭
　　　子彥弟相尋至山左復同至潭上觀岩溜(有䟦/)
青壁蒙寒萼泉流一罅開誰知潭水上更自有源來
　　　其二
岸隂一泓水中有神物宅自送石龍歸至今迎不得
　潭本猪猳龍化為石人求雨者下潭中攜石以歸則
　　雨至矣鄉人送龍于此潭故云
　　　登西坑壠下髙嶺歸里良和康志行韻
千步更萬步步入白雲中獨歸里良寺還望紫瑤宫
　　　遯迹山中日有幽事因卽澗沐雲臥草栖木食
　　　為四題與子中兄子彦弟同賦以自釋
　　　澗沐
澗沐愛深冷晨光淨如練日出髪未晞白雲滿吾面
　　　雲卧
閒依青石磴雲臥此林下迴風忽吹散攬之不盈把
　　　草栖
秋草深數尺我栖在其間英英鴻鵠志乃與雉兎班
　　　木食
山木各抱實我饑日方長何曽勞種植愧爾自甘香
　　　離人
離人如獮猴爭聚山谷裏木葉不充衣秋風夜中起
　　　其二
南上鵝公鼻東尋豬子龍時時望烽火爭取最髙峰
　　　懊恨曲
朝為江南親暮與江南敵江水本無情人心自磯激
　　　其二
江上多舟楫山中有路岐那能不徃來終是兩相宜
　　　其三
猛虎初入城城中盡奔走近來人狎虎割肉餧其口
　　　題歐陽仲元墨梅
記得南園路埀埀一樹春不知風雪裏還有弄珠人
　　　晚望
山背村墟近山頭逕路微夕陽杉樹下時見一人歸
　　　題竹石贈湯子敏
為愛臨江竹蕭蕭綠一叢幾時石盤上把釣聽秋風
　　　笋竹圖
聞說南園路新來笋正肥棘枝芟不去欲徃惜鈎衣
　　　雨竹圖
嫋嫋秋風思微波起洞庭西林喬木底雨臥一枝青
　　　題幽篁古木蘭
月照蒼龍角風吹翡翠衣何年滄海上乘得斷槎歸
　　　其二
深林無人行幽蘭方旎旎采之欲遺誰君子在萬里
　　　題蘭
奕奕朱英潤娟娟翠葉長虛堂秋夜永觧佩忽聞香
　　　其二
援琴不成彈納佩可以服江上思美人盈盈秋水綠
　　　古意六首
臨街莫種棗近水湏種柳柳長當為薪棗熟無人守
　　　其二
君家東門裏妾住東門外少小共知名終然不相㑹
　　　其三
閒倚白玉床低頭看深井銅瓶且莫下亂我晨粧影
　　　其四
數日潮頭小南船信不通夜來月有暈今日定回風
　　　其五
駐馬挽金鞭為君彈四絃洛陽官道直莫過酒樓前
　　　其六
送客荷花浦放船楊柳津唱歌不歸去愁殺渡頭人
　　　同舒伯源自雙溪口度橋登髙山望幽谷諸峰
　　　賦八絶
濯足雙溪口尋幽水竹村淙淙斗門瀑寒潄白雲根
　　　其二
坐石㺯芳草渡溪行翠微西峰月未上獨自看雲歸
　　　其三
鳥啼山澗幽日入松林暝路轉薜蘿深相呼不相應
　　　其四
采得䕷蕪草無花認不眞持之不忍棄留問路傍人
　　　其五
團薄者誰子捕魚溪水中林深不見日寒殺石楠風
　　　其六
南登龍山亭北望幽谷風雲氣不成雨濛濛散髙松
　　　其七
絶頂太古石秋風生紫苔尋雲山下客終歲不曽來
　　　其八
引手捫石壁俯身落林端祗言上山易不道下山難
　　　題墨蘭
露下衡臯晚月明湘水流美人青羽佩零亂結春愁
　　　其二
泠泠月上風泫泫花間露碧草多於蘭美人歎遲暮
　　　其三
杜若滿中洲滄江日夜流水深愁不渡思殺木蘭舟
　　　其四
何日春風來幽蘭綠如剪細雨山氣凉秋香入苔蘚
　　　感舊
去年看花處不見有人行蝴蝶猶飛去滿園芳草生
　　　過山下見人有將稗子者
饑民瘦如鵠將稗野田裏相視不能言悲風草間起
　　　題鴛鴦
金殿鎖閒情羅襦繡不成何年芳草綠相倚睡春晴
　　　戲題墨蘭
自有幽閒姿本無出山志誰使清風來吹香落人世
　　　古意四首
山女不照鏡愁來看深井井底那得風搖波亂人影
　　　其二
佳人擲青梅戲打黄鶯雛鶯雛忽驚起花落滿平湖
　　　其三
閒隨玉蝴蝶步出花前去不知春草生忘却南園路
　　　其四
朝看箔上蠶暮絡車上絲結束湏成疋纒綿自有時
　　　題雪枝伯勞
雪外髙飛盡寒枝足自容如何風雪裏燕子不相逢
　　　題瘦馬圖
玉塞三千里天閑十二重惟應霜骨出識得是飛龍
　　　題墨竹五首
娟娟青竹枝兀兀蒼石頂翠袖倚深林秋髙露華冷
　　　其二
矯矯蒼龍影幡幡翠鳯毛月明秋浦上寒色動虛濤
　　　其三
零亂黄金錯參差碧玉筒何似明月下臨水聽秋風
　　　其四
為愛江南竹春深葉漸交誰家三逕裏殘雨出横梢
　　　其五
秋浦綠層波月明愁奈何移船湘女廟曽聽竹枝歌
　　　柳寄生
秋來楊栁樹葉落空池裏上有寄生枝青青寒不死
　　　題乘槎圖
漢使樓船出三山隔海波靈槎不識路還觧到天河
　　　豫章感事三首
夜月照南營羣兒學㺯兵紙旗來似雪爭說打圍城
　　　其二
御史青驄馬經年未得回東華門外路渾似鳯凰臺
　　　其三
湖面無多濶淤塡菜疃斜年年春雨滿湖水入人家
　　　題彈琴圖
拂石青山下抱琴彈白雲曲中有流水塵世不曽聞
　　　百花洲
鳴榔百花洲繫船楊柳樹乳鴨湖上歸浮沉不知數
　　　漉酒圖
脫巾以漉酒酒熟何淋漓感君光似月照我鬢成絲
　　　問月圖
月色如金波攬之欲盈手如何不觧飲空遣星名酒
　　　月夜與曠伯逵夜坐
月上烏柏林光射山茶葉葉底白蛾飛團團似蝴蝶
　　　題莫慶善翎毛戲墨三首
青鳥來何晚埀楊春已深琴中無限意惆悵白頭吟
　　　其二
鸜鵒相依好日喧沙草叢晴川朝浴罷刷羽愛微風
　　　其三
兩兩䳺鶉小秋田啄粟肥沙寒栖不定驚起向南飛
　　　題莫慶善墨禽二首
野竹並蘭花紅深石角斜一雙山喜鵲飛起向誰家
　　　其二
日出露未晞埀楊青嫋嫋啼殺白頭翁春歸薊門曉
　　　上山
上山望大河旗幟十餘里不知何處村但見青烟起
　　　其二
一步一逡廵無言淚滿巾不愁山有虎只怕草間人
　　　其三
妻子各躋攀潛身草樹間猶嫌人語近更欲問深山
　　　題竹石圖
海上琅玕石山中翡翠毛意含秋雨潤思拂暮雲髙
　　　題墨鷹二首
縱獵五原中誰收燕雀功飛來還一息斂翮待秋風
　　　其二
豈是林栖者軒然故不羣眼光星一點遙徹萬重雲
　　　遊金華二首
絶頂是金華先居在岩口地底大江流低頭見南斗
　　　其二
紫殿何年起亭亭一逕分向來路傍石喚作兩將軍
　　　夜半
野人種秋麻赤日畏炎夏夜半起呼牛扶犂月明下
　　　題四時花木
　　　杏花
春日炫髙霞宮園萬樹花暮歸承宴罷簮得一枝斜
　　　榴花
碧殿引薫風幽幽萬綠叢内家清暑宴爭看寳珠紅
　　　芙蓉
嬌艶不自持西風夜中起寒香逐墜露下滴秋江水
　　　山茶
綠剪龍鱗片紅翻鶴頂砂誰家小庭院雪裏見宮花
　　　和郭慶守秋日相憶
出門復入門望君還憶君可憐飛鳥盡江上又斜曛
　　　其二
出門望漳洲逺近一秋色但恨少相見新來髮多白
　　　牧童
牧童驅牛行水寒衣敢渉相呼楓林下吹火燒山葉
　　　墨蒲萄
翠羽幡幡薄驪珠嫋嫋埀一枝風露冷初出漢宫時
　　　雨過
獨對一燭坐看書猶未眠不知踈雨過星月滿凉天
　　　題墨竹二首贈陳子仁
問訊山中竹新來長幾叢一枝初入手如對滿林風
　　　其二
為愛溪南竹春深長鳯毛終然秉髙節容易出蓬蒿
　　　道中偶見
野逕行人絶陂田流水多誰家小鳬雁爭浴雨中波
　　　其二
茅葦白蓬蓬行人西復東一雙青鸛鶴飛起野田中
　　　詠鳥毛
野鳥雲山去庭隂有墜毛東風吹盡力欲起不能髙
　　　古意五首
一樹小桃花生來覆山井開盡不知春可憐鏡中影
　　　其二
手圈楊柳枝出門送君去柔腸暗相結宛轉無盡處
　　　其三
銀椀蘭膏滿分燈炷兩燖終然共光彩莫認不同心
　　　其四
觧我黄金錯酬君白玉鈎未明曲中意衹賣一生愁
　　　其五
春蠶吐素絲作繭來十日一意向纒綿早晚得成匹
　　　别王子讓
相送寒潭上船開更相望人語隔江遙微風自鳴浪
　　　其二
臨水望梅崦却指敖城路路直本如絃江行自回互
　　　江上
江上青楓樹秋來葉漸稀如何渡江水飄蕩不能歸
　　　古意
懊恨春别時花開滿大堤出門消息斷那聽紫騮嘶
　　　武山十四境(有序/)
　　昔宋紹興中鄉先生劉敏求嘗賦西昌八境各為
　　七言長句辭極雄麗若武山其一也序謂太和古
　　白下邑山青水秀皆神仙窟宅信矣惜後來無有
　　繼之者予曩自庚子歳始與南溪蕭翀鍾端及端
　　之弟祥徃遊其間嘗為文記之而意有未極也乃
　　洪武十一年余罷官歸自北平明年仍客蕭氏且
　　忻然有重遊之意而徃時同遊者獨端之弟祥與
　　翀在而翀方徃省其叔父於滁陽而端之殁已久
　　矣時王徵君子與蕭國錄子所俱客禾溪二君皆
　　好古而能賦又嘗遊於是山者乃七月十三日戒
　　翀之弟翬前期邀二君以次日來㑹至於翬之諸
　　兄翴􁀙翪與祥各撰杖屨具酒肴與俱而戒劉繼
　　與兒子桷載筆墨以從自己酉至辛亥三日相與
　　極遊覽賦咏之樂然後歸徵君謂是山遊者衆矣
　　今日有作宜必追古乃已於是按圖考誌凡山中
　　名跡之絶者靡不探深發奇窮心目足力之所及
　　自武姥岡至石鼓得勝境一十有四仍各䟽其名
　　狀與顯晦之故於下方槩錄其大而畧其細焉境
　　賦一詩為五言絶句敦尚簡實從徵君志也同遊
　　者如干人得詩如干首合而成巻將以授若谷塗
　　煉師俾藏山中後或有知我者焉
　　　武姥岡(在枯仙觀後武山最髙處相傳為武姥/飛昇之所)
一自飛仙去迢遙白雲上歲歲春風來滿山青草長
　　　陶皮石室(卽今北岩右陶皮二仙修煉之所天/將雨則岩竇有泉出焉禱者嘗以為)
　　　　(候舊名觀音/岩今正之)
北岩極谽谺三面環絶壁聞有山雨來石泉先暗滴
　　　雲峰寺(在虎鼻峰後兩山之間舊名南岩雲峰/寺宋端平間建寺後有泉或傳出石間)
　　　　(視入窪池僧為亭其上/晚了禅師嘗駐錫而去)
路盤重巘上寺値兩崖間泉水依然在眞僧去不還
　　　佑仙觀(在武姥山東南武姥岡下龍王洞之上/觀祀三仙外揭西華當元初剙建時有)
　　　　(白鶴翔集而天/燈嘗夜見云)
南指鷄冠石西華此路分至今珠樹上長有鶴成羣
　　　龍王洞(在佑仙觀下有巨石覆之其洞雖不深/廣而流泉冬夏不竭頗有靈異)
一斛岩腰水靈蹤向此蟠祇言流出洞長歲不曽乾
　　　虎鼻峰(武山西南一向方正如屏獨虎鼻峰屹/出左方雄秀㝡一山云)
平巘矗崇墉中天紫翠重曽因望江水上到㝡髙峰
　　　禮斗石(在北岩之左㝡髙處有片石突出岩半/纔容拜跪下臨不測道士嘗禮斗於此)
　　　　(云/)
道士禮斗處獨緣岩際雲空中歌碧落不遣世人聞
　　　望陽石(在武山正東有巨石屹立正對出日故/名下有石泉嘗不竭云)
巨石含光景東蹲直海門仙人何日下晞髮候晨暾
　　　眞珠泉(在南岩石下石壁間/亂撒而下若真珠然)
亂撒髙岩下多因險勢奇更逢朝日映五色爛摩尼
　　　衣籠石(在武山東北古臨溪寺基上片石方廣/如籠筐狀相傳名武姥衣籠石云)
衣籠化為石何年閣半岩多因仙帔氅不是無裙衫
　　　南岩石(在眞珠泉之上巨石磅礴中虚偃立道北/北岩極小而圓勢若渾成按雲峰舊名)
　　　　(南岩此當/名南岩石)
濩落欹空舊嵌岩掩半匏不愁山雨濕自有白雲交
　　　西岩洞(在武山正西謂之風門口上有梵雲庵/今廢下有石虎石龜甚奇又有虎穴人)
　　　　(迹罕/至)
􁊢嶫風門口坡陀虎穴西向來梵雲寺秋草鷓鴣啼
　　　丹井(在武山頂上梵雲庵之左有泉出井中菴/視以供厨志云井有龜出則天雨今不見)
　　　　(邑士楊凖嘗/有丹井記)
絶頂仙人井碧泉皆雨香神龜人不見每夜有丹光
　　　石鼓(在雲峰寺佛殿後山上巨石輪囷髙可丈/餘有片石覆其上志云牧童以足搖之其)
　　　　(聲如鼉或呼為飛/來石今從其舊)
片石上嵳峩春風覆薜蘿何人踏龍尾白日撼靈鼉
　　　光風轉蕙泛崇蘭
幽意本不羣芳根偶然並不知石林逺但覺生香近
　　　獨憐幽草澗邉生
繞澗綠猗猗秋風吹紫蕤如何生杜若渾欲雜江蘺
　　　峭壁蒼蒼翠色新
岩石下隂隂猗蘭綠如剪花發人不知秋香如苔蘚
　　　風寒翠篠娟娟淨
閒聞竹上雨疑是花間露何以遺所思秋風颯遲暮
　　　二蕙
婉孌兩根依芳心自不違月明蒼玉佩風巻綠羅衣
　　　題滄洲釣魚圖
雲來髙峯青日落遙峯紫却艤釣魚船沉吟看秋水
　　　題環州草亭圖
孤嶼茆亭小廻汀野樹分獨尋臨水坂還望隔江雲
　　　題雨竹圖
恠石凝雲氣横枝浥露香故人渺何許秋意滿瀟湘
　　　題竹石圖
日落鷓鴣啼風驚翡翠飛繫船乘洛浦曽上釣魚磯
　　　余為善舉寫墨竹因題二絶其上
深林昨夜雨新笋幾時生似覺清風動微聞墜露聲
　　　其二
潤愛娟娟色清憐羃羃隂何因掃苔石來此坐鳴琴
　　　為黄巽成題墨竹二絶
過雨琅玕潤凌風翡翠寒何年滄海上拾得斷漁竿
　　　其二
磊落藍田玉葳蕤翠鳯毛飛鳴朝日近騰燭夜虹髙
　　　題山亭避暑圖
掃石坐莓苔林隂晝不開松梢風似水疑有鶴飛來
　　　題墨竹
舊竹故偃蹇新梢復昂藏青雲看直上遲爾鳯來翔
　　　古意
平湖荷葉生田田欲無空不見水中魚但見荷葉動
　　　題牧牛圖為鄒季章賦
野性自馴擾不煩施箠鞭東臯新雨足日上種春田
　　　其二
向晚雨來急出山牛步遲儂家隔溪住阿母望時歸
　　　題蕭與靖所藏古潭墨竹四首
冉冉横枝竹低埀向楚臯秋風何處發吹起鳯凰毛
　　　其二
壓地欹枝重淋漓亂葉低深林春雨過似聽竹鷄啼
　　　其三
峭直餘髙節蒼寒只舊叢暮年霜雪意未可薄衰翁
　　　其四
嫩葉雲初展新梢粉未乾他年滄海去留作釣鰲竿
　　　蕭子所國錄山齋書所見
野水生蝌蚪沉浮自可憐誤疑渾墨汁點點散尖圓
　　　題李唐牧牛圖四首
滚滚長風起飄飄一笠吹回頭看寥廓失手墮羈縻
　　　其二
風雨滿輕簔騎牛逐處過春來晴景少烟草四山多
　　　其三
日夕山氣昏獨歸愁路遠猶戀草青青遲回下前阪
　　　其四
天寒放牛遲野曠風獵獵獨來長林下吹火燒山葉
　　　題熊自得山水四景(赤壁武昌洞庭東林/)
　　　赤壁
赤壁重遊賦清風萬古傳遙憐山月古曽照火樓船
　　　武昌
黄鶴磯頭望青山落日分至今漢陽樹飛度隔江雲
　　　洞庭
幾日樓船發洞庭湖水東如何當别日常是鯉魚風
　　　東林
萬木東林下蕭條晏歲情何時紅綠動啼殺早春鸎
　　　塗若谷月下携酒相飲賦此戲贈
多情塗道士勸客未須寢斗酒慎莫辭携來月下飲
　　　題陳舉善山水圖小景四首為蔣志明賦
窈窈松林暮蕭蕭桂樹秋清江三百里一髮見歸舟
　　　其二
雲連囘鴈嶂潮落釣魚磯共說江南好青山待客歸
　　　其三
日落三江水天晴五老峰潮來初過雨坐久欲聞鐘
　　　其四
山暝啼猿外江平落鴈中幾時將小艇來問釣魚翁
　　　偶賦
何處可携酒月明江上舟無端貪看月忘却大江流
　　　月夜舟行
夜氣方泬寥天水相涵映船開橈棹鳴山遠岩谷應
　　　其二
遠林烟羃羃宿草露娟娟沙渚鷺初起漁舟人未眠
　　　其三
青山如佳人臨流心不競雲生姿太奇月照影逾靜
　　　題馬圖二首
錦轡赤茸鞦青驄間紫騮傾城驚掣電千里一囘頭
　　　其二
萬馬如雲散中原息戰奔惟餘一疋練光采照天門
　　　題清溪圖
青山千萬疊流水三四里窅窅洞門寒天寒落松子
　　　其二
翠嶺冠丹霞清溪是我家好尋黄道士更種白桃花
　　　題山水圖二首
野渡歸人急山原去騎遙白雲秋窅窅紅樹雨蕭蕭
　　　其二
瀑溜穿雲白松蘿蓋石青一僧歸野寺千樹擁岩扄
　　　題鎦道權扇面山水
三峽連明月九蕐多白雲傷心江上望春樹綠紛紛
　　　題趙子昂竹石圖
古石神鰲骨幽篁錦鳯毛才名隨世遠意氣與秋髙
　　　題李時小景二首
山色遶層臺山花滿樹開何人携酒去江上看潮來
　　　其二
水面青蒲短船頭白鷺閒江南萬里意好在綠楊灣
　　　東園課瓜菜十絶
種蔬苦培深戴甲久未出不敢重爬搔勾萌嫩方茁
　　　其二
未嘗摘瓜時先為延蔓地苟不夭閼之夤緣自無際
　　　其三
野草何曽種纔除旋復抽可憐瓜落子長是隔年收
　　　其四
萵苣宜生啖蔓菁可熟菹從今添菜譜自合訂農書
　　　其五
柔臺濯青絲嫩本抽白玉古云水可飲有此奚不足
　　　其六
斸雨迷漫種排烟羃歴生誰能為溉釜吾意欲烹羮
　　　其七
手中一勺子散湧忽盈畝五月青實成君看大如斗
　　　其八
甘軟黄金茹醎酸碧玉虀詩脾本虛薄莫遣着羊蹄
　　　其九
百事皆可做一生何所求已多十八種底用五千頭
　　　其十
甕菜抽青玉葱根結水晶此物江南有沙塲種不成
　　　書所見
虚庭風葉下一日三四掃馴鵲不驚人雙行啄秋草
　　　九日絶句七首依韻奉答許存札教授
客居偶佳節對酒暫踈散彼美無與期中懐詎云滿
　　　其二
臨水結幽想看山懐逺情遙憐南向鴈一一背邉城
　　　其三
雪橫居庸北日出薊門東煤香馬通火車鳴牛驛風
　　　其四
天末望歸雲遲徊憩檐宇楊葉自多風愁來更秋雨
　　　其五
我里在東臯十年事幽隱不知山水深但覺魚鴈近
　　　其六
霜早難為夜風髙覺易冬誰家少年子弓馬錦衣重
　　　其七
佳菊那能采茱萸興不忘商船向南去憑與問潯陽
　　　感興二首
庭前有髙樹葉落餘空枝兒童夜半起開户打鴉兒
　　　其二
羸馬不長臕寒來齕枯草幸不筋力勞勿畏風霜早
　　　題北山上人襍畵二軸
流水花間過長松石上生烟霞開古色風雨送秋聲
　　　其二
脩竹江南好平居有所思清憐霜後樹繁愛雨中枝
　　六言絶句
　　　題唐子華小景
飛鳥遠矣將夕幽人澹其欲秋抱瑤琴以歎息𣺌芳草
乎中洲
　　　其二
松落落以雙峙雲翩翩而獨還望佳人其旣逺見隔水
之青山
　　　題山水畵
三里五里近郭千樹萬樹長松落日無人放棹深山何
處聞鐘
　　　題陳摶睡圖
汴京當日歸來蕐山髙臥雲堆世事向來錯料至今鼻
息如雷
　　　題墨竹四首
風前歴亂千葉石上參差兩竿且可鏘鳴玉珮莫教吹
折琅玕
　　　其二
叢深似暗不暗葉重欲埀未埀向晚鷓鴣啼處滿山風
雨來時
　　　其三
漁父一竿翠玉仙人九節青笻自愛林間草淨誰教石
上苔封
　　　其四
何年裁籜冠子此日見錦䙀兒自是金鳴玉潤不愁雨
打風吹
　　　題秋江待渡
雲去雲來山色潮生潮落江沙斜日繫船渡口短籬沽
酒人家
　　　余以官滿赴京十一月十四日出北平順承門
　　　賦六言絶句八首
肅政堂前别酒順承門外初程故鄉隱隱萬里蕐髮蕭
蕭數莖
　　　其二
冀北風沙古道江南雲日初昏邉徼掃清讎敵海岳謳
歌鳯麟
　　　其三
君恩祿秩侈矣子道鼎烟缺然過家上塚何日携書入
覲今年
　　　其四
庭前蒼柏樹子樹上黒觜鴉兒四載坐眠對汝一心冷
暖相知
　　　其五
臺前月出坐處枕上鷄鳴起時時常料理公牘閒亦吟
哦小詩
　　　其六
抖擻客囊數巻蕭條公館三間蹔爾萍蓬蹤跡依然霜
雪容顔
　　　其七
作書遣吏告滿送馬還官戒途已買蹇驢代步更倩小
車載書
　　　其八
居官難是去日飲酒嘗思醒時造物何勞深計榮蕐自
不曽知
　　　雪中騎驢口號
京城去三千里蹇驢動百十鞭不是浩然踏雪也同杜
甫朝天
　　　出景州始登牛車
駕逺黄犢鰲負出索烏犍鴈行衮衮兩輪塵土蕭蕭一
簟風霜
　　　景州道中
前轅駕兩黄犢後轓懸一青壺道上人方避路車中我
自觀書
　　　茌平道中
五里十里堠子前村後村棗林沙際牛羊點點天涯風
雪沉沉
　　　晚出恩縣南鎮市中
到處蓬蒿古市誰家桑棗新園羣鴉暮落髙樹獨客寒
歸逺村
　　七言絶句
　　　題秋江圖為陳鍊師賦
霜樹雲峰隱翠烟長風吹起鴈翩翩道人心事如秋水
看到南華第幾篇
　　　題飛霞圖為江鍊師賦
海上羣峰映紫霞五雲樓觀是仙家誰吹玉笛春風起
千樹碧桃都作花
　　　題江鍊師飛霞蘭圖
曽上茅山採白雲山中瑤草盡蘭熏何由擷取飛霞珮
同上𤣥清戲紫氛
　　　題江虛白懸岩蘭竹
懸雲翠壁三千尺浥露幽蘭四五花安得乘風裁紫玉
月明吹向玉宸家
　　　題江飛霞湘蘭沅芷
湘水沅江日夜流青青蘭芷滿中洲誰將幽意和香墨
寫出瀟湘一片秋
　　　題金碧山水
山根下浸水茫茫金碧樓臺出上方好似廬山三石寺
瀑泉雲錦挂飛梁
　　　墨蘭一幅贈胡思孔併為之題
猗蘭出石翠交加春露初開四五花玉砌雕䦨誰種得
幽香偏入野人家
　　　為南山張道寫墨竹倂題
道人别我度雲岑歸隱茅菴舊竹林袖裡獨携東海石
滿天風雨聽龍吟
　　　題竹石圖寄贈湯子敏
松石山房看竹時十年風雨最相思白頭歸老誰同調
愛殺秋林綠玉枝
　　　寄謝左子方聲寄沈均德筆二枝
抱病歸來臥一窻思君安得酒盈缸沈家好筆無錢買
多謝新來寄一雙
　　　夏日過𤣥暉舊隱賦二首以寄之
青松深處一茅廬知是蕭郎舊隱居安得鶴飛報童子
便篘新酒釣新魚
　　　其二
便篘新酒釣新魚况是林塘雨過初為掃松隂苔蘚石
醉來容我臥看書
　　　題紅梅為易謙賦
姑射仙人綽約容已無情態向春風何時學得飡霞法
盡把氷肌換暖紅
　　　為易謙畵竹倂系以題
渭川烟雨三千畆篔谷清風四五竿不是軒庭難種得
髙情宜向畵中看
　　　晚興和周所安韻
江上看雲踏雪歸滿墻竹色淨柴扉十年京國春風夢
猶憶承恩出紫薇
　　　余歸自南京與舍弟子彦相見於清江舟中别
　　　去承寄絶句六章依韻奉答
十年奔走度晨曛望斷江南水竹村不是田園無舊業
極知天地有深恩
　　　其二
雲亭河口舊漁磯此日扁舟海上歸夜月未傾桑落酒
秋風先製芰荷衣
　　　其三
清江烟雨暗蓬蒿城下帆檣百尺髙自掩短蓬支病骨
不教人識舊兵曹
　　　其四
弟兄手足最相親恨殺東頭少一人幸有白頭相對老
齕匏飲水不嫌貧
　　　其五
閉户看書百不憂東原稻熟更何求便傾秫酒三十斛
更養池魚數百頭
　　　其六
珠林東望白橋髙近築湖居俯澗毛要知同氣眞連理
連遣分飛嘆伯勞
　　　江上
沙觜微波漾綠蘋山頭落日駐紅輪依稀燈火楓林鼓
岸上人家賽水神
　　　步月
乘凉步月過西鄰草露霏微濕葛巾一逕竹隂無犬吠
飛螢來徃暗隨人
　　　窺圃
園瓜寒蔓早離披山藥秋藤已倒埀小雨暗沾花下逕
閒雲深䕶竹間池
　　　田家
三兩田家草覆庵瓦盆盛酒欵農談園桑秋葉團團綠
猶有佳人飼晚蠶
　　　八月十一日自水南渡江道金華過北岩訪蕭
　　　鵬舉氏是日雲陰掩冉殊不見日色道中賦絶
　　　句三首明日因錄柬舉善暨鵬舉伯仲
八月棠梨露葉紅荒陂古水湛青銅秋風依舊岩前路
髙下寒山落日中
　　　其二
虎鼻峰前赤面塘數家鷄犬舊山莊荒村亂後畊人少
秋水滿田蒲稗長
　　　其三
秋熱餘威不可論渡江先已畏晨暾天心也似憐行客
十里雲隂直到門
　　　題歲寒圖
長松偃檜勢爭雄傲雪凌霜志撡同何似紛紛桃與李
易將開落寄東風
　　　題滄江埀釣圖為王宗韶賦
脩篁偃樹滄江上落鴈浮雲夕照間意不在魚招不起
青山對坐一竿閒
　　　奉和廖教授相過不遇之作
一月同舟憶縱談歸來烟水隔西南幾回風雨珠林渡
虛負先生問草庵
　　　其二
手撚菊花歌竹枝秋光月色儘相宜如何數載西溪上
只隔芙蓉喚不知
　　　題李居中所畵雪景為羅與敬賦
李時家住居庸北慣寫西山雪裡峯彷彿舊遊天上去
瑤臺開遍玉芙蓉
　　　和羅仙觀王子啟題壁韻
石牛潭上羅仙觀敗壁荒苔白晝閒忽見古人題句在
别來已是十年間
　　　題江上抱琴圖
明月出嶺光欲髙携琴相喚渡江臯何由掃石長松下
坐聽天風送海濤
　　　題萬初上人枯木蘭竹圖
蒼龍躍海鱗鬛古翡翠出林毛羽鮮卽色已非身外相
生香應悟定中禪
　　　題髙僧圖二首為心傳上人賦
斑竹匡床錦石屛寳花磨衲間雲翎晝長閒却軍持水
自數明珠記佛經
　　　其二
日落袈裟出定遲滿頭霜雪映脩眉白雲坐斷岩前石
問着遊方了不知
　　　題孫碧霄畵四時小景為王存睿賦
髙樓乘曉望春歸日照桃花錦作圍最愛野橋楊柳外
綠波晴影漾人衣
　　　其二
遙山樓觀隱晴霞芳樹庭臺瞰浦沙白鷺驚人忽飛去
滿湖風動綠荷花
　　　其三
野園寒落露初零采采黄花酒半醒悵望故人愁欲暮
隔江烟淡數峰青
　　　其四
氷厓霜樹隱房櫳明月澄波夜正中間有早梅花發盡
衝寒驚起獨吟翁
　　　題山水小景
不見髙人唐子華秋江烟樹渺雲沙短笻野服青林下
絶似髙吟坐日斜
　　　題山水小景畵
林下髙人不可期支笻野服澹相宜偶然坐石忘歸去
正是前山雲起時
　　　題蕭安韶所藏崔羣白鵝
曽從雪夜混軍聲又向山隂換道經爭似飛鳴江渚上
水雲淡淡草青青
　　　余歸自南京承永新歐陽子韶寄書輒賦奉答
白髮蕭蕭兩髩疎越南薊北困馳驅歸田已落淵明後
慚對林間一紙書
　　　爲王孟極覓桃李栽
聞說磻溪桃李多清隂朱實滿林阿移根不與新栽得
奈此江南春雨何
　　　題捕魚圖四首爲松觀曽一愚賦
罾舉船頭春水深攀援俯仰費機心何人亦有臨淵羡
猶負鸕鷀赴逺尋
　　　其二
雨爨風飡楊柳津長竿獨宿迥無塵矮蓬菰米魚羮飯
肯信華堂有八珍
　　　其三
釣罷招呼事獻酬停橈暫住莫教流不辭今夜船頭月
醉臥蘆花兩岸秋
　　　其四
沽酒歸來一甕圓晚凉出水鱖魚鮮全家只在滄江上
斜日西風晒網船
　　　題捕魚圖為郭士端賦
竹竿操罟撩泥淺橋棧攀罾出水遲爭似放船歸去早
短篷新酒醉眠時
　　　題墨竹為郭持中賦
閒寫幽篁遺所知兩竿秋玉帶横枝山林偃蹇尋常事
直上雲霄自有期
　　　題墨竹為郭履恒賦
伶倫九寸黄鍾管仙子雙吹碧玉簫調得鐘聲滿天地
㑹招鸞鳯下雲霄
　　　題清江釣艇圖為與靖賦
曽踏扁舟事釣漁埀綸直下碧潭虛歸來髙臥青山裏
閒看桃花憶鱖魚
　　　題三笑圖為蕭與靖賦
三人同笑不同心墨本流傳漫至今何似青蓮李居士
猿啼月出過東林
　　　題墨龍贈起予彭進士
先生自是龍門客曽跳桃花春浪來變化飛潜誰識得
墨池一勺起風雷
　　　夜宴陳氏聞鼓吹有懐南溪諸友
華筵鼓吹動春輝入眼偏傷故舊稀此夜嵩華山下路
雨雲何事滿天飛
　　　題所翁墨龍
蒼精出海雲為駕日光珠熖交相射前驅列缺走豐隆
盡捲銀河雨天下
　　　春日承鵬舉過余林居適留龍陂山中不果會
　　　䝉寄詩三絶趣余入武山依韻奉荅
仙女石前愁日晡松林風急鳥争呼誰傳天上瑤華曲
驚倒花間碧玉壺
　　　其二
小作尋春漫浪逰君來不得事攀留青青楊柳王摩詰
艶艶桃花皮日休
　　　其三
想見北岩雲錦堆野花如雪照人開雲峰寺裡啼鶯早
定約清明載酒來
　　　墨龍賛
風騰電火射雲紅霹靂前驅海若從躍出禹門千尺浪
大施霖雨賛天功
　　　徃舍弟子彦歸自清江承匏庵徵君題惠素扇
　　　索及拙筆因勉為寫此仍倚題其端以荅遠意
誰似匏庵散澹人暮年詩思轉清新山房酒醒閒無奈
乘月還來看綠雲
　　　題墨梅奉寄子韶歐陽御史
十年不見風霜面千里長懐鐵石心天上夢囘東閣遠
水邉林下好相尋
　　　題墨梅寄友人
向來千樹江頭雪零落東風滿路塵何似畵圖偏貌得
要教空谷見斯人
　　　春暮歸自石壁瀧偶題柬鵬舉
十日山行歸較晚燕雛飛起過西家東風也似無聊頼
開遍墻頭白白花
　　　賦得臨清亭四時詞四首就錄奉寄竇逸士
門外東風吹栁條晴烟翡翠滿蘭苕殷勤幾曲洪陂水
漂得飛花出畵橋
　　　其二
綠竹隂沈白書長石渠流水稻花香綸巾羽扇閒無奈
自起開窻送夕陽
　　　其三
虛度山頭宿霧收夜來風雨報新秋階前流水深三尺
不遣漁人繫釣舟
　　　其四
碧瓦疎櫺帶粉墻梅花照影淡生香朔風不觧東流水
吹起飛霜滿石床
　　　題松下彈琴圖
丹崖翠壁三千尺白髮蒼顔一老翁但覺絃中寫流水
不知天外起松風
　　　題疎懶生巻
瓢棄不縁春去早門扄不為客來稀床前書亂何曽卷
臥看林花過午飛
　　　題蕭氏永思
玉原墟墓草青青不盡南陔萬古情聽取慈烏中夜起
一聲聲是斷腸聲
　　　往時楊清溪為鄉先逹菊存陳公作種菊圖工
　　　妙逼眞去之六十餘年其五世孫繼先乃得之
　　　於其仲父有實家蓋其家故物也出以示余因
　　　題其後以致景仰之意
先生風致已丘墟海上還傳種菊圖五世諸孫方學殖
肯教三徑只荒蕪
　　　題墨梅一枝寄瓜州慶守郭大使
故人好在瓜州上寫得梅花逺寄將願托江流向千里
江流到海意尤長
　　　題尚仲份為陳孔碩作松岸輕舟圖
青山何處是幽居生事深憐老向疎安得短篷仍載酒
松江雪裡釣鱸魚
　　　題舉善陳縣丞渭川清曉圖
陳丞寫竹小尤精比似湖州太瘦生何處月明江上白
千枝萬葉送秋聲
　　　題東園畊隱圖為友羅敬所賦
東園少小曾遊處桑塢茆堂一逕通拄杖叩門頭似雪
却從花底覓溪翁
　　　奉青李一盛寄子淵楊判府
小園青李露盈枝味比來禽似更宜料得持觴厭魚鱉
急分碧碗薦氷姿
　　　奉題復公蒲菴四首
長年步不過囘廊心靜時聞薝蔔香莫怪扣門渾不應
近來喧寂已俱忘
　　　其二
十年名重當朝士萬里詩傳渡海僧風雪崚嶒頭雪白
月中瘦影見寒藤
　　　其三
䕶龍河水遶禪房五月尋幽到上方最愛門前兩桐樹
風來葉葉是清凉
　　　其四
為報身閒老澈師暮年林下好相期何由共載南歸棹
來向滄江理釣絲
　　　雷港夜泊
向曉移舟泊港津異鄉相見卽相親五更月上潮來早
又是東西南北人
　　　黄泥洑阻風
浪打磯頭波放顚中流那復徃來船行人閒得無聊頼
臥看爐峰起暮烟
　　　女兒港聞笛
女兒港前風乍起一聲長笛傾人耳遙見匡廬頂上雲
片片吹落湖中水
　　　舟中望南塘酒樓再賦有懐故人曠伯逵孫伯
　　　虞
曽同歌笑月三更上馬猶聽鷓鴣聲老去無人共豪飲
一帆斜日過江城
　　　看月
中宵起看大江流莽莽乾坤不盡頭吞吐月明三萬斛
客懐那得一分愁
　　　過臨江銅塘灘阻風偶坐江廟憶故人彭聲之
　　　天寧雪印上人
銅塘灘下水如弓無限青山隔岸東野廟蕭蕭脩竹裏
停舟坐愛滿林風
　　　寄平川呂仲善
謝君汝州十四帖愧我珠林六十翁早約殘年風雪裡
騎驢來訪霸橋東
　　　題李晟寒泉枯木圖
野藤枯枿半蒼青白日秋隂結杳㝠彷彿潮頭風雨惡
羣蛟蛻骨海雲腥
　　　同子瑗梁徵士上圯入小庄投宿下郛周氏草
　　　房賦此奉柬
觧鞍向晚暫停征况是周郎重故情今夜酒醒山月上
便應髙枕聽溪聲
　　　其二
溪水盤山似建瓴芙蓉楊柳滿沙汀明朝更渡回潭去
猶擬題詩上翠屛
　　　題杜草堂戴笠小像
杜陵短褐鬢如絲飯顆凄凉日午時為報西流夜郎客
錦袍霜冷更相思
　　　題子昂散馬圖
曽蹴流沙出大宛獨持風采照天門歸來散澹春風裡
豐草長林總帝恩
　　　題王叔明竹石圖叔明趙文敏公之甥
王郎寫竹出吳興瀟洒縱横似更能昨日蒲菴菴裡見
雲根風骨更崚嶒
　　　題髙彦敬青山白雲圖
松橋石瀬雨潺潺杉檜隂森暮色還誰共西樓一尊酒
白雲堆裡㸔青山
　　　題江天雪鴈圖
羣鴈飛鳴雪滿天孤舟况在洞庭邉銀箏氷柱誰家子
彈徹凉州廿五絃
　　　題龍
牧溪畵龍如草書徤筆揮霍相紛挐豈知靈物自變化
神氣風霆行六虛
　　　題虎
韜威戢勇山林間霧澤文采何斑斑長嘯清風起六合
獨立為君當九關
　　　山水畵
露下石林秋氣清松風盡日帶江聲閒來自愛無拘束
拄杖看山到處行
　　　其二
松下茅亭俯碧流山中樓閣倚清秋岩腰有路穿林去
猶擬携琴上上頭
　　　龍氏書室圖
雲隱何年屋數椽芙蓉疊嶂俯晴川松房舊是藏書處
猶有虹光夜燭天
　　　楊柳曲七首
種柳城南河水津兩岸幾株髙過人千回樹下頻來往
㺯葉吹花惱殺人
　　　其二
種栁城南河水邉青枝拂地盡含烟柔絲若有千千尺
應繫儂家蕩子船
　　　其三
種栁城南河水流枝枝葉葉是新愁窺人昨日猶青眼
吹絮今朝已白頭
　　　其四
種柳城南河水傍當年二月好春光晴風暖日無聊頼
只聽鶯聲也斷腸
　　　其五
河上東風二月時埀楊十里鬭腰肢如今縱使能嬌舞
照影寒潭亦自疑
　　　其六
金縷織成歌舞衣年年江上惜春暉無端心性輕離别
待得花開只解飛
　　　其七
莫抝長條作馬鞭春來葉葉是愁烟東風着意應憐惜
吹送飛花直上天
　　　春日絶句三首寄李子翀
池館幽窻日日開浮雲西望獨徘徊似聞臥疾滄江上
不見尋春北郭來
　　　其二
春水滿江魚子肥春雲匝地鴈羣歸客懐誰遣愁花雨
草色無端近竹扉
　　　其三
水西江上柳千樹白雲山前花滿溪卽欲聞鶯酧舊賞
要須走馬覓新題
　　　江上絶句四首有懐故里
東園林禽細作花城南楊柳亂啼鴉青錢買醉何由得
白日行吟眞可嗟
　　　其二
莫惜當筵酒滿壺春光流轉只須臾池亭一夜聽風雨
明日桃花大半無
　　　其三
我家茅屋知何似白馬祠前快閣東風濤二月不可出
誰與買船行市中
　　　其四
萬安縣前好風光疎花亂草滿魚梁大船東下疾如箭
一十八灘春水長
　　　題墨梅
一剪春風映路斜石橋流水淨無沙愁來圖畵驚相見
絶勝西湖處士家
　　　寄鄒君浩二絶
法古齋前小叢竹青梢如髪筍如針别來無限清秋意
烟雨瀟瀟已滿林
　　　其二
出峽放船歌楚辭月明人醉白沙祠舊遊零落風流逺
載酒重來定幾時
　　　松畵
疾風吹雨龍髯濕落日掛林猿臂長巫峽晚晴初瑟瑟
華峰秋色正蒼蒼
　　　歲暮述懐
不愁江梅破雪早祇恨楊柳隔年青燒燈稚子喧長夜
騎馬行人問短亭
　　　其二
北林枯梢只奈雨東舎寒草故生雲沙冷長鳴黃犢子
地深時亂白鵞羣
　　　其三
百舌向人啼不住一身作客愁可憐有酒且復醉今日
無錢莫謾悲長年
　　　其四
憶得小年當嵗除昔者之樂今不如青衫擊鼓騎竹馬
赤脚踏氷尋鯉魚
　　　正月十九日
金魚洲下放船開華石潭邉看雨來愛殺南天雙白鷺
青山盡處却飛囘
　　　入西山
江雨溟溟落逺帆驅車西上入烟巉青松殘雪分明見
指點行人問翠岩
　　　舒氏池亭晚興四首
池上逶迤結構新光風盡日可憐春柳枝竹葉渾無頼
萱草葵花故惱人
　　　其二
閒雲長近松邉屋流水潜通石底池坐客把書臨閣逈
野人送酒出村遲
　　　其三
赤色鯉魚金作鱗吹花沉蔓觧相親湍流出入元無定
雷雨飛騰故有神
　　　其四
生事不關來徃稀溪光灔灔映柴扉蒲萄葉破青蟲墮
豆莢花開乳雀飛
　　　過縣學偶書
堂上絃歌寂不聞游絲落葉正紛紛無由來倚長松樹
閒看青天起白雲
　　　金鳯花
庭下春泥百草生秋來金鳯亦埀英自是叢中看不定
却緣紅白太分明
　　　謾題
四郭青山處處同客懐無計答秋風數家茅屋清溪上
千樹蝉聲落日中
　　　小雨約李克正過池上
溪南雲隔數青峰别館秋光也自濃細雨不嫌沙路濕
明朝池上看芙蓉
　　　出溪四首
磵底石花青的的水邉楊葉綠疎疎茅簷過午猶聞碓
釣艇出溪初得魚
　　　其二
淺水白沙明可數深溪黄葉靜初聞客心閒得無聊頼
大似旛竿嶺上雲
　　　其三
岸上芙蓉數尺髙閒居風物苦相遭興來不用頻携酒
臨水看花也自豪
　　　其四
潺潺陂水落滄灣行子經年且未還千里贑江何處是
斷腸空見越王山
　　　雲松軒雜韻六首寄呈軒中諸君子
白雲峰前溪水東夜深雲氣白如虹青山北岸當時見
多在月明寒霧中
　　　其二
鷄犬蕭蕭入翠微不愁山霧濕人衣水邉楊柳因風落
松下閒雲盡日飛
　　　其三
引泉近注白雲根斸地新成翠竹園為惜苔痕斜貼石
愛因松樹特開門
　　　其四
東籬把菊陶元亮北渚搴蘭楚屈平幾曲清歌一壺酒
髙情元不累虛名
　　　其五
霏微夕雨沾林潤掩冉晴雲傍水閒忽憶南園兩佳士
今晨攜酒過西山
　　　其六
想見故人心眼開石林深處隱平臺黄橙紫蟹皆宜酒
紅葉青山且未囘
　　　憶李氏茅堂三首奉柬克正兄
舊見池南楊柳樹埀天匝地葉青青可能二月東風裏
盡挽長條結草亭
　　　其二
盡日門前流水聲細雨白沙渾欲平可惜溪南千萬樹
秋風落盡不知名
　　　其三
野屋緣山一逕分夕陽人語隔溪聞齋前短草寒猶在
時有鵞羣亂白雲
　　　題表明誠書館
先生屋角冬青樹洒露鳴風氣益神不似水邊烏桕葉
盡飛寒赤待青春
　　　其二
酒醒虛堂燈影昏愁來掩卷竟誰論此時月落寒風起
亂葉飄蕭正打門
　　　淨妙寺讀李少鴻所書山門記過東院㸔百結
　　　花其枝皆紐結之而香氣大異感賦二絶
李唐遺碣照浮屠紫霧光涵白雪腴誰惜文章鎭螭首
獨將香火祀龜趺
　　　其二
客行暫住九秋槎僧寺初逢百結花至境異香生不斷
誰令着意事盤拏
　　　入黄金峽夜半聞漁唱
紫陽觀前當大河黄金峽裏聽漁歌北來南去年年好
水逺山長奈别何
　　　其二
燒竹捕魚船亂開水中照見石崔嵬鳴榔放白不知逺
直上灘頭却下來
　　　過鸕鷀灘望月
鸕鷀灘上看新月忽憶庭前桂樹枝想見來意應更好
不知何似别家時
　　　白頭翁
黄茅赤嶂岸西東急雪南飛逐北風却轉長灘二十里
舟人遙指白頭翁
　　　題許侯藏臨江楊萬户所燕餞詩後
貳守分符出大邦將軍開宴俯清江玉壺舊賞今何處
錦軸新題故滿窻
　　　其二
山城過雨淨泥沙官馬侵星早趂衙訟牒不來驚日永
秋雲亭下看飛花
　　　題竹石圖
石上晴雲故不飛蕭蕭空翠濕人衣湘娥未解臨江佩
西望蒼梧何日歸
　　　題青山白雲圖
石林烟霧冷㝠㝠一舸西風過洞庭日暮白雲飛去後
江南無數亂山青
　　　題笋蕨圖
西林新笋各已長南岡蕨芽生紫芒何人採掇欲滿眼
開巻忽聞春雨香
　　　題琴士艾如蘭照
獨抱瑤琴下翠微竹皮冠子芰荷衣梧桐枝上秋風起
彈到清商第幾徽
　　　題枯木竹石
霜露蕭森秋氣凝千章老幹屹崚嶒深林日落行人少
時有猿猱抱紫藤
　　　其二
老節盤廻氣不伸蒼苔過雨欲生鱗山中樵客尋常見
誰與圖形獻梓人
　　　其三
曽聽楚人歌竹枝横江秋靜月明時只今漂泊春風裏
綠滿南園總不知
　　　其四
木葉欲脫天雨霜竹枝乍低風已凉三湘落日流波白
行子繫船思故鄉
　　　其五
平沙竹樹晚毿毿楚客維舟近峽南忽憶微雲將雨過
滿林秋色照江潭
　　　同夫嘗大醉過予齋壁作枯竹一枝仍題曰與
　　　吾子高掃塵而去戲荅一絶
鄭公大醉仍能畫雪壁霜枝故有神頼得山齋清似水
不妨無葉自無塵
　　　題竹石圖贈陳仲實之南安
寫得幽窻竹石圖琅玕青碧間珊瑚明朝却度南關去
何處榕隂聽鷓鴣
　　　題木石圖
帝子吹簫不可聞髙河凉月白紛紛靈槎天上歸來晚
獨倚支機看海雲
　　　題古木幽篁圖
何家園裏千章綠杜老溪邊十畆隂不是畫圖存古意
風霜剝落見初心
　　　其二
翠竹碧梧秋興清西山池舘舊栽成幽人日落長林下
吹得瓊簫作鳯鳴
　　　其三
古色何年削翠銅已無枝葉動秋風誰知千尺明堂柱
盡在深山大澤中
　　　其四
故里茅堂河水東幾多黄竹間青楓暮雲歸思渾無奈
早晚題詩問北風
　　　其五
林下秋聲聞亂葉水邊寒影見殘株溪翁日共惟漁艇
野客時來挂酒壺
　　　題芭蕉
南園新綠暗春雲長日題詩上翠裙十載江湖春夢熟
瀟瀟夜雨不曾聞
　　　再别同夫三首
洞裏題詩醉不囘丹梯百尺倚雲開明年春雨髙崖暗
獨自重來拂紫苔
　　　其二
朝陽齋前桃李樹手栽清䕃接比鄰明年此地看花發
愁向東風憶故人
　　　其三
㩦手河橋一惘然苦將幽思惜流年西山百里來相訪
定泛章江八月船
　　　贈傅正卿墨客
潘李聲華世孰倫喜從傅氏識諸孫故廬想見燒烟處
十里桐隂盱上村
　　　贈鶴林上人
日日澗邊尋茯苓岩扉長掩鳯山青歸來挂衲高林下
自剪芭蕉寫佛經
　　　贈刻工戴古心四絶
古文遺跡邈難尋喜見今人有古心試看歐公金石錄
幾人傳刻到於今
　　　其二
漢武秦皇苦好奇嶧山梁甫頌穹碑清時海宇無巡幸
應刻功臣上鼎彛
　　　其三
天地文章自太初山河日月粲昭如閒來看到纎微處
動植飛潜總是書
　　　其四
金精谷口初相遇喜子南遊有遠懐不見漢章遺石鼔
碧苔春雨上丹崖
　　　題洞賓像
神仙事業竟何歸進士文章豈盡非千載洞庭湖上月
令人空想鶴南飛
　　　題畊穫圖
已見春榆及貯儲能忘蠶績事衣襦要知終始耕耘意
半是豳風七月圖
　　　題故宋太祖十二世孫孟堅所賦寶鼎見樂章
　　　賀其叔母太恭人淳祐八年戊申歲上元日夀
　　　旦也其詞用官綾書之
王孫自昔擅詞華仁族敦親出内家惆悵百年遺墨在
吳綾猶似勅綾花
　　　贈頼永年
南山黄精玉色鮮子能服之可永年由來生世貴聞道
大椿八千非所憐
　　　題水仙梅礬華圖
仙子凌波春已深梅兄礬弟已交臨世間多少同枝葉
花落花開自一林
　　　贈王以成歸廣昌
印山館前鶯亂啼人行明發度平西離情祗似池南柳
短葉長條未得齊
　　　賦别丁文甫之藍田得水字
故人東去春山裏落日相邀醉南市别情不及雨餘雲
送君更度藍田水
　　　贈醫士孫允道
架上方書手寫成柴門長掩背西城一簾香霧微風起
又聽雲窻搗藥聲
　　　八月十九日戲題東湖大梵寺
雲木蒼蒼秋日凉六年兩度宿雲房老僧白首能相識
笑指東軒舊竹長
　　　九月二十五日有傳秋闈兩榜至書舍見思永
　　　楊植以詩中乙科喜鄉閭之有人學業之丕振
　　　因賦三絶以自釋
延祐開科第一春吾邦文物故彬彬後來接踵登名盛
致政詞林有幾人
　　　其二
至順壬申再貢賢一從更制遂茫然驚看亞榜題楊植
憔悴西風十九年
　　　其三
文運興隆屬聖明科名事業貴精成讀書三十何能立
心折鷄鳴聴五更
　　　題墨蘭
海門月照眞珠樹石峽風生翡翠衣千里烟波愁欲暮
美人何處佩蘭歸
　　　贈海月相士
海波澄徹月輪髙仙客寒生白錦袍奈可乘槎入牛渚
若為蟾兔數秋毫
　　　蕭自脩將赴維揚不果思嚮西昌次韻二首
樓船未發大江西沙上蔞蒿葉葉齊却望維揚一千里
㝠鴻衝雨只酸嘶
　　　其二
鳯山雲氣蔚油油碧樹黄鸝晚更留盡日橋邊看流水
思歸不見上河舟
　　　避水西軒述懐
昨夜風髙浪打門抱書移榻頓驚奔朝來欲去渾無路
獨坐西軒看水痕
　　　其二
村北村南江渺然稲苗麥穗俱可憐水中夜宿須防盜
屋上朝飡未起烟
　　　其三
東鄰羣鷄升木栖老婦呼兒愁夜啼分明記得年時水
市上行船與屋齊
　　　其四
快閣磯前當水頭年年春漲阻南遊料得老翁携稚子
登樓看水說筠州
　　　筠陽春述懐七首
筠陽花開三月時城南城北好追隨妙眞宫中來看畵
龍王潭上去投詩
　　　其二
平野青林十里餘已無城郭限丘墟洞前不見仙人井
澗上猶傳隠者居
　　　其三
鳯山盤盤石脚斜石橋西畔有人家家家臨水開窻户
夜夜燒燈照浦沙
　　　其四
錦江春水向東流鸂鶒鳬鷖不解愁日日城隅風浪惡
人家爭繫木蘭舟
　　　其五
明秀樓前青柳條錦水坊下赤欄橋東郊酒伴能來徃
出飲乘晴不待招
　　　其六
每憶東吳曠省郎醉歸留客更持觴無因坐對西鄰竹
聽爾狂歌不下床
　　　其七
城南酒樓相見時滿堂賓客總新知酒闌月落渾忘却
猶殢吳姬唱小詞
　　　題帖德裕江亭秋思圖
石上茅亭絶不高水邊秋意似臨臯長松生近蛟龍窟
夜夜倚江吟翠濤
　　　秋江風雨圖
横江千樹冷颼颼洲渚滄茫水亂流安得雲帆高萬丈
聽風聽雨洞庭秋
　　　題陳叔起為枯林上人作海口送别圖
五月乘風離福州魚龍吹浪海門秋分明一片袈裟影
飛在三山頂上遊
　　　題水村晚影圖
日照亂山如湧濤忽隨烟霧落平臯橋西舊有幽人屋
門外青松特地高
　　　題枯林上人墨蘭四首
曽乘桂楫上清湘明月蒼波野興長欲採幽蘭渾不見
深林風定忽聞香
　　　其二
掩冉晴雲颺曉風碧蘭紫穗故成叢湘娥西去遺仙佩
翠羽明珠滿澗中
　　　其三
步入深林有所思蒼茫白日澹華滋美人欲渡湘江晚
裊裊金枝出翠旗
　　　其四
杜若䕷蕪忽已殘西風澤國故多蘭閒來竹底拾翠羽
月下不知清露寒
　　　水溪口望三顧山
最憶盧仙舊隱蹤三尖平擁玉芙蓉尋常烟霧空濛裏
却過溪南見四峰
　　　承譚府史若驥春日贑州之作因賦絶句八首
　　　奉答
䖍州官府似神仙三月春花覆紫烟惟有愁吟譚掾史
日騎瘦馬出臺前
　　　其二
瀟洒譚郎玉不瑕解吟江上白桃花尚書點筆親題和
幕下何人許共誇
　　　其三
翠玉樓前侍宴時滿筵歌舞夜何其城頭畵角參差起
落盡梅花總不知
　　　其四
龍洲春樹綠如雲草屋新屯十萬軍旗幟遠從灘口見
鼔笳長是月中聞
　　　其五
髑髏晴滿白鷗沙落日長江斷客槎東上荒城莫囘首
青原白下少人家
　　　其六
兩年東北道途艱幾度嚴城扼險關腸斷欎孤臺下水
解随明月過西山
　　　其七
少小為文學咏歌亂來無力事干戈東遊擬獻平淮頌
何處南山石可磨
　　　其八
茫茫青草繞城臺思見故人心眼開書記定隨兵部出
戈船飛騎幾時來
　　　過桐陵楊公平别業不遇
門掩梨花聽犬聲更無童子出相迎逢人謾說山居好
强半春晴却在城
　　　汪樓偶題
千樹桃花散錦窠相逢不飲奈愁何可憐一片春波綠
先被歌樓占得多
　　　義犬詩
䘮亂誰懐豢養恩弱孤反噬正紛紛栗原義犬眞堪傳
解守羅家孺子墳
　　　奉次楊主簿軍中感懐四首寄康山長宗武
東望瑤峰紫翠交羣公坐鎭足吟嘲按行輕騎如飛鳥
日過雲山第幾㘭
　　　其二
已分山林狎楚童誰從城市覓龎公吹笙王子歸何處
只想桃源是洞中
　　　其三
鰲戴龍洲屹上流完城盡說太和州西南控扼千餘里
更有䖍州翠玉樓
　　　其四
天門親下紫泥書漢武輪臺恐不如自是聖心哀赤子
已聞上相出淮徐
　　　君子堂夜起
風亂殘燈自掩扉夜寒遊子嘆無衣池南落盡芙蓉葉
滿地月明霜正飛
　　　題江景畵
澗邊白石明於雪林下清風冷似秋落鴈圓沙江路轉
短篷烟雨憶曽遊
　　　其二
鳥聲先在竹林間虚室曈曈曙色還一夜霜寒慵早起
開門枕上看青山
　　　寄薛益
細雨荒荒白下城茅堂深隠稱髙情清晨讀罷淮隂傳
坐看門前江水生
　　　題超上人墨菊
露香秋色淺深中青蕋黄花自一叢最憶南園微雨過
短籬扶杖看西風
　　　題山水扇靣
杳杳青峰隔斷林桃源無路可追尋扁舟莫渡南村去
風浪滿江雲正深
　　　戲答鍾元卿
江繞珠林數十家水東花映水西霞亂來白酒應難得
快數青錢不道賖
　　　題春江小景畵為鍾元卿作
鸂鶒鷺鷥相對閒落花芳草雨斑斑清歌一片雲中起
知是吳姬蕩槳還
　　　題蘆鴈小景
蘆花霜滿釣魚磯江上征人久未歸天北荒凉人似水
年年惟有鴈南飛
　　　過新吳寺哭嚴煥旅柩
新吳寺裏題詩處此日長廊獨自登手擘紙錢君不見
老僧來點柩前燈
　　　再過新吳寺聞嚴煥已擇卜尚未塟感賦一首
道慚知己暗沾衣才累青年果是非總是鄉園一抔土
滿山春草幾時歸
　　　題和靖觀梅圖
處士娟娟白氅衣松門石逕轉依微不因月落西湖上
貪看梅花忘却歸
　　　題墨鷹下有一熊
當年渭水困鷹揚兆入非熊鬂已霜搏撃只今誇徤翮
可能兀立睨滄茫
　　　題竹禽墨戲
南山無樹起春風寂寞林栖户牖空枯竹横枝荆棘底
天寒愁殺白頭翁
　　　同曠伯逵登揭氏山雨亭觀石上虞太史刻字
　　　退池上觀魚而歸
太史文章漢魏初碧苔深䕶九霞書閒來倚石看雲月
直恐神光貫紫虚
　　　其二
高柳芳池灎灎春一泓新綠淨無塵夜來忽漲西山雨
千尺蒼波躍錦鱗
　　　寄易撝
谷口同遊最憶君别來雙鴈不堪聞滿山橡栗何由拾
獨擁寒扉望白雲
　　　贈萬訒歸清江定侯帥閫
萬郎風骨自清竒解赴從軍五字詩却笑當年杜陵老
謾稱驥子好男兒
　　　其二
北沙亭上題詩處五六年前共阿翁亂後相逢渾不識
可憐玉樹倚秋風
　　　其三
寂寞林居似耦耕感君相顧足髙情茆堂昨夜聽寒雨
竹火松烟坐到明
　　　其四
新築土垣渾不髙旋編荻户隔蓬蒿雨中慣着尋山屐
自過村南問濁醪
　　　其五
子歸帥閫愼驅馳莫怪山人送别遲記取池亭脩竹下
别餘長是看君詩
　　　夜飲扁鵲觀同魏煉師坐竹林下
扁鵲觀前清夜遊青衣隔竹送茶甌綠隂深巷凉如瀉
坐聽瓊簫轉玉樓
　　　題泰華春雲圖
仙人樓觀炫青紅帝子行春遊太空玉檢金樞人不見
漢家壇墠雨雲中
　　　題楊補之臨宋徽宗湖口鸂鶒圖
太湖石畔雙鸂鶒碧草春明繡羽毛莫擬宣和看筆法
故宫花鳥屬蓬蒿
　　　題明皇行樂圖
宴罷微行禁苑春諌臣已逺弄臣親那知劒閣西廵路
能䕶鑾輿有幾人
　　　題墨梅
水邊小樹尋常見不似横枝花更繁亂後江南誰寄與
只將圖畵賞清樽
　　　題蕭曙所藏曾同可畵水四首
千疊潮頭捲海來海門月上正雲開秋風吹起三山雪
直過錢王射弩臺
　　　其二
三月平湖舟楫通水光雲氣混涵中白頭浪起無人渡
箇箇江豚吹北風
　　　其三
輕濤暗浪互奔驅極浦蒼烟澹有無欲采白蘋愁日暮
一帆秋雨過南湖
　　　其四
楊子江頭秋意深金山下蟄雨雲隂可憐赴海東流水
不及歸人萬里心
　　　題李遵道幽篁古木圖
每愛黄岩筆意妍蒼枝幽竹淨娟娟清秋翡翠誰能識
碧海珊瑚更可憐
　　　承張𢎞毅林居奉和一絶
林塘藹藹淨晨暉霜落風停葉自飛村巷不曾緣客掃
莫嫌塵土汚秋衣
　　　松雲軒四首為陳宜賦
松蓋盤盤擁百層連山雨過白如蒸晚風吹散天邊影
琥珀神光忽上騰
　　　其二
何處飛來野鶴羣踏翻松頂翠紛紛清隂不動凉如水
自掃綠苔眠白雲
　　　其三
林下高軒日日開清風時共故人來鳥啼更在雲深處
白晝松花滿石臺
　　　其四
偃蹇髙枝拂畵簷襹褷晴雪映深簾蒼龍千丈開鱗甲
冉冉白雲生翠髯
　　　題梁叔剛小景贈故人令弟歐陽以誠歸會昌
灘口同遊事已非别來常恨信音稀可憐江上重逢日
杳杳滄波一鴈飛
　　　題山水圖為興國監縣帖侯賦
亂餘風物總凋零誰寫雲林近草亭萬里歸人望江北
居庸還在日邊青
　　　題徐文珍畵林塘幽居圖
青林碧澗轉逶迤中有幽居帶草茨似是浣花溪上客
一簾草色坐題詩
　　　贈全眞徐本山當淮兵作時本山負其師以逃
　　　凡八遇難皆先幾而免轉徙千里至贑之興國
　　　與余會於治平觀因贈以詩
簪紱猖披總汙塵從師千里獨相親煉丹煉得心如石
慚愧臨危負義人
　　　其二
葛令井西樓觀重亂餘此地忽相逢何時雲水尋仙去
百丈岩前一樹松
　　　題生色粉茶
禁苑春回雪乍消綘茶花發上陽嬌曉粧淨洗鉛華水
猶自乘雲擁翠翹
　　　題秋江小景
秋水無波淨落暉汀沙雲樹轉依微望中一片瀟湘意
無數征帆逐鴈飛
　　　題林下髙士圖為王存常賦
漁竿書帙兩忘機手把瓊簫坐石磯林下清風長日好
浮雲何事滿天飛
　　　題稚川山水
松下茆亭五月凉汀沙雲樹晚蒼蒼行人無限秋風思
隔水青山似故鄉
　　　題枯枝幽禽圖
霜枝黄葉亂秋風竝立幽禽惨淡中長憶爭飛春樹裏
綠衣深映杏花紅
　　　題君子忠孝圖乃畵竹與葵萱也
攘攘風塵混屨冠幾人忠孝義心肝畵師似有春秋筆
故寫尋常草木看
　　　夜宿丈溪道院喜賦和呈蕭同知孫經歴
山雨初來一鳥啼千村白雨動成畦何由得買雙烏犢
乞取荒田自在犁
　　　其二
風竹林間綠笋竿洞門白書忽隂寒仙人解喚雷行雨
却與𤣥都洗石壇
　　　其三
春在青林野水濱酒壺隨處伴閒身偶來仙館題詩句
貪看桃花忘却秦
　　　題古木蒼鷹圖
霜落石林寒影空蒼鷹斂翮向秋風隂山狐兔肥堪煠
寧數將軍射獵功
　　　題墨梅贈進士劉允恭
江頭千樹發參差得似披圖見一枝莫恨春風開較晚
苦心結實待明時
　　　題墨鷹
秋山霜木冷蕭騷下有奔泉日怒號愁絶蒼鷹渾不去
海門風起陣雲髙
　　　題趙子深折牡丹圖
華清野鹿不曽來孔雀屛深扇影開九奏樂停春日午
綠衣初進紫霞杯
　　　五月十五夜聞沔兵將上㩦家入黄塘州
城鼔荒荒欲二更鄰家相喚月中行平田一路人如蟻
顧影蕭條亦自驚
　
　
　
　
　
　
　
　槎翁詩集巻七
欽定四庫全書
　槎翁詩集卷八
　　　　　　　　　　　　　明　劉嵩　撰
　　七言絶句
　　　晚遊興福寺奉和從兄本泉韻
童童飛蓋出松蘿公子多情奈晚何灘下綠波濃似酒
月明更擬棹船歌
　　　過普覺寺訪青原定上人不遇
初聞伐竹登山去復道燒香渡嶺行晚入禪關渾不見
雨華堂上檜風清
　　　聞聞子與池魚為水所漂賦此以寛其意
忽聞秋水發龍灣野浪平翻竹沼間莫怪巨魚罾不得
便隨龍去若為攀
　　　登白石塘髙峯三首
西北羣峰勢最雄雲霞倒影落塘中幾年却上岩前石
坐看匡山出日紅
　　　其二
仙人手可接飛鴻落日長天惨淡中贑水直流三百里
越王臺下却如弓
　　　其三
金華金華相望髙城中秋樹見毫毛武山雲氣長來徃
只駕仙人皮與陶
　　　題歐陽氏仲元墨梅
寫梅近說歐陽氏中有蘭亭筆意存昨日張家亭上見
令人忘却水東村
　　　題梅圖為萬砯賦
千載梅仙不可招南昌宮觀草蕭蕭歲寒圖畵今初見
依舊清風灑雪標
　　　題文溪道院四首
白石蒼苔一逕荒鳥啼仙館落花香新來抽得西林笋
更比琅玕數尺長
　　　其二
雨過池南綠漲肥水沉香裊午風微閒來自拾青松子
驚起梢頭獨鶴飛
　　　其三
桂花風定暮雲閒夜靜江聲鶴未還天上月明秋似水
時聞玉佩出松關
　　　其四
門對龍灣雪未消亂山寒日思迢迢道人神氣如春酒
自倚梅花品玉簫
　　　題萱草葵花圖
綠葉朱英春正稠丹心何事復忘憂西風别有葵花在
猶戀餘暉照暮秋
　　　承王子與伯仲枉顧敝廬不果迎候奉次留題
　　　二首
汛掃柴門出候君春泥野草綠紛紛寧知夜半山隂雪
翻作江東日暮雲
　　　其二
春日尋芳偶未囘不知江上故人來歸來驚見留題處
踏破林隂一片苔
　　　題墨蘭
誰擢幽蘭寘道傍紫蕤綠葉逈蒼蒼托根不是渾無地
已分真心到苑香
　　　題散蘭圖花葉狼藉若採而棄之者有松枝竹
　　　葉雜之蓋戲墨也進士劉仲炯以示余因為賦
　　　此
曽向深山採蕙蘭佩紉未試忽春殘飄零亦有同心者
莫作尋常鬪草看
　　　偶閱胡思齋詩追憶故友范實夫李子翀
曽共雲邉㸔晚晴芙蓉峯下聽灘聲當時范李今何在
愁向詩中見姓名
　　　三月十日承辛侯好禮南赴臨汀艤舟寄詩而
　　　去
辛侯三月赴閩中細雨輕帆颺北風快閣磯頭不相見
獨留詩句上崆峒
　　　題曽道士嶺後退居
雞栖茅屋青苔上犬吠白雲流水邉白髮老仙人不識
草衣自種嶺西田
　　　出西岩下寄蕭翀
雲岩西麓石林開便擬從君□築來亂後有田誰種得
好山過盡首空囘
　　　和答陳宜山居寄示四首
横江清吹發參差無奈秋風寄逺思誰似髙情閒不厭
半年三度寄新詩
　　　其二
石門細草落松花磊磊圓峯削翠瓜夜久風泉聽不盡
獨㸔明月嚥流霞
　　　其三
山人出洞歸來晚月上東厓一丈髙貪着臨流㸔清影
不知風露濕絺袍
　　　其四
青山何日許為鄰愧爾東南漂泊人縱有桃源堪避世
已無漁子解知津
　　　和鍾廷方韻贈其弟廷享南歸
白羊南雞山木幽二十年前曽此遊東渡廻溪三十六
亂山元自不通舟
　　　其二
知君伯仲舊名家學海新瀾未有涯歸到岩前春酒熟
滿庭風雨看梅花
　　　夜宿城西聞雨有懐新堂瓦覆尚缺感賦二絶
草堂新構瓦難求白日輝輝座上流世亂苦無王錄事
夜來聞雨不勝愁
　　　其二
架上殘書亂不收短琴亦掛壁東頭直愁沾濕無泥滓
尤恐堂㘭作水流
　　　墨鷹
秋風海上初來日霜曉林梢獨立時鵬鶚雲霄終自得
軒楹縧鏇未須期
　　　其二
霜落丹崖木葉稀翩翩勁翮斂寒晞五原殺氣憑陵急
林下鷦鷯只謾飛
　　　余兄弟因避亂山中復有衾枕團欒之樂喜而
　　　賦詩
幼小長歌棠棣詩長城江海惜分離誰知中歲團欒樂
正在深山避亂時
　　　癸夘歲日者推閏二月或傳閏三月
閏月推移定幾時花晨上巳兩持疑六年民物遭聾瞽
天地茫茫竟莫知
　　　舟出流江
乘流清夜下芒洲盡敞篷窓看月鈎灘面忽驚波轉急
青山無數泊船頭
　　　入峽潭
水上石山森劔鋩水中石屋是魚房秋來水落月未出
魚眼射波如火光
　　　聞劉友文病起二首
詩帙不來春又過藥瓢應是日相親無因為報池南栁
長得新條長過人
　　　其二
俗李粗桃故近人也應無處避埃塵春風看盡亭前水
惟有鷗鳧不厭頻
　　　題墨竹
羽衣何處采仙茆海上蓬山紫翠交帝子欲來風露冷
月中遥見綠雲稍
　　　題墨雀
乍逐微風度栁槐又隨斜日噪樓臺晴沙如雪江村路
何處飛來啄雨苔
　　　三月五日同鵬舉蕭茂材白水道人遊三蕐未
　　　至留宿山下袁氏明日雨作望三蕐在咫尺不
　　　能至乃冐雨歩歸袁君追至山外不果留途中
　　　因賦柬同遊者
三蕐山在亂雲間晴日尋春雨却還想見飛橋轉樓閣
碧桃花下水潺潺
　　　過栁溪道院
岸上誰家掩素扉鳥啼渾似惜春暉日斜深巷無人過
時見梨花一片飛
　　　過江南髙城訪孫景賢知事途中有作因錄奉
　　　柬
屋角桃花深淺開臨溪欲過復徘徊誰知不是尋春者
自為山人看竹來
　　　其二
渡江一望一咨嗟水繞田園逕路斜多謝野人相指引
青松嶺外第三家
　　　其三
家在松蘿杳靄間屋西流水並沙灣可憐萬里懐鄉意
日上髙城望北山
　　　題雲松圖
何事㩦琴更載書青山深處是幽居白雲日日岩前起
松下茯苓應可鋤
　　　下北岩適舉正鵬舉自溪上來迎道中賦此
步出北岩望平野石角埀蘿青可把多謝蕭鍾兩故人
相迎直過青山下
　　　五月二十二日晚來南溪諸友過武山避暑
曉上西蕐愛日凉松風如雪洒衣裳夕陽欲沒月初上
亂石滿山疑臥羊
　　　題墨鷹
霜毛劒翮耀星瞳獨立髙林勁氣雄青鳥低飛空側目
平原一擊待秋風
　　　白雲
一片白雲東去微千片萬片相隨飛野人望殺田頭雨
空逐逍遙神女歸
　　　雨來
雨來風葉亂蕭蕭雲散青天轉寂寥知有秋霖千萬斛
若為忍死待枯苗
　　　月落
月落荒村夢自驚隔忩人靜一燈明狂風忽起樓西樹
聴得枯枝墜瓦聲
　　　題山水畵
遥峯隱隱白雲層喬木春陰落紫藤野客欲歸茅店晚
赤欄橋外見魚罾
　　　其二
江上山根帶石盤長松箇箇挾風湍飛雲又向山中起
閒倚茅亭只靜㸔
　　　題墨蒲萄為古心上人賦
移根何日渡流沙萬顆神珠燭綘霞岩底月明初入定
驪龍弄影落袈裟
　　　其二
龍髯飛動綠雲中寒影扶疎出梵宫數罷念珠心似水
幡幡貝葉動秋風
　　　題竹石棘圖
山石确犖行路微苦竹叢棘相因依草根露寒蟋蟀語
有客秋暮懐當歸
　　　題折枝葵花梔子畵
山梔蜀葵何日栽春深常是共時開微風池館清無暑
曾㸔佳人並折來
　　　承蕭翀相過不遇留詩而去次韻奉答先時翀
　　　避地羅團聞已歸南溪
憶在南溪看武山相攜常是月中還自從西北兵塵起
望殺盈盈一水間
　　　其二
霜壓驚塵月滿山雲中雞犬又東還幾時踏雪㩦青玉
來訪仙人石室間
　　　武溪道中望武山
虎峯龍洞互綿聯常是髙低落照邊最愛武溪溪上看
錦屛一片倚青天
　　　數日風雪不見武山稍霽出溪上見雲氣鬱然
　　　喜賦一絶
武山秀色盡長松曾宿泉亭夜聽鐘溪上閉門三日雪
不知雲氣滿西峰
　　　題雪中歸獵圖
鷹犬蕭蕭得雋囘獨騎瘦馬下崔嵬南山風雪黄斑出
不見將軍縱獵來
　　　竹笛
仙人夜半吹短笛嗚咽角聲長更微雲鴈繞空愁不下
清霜稍稍傍人飛
　　　題風雨歸舟畵
狂風横雨滿江天縱有髙帆未可前别浦寛閒湏暫住
莫教吹却釣魚船
　　　蘭舟詞(有序/)
　　有嫁女渡牛吼灘而溺死者作蘭舟詞以悼之
風蕩蘭舟觸石磯白波如雪巻羅衣香魂只在春江上
化作鴛鴦獨自飛
　　　以風雪不果遊龍門承故人羅允道寄詩相問
　　　依韻奉答
雪滿空山不可行懐人幽興一時清髙堂正隔黄泥港
短屐難移冷水坑
　　　題秋江小景畵
美人鳴絃思瀟湘斜飛金鴈不成行夜深彈徹烏栖曲
月照寒江萬樹霜
　　　石橋道中
一樹棠梨溪水頭飛花片片逐溪流行人過盡斜陽暮
何處飛來雙錦鳩
　　　訪胡隱君山居
屋後青山亂入雲屋前春樹綠紛紛松窻曬藥無人到
時見西岩過鹿羣
　　　蕭翀常早起讀書畜鳴鷄於樓上以為候為賦
　　　一絶
髙樓籠鷄聽早鳴夜長愁誤讀書程不道州城烽火後
更聲常是不分明
　　　度三蕐飛仙橋因憶徃年同遊者
歩轉危橋入紫烟曽登絶頂望飛仙五人同賞今誰在
試數重來十五年
　　　題桃源仙隱
昔人築此事朝真鑿谷開林結構新亂後已無桃李樹
惟餘松柏欵青春
　　　書山中老人語
山下新亡惡少兒林間挾彈少來時昨朝鸛鶴爭飛過
定結春巢向近枝
　　　戲題蕭子所書舍
尋山衝雨過甘溪欲訪蕭郎路轉迷閒殺門前春水綠
釣竿還在栗原西
　　　雨中見杜鵑花
去年曾看杜䳌花醉出春林日已斜今日北岩山下路
獨衝烟雨過僧家
　　　送客
九客俱辭一客留出門相送問重遊夜來共對西樓月
不道今朝有别愁
　　　蒼石硤中見道人庵居隔水山花盛開
蒼石硤中花藥欄舊時草屋傍岩安道人去後松橋斷
縱有花開隔水看
　　　石塘山家
隴麥髙低逕路斜小池楊柳帶人家東菑午餉柴門静
一犬籬根臥落花
　　　玉隆山晚望
山路初晴槲葉香青林赤磧帶横岡玉隆山後平田少
栁下人家是石塘
　　　題墨鷂
風翮霜毛勁氣多清秋一點過新羅飛栖不定還驚顧
奈爾山田野雀何
　　　春晝
池南欹栁燕將雛門巷新晴轉綠蕪花隔小忩人不到
一簾香霧鬭摴蒱
　　　聞吹笛柬蕭翀
武山曽共賦仙遊按節傳觴夜不休恨殺春寒花雨濕
時時吹笛上西樓
　　　見城西有撤民居為城濠者
昔人城裏築基牢撤屋新來又作濠濠底土為城上土
到頭誰下復誰髙
　　　中酒
銀燭頻燒夜宴遲晨光忽覺轉簷枝幽人欲起還中酒
臥聽西齋讀杜詩
　　　題觀泉圖
披圖如見錦袍仙正詠銀河落九天百疉雲屛烟霧裏
石梁聽雪定何年
　　　題折枝梨花
最憶梨花白雪香春深千樹鎖昭陽畵圖驚見東風面
獨擁紅綃試淺粧
　　　重過髙城孫景賢寓舍
孫公墩在水南村亂後重來已閉門壁上殘詩猶可讀
令人還憶醉時尊
　　　題雙竹
天星墮地氣如虹深映蕭蕭玉一叢草滿漢宫秋露冷
金莖雙出月明中
　　　題鄧尚詩藁
經旬不見鄧郎過入手新詩意氣多政是珠林秋雨過
水清沙白見微波
　　　題盧仝煑茶圖
沙泥搨額最堪悲紗㡌籠頭又一時可憐畵史尋常意
不寫當年月蝕詩
　　　重過義山堂憶蕭晉兄弟與清江劉仲修同飲
　　　園空室中今十年矣感念存殁為之黯然
溪泉依舊石泉通故舊飄零土室空却憶清江劉處士
曽同絶頂坐松風
　　　王山蕭氏館中感舊(館中甞畜白鴈今已燬惟/一杏樹存耳)
金粟莊前白鴈翔十年嶷嶷見諸郎重來往事那堪賦
依舊當門杏葉黄
　　　入山登絶頂望珠林故里
十載安危此地分豺狼一旦自成羣烽烟江上愁囘首
只向深山望白雲
　　　入深山度嶺聞故人劉方東寓里良寺喜有相
　　　因之地
萬折千縈度逺山舉家筋力盡躋攀喜聞故友山中近
却望前峯一解顔
　　　聞東鄉婦女為亂兵驅掠南上甚衆
蕐屋娉婷步履輕亂來幾日竄荆榛官兵驅入牛羊隊
直過江南聞哭聲
　　　其二
朝火南村暮北村千家今有幾家存君看道路纍纍者
總是承平長育恩
　　　見山中結草為舍者
結草為寮石作床和雲和月卷衣裳秋風蕐屋成塵土
却望青山是故鄉
　　　其二
己挽卑枝當屋椽更班枯草作寒氊從今莫彈南飛鳥
客土安巢未有年
　　　夜驚
雞喧犬嘷牛夜鳴空村月落旅魂驚何人敲竹爭防虎
坐聽山風過五更
　　　出村
偶沿流水出孤村遙見人家欲斷魂屋上野狐嘷不去
土垣挿棘半無門
　　　過老虎口
負嵎妥尾兩蹄蹲秋草斑斑見石根雞犬已空人散乆
猶張饞吻向荒村
　　　憶家藏舊書
萬巻家藏史與經翻床毁櫝總飄零可憐閒殺箋題手
無復林間拾露螢
　　　聞思庵中有羅漢柏二株一花一實或以為有
　　　雌雄云
團團異柏名羅漢來徃山中忽見之東樹作花西樹子
從教枝葉定雄雌
　　　余憂憤中戲作墨龍于報恩寺之西壁明日余
　　　兄子中復圖於東壁有髙視濶步之意或請余
　　　弟子彦贊之子彦笑而不言因賦一絶以見意
東壁圖龍勢最雄氣連西壁雨雲通葛陂一杖無人識
雙劒飛來野寺中
　　　感懐寄友人二首
十年離亂今年甚盡室飄零秋雨時百里荒山行欲暮
望人烟火望晨炊
　　　其二
八月南奔未授衣忽驚霜露滿柴扉敝裘已落他人手
憔悴蘇秦未得歸
　　　西隣
門前紅葉寒初落窓下青烟濕不飛頼得西隣老翁健
荆薪長日送柴扉
　　　病中喜蕭翀送買鹽錢一百
四隣寂寂晝無烟一榻寒風擁被眠十日開門驚剝啄
故人還送買鹽錢
　　　題墨竹贈楊煉師
瀟洒髙標早出塵歲寒空谷見斯人紫霞洞裏吹簫處
閒殺桃花萬樹春
　　　題歐陽仲元所寫墨梅
最愛同年歐進士寫梅筆意自成家君看半幅横枝景
猶是春前雪後花
　　　得舍弟子彦贑州消息
衝雪殘年事逺行若為留滯過新正室家零落田廬廢
一紙書來萬感生
　　　夜宿濶塘與陳有慶别
夜宿塘西山館中可憐愁雨又愁風一瓢春酒千行淚
明日行人獨向東
　　　山樓偶題
東南爭戰定何如二月農民少定居獨上西樓坐寥閴
四山烟雨一床書
　　　尋春
顛雲横雨挾風塵終日尋春不見春雞犬已空桑柘廢
清明誰是踏青人
　　　入山
二月㩦家又入山紛紛爭戰往來間草堂落盡梨花雪
過却清明未擬還
　　　見種松苖者
少壯從軍事戰征東南十載廢春耕老翁逺作諸孫計
閒種松苖待太平
　　　春望
荒城人散草如烟豺虎西來望市廛腸斷城南望城北
春深無計得歸田
　　　南園
南園桃李舊凋傷作意迎春向艶陽十日寒風三日雨
翻成狼藉送年光
　　　癸卯兵亂吾州文廟祭器樂器散逸無遺
百年禮樂化齊民孔廟彬彬器數陳籩豆飄零鐘磬毁
逾河蹈海更無人
　　　題三岡寺
石橋流水帶人家紫殿春隂閣岸沙啼鳥數聲山雨歇
門前落盡白桐花
　　　石鼔坑田舍
松林日暮雨凄凄十里陂田五里泥一月離家歸未得
桐花落盡子規啼
　　　望仙壇嶺
東望仙壇第一峯倚天秀色盡寒松春來山下多風雨
黄土潭深有臥龍
　　　夜聞布榖
夜半山中布榖啼離人歸路夢中迷深鄉三月青苖老
猶有荒田未得犁
　　　觀挿秧
村北村南春雨多千聲布榖奈君何稚子不知征戰苦
把秧猶唱太平歌
　　　聞歐陽仲元入南門山
路入南門曉看山金鐘石下轉松關溪深惡木多蒙宻
却採芹花日暮還
　　　田舍早起
東林鳥鳴風蕭蕭西林月落星寥寥老翁開門飯牛起
綠苖滿田白水搖
　　　雨晴
三月雨晴風日侵山下田田流水深稻苗一片青如織
花鴨來時無處尋
　　　田家謠
伐木修城更運糧科銅採箭又徵鎗畊牛掠盡丁男死
不信官田不解荒
　　　重遊里良感賦
寺後青峯梵閣隂寺前流水稻苖深重尋稚子牽衣處
栗葉青青雨滿林
　　　題㤗源堂壁上墨龍蕭煉師畵
白鶴仙人劒氣雄蜿蜒鱗甲動秋風何年飛上精藍壁
海藏神珠徹夜紅
　　　題牧牛圖
牧子食牛牛性馴一鞭斜日過平津如何躍馬金鞍客
不及逍遥壠上人
　　　題枯蓮水禽圖
綠房秋老驪珠黒青篛霜餘翠羽乾歌罷採蓮人不見
雪姑飛去水雲寒
　　　題子昻趙公竹石圖
叢竹娟娟露葉翻髙情長是憶王孫喜從石上㸔書法
不獨墻隂見雨痕
　　　題秋江晚渡小景
滿山黄葉亂秋晴風款横江一棹輕老屋溪南歸未得
十年風雨最關情
　　　題竹石圖
雲根雪骨立崢嶸誰種琅玕綠乍成安得長竿三百丈
為君横海掣飛鯨
　　　題石上鶺鴒圖
石盤鱗鱗水溪急鶺鴒飛來水中立前飛囘首定相呼
寒枝月明愁影隻
　　　題馬圖
霜蹄霧鬛聳權竒乍摘金鞍汗血埀海外貢來偏愛惜
監官引過不教騎
　　　題江天小景
斷岸遥山翠欲漫㝠鴻飛去楚天寛何年結屋長松下
坐聽江聲五月寒
　　　出長逕藍陂
行人三五度囘溪亂後人家井竈迷蒼耳黄蒿無路入
斷垣細雨鵓鳩啼
　　　度嶺
蘆葉蕭蕭亂壓頭石攅山擁路如鈎隂沉不見天邊日
鳥自喧啾水自流
　　　茆坪
斷壠荒岡少樹林翩翩何許一幽禽欲栖不定還飛去
白葦黄茆秋正深
　　　小莊
老虎廟前溪水長白羊坪下晚山蒼到家尚逺心先近
指點行人問小莊
　　　猪龍潭(有序/)
　　石上有虎與人迹或傳伏虎禪師騎虎至潭口逐
　　一猪入水化為石人疑為龍云
猪龍已化潭中石石上空餘人虎迹老僧騎虎不曽歸
溪水潺潺山葉碧
　　　老兵
丁男戰死籍名存主將呼名更點屯白髮滿頭筋力盡
却教隨伴守營門
　　　與郭約别
火燒橋畔草離離野水寒山日暮時已渡前溪更回首
知君獨立尚歸遲
　　　東原對月
土屋無風尚不關屋前遙見兩青山瓦盆盛酒茆鋪席
何日柴門望月還
　　　寄湛上人
當時曽共北沙遊把酒哦詩賞素秋十載故人零落盡
東山依舊說湯休
　　　流江春日
山遶平原屋遶山兩溪流水結迴環綠楊如畵花如錦
長日鳥啼烟霧間
　　　過郎湖
山中春鳥夜相呼岸上誰家酒可沽風露滿船眠不得
長歌乘月過郎湖
　　　酒醒
野人亂後無歸處惟有尊前似故鄉昨夜流江水亭上
五更酒醒月如霜
　　　紀夢
風雨瀟瀟雞亂啼去年春夢使人迷環波亭下東湖路
依舊荷花水滿堤
　　　題上元周伯寧所贈僧惟善山水小圖
北苑南宮意所親早於揮洒見天真僧郎前月金陵去
巻得淮山一片春
　　　出水口望牛頭諸峯不見
萬壑千林掩翠岑出山自淺入山深桃源未必真無路
正恐重來自莫尋
　　　早次楠木塘
月隱前峯霧不開杉林十里路縈迴多情楠木塘邊水
相送行人出嶺來
　　　過山塘坂
山塘坂上路如弓步入巉岩曲折中野鳥亂啼寒日暮
滿山紅葉動秋風
　　　題竹石贈王伯初
知君髙節抱幽貞為寫修篁石上生却憶瑶琹清奏罷
滿天風露聽秋聲
　　　觀野燒
歴歴烈烈風火飛前山後山相映輝春來雨打黑灰落
山下麥田應解肥
　　　題石泉山人隱居
閒尋隱者憶重論路遶荒田水遶園何日山中收藥去
滿林脩竹不開門
　　　題李復中所畵髯龍圖
海外飛騰地軸傾五雲雷電遶神京鼎湖天逺人難見
彷彿龍髯下太清
　　　覽鏡初見白髮
悠悠四十六年春覽鏡驚看白髮新已分逍遥酧日月
東風何用妒閒人
　　　二月二十日述懐
别時曾賦落梅花江上風寒燕子斜過却清明三日雨
荼䕷亭上客思家
　　　望横塘諸山懐玉性蕭先輩
白髪曾聞一老翁巍科當日仰高風鄉人遥指讀書處
多在林間野寺中
　　　端午月夕
蒲觴飲罷不成歌閒歩林陰愛綠莎記取長塘初五夜
月明偏傍屋西多
　　　絶句
水蛾撲撲飛烟暝田狗荒荒吠月明綘帳十圍人半醉
青燈一點夜三更
　　　食楊梅
去年南富楊梅熟曾折青枝露顆埀今夜長塘燈下醉
獨看紅顆憶青枝
　　　夜過南溪聽吹夏笛
依舊當年一笛吹山寒雲破月光遲滿堂賔客今誰在
無限傷心只自知
　　　憶平原
瀟瀟山雨夜鳴雞夢裏懐歸意轉迷林下今年寒更早
誰拈黄葉止兒啼
　　　送劉海鵬之金陵三絶
鳯凰飛集五雲間送爾長歌入楚關明日駕帆淮水上
便從雲氣望鍾山
　　　其二
宫亭水落鴈南飛寒日蕭蕭錦樹稀二月東風江浦綠
却攀楊柳待君歸
　　　其三
荷葉陂頭流水聲月蕐霜氣兩凄清自憐委翅蓬蒿底
不得相從赴遠征
　　　初入荷葉陂看月
十年䟦足走風塵到處青山是主賓武姥岩前前夜月
多情何事苦隨人
　　　十一月十四日入葉坑
山下泉車盡日聞山頭茶樹綠成雲幾時荷葉陂頭住
學種山茶四十斤
　　　十二月十日出金原道中
水南羇客望春歸日暮茗園野燒稀知有陂塘應不逺
一雙野鶴傍山飛
　　　題瘦馬圖(有序/)
　　余友大梁辛好禮題云曾奮沙塲朔漠功病毛如
　　蝟氣如虹一株官柳西風下猶紀當年百戰中乃
　　其暮年由贑赴汀時於王府推坐中醉時所賦也
　　余悲其辭因追和以傷悼之
當年毛骨聳竒雄曾奮沙塲百戰功萬里渥洼歸未得
却將憔悴托秋風
　　　同王伯圻諸弟登眺宅後林谷茂鬱可愛因題
　　　谷中松竹二首
離離四五百竿竹落落二三千尺松深結秋隂應憩鶴
髙蟠雲氣欲成龍
　　　其二
碧嶺穹林相倚傾隔溪啼鳥喚春晴松間石上堪題句
怕有人來識姓名
　　　寄家書
匆匆濡墨寫憂端慿仗東風寄便翰政使書囘春未暮
也應無處倩人看
　　　蝶
花間撩亂作團飛草際悠揚獨自歸惱殺吳姬描不就
忽隨扇影上春衣
　　　題宣和鸂鶒畵
汴水西頭鼙鼓聲寶箋香翰尚娛情可憐鸂䳵空毛羽
不解傳書到北京
　　　春日謾興柬鄒使君
暖風疎雨淨塵埃林下幽居鎖綠苔昨日桃花渾落盡
去年燕子却飛來
　　　題楊自明萱草鶺鴒圖
鶺鴒相顧復相依萱草花開滿石磯不似秋來沙上鴈
天涯風雨更分飛
　　　入苦竹潭聞笛
江上何人吹笛聲水雲風樹兩淒清幾時載取禾川酒
苦竹潭心看月明
　　　入天河
日落狹潭風湧波汎舟從此入天河虛疑天上無人到
百叠青山路更多
　　　墨潺山中聞鴈
千山萬山雲霧堆一聲何處鴈飛來盤迴欲下還驚起
月照寒潭一線開
　　　藥湖書所見
石根寒沼時時落嶺上荒田寸寸鋤已圍蕎麥防飢鹿
更挿杉條護凍魚
　　　其二
敗葉草荒餘箭眼殘兵衣秃見刀瘢蕭條香火楓林靜
散漫人烟草閣寒
　　　題古城畊釣圖為王子讓賦
兩角黄牛一釣竿古城幽處足盤桓亂來稅水仍輸秸
留取溪山畵裏看
　　　題松竹居士集(有序/)
　　居士姓王氏名世澤廬陵宣溪人為靖州太守之
　　令弟其詩類有唐人風韻其諸孫禮以示余因題
　　絶句于後而歸之
靖州令弟蚤稱賢小隱哦詩數百篇松竹已荒文采在
清名留與後人傳
　　　余留宣溪曠氏幾半月于别也承惟寧惟南伯
　　　仲率諸客送余江滸停舟賦詩眷眷有留戀之
　　　意明日到流江書此寄謝
十人送行一人去船頭舉手沙頭語船開山轉水急流
白雲杳杳知何䖏
　　　其二
停舟不發更歌詩歌未成章意已悲注目滄波相别處
斷腸荒隴獨歸時
　　　雨坐候故人不至
冬青葉上雨瀟瀟虚館山寒坐寂寥還說南村收穫去
可能留客待明朝
　　　燈花
閉門坐待月光斜應念行人未到家好是客窓殘酒醒
一簾風露看燈花
　　　重遊洞𤣥壇
河水西邊萬木羣三間茆屋祀真君仙家閴靜無塵榻
自掃青苔坐白雲
　　　題墨竹贈同升
郎石溪頭君故家前朝文物自清蕐幾囘想踏橋邉石
翠竹瀟瀟覆白沙
　　　題明皇優戲圖
臂袒紅衫側皂冠翩躚跌舞樂初攅笛聲一片宮前起
應說秋風蜀道難
　　　寄示楊生元哲
昨見王郎問吾子山居鍊得好詩材青年未必仍多病
却怕風寒不出來
　　　其二
我到流江一月餘相思長把案頭書門前幾樹埀楊栁
比似别時今更踈
　　　見池上梨花
梨花一樹照清池煖雪晴風二月時忽憶小園曽種得
今年應發兩三枝
　　　春日見豫樟落葉有感
豫樟凝綠雪霜中何事春來一轉蓬自是新條更舊葉
不關揺落是東風
　　　題宣和墨禽
君王無那汴宮春八寶箋明墨羽新寂寞金輿灤水外
繡禽楊栁入邊塵
　　　金沙盛開
金沙花發繞亭東萬朶籠鬆滿障紅安得移樽喚歌舞
為君醉倒錦屛中
　　　春夜論詩和王子讓三首
明年期看上林花烽火中原起嘆嗟舊業可堪淪草莽
髙懐元不累塵沙
　　　其二
江草青青江水生故人相見總憐情雲來雨去青天裏
一日隂晴幾變更
　　　其三
古今作者自聯綿白首窮愁也可憐湏信乾坤同照耀
肯教光景付流連
　　　夜雨
一夜山中聽雨眠重簷深院燭花偏珠湖灘下水三尺
不知流却木蘭船
　　　寄羅惠卿
園西翠韭千畦宻屋後紅椒萬本踈日晏荷鋤歸未得
林風吹亂讀殘書
　　　戲咏紅錦帳
紅錦帳子薄於紗四壁清風汎綵霞昨夜月明春夢熟
誤吹長笛入桃花
　　　偶見
槐樹隂隂雨滿池晚風灔灔綠生漪槎頭出水纔三尺
便有蜻蜓立許時
　　　池上偶賦
畵欄碧樹午隂斜小扇微風拂帽紗最憐一時春水綠
不教五月看荷花
　　　溪上晚眺
槿花蓬門處處同行人橋外各西東荒原斜日牛羊下
一路西風蒴藋紅
　　　珠湖
珠湖湖裏蚌生珠野老傳言定有無昨夜月明湖上望
一川寒色秀菰蒲
　　　初聞木樨
老桂初開試一枝吹香時有外人知深林盡日何當見
自是秋風不敢私
　　　其二
連雲長愛綠團團一片清隂九夏寒自有秋香三萬斛
何人更向月中看
　　　秋夜送伯衢别
山風吹落桂花枝江上停杯欲别遲半夜酒醒柔櫓發
一篷烟雨過平陂
　　　出石門灘舟行書所見七首
石門灘下浪如雷西岸人家夕照催亂石滿江灘路淺
唱歌踏水負薪來
　　　其二
石潭秋水漾清萍兩岸青山夾去津鈎箭纒絲挾長弩
栁隂時見射魚人
　　　其三
龍福渡頭灘最高斷橋崩石鼓秋濤小船不敢當江下
獨傍洲灣送短篙
　　　其四
秋雨生苔綠正肥江心石靣暗浮衣漁人網罟應難下
野鴨鸕鷀滿釣磯
　　　其五
馬頰廟前江水長馬頭石下綠潭光出山估客來求卜
抛紙放船澆酒香
　　　其六
沙岸崩時惟見石江流曲處却逢山荒林野屋元星散
古路行人自往還
　　　其七
放船出峽遇囘風石角參差盡向東貪看好山如走馬
不知波浪入船中
　　　過平陂望南平王廟
陽臺石下水離離夢閣猶傳故老知千載神遊竟何往
滿江明月照荒祠
　　　題溫日觀蒲萄
老人醉墨走蛇虬風露瀟瀟數葉秋無復駞囊盛馬乳
却教圖畵憶凉州
　　　五嶽道士㩦至故人梁仲聞詩因和奉答
朝眞壇上月明時白鶴歸來見好詩三月青塘芳草路
十年風雨最相思
　　　題雪竹
篔簹谷中三日雪深林無人鳥飛絶翩翩翠䄂出岩阿
路轉風迴聞珮玦
　　　題雨竹
滄波石靣晚隂涼翠篠娟娟過雨香何許鷓鴣啼不斷
黄陵祠下是三湘
　　　題石竹
翠葉枝低雨過時釣臺石上影離離記得月明江浦夜
舟人解唱竹枝詞
　　　題墨竹
石邊修竹兩三竿渭水蕭森暮色寒㑹見秋風吹結實
鳯皇吹下五雲端
　　　為郭吟所題竹
長豐隠者年八十種竹滿林皆老蒼莫將翠玉輕裁管
留取長竿釣渭陽
　　　賦南園敧笋
穠花嫩蕊各爭春乳燕鳴鳩亦惱人偃蹇南園敧竹笋
獨依榛藋蔽閒身
　　　題伯衢扇
蕐山收雨兩江晴夏竹屯雲一徑清門外綠隂眠野鹿
隔簾時聽打棊聲
　　　題扇畵
玉露凋傷赤岸楓寒江月落鴈呼風誰知茅屋荒山夜
亦有長吟抱膝翁
　　　聞鶯
霧雨初晴萬竹低鶯聲彷彿度前溪忽然飛去無人見
却在綠楊深處啼
　　　觀禾川新漲
勝鄉三日雨如秋兩江新水拍山流長杉短筏不敢下
怕有蛟龍乘夜游
　　　江上聞鶯
宣蕐西上是敖城江水弓彎復鏡平五月行人西嶺下
滿山青樹只聞鶯
　　　謾題
為謝髙陽舊酒徒相逢從此莫言酤野鳥不知官禁苦
向人猶自說提壺
　　　奉和吟所翁二首
蒼顔皓首一癯翁談笑衣冠有晉風昨夜巻書燈下看
眼明猶自辨魚蟲
　　　其二
林間淨掃白雲眠蕭散寧為外物憐自說東蕐年少夢
千金歌舞看花前
　　　松棚
髙架松棚䕃綠苔忽看片影上層臺可緣畏日翻嫌月
倂隔清光不入來
　　　湖上曲
湖隂微雨裛新粧隔浦風來水氣香閒凭船舷不歸去
綠荷花底看鴛鴦
　　　其二
綠荷繚繞水為城十里紅雲照眼明不知昨夜花開滿
清曉船來不可行
　　　其三
郎船夜傍隔溪雲清曉看花不見君自撥蘭橈唱歌去
却嫌荷葉混羅裙
　　　其四
新蓮乍出卽昻頭葉底紅菱不解浮菱角沉泥終暗老
蓮花落盡卽漂流
　　　其五
鸂䳵雙飛亂綠蘋畵船終日倚湖濱泥中踏藕何由得
水上看花惱殺人
　　　其六
自入花叢擘翠房散抛蓮菂水中央秋來無奈相思苦
心苦愁多不敢嘗
　　　其七
淡淡紅粧慢慢歌畵船如月䕃髙荷雨來不怕羅裙濕
貪看湖光舞翠娥
　　　其八
獨自沿流出浦遲迴船何事不相期滿房蓮子誰心苦
落盡秋花君始知
　　　夜半
風滿松林水滿池幽人看月未歸時山禽夜半啼如鬼
童子熟眠渾未知
　　　訪杜巡檢不遇留題早禾官舍
早禾渡頭不相遇青山岩前還獨歸想見它山逐狐兔
蒼鷹掠地馬如飛
　　　其二
候吏庭閒散綠苔銀鞍何處未歸來寒塘九月風烟淨
惟見芙蓉一樹開
　　　石鼻潭
清潭百尺綠渟渟潭上青山立翠屛安得扣舷明月下
放歌埀足踏寒星
　　　和溪道中
深深黄竹兩三家丘隴髙低徑路斜犬吠柴門楓葉下
一籬寒日蔓絲瓜
　　　雨坐讀史記憶子中兄茆堂已開北渠賦此奉
　　　呈三絶
中園風雨一茆茨土壁沾濡嘆地卑昨日開渠北簷下
已通流水過南池
　　　其二
嬌兒忍冷戱牀前貪笑癡啼也可憐烏桕林空紅葉濕
蕭蕭烟火對愁眠
　　　其三
雞犬蕭條少四鄰孤村風雨自荆榛愁來愛讀平原傳
濁世翩翩一偉人
　　　溪上晨起承舉善鍾茂才書自白馬源來問近
　　　作因賦二絶
山鳥一聲當翠微野人初啓竹間扉日輪欲上天東角
滿地白烟皆倒飛
　　　其二
入山方恨故人踈喜得朝來一紙書十日閉門仍斷酒
誰憐多病馬相如
　　　過東門故居廢址感賦
快閣東頭是故家兒時挿竹更移花只今門巷無尋處
半落江流半岸沙
　　　蔣崦道中
寒江水落鴈團沙碧嶂霜餘樹隠霞行客忽驚冬欲盡
道傍初見報春花
　　　和蕭翀江上紀别二絶
霜落烏啼知夜長驅車欲别更徬徨明年何處來相覓
楊栁青青馬跡塘
　　　其二
北岩雲氣上岧嶤却望歸雲度野橋誰在西樓吹夏笛
鴈飛不盡海天遥
　　　望月吟
一二初三眉黛横佳人夜夜望瓊英無端數到團圓後
圓不多時缺又生
　　　聞百舌
此去風光日尚微已聞百舌弄春暉江南二月多氷雪
塌翼埀頭何處飛
　　　大寒雨
隂雨先晨作大寒東歸道路恐難乾故園梅樹花開未
猶擬春前十日看
　　　遇周道士
洞𤣥道士周方外昨到宣蕐絶頂囘岩上欲尋山橄欖
忽逢虎迹却歸來
　　　早朝七首
奉天門外唱班齊霧隠迴廊月正西警蹕傳聲團扇出
文樓撾鼔報雞啼
　　　其二
禁樹晨霜欲下時埀鞭馬上怯先知午門月落聞金柝
城上風迴見畵旗
　　　其三
曉日曈曨射赤墀侍臣奏事退班遲龍旂鳯扇參差出
又是彤墀下直時
　　　其四
聖主濳心古帝王武樓降輦步長廊壁間不遣丹青涴
盡揭先儒衍義章
　　　其五
警蹕初傳夜未央朱衣當殿簇班行忽宣内使移宮炬
分照儒臣讀奏章
　　　其六
東苑金河水慢流水邊芳草弄輕柔晚涼小蓋諸王出
爭控雕弓試紫騮
　　　其七
天設皇居象紫庭文昌執法粲羣星午門東北紅雲起
遥見鍾山萬丈青
　　　英德江上
臘月炎州霜霰稀清江白日燕交飛四千餘里金陵路
何日征人度嶺歸
　　　廣州雜韻
埀根榕樹三千尺結子芭蕉百萬頭異味薦盤隨地有
繁隂壓屋半天浮
　　　其二
趨蹌木屐兒童慣織作蕉絲婦女能老去只疑鹽是雪
寒來不信水成氷
　　　其三
峒商販米籠千頭結竹浮江下廣州擊鼔燒香南海廟
買羊沽酒市街樓
　　　其四
炎州果木人難識詰問慚為口腹勞滋味却緣相濟好
也拈柑橘食羊桃
　　　其五
天邊日出霧難收海上潮來水逆流一自征夫下番去
南風日日誤登樓
　　　其六
筯竹長篙鐵木船兩檣夾立引藤牽越童狎水仍輕悍
蕩漿踏歌驚晝眠
　　　其七
越王臺榭已成原漢殿空餘鐵柱存莫倚兵戈憑海嶠
好勤忠孝荅乾坤
　　　宜陽里過雷家寨
五指山前落日黄雷家寨下野田荒時平村堡無防警
緣水人家自繞墻
　　　甘棠里遇山人粟千鍾見道傍奇峯問其名舉
　　　無知者戲贈一絶
行盡翁源山萬重髙人喜遇粟千鍾可憐老却觀書眼
不識雲間一箇峯
　　　下人陽烏石二瀧初聞猿聲二絶
萬石崩騰互犬牙兩山盤沓欲横遮瀧流直下三千尺
不見船頭見浪花
　　　其二
白日青崖烟霧生深林絶磵少人行殘年烏石瀧頭路
聽得山猿第一聲
　　　過德慶憶萬户劉公衡
錦裹石前江水流故人曽此戍康州當年旌節隨雲散
尚對山花識舊遊
　　　過梧州懐廣西僉憲王子啓胡子祺時分按各
　　　州
蒼梧浦口暫停舟聞在潯州與賀州無限好山雲霧裏
為君惆悵一囘頭
　　　至容州將赴北流聞陸川道梗題綉江亭
都嶠山前望北流丹砂勾漏若為求陸川更在浮雲外
落日旌旗生逺愁
　　　宿胡塘村
南上荒原路欲迷數家茆屋背清溪夜深月落千峯暗
時有山禽樹上啼
　　　粉壁道中
樹杪髙崖盡挿天岩腰墜石半侵田火燒山木斷平路
騎馬亂行江水邊
　　　入髙州界値雨
路入髙州石徑微紫崖崩處黒雲飛行人初發青山下
盡折芭蕉作雨衣
　　　化州聞戍卒夜歌
化州城上月如秋聽着歈歌人自愁何日歸帆向東去
陵羅江上正西流
　　　題遂溪同由驛
山晚鴉啼木柵城征人暫駐馬前旌荒原漠漠風沙晚
猶隔雷陽二月程
　　　望海
獨上髙原望海堤黄雲白浪使人迷無端路近青銅港
流水三條盡向西
　　　過雷陽有懐永年相倉使奉寄二絶
去年與子南京别知領鹽倉白石塲萬里相尋不相見
獨騎官馬過雷陽
　　　其二
欽㢘西望路悠悠海角亭中足勝遊聖化只今無逺邇
嶺南風土是中州
　　　題鵪鶉圖為都事李鴻漸賦
鶉居鷇食見天機躑躅蓬茆顧影稀長憶野田秋日晚
馬頭驚起一雙飛
　　　吳司令友云於磨勘公廨隙地鑿兩池以種蓮
　　　而植栁其上五月過之見栁隂荷花盛開既恨
　　　不能久留又歎不能數徃因賦二絶奉寄
小小池陂兩斛泉也教挿栁着春烟粉墻過午新隂合
時有清風一洒然
　　　其二
聞有髙荷相次開綠雲深護紫霞杯公曹清切人難到
自繞池邊去復來
　　　題沈子仁青山白雲圖
野橋流水亂浮花深巷埀楊淺䕃沙祗恨小船呼不應
隔江茆屋似吾家
　　　題推篷觀梅圖
憶昔推篷泛雪漪一花半蕊見横枝誰知天上春消息
不在清江爛漫時
　　　題扇
清溪綠漲岸西東五月荷花似錦紅安得水亭楊栁畔
疎簾小扇坐薰風
　　　偶賦
内官宣進瑞瓜詞閶闔門深晝影移東苑紅橋楊栁下
曾因待詔立多時
　　　漁村圖
湛湛長江上有楓偶然相遇兩漁翁明日何由問踪跡
五湖烟浪杳茫中
　　　九日寓因勝寺有懐晚上人渡江未歸
上人九月過開沙門掩虛庭白日斜好是重陽最相憶
隔墻無路看黄花
　　　題日觀墨蒲萄為東山㤗上人賦
巨然山水校毫毛靈徹詩歌費煉陶何似老禪三昧手
雲飛風巻幻蒲萄
　　　十月十五日早離鎮江
禪林聞有諸方勝吏事慚無半日閒京口五更雞唱亂
又衝殘月過金山
　　　題墨梅為省掾郭尚文賦
曽向花前倒酒巵茆堂雪月澹相宜一從省掖看圖畫
長憶故園花發時
　　　墨梅為掾史梅季和賦
仙人粲粲雪肌膚風格天然韻更殊月落嶺南啼翠羽
春深洛浦弄明珠
　　　其二
昔年禹廟閟神功遺榦槎枒自一叢彷彿蒼龍鱗甲動
倒翻雲影下晴空
　　　正月元旦陪車駕蒋山寺祠佛夜歸追賦二絶
内官飛騎入松林寺裏華鐘吼法音五百髙僧齊上殿
紅袈裟裏間泥金
　　　其二
香臺百尺擁雕櫺一朶青蓮出紫庭龍輦先登開善塔
鸞旗猶駐翠微亭
　　　題雲閒圖為髙員外賦
影落松林初散漫隂浮野水暫稀㣲時來天上從龍去
五色祥光夾日飛
　　　題山水圖奉别沈都事彥祥之廣西
海上風清入桂林好山何處一登臨都門四月相㩦别
不盡長江望逺心
　　　題司丞張孟兼白石山房圖
太常天上綴清班家在金蕐紫翠間昨日朝囘見圖畵
雙松正對石門山
　　　題墨梅贈友人歸毗陵
一枝寒影弄芳菲無數幽香上客衣好似水邊晴雪後
醉吹玉笛送春歸
　　　題秋江埀釣圖
湛湛長江上有楓江平日落見飛鴻安得酒船三百斛
荷花蕩裏釣秋風
　　　題雪山飛瀑圖
釣船閒倚落星灣飛瀑髙懸紫翠間風雨不來雲氣淨
絶勝湖裏看廬山
　　　宗啓劉君由㤗和知縣入為工部侍郎先時縣
　　　丞陳舉善為作山水圖以識别及會京師劉屬
　　　題詩其上余邑子也故云
贊府澄江送别時曽揮健筆寫淋漓只今西掖看圖畵
江雨山雲總去思
　　　題墨菊圖為楊員外公輔賦
道人滴露調香墨寫出秋花一兩枝愁絶淵明愁未醒
短籬沽酒月明時
　　　題練帶桃花扇靣為都府斷事官韓敬明賦
仙鳥飛來練帶斜踏翻雲影碧桃花誰令天上傳消息
春到瑤池阿母家
　　　題甘溪歸養圖為蕭國録子所賦
先生歸隠甘溪日七􁐏髙堂雪滿簮不待鼎珍陳至禮
便如飲水也應甘
　　　文登縣
海島沙寒倦馬嘶風潮雪暗水禽啼去京已是三千里
家比京城更在西
　　　自濟南堰頭開舟溯黄河西上
小清河入大清河混混船頭湧濁波已過囘灣五十里
蕐山猶自鬱嵯峨
　　　其二
東望蕐山西碏山河流奔放兩山間岸沙疏惡居人少
時見魚罾占一灣
　　　東河道中
北上桐城日未斜人烟蕭瑟半風沙客懐千里愁氷雪
三月東河見栁芽
　　　茌平縣
山東征客幾時歸榆莢成錢草似衣政自羇愁無着處
馬頭忽見雉雙飛
　　　清明日所見
初日榆林聽鳥鳴微風拂靣曉烟輕紙錢麥飯誰家子
忽憶清明上塜行
　　　其二
毶毶榆栁帶烟蘿落日荒原狐兎多斷港已無流水過
行人猶說古黄河
　　　髙唐州
三月春光欲暮時故園囘首意兼悲道傍楊栁心枯盡
猶有青青到逺枝
　　　癸丑除夕口號柬古英上人
燕山城裏逢除夕子自無家我亦僧一種鄉心難與說
閉門各自對青燈
　　　正月二十六日得表弟梁逺南京消息且云比
　　　江西來者皆未有書感而賦此
書發南京已歲徂開緘驚喜忽長吁誰知路比燕山近
更說新來一字無
　　　余自去冬閏十一月遣人還㤗和迎候舍弟子
　　　彦與家人偕來今經九十餘日矣未知果來否
　　　偶燈下獨酌有懐愴然援筆題此俟余弟至而
　　　共讀之時正月二十七日夜也
南北相望路七千南風只有賣鹽船故鄉消息何時發
縱得書來是半年
　　　其二
稚子家人俱可憐江南烟水路綿綿開船好是燒燈後
下馬何由醉眼前
　　　其三
轉覺别來俱老大四年不見奈愁何直須燈下狂呼酒
比較何人白髪多
　　　其四
昨日通州好語傳淩開已見上河船船中怕有南來客
直遣相迎河水邊
　　　其五
更憶舎南篁竹邊長公相對結茅椽有時躡屐窺園去
長日抛書枕石眠
　　　其六
自起牀頭數俸錢倩人買秫釀氷泉牡丹開日應須到
淨掃西軒待醉眠
　　　其七
羣烏亂鳴蒼柏顚南窓對酒一悽然不知今夜燕臺月
何處荒江照客船
　　　偶書
不見梅花思黯然蕭蕭塵土入新年白楊枝上埀纓絡
正是燕城二月天
　　　題李兵曹竹石圖奉寄中翁長公
自捲新圖寄長公幽篁古木兩三叢燕城六月塵如海
得似南窓臥竹風
　　　題江亭秋望圖
江亭秋望渺衡湘碕岸楓林帶夕陽欲採蘋花愁逺客
白鷗飛去水茫茫
　　　題春江載酒圖
錦石瓊沙不涴塵桃花楊栁滿江春畵船載酒遊何處
絶似風流賀季眞
　　　過萬歲山下
海子空涵萬歲山廣寒殿在碧雲間岩前無數長松樹
惟有飛鴉日暮還
　　　初晴
微雨初晴不作泥牡丹花發石欄西公庭過午文書静
坐聽林鳩自在啼
　　　核桃樹
葉底青絲乍委纕枝頭碧子漸含漿燕南山北家家種
不比齊東棗栗塲
　　　庭下牡丹盛開感賦二首憶徐呂二僉憲分巡
　　　未還
十年不見夀安紅三月燕城霧雨中未省何人舊栽得
斬新雨露鬪春風
　　　其二
紺芽翠葉藹離離喜見新年發數枝無酒無朋難獨賞
每來花畔立多時
　　　觀城外練兵
年少粗豪喜戰功短袍新賜錦重重對箭戳鎗誇得雋
驏騎官馬去如龍
　　　種栁
繞城宻宻挿埀楊近水仍添四五行莫遣行人來繫馬
更教遮護起藩墻
　　　海子橋晚眺
海上青山山上雲空青錦繡自成文廣寒西下紅橋晚
兩岸荷花一逕分
　　　題黄淵靜替禮墨竹紈扇
瀟洒頌臺賛禮郎手持紈扇白於霜只今寫得篔簹竹
清晝無風也自凉
　　　秋日燕城雜賦五首
南城土垣故不塌西宮渠水自相通野蘆花侶楊花白
蕋木葉如楓葉紅
　　　其二
菜根磊磊紅蘿蔔草子嶃嶃白蒺藜東薊直通齊化外
南城更在順承西
　　　其三
長帘賣酒誇江米小檻分魚說海鮮羊市角頭逢賈豎
蓬萊坊裏問神仙
　　　其四
城中十井九苦水城外四圍三靣山俠客已無多伎倆
燕姬那得好容顔
　　　其五
官馬清晨去打圍馬前鷹犬去如飛平原日落烟塵起
野兎山鷄倒載歸
　　　秋雨口號
滿城風雨冷凄凄白楊葉飛鳥亂啼馬蹄暗踏十街水
車轂深埋一尺泥
　　　其二
直北風來厲作威吹沙挾雨半空飛行人不慣張油蓋
茸帽氊衫信馬歸
　　　命童子買酒看後庭晚菊
自數青錢送酒家瓦瓶細細注流霞牡丹芍藥從渠有
莫負庭前瘦菊花
　　　何日
楊葉落盡桑葉稀烏鵲夜啼風掩扉長年塞北風霜早
何日江南遊子歸
　　　秋意
簾外纖塵寂不驚滿庭秋意坐來清閒門白日無人過
犬吠階前落葉聲
　　　十月對菊
杏梨三月鬪芳蕐不見深冬梅與茶欲識幽燕風景異
菊花開後更無花
　　　狂風
陟頓風來刮地吹排窓推户更掀帷居民土壁圍烟火
暖坑敧眠自不知
　　　寒夜
馬齕枯荄寒夜長風如箭鏃射隂房不知門外三更雪
誤起開門看月光
　　　歲暮戲柬天英上人
殘年寄食尚天涯風裂禪衣面撲沙還憶故山晴雪裏
閒拖錫杖看梅花
　　　題棧閣晴峯圖
曽聞劒閣上青天棧道縈紆路幾千更過隴頭聽流水
白雲西下自秦川
　　　題畵
九蕐日照綠楊川三峽雲深瀑布泉安得草衣騎白鹿
碧桃花底訪神仙
　　　四月承叔銘僉憲二絶句問西㕔牡丹開未倂
　　　寄罌粟令予種之以娛目因戲用韻以荅之
惆悵乘驄客未囘杏花落盡牡丹開西㕔吏散文書静
幾向花隂立紫苔
　　　其二
囊盛罌粟寄來遲種得花開定幾時賴有戎葵髙一丈
淺紅深綠總宜詩
　　　旣四月末予西軒牡丹一枝最後開與戎葵掩
　　　映特盛時叔銘適自保定歸隠若有相待之意
　　　因命酌快賞叔銘再用前絶句韻為寄興不能
　　　已仍用韻奉荅倂憶呂本拙僉憲按事中山未
　　　還歸日當共一笑云
戎葵花早牡丹遲剛値先生下馬時不便破除千斛酒
也應勾引數篇詩
　　　其二
有客邯鄲久未囘西㕔無奈好花開當筵縱賞何由共
日日開軒掃翠苔
　　　叔銘以紈扇索予題詩因戲作叢竹于上仍繫
　　　以詩
家住江南青竹林别來無日不關心偶然寫向齊紈上
便欲移床坐綠隂
　　　題古木幽篁圖
瓊枝翠葉靜為鄰秀色娟娟絶點塵日暮天寒羅袖薄
可憐空谷有佳人
　　　秋日見鴈有感
居庸關前秋草新桑乾河畔是通津可憐無數沙塲鴈
箇箇南飛背着人
　　　送别叔銘僉憲出順承門
送客出城秋已凉太行南上楚天長順承門外斜陽裏
蕎麥花開似故鄉
　　　題晦庵先生書畊雲釣月四大字墨本為王敬
　　　之知事賦
十角黄牛兩具犁山南山北趂幽栖杏花開後菖蒲出
春雨鵓鳩相應啼
　　　其二
獨移蘭棹釣滄灣風細波澄夜景閒却渡九溪歌九曲
不知月上浸亭山
　　　七月一日得大兄去年九月寄書來其午魏直
　　　夫來自京師聞大兄哀訃而未領家問是夕燈
　　　下且信且疑輒賦絶句以寫悲愴
西風和雨入長楊的的青燈伴夜長一紙鄉書三四讀
不知清淚濕衣裳
　　　夜宿雄縣東館㑹文學李秀士自云嘗從游圭
　　　齋歐陽文公過臨川曽子固清江胡居敬二先
　　　輩之門其風流醖藉有足觀者於是予去鄉七
　　　年矣為之慨然明日書此識别
瓦橋東館晚停驂喜遇幽人慰盍簮間說從游往年事
滿庭霜月夢江南
　　　出雄縣望西山賦一絶寄呂繼道僉憲
順承關外酒闌時駐馬相看各自悲多謝青山三百里
送人直過易河西
　　　望漢獻王陵
單家橋下雪横氷草樹連雲掠凍鷹漢業已荒河水在
行人遥指獻王陵
　　　夜宿逯家店
柴門下馬日平低葦席蓬窓壁乍泥寒夜老翁看客慣
青錢問酒過村西
　　　入德州界
霜結沙塵凍不飛榆林風定日熹微客程已入山東境
漸喜居人識面稀
　　　過茌平懐馬賓王
昔賢經濟未軒張末路低囘祗自傷斗酒新豊聊濯足
令人長憶馬賓王
　　　髙唐州道中
北風吹沙官道長兩傍楊栁間榆桑何時走馬重來此
要看清隂六月凉
　　　碌獨
碌獨雙輪至日斜北風竟日捲黄沙已添衣上塵三斗
誰料胸中書五車
　　　觀野燒
牧童敲火枯栁根青烟獵獵起荒原囘風吹入蓬科去
燒却東家桑棗園
　　　野老
野老當門喜客來旋燒新炕斫桑柴自言土惡無甜水
五里分泉夜部囘
　　　至甜水舖夜宿水惡不可飲早起趨髙唐州
驅車甜水舖前宿燎火夜乾衣上霜忍渴不眠愁水苦
五更乘月過髙唐
　　　入東平渡北關外長橋見採樵氷上者
橋跨平湖一境開羣鷗欲下正徘徊蕭蕭蘆葦層氷上
猶有樵人踏雪來
　　　出東平南關始聞周侍郎賓自京還家而不及
　　　相見賦此寄意
聯桂坊前君故里匆匆車過不曾知逢人相問憑相謝
正是南關大雪時
　　　東平道中問酒不可得
寒鴉啄雪行且飛東平道上行人稀炕頭黄酒那得買
氷下鯉魚空自肥
　　　夜宿司徒舖以送徒喧雜鍋釜不空童僕不及
　　　炊爨而去因憶嶺南舊事謾賦
憶從繡水入髙州篁竹蕭蕭萬嶺秋道上行人敲石火
截筒炊飯也風流
　　　余自北平赴京十二月五日道出濟寧會伯髙
　　　齊君於公館君本唐縣人素擅顧吳之妙草草
　　　為予點眞觀者咸以為肖而余獨覺其老醜也
　　　臨别賦絶句三首奉答倂柬趙晉卿夏時佐曹
　　　伯仁三先生
慶都山人齊伯髙袖有五色之仙毫李白樓前忽相遇
便呼銀甕出蒲萄
　　　其二
我本山林麋鹿姿多君點染出清奇不知老去愁多少
但覺秋霜滿髩絲
　　　其三
昨夜南關對月時客心如水向南馳京城此去猶千里
歲晏還家未有期
　　　夜宿城南天井閘候水憶孟鄰王貳守時許為
　　　余寫弄琴小像未至賦此以寄幷柬府公趙大
　　　叅秉彛
京國南還水路遥城隂復此駐蘭橈可憐關外重重閘
不放河流過魯橋
　　　其二
目送飛鴻手撫絃十年幽事已茫然誰知昨夜南歸夢
猶在雲山野水邊
　　　出趙村閘為魏鑑題墨梅一首
憶在江南處士家每從雪裏見横斜北來十月燕山下
却憶梅花似雪花
　　　南陽河口曉望
北風打頭船進遲南陽河口正流澌玉皇廟前楊栁樹
行人却望憶來時
　　　過谷亭二首
小龍渦接大龍渦谷亭閘口水穿波寄語南船緩來上
北船東下正如梭
　　　其二
谷亭亭子大河邊赤鯉黄魚不論錢水上浮淩高一尺
朝來阻住北來船
　　　過黄河見隄岸有古墓雙石表感賦
河隄石表古來存知為誰家守墓門舊塚已墟人世換
年年烏鳥當兒孫
　　　題鷄鳴臺
鷄鳴臺下水禽啼韓信城邊雪滿堤千里行人愁夜半
一船明月過河西
　　　卽事
水禽如雪憩浮澌流下前灘漫不知岸轉舟迴忽驚起
口中銜得錦鱗魚
　　　黄河道中
一河盤注兩隄間十里應多北曲灣南艦經年載鹽去
北船盡日送軍還
　　　沙河閘
數家茆屋是沙河廢閘當河亂石多大船東下好扶舵
泗水西流當奈何
　　　過留城
荒城如斗半蒿藜千古全功孰與齊須信君恩本天道
如何自挾請封齊
　　　過恭城望九里山
滿河氷片挾舟行洲渚參差互送行九里山晴春意動
買魚酤酒過彭城
　　　將至徐州見人種樹者
舟下徐洪凍已開故園逺在贑江隈家家春近栽楊栁
江上行人且未囘
　　　臈月十五日夜徐州洪對月
徐州洪上月團團浪打孤舟客影寒料得人家今夕語
一年十二度相看
　　　泊徐州洪鄉人有㩦酒相餉者喜而賦此
碧甕盛來琥珀光感君逺意不能忘情知歲近歸期逺
且對尊前說故鄉
　　　雪中見鴛鴦感賦
白頭鴛鴦飛且號雙雙衝雪下江臯吳娃不省風波苦
只想花門繡羽毛
　　　淮安舟中夜聞吳歌戲作二絶
淮安城下霜月明淮河船上唱歌聲誰遣此歌今夜唱
聲聲却是怨郎行
　　　其二
望郎歸近怨郎行一步閨門萬里情辛苦寄書河北去
人言却在武昌城
　　　觀鑿氷捕魚者
湖淀野人工捕魚隔氷見魚氷下居持斧鑿氷刺魚去
鑿根團團井不如
　　　題關山秋霽圖
關門迢逓通何處野寺依稀記昔年未擬爐峯看瀑布
直疑劒閣上青天
　　　由邳州入房村
沙薄霜乾草不深蕭蕭楡栁冷無隂村園門巷皆雞犬
比似江南少竹林
　　　其二
層氷兩岸戲龍鱗先放河心一道春借問驛船行得未
南京楊栁待歸人
　　　過南陸山中
鳥過平原霜草齊雉飛兎走各東西何由掣取腰間劍
細割肥鮮酒自㩦
　　　馬上望泰山口號
古色蒼寒倚太空旁無附麗屹當中要知獨拄東南角
不是人間培塿雄
　　　入濟南城
步入齊城見石麟荒凉莎草欲無春北風着意如相識
吹雪花來候遠人
　　　鳯村阻雪贈曲秀才
欲度成山泛海槎鳯村夜半雪飛花何由倒捲滄溟水
淨洗扶桑看日蕐
　　　其二
北海東逢曲秀才鳯皇聞到此山來春風好種梧桐樹
早晚飛鳴上紫臺
　　　河上謡
青楊溝下是黄河三月春深風浪多河中石子白磊磊
河水自渾君奈何
　　　其二
河流曲曲是盤鈎東北西南不定流何佀客行西北去
囘頭一向望南州
　　　其三
馬家淺上船難泊徐州洪下好相尋水急莫嗔郎性惡
灘淺不如人意深
　　　其四
家住黄河相見灣灣頭道路古來難十度船來九度見
郎行自隔萬重山
　　　其五
河上丈人河上居楊栁青青三月初少年挾箭去射鴈
婦女踏罾能網魚
　　　其六
臨河照影挿花枝莫道渾濁不相宜試把郎心比河水
顧盼分明當自知
　　　過邵伯得風喜賦
長洲短岸去匆匆坐看雲霞西復東最愛歸船勝走馬
不煩鞭策只乘風
　　　其二
南上河裏三百里買魚沽酒二三程小篷短棹泛敧側
臥聽風聲與水聲
　　聯句雜體(附/)
　　　遊金精夜宿桃閣余與鄭同夫張燈置酒且飲
　　　且吟命田仲穎書之余二人飲益豪吟益奇趙
　　　伯友從旁醉臥聞喧笑聲忽躍起大呼好句好
　　　句仲頴亦時時瞌睡不譍羅孟文從旁大笑不
　　　已道士姜近竹以繼燭不給先退矣迨明綴之
　　　得五十韻
木落秋容淨天髙旦氣清乾坤澄玉色雲霧豁金精招
隠懐藂桂(劉/)尋幽想茯苓委蛇緣澗壑(鄭/)迢遞出郊坰
赤嶺酣朝旭(劉/)青峯帶曙星篔簹交石崦(鄭/)蘿薜䕃林
亭峽口聞清唱(劉/)崖隂見耦耕洞猿啼石裂(鄭/)山鶻掠
雲平(劉/)瑶草迷𤣥圃琪花藹赤城(鄭/)老君岩崱屴(劉/)仙
女沼泓澄(鄭/)玉几栖崖穏(劉/)金床映户熒仙桃寧有種
(鄭/)石鼓自無聲蓮墜飄銀漢(劉/)松蟠偃翠櫺緣簷風鐸
亂(鄭/)挂壁雨瓢輕木鶴遥占斗(劉/)銅龍並拱衡殿標唐
歲月(鄭/)地擁漢精靈鳯詔雲霞煥(劉/)龍章日月精搴帷
瞻綽約鄭隔水望娉婷(劉/)奕奕青霞服飄飄赤羽旍(鄭/)
采鸞朝解佩騎虎夜吹笙縹渺何由遇(劉/)荒唐孰可名
悲歌傳下土(鄭/)遺迹渺飛輧(劉/)王紀長沙系兵行百粤
征鄭委禽懐戀戀鑿石感錚錚(劉/)仙偶眞難匹師昏竟
莫成斷雲空有望鄭流水故無情已矣遺祠廟蒼然肅
殿楹(劉/)莓苔沾玉座塵網拂珠纓(鄭/)明鏡沈秋澗殘棋
委石枰(劉/)尋眞憐夢窈撫字覺心驚(鄭/)映日蠶崖瘦緣
雲鳥道横(劉/)躋攀愁獨坐歌嘯混同行(鄭/)剪燭當清漏
移尊近翠屛(劉/)絶襟從客醉移席任渠爭(鄭/)酧唱兼諧
謔登臨任送迎(劉/)孟文頻絶倒仲頴故沈㝠(鄭/)思苦心
應嘔眠遲眼屢瞠(劉/)吟教劉楚啞聯到趙壎醒(鄭/)月冷
茶烹栗霜寒瓜剖瓊(劉/)風從鐘後息泉共醉時聽(鄭/)磨
石湏題姓(劉/)臨池欲寫經(鄭/)繼膏愁道士授簡愧諸生
(劉/)林鳥寒初定岩扉夜不扄(鄭/)栟櫚髙瑟瑟黄竹亂琤
琤(劉/)天地眞㵳泬朋遊此合并(鄭/)百年成過鳥一夕感
浮萍(劉/)野逈參初轉(鄭/)庭空露向零(劉/)長吟倚空闊吾
欲訪蓬瀛(鄭/)
　　　露坐南城石橋與鄭同夫羅孟文聯句
雲遞月微明(羅/)月澄露初泫(劉/)川容淡水物荷氣㳂階
蘚(鄭/)更深喧漸息慮滌情自遣(劉/)宿鳥寒不飛(羅/)流星
下遥巘(鄭/)
　　　湖亭午宴與曠伯逵歐陽銘蕭曙聯句三十韻
林館衆綠淨微風濯煩歊(曠/)眷言集羣彦清讌永崇朝
(歐/)禮尚匏樽儉懽逾錦瑟調(蕭/)初筵陳旅語雅韻接仙
韶磊落高懐瀉疎狂逸興飄(劉/)炙鮮香溢鼎注玉色翻
瓢(曠/)斟酌煩童豎歌呼狎友僚(歐/)楊梅紅欲滴山韭翠
初挑(蕭/)坐倦輕絺解吟酣小扇揺(劉/)雲窓塵不到雪椀
暑全消(曠/)憩渚仙禽逈穿簷海燕嬌飛飛渾不定(歐/)矯
矯詎能招(蕭/)慈竹秋隂近宫槐暮色遥(劉/)居便人事簡
貧愛客情饒閉户仍投轄㩦壺更解貂(曠/)習池寧足戀
謝墅故難邀(歐/)自撫便便腹誰呼嫋嫋腰(蕭/)青雲期放
曠白髪任飄蕭(劉/)楚也泥途迹銘乎玉雪標(曠/)那能終
隠逸端可上雲霄(歐/)萍梗嗟良會蓬蒿托聖朝(蕭/)赤心
元皎潔丹禁自岧嶤(劉/)伏劒青蒲切趨班玉筍超(曠/)雞
鳴天闕道龍躍海門潮(歐/)結駟陪官署聯鑣出使軺(蕭/)
北遊尚塵土幽事且漁樵(劉/)勝㑹寧辭數狂歌故不驕
(曠/)杯行湏泛泛瓶罄莫寥寥(歐/)蘇圃連花塢徐亭帶栁
橋(蕭/)它年留雅韻應得繼風謡(劉/)
　　　湖上聯句
次公不解飲越石最能詩(讓/)短句從誰賦空觴祗自持
(楚/)晴雲低過雨斜日上髙枝(劉/)近寺鐘聲起歸鞍未可
期(蕭/)
　　　湖上聯句同常允讓黃肅伍理
疎雨湖邊過(讓/)涼風栁下來(肅/)隔堤漁網出(理/)别浦酒
船囘(楚/)遠樹來江闊(讓/)殘雲帶暝開(理/)層臺歌吹發猶
恐暮鐘催(楚/)
　　　池上聯句
池館月初上幽人時獨行(楚/)焉知竹林下有此木屐聲
(霜/)
　　　白雲軒聯句(有序/)
　　至正丁酉夏五月二十有二日大梁常允讓盱江
　　黄肅邀余訪伍理於東湖之上時暑雨初霽綠隂
　　正繁坐白雲軒中酌酒論文情興洽甚允讓嘆時
　　事之方殷感朋遊之不偶乃相屬聯句得十二韻
　　宛轉成篇音韻諧適仍命曾泝就景為圖圖成錄
　　詩其上非敢以誇時彦於方來亦將以識嘉會於
　　斯日也
瀟洒青雲彦幽居隔栁樊(常/)湖隂通曲徑苔色上髙垣
簾捲南薰入窓含夏䕃繁(劉/)脫巾投玉麈移席倒匏樽
(黄/)涼雨荷香度晴雲樹色屯芙蓉交翠葉(伍/)薜茘引芳
根(常/)雪蠒烏絲細霜毫玉筯完(劉/)籠鵝從換帖愛鶴敢
乘軒(黄/)休日欣良覿髙懐得細論(伍/)堆盤朱實潤溢砌
紫蘭翻屬坐儀如鳯揮觚徤勝猿(常/)雄文三峽水壯志
九溟鵾(劉/)酒暈開愁頰茶香醒滯魂(黄/)風塵江海暗戎
馬道途喧杜子無家久張君有舌存丹心依魏闕(伍/)清
夢繞天閽寥落悲時事飄零愧弟昆(常/)盍簮萍梗日曵
履縉紳門(劉/)句壓彌明鼎宴同桃李園(黄/)銀屛酣坐穏
鸚鵡可鯨吞(伍/)
　　　晚涼同常伯敬黄子邕過楊伯謙湖上書舍値
　　　伯謙出未歸子邕買酒小酌聯句
酌酒湖隂晚(劉/)移床竹逕涼(黄/)髙荷凌水碧(常/)幽草入
林香(劉/)問字過從數(常/)聯詩嘆語長(黄/)却懐楊憲史騎
馬出東坊(劉/)
　　　同禮部主事張孟兼國錄蕭子所焚香夜坐同
　　　賦線香聯句二十韻
齋居澹心情分火試香縷(張/)纖纖五綵纒烱烱衆星吐
(劉/)初聞疑襲芳細辨湏按譜(張/)千條揉金枝百和雜瓊
乳(劉/)本非龍涎收豈與雞舌伍(張/)烟聯玉䋲直霧裊金
莖古(劉/)月斜忽逶迤風度自飄舞(張/)氤氲起絲髪宛轉
散毛羽(劉/)眩眸訝窺管拂鼻欲停麈(張/)麝臍逺近發狼
燧髙下舉(劉/)繰車不可收蓍草逺堪取(張/)焰含􁁣鎗殳
燼過惜紃組(劉/)焦頭恍莫救燃指粲可數(張/)蕭莖引初
􁃚艾劑消微炷(劉/)袖㩦憶朝囘灺落驚夜午(張/)蘭膏旣
異資庭燎亦殊炬(劉/)唫長搜韻險坐久攪懐苦(張/)雲冷
博山空(劉/)城樓已三鼓(蕭/)
　　　玉兔泉(有引/)
　　洪武五年秋九月十又五日日入酉余與仲子璲
　　過張錄事孟兼於成均秉燭對坐孟兼方命侍史
　　汲玉兎泉瀹茗俄熊參軍鼎劉職方崧周虞部子
　　諒皆集相與談詩至愜心處輒抵掌笑譁呂太常
　　仲善聞之亦驩然來會既啜茗已孟兼出新造玉
　　兔泉銘諷之且曰今夕何夕勝友如雲不可無以
　　為娛請舉泉聯詩何如衆皆曰然余年有一日之
　　長俾題其首句餘則以次而續闘險據勝閧閧弗
　　能休至二鼓詩成各擁枕就榻逮雞再號風雨凄
　　迷載途官事有程皆不告而去余亦騎驢去朝天
　　矣明日孟兼將屬璲作小楷繫詩於銘左徵予為
　　之引於戲人事聚散如風中飛花其迴旋飄泊曷
　　嘗有一定之迹今幸得與二三君子岸幘詠詩囅
　　然而一笑豈非天哉然此七人之中楚産者大半
　　獨余父子與孟兼居越西相距僅半舍它時或抽
　　先後簪而歸支九節笻訪孟兼白石山房遡咏諸
　　賢立霄漢上欲一見不可得取此巻閱之恍如聚
　　首成均時寧不有慰於寂寥之鄉耶孟兼子諒仲
　　善皆以字名熊君字伯頴劉君字子髙余則南都
　　散吏金蕐宋景濂也
成均地何靈聖澤資灌沃(濂/)兔奔兆奇徵井渫發新斸
(鼎/)自非三窟深孰湛一泓綠(孟/兼)儲精本從金生色絶勝
玉(子/諒)霜唇蘸寒飲雪毳翻夜浴(崧/)釀冽補酒經沐丹驗
仙籙(仲/善)杵舂蟾宮棄珠噴鱣堂觸(璲/)朶月生隂津觀天
漏晴旭(濂/)水澄毛骨豎鑑徹須眉燭(鼎/)㕙名徒自奇檜
行穢難贖(孟/兼)雖涵東郭狡難洗上蔡辱(子/諒)引滿瓶未嬴
探幽綆頻續(崧/)流甖滲銀床出竇濺瓊粟(仲/善)醉沃日暈
花凍吸指連瘃(璲/)濡毫乃自潤照影從人欲(濂/)光沈天
上魄祥啓地中躅(鼎/)摛辭挹餘清盥薦侑佳告(子/諒)劒刺
非貳師池移豈身毒(孟/兼)燕支愧淫陳鹽鹵鄙富蜀(崧/)不
動疑雪窪長揺笑風纛(仲/善)天光一眼開雲影片鱗束(璲/)
劇燕覺瘮􁁜蹷足想彳亍(濂/)觱沸虎爪跑㪺吸猿臂曲
(鼎/)潔士濯冠纓渴卒卸刀韣(子/諒)精當卯君降液或井宿
督(孟/兼)誰知鍾阜分脈與伊洛屬(崧/)錫名爾固佳戰句吾
何局(仲/善)聯將指鼎比疾勝擊鉢促(璲/)驚風落燈燼斜月
墜檐曲(濂/)靈源詎能窮短詠聊可錄(鼎/)
　　　北園池上聯句
池上月涼秋佀洗(逵/)城頭漏轉夜如年(佑/)枳林不動風
初定(諶/)草葉低垂露正圓(楚/)移席偶臨流水坐(逵/)鈎簾
還對落星眠(佑/)幾時吹笛芙蓉底更向龍灣棹酒船(楚/)
　　　聞黄子邕數日出飲不歸因與劉鼎子鉉張智
　　　子明聯句戲柬之倂寄楊憲史伯謙
三日不見黄子邕使我茆塞于心胸(鼎/)書床虛連竹色
淨酒斚間覆栁隂濃(楚/)每於月下重相憶何事湖邊獨
不逢(智/)急欲移書楊憲史山房湏遣白雲封(楚/)
　　　南園聯句同王佑曠逵劉霖蕭諶
絡緯聲如勸飲(佑/)篔簹青好題詩(逵/)風轉銀燈不動(楚/)
月來瑶席頻移(諶/)草色亭西晚逕(佑/)水聲籬外秋池(霖/)
此夕龍灣佳會南樓千載襟期(楚/)
　
　
　
　
　槎翁詩集巻八
