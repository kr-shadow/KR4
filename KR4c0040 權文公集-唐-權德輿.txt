#+TITLE: 權文公集-唐-權德輿
#+DATE: 2018-05-12 10:19:02
#+SOURCE: github.com/kanripo/KR4c0040 master 0e7d0c02                
欽定四庫全書　　　　　集部二
　權文公集　　　　　　　别集類一(唐/)
　　提要
　　　　(臣/)等謹案權文公文集十巻唐權徳輿撰徳
　　　　輿字載之天水人官至同平章事事迹具唐
　　　　書本傳徳輿嘗自纂制集五十巻楊憑序之
　　　　其孫憲又編其詩文為五十巻楊嗣復序之
　　　　今制集巳佚文集亦久無傳本此本乃明嘉
　　　　靖二十年楊慎得之於滇南僅存目録及詩
　　　　賦十巻劉大謨序而刻之又刪其無書之目
　　　　録徳輿文集舊目遂不可考惟文苑英華及
　　　　唐文粹中時時㪚見尚有出此本之外者耳
　　　　考王士禎居易録載權文公集五十巻註曰
　　　　詩賦十巻文四十巻碑銘八巻議論二巻記
　　　　二巻集序三巻贈送序四巻䇿問一巻書二
　　　　巻䟽表狀五巻祭文三巻稱無錫顧宸藏本
　　　　劉體仁之子凡冩之以貽士禎者然則徳輿
　　　　全集康熈中猶存不識何以今所傳者皆楊
　　　　慎之殘本苐士禎所註巻目以數計之乃八
　　　　十巻與五十巻之説不合又不識其何故今既
　　　　無可參證姑仍楊慎本録之焉乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
權文公集序
唐有天下二百二十載用文章顯於時代有其人然而
自成童就傳以及考終命解巾筮仕以及鈞衡師保造
次必扵是視聴必於是文采皆正色而無駁雜調韻皆
正聲而無竒邪滔滔如江河東注不知其極而又處命
書綸綍之任専考覆品藻之柄參化成轉翊之勲初中
終全而有之得之於相國文公矣公諱徳輿字載之天
水人也族望祖宗之逺當官行巳之道語在國史銘於
壙而碑於途此不敢詳今所載者因縁文業而已早嵗
為淮南江西從事椽管記室之任屬詞詣理奏入而報
可移文走檄疆事迎解登朝為起居舍人改駕部員外
郎換司勲郎中遷中書舍人凡四任九年専掌詔誥
大則發徳音修典冊洒朝廷之利澤増盛徳之形容
小則褒才能叙官業區分流品申明沮勸無誕嗣無巧
語誠直温潤真王者之言公昔自纂録為制集五十巻
託於友人湖南觀察使楊公憑為之序故今不在編次
之内其他千名萬狀隨意所屬牢籠今古窮極㣲細
周流於親愛情理之間磅礴於勲賢久大之業不為利
疚不以菲廢本乎道以行乎文故能獨步當時人人心
服非以徳爵齒挾而致之貞元中奉詔考定賢良草澤
之士升名者十七人及為禮部侍郎擢進士第七十有
二鸞鳯把梓舉集其門登輔相之位者前後十人其他
征鎮岳牧文昌掖垣之選不可悉數方且繼居重任者
猶森然非精識洞鑒鑒其詞而知其人何以臻此邪
憲宗皇帝紹開中興始初英明申戚提法武功既愈文
教是圖元和五年冬執政暴疾既瘖且痺未旬日而公
作相憲章儒術潤色王度使和聲順氣發自廊廟而
後鬯浹於幽遐我之所長時以推戴玉立氷潔無緇磷
遷染之譏以文徳自終豈徒然哉嗣復不佞發跡門館
儀曹台席皆添前躅公之元子中書舍人璩不幸短
命其嗣憲孫泣奉文集求鄙文以冠篇首雖觀於巨
海難挹於波濤而籍用白茅所資誠敬其五十巻次第
具在集目銀青光禄大夫充集賢殿大學士楊嗣復撰
權文公集序
夫物常聚扵所好也故棄公好龍天龍聞而下之穆王
好仙王母降於瑶池况文章為天地間公器顧有好之
而弗得者乎昔歐陽公好古碑刻入咸不憚數千仞之
險數千里之遥購而致之觀諸集古録為可徵巳唐權公
載之為天水人相憲宗黼黻潤色彬彬可稱可泉胡公以
其為鄉先達嘗景仰愛慕思欲誦其詩讀其書皇皇焉求
之罔置在翰苑時每與升庵楊公論及升庵好學慕古
猶夫可泉也故遂識之心而恒訪之人經今三十稔矣
始於滇南士人家偶獲是集重之不啻九鼎太吕惜其
目録與詩賦十巻僅存其他作四十巻并自纂制集五
十巻俱各散失莫知所在升庵托余轉寄可泉余意以
此貽可泉固足以償其平生愿見之懐恐其所未覩者
將遂湮没沈鬱終不可得不如梓而行之有是書者庶或
見之將不逺千里欣欣然來相告矣寧不為可冀乎若
夫權公人品之光明勲業之𢎞逺儒術之純正詞翰之䆳
古載在國史及楊公嗣復之序兹弗容贅書此數語
葢以見二公嗜好之篤且以為權公全集之囮也序云
乎哉
欽定四庫全書
　權文公集巻一
　　　　　　　　　　　　唐　權德輿　撰
　　賦　雜詩
　　　傷馴鳥賦
紛羽族之多端兮同翾飛而類殊有鸜鵒之㣲禽亦播
質於洪鑪因稚子之嬉遊得中園之墜雛恣飲啄以馴
擾来目前與座隅爾乃棲以籠檻鎩其羽翼留軒所以
為娛俾遐翥之無力乍踉蹌而將舉顧䙰褷而復息雖
主人之見容終使䘮天和於自得或親賔至止徽軫徐
觸每聞絃而鼓翼亦逗節而翹足貌宛轉以成態聲間
關而助曲乍寂寞以閒暇若凝情於相矚理輕毳以自
潔類山𤣥之佩玉每翔集以安卑同君子之自牧思謝
尚之起舞邁風流之逸躅茍魯昭之不君因乾侯之出
辱方渡濟以申儆伊涼德之自覆徴故老之相傳騐曩
記之或存在端午之司辰剪其舌而能言巧喉囀以逹
情順人心而不諼方渇日以呈材願朱明之駿奔忽愀
愴以顦顇響哀音於簾箔竟啁啾而不去若徊翔之有
託怳心訝而未辯歘狸狌之攫搏俄斃踣而不勝紛血
􁮺以毛落彼葛盧與冶長通鳥獸之音聲闕君子之周
防無古人之至精既不能縱爾於遼廓又不能遂爾之
生成使異類之得志曽未極其飛鳴則本夫養之之恵
適所以害其生生又憶夫清江之使者東海之波臣茍
其時之不来則刳膓而涸鱗鷃鐘皷而反悲馬皂棧而
多死雖為遇之巳甚固又失其天理甞聞乎聖賢之理
物也愚智殊方薫蕕異藏善用無棄兮互見其長各有
攸處兮兩不相傷官天地而府萬物由此道而為常吾既
悟斯理之不早因失之而後防收視聴以㝠觀兮遂羣
性之茫茫
　　　洞庭春溜滿賦(送陸灞赴荆州/)
湖𣺌渺兮蕩東風以發春春溜滿兮連淨緑以無垠接
逺色於青草散晴輝於白蘋及夫反照安流煙花明䴡
霞生水底鳥沒空際聼櫂謳之四起見片帆之逺逝杳
空曠以澄鮮窮千里於一睇若乃路轉涔陽波連沅湘
杜蘅秀兮蕙若芳晚雲翠兮沉夕陽月明露下靄蒼蒼
結遐想於騷人兮悄目極以心傷婉婉長離翩翩綵鷁
逺泛桃花之浪去從蓮府之辟雲兮水兮指前程於空
碧
　　　行舟透逺樹賦(送嚴謩赴東陽/)
有美一人兮桂為楫蘭為舟透逺樹之晴影泛春江之
碧流乍迷雲葉稍映蘋洲凝暮色於愁睇空藹藹以悠
悠的的輕帆亭亭逺質喜揚舲之漸近嗟轉岸而還失
映㣲波以葱蒨貯嵐翠之䝉宻愴南浦之别離占横塘
之風日栁怨别兮楓傷春望不辯兮愁殺人空江邉兮
逺郊外紛離緒兮相對顰標落照以㣲眀羃夕烟而又
晦波茫茫兮景沉沉思結䌫於清隂惜歸舟之不駐傷
逺目以軫離心
　　　奉和聖製九月十八日賜百寮追賞因書所懐
錫宴朝野洽追歡堯舜情秋堂絲管動水榭烟霞生黄
花媚新霽碧樹含餘清同和六律應交泰萬㝢平春藻
下中天湛恩闡文明小臣諒何以亦此彯華纓
　　　奉和聖製九日言懐賜中書門下及百寮
令節在豐嵗皇情喜乂安絲竹調六律簮裾列千官烟
霜暮景清水木秋光寒筵開曲池上望盡終南端天文
䴡慶霄墨妙驚飛鸞願言黄花酒永奉今日歡
　　　奉和聖製重陽日中外同歡以詩言志因示百
　　　　寮
玉醴宴嘉節拜恩歡有餘煌煌菊花秀馥馥茰房舒白
露秋稼熟清風天籟虛和聲度簫韶瑞氣深儲胥百辟
皆醉止萬方今宴如宸𠂻在化成藻思煥瓊琚㣲臣徒
竊抃豈足歌唐虞
　　　奉和聖製中春麟德殿會百寮觀新樂
仲春藹芳景内廷宴羣臣森森列干戚濟濟趨鈎陳大
樂本天地中和序人倫正聲邁咸濩易象含羲文玉爼
映朝服金鈿明舞茵韶光雪初霽聖藻風自薫時泰恩
澤溥功成行綴新賡歌仰昭囬竊比華封人
　　　奉和聖製中和節百官宴集因示所懐
萬方慶嘉節燕喜皇澤均曉聞蓂葉初景麗星鳥春藻
思貞百度著明並三辰物情舒在陽時令𢎞至仁衢酒
和樂被薫絃聲曲新賡歌武弁側永荷𤣥化醇
　　　奉和聖製重陽日即事六韻
嘉節在陽數至歡朝野同恩隨千鍾洽慶属五稼豐時
菊洗露華秋池涵霽空金絲響仙樂劒舄羅宗公天道
光下濟睿詞敷大中多慙撃壤曲何以荅堯聰
　　　奉和聖製豐年多慶九日示懐
寒露應秋杪清光澄曙空澤均行葦厚年慶華黍豐聲
明暢八表燕喜陶九功文麗日月合樂和天地同聖言
在推誠臣職惟匪躬𤨏細何以報􁀙飛淳化中
　　　贈文敬太子廟時享退文舞迎武舞樂章
干旄羽籥相虧蔽一進一退殊行綴昔獻三雍盛禮容
今陳六佾崇儀制
　　　讀榖梁傳二首
荀寅士吉射誠乃蔽聰明奈何趙志父専舉晋陽兵下
令漢七國借此以為名吾嘉徙薪智禍亂何由生
憶昔湨梁㑹豈伊無諸侯羣臣自盟歃君政如贅旒有
力則宗楚何人復尊周空文徒爾貶命去更誰尤
　　　劉紹相訪夜話因書即事
故人愴乆别兹夕欵郊扉山僮漉野醖稺子褰書帷清
露泫珠瑩金波流玉徽忘言我造適瞪視君無違但令
靜勝躁自使癯者肥不待蘧生年從此知昔非
　　　卧病喜惠上人李鍊師茅處士見訪因以贈
沉痾結繁慮卧見書忩曙方外三賢人惠然来相親整
巾起曵䇿喜非車馬客支郎有佳文新句凌碧雲霓裳
何飄飄浩志凌紫氛復有沉㝠士逺係三茅君各言麋
鹿性不與簮組羣清言出象繫曠跡逃𤣥纁心源暫澄
寂世故方糺紛終當逐師軰巖桂香氲芬
　　　多病戯書因示長孺
行年未四十已覺百病生眼眩飛蠅影耳厭逺蟬聲甘
辛敗六藏氷炭交七情唯思曲肱枕搔首擲華纓
　　　古興
月中有桂樹無翼難上天海㡳有龍珠下隔萬丈淵人
生大限雖百嵗就中三十稱一世晦明烏兎相推遷雪
霜漸到雙鬢邉沉憂戚戚多浩歎不得如意居大半一
氣暫聚常恐散黄河清兮白石爛
　　　感寓
殘雨倦攲枕病中時序分秋蟲與秋葉一夜隔窓聞虚
室對揺落晤言無與羣㝠心試觀化世故如絲棼但看
鳶戾天豈見山出雲下里徒撃節朱絃秘南薫梧桐秀
朝陽上有威鳯文終待九成奏来儀瑞吾君
　　　跌傷伏枕有勸醲酒者蹔忘所苦因有一絶
一杯宜病士四體委胡牀暫得遺行處陶然在醉鄉
　　　病中苦熱
三伏皷洪爐支離一病夫倦眠身似火渇歠汗如珠悸
乏心難定沉煩氣欲無何時洒㣲雨因與好風俱
　　　覽鏡見白鬚數莖光鮮特異
秋来皎潔白鬚光試脱朝簮學酒狂一曲酣歌還自樂
兒孫嬉笑挽衣裳
　　　南亭曉坐因以示璩
隠几日無事風交松桂枝園廬含曉霽草木發華姿跡
似南山隠官從小宰移萬殊同野馬方寸即靈龜弱質
常多病流年近始衰圖書傳授處家有一男兒
　　　竹徑偶然作
退朝此休沐閉戸無塵氛杖䇿入幽徑清風隨此君琴
觴恣偃傲蘭蕙相氛氲幽賞方自適林西烟景曛
　　　拜昭陵過咸陽墅
李子乏二頃揚雄才一㕓伊予此南畆數已踰前賢頃
嵗辱明命銘勲鏤貞堅遂兹操書致内顧増缺然乃葺
場圃事迨今三四年適因昭陵拜得抵咸陽田田夫競
致辭鄉耋爭来前杯盤既羅列雞黍皆珍鮮古稱禄代
耕人以食為天自慙廪給厚諒使井税先塗塗溝塍霧
漠漠桑柘烟荒蹊没古木精舍臨秋泉池籠豈所安樵
牧乃所便終當解纓絡田里諧因縁
　　　早春南亭即事
虚齋坐清書梅圻栁條鮮節候開新厯筋骸減故年振
衣慙艾綬闚鏡嘆華顛獨有開懐處孫孩戯目前
　　　璩授京兆府參軍戯書以示兼呈獨孤郎
見爾府中趨初官足慰吾老牛還䑛犢凡鳥亦將雛喜
至飜成感癡来或欲殊因慙玉潤客應笑此非夫
　　　書紳詩
和靜有真質斯人稱最靈感物惑天性觸里紛多名禍
機生隠㣲智者鑒未形敗禮因近習喆人自居貞當令
念慮端鄙嫚不能萌茍非不踰矩焉得遂性情謹之在
事初動用各有程千里起歩武白雲自纎莖心源一流
放駭浪奔長鯨淵木茍端深枝流則貞清和理通性術
悠乆方昭明先師留中庸可以導此生
　　　侍從遊後湖讌望
絶境殊不逺湖塘直吾廬煙霞旦夕生泛覽誠可娛慈
顔俯見喻輟爾詩與書清旭理輕舟嬉遊散煩劬宿雨
蕩殘燠恵風與之俱心靈一開曠機巧眇巳踈中流有
荷花花實相芬敷田田緑葉映艷艷紅姿舒繁香好風
結凈質清露濡丹霞無容輝嫮色亦踟蹰穠芳射水木
攲葉遊龜魚化工若有情生植皆不如輕舟任㳂泝畢
景乃躊躇家人亦恬曠稚齒皆忻愉素絃激淒清㫖酒
盈罇壺夀觴既頻獻樂極随歌呼圓月初出海澄輝来
滿湖清光照酒酣頫傾百慮無以兹心目暢敵彼名利
途輕肥何為者漿藿自有餘願銷區中累保此湖上居
無用誠自適年年翫芙蕖
　　　晨坐寓興
清晨坐虚齋羣動寂未喧泊然一室内因見萬化源得
䘮心既齊清淨教益敦境来毎自惬理勝或不言亭柯
見榮枯止水知清渾悠悠世上人此理法難論
　　　郊居嵗暮因書所懐
養拙方去喧深居絶人事返耕忘帝力樂道踈世累翛
然衡茅下便有江海意寜知肉食尊自覺儒衣貴煙霜
當暮節水石多幽致三徑日閒安千峯對深䆳䇿藜出
村渡岸幘尋古寺月魄清夜琴猿聲警朝寐地偏芝桂
長境勝烟霞異獨馬帶晴光踈篁淨寒翠忩前風葉下
枕上溪雲至散髪對農書齋心㸔道記清言覈名理開
巻窮精義求譽觀朶頥危身陷芳餌紛吾守孤直世業
常恐墜就學緝韋編銘心對攲器元和暢萬物動植咸
使遂素履期不渝永懷丘中志
　　　暮春閒居示同志
避諠非傲世幽興樂郊園好古毎開巻居貧常閉門曙
鐘来古寺旭日上西軒稍與清境㑹蹔無塵事煩靜看
雲起滅閒望鳥飛飜乍問山僧偈時聽漁父言體羸諳
藥性事簡見心源冠帶驚年長詩書喜道存小池泉脉
湊危棟燕雛喧風入松隂靜花添竹影繁灌園輸井税
學稼奉晨昏此外知何有怡然向一罇
　　　秋病初愈月夜詠左思招隠詩因而成詠
閒吟理輕歩不厭涼風永斷續風際聲清羸月中影螢
光拂花露泉脉連桐井心暢百慮銷境閒萬籟靜前賢
有遺韻顧我三日省朗懷方自怡星河漸耿耿
　　　卧病初愈崔侍御相訪
移疾門常掩今朝枉繡衣笑言心乍惬拜伏力猶㣲晚
嵗貞筠少貧家上客稀如何忽相訪里巷有清輝
　　　夏雨率成呈邑中諸公
片雲飛暮雨瀟灑小亭前細響踈無裏㣲涼坐卧間巳
深池際水更緑枕前山未敢勞車馬柴扉且閉關
　　　與故人夜坐道舊
笑語歡今夕煙霞愴昔遊清羸還對月遲暮更逢秋勝
理方自得浮名不在求終當製初服相與卧林丘
　　　自咎
自咎咎何窮飄然蓽戸中清時名未立稔嵗室猶空幽
獨慙芳桂飛鳴羡早鴻吟餘何所見歎息向秋風
　　　田家即事
閒卧藜牀對落暉翛然便覺世情非漠漠稻花資旅食
青青荷葉製儒衣山僧相訪期中飰漁父同遊或夜歸
待學尚平婚嫁畢渚煙溪月共忘機
　　　寓興
弱冠無所就百憂鍾一身世德既顛墜素懷亦堙淪風
煙隔嵩丘羸疾滯漳濵昭代未通籍豐年猶食貧敢求
庖有魚但慮甑生塵俯首愧僮僕蹇歩羞親賔豈伊當
途者一一由中人巳矣勿復言吾將問秋旻
　　　浩歌
杖䇿出蓬蓽浩歌秋興長北風吹荷衣蕭颯景氣涼通
逵抵山郭里巷連湖光孤雲凈逺峯緑水溢方塘魚鳥
樂天性雜英互芬芳我心獨何為萬慮縈中腸履道身
未泰主家謀不臧心為世教牽跡寄翰墨塲出處兩未
定羈羸空自傷沉憂不可裁佇立河之梁晚歸茅簷下
左右陳壺觴獨酌復長謡放心遊八荒得䘮同一域是
非亦何常胡為苦此生矻矻徒自强乃知杯中物可使
憂患㤀因兹謝時軰栖息無何鄉
　　　與道者同守庚申
洞真善救世守夜㸔仙經俾我外持内當兹申配庚齋
心巳恬愉澡身自澂明沉沉簾幃下靄靄燈燭清四支
動用息一室虚白生收視忘超捨叩齒集神靈伊予嗜
欲寡居常痾恙輕三尸既伏竄九藏乃和平無令耳目
勝則使性命傾窅然深夜中若與元氣并釋宗稱定慧
儒師著誠明𣲖分示三教理詣無二名吉祥能止止委
順則生生視履茍無咎天祐期永貞應物智不勞虛中
理自㝠豈資金丹術即此駐頺齡
　　　丙寅歳苦貧戯題
清朝起藜牀雪霜對枯籬家人来告予今日無晨炊鹺
醯一已罄薪炭固難期厚生彼何人工拙各異宜間嵗
從使檄親賔苦川馳雖非悖而入與出常相隨吳門與
南畆頗亦持鎡基有時遇豐年嵗計猶不支顔淵諒賢
人陋巷能自怡中憶裴子野泰然傾薄糜愧非古人心
戚戚愁朝饑近古猶不及太上那可希奈何時風扇使
我正性衰巧智競憂勞展轉生澆漓吾觀黄金印未勝
青松枝粗令有魚菽豈復求輕肥顧慙主家拙甘使羣
下嗤如何致一杯醉後無所知
　　　獨酌
獨酌復獨酌滿盞流霞色身外皆虚名酒中有全德風
清與月朗對此情何極
　　　知非
名教自可樂搢紳貴行道何必學狂歌深山對豐草
　　　誡言
言之或未行前哲所不取方寸雖浩然因之三緘口
　　　醉後
美禄與賢人相逢自可親願將花栁月盡賞醉鄉春
　
　
　
　
　
　
　
　
　
　
　
　
　
　
　
　權文公集巻一
欽定四庫全書
　權文公集巻二
　　　　　　　　　　　　唐　權徳輿　撰
　　雜詩
　　　奉和李相公早朝於中書候傳㸃偶書所懷奉
　　　　呈門下相公中書相公
五更鐘漏歇千門扄鑰開紫㣲殘月下黄道曉光来辯
色趍中禁分班列上台祥烟初繚繞威鳯正徘徊斧藻
歸全徳輪轅適衆材化成風偃草道合鼎調梅渥命随
三接皇恩暢九垓嘉言造膝去喜氣沃心廻東閣延多
士南山賦有䑓陽春那敢和空此詠康哉
　　　奉和于司空二十五丈新卜城南郊居接司徒
　　　　公别墅即事書情奉獻兼呈李裴相公
一徳承昌運三公翊至尊雲龍諧理代魚水見深恩别
墅池塘曉晴郊草木蕃溝塍連杜曲茅土盛于門卜築
因登覽經邦毎討論退朝鳴玉會入室斷金言材俊依
東閤壺觴接後園逕深雲自起風靜葉初翻宰物歸心
匠虚中即化源巴人寧敢和空此媿逰藩
　　　奉和新卜城南郊居得與衛右丞鄰舍因賦詩
　　　　寄贈
上宰坐論道郊居仍里仁六符既昭晣萬象隨陶鈞旭
旦下玉墀鳴騶拂車茵軒窓退殘暑風物迎蕭辰山澤
蜃雨出林塘魚鳥馴豈同求羊逕共是羲皇人石君五
曹重左戸三壤均居止烟火接逢迎鷄黍頻大方本無
隅盛徳必有鄰千年郢曲後復此聞陽春
　　　奉和韋曲莊言懐貽東曲外族諸弟
韋曲冠盖里鮮原鬱青葱公台睦中外墅舍鄰西東騶
馭出國門晨曦正曈曨燕居平外土野服參華蟲疆畎
分古渠烟霞連灌藂長幼序以齒歡言無不同憶昔全
盛時鄖邭播休功代業擴宇内光塵藹墟中慨息多永
歎歌詩厚時風小生黍𤓰葛慕義斯無窮
　　　和王侍郎病中領度支煩迫之餘過西園書堂
　　　閒望
憑檻輟繁務晴光烟樹分中邦均禹貢上藥騐桐君滿
逕風轉蕙巻簾山出雲鏘然玉音發餘興在新文
　　　奉和度支李侍郎早朝
夙駕趨北闕曉星啓東方鳴騶分騎吏列燭散康莊照
灼華簮並逶迤綺陌長腰金初辯色噴玉自生光獻替
均三壤貞明集百祥下才叨接武空此媿文昌
　　　奉和劉侍郎司徒奉詔伐叛書情呈宰相
玉帳元侯重黄樞上宰雄縁情詞律外宣力廟謀中震
耀恭天討嚴凝助嵗功行看畫麟閣凛凛有英風
　　　奉和鄜州劉大夫麥秋出師遮虜有懷中朝親
　　　　故
天子愛全才故人雄外䑓緑油登上將青綬亞中台亭
障鳴笳入風雲轉斾来蘭防分杳杳麥壠望莓莓月向
琱弓滿蓮依寳劒開行師齊鸛列錫馬盡龍媒壮志徴
梁甫嘉招萃楚材千尋推直幹百鍊去纎埃間闊勞相
望歡言幸早陪毎聨花下騎幾泛竹間杯芳訊雙魚逺
流年兩鬢催何時介圭覲攜手詠康哉
　　　太原鄭尚書逺寄新詩走筆酬贈因代書賀
曉開閶闔出絲言共喜全才鎮北門職重油幢推上畧
榮兼革履見深恩昔嵗經過同二仲登朝並命慙無用
曲臺分季奉齋祠直筆繫年陪侍從芬芳鷄舌向南宫
伏奏丹墀跡又同公望數承黄紙詔虚懐自號白雲翁
戎装躞蹀紛出祖金印煌煌寵司武時看介士閲犀渠
毎狎儒生冠章甫晋祠汾水古并州千騎雙旌居上頭
新握兵符應感激逺緘詩句更風流緇衣諸侯諒稱美
白衣尚書何可比只今鄰閣待丹青努力加飡報天子
　　　奉和許閣老酬淮南崔十七端公見寄
文行藴良圖聲華挹大巫掄才超粉署駮議在黄樞自
得環中辨偏推席上儒八音諧雅樂六轡騁康衢宻侍
金鏘珮雄才本棄繻鑪烟霏𤨏闥宫漏滴銅壺舊友雙
魚至新文六義敷斷金揮麗藻比玉詠生芻交辟甞推
重單辭忽受誣風波疲賈誼岐路泣楊朱溟漲前程險
炎荒旅夢孤空悲鳶跕水飜羡鴈銜蘆故國方迢逓羈
愁自鬱紆逺猷来象魏霈澤過畨禺盡室扁舟客還家
萬里途索居因仕宦著論擬潜夫帆席来應駃郊園半
巳蕪夕陽尋井逕涼吹動纎枯憶昔同駈傳忘懷或據
梧幕庭依古刹緡税給中都𤓰歩經過慣龍沙眺聽殊
春山嵐漠漠秋渚露塗塗(徳輿建中興元之間與崔同/為鹽鐵邑大夫從事楊子既)
(濟寺貞元初徳輿受辟於江/西亷推崔又知度支院在焉)孰謂原思病非關寗武愚
方看簮獬豸俄歎縶騊駼芳訊風情在佳期嵗序徂二
賢歡最乆三益義非無柏悦心應爾松寒志不渝子將
陪禁掖亭伯限江湖交分終推轂離憂莫向隅分曹日
相見延首憶田蘓
　　　奉和李給事省中書情寄劉苗崔三曹長因呈
　　　　許陳二閣老
常寮㡬處伏明光新詔聨翩夕拜郎五夜漏清天欲曙
萬年枝暖日初長分曹列侍登文石促膝閒謡接羽觴
共説漢朝榮上賞豈令三友滯馮唐
　　　過張監閣老宅對酒奉酬見贈(其年停/貢舉)
里仁無外事徐歩一開顔荆玉收難盡齊竽喜暫閒秋
風傾菊酒霽景下蓬山不用投車轄甘從倒載還
　　　奉和張舍人閣老閣中直夜思聞雅琴因以書
　　　　事通簡僚友
紫垣宿清夜藹藹復沉沉圎月衡漢浄好風松滌深軒
忩韻虚籟蘭雪懐幽音珠露銷暑氣玉徽結遐心盛才
本殊倫雅誥方在今佇見舒彩翮飜飛鳯歸林
　　　和兵部李尚書東亭詩
三接履聲退東亭斯曠然風流披鶴氅操割佩龍泉雲
巻巖巘疊雨餘松桂鮮豈煩禽尚逰所貴天理全
　　　和司門殷員外早秋省中書直夜寄荆南衛象
　　　　端公
共嗟王粲滯荆州才子為郎憶舊逰凉夜偏宜粉署直
清言逺待玉人酧風生北渚烟波闊露下南宮星漢秋
早晚得為同舍侶知君兩地結離憂
　　　酬陸三十二叅淅東見寄
驄馬别已乆鯉魚来自烹慇懃故人意怊悵中林情茫
茫重江外杳杳一枝瓊搔首望良覿為君華髪生
　　　奉酬張監閣老雪後過中書見贈加兩韻簡南
　　　　省僚舊
寓直乆叨榮新恩倍若驚風清五夜永節換一陽生潘
鬢年空長齊竽藝本輕常時望連茹今日劇懸旌枉歩
歡方接含毫思又縈煩君白雪句嵗晏若為情
　　　酬主客仲員外見賀正除
五年承乏奉如綸才薄那堪侍從臣禁署獨聞清漏曉
命書慙對紫泥新周班毎喜簮裾接郢曲偏宜諷詠頻
憶昔曲䑓甞議禮見君論著最相親
　　　奉和太府韋卿閣老左藏庫中假山之作
春山仙掌百花開九棘腰金有上才忽向庭中摹峻極
如從洞裏見昭回小松巳負干霄状片石皆疑縮地来
都内今朝似方外仍傳麗曲寄雲䑓
　　　奉和崔評事寄外甥劉同州并呈杜賔客許給
　　　　事王侍郎昆弟楊少尹李侍御并見寄之作
芳訊来江湖開緘粲瑶碧詩因乗黄贈才擅雕龍格深
陳名教本諒以仁義積藻思成采章雅音聞皦繹清時
左馮翊貴士二千石前日應星文今兹敞華㦸謝公甞
乞墅(乞音/氣)寗氏終相宅徃嵗疲草𤣥忘年齊舉白酒酣
吟更苦夜艾談方劇棗巷風雨秋石頭烟水夕多逢長
者轍不屑諸公辟酷似仰牢之雄詞挹亭伯老驥念千
里飢鷹舒六翮叵能捨郊扉来偶朝中客
　　　和職方殷郎中留滯江漢初至南宫呈諸公并
　　　　見寄
十嵗别文昌藩符寄武當師貞上介辟恩擢正員郎藻
思烟霞麗歸軒印綬光(頃佐山南/榮加章服)還希駐輦問莫自嘆
馮唐
　　　奉酬從兄南仲見示十九韻
晋季天下亂安丘佐關中德輝靄家牒侯籍推時功簮
纓盛西州清白傳素風逢時有舒巻繕性無窮通吾兄
挺竒資向晦道自充耕鑿汝山下退然安困䝉詩成三
百篇儒有一畆宫琴書滿座右芝术生墻東麗藻粲相
鮮晨輝艶芳藂清光杳無際皓魄流霜空邦有賢諸侯
主盟詞律雄薦賢比文舉理郡邁文翁楼中賞不獨池
畔醉毎同聖朝闢四門發跡貴名公小生何為者徃嵗
學雕蟲華簮映武弁一年被㣲躬開緘捧新詩瓊玉寒
青葱謬進空内訟結懐逺忡忡時来無自疑刷翮摩蒼
穹
　　　酬崔千牛四郎早秋見寄
浩歌坐虚室庭樹生凉風碧雲滅竒彩白露萎芳叢感
此時物變悠然遐想通偶来被簮組自覺如池龍少年
才藻新金鼎世業崇鳯文已彪炳瓊樹何青葱聨鑣長
安道接武承明宫君登玉墀上我侍彤庭中疲病多内
愧切磋常見同起予覽新詩逸韵凌秋空相愛每不足
因兹寓深𠂻
　　　酬靈徹上人以詩代書見寄(時在薦福/寺坐夏)
蓮花出水地無塵中有南宗了義人巳取貝多翻半字
還將陽燄諭三身碧雲飛處詩偏䴡白月圓時信本真
更喜開緘銷熱惱西方社裏舊相親
　　　酬蔡十二博士見寄四韻
蕪城十年别蓬轉居不定終嵗白屋貧獨謡清酒聖風
塵韋帶減霜雪松心勁何以浣相思啟元能盡性(君著/周昜)
(啟元/十巻)
　　　戯和三韻
墨翟突不黔范丹甑生塵君今復勞歌鶴髪吹濕薪前
詔許真秩何如巾軟輪(君貞元十一年以隠君拜命詔/書令州府給傳乗詣闕到日授)
(正/官)
　　　李十韶州寄途中絶句使者取報脩書之際口
　　　　號酬贈
詔下忽臨山水郡不妨從事恣攀登莫言向北千行鴈
别有圖南六月鵬
　　　崔四郎協律以詩見寄兼恵蜀琴因以酬贈
臨風結煩想客至傳好音白雪緘郢曲朱絃亘蜀琴泠
泠響幽韻欵欵寄遐心晚嵗何以報與君期斷金
　　　酬馮絳州早秋絳䑓感懷見寄
良牧閒無事層䑓思渺然六條榮印綬三晋辯山川洗
幘謳謡合開襟眺聽偏秋光連大鹵霽景下新田葉落
徑庭樹人歸曲沃烟武符頒美化亥字訪疑年經術推
多識卿曹亦累遷齋祠常並冕官品毎差肩按部青絲
騎裁詩白露天知音愧相訪商洛正閒眠
　　　酬趙尚書杏園花下醉後見寄(時為太/常卿)
春光深處曲江西八座風流信馬蹄鶴髪杏花相映好
羡君終日醉如泥
　　　酬趙尚書城南看花日晚先歸見寄
杜城韋曲遍尋春處處繁花滿目新日暮歸鞍不相待
與君同是醉鄉人
　
　
　
　
　
　
　
　
　
　
　
　
　
　
　
　權文公集巻二
欽定四庫全書
　權文公集巻三
　　　　　　　　　　　　唐　權徳輿　撰
　　雜詩
　　　伏䝉十六叔寄示喜慶感懷三十韻因獻之
受氏自有殷樹功𬗟前秦圭田接土宇侯籍相紛綸(十/二)
(代祖前秦射安丘敬公事具十六國春秋及晋書八代/祖周宜昌公七代祖隋鄜城公六代祖皇朝封平凉公)
(皆以勲庸而/受爵土也)道義集天爵菁華極人文握蘭中臺並折
桂東堂春(五代伯祖屯田郎中府君叔祖水部員外郎/府君同登省闥事其南宮故事曽祖父成都)
(府君曽祖叔梓州府君長安府君同/以進士居甲科載在登科記之内也)祖徳蹈前哲家風
播清芬(王父古羽林録事席君與席文公建侯友善又/與蘇司業源明包著作融為文章之友唱酬徃)
(復各有/文集)先公秉明義大節逢艱屯獨立挺忠孝至誠感
神人命書備追錫跡逺道不伸小生諒無似積慶遭昌
辰九年西掖忝五轉南宫頻司理因曠職曲䑓仍禮神
愧非䕫龍姿忽佐堯舜君内惟負且乗徒以弱似仁豈
足議大政所憂玷彛倫叔父貞素履含章窮典墳百氏
若珠貫九流皆翬分黄鍾藴聲調白玉那緇磷清論坐
虛室長謡宜幅巾開關接人祠支榮無俗賔種杏當暑
熱烹茶含露新井徑交碧鮮軒牕棲白雲飛沉禽魚樂
芬馥蘭桂薫經術𢎞義訓息男茂嘉聞筮仕就色養晏
居忘食貧四方有趐車上國有蒲輪行當反招隠豈得
常退身秦吳路杳杳朔海望沄沄侍坐馳夢寐結懐積
昏昕發函捧新詩慈誨情殷勤省躬日三復拜首書諸
紳
　　　酬李二十二兄主簿馬跡山見寄(并序/)
　族内兄暢純靜而深直方而文與予同偶居丹陽丹
　陽郭北四十里所有馬跡山山有竒峯恠石且多昔
　賢真仙之所㳺踐方外士殷渙然通易經老莊之㫖
　居於山下從舅原均探異好古亦徃来棲息其間貞
　元元年兄以典校秘書調補江陵松滋主簿以地逺
　不就職予以環衛冗秩罷漕輓從事且乆家居食貧
　里巷相接其明年兄命駕逰此山予以疾故不克偕
　徃既而猥辱鍾陵檄召兄自山中以詩一首見貽理
　精詞逹清滌心府三復其文如至山下終篇則戯以
　出處之跡見誚故予復之於此章仍如六十字以就
　全數
杳杳塵外想悠悠區中縁如何戰未勝曽是教所牽逺
郊有靈峯夙昔棲真仙鸞聲去已乆馬跡空依然丹崖
轉初旭碧落凝秋烟松風共蕭颯蘿月想嬋娟内兄藴
遐心嘉遯性所便不能棲枳棘且復探雲泉中有㝠寂
人閒讀逍遥篇聨袂共交榮摳衣甞絶編徐行石上苔
靜韻風中絃烟霞濕儒服日月生寥天新詩来起予璀
璨六義全能盡含寫意轉令山水鮮若聞笙鶴聲宛在
耳目前登攀阻心賞愁絶空懷賢出處豈異途心㝠即
真筌蹔從西府檄終卧東菑田不嫌予歩蹇但恐君行
羶如能固曠懐谷口期窮年
　　　酬陸四十楚源春夜宿虎丘山對月寄梁四敬
　　　　之兼見貽之作
東風變薊薄時景日妍和更想千峯夜浩然幽意多蕙
香襲閒趾松露泫喬柯潭影漾霞月石牀封薜蘿夫君
非嵗時已負青㝠姿龍虎一門盛淵雲四海推駸駸歩
騕褭婉婉翥長離𤣥圃盡瓊樹家林輕桂枝聲榮徒外
奬恬淡方自適逸氣凌顥清仁祠訪金碧芉眠瑶草秀
斷續雲竇滴芳訊發幽緘新詩比良覿故人石渠署美
價滿中朝落落杉松直芬芬蘭杜飄雄詞鼓溟海曠度
豁烟霄營道幸同術論心皆後凋循環伐木詠緬邈招
隠情慙兹擁腫才愛彼潺湲清拘牽尚多故夢想何由
并終結方外期不待華髪生
　　　酬穆七侍郎早登使院西樓感懐
耿耿宵欲半振衣庭戸前浩歌撫長劔臨風泛清絃晴
霜麗寒蕪㣲月露碧鮮杉梧韻幽籟河漢明秋天良夜
雖可翫沉憂逾浩然樓中遲啓明林際揮宿烟晨風響
鐘鼓曙色映山川滔滔天江駛杲杲朝日懸困窮西南
永得見天地全動直相糺紛車從競喧闐鱣鮪躍洪流
麕麚倚荒阡嗈嗈白雲鴈嘒嘒清露蟬一氣鼔萬殊晦
明相推遷羲和無停鞅不得常少年當令志氣神及此
鬢鬚𤣥豈唯十六族今古稱其賢夫君才氣雄振藻何
翩翩詩輕沈隠侯賦擬王仲宣小鳥搶榆枋大鵬激三
千與君期晚嵗方結林棲縁
　　　奉和李大夫題鄭評事江樓
逹士無外累隠几依南郭茅棟上江開布帆當砌落支
頥散華髪攲枕曝靈藥入鳥不亂行觀魚還自樂何時
金馬詔早嵗建安作徃事盡筌蹄虚懐寄杯杓邦君駐
千騎清論時間酌憑檻出烟埃振衣向寥廊心源齊彼
是人境勝巖􁒽何必棲㝠㝠始為避矰繳
　　　春遊茅山酬杜評事見寄
喜得賞心處春山豈計程連溪芳草合半嶺白雲晴絶
澗漱冰碧仙壇挹顥清懷君在人境不共此時情
　　　和韓侍御白髪
白髪今朝見虚齋曉鏡清乍分霜簡色㣲映鐡冠生幕
下多能事周行挹令名流年未可歎正遇㤗階平
　　　和邵端公醉後寄于諫議之作
莫羡簷前栁春風獨早歸陽和次第發桃李更芳菲
　　　和李大夫西山祈雨因感張曲江故事十韻
亞相冠貂蟬分憂統十聨火星當永日雲漢倬炎天齋
禱期靈貺精誠契昔賢中宵出騶馭清夜旅牲牷觸石
㸔初起隨車應物先雷音生絶巘雨足晦平阡瀟洒四
冥合空濛萬頃連歌謡喧澤國稼穡遍原田故事三台
盛新文六義全作霖應自此天下待豐年
　　　同陸太祝鴻漸崔法曹載華見蕭侍御留後説
　　　　得衛撫州報推事使張侍御却廻前刺史戴
　　　　員外無事喜而有作三首
專城書素至留臺忽報張綱攬轡廻共㸔昨日蠅飛處
併是今朝鵲喜来
鶴髮州民擁使車人人自説受恩初如今天下無寃氣
乞為邦君雪謗書
衆人哺啜喜君醒渭水由来不雜涇遮莫雪霜撩亂下
松枝竹葉自青青
　　　荅韋秀才寄一首
中峯雲暗雨霏霏水漲花塘未得歸心憶瓊枝望不見
㡬廻虚濕薜蘿衣
　　　户部王曹長楊考功崔刑部二院長並同鍾陵
　　　　使府之舊因以寄贈又陪郎署喜甚常僚因
　　　　書所懐且敘所知
忽驚西江侣共作南宫郎宿昔芝蘭室今兹鴛鷺行子
猷美風味左戸推公噐含毫白雪飛出匝青萍利子雲
甞燕居作賦似相如閒成考課奏别貢賢良書子玉諒
貞實持刑慎丹筆秋天鴻鵠姿晚嵗松筠質伊予誠薄
才何幸復趨陪偶来塵右掖空此憶中臺時節東流駛
悲歡追徃事待月登庾樓排雲上蕭寺盍簮蓮府讌落
㡌龍沙醉極浦送風帆靈山眺烟翠解頥通善謔喻指
窮精義搦管或飛章分曹時案吏雨散與蓬飄秦吴兩
寂寥方期全擁腫豈望攝扶揺夜直分三署晨趨共九
霄外庭時接武廣陌更連鑣北極星辰拱南薫氣序調
欣隨衆君子並立聖明朝
　　　貢院對雪以絶句代八行奉寄崔閣老
寓宿春闈嵗欲除嚴風宻雪絶雙魚思君獨歩西垣裏
日日含香草詔書
　　　初秋月夜中書宿直因呈楊閣老
攲枕直廬暇風蟬迎早秋沉沉玉堂夕皎皎金波流對
掌喜新命分曹諧舊遊相思翫華彩因感庾公樓
　　　唐開州文編逺寄新賦累恵良藥咏嘆仰佩不
　　　　覺斐然走筆代書聊書還谷
風雨竦庭柯端憂坐空堂多病時節換所思道里長故
人朱兩轓出自尚書郎下車今㡬時理行逺芬芳瓊瑶
覧良訊芣苢滿素囊結根在貴州蠲疾傳古方探擷當
五月慇懃逾八行深情婉如此善祝何可忘復有金玉
音焕如龍鳯章一聞靈洞説若覩羣仙翔三清飛慶霄
百汰成雄鋩體物信無對洒心願相將昔年同旅食終
日窺文房春風眺蕪城秋水渡栁楊君為太史氏弱質
羇楚鄉今来忝司諫千騎遥相望歸雲夕鱗鱗圎魄夜
蒼蒼逺思結鈴閣何人交羽觴佇見徵潁川無為薄淮
陽政成㸔再入列侍爐烟傍
　　　待漏假寐夢歸江東舊居
十年江浦卧郊園閒夜分明結夢䰟舍下烟蘿通古寺
湖中雲雨到前軒南宗長老知心法東郭先生識化源
覺後忽聞清漏曉又隨簮佩入君門
　　　祇命赴京途次淮口因書所懷
弱植素寡偶趨時非所任感恩再登龍求友皆斷金彪
炳覩竒采凄鏘聞雅音適欣佳期接遽歎離思侵靡靡
遵逺道忡忡勞寸心難成獨酌謡空奏伐木吟泬寥清
冬時蕭索白晝隂交歡諒如昨滯念紛在今因風試矯
翼倦飛會歸林向晚清淮駛廻首楚雲深
　　　省中春晚忽憶江南舊居戯書所懷因寄兩浙
　　　　親故雜言
前年冠獬豸戎府隨賔介去年簮進賢賛導法宫前今
兹戴武弁謬列金門彦問我何所能頭冠忽三變野性
慣踈閒晨趨興暮還花時限清禁霽後愛南山晚景支
頥對樽酒舊遊憶在江湖乆庾樓栁寺共開襟楓岸烟
塘㡬攜手結廬常占練湖春猶寄藜牀與幅巾疲羸只
欲思三徑戅直那堪備七人更想東南多竹箭縣圃琅
玕共䓤蒨裁書且附雙鯉魚偏恨相思未相見
　　　寄李衡州(時所居即/衡州宅)
片石叢花盡不如庇身三徑豈吾廬主人千騎東方逺
唯望衡陽鴈足書
　　　寄臨海郡崔穉璋
美酒歩兵厨古人甞宦遊赤城臨海嶠君子今督郵吏
隠豐暇日琴壺共㝠搜新詩寒玉韻曠思孤雲秋志士
誠勇退鄙夫自包羞終當就知巳莫戀潺湲流
　　　李韶州著書常論釋氏之理貴州有能公遺跡
　　　　詩以問之
常日區中暇時聞象外言曹溪有宗㫖一為勘心源
　　　馬上贈虛公
馬足旱塵深飄纓又滿襟吾師有甘露為洗此時心
　　　郴州換印緘遣之際率成三韻因寄李二兄員
　　　　外使君
緘題桂陽印持寄朗陵兄刺舉官猶屈風謡政已成行
看換龜組奏最謁承明
　　　早發杭州泛富春江寄陸三十一公佐
候曉起徒馭春江多好風白波連青雲蕩漾晨光中四
望浩無際沉憂將此同未離奔走途但恐成悲翁俯見
觸餌鱗仰目凌霄鴻纓塵日已厚心累何時空區區此
人世所向皆樊籠唯應杯中物醒醉為窮通故人縣圃
姿瓊樹紛青䓗終當此山去共結蘭桂叢
　　　寄侍御從舅(初免職/歸山東)
靡靡南軒蕙迎風轉芳滋落落幽澗松百尺無附枝世
物自多故逹人心不羈偶陳幕中畫未負林間期感恩
從慰薦循性難縶維野鶴無俗質孤雲多異姿清冷松
霜泫照灼巖花遲終當税塵駕来就東山嬉
　　　湖上晚眺呈恵上人
湖上烟景好鳥飛雲自還幸因居止近日覺性情閒獨
酌乍臨水清機常見山此時何所憶净侣話𤣥關
　　　新秋月夜寄故人
客心宜靜夜月色澹新秋影落三湘水詩傳八詠樓何
窮對酒望㡬處捲簾愁若問相思意隨君萬里遊
　　　自楊子歸丹陽初遂閒居聊呈惠公
移疾喜無事巻簾松竹寒稍知名是累日與靜相歡蹇
淺逢機少迂踈應物難只思閒夜月共向沃州看
　　　月夜過靈徹上人房因贈
此身會逐白雲去未洗塵纓還自傷今夜幸逢清淨境
滿庭秋月對支郎
　　　戯贈張練師
月帔飄䬙摘杏花相邀洞口勸流霞半酣乍奏雲和曲
疑是龜山阿母家
　　　戯贈天竺靈隠二寺寺主
石路泉流兩寺分尋常鐘磬隔山聞山僧半在中峯住
共占青巒與白雲
　　　贈廣通上人
身隨猿鳥在深山早有詩名到世間客至上方留盥潄
龍泓洞水晝潺潺
　　　贈老將
白草黄雲塞上秋曽隨驃騎出并州轆轤劒折虬鬚白
轉戰功多獨不侯
　
　
　
　
　權文公集巻三
欽定四庫全書
　權文公集巻四
　　　　　　　　　　　　唐　權德輿　撰
　　雜詩
　　　奉送韋起居老舅百日假滿歸嵩陽舊居
威鳯翔紫氣孤雲出寥天竒采與幽姿縹緲皆自然甞
聞陶唐氏亦有巢由全以兹聳風俗豈必效羇牽大君
遂羣方左史蹈前賢振衣去朝市賜告歸林泉滑和固
難乆循性得所便有名皆畏途無事乃真筌舊壑窮杳
窱新潭漾淪漣嵓花落又開山月缺復圓輕䇿透蘿徑
幅巾凌翠烟機閒魚鳥狎體和芝术鮮四皓本違難二
疏猶待年况今寰海清復此鬢髪𤣥顧慙纓上塵未絶
區中縁齊竽終自退心寄嵩峯巔
　　　奉送孔十兄賔客承恩致政歸東都舊居
逹人曠迹通出處毎憶安居舊山去乞身已見抗䟽頻
優禮新聞詔書許家法遥傳闕里訓心源早遂嵩丘侶
南史編年著盛名東朝侍講常虛佇角巾華髮忽自遂
命服金龜君更與白雲出岫暫逶迤鴻鵠入㝠無處所
歸路依依童稚樂都門藹藹壺觴舉能將此道助皇風
自可殊途並伊吕
　　　送宻秀才吏部駮放後歸蜀應崔大理序
蜀國本多士雄文似相如之子西南秀名在賢能書薄
禄且未及故山念歸與迢迢三千里返駕一羸車玉壘
長路盡錦江春物餘此行無愠色知爾戀林廬
　　　送袁中丞持節冊南詔五韻(浄字/)
西南使星去逺徹通朝聘烟雨僰道深麾幢漢儀盛途
輕五尺險水愛雙流淨上國洽恩波外臣遵禮命離堂
駐騮馭且盡罇中聖
　　　人日送房二十六侍御歸越
驛騎歸時􁶎馬蹄蓮花府映若耶溪帝城人日風光早
不惜離堂醉似泥
　　　送張閣老中丞持節冊弔回鶻
旌斾翩翩擁漢官君行常得逺人歡分職南臺知禮重
輟書東觀見才難金章玉節鳴騶逺白草黄雲出塞寒
欲散别愁唯有醉暫煩賔從駐征鞍
　　　送二十叔赴任餘杭尉(得琴字/)
拜首直城隂罇開意不任梅仙歸劇縣阮巷奏離琴春
草吳門緑秋濤浙水深十年曽旅寓應惬宦遊心
　　　奉送十四叔赴任渝州録事絶句(得中字/)
随牒忽離南北巷解巾都吏有清風巴城鎖印六聫靜
盡日閒謡廨署中
　　　送韋十二丈赴襄城令三韻(得栁字/)
留連出關騎斟酌臨岐酒舊業傳一經新官裁五栁去
去望行塵青門重廻首
　　　送薛十九丈授將作主簿分司東都賦得春草
芊芊逺郊外杳杳春嵓曲愁處映㣲波望中連凈緑日
暮藉離觴折芳心斷續
　　　送正字十九兄歸江東醉後絶句
命駕相思不為名春風歸騎出關程離堂莫起臨岐歎
文舉終當薦禰衡
　　　送張詹事致政歸嵩山舊隠(得青字/)
解龜辭漢庭却憶少㣲星直指常持憲平反更恤刑閒
思紫芝侣歸卧白雲扄明詔優筋力安車適性靈羣公
来藹藹獨鶴去㝠㝠想到揮金處嵩吟枕上青
　　　送許著作分司東都
月旦繼平輿風流仕石渠分曹向瀍洛守職正圖書棣
蕚勞相映瓊枝色不如賔朋爭漉酒徒御待巾車異日
始離抱維思烹鯉魚
　　　送少清赴潤州參軍因思練舊居(得朝字/)
二紀樂簞瓢烟霞暮與朝因君宦遊去記得春江潮逺
别更搔首初官方折腰青門望離袂魂為阿連銷
　　　送濬上人歸揚州禪智寺
􁒡露宗通法已傳麻衣笻杖去悠然揚州後學應相待
遥想旛花古寺前
　　　獻嵗送李十兄赴黔中酒後絶句
一罇嵗酒且留歡三峡黔江去路難志士感恩無逺近
異時應戴恵文冠
　　　送張僕射朝見畢歸鎮
青光照目青門曙玉勒琱戈擁騶馭東方連帥南陽公
文武吉甫如古風獨奉新恩来謁帝感深更見新詩䴡
共看三接欲為霖却念百城同望嵗雙旌去去戀儲胥
歸路鶯花伴隼旟今日漢庭求上畧留侯自有一編書
　　　送韋行軍員外赴河陽
五代武弁侍明光輟佐中權拜外郎記事還同楚倚相
傳經逺自漢扶陽離堂處處羅簮組東望河橋壯鼙鼓
三城曉角啓軒門一縣繁花照蓮府上畧儒風並者稀
翩翩騶騎有光輝只今右職多虚位應待他時伏奏歸
　　　送韋中丞奉使新羅(得往字/)
淳化洽聲名殊方均恵飬計書重譯至錫命雙旌徃星
辭北極逺水泛東溟廣斗柄辯霄程天琛冝晝賞孤光
洲島迥淨緑烟霞敞展禮盛賔徒交歡覿君長經途勞
視聽愴别縈夢想延頸旬嵗期新恩在歸鞅
　　　送從翁赴任長子縣令
家風本鉅儒吏職化雙鳬啓事才方惬臨人政自殊地
雄韓上黨秩比魯中都拜首春郊夕離盃莫向隅
　　　送從弟廣東歸絶句
夏雲如火鑠晨輝欵段羸車整素衣知爾業成還出谷
今朝莫愴斷雲飛
　　　送王練師赴王屋洞
稔嵗在芝田歸程入洞天白雲辭上國青鳥㑹羣仙自
以碁銷日寧資藥駐年相看話離合風馭忽泠然
　　　送薛温州(得驚字/)
昨日饋連營今来刺列城方期建禮直忽訪永嘉程郡
内裁詩暇樓中遲客情慿君減千騎莫遣海鷗驚
　　　送黔中裴中丞閣老赴任(得迴字/)
五諫留中禁雙旌輟上才内臣持鳯詔天廐錫龍媒宴
語暌蘭室輝榮亞柏䑓懷黄宜命服舉白歎離杯景霽山
川迥風清霧露開辰溪分浩淼僰道接縈廻勝理環中
得殊琛徼外来行㸔旬嵗詔傳慶在公台
　　　送崔諭徳致政東歸
天子坐法宫詔書下江東懿此嘉遯士蒲車赴丘中褐
衣入承明樸畧多古風直道侍太子昌言沃宸聰嵓居
四十年心與鷗鳥同一朝受恩澤自説如池龍乞骸歸
故山累䟽明深𠂻大君不奪志命錫忽以崇旭旦出國
門輕装若秋蓬家依白雲嶠手植丹桂叢竹齋引寒泉
霞月相玲瓏曠然解赤綬去逐㝠㝠鴻
　　　送三十叔赴任晉陵(心字德輿舊居在/丹陽去晋陵百里)
春雲結暮隂侍坐捧離襟黄綬輕装去青門芳草深十
年塵右職三徑寄遐心便道停橈處應過舊竹林
　　　送安南裴都䕶
忽佩交州印初辭列宿文莫言方任逺且貴主憂分逈
轉朱鳶路連飛翠羽羣戈船航漲海旌斾巻炎雲絶徼
褰帷識名香夾轂焚懷徠通北戸長飬洽南薫暫歎同
心阻行㸔異績聞歸時無所欲薏苡或煩君
　　　送别院汎
念爾强學殖非貫早從師温温禀義方慥慥習書詩計
偕来上國宴喜方怡怡經術既脩明藝文亦葳蕤伊予
諒無取瑣質荷洪慈偶来貳儀曹量力何可支廢業固
相受避嫌誠自私徇吾刺促心婉爾康荘姿古人貴直
道内訟乖坦夷用兹處大官無乃玷清時羸車出門去
悵望交涕洟琢磨貴分隂嵗月若飇馳千里起足下豐
年繫鎡䥓茍令志氣堅佇見纓珮随斑斕五綵服前路
春物熈舊逰憶江南環堵留蓬茨湖水白於練蓴羮細
若絲别来十三年夢寐時見之寵榮忽踰量荏苒不自
知晨興愧華簮止足為靈龜遐路各自愛大来行可期
青㝠在目前努力調羽儀
　　　送工部張曹長大夫奉使西蕃
殊隣覆露同奉使小司空西候車徒出南臺節印雄弔
祠將渥命導驛暢皇風故地山河在新恩玉帛通塞雲
凝廢壘關月照驚蓬青史書歸日飜輕五利功
　　　九華觀宴餞崔十七叔判官赴義武幕兼呈書
　　　　記蕭校書
炎光三伏晝洞府宜幽歩宿雨潤芝田鮮風揺桂樹隂
隂臺殿敞靡靡軒車駐晚酌臨水情晨装出關路偏榮
本郡辟倍感元臣遇記室有門人因君逹書素
　　　送文暢上人東遊
桑門許辯才外學接宗雷䕶法麻衣淨飜經貝葉開宗
通知不染妄想自堪哀或結西方社師遊早晚廻
　　　送靈武范司空
上畧在安邉吴鈎結束鮮三公臨右地七萃擁中堅舊
壘銷烽火新營辯井泉伐謀師以律賈勇士爭先塞迥
睛看月沙平逺際天榮薫知屈指應在盛秋前
　　　送商州杜中丞赴任
安康地里接商於帝命専城總賦輿夕拜忽辭青瑣闥
晨裝獨捧紫泥書深山古驛分騶騎芳草閒雲逐隼旟
綺皓清風千古在因君一為謝巖居
　　　送殷卿罷舉歸淮南舊居
計偕十上竟無成忽憶嵓居便獨行志業甞探絶編義
風塵虚作棄繻生嵗儲應歎山田薄里社時逢野醖清
惆悵中年羣從少相㸔欲别倍關情
　
　
　
　
　
　
　
　
　
　權文公集巻四
欽定四庫全書
　權文公集巻五
　　　　　　　　　　　　唐　權德輿　撰
　　雜詩
　　　送杜尹赴東都
商於留異績河洛賀新遷朝選吳公守時權杜尹賢如
綸披鳯詔出匣淬龍泉風雨交中土簪裾敞别筵清明
人比玉照灼府如蓮佇報司州政徴黄似潁川
　　　送孔江州
九𣲖潯陽郡分明似畫圖秋光連瀑布晴翠辨香鑪才
子猒蘭省邦君榮竹符江城多暇日能寄八行無
　　　送渾鄧州
年少守南陽新恩印綬光輕軒出繞霤利刃發干將風
勁初飛葉雲寒方䕶霜想君行縣處露冕菊潭香
　　　埇穚達奚四于十九陳大三侍御夜宴叙各賦
　　　　二韻
滿樹鐡冠瓊樹枝罇前燭下心相知明朝又與白雲逺
自古河梁多别離
　　　酬别蔡十二見贈
伊人茂天爵恬澹卧郊園傲世方隠几説經乆顓門浩
歌曳柴車詎羡丹轂尊嚴霜被鶉衣不知狐白温游心
羲文際愛我相討論潢汙忽朝宗傳騎令載奔崢嶸嵗
隂晚愀愴離念繁别館絲桐清寒郊烟雨昏中飲見逸
氣縱談窮化元佇見公車起聖代待乞言
　　　揚州與丁山人别
將軍易道令威仙華髪清談得此賢惆悵今朝廣陵别
遼東後㑹復何年
　　　送台州崔録事
不嫌臨海逺㣲禄代躬耕古郡紀綱職扁舟山水程詩
因琪樹麗心與瀑泉清盛府知音在何時薦政成
　　　送信安劉少府(自常州叅/軍選授)
相㸔結離念盡此林中渌夷代輕逺遊上才随薄禄參
卿滯孫楚隠市同梅福吏散時泛絃賔来閒覆局襟情
無俗慮談笑成逸躅此路足灘聲羡君多水宿
　　　送李城門罷官歸嵩陽(城門院在/遺補院東)
與君相識處吏隠在墻東啓閉千門靜逢迎兩掖通罷
官多暇日肄業有儒風歸去塵寰外春山桂樹叢
　　　送上虞丞
越郡佳山水菁江接上虞計程航一葦試吏佐雙鳬雲
壑窺仙籍風謡驗地圖因尋黄絹字為我弔曹旴
　　　送盧評事婺州省覲
知向東陽去晨裝見綵衣客愁青眼别家喜玉人歸漠
漠水烟晚蕭蕭楓葉飛雙溪泊􁋆處候吏拜胡威
　　　送崔端公郎君入京覲省
已見風姿美仍聞藝業勤清秋上國路白晳少年人帶
月輕帆疾迎霜綵服新過庭若有問一為説漳濵
　　　送張周二秀才謁宣州薛侍郎
儒衣兩少年春棹轂溪船湖月供詩興嵐風費酒錢上
帆涵浦岸攲枕傲青天不用愁羇旅宣城太守賢
　　　送張將軍歸東都舊業
功名不復求舊業向東周白草辭邉騎青門别故侯摧
殘寳劒拆羸病緑珠愁日暮寒風起猶疑大漢秋
　　　送句容王少府簿領赴上都
上國路綿綿行人候曉天離亭緑綺奏鄉樹白雲連江
露濕征袂山鸎宜泊船春風若為别相顧起樽前
　　　送從弟謁員外叔父廻歸義興
異鄉兄弟少見爾自依然来酌林中酒去耕湖上田何
朝逢暑雨㡬夜泊漁烟餘力當勤學成名貴少年
　　　送梁道士謁夀州崔大夫
年少一仙官清羸駕綵鸞洞宫雲渺渺花路水漫漫嵗
計芝田熟晨裝月帔寒遥知小山桂五馬待邀歡
　　　送鄭秀才貢舉
西笑意如何知隨貢舉科吟詩向月露驅馬出烟蘿晚
色平蕪逺秋聲候鴈多自憐歸未得相送一勞歌
　　　送謝孝亷移家越州
家承晋太傅身慕魯諸生又見一帆去共愁千里程沙
平古樹迥潮滿曉江晴從此幽深去無妨隠姓名
　　　送韓孝亷侍從赴舉
貢士去翩翩如君最少年綵衣行不廢儒服代相傳曉
月經淮路繁隂過楚天清談遇知巳應訪孝亷船
　　　送陸拾遺祇召赴行在
鵷鷺承新命飜飛入漢庭歌詩能合雅獻納毎論經月
曉蜀江迥猿啼楚樹青幸因焚草暇書札訪沉㝠
　　　送暎師歸本寺
還歸栁寺去逺逺出人羣苔甃桐華落山忩桂樹薫引
泉通絶澗放鶴入孤雲幸許宗雷到清談不昜聞
　　　送宇文文府赴官
送君當嵗暮斗酒破離顔車騎擁寒水雪雲凝逺山且
安黄綬屈莫羡白鷗閒從此圖南路青雲歩武間
　　　送岳州温録事赴任
解巾州主簿捧檄不辭遥獨鶴九霄翼寒松百尺條晨
裝沾雨雪旅宿候風潮為政閒無事清談肅郡僚
　　　送山人歸舊隠
工為楚辭賦更著魯衣冠嵗儉山田薄秋深晨服寒世
人榮燕頷志士戀漁竿會被公車薦知君乆晦難
　　　惠上人房宴别
方𫀆相引到龍花支筞開襟路不賖法味已同香積會
禮容疑在少施家逸民羽客期皆至踈竹青苔景半斜
究竟相依何處好匡山古社足烟霞
　　　送裴秀才貢舉
儒衣風貌清去扺漢公卿賔貢年猶少篇章藝已成臨
流惜暮景話别起鄉情離酌不辭醉西江春草生
　　　送袁太祝衢婺廵覆(同用山字/)
校緡税畆不妨閒清興自隨魚鳥間知君此去足佳句
路出桐溪千萬山
　　　送湖南李侍御赴本使賦採菱亭詩
舊俗採菱處津亭風景和沅江收暮靄楚女發清歌曲
岸縈緗葉荒堦上白波蘭橈向蓮府一為枉帆過
　　　送穆侍御歸東都
知君儒服貴綵繡兩相輝婉婉成名後翩翩擁傳歸江
深煙霧沒山暗雨雲飛共待酬恩罷相將去息機
　　　送崔端公赴度支江陵院三韻(照字/)
津亭風雪霽斗酒留征棹星傳指湘江瑶琴多楚調偏
愁欲别處黯黯頽陽照
　　　送陸太祝赴湖南幕同用送字(三韻/)
不憚征路遥定縁賔禮重新知折栁贈舊侣乗籃送此
去佳句多楓江接雲夢
　　　送李處士歸弋陽山居(限姓名/中用韻)
蹔来城市意何如却憶葛陽溪上居不憚薄田輸井税
自將嘉句著州閭波翻極浦檣竿出霜落秋郊樹影踈
想到家山無俗侣逢迎只是坐籃輿
　　　送清洨上人謁信州陸員外
暫辭長老去隨縁候曉輕装寄客船佳句已齊康寳月
清談逺指謝臨川灘經水瀬逢新雪路過漁潭宿暝烟
暇日若隨千騎出南巖只在郡樓前
　　　送别同用闊字(三韻/)
耿耿離念繁蕭蕭涼葉脱緇塵素衣敝風露秋江闊想
得讀書忩巖花對巾褐
　　　送人使之江陵(賞字/)
嘉招不辭逺捧檄利攸徃行役念前程讌㳺暌舊賞征
軺星乍動江信潮應上烟水飛一帆霜風揺五兩紛紛
别袂舉切切離鴻響後會杳何時悠悠勞夢想
　　　餘干贈别張二十二侍御
蕪城陌上春風别於越亭邉嵗暮逢驅車又愴南北路
返照寒江千萬峯
　　　雜言賦得風送崔秀才歸白田限三五六七言
　　　　(得暄字/)
響深澗思啼猿闇入蘋洲暖輕隨栁陌暄淡蕩乍飄雲
影芳菲遍發花源寂寞春江别君處和烟帶雨送征軒
　　　雜言同用離騷體送張評事襄陽覲省
黯離堂兮日晚􁄂壺觴兮送逺逺水霽兮㣲明杜蘅秀
兮白芷生波泫泫兮烟羃羃凝暮色於空碧紛離念兮
隨君泝九江兮經七澤君之去兮不可留五采裳兮木
蘭舟
　　　嶺上逢乆别者又别
十年曽一别征路此相逢馬首向何處夕陽千萬峰
　　　贈别表兄韋卿
新讀兵書事䕶羌腰間寳劔映金章少年百戰應輕别
莫笑儒生涙數行
　　　古離别
人生天地間瞥若六轡馳夭夀既常數奈何生别離跡
當中人域正性日已衰是非千萬境杳靄情塵滋出門
事何常暫别亦難期冉冉歎流景悠悠限山陂盡此一
夕歡華罇㑹前墀鷄鳴東方曙夙駕臨通逵欲出强移
歩欲留難致辭兩情不得已念此留何為天明去已逺
寂黙居人歸入門復上堂怳怳生驚疑經履同遊處猶
言常相隨覧物或臨􁆭翻恠来何遲乃知前日歡本為
今日悲持此别後心寕及未見時則知交疎分乆乆飜
易時報君未别後别後當自知
　
　
　
　
　
　
　
　
　
　
　權文公集巻五
欽定四庫全書
　權文公集巻六
　　　　　　　　　　　　唐　權徳輿　撰
　　雜詩
　　　早夏青龍寺致齋慿眺感物因書十四韻(寺壁/有舅)
　　　　(氏庶/子詩)
曉出文昌宫憩兹青蓮宇潔齋奉明祀慿覧傷夐古秦
為三月火漢乃一坏土詐力自湮淪霸儀終莽鹵終南
横峻極積翠洩雲雨首夏諒清和芳隂接塲圃仁祠閟
嚴淨稽首洗靈府虚室僧正禪危梁燕初乳通莊走聲
利結駟乃旁午觀化復何如刳心信為愈盛時忽過量
弱質本無取靜永環中樞益愧腰下組塵勞期抖擻陟
降聊俯僂遺韻留壁間凄然感東武
　　　仲秋朝拜昭陵
清秋夀原上詔拜承吉卜嘗讀貞觀書及兹幸齋沐文
皇昔潜耀隋季自顛覆撫運斯順人救焚非逐鹿神祇
戴元聖君父納大麓良將授兵符直臣調鼎餗無疆傳
慶祚有截荷亭育仙馭凌紫氛神遊棄黄屋方祇䕶山
跡先正陪巖腹杳杳九嵕深沉沉萬靈肅鳥飛田已闢
龍去雲猶簇金氣爽林巒乾岡走崖谷吾皇𢎞孝理率
土蒙景福擁佑乃清夷威靈諒回復禮承三公重心愧
二卿禄展敬何所伸曽㠯斧山木
　　　拜昭陵出城與張秘監閣老同里臨行别承在
　　　　史館未歸尋辱清辭輙酬之
仲月當南吕晨装拜穀林逢君在東觀不得話離襟䇿
馬縁雲路開緘扣玉音還期纔浹日里社酒同斟
　　　酬馮監拜昭陵廻途中遇雨見示
之子共乗軺清秋拜上霄(寢宫有/上霄門)曙霞迎夙駕零雨濕
廻鑣甘谷行初盡軒臺去漸遥望中猶可辨耘鳥下山
椒
　　　朔旦冬至攝職南郊因書即事
大明南至慶天正朔旦圓丘樂六成文軌盡同堯厯象
齋祠忝備漢公卿星辰列位祥光滿金石交音曉奏清
更有觀臺稱賀處黄雲捧日瑞昇平
　　　奉和張監閣老過八陵院題贈杜卿崔員外
崇飾山園孝理深萬方同感聖人心已聞東閣招從事
每向西垣奉徳音公府從容談婉婉賔堦清切景沉沉
與君跬歩如同舍終日相期此盍簮
　　　奉和鄭賔客相公攝官豐陵扈從之作(時充鹵/簿使)
五輅導靈輼千夫象繚垣行宫移曉漏綵仗下秋原莫
究希夷理空懐渙汗恩頥神方蹈道傳聖乃尊尊共祝
如山夀俄驚憑几言遐荒七月會肹蠁百靈奔豹尾從
風直鸞旗暎日飜塗芻聨法從營騎肅旌門杳靄虞泉
夕凄清楚挽喧不堪程盡處嗚咽望文園
　　　詹事府宿齋絶句
清齋四體泰白晝一室空摧頽有古樹騷屑多悲風
　　　和王祭酒太社宿齋不得赴李尚書宅㑹戯書
　　　　見寄
元禮門前勞引望勾龍壇下阻歡娛此時對局空相憶
博進何人更樂輸
　　　酬裴端公八月十五日夜對月見懐
涼夜清秋半空庭皓月圓動揺隨積水皎潔滿晴天多
病嘉期阻深情䴡曲傳偏懐賞心處同望庾樓前
　　　奉和崔閣老清明日候許閣老交直之際辱裴
　　　　閣老書招云與考功苖曹長先城南遊覧獨
　　　　行口號因以簡贈(時徳輿以疾/故有阻追遊)
紫禁宿初廻清明花亂開相招直城外逺逺上春臺諌
曹將列宿㡬處期子玉深竹與清泉家家桃李鮮折芳
行載酒勝賞隨君有愁疾自無悰臨風一搔首
　　　和張秘監閣老獻嵗過蔣大拾遺因呈兩省諸
　　　　公并見示
二賢同載筆乆次入新年焚草淹輕秩藏書厭舊編竹
風晴翠動松雪瑞光鮮慶賜行春令從兹佇九遷
　　　酬崔舍人閣老冬至日宿直省中奉簡兩掖閣
　　　　老并見示
令節一陽新西垣宿近臣曉光連鳯沼殘漏近鷄人白
雪飛成曲黄鍾律應均層霄翔迅羽廣陌駐歸輪清切
晨趨貴恩華夜直頻輟才時所重(九月中楊閣老/權知吏部選事)分命
秩皆真(十月中崔閣老正拜本官德輿正/除禮部受命前一日分草詔詞)左掖期連茹
南宫愧積薪九年叨此地廻首倍相親
　　　八月十五日夜瑶臺寺對月絶句
嬴女乗鸞巳上天仁祠空在鼎湖邉涼風遥夜清秋半
一望金波照粉田(仁祠寺也見後/漢書楚王英傳)
　　　夏至日作
璿樞無停運四序相錯行寄言赫曦景今日一隂生
　　　二月二十七日社兼春分端居有懐簡所思者
清晝開簾坐風光處處生㸔花詩思發對酒客愁輕社
日雙飛燕春分百囀鶯所思終不見還是一含情
　　　甲子嵗元日呈鄭侍御明府
萬里煙塵合秦吳遂𦕈然無人来上國灑淚向新年世
故㸔風葉生涯寄海田屠蘓聊一醉猶頼主人賢
　　　七夕
佳期人不見天上喜新秋玉珮霑清露香車渡淺流東
西一水隔迢逓兩年愁别有穿針處㣲明月暎樓
　　　嘉興九月寄丹陽親故
窮年路岐客西望思茫茫積水曽南渡浮雲失舊鄉海
邉尋别墅愁裏見重陽草露荷衣冷山風菊酒香獨謡
看墜葉逺日遍秋光更羡登攀處烟花滿練塘
　　　九日北樓宴集
蕭颯秋風樓上聞霜風漠漠起隂雲不見攜觴王太守
空思落㡌孟叅軍風吟蟋蟀寒偏急酒泛茱萸晚易醺
心憶舊山何見日併將愁淚共紛紛
　　　奉陪李大夫九日龍沙宴㑹(得遲字/)
龍沙重九㑹千騎駐旌旗水木秋光淨絲桐雅奏遲烟
蕪斂暄色霜菊發寒姿今日從公醉全勝落㡌時
　　　臘日龍沙會絶句
簾外寒江千里色林中罇酒七人期寧知臘日龍沙㑹
却勝重陽落㡌時
　　　嚴陵釣臺下作
絶頂聳蒼翠清湍石磷磷先生晦其中天子不得臣心
靈棲顥氣纓冕猶緇塵不樂禁中卧却歸江上春潜驅
東漢風日使薄者醇焉用佐天子特此報故人人知大
賢心不獨私其身弛張有深致耕釣陶天真奈何清風
後擾擾論屈伸交情同市道利欲相紛綸我行訪遺臺
仰古懷逸民矰繳鴻鵠逺雪霜松桂新江流去不窮山
色凌秋旻人世自今古清輝照無垠
　　　曉發武陽館即事書情
清晨䇿羸車嘲哳聞春鷄行將騎吏親日與情愛暌東
風變林樾南畝事耕犂青菰冒白水方塘接廣畦雜英
被長坂野草蔓幽蹊舄鹵成沃壤祜株發柔荑芳樹鶯
命鶵深林麏引麑杳杳途未極團團日已西哲士務纓
弁鄙夫戀蓬藜終當税塵駕盥濯依春溪
　　　豐城劔池驛感題
龍劔昔未發泥沙相晦藏向非張茂先孰辨斗牛光神
物不自達聖賢亦彷徨我行豐城野慷慨心内傷
　　　奉使宜春夜渡新塗江陵路至黄蘖館路上遇
　　　　風雨作
草草理夜装涉江又登陸望路殊未窮指期今已促傳
呼戒徒御振轡轉林麓隂雲擁嵓端霔雨當山腹震雷
如在耳飛電来照目獸迹不敢窺馬蹄唯務速虔心若
齋禮濡體如沐浴萬竅相怒號百泉暗奔瀑危梁慮足
跌峻坂憂車覆問我何以然前日受㣲禄轉知人代事
纓組乃徽束向若家居時安枕春夢熟遵途稍巳近候
吏来相續曉霽心始安林端見初旭
　　　細栁驛
細栁肅軍令條侯信殊倫棘門乃兒戯從古多其人神
武今不殺介夫如搢紳息駕幸兹地懐哉竦精神
　　　渭水
吕叟年八十皤然持釣鈎意在靜天下豈唯食營丘師
臣有家法小白猶尊周日暮駐征䇿愛兹清渭流
　　　宫人斜絶句
一路斜分古驛前隂風切切晦秋煙鈆華新舊共冥寞
日暮愁䲭飛野田
　　　敷水驛
空見水名敷秦樓昔事無臨風駐征騎聊復捋髭鬚
　　　朝元閣
繚垣複道上曽霄十月離宫萬國朝胡馬忽来清蹕去
空餘䑓殿照山椒
　　　石甕寺
石甕寒泉勝寳井汲人廻挂青絲綆厨煙半逐白雲飛
當晝老僧来灌頂
　　　盤豆驛
盤豆緑雲上古郵望思臺下使人愁江充得計太子死
日暮戻園風雨秋
　　　晚渡揚子江却寄江南親故
返照滿寒流輕舟任揺漾支頥見千里煙景非一狀逺
岫有無中片帆風水上天清去鳥滅浦迥寒沙漲樹晚
疊秋嵐江空翻宿浪胷中千萬慮對此一清曠廻首碧
雲深佳人不可望
　　　新安江路
深潭與淺灘萬轉出新安人逺禽魚淨山深水木寒嘯
起青蘋末吟瞩白雲端即事遂幽賞何心挂儒冠
　　　月夜江行
扣船不得寐浩露清衣襟彌傷孤舟夜逺結萬里心幽
興惜瑶草素懷寄鳴琴三奏月初上寂寞寒江深
　　　江城夜泊寄所思
客程殊未極艤棹泊廻塘水宿知寒早愁眠覺夜長逺
鐘和暗杵曙月照晴霜此夕相思意揺揺不暫忘
　　　陪包諫議湖墅路中舉帆(同用/山字)
蕭蕭涼雨歇景物望中閒風際片帆去煙中獨鳥還斷
橋通逺浦野墅接秋山更喜陪清興樽前一解顔
　　　富陽陸路
又入亂峯去逺程殊未歸煙蘿迷客路山菓落征衣攲
石臨清淺晴雲出翠㣲漁潭明夜泊心憶謝𤣥暉
　　　石塘路有懷院中諸公
廻合千峯裏晴光似畫圖征車随返照候吏暎寒蕪石
瀬侵行逕溪雲拂路隅未酬知巳分寜敢學潜夫
　　　玉山嶺上作
悠悠驅疋馬征路上連崗晚翠深雲竇寒苔淨石梁荻
花偏似雪楓葉不禁霜愁見前程逺空郊下夕陽
　　　舟行夜泊
蕭蕭落葉送殘秋寂寞寒波急暝流今夜不知何處泊
斷雲晴月引孤舟
　　　曉發桐廬
客路去漫漫桐溪上水難扣船乗曉月攲枕聽廻灘煙
重江楓濕沙平宿鷺寒閒吟試一望疑在畫屏看
　　　夜汎臨平湖有寄
素彩皓通津孤舟入清曠已愛隔簾㸔還宜巻簾望隔
簾巻簾當此時惆悵思君君不知
　　　次滕老莊
征途無旅館當晝喜逢君羸病仍留客朝朝掃白雲
　　　曉
曉風摇五兩殘月暎石壁稍稍曙光開片帆在空碧
　　　晝
孤舟漾曖景獨鶴下秋空安流日正晝淨緑天無風
　　　晚
古樹夕陽盡空江暮靄收寂寞叩船坐獨生千里愁
　　　夜
猿聲到枕上愁夢紛難理寂寞深夜寒青露落秋水
　　　宿嚴陵
身羇從事驅征傳江入新安泛暮濤今夜子陵灘下泊
自慙相去九牛毛
　
　
　
　
　
　
　
　
　
　
　
　
　
　
　
　權文公集巻六
欽定四庫全書
　權文公集巻七
　　　　　　　　　　　　唐　權德輿　撰
　　雜詩
　　　奉和韋諫議奉送水部家兄上後書情寄諸兄
　　　　弟仍通簡南宫親舊并呈兩省閣老院長
駟牡龍旂慶至今一門儒服輝華簮人望皆同照乗寳
家風不重滿籯金䕶衣直夜南宫靜焚草清時左掖深
何幸末班陪兩地陽春欲和意難任
　　　奉和史館張閣老以許陳二閣老長愛弟俱尚
　　　　書郎伯仲同時列在南北省㑹於左掖因而
　　　　有詠
伯仲盡時賢平輿與潁川桂枝甞徧折棣蕚更相鮮丹
地晨趨並黄扉夕拜聨豈如分侍從来就鳯池邉(主客水/部二員)
(東西對行二閣老併在左掖也時語以/為分就西垣則具美相類故戯書末韻)
　　　韋賔客宅與諸慱士宴集
累抗乞身章湛恩比上庠賔筵徵稷嗣家法自扶陽簮
組歡言乆琴壺雅興長隂嵐冐苔石輕籟韻風篁佩玉
三朝貴揮金百慮忘因知卧商雒豈勝白雲鄉
　　　酬張秘監閣老喜太常中書二閣老與德輿同
　　　　日遷官相代之作(時秘書監亦/同日拜命)
珠樹共飛棲分封受紫泥正名推五字貴仕仰三珪繼
組心知沗(德輿代太/常為禮部)腰章事頗齊蓬山有佳句喜氣在
新題
　　　國子栁博士兼領太常博士輒申賀贈
博士本秦官求才帖職難臨風曲臺淨對月璧池寒講
學分隂重齋祠曉漏殘朝衣辨色處雙綬更宜㸔
　　　過隠者湖上所居
蝸舍映平湖皤然一魯儒唯將酒作聖不厭谷多愚兵
法窺黄石天官辨白榆行㸔軟輪起未可號潜天
　　　從叔將軍宅薔薇花開太府韋卿有題壁長句
　　　　因以和作
環列從容蹀躞歸風光駘蕩發紅薇鶯藏宻葉宜新霽
蝶繞低枝愛晚暉艶色當軒迷舞䄂繁香滿逕拂朝衣
名卿洞壑仍相近佳句新成和者稀
　　　奉和許閣老霽後慈恩寺杏園㸔花同用花字
　　　　口號(時德輿/當直)
杏花㣲雨霽灼灼滿瑶華左掖期先至中園景未斜含
毫歌白雪藉草醉流霞獨限金閨籍支頥啜茗花
　　　奉和陳閣老寒食初假當直從東省徃集賢因
　　　　過史館㸔木𤓰花寄張蔣二閣老
晝漏沉沉倦瑣闈西垣東觀閲芳菲繁花滿樹似留客
應為主人休澣歸
　　　晚秋陪崔閣老張秘監閣老苗考功同遊昊天
　　　　觀時楊閣老新直未滿以詩見寄斐然酬和
　　　　有媿蕪音
方駕遊何許仙源去復歸縈廻留勝賞蕭洒出塵機泛
菊賢人至燒丹姹女飛歩虚清曉籟隠几吸晨暉竹徑
琅玕合芝田沆瀣晞銀鈎三洞字瑶笥六銖衣麗句翻
紅藥佳期限紫㣲徒然一相望郢曲和應稀
　　　春日同諸公過兵部王尚書林園
休沐君相近時容曳履過花間留客乆臺上見春多松
色明金艾鶯聲雜玉珂更逢新酒熟相與藉庭莎
　　　與沈十九拾遺同遊棲霞寺上方夜於亮上人
　　　　院會宿二首
攝山標勝絶暇日諧想曯縈紓松路深繞繞雲巖曲重
樓廻樹杪古像鑿山腹人逺水木清地深蘭桂馥層臺
聳金碧絶頂摩淨緑下界誠可悲南朝紛在目焚香入
古殿待月出深竹稍覺天籟清自傷人世促宗雷此相
遇偃放從所欲清論松枝低閒吟茗花熟一生如土梗
萬慮相桎梏永願事潜師窮年此棲宿
偶来人境外心賞幸隨君古殿煙霞夕深山松桂薫巖
花㸃寒溜石磴掃春雲清淨諸天近諠塵下界分名僧
康寳月上客沈休文共宿東林夜清猿徹曙聞
　　　棲霞寺雲居室
一徑縈紆至此窮山僧盥潄白雲中閒吟定後更何事
石上松枝常有風
　　　天竺寺
香刹西天寺昔遊如夢中煙蘿迷俗駕猿狖應山童蕭
颯松隂靜攲危石棧通雲霞棲半壁丹紺照晴空世累
悲何已心期惜未同相㸔整歸轡花雨夕濛濛
　　　題邵端公林亭
春光何處足柱史有林堂鶯囀風初暖花開日欲長畎
池通舊水掃徑閲新芳更置盈樽酒時時醉楚狂
　　　題隠者所居
一徑茅茨下千峯麋鹿羣鴻妻同懶逸漁父毎知聞日
暮烏擇木天隂山出雲此心終不動皷腹向堯君
　　　題崔山人草堂
竹徑茒堂接洞天閒持麈尾漱春泉世人車馬不知處
時有歸雲到枕前
　　　徐孺亭馬上口號(并序/)
　鍾陵東湖之南有亭亭中有二碑一則故曲江張公
　所製徐徵君碣一則北海李公所製放生池碑􁃩夫
　二君子乆随化徃而二文之盛傳於天下貞元初余
　為是邦從事毎將迎郊勞多經是間且以其尚賢好
　生皆醇仁之首也因歎不得與二賢同時論文變損
　益亭址圯壞苔篆磷趺古風如在感舊依然而通馗
　在側平湖在下波流轂擊日月無窮因於馬上口號
　絶句詩一首以寄愀愴
湖上荒亭臨水開龜文篆字積莓苔曲江北海今何處
盡逐東流去不廻
　　　哭劉四尚書(勒於碑隂/)
士有昔賢人天朝䘮守臣才華推獨歩聲氣幸相親理
析環中妙儒為席上珍笑言成月旦風韻挹天眞丹地
膺推擇青油寄撫循豈言朝象魏翻是卧漳濵命賜龍
泉重追榮宻印陳撤絃驚物故庀具見家貧牢落風悲
笛汍瀾涕泣巾只嗟蒿里月非復栁營春黄巻碑文在
青松隧路新音容無處所歸作北邙塵
　　　張工部至薄寒山下有書無由馳報轉車之至
　　　　倍切悲懐
書来逺自薄寒山繚繞洮河出古關今日難裁秣陵報
薤歌寥落栁車還
　　　工部發引日屬傷足卧疾不遂執紼
子春傷足日况有寢門哀元伯歸全去無由白馬来笳
簫里巷咽龜筮暮田開片石潺湲涙含悲叙史才
　　　從事淮南府過亡友楊校書舊㕔感念愀然
故人隨化徃倐忽今六霜及我就拘限清風留此堂松
竹逾映蔚芝蘭自銷亡絶絃罷流水聞笛同山陽頴如
氷玉姿粲若鸞鳯章欲翥摧勁翮先秋落貞芳正平賦
鸚鵡文考頌靈光二子古不弔夫君今何傷黄墟既杳
杳𤣥化亦茫茫豈必限宿草含悽洒衣裳
　　　哭李晦羣崔季文二處士
華封西祝堯貴夀多男子二賢無主後貧賤大壯齒未
成鴻鵠姿遽頓驊騮趾子淵將叔度自古不得已
　　　觀𦵏者
塗芻隨晝哭數里至松門貴盡人間禮寜知逝者魂笳
簫出古陌烟雨閉寒門萬古皆如此傷心反不言
　　　成南陽墓
枯荄沒古基駮蘚蔽豐碑向晚㣲風起如聞坐嘯時
　　　周平西墓
英威今寂寞陳跡對崇丘壯志清風在荒墳白日愁窮
泉那復曉喬木不知秋嵗嵗寒塘側無人水自流
　　　蘓小小墓
萬古荒墳在悠然我獨尋寂寥紅粉盡冥寞黄泉深蔓
草暎寒水空郊曖夕隂風流有佳句吟眺一傷心
　　　題栁郎中茅山故居
下馬荒堦日欲曛潺潺石溜靜中聞鳥啼花落人聲絶
寂寞山忩掩白雲
　　　哭張十八校書(數日前辱書未及/還荅俄承凶訃)
芸閣為郎一命初桐州寄傲十年餘魂隨逝水歸何處
名在新詩衆不如蹉跎江浦生華髮牢落寒原會素車
更憶八行前日到含悽為報秣陵書
　　　題亡友江畔舊居
寥落留三徑柴扉對楚江蠨蛸集暗壁蜥蜴走寒忩松
盖攲書幌苔衣上酒缸平生斷金契到此涙成雙
　
　
　
　
　
　
　
　
　權文公集巻七
欽定四庫全書
　權文公集巻八
　　　　　　　　　　　　唐　權德輿　撰
　　雜詩
　　　徳宗神武孝文皇帝挽歌詞(三首/)
覆露雍熈運澄清教化源賡歌凝庶績羽舞被深恩纂
業光文祖貽謀屬孝孫恭聞留末命猶是愛元元
梯航来萬國玉帛慶三朝湛露恩方浹薫風曲正調晏
車悲鹵簿廣樂遏簫韶最愴號弓處龍髯上紫霄
常時栢梁宴玉斚恩波遍今日榖林歸靈輼烟雨霏喬
山森羽騎渭水擁旌旂仙馭何由見耘田鳥自飛
　　　順宗至徳大安孝皇帝挽歌(三首時充/鹵簿使)
十葉開昌運三辰麗徳音薦功期瘞玉昭儉毎捐金解
澤皇風遍虞泉白日沉仍聞起居注焚奏感人心
孝理本憂勤𤣥功在嗇神睿圖傳上嗣夀酒比家人仙
馭三清逺行宫萬象新小臣司吉從還扈属車塵
候曉傳清蹕共瞻宫輅出迎風引綵旒遥想望陵愁弓
劔隨雲氣衣冠奉月遊空餘駕龍處揺落鼎湖秋
　　　昭徳皇后挽歌詞
淮水源流逺塗山禮命升徃年求故劔今夕祔初陵鸞
鏡金波澁翬衣玉彩凝千年子孫慶孝理在蒸蒸
　　　大行皇太后挽歌詞(三首王氏/)
筮水靈源濬因山祔禮崇從龍開𡑞路合壁向方中殿
帳金根出廞衣玉座空唯餘文母化隂徳滿公宫
配禮歸清廟靈儀出直城九虞寜厚載一惠易尊名曉
漏銅壺澁秋風羽翣輕容車攀望處孺慕切皇情
哀笳出長信嗚咽宫車進寳劔入延津淒涼祠殿新青
烏靈兆乆白燕瑞書頻從此山園夕金波昭玉塵
　　　恵昭皇太子梚歌詞(二首/)
前星落慶霄薤露逐晨飊宫仗黄麾出仙遊紫府遥空
嗟鳳吹去無復鷄鳴朝今夜西園月重輪更寂寥
東朝聞楚挽羽翿依俙轉天歸京兆新日與長安逺蘭
芳落故殿桂影銷空苑騎吹咽不前風悲九旗巻
　　　贈文敬太子挽歌詞(二首/)
盤石公封重瑶山贈禮尊歸前榮備物樂善積深恩鴈
沼寒波咽鸞旌夕吹翻唯餘西靡樹千古灞陵原
銅壺晚漏初羽翣擁塗車方外留鴻寳人間得善書清
笳悲畫綬朱邸散長裾還似緱山駕飄颻向碧虛
　　　贈鄭國莊穆公主挽歌(二首/)
追飾崇湯沐遺芳藹禁闈秋原森羽衛夜壑掩容輝睿
藻悲難盡公宫望不歸笳簫向烟霧疑是綵鸞飛
舊館閉平陽容車啓夀堂露凝蕣英落風度薤歌長淑
徳圖書在皇慈禮命彰淒涼灞川曲壟樹已成行
　　　贈魏國憲穆公主挽歌詞(二首/)
漢制榮車服周詩美肅雍禮尊同姓主恩錫大名封外
館留圖史隂堂閉徳容睿詞悲薤露千古仰芳蹤
秦樓曉月殘鹵簿列才官紅綬蘭桂歇粉田風露寒凝
笳悲駟馬清鏡掩孤鸞愍冊徽音在都人雪涕㸔
　　　贈梁國恵康公主挽歌詞(二首/)
外館嬪儀貴中參睿渥深初笄横白玉盛服鏤黄金風
度簫聲逺河低婺彩沉夜臺留冊諡悽愴即徽音
杳靄異湘川飄颻駕紫烟鳳樓人已去鸞鏡月空懸霧
濕湯沐地霜凝脂粉田音容無處所應在玉皇前
　　　故太尉兼中書令贈大師西平王挽歌詞
翊戴推元老謀猷合大君河山封故地金石表新墳劔
履悲長夜笳簫咽暮雲還經誓師處薤露不堪聞
　　　故司徒兼侍中贈大傅北平郡王挽歌詞
授律勲庸盛居中鼎鼐和佐時調四氣宣力靜三河忽
訪天京兆空傳漢伏波今朝麟閣上偏軫聖情多
　　　奉和禮部李尚書酬楊著作竹亭歌
直城朱戸相邐連九逵丹轂聲闐闐春官自有花源賞
終日南山當目前晨摇玉珮趨温室暮入竹溪疑洞天
烟消雨過㸔不足晴翠鮮飈透深谷獨謡一曲泛流霞
閒對千竿連淨緑縈廻䟽鑿隨勝地石磴巖扉光景異
虚齋寂寂清籟吟幽澗紛紛雜英墜家承麟趾貴劔有
龍泉賜上奉明時事無事人間方外興偏多能以簮纓
狎薜蘿常通内學青蓮偈更奏新聲白雪歌風入松雲
歸棟鴻飛滅處猶目送蝶舞間時夢忽成蘭臺有客叙
交情反照中林曳履聲直為君恩催造膝東方辨色謁
承明
　　　奉和張僕射朝天行
元侯重寄貞師律三郡四封今靜謐丹轂常思闕下来
紫泥忽自天中出軍裝喜氣倍超程千騎鳴珂入鳯城
周王致理稱申甫今日賢臣見明主拜恩稽首紛無已
凝旒前席皇情喜逢時自是山出雲獻可還同石投水
昔嵗褒衣梁甫吟當時巳有致君心専城一皷妖氛靜
擁斾十年天澤深日日披誠奉昌運王人織路傳清問
仙醖甞分玉斚濃御閑更輟金羈駿元正前殿朝君臣
一人負扆百福新宫懸綵仗儼然合瑞氣爐烟相與春
萬年枝上東風早珮玉晨趨光景好塗山已見首諸侯
麟閣終當畫元老温室沉沉漏刻移退朝賔侣每相隨
雄詞樂職波濤闊曠度交歡雲霧披自古全才貴文武
懦夫只解冠章甫見公抽匣百錬光試欲磨鈆諒無取
　　　和李中丞慈恩寺清上人院牡丹花歌
澹蕩韶光三月中牡丹偏自占春風時過寳地尋香徑
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域艶蕊鮮房次第開
含烟洗露照蒼苔龎眉倚仗禪僧起輕翅縈枝舞蝶来
獨坐南臺時共美閒行古刹情何已花間一曲奏陽春
應為芬芳比君子
　　　錫杖歌送明楚上人歸佛川
上人逺自西天至頭陁行遍國朝寺口翻貝葉古字經
手持金䇿聲泠泠䕶法䕶身唯振錫石瀬雲溪深寂寂
乍来松徑風更寒遥暎霜天月成魄後夜空山禪誦時
寥寥挂在枯樹枝真法常傳心不住東西南北隨縁路
佛川此去何時廻應眞莫便遊天台
　　　馬秀才草書歌(大理馬/正之二)
伯英草聖稱絶倫後来學者無其人白眉年少未弱冠
落紙紛紛運纎腕初聞之子十嵗餘當時時軰皆不如
猶輕昔日墨池學未許前賢團扇書艶彩芳姿相㸃綴
水映荷花風轉蕙三春併向指下生萬象爭分筆端勢
有時當暑如清秋滿堂風雨寒颼颼乍疑崩崖瀑水落
又見古木飢鼯愁變化縱横出新意眼㸔一字千金貴
憶昔謝安問獻之時人雖見那得知
　　　離合詩贈張監閣老
黄葉從風散暗嗟時節換忽見鬢邉霜勿辭林下觴躬
行君子道身負芳名早帳殿漢賔儀巾車塞垣草交情
劇斷金文律毎招尋始知蓬山下如見古人心
　　　奉酬禮部閣老轉韻離合見贈秘書監張薦
移居既同里多幸陪君子𢎞雅重當朝弓旌早見招植
根瓊林圃直夜金閨歩勸深子玉銘力競相如賦間闊
向春闈日復想光儀格言信難繼木石强為詞
　　　禮部權侍郎閣老史館張秘監閣老有離合酬
　　　　贈之什宿直吟翫聊繼此章中書舍人崔汾
脉脉羡佳期月夜吟麗詞諫垣則隨歩東觀方承顧雪
林消艶陽簡冊漏華光坐更芝蘭室千載各芬芳節苦
文俱盛即時仍並命翩翻紫霄中羽翮相輝暎
　　　同前中書舍人楊於陵
校徳盡珪璋才臣時所揚放情寄文律方茂經邦術王
獻偕發揮十載契心期晝遊有嘉話書法無隠辭信兹
酬和羙言與芝蘭比昨来念吟繹日覺祛蒙鄙
　　　同前給事中許孟容
史才司秘府文哲今超古亦有擅風騷六聨文墨曹左
賢三代意工藝千金字花識從臣謡人推仙閣吏如登
崑閬時口誦靈眞詞孫簡下威鳯系霜瓊玉枝
　　　同前給事中馮伉
車馬退朝後申懷在文友動詞宗伯雄重美良史功亦
曽吟鮑謝二妙尤増價雨(子付/反)霜鴻戻天匝樹烏啼夜
覃思各縱横早擅希代名息心欲焚硯自靦陪羣英
　　　同前戸部侍郎潘孟陽
詠歌有離合永夜觀酬荅笥中操綵牋竹簡何足編意
深俱妙絶心契交情結計彼官接聨言初並清切翔集
本相隨羽儀良在斯煙雲競文藻因喜翫新詩
　　　同前國子司業武少儀
少年慕時彦小悟文多變木鐸比羣英八方流徳聲雷
陳美交契雨雪音塵繼恩顧各飛翔因詩覩瑰麗傳野
絶遺賢人希有盛遷早欽風與雅日詠贈酬篇
　　　春日雪寄上張二十九丈大監請招禮部權曹
　　　　長廻文絶句户部侍郎潘孟陽
春梅雜落雪發樹㡬花開直須盡興飲仁里願同来(以/下)
(連二首俱/係回文體)
　　　奉酬秘書監張薦
遲遲日氣暖漫漫雪天春知君欲醉飲思見此交親
　　　酬前
酒杯春醉好飛雪晚庭閒乆憶同前賞中林對逺山
　　　五雜組
五雜組旗亭客徃復還城南陌不得巳天涯謫
　　　數名詩
一區揚雄宅恬然無所欲二頃季子田嵗晏常自足三
端固為累事物反徽束四體茍不勤安得豐菽粟五侯
誠暐煜榮甚或為辱六翮未騫翔虞羅乃相觸七人稱
作者杳杳有遐躅八桂挺竒姿森森照初旭九歌傷澤
畔怨思徒刺促十翼有格言幽貞謝浮俗
　　　星名詩
虚懷何所欲嵗晏聊懶逸雲翼謝翩翻松心保貞實風
秋景氣爽葉落井徑出陶然美酒酣所謂幽人吉自當
輕尺璧豈復掃一室安用簮進賢少㣲斯可必
　　　卦名詩
節變忽驚春臨風騁望頻支頥倦書幌歩履整山巾時
鳥漸成曲雜芳隨意新曙霞連觀闕綺陌麗咸秦天地
今交泰雲雷昔遘屯中孚諒可樂書此示家人
　　　藥名詩
七澤蘭房千里春瀟湘花落石鱗鱗有時浪白㣲風起
坐釣藤隂不見人
　　　古人名詩
藩宣秉戎寄衡石崇勢位年紀信不留㢮張良自愧樵
蘓則為惬瓜李斯可畏不顧榮官尊毎陳豐畆利家林
類巖巘負郭躬斂積忌滿寵生嫌飬蒙恬勝智踈鐘皓
月曉晚景丹霞異澗谷永不諼山梁兾無累頗符生肇
學得展禽尚志從此直不疑支離踈世事
　　　州名詩寄道士
金蘭同道義瓊簡復芝田平楚白雲合幽崖丹桂連松
峯明愛景石竇納新泉兾永南山夀歡隨萬福延
　　　八音詩
金谷盛繁華凉臺列簮組石崇留客醉緑珠當座舞絲
淚可銷骨冶容竟何補竹林諒賢人滿酌無所苦匏居
容宴豆儒室貴環堵土皷與汙尊頥神則為愈革道當
在早謙光斯可取木鴈才不才吾知飬生主
　　　建除詩
建節出王都雄雄大丈夫除書加右職騎吏擁前驅滿
月張繁弱含霜耀鹿盧平明躍騕褭清夜撃珊瑚定逺
功那比平津䇿乃迂執心思報國効節在忘軀破膽銷
丹浦顰蛾舞緑珠危冠徒自愛長轂事應殊成績封千
室疇勞使五符収功輕驃衛致理邁黄虞開濟今如此
英威古不侔閉關草𤣥者無乃誤為儒
　　　六府詩
金罍暎玉俎賔友紛宴喜木蘭泛方塘桂酒啓皓齒水
榭臨空迥酣歌當座起火雲散竒峯瑶瑟韻清徴土梗
乃虚論康莊有逸軌榖城一編書談笑佐天子
　　　三婦詩
大婦刺繡文中婦縫羅裙小婦無所作嬌歌遏行雲丈
人且安坐金爐香正薫
　　　安語
巖巖五岳鎭方輿八極廓清氛祲除揮金得謝歸里閭
象牀角枕支體舒
　　　危語
被病獨行逢乳虎狂風駭浪失棹櫓舉人㸔牓聞曉皷
孱夫孽子遇妬母
　　　大言
華嵩為珮河為帶南交北朔跬歩内摶鵬作腊巨鼇鱠
伸舒軼出元氣外
　　　小言
醯鷄伺晨駕蚊翼毫端棘刺分畛域蛛絲結構聊廕息
蟻垤崔嵬不可陟
　
　
　
　權文公集巻八
欽定四庫全書
　權文公集巻九
　　　　　　　　　　　　唐　權徳輿　撰
　　雜詩
　　　雜詩(五首/)
婉彼嬴氏女吹簫偶簫史綵鸞駕非烟綽約兩仙子神
期諒交感相顧乃如此豈比成都人琴心中夜起
陽臺巫山上風雨忽清曠朝雲與遊龍變化千萬状魂
交復目斷縹緲難比况蘭澤不可親凝情坐惆悵
淇水春正緑上宫蘭葉齊光風兩揺蕩鳴珮出中閨一
顧授横波千金呈瓠犀徒然路傍子怳怳復凄凄
碧樹泛鮮飈玉琴含妙曲佳人掩鸞鏡婉婉凝相矚文
袿映束素香黛宜􁸲緑寂寞逺懷春何時来比目
含顰倚瑶瑟丹慊結繁慮失身不自還萬恨随玉筯蘼
蕪山下路團扇秋風去君看心斷時猶在目成處
　　　廣陵詩
廣陵寔佳麗隋季此為京八方稱輻輳五逹如砥平大
斾映空色笳簫發連營層䑓出重霄金碧摩顥清交馳
流水轂迥接浮雲甍青樓旭日暎緑野春風晴噴玉光
照地顰蛾價傾城燈前互巧笑陌上相逢迎飄颻翠羽
薄淹暎紅襦明蘭麝逺不散管絃閒自清曲士守文墨
逹人隨性情茫茫竟同盡冉冉將何營且申今日歡莫
務身後名肯學諸儒軰書窓誤一生
　　　古意
家人强進酒酒後能忘情持杯未飲時衆感紛已盈明
月照我房庭柯振秋聲空庭白露下枕席凉風生所思
萬里餘水闊山縱横佳期慿夢想未曉愁鷄鳴願將一
心人當年歡樂平長筵映玉俎素手彈秦筝􁸲睇呈巧
笑恵音激凄清此願良未果永懐空如酲
　　　雜言和常州李員外副使春日戯題十首
隨風栁絮輕暎日杏花明無奈花深處流鶯三數聲
蘭橈畫舸轉花塘水暎風揺路漸香任興不知行近逺
更憐㣲月照鳴榔
簷前曉色驚雙鷰户外春風舞百花粉署可憐閒對此
唯令碧玉泛流霞
枕上覺忩外曉怯朝光驚曙鳥花墜露滿芳沼栁如絲
風裊裊佳期逺相見少試一望魂杳渺
閒庭無事獨歩春輝韶光滿目落蘂盈衣芳樹交柯文
禽並飛婉彼君子悵然有違對酒不飲横琴不揮不揮
者何知音誠希
江春好遊衍處處芳菲積綵舫入花津香車依栁陌緑
楊烟裊裊紅蕊鶯寂寂如何愁思人獨與風光隔
曙月漸到忩前移樽更就芳筵輕吹乍揺蘭燭春光暗
入花鈿絲竹偏宜靜夜綺羅共占韶年不遣通宵盡醉
定知辜負風烟
露洗百花新簾開月照人緑忩銷暗燭蘭徑掃清塵雙
燕頻驚夢三桃競報春相思寂不語珠涙灑紅巾
雨歇風輕一院香紅芳緑翠接東墻春衣試出當軒立
定被鄰家暗斷膓
春風半春光遍栁如絲花似霰歸心勞夢寐逺目傷遊
眄可惜長安無限春年年空向江南見
　　　相思曲
少小别潘郎嬌羞倚畫堂有時裁尺素無事約殘黄鵲
語臨粧鏡花飛落繡牀相思不解説明月照空房
　　　古樂府
光風澹蕩百花吐樓上朝朝學歌舞身年二八壻侍中
㓜妹承恩兄尚主緑忩珠箔繡鴛鴦侍婢先焚百和香
鸎啼自出不知曙寂寂羅幃春夢長
　　　渡秋江二首
秋江平秋月明孤舟獨夜萬里情萬里情相思逺人不
見兮淚滿眼
渡秋江兮𣺌然望秋月兮嬋娟色如練萬里遍我有所
思兮不得見不得見兮露寒水深耿遥夜兮傷心
　　　秋閨月
三五二八月如練海上天涯應共見不知何處玉樓前
乍入深閨玳瑁筵露濃香逕和愁坐風動羅帷照獨眠
初捲珠簾看不足斜抱箜篌未成曲稍映糚䑓臨綺忩
遥知不語涙雙雙此時愁望知何極萬里秋天同一色
靄靄遥分陌上光迢迢對此閨中憶早晚歸来歡讌同
可憐歌吹月明中此夜不堪膓斷絶願随流影到遼東
　　　薄命篇
昔住邯鄲年尚少只是嬌羞弄花鳥青樓碧紗大道邉
緑楊日暮風裊裊嬋姢玉貌二八餘自憐顔色花不如
麗質全勝秦氏女藁砧寜用専城居嵗去年来年漸長
青春紅粉全堪賞玉樓珠箔但閒居南陌東城詎来徃
韶光日日看漸遲標梅既落行有時寜知燕趙娉婷子
飜嫁幽并游侠兒年年結束青絲騎出門一去何時至
秋月空懸翡翠簾春幃嬾卧鴛鴦被沙塞經時不寄書
深閨愁獨意何如花前拭涙情無限月下調琴恨有餘
離别苦多相見少洞房愁夢何由曉閒看雙燕涙霏霏
靜對空牀魂悄悄鏡裏紅顔不自禁陌頭香騎動春心
為問佳期早晚是人人總解有黄金
　　　放歌行
夕陽不駐東流急榮名貴在當年立青春虛度無所成
白首衘悲亦何及拂衣西笑出東山君臣道合俄頃間
一言一笑玉墀上變化生涯如等閒朱門杳杳列華㦸
座中皆是王侯客鳴環動珮暗珊珊駿馬花􁶎白玉鞍
十千㪷酒不知貴半醉留賔邀盡歡銀燭煌煌夜將乆
侍婢金罍㵼春酒春酒盛来琥珀光暗聞蘭麝㡬船香
乍看皓腕映羅袖㣲聽清歌發杏梁雙環美人君不見
一一皆勝趙飛燕迎杯乍舉石榴裙勻粉時交合歡扇
未央鐘漏醉中聞聨騎朝天曙色分雙闕烟雲遥靄靄
五衢車馬亂紛紛罷朝鳴珮驟歸鞍今日還同昨日歡
嵗嵗年年恣遊讌出門滿路光輝遍一身自樂何足言
九族為榮真可羡男兒稱意須及時閉門下帷人不知
年光看逐轉蓬盡徒詠東山招隠詩
　　　雜言旅館雪晴又覩新月衆興所感因成雜言
寥寥深夜雪初晴樓上雲開月漸明池中片影依稀見
簾外清光逺近生皎皎晴空疑破鏡廣庭積素偏相映
珠簾巻却光更深玉指持来色逾浄夢覺青樓最可憐
嬋娟素魄滿寒天天地寥寥同一色秦淮楚江無限極
歸鴻斷猿何處聲深閨旅館遥相憶長安五侯華閣開
嘉賔列座傾金罍賞明月翫流雪纎手蛾眉座中設清
歌一聲無斷絶夜已乆樂未闌狐裘獸炭不知寒珠環
翠珮聲珊珊履舄紛紜桂袖攅朱顔倚醉盡君歡人生
少年全不乆相看且勸杯中酒丈夫富貴自有期映雪
讀書徒白首
　　　玉䑓體
鸎啼蘭已紅見出鳯城東粉汗宜斜日衣香逐上風情
来不自覺暗駐五花􁶎
嬋娟二八正嬌羞日暮相逢南陌頭試問佳期不肯道
落花深處指青樓
隠暎羅衫薄輕盈玉腕圓相逢不肯語㣲笑畫屏前
知向遼東去由来㡬許愁破顔君莫恠嬌小不禁羞
樓上吹簫罷閨中刺繡䦨佳期不可見盡日涙潺潺
涙盡珊瑚枕魂銷玳瑁牀羅衣不忍看羞見繡鴛鴦
君去期花時花時君不至簷前雙燕飛落妾相思涙
空閨滅燭後羅幌獨眠時涙盡膓欲斷心知人不知
秋風一夜至吹盡後庭花莫作經時别西鄰是宋家
獨自披衣坐更深月露寒隔簷膓欲斷争敢下堦看
昨夜裙帶解今朝蟢子飛鈆華不可棄莫是藳砧歸
萬里行人至深閨夜未眠雙眉燈下掃不待鏡䑓前
　　　贈友人(時友人新/有别恨者)
知向巫山逢日暮輕袿玉佩蹔淹流曉隨雲雨歸何處
還是襄王夢覺愁
　　　舟行見月
月入孤舟夜半晴寥寥霜鴈兩三聲洞房燭影在何處
欲寄相思夢不成
　　　雜興五首
叢鬢愁眉時勢新初笄絶代北方人一顰一笑千金重
肯似成都夜失身
乍聽絲聲似竹聲又疑丹穴九雛驚金波露洗淨於晝
寂寞不堪深夜情
琥珀樽開月映簷調絃理曲指纎纎含羞斂態勸君住
更奏新聲刮骨鹽
乳燕雙飛鶯亂啼百花如繡照深閨新粧對鏡知無比
㣲笑時時出瓠犀
巫山雲雨洛川神珠襻香腰稳稱身惆悵糚成君不見
含情起立問傍人
　
　
　
　
　權文公集巻九
欽定四庫全書
　權文公集巻十
　　　　　　　　　　　　唐　權德輿　撰
　　雜詩
　　　祇役江西路上以詩代書寄内
辛苦事行役風波倦晨暮揺揺結遐心靡靡即長路别
来如昨日毎見缺蟾兎潮信催客帆春光變江樹官遊
豈云惬歸夢無復數愧非超曠姿循此跼促歩笑言思
暇日規勸多逺度鶉服我乆安荆釵君所慕伊予多昧
理初不渉世務適因擁腫材成此嬾慢趣一身常抱病
不復理章句胸中無町畦與物且多忤既非大川檝則
守南山霧胡為出處間徒使名利汚羇孤望予禄孩穉
待我餔未能即忘懷恨恨以此故終當稅鞿鞅豈待畢
婚娶如何乆人寰俯仰學舉措衡茅去迢遰水陸兩馳
騖晣晣窺曉星塗塗踐朝露靜聞田鸖起逺見沙鷗聚
恠石不易躋急湍那可泝漁商聞逺岸烟火明古渡下
碇夜已深上碕波不駐畏途信非一離念紛難具枕席
有餘清壺觴無與晤南方出蘭桂歸日自分付北忩留
琴書無乃委童孺春江足魚鴈彼此勤尺素早晚到中
閨怡然兩相顧
　　　夜泊有懷
棲鳥向前林暝色生寒蕪孤舟去不息衆感非一途川
程方浩淼離思紛鬱紆轉枕眼未熟擁衾涙已濡窘然
風水上寢食疲朝晡心想洞房夜知君還向隅
　　　自桐廬如蘭溪有寄
東南江路舊知名惆悵春深又獨行新婦山頭雲半歛
女兒灘上月初明風前蕩颺雙飛蝶花裏間關百囀鶯
滿目歸心何處説攲眠搔首不勝情
　　　相思樹
家寄江東逺身對江西春空見相思樹不見相思人
　　　石楠樹
石楠紅葉透簾春憶得糚成下錦茵試折一枝含萬恨
分明説向夢中人
　　　斗子灘
斗子灘頭夜已深月華偏照此時心春江風水連天濶
歸夢悠掦何處尋
　　　黄蘖館
駈車振楫越山川候曉通宵冐煙雨青楓浦上魂已銷
黄蘖館前心自苦
　　　清明日次弋陽
自歎清明在逺鄉桐花覆水葛溪長家人定是持新火
㸃作孤燈照洞房
　　　中書夜直寄贈
通籍在金閨懐君百慮迷迢迢五夜永脉脉兩心齊歩
履疲青瑣開緘倦紫泥不堪風雨夜轉枕憶鴻妻
　　　病中寓直代書題寄
愚夫何所任多病感君深自謂青春壯寜知白髪侵寢
興勞善祝踈嬾愧良箴寂寞聞宫漏那堪直夜心
　　　端午日禮部宿齋有衣服綵結之貺以詩還荅
良辰當五日偕老祝千年綵縷同心麗輕裾暎體鮮寂
寥齋晝省欵曲擘香牋更想傳觴處孫孩遍目前
　　　酬九日
重九共遊娛秋光景氣殊他時頭似雪還對插茱茰
　　　和九日從楊氏姊遊
秋光風露天令節慶初筵易象家人吉閨門女士賢招
邀菊酒㑹屬和栁花篇今日同心賞全勝落㡌年
　　　上巳日貢院考雜文不遂赴九華觀祓禊之㑹
　　　　以二絶句申贈
三月韶光處處新九華仙洞七香輪老夫留滯何由徃
珉玉相和正遶身(時以沽美/玉為詩題)
禊飲尋春興有餘深情婉婉見雙魚同心齊體如身到
臨水煩君便祓除
　　　和九華觀見懷貢院八韻
上已好風景仙家足芳菲地殊蘭亭㑹人似山隂歸丹
竈綴珠掩白雲巖徑㣲眞官集女士虛室涵春輝拘限
心杳杳歡言望依依滯兹文墨職坐與琴觴違麗曲滌
煩虛幽緘發清機支頥一吟想恨不雙飜飛
　　　桃源篇
小年甞讀桃源記忽覩良工施繪事巖徑初欣繚繞通
溪風轉覺芬芳異一路鮮雲雜彩霞漁舟逺逺逐桃花
漸入空濛迷鳥道寜知掩映有人家龎眉秀骨爭迎客
鑿井耕田人世隔不知漢代有衣冠猶説秦家變阡陌
石髓雲英甘且香仙翁留飰出青囊相逢自是松喬侣
良㑹應殊劉阮郎内子閒吟倚瑶瑟翫此沉沉銷永日
忽聞麗曲金玉聲便使老夫思閣筆
　　　新月與兒女夜坐聽琴舉酒
泥泥露凝葉騷騷風入林以兹皓月圓不厭良夜深列
坐屏輕箑放懷絃素琴兒女各冠笄孫孩遶衣襟乃知
大隠趣宛若滄洲心方結偕老期豈憚華髮侵笑語向
蘭室風流傳玉音愧君袖中字價重雙南金
　　　七夕
今日雲軿渡鵲橋應非脉脉與迢迢家人競喜開粧鏡
月下穿針拜九霄
　　　縣君赴興慶宫朝賀載之奉行冊禮因書即事
合卺交歡二十年今朝比翼共朝天風傳漏刻香車度
日照旌旗綵仗鮮顧我華簮鳴玉珮㸔君盛服耀金鈿
相期偕老宜家處鶴髪魚軒更可憐
　　　元和元年䝉恩封成紀縣伯時室中封安喜縣
　　　　君感慶兼懷聊申賀贈
啟土封成紀宜家縣安喜同欣井賦開共受閨門祉珩
璜聨采組琴瑟諧宫徴更待懸車時與君歡暮齒
　　　河南崔尹即安喜從兄宜于室家四十餘嵗一
　　　　昨寓書病傳永寫告身既枉善祝因成絶句
五色金光鸞鳯飛三川墨妙巧相輝尊崇善祝今如此
共待曽𤣥捧翟衣
　　　奉使豐陵職司鹵簿通宵渉路因寄内
綵仗列森森行宫夜漏深殳鋋方啟路鉦皷正交音曙
月思蘭室前山辯榖林家人念行役應見此時心
　　　酬南園新亭宴㑹璩新第慰慶之作時任賔客
南亭烟景濃平視中南峯官閒似休沐盡室来相從日
抱漢隂甕或成蝴蝶夢樹老欲連雲竹深疑入洞歡言
交羽觴列坐儼成行歌吟不能去待此明月光好逑藴
明識内顧多慙色不厭梁鴻貧常譏伯宗直予壻信時
英諫垣金玉聲男兒纔弱冠射䇿幸成名偃放斯自足
翛然去營欲散木固無堪虛舟常任觸大隠本無心喜
君流好音相期懸車嵗此地即中林
　　　七夕見與諸孫題乞巧文
外孫爭乞巧内子共題文隠暎花奩對參差綺席分鵲
橋臨片月河皷掩輕雲羡此嬰兒輩歡呼徹曙聞
　　　太常寺宿齋有寄
轉枕挑燈候曉鷄相君應嘆太常妻長年多病偏相憶
不遣歸時醉似泥
　　　朝廻閲樂寄絶句
子城風暖百花初樓上龜兹引導車曲罷卿卿理騶馭
細君相望意何如
　　　中書宿齋有寄
銅壺漏滴斗闌干泛灔金波照露盤遥想洞房眠正熟
不堪深夜鳯池寒
　　　中書送勑賜齋饌戯酬
常日每齊眉今朝共解頥遥知大官膳應與衆雛嬉
　　　勑賜長夀酒因口號以贈
恩霑長夀酒歸遺同心人滿酌共君醉一杯千萬春
　　　冬至日宿齋時郡君南内朝謁因寄
清齋獨向圓丘拜盛服想君興慶朝明日一陽生百福
不辭相望阻寒宵
　　　發峽石路上却寄内
莎柵東行五谷深千峯萬壑雨沉沉細君㡬日路經此
應見悲翁相望心
　　　貞元七年䝉恩除太常慱士自江東来朝時與
　　　　郡君同行西兵廟停車祝謁元和八年拜東
　　　　都留守途次祠下追計前事已二十三年于
　　　　兹矣時郡君以疾恙續發因代書却寄
憶昔辛未嵗詔書下江壖盡室赴禮官脂車雜輜軿行
役過梁苑淹留經圃田(郡君表姊壻元俯為宣武從事/權理宋君州郡從壻李融時為)
(鄭州各淹/留累日)秦關信百二征駕逾三千仙掌眺蓮峯靈祠
謁金天騶馭儼已駐女巫爭来前動容既紛若展敬方
肅然(時為女巫所導過/於恭敬不能具舉)蹇歩入國門華簮拱祥煙諌曹
迨居守倏巳十六遷及兹東乗轅二十餘三年盛明受
恩澤清近皆聨翩忽當禮寺重俄黍相印懸陳力才不
任乞骸詞頗堅解龜罷金鼎賜劔猶龍泉鄙夫何所能
實頼中饋賢談笑皆體逺箴䂓諒才全拜恩理晨装詔
使来駢闐風生鞍馬疾日出旌旗鮮信宿歴道途曩遊
記周旋蹔别亦不易沉疴今来痊醫方驗桐君道術依
竺乾庶慿神明佑得使疾恙蠲(醫工輔氏深于藥清診/益切大比丘尼優曇持)
(念精至並約同/来累路將䕶)永懷心如惔引望脰已㾓離披夏雲盡
皎鏡秋月圓開緘諷色絲撰日馳平肩延企勞夢寐涕
洟暗潺湲想已給經兹還復申祝延攝拜奠清酤相期
保華顛逺慙周君較聊擬顧彦先慇懃俟来報淚墨書
此篇
　
　
　
　
　
　
　
　
　
　
　權文公集巻十
