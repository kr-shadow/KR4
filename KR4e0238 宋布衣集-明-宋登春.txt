#+TITLE: 宋布衣集-明-宋登春
#+DATE: 2016-06-11 12:25:41
#+SOURCE: github.com/kanripo/KR4e0238 master 53251a49                
欽定四庫全書　　　　集部六
　宋布衣集　　　　　　　别集類五(明/)
　　提要
　　　　(臣/)等謹案宋布衣集三巻明宋登春撰登春
　　　　字應元新河人少能詩善畫年三十餘即棄
　　　　家逺逰足跡幾遍天下晚乃依其兄子居江
　　　　陵之天鵞池因自號鵞池生徐學謨為荆州
　　　　守深敬禮之後學謨以尚書致政歸登春訪
　　　　之吳中因買舟浮錢塘徑躍入江水以死邢
　　　　侗有弔宋叟詩序稱登春嘗語侗君視宋登
　　　　春豈杉栢四周中人其生平立意如此蓋亦
　　　　狂誕之士其詩本名鵞池集文名燕石集學
　　　　謨嘗刻之荆州此編為康熙乙丑王培益所
　　　　刋行則併詩文為一集者也登春文章簡質
　　　　可匹盧柟蠛蠓集而竒古之趣遜之其論詩
　　　　先性情而後文詞故所作平易自然而頗乏
　　　　深意然五言多淡逺可誦足以自名一家朱
　　　　彝尊以賈島李洞為比可謂擬於其倫者矣
　　　　乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　宋布衣集巻一
　　　　　　　　　　　　明　宋登春　撰
　　韓孝子傳
昔者呉延陵季子聘於魯入其國而説其人察其俗而
知其政聞其樂而辨其徳先王之道於是乎見矣苟以
心觀之何今昔之有哉子自楚過衛適鄒聞有韓孝子
者淸修苦節之士也以明經中嘉靖乙酉鄉舉因母老
不可離於膝下以此故不仕孝子曰朝廷明制都鄙養
士所以待用也吾不為之用坐受其賜於此心不安遂
以某年月日食廪若干鬻田宅服物依數輸於官時人
笑之以為癡母死廬於墓側朝夕負土成丘高數仞讀
書明道不喜浮文跏趺坐常數月不語有子僅能應門
户年七十卒於家嗚呼哀哉韓孝子天性之善如此若
幸而生於昭定之世得聖人而裁之其造就豈止此哉
繄曽閔之亞也其行實姑為之録以俟觀風者采焉自
有太史公書之傳之天下流於後世可以厲貪夫激薄
子有椑於世教多矣孝子名元仕號海鶴兖州府滋陽
縣人
　　遼小紀
遼王植太祖高皇帝第十四子洪武十年生母韓妃生
二年初封衛王改封遼王國於遼東廣寜城王好武力得
廵邉出塞練簡士馬已而坐罪奪禄㑹靖難兵起渡海
歸改封荆州倍加禄得支二千石尉校三百人旗軍三
百人文皇即位來朝卒諡簡王子貴烚立荒淫無道廢
為庶人簡王第四子貴燰立卒諡肅王子豪墭立世子
恩鏋卒以世子妻妾殉葬憲宗不許肅王次子恩鑙立
卒諡惠王子寵涭立卒諡恭王子致格立嘉靖三年封
卒諡莊王子憲㸅立初封句容王嘉靖十八年嗣隆慶
三年坐罪廢為庶人發送高墻國除子㓜其母娼也今
寄養楚王府無行論曰膏粱之性難正有以也夫傳曰
驕奢淫泆所自邪也四者之來寵禄過也遼自首封相
繼七王無大顯徳今庻人㸅性鄙寡施黷貨無厭蔑宗
親秩優豎自恃察慧小才謂人莫已若者輕積細過以
致侮慢賢豪自䧟機穽而莫之知也悲夫七世宗祧蕩
覆燼滅何辜哉何辜哉萬厯三年九月初一日
　　兖州四大景詩序
兖州山東重鎮也魯周公所封之域左據海邦襁負岱
宗腸胃洙泗懐挈鳬繹為荆呉孔道乃天子藩屏之地
古昔睿帝喆王所自出也迨今聖裔帝胄濟濟振振而
多才賢其薦紳學士猶敦尚古禮徃徃有良刺史來守
是郡名列古志多矣由此觀之非喬嶽之精滄溟之靈
焉能致之哉因繪四大景詩以紀之見一州之壯觀百
代之雄圗也
　　送㳺公兵備井陘序(代作/)
㳺公守兖三載無秕政朝廷擢為山西兵憲分廵畿内
防守要害統理戎務獲鹿為駐節之所乃戰國趙之石
邑今我腹心之地也其西則有上黨雲中九原為之右
臂其東則有漁陽宻雲遼海為之左腋太行雁門紫荆
井陘之口此為天下之脊也若乃易水鹿泉常山滹沱
之險正當京南巨衝之鎮出入吐握之門五方雜處多
不軌之民自古陸梁之鄉用武之地至今引弓控弦之
士氊裘狗馬之俗猶夫昔也乗釁之雄狗偷之盗或時
竊發而民用不寧非明喆君子兼智仁勇之徳不能以
鎮之經國者以此為隠憂焉竊以公命世之才秉文武
之資智足以知民物之極仁足以使三軍樂死勇足以
斷疑發大計即公車所涖撫而治之有餘矣自今我皇
上顧無腹心之憂乃有股肱之慶天下元元之民厥有
望哉即今首夏聞公戒日飾駕旌麾北指父老垂涕相
誦盛徳雖牛童馬走之口亦載諸道途鮿生敬裁蕪辭
聊代一錢之贈
　　與兖州乙中橋秀才書
鄙人少無檢操性褊狹實不能容物嘗因觸冒權貴脱
虎之口屢矣亦不能自改多為人嗤笑以故亡匿山谷
間惟與道流日親孤陋寡聞不復比為人數矣曩者以
文章辱知於足下雖有過情之譽鄙人不敢自信亦不
敢不加勉焉恐先犬馬之年不副足下所望也鄙人近
來方知足下之義甚高事無過舉皆自衷出何横為流
言所加謗讟日興鄙人甚惑之至夜不寐既而思之若
有所見也請試言之可乎吾昔聞之君子去泰去甚所
以防患也鄙人常以此自警固不敢為苛禮小節以形
諸人也所以者何夫太白者易汙甚亷者易毁過潔者
易辱是以申生遭驪姬之難也屈原罹懐王之放也二
子皆由此道以致之耳由是觀之非同明不能相照非
同類不能相求非同聲不能相應人情然也物理亦然
也何以見之夫南威之容天下孰不以為美而嫫母嫉
之妍媸之不同也泥蟠之翼天下孰不以為神而鱣鰌
侮之類之不同也高世之才獨知之行天下孰不以為
賢而庸人議之不肖者非之道之不同也且夫善人夜
行自保其不為盗竊不能使狗無吠已也君子謀事自
保其不失忠信不能使人無疑已也此其勢之必然者
也又何刺制於其心哉人有争年以長以不辯者為勝
也是故君子見其大而忘其細也操其常而任其變也
嚴其已而畧其人也是以栁下季遇三黜而不去管夷
吾就囚虜而不辭是必有故也如使南威與嫫母坐而
爭憐失其所以為美矣蛟龍與鱣鰌起而相牙失其所
以為神矣喆士與臧獲數而較長失其所以為賢矣譬
若隋侯之珠使之彈雀與瓦礫何異干將之劍操之割
肉與庖刃何殊如是者孰不謂賤其本而貴其末哉大
雅整之於身與農夫揖譲登降可乎如是者孰不謂重
其所輕而輕其所重哉是故君子即物而議比徳而交
權時而作見可而進知難而退周旋不失其所守之節
也若夫死生榮辱得失毁譽如浮雲過目瞬息而滅烏
有定哉此可與足下盡言豈敢為迷俗者論也鄙人今
尚良食雖不能據鞍上馬亦可以有為也足下毋以窮
老而棄我請間以教之鄙人深有望於足下也敬裁書
山中遥寄城府儻賜廻音揮雲以待
　　荅樂陵王鳯岡書
鄙人適值窮老之年逃遯山中巖居谷飲於世何望朝
夕祓除其心惟以文章自娯不意足下辱惠玉聲道及
徃事鄙人感激充臆為之太息昔者令先王待鄙人不
薄列之於賔客之中揖之於廣庭之上言聽計用自幸
有國士之知當足下為子時踐石以上者即有孝聞著
於藩國至於今齒踈髪落遇鄙人無異先王之日葢聞
仁不忘親誼不遺逺徳之至也去仁無親廢義不立審
足下既不遺䟽逺之人是必不忘親矣不忘親不遺逺
人孰忘遺足下哉鄙人獨宿長夜夢想容輝俛仰山中恨
無晨風之翼荒具短札遥寄左右嵗杪隆寒足下當為
宗祧自愛
　　何蹻小傳
何蹻者東郡人也幼習尚書舉孝亷隠居不仕以才雄
自高性抗直不詭於俗家貧好著書喜黄老一時宗室
貴人皆愛慕之多相迎致不就昔曾雅予凡有論辯至
今尚記憶之大抵論為文章詩賦以養氣存神為主去
俗澹泊為要非聖人之言不存非三代两漢之書不觀
雖飲食起居亦與諸人異目之曰蹻以故多嗤之與予
别二十年後聞竟以餒死論曰非俊疑傑固庸人常態
不足怪也至於嘉言善行沒没無聞嗚呼太璞不毁無
以為圭璋椅梓不殘無以為琴瑟斯言季世也庸詎知
夫所謂淳厖之上也乎此可與淵心志道者言不可與
淺學迷俗者道也何子其有也夫
　　與濮陽李理卿連山書
鄙人無行逃死山中巖棲雲卧朝夕與樵牧為伍掬泉
煮茗趺坐焚香此山中活計耳昔者一遇足下於濮水
之上談笑大噱引滿舉白披心寫意實無纎介不合當
是之時自恨相見之晚也不意别長逺矣至於今緬然
引領西望烟雲飛鳥無不繫情前嵗楊生附書通問渺
無音耗殊為惘然意足下棄我如遺跡焉又肯念山中
人山中人
　　蘧廬生傳
泗上公有冢嗣曰頥直其名蘧廬其號魯賢公子也自
穉齒誦六經四子書及其抱子時道既通南逰荆呉東
表海岱還歴稷下尋古聖賢遺跡訪問巖穴高士年三
十畊牧嶧泗之陽㝠仁義薄曾史探聖域闚妙門芻狗
萬物蜉蝣天地不知富貴之為榮貧賤之為辱死生夀
夭之為變此其所以遯世無悶而與造物同逰者也予
讀古周易至井渫不食未嘗不掩巻三致嘆古之君子
没世而名不稱者多矣豈斯人之徒歟嗟夫嗟夫書其
事以遺後人之慕善者鄙人何敢與於斯文
　　書侯生活役夫巻後
初世宗皇帝四十五杞春正月即有淮徐河渠之役大
起南北丁夫除餉代四十萬頒白者與焉適嵗之不易
民雖藜羮藿鬻曽不滿腹被襏襫戴簦笠偫畚挶霑體
塗足自春至夏罷憊勞極嘘氣成雲揮汗成雨蒸而為
疫毒流千里呻吟之聲遍於郊野傷而不起者甚衆河
渠之功㡬廢司事者憂之以書幣徴侯生等六十人給
以僕馬官食各分部晝夜廵其病者徃來百里之内診
視凡數越月董役者記之所痊活一萬四千餘人生之
功居多論曰醫之為道也大矣是以聖人不居朝廷而
隠卜故曰醫乃仁術也民之司命也自黄帝臣俞跗之
後邈乎無聞至春秋之世秦越人活虢太子决趙簡子
七日而寤漢文時淳于意奉詔問之此見於太史公之
所記載也考之上下數千年唯稱此兩人不亦難乎醫
龢所謂上醫醫國其次疾人較之侯生雖不放之於古
亦非俚俗醫師所可比擬哉
　　　附樂陵王書
　不肖孤某再拜稽首奉書先生有道孤不徳獲罪於
　天遭此閔㓙苫塊之餘僻陋無聞恐不能承守宗祧
　有負先王付託之意日夜寒心寢食不忘思得賢者
　以輔之此孤之至願也孤行年四十閲人多矣孤乃
　今而後知先生為天下士也竊嘗聞先生高卧一丘
　而信義重於諸侯禮譲施及萌𨽻非道義之與雖饋
　之千金却而弗受先生其賢乎哉孤之所謂天下士
　今先生自楚不遠數千里而至敝邑此天之所以不
　棄先王而有意於孤也先生獨不念昔日一面之識
　而忘孤之涼徳乎意先生必不如此恝然也孤糞除
　先人之敝廬擁篲以待先生先生肯舉玉趾以臨北
　面請益幸而教焉宻邇舉大事於先王得講於長者
　使無失喪紀不亦幸乎孤猶當致力以奉左右而不
　辭也敬齎錦繡四純寶璧二雙先於文馬二駟請致
　於先生幸勿談笑而揮之即後遣使奉迎青山之館
　翠芷之幄辭猨鳥謝松筠出烟霞渡洙泗孤東向跂
　足而望先生如嶽降也禮儀深媿不腆另具一通不
　肖孤某再拜稽首奉書先生有道
　　辭樂陵王書
布衣旅人某再拜稽首奉書大王足下春也窶人之子
逺道饑寒沉洿鄙俗之日乆矣末路無以自㧞遂至衰
老築室山中足下不知僕之不肖欲置之側席以備顧
問飾賔館為諸胄子矜式僕高足下之義嘗因以自裁
之既無尋尺之禄又乏一藝之長乃以區區窮僻之人
而求立乎高軒華冕之上應對乎多方仁義之府取容
乎左右便辟之側是持方枘而加圓鑿其勢不能相合
也亦明矣人孰不云足下宫中鴈鶩餘食可以飽僕也
况多殘杯餘瀝亦足以飫之山人藜藿之腸豈不欲哉
懼失于朶頥受者固為不祥而與者亦㡬乎吝矣此僕
寧負罪而不敢奉足下嚴命也至於足下惠愛之意豈
敢忘之僕又因足下以思之方今白頭逰遨之士遍天
下抱一藝而終身不得售者多矣足下若肯擇其可者
而収之僕將南逰為足下致之又何難之有哉唯恐足
下之不好耳吾友人張順齋先生此海内布衣高士亦
窮而無家者今寄食于陽翟之里其才藝文行過僕百
倍他日儻以姓名求見足下不惜堦前盈尺之地召而
進之請面試之乃知僕不妄也某再拜稽首奉書致謝
以辭
　　泗上公傳
泗上公者魯靖王之後樂陵宣懿王裔子太祖高皇帝
七葉孫也幼英發壯而長鬛廣顙望之若玉立説詩書
重然諸好射擊劍有古豪俠風人皆壯之日與貴逰公
子竒材劍客椎牛擊鱻日費數金圍碁賭酒終宴不罷
平原信陵之流亞也年四十攜妻孥廬於泗水之涯因
號泗上公家無遺金泊如也九子一甥登進士公自擬
向平婚嫁畢無兒女之憂遂杜門謝客去華就實不入
城市二十餘年其髪種種矣公嘗語人曰人夀㡬何雖
勲庸當世乗軒服冕轉瞬百年一秋葉耳宿有良田百
畆可以供饘粥薄田六十畆可以供線麻嵗時伏臘分
甘哺孫彈琴擊缶咏歌先生之風以樂其心亦足矣勲
庸服冕於我何有哉人皆以公為逹生又以為得異人
授導引之術云僕自束髪時講業於魯得侍燕居執杖
屨而從之逰乆矣因知泗上公故為泗上公傳
　　海岱耕夫傳
海岱耕夫者諱頥墊泗上公叔子也禄薄不足以給妻
孥退耕於野因自謂海岱耕夫性木訥厭囂嚚被草衣
褐疏食水飲晏如也日誦古文數篇及高士列傳獨喜
陶徴君為人闢隙地植蘜數十本花時摘園𬞞沽時醪
招友于摺故舊清言永夕祝太平天子萬年賔主慶膺
祉福居常牧雞豚供父母養暑則拖杖䇿䕃茂樹抱子
弄孫寒則擁敗絮高卧或數月不出户庭人莫窺其藴
時飯牛商歌若出金石噫古隠君子之流也其志行不
能悉舉此記其大畧也
　　泗上送吕琴士還開州序
開州古趙郡與敝邑相去三百里其地多棗栗之利而
民殷衆富厚慷慨之士悲謌之子接踵而出以吹竽鼓
瑟擊筑彈琴為樂闘雞走犬六博蹋鞠為戱其俗今昔
無異也山人少學縱横家術行逰諸侯衆矣竟無遇之
者中年以操縵之技為業徃來江湖間薦紳學士咸器
重之適鄭王自南還從而學焉以此海内之名大著矣
與予遇於洙泗之間言及音律之學甚悉且詳杯酒為
驩旬日别去賦詩以送之泗水秋風寧無悲乎寧無悲
乎
　　與桐岡謝明府書
僕自結髪時逰學鄒魯之間數奉教於諸君子大有所
獲唯足下為多至於顛毛盡脱豈敢忘之哉足下結駟
連騎旋軫西陲不知㡬何年矣自前嵗方乃一見嗟夫
人生嘉㑹豈易得哉葢有天數耳非人力可能勝耶僕
屢聞足下斥及賤名不知僕近來困憊不能出門户自
信填溝壑之日不逺矣敢辱長者置之齒牙間哉今嵗
新春恭審玉體無恙僕甚喜慰既而復有所懐僕嘗謂
人躋耄耋之年雖持粱齕肥服食參术亦無多補矣惟
省思慮一精神斯乃養夀命之原佚老之術也足下業
已察之僕徒作梗偶語耳又何足較量也雖然狂夫之
言聖人擇焉足下擇之乎
　　再答高生書
僕鄙野人何敢比於人數公何念之深也豈其氣味之
相似耶又何愚智之異乎僕以足下鴻漸之翼當自致
於青雲之上乆矣今何犖犖如是耳意白璧明珠豈終
掩於塵埃哉必有識者俟其後也僕豈敢私知於足下
當為國家天下自珍愛之使旋附啓
　　辭魯宗室龍山書
登春白吾子足下僕本逋亡介特也淹恤在外三十餘
年險阻艱難備嘗之矣唯治古學貴文章朝夕不倦至
於今髪敝齒腐竟無遇之者窮老以至此矣又誰咎哉
嘗試論之懐荆山之璞握靈蛇之珠孰不以天下重寶
惜之然而投之必見怒獻之必見刖此自信之不篤葢
非他人之罪也若夫翳桑之殍被裘之子耻夫尺寸之
功藐視無妄之金此非矯情干譽要皆篤於自信者也
去年五月棄江南之業自楚而歸至於城濮得數君子
矣皆山東之雋也今年春三月過泗上來鄒嶧吾子見
訪山中班荆道舊觴酒豆肉徃復甚動又為之築特室
治從者衣屨且使之無呼庚癸倐忽星紀屢遷嵗云暮
矣僕懼懐寵之戾日夜不知所裁僕嘗私曰吾子之於
予也譬如草木若非氣味之似也焉能以及此哉某再
拜奉書以辭並謝吾子龍山足下
　　謝樂陵王攜酒見訪山中
恭承大王足下不惜玉趾見訪山中開醇酎出豐膳言
笑盡日復領緒論徧及國語與先秦䇿士之書析精剖
㣲深中肯綮僕瞿然而悟忽焉而覺飛動之意漸化之
機油然矣神知心喻口不能自道也麗澤之雅一至斯
乎家僮持簡走謝勿罪不恭幸甚右啓大王足下
　　與高生書
僕聞諸魯人言蕙軒子義甚高有古烈士之風焉過聼
謬者之語饋以醇酒一甖肥牛一肩以壯夫遇我意必
將以有為也不知吾耄而且憊也苟見其貌而悦之聞
其言而惡之是故君子不使人見而沮之也若夫眩人
之目亂人之耳吾弗能為已矣藉使蕙軒子誠知吾耄
而且憊見而不沮吾將與之面結以為驩矣雖一日特
牛之享吾弗敢辭惟吾子為知已故道之以醳蕙軒子
　　逰嶧山記
鄒嶧東方名山也成祖南征時特賜玲巖侯爵載在祭
典萬世不窮非秦皇漢武荒淫之祀也考之詩書傳記
見於魯頌保有鳬繹在春秋時為邾子國於爾雅純石
相積連屬而成山側疊傾亞竅穴逶邃大槩似累𤓰之
勢其餘巖洞怪石類物之形衆矣萬厯元年癸酉三月
予與蘧廬生自兖適鄒謁孟子廟遵西南山麓而入歴
小岡沿曲磵循蕪城迤東轉北有讀書洞出泉清冽盈
坎而不流於此更衣膳饔復東行披荆蓁步草莽縈廻
紆曲而上有石横枕崖畔狀如覆屋前軒後殺即燕子
巖巖下有小洞刻石繪孔子像有記時喆薛君中離為
之也巖之右孤桐在焉根盤石隙高五尋餘圍數尺許
不知生於上古何代自禹分九州迨今三千餘年相傳
以為舊物意大椿之類乎與蘧廬生引觴滿酌撫摩盤
桓其下良乆由此而之東北升於山腹之間至片石梁
約有半射塊峗突怒若頽若圮睥睨絶澗其深不測目
眩股慄欲退而不能及下踰百步石羣峰相環原隰沃
衍草鬱茂若有廬舎人境泉流石上可以潄濯北望巨
石壁立似無路可通至則側身而入陟嶺砠據石磴由
清宫至仙人洞洞深數十丈下有一穴通山後而出洞
上磐石可容數千人道士屋宇居洞之左蒼藤古木佳
卉秀石曲有幽趣可以逰息於是采山𬞞烹雲茗掃石
焚香考鐘擊磬歌碩人在澗之章日暮山紫清暉娯人
霞巘烟巒燦列畫幛景與神㑹心與物㝠山水清音比
於絲竹蘧廬生欲結茅讀書矢予有終老之志焉其次
凌晨逰至廢宫基址俱存可宜卜居於此向西北以漸
而高躋嶔崟履碕礒魚貫猨引乃能行至此雖獵夫樵
牧弛擔釋負攀縁肋息猶懼不免其前道狹益險阻陡
絶轉自山口而上兩石相抱如門過此則見白雲宫坐
石上掬泉而飲有古松七株斷碑殘碣數處訪尋勒銘
舊畤四望蒼然汶濟洙泗經其右龜䝉徂徠峙其左滕
薛徐兖州其前岱宗梁甫聳其後四方形勝數千里如
在尺寸之間夫子小魯愈亦信然又北上五華頂此最
高處也中有石竇僅如甕盎匍伏蛇行方出竇外週若
一畆之宫兩面峭壁下臨無地前視盈尺之路超距而
過有石枰可奕在朝天泉之傍傳者曰廣成子脩道處
也又指紀侯墓在嶄巖之上此處雖猨狖巧㨗亦不能
到何得而穴之墓之有無不可考此詢方人之言也如
此異跡甚衆自不暇信其梵宇琳宫雲房丹室最盛於
金元興替無常弗可紀録至於幽泉秘洞亦不勝數山
之去地至巔上下四十餘里縱横倍之好竒之士雖窮
年逰之而不能遍繄予逰天下名山多矣未有若是竒
而且異者内虚外通鍾靈毓秀實聖賢發蹟之所藏蛟
龍生雲雨利民人奠社稷鄒嶧之功大矣豐其禄崇其
秩不亦宜乎予與蘧廬生毎逰必問於是因識其處歸
來常隠起於胷中今年三月上已日記成蘧廬生伐石
命工刻於嶧陽書院
　　約李伯承少卿逰嶧山書
鄙人因讀管子書所記天下名山五千二百七十邾嶧
列其一焉高雖不及龜䝉至於靈徹峗磈其勢難以名
狀况乃神草靈藥又多産於此鄒魯勝槩在此一山此
去大邑車馳人走不至三日而逹矣昔聞明矦常欲尋
真五嶽采秀名山為引年佚老之計不然則已欲復其
志舍此甚邇何逺圖哉即今獻嵗載陽蟄蘇魚陟齎糧
絜榼僕夫整駕飄輕裙帶長劍渉汶陽而渡洙泗即鄒
魯之鄉矣鄙人掃石山中以待大與明矦為十日之飲
此天下一快事也若乃垂華藻於鳬崖遺芳躅於嶧巖
後世慕其人而稱述焉載之於野史列之於篇章昔人
李白之樓杜甫之臺於明矦又為三矣鄙人驥尾之附
名亦不朽乎山中之靈得人而愈勝矣明矦當以此為念
　　　附李北山答宋鵞池約逰嶧山書
　僕自結髪談藝四十餘年所遘海内布衣能詩者不
　少大抵挾寸長以干人不則睥睨傲岸若無所容此
　常態也惟足下則不然方其至自荆州纔奉咳唾即
　如石投水不覺入之深也故留之閲嵗覩其自奉澹
　然自視欿然自負迥然澹則寡嗜欲欿則虚受迥則
　不適俗韻百凡山人常態悉無之夫亦難得哉一且
　辭我曰我以布衣與縉紳頡頏非詩之故乎詩非學
　不足以廓之非文不足以逹之與其役役塵埃以競
　章句孰若養晦深巖徹墳典之為益乎余嘉其志不
　虞足下竟有嶧陽之行後楊生至具道足下隠居高
　蹈及見招逰山書不俟卒業輙歎曰有志哉山人也
　書記翩翩進乎藝矣初僕與足下所談者詩耳既文
　矣姑與之論文可乎六經之下莊騷太史所録足下
　之常業也非古人之糟粕乎撮其篇採其句步其矩
　矱學邯鄲者也操刃而得其肯綮視為止行為遲學
　庖丁者也君奚取焉取之得雖在里巷愈資見聞取
　之不得雖遯世没齒彌增豐蔀耳徃見人之學史漢
　者竊其隠語欺人以所不知是又不善學魯男子矣
　若夫逰山之約深愜予衷初以五嶽未遍捃摭方輿
　諸志作五嶽圖考少紓卧逰之想兹奉來教云云所
　謂望屠門而大嚼浸浸乎垂頥涎出也今走門人徐
　子升徃訊芳躅逝將撫嶧陽之孤桐弔邾子之故國
　讀秦碑於疊嶂俯龜䝉而盤桓聲絃歌以續鄒魯之
　風陟絶巘以占海嶽之氣興盡一揖而返使孫登鸞
　嘯之音復振空谷僕得為迷途之嗣宗足矣
　　新河縣守令題名記(代作/)
士芳不佞承乏治新河三年因閲志書内守令在國朝
凡三十二員名除隋元六人恐嵗乆湮没臧否無聞考
之方册循諸耆舊題其名而記之勒之於石樹於㕔之
左常接於目省於心警諸後為令者芳也敢不自勉乎
記曰若某也寛若某也察若某也仁若某也信若某也
剛若某也懦若某也䛕若某也廉若某也詭若某也賄
此十者方册所載耆舊所言也士芳曰寛則其政也緩
其民也弛察則其政也賊其民也觖仁則其政也均其
民也和信則其政也孚其民也篤剛則其政也厲其民
也殘懦則其政也紊其民也迷䛕則其政也枉其民也
誕廉則其政也威其民也誡詭則其政也駁其民也愎
賄則其政也凟其民也驕譬若形之於影聲之於響何
所頃而離之哉若乃寛而不緩察而不苛仁而不柔信
而不固剛而不猛廉而不矜此六者政之經也徳之符
也若乃懦而紊䛕而枉詭而駁賄而凟此四者徳之賊
也政之蠧也芳也北鄙人兢兢然為此懼後為令者視
之以為何如哉
　　重築寧晉縣大陸澤隄祭后土文(代作/)
萬厯五年丁丑三月甲辰知寧晉縣事胡某備以犧牲
禱於大陸澤后土之神曰今也農隙之候有事於隄防
某端諸龜筴謀之髦士詢諸耆艾必也神民洽和廼後
集事因喻民以辭夫隄防之設其來尚矣易曰王公設
險以守其國為之城郭以禦宼盗為之隄防以蔽漲溢
為之津梁以通商旅為之關塞以禦暴客此四者自昔
聖王明君之首務百執事所當經理者也稽古神禹畫
九州平水土鑿砥柱導江漢䟽九河為彭蠡之障墊溺
原隰百姓乂康齊桓公塞九河為巨隄長防以廣田居
民富國伯成數世之利漢武帝伐淇園之竹塞瓠子之
口以禦河决氓頼以安迨我太祖高皇帝開國之初南
修荆襄之要東壅淮汴之衝民到于今無患此又萬世
之利非齊桓漢武所可比擬也由是觀之隄防之務豈
細政也哉夫大陸一澤居治之東偏廼九河所匯之處
一枝自南逶迤而北八枝從西蜿蜒而東適或秋霖淫
雨平地水深數尺浩渺澎湃一瀉千里駛如馬兎迅如
錐矢牛羊不及走雞豚不及收朝為禾黍之疇暮化為
魚鼈之鄉鵠鶩之宅矣雖半米一菽無所獲寸草尺木
無所采百姓闔門無所奔也奄爾室頽忽爾垣毁敝撤
暴露人畜俱困於水中央矣洶洶嗷嗷四顧無告當此
時人人過之目睹心動况予獨無憂恤者乎明日之四
月麥秋將届矣農務將急矣斯功不可以已矣因循舊
防苟預為計斷者續之卑者增之薄者複之缺者補之
詩云捄之陾陾築之登登龜曰厥卜吉哉士曰厥功序
哉耆曰厥役均哉予曰可矣神民洽矣遂廼墾土行事
再敕爾衆庻勿荒勿怠以干上之誅故喻以辭神其聼之
　　與澧州劉洞衡先生書
鄙人逰天下將遍矣皇皇栖栖無所止泊雖然蓬舟所
逐意不出大地之上身外之計又何足較云自澧上别
後鄙人潛伏山中空谷虚壑正宜麋鹿之性雖不能飲
水茹芝坐石看雲亦可以樂飢矣去嵗還鄉里拜墳墓
㑹宗族問故舊悦親戚縱酒無厭靡知底極就木之後
乃有定論因與足下道之毎憶蕭寺風雪之夜與足下
撥火地爐談及風雅真前無古人矣當是時適有衡岳
之遊足下以兩言教之至今刻骨不忘世路無期不知
何以為報也小徒邢子雲有都下參省之役為書附徃
敬候南宫之選想足下聞道益深所著之書今不知㡬
種何由以見之和唐詩選必有挾䇿儻不惜珠玉頒賜
數巻傳布下邑北鄙之音為之小變自足下倡之也
　　上邢子愿使君書
僕新河鄙人也自束髪時講業於齊魯之間既而西走
秦晉南歴呉越楚蜀踰漢渡洛絶河閲嶧循濮水而歸
至於今三十餘年矣所過都邑聞有賢豪長者騷人墨
卿大雅君子未嘗不得見也敝邑雖小介在大國之間
雞聞畛接烟火相鄰民俗歌謡相同經此地者望郭門
而笑聞巷言而喜者人之情也豈矯然哉僕抱末伎進
謁明矦願賜遊觀之暇望見顔色而足矣况聞咳唾之
音哉諺語曰匪媒而嫁者士女之醜行也無因而至於
前者人莫不賤也投珠按劍之誚僕將不免矣何喋喋
為之哉
　　上餘杭周君書
予嘗客遊五湖之南三江之間遍觀風俗知其好尚男
勤稼穡女勞織紝是其恒業也四民之内而少媮安冗
食之人雖桑樞甕牖之子負販之兒皆有魚鼈精糈之
食時或稻蟹不遺種民就海濵而漁亦無凍餒之患自
漢以來稱為東南財賦甲於天下兩都相隔三千餘里
一水之便萬艘銜尾而至於城下天子玉食百官餼廩
戎馬需餉頼之如咽㗋而無枵腹之憂天下之大本得
矣自大河而北土厚水深君子尚義而有節小人朴鄙
而無頼力田者寡而遊食者衆四民之外吾不知其㡬
也稍遇歉嵗鬻妻賣子老弱斸草根而食刳木白而炊
流亡海内為臣妾者不可勝紀餓殍相枕集於道為豺
狼烏鳶厭飫之富若此時也雖有稷契之政曾史之仁
蔑能振之矣此好尚不同南北之辨者也若我新河居
堂水之東沙鹹之地凋敝之鄉為腹裏中下之邑棗栗
麥荳黍稷是其宜也糞少而且力不勤况兼水旱相仍
所産尚不足以償田賦而况給其妻孥乎今年稱稔而
有乏食之家冬暖無雪而有號寒之民是何故哉請思
之而必得矣管子所謂倉廩實而後知禮節衣食足而
後知榮辱民之無良也乆矣䑕竊狗偷之徒所以接踵
而出也此孰咎哉此孰咎哉嗟夫泣囚之心驅網之意
吾何望也乎君侯有禦㓂之功期必為朝廷倚任故告
之以經濟之跡此布衣之私也非敢陳之君侯其裁之
　　荅子愿書
昨足下過敝邑訪尋側陋明揚幽隠鄙人不足以當之
若乃數言相投一夕千古或有之矣試嘗論之作者非
難而識者為難識者非難而合者尤為難也物有似是
而非似非而是者所以為難也魚目混珠非海客不能
識之燕石似玉非良工不能辨之海客難遭良工稀遇
鄙人所以老於天下而不復見也今幸而見知於足下
豈不為難哉因録雜文三十首詩十四首亦魚目燕石
之類也足下其裁之
　　正節侯列傳序(代作/)
東川劉子曰天地剛大之氣流行而無間變化而不息
上運而為日月下峙而為山岳中萃而為忠臣烈士動
異而機同理一而質殊於戱於正節侯見之矣侯遇敵
人之難視死如飴其義膽忠心如太山屹立而不移也
况白刃豈能屈之當蘄黄城䧟之日全軀保妻子之臣
不可勝數以頭搶地甘為囚俘而不辭雖苟免一時之
害曷不思異日俱為糞土矣豈如取令名於後世哉竊
嘗見侯祠建於大江之上獲享血食數百禩雄視乎千
古神攝乎百蠻自宋而元自元而迨我大明盛代無疆
與天地悠乆若非剛大之氣不息之機何能以臻此也
乎囘視媮生苟活之軰譬若九泉之與昊天也豈不萬
萬哉哲也冀北一士耳曷敢議侯之烈度侯之心雖然
若氣味相似千載必相感也伏讀褒忠一録未及終篇
五内為之崩裂萬髪為之指冠此身恨不生在當時提
一劍而臨城下親驅三軍之衆破十萬之敵食奸臣肉
飲賊人血方乃為一快心臨文太息不禁澘然淚下也夫
　　再上子愿書
子愿足下鄙人年三十合室盡喪棄鄉里别墳墓餬口
四方擔囊履屫行五萬里髪敝齒腐蹤跡遍海内矣惟
江左徐夫子辨之山東李少卿能諒之嗟夫天下作者
雖多無分難遇自二子之後方見足下一人後不知其
誰耶牙絃曠律千古絶響矧此末藝哉古詩曰不惜歌
者苦但傷知音稀斯言信乎若足下為一代騷主下禮
泥塗之子鄙人生色矣况猥辱品題名施後世者乎以
此論之葢青雲之士烏可不附哉
　　荅遼王書
羇旅孤臣某再拜稽首謹對大王足下辱賜臣書前奉
荅不悉反復推尋終日弗醳其意葢指淮南喻大王八
公擬臣也果如是乎臣為大王羞之而不取也劉安叛
人也信任䜛邪䟽逺忠良蕩覆社稷竄死於窮荒為天
下笑臣以大王之賢居明天子之世豈可同日而語哉
八公小儒也阿意取容懐惠苟偷不能直言正諌䧟君
於不義人皆鄙之臣雖不佞幸為盛世之民亦耻為之
列也足下以為首稱無乃不可乎臣有狂疾數伸喙而
不敢鳴儻少寛斧鉞乃敢布於下執事臣將登箕山渉
潁水揖許由攜巢父前驅卞隨後役務光紉九畹之蘭
擥三江之芷采首陽之薇茹商山之芝歸而振衣於閬
風之巔濯足於滄溟之波晞髪於虞淵之野左挾飛僊
右抱明月遥蕩乎自得之塲恣睢乎無窮之門轉徙乎
不死之鄉千年萬祀大王待我於緱氏之山下視人世
蟲臭䑕腥不可乆處也然則以氣為車以神為馬以尻
為轡逰乎六合之外託乎其無始反乎其無終藏乎其
無間應乎其無方不以語顯不以黙隠不以有為有不
以無為無譽之而不可毁之而不及稱之而無名即之
而無不見也堯舜之徳湯武之功周孔之業在此而已
矣臣之於大王又何如也淮南八公特䑕壤餘𬞞耳何
足道哉臣之狂言不以為戮亦幸矣敢望大王聽而説
之乎雖然請試繹之涇渭自分不待崇朝而見矣臣又
何呶呶於其間哉某再拜稽首謹對大王足下
　
　
　
　
　
　
　
　
　
　
　
　
　
　
　宋布衣集巻一
欽定四庫全書
　宋布衣集巻二
　　　　　　　　　　　　明　宋登春　撰
　　感遇五首
燧后教火食沿代利欲生佃魚爭朶頥弧矢遂為兵鴻
運乃如此海波詎能平伊余抱宿性聊以澹自營眇軀
混羣有乗化歸無名
周道昔淪䘮鳯徳遽云衰所頼二三子微言諒靡隳聖
代握元化人文粲葳㽔蒼麟在郊藪朱鳥翔崇榱我后
貴清真垂衣詢無為廣成乆已去至道當咨誰
凉風從北來騷屑鳴南林流雲掩徂暉寥廓結重隂感
時長太息矯首發孤吟河氷知路寒思逺知憂深亹亹
行采芝悠悠念所欽
神龍謝鞭䇿猛虎辭羈鞅智哉韓公子功成不受賞滅
跡遊人間抱神而孤徃千載獨不見令人生遐想
翩翩瑶臺客穆穆孤鳯姿口誦紫霞篇手弄白蟾蜍贈
我崑崙圖兼之青都書去去不可留滅影凌紫虚
　　胡馬客
胡馬鐡連錢婀娜珊瑚鞭垂冠明月珠横劍照秋蓮笑
買胡姬酒醉歌易水篇咄哉揚子雲白頭守太𤣥
　　白鼻騧
騕褭白鼻騧婀娜玉鞭斜錦韀明春陌銀鞍拂栁花經
過劇孟飲留醉阿奴家日暮旋鳴轡長安有狹邪
　　紫騮馬
騮馬黄金羈行行赭電馳三春白日晚六郡良家兒厲
劍龍庭北觧鞍鐵嶺陲歸來朝玉殿猶把漢旌旗
　　塞下曲二首
金鞭白馬出蕭關沙塞黄雲五月寒明主恩深猶未報
隂山何日斬樓蘭
燕草初齊苜蓿肥白狼山上客思歸轅門昨夜軍書到
又領殘兵度武威
　　公子行
茱茰錦帶綉芙蓉千金匕首雙蛟龍旋喚燕姬招酒伴
城南蹀躞五花驄
　　古思邉
井上梧桐春作花園中苜蓿初藏鴉少婦流黄挑錦字
將軍提劍戰龍沙
　　戰城南
都護輕車出上谷健兒飲馬長城窟匃奴昨日戰城南
風雨蕭蕭鬼夜哭
　　霍家奴
不識何人美丈夫赤鬚碧眼霍家奴公府長揖三千石
歸來調笑酒家胡
　　欵塞曲
蒲萄酒熟黄羊肥碧眼戎王夜獵歸聞説漢家李廣在
分營不敢犯金微
　　古意二首
妾意如幽蘭日逺自馨香郎心如明月夜夜减清光
妾心如朱絲乆在箱篋底願為錦瑟絃無人觧調理
　　焦仲卿妻
城南寒食女還家燕麥青青草作花使君莫澷來相問
自是長安有狹斜
　　春遊曲
江南春草芳江北栁條長玉面城中女金鞍塞上裝長
兄游俠子夫婿孝亷郎夾轂休相問持手慎所防
　　俠客
南山北山射封狐白馬如飛呼韓盧日暮觧鞍招酒伴
腰間脱下金僕姑
　　白鵠篇送顧五
翩翩雙白鵠乃從何方來千里一返顧萬里一徘徊不
見王子喬飛鳴有餘哀棲托瀟湘渚毛羽何摧頽饑乏
琅玕食凡鳥長相猜願得同心侣聯翮舞瑶臺徙倚瓊
樹間囘首謝塵埃
　　擬古送顧李狂遊襄陽二首
青春駕言邁江蘺冒青英呉㑹有狂且遠託高陽生丈
夫抱竒志豈同兒女行近情恐不任逺懐為物嬰南國
無伯桃東海少田横結交古道䘮感激何時平
白日照郊墟晨風悽中懐為子具樽酒中懐良不開翩
翩孤飛鴻長鳴向我哀執手漢水上念子何時歸生當
崇令徳死即欣泉臺
　　將之呉越别秦中知已
寒亭嫋嫋紫蘭枝曲池兩兩鴛鴦羽鴛鴦飛去蘭池空
青山一别隔千里秦娥抱瑟歌陽春金尊緑酒照離人
酒清絃正苦腸斷不堪聞我有相思曲歌竟恐憂君明
朝又向東呉去含情結思滿秦雲
　　孤鶴篇贈李山人
瑶臺有孤鶴逺下玉山岑厭兹惡木枝結巢珠樹林飢
食青琅玕刷羽揚孤音仙人王子喬邂逅論素心攜手
白雲間相知一何深觧攜在斯湏相憶祗鳴琴
　　秋夜鵝池侍宴應教
車馬荒村夜流螢水面多野雲停几席江月引笙歌樽
湛淮南酒池添道士鵞白頭慙授簡休問賦如何
　　薊門
桑柘兵殘後人家夕照中天秋沙鴈没月冷戍樓空選
將燕山北連營易水東城南餘戰地燐火夜深紅
　　春日野眺簡徐荆州
春問沙棠楫寒生杜若洲山雲巴子國江雨仲宣樓嵗
月餘華髪飄零隨白鷗誰憐能賦客劉表在荆州
　　紀南樂應教
沙市多新館章華餘舊臺細雲薰岸栁殘雪照江梅楚
舞花鈿麗呉歈寶瑟催清尊宜落日作賦子雲才
　　十二月還江陵草堂
昔别草堂在重來白髪新曉窓檠自短夜雨榻猶陳猿
鶴識吟客琴尊宜故人梅花還共笑不厭野夫貧
　　村居秋夜即事二首
豐草隨鳩杖長林自鶡冠竹風輕嫋嫋花露白團團秋
晚雕胡飯夜凉芋栗盤兒童温笑語來去問加飡
樹宻多棲鳥池深足躍魚江雲輕葛冷山月小堂虚寒
竹依闌砌秋雲映石渠流螢何意思故故遶琴書
　　新春堂成寄懐所知
老去還杯酒春來自草堂揮金曽有志煮石竟無方岸
水浮鸂鶒林花宿麝香故人江漢少念子意何長
　　秋日江村寄懐顧五
水白魚蝦市天青鸛鶴林露華浥細草秋氣凈遥岑子
夜呉門調幽蘭楚客心相思渺何許日暮大江深
　　鵞池留客
園果風還落草蟲鳴不休竹深高閣冷花宻小亭幽白
幘留雲鶴青藜狎水鷗一尊同客醉不用典呉鈎
　　瑶琴怨
秋風嫋嫋石蘭長楚姬拭淚紅巾芳蒼梧帝子去不返
空留瑶瑟泛瀟湘
　　江樓對月懐鄭汝推
霜楓摇落早猿啼愁對澄江送夕暉明月樓寒人不見
相思千里楚雲飛
　　過夷齊祠寄别襄垣殿下
春蕨生兮依依春薇秀兮菲菲悵逺人兮㷀獨慕公子
兮忘歸
雲揚兮南山河流兮潺湲懐王孫兮不見采薜荔兮烹
蘭
雲嫋嫋兮行春望帝子兮憂殷殷擥杜蘅兮河渚結荷
衣兮江濆
　　長平道中早發言懐
流目古戰塲白日驚飈馳蠨蛸掛虚牖寒𤓰蔓枯籬𤣥
蟬傷白露青莎被修池佳人理紈素行子心傷悲童僕
嚴晨駕駕言渉丹湄羇旅寡良儔麗澤當依誰誰為黄
雀吟還歌猛虎詞利劍恒在腕壯心安所期流景不可
駐沉嘆將何為欲學騰化術松子乆吾欺人生貴適志
知命復何疑
　　逺别離
我出雪溪來梅花落湘楚湘娥忽而笑留宿鴛鴦浦鴛
鴦浦寒月照沙兩情歡極生悲嗟泠泠逝水送月落夜
長起坐歌蘭花
　　留别榆關知已
促駕逺行邁迢迢事東遊紉蘭思楚澤結荷憶呉洲嶇
嶔遵恒麓迤邐凌燕陬所歴無停跡居然隘九州投志
在道義脱劍為誰酬念子宿昔交欲去復淹留
　　寓忠教真人山房
窈窕白雲谷春芝秀㡬華醉吟滄海月笑弄淥江霞丹
竈開仙館瑶城輔帝家何年騎白鶴萬里覓雲槎
　　送嘉禾張山人徴伯遊大梁
芳草年年綠浮雲日日征兵戈遊子意桑柘故園情賣
賦金何有著書名未成時無魏公子誰復重侯嬴
　　宋中送客歸襄陽
相送夷門道重過古驛亭南行春草綠一望晚山青鄉
夢梁臺雨羊裘漢客星鹿門今可問花月正㝠㝠
　　伊闕
岸坼臨無地崖縣欲堕空松門雙鳥下蘿徑野泉通禹
廟荒垣裏河流砥柱中樵歌起林末似覓飲牛翁
　　春日登鈞州西臺思登洲兄
晴沙初度鴈春樹早聞猿野店人烟少孤村霜露繁年
華餘白髪棣蕚逺青尊故國河山北幽懐難具論
　　戊午杪秋示義兒鯨
天地羇愁客江山去住人悲凉十載事漂泊一綸巾此
日知吾老他鄉獨爾親圖南未可料空負故山春
　　鈞州除夕
栢酒消寒色燈花坐夜分醉題招隠賦懶草送窮文春
夢周南客鄉心冀北雲緱山有仙子吹篴靜中聞
　　贈李棗强
泉石元同調辭官㡬嵗華鋤雲開藥圃看月到僧家詩
敵雙峰逈門從五栁遮秋蘭自可佩何必問丹砂
　　秋夜獨坐詠懐
露洒青梧濕天寒鴻鴈鳴星雲摇海戌砧杵動山城乆
客三秋夢懐人獨夜情故鄉𣺌何許華髪嵗殘生
　　荆州雜詩六首
選勝樓居好慿高發興竒江雲春自裊山月夜相宜頭
白還詞賦身閒且嵗時滄洲吾道在花鳥莫深期
寒渚依鳬鴈春城自薜蘿登高初擬賦望極欲悲歌落
日燕京逺浮雲楚徼多一尊饒桂醑何處弔湘娥
流落燕州日踈狂楚國身無金難作客多病况逢春白
髪猶公道清尊不負人相逢無狗監投䇿莫干秦
惆悵荆州牧新詩此見招渚花無落日岸水接平潮寒
雨沾琴岳春風試洞簫盤雲雙白鶴似欲待王喬
問藥過城府兒童晚未回雲深宋玉宅雪暗楚王臺花
發春猶淺樓高賦轉哀家家湘酒緑誰為一尊開
水呈滄海賦山送白雲篇浩𣺌鵬腰客虚無鶴背仙清
樽隨世計芳樹自流年閉閣吾將老何人問草𤣥
　　雪夜期顧山人不至
凍合漁樵路扁舟夜不來江頭寒鴈滅城上饑烏哀寥
落尋仙客飄零作賦才明朝風日好花下且深杯
　　荆南懐鄭汝推
吾憶鄭交甫清狂世共癡留金為結客買劍贈相知慷
慨呉公子悲歌高漸離風塵淹此日頭白欲何為
　　送句呉豪士重遊大梁
魏王臺上草紛紛落日中原低暮雲匹馬浪遊孤劍在
酬恩誰説信陵君
汴水東流接大河曽經帝里問銅駝春風三月旗亭酒
落日夷門一放歌
沙塵風起晝㝠㝠二月黄河尚帶氷桑柘夕陽村店路
同誰走馬弔韓陵
　　白石歌送呉允升
渚宫楊栁春依依麥城宿雨朝雉飛南山白石何纍纍
逺道之人胡不歸我欲念之心苦悲
　　九日送張周二子
江漢逢詩侣雲霞送酒杯鳥飛巴子國水落楚王臺寶
劍知呉客瑶琴識越才昭丘誰更賦嫋嫋暮猿哀
　　送周文美還海上
與君非宿昔同病即相憐悽惻登樓賦悲凉説劍篇客
懐江路永鄉夢海雲邉遲暮身何有還留貰酒錢
　　送俞山人還漢陽
落日下平原秋林白露繁獨憐長路客棲託向誰門賣
賦金何有還家舌尚存劍歌空自苦江漢有芳蓀
　　贈呉門顧季狂
水落荆門晚風凉嵗欲徂且隨梁苑客好著羽陵書天
地終懐玉江山未卜居何時結蘿薜同釣漢川魚
　　書西園水亭
夜合含香發春蒲出水齊年華隨短鬢客計逐幽棲山
鶻窺人落江雲拂户低桃花迷處所錯認武陵溪
　　早起
臨水慙魚樂瞻雲憶所欽匣中惟寶劍世上羡黄金留
滯防人面凄其損客心春來毎起早蘭澤一長吟
　　贈賣藥焦老善奕
龎眉七十强高卧水雲鄉還賣修琴藥常餘養鶴糧橘
中無俗著肘後有僊方我亦飡霞客金華訪牧羊
　　再贈顧逸人
呉門豪客美且都十年負劍遊嵩廬黄金百鎰俱散盡
方衫皁帽行長途江陵帝子愛敬客旋遺裘馬驅騎奴
花前醉草三都賦肘後常懸五嶽圖轉眼看天爾何有
回頭大笑滄洲孤而今恐有聊城急還留一隻金僕姑
　　上元夜走筆戯簡呈忠教主人
蒲萄釀瑪瑙鍾小姬裙學石榴紅任教刻漏咽銅龍江
陵帝子醉春風醉春風樂復樂月下行來花下酌一時
枚馬俱升堂君平簾下何寂寞
　　沙津樂
二月沙津江水平呉船楚榜棹歌行高樓夾岸饒商估
小妓街頭鬻唱聲
　　贈㑹稽劉世儒
劉生多氣岸負劍逺行遊落日三湘酒烟花七貴樓右
軍白羽扇季子黑貂裘我亦淮南客因逢桂樹留
　　贈東巖主人
東巖主人東巖棲巖花開徧巖東西有時自抱一斗酒
醉約山翁弄玉溪
　　己未三月寄李逸人
天涯流落客嵗暮欲何之風雪主人少山村童僕飢已
敦寶劍諾誰賦白駒詩季子裘雖敝終看佩印時
　　再送張逸人
燒藥頻留火讀書只閉關半生為北客萬里一南冠潁
水春來别呉山夢裏看明年又秋草張翰㡬時還
　　貽上黨程户矦
擊筑醉燕市躍馬佩呉鈎白玉酬歌笑黄金散故侯舉
鞭辭府長揮手謝時流願斬單于首為君雪國讎
　　少年行
誰家年少羽林郎寶馬金鞭從武皇新賜腰間白羽箭
尋常射殺左賢王
　　逺遊
紅顔辭舊國華髪尚羇人軒冕非吾願風塵老此身梁
鴻五噫發子建七哀頻𤣥閣年年閉花林只舊春
　　秋日上黨道中懐故鄉知舊
白髪生青鏡黄花吐素秋家書無鴈足客路一羊裘海
燕辭鄉社山猿傍酒樓誰堪囘首處千里暮雲稠
　　再示鯨
客夢苦難成嗚雞又及晨燕鴻驚嵗晚越鳥對愁新九
月催寒葉孤琴伴旅人相看正牢落非爾復誰親
　　越溪女
越溪素足女婉笑青眉揚泛水采芙蓉歸來衣更香
　　山樓秋夜有所懐
旅宿燕關暮天寒霜葉稀凉風生夜榻客淚下秋衣路
逺鄉雲斷山深邉草肥堪悽珠樹鶴何日故林飛
　　晚歸山寺二首
月凈花林僻琴清竹院閒幽蘭芳短砌獨鶴下空山鳥
道排雲入松門映雪關兒童夜歸去採得紫芝還
鶴懶眠白石雲深護紫芝僧閒飜貝葉月冷浸蓮池鷲
嶺秋尋徧虎溪夜度遲梅花伴成夢霜色澹孤帷
　　感懐呈劉五
劍騎任飄零天涯作客星年華雙白鬢秋夢一浮萍返
老尋丹訣怡情誦鶴經故人劉季子相對眼能青
　　長安僧舍
種竹青門外分花杜曲邉關雲一以卧隴月㡬廻圓曉
夢悲鄉樹秋風滿嶽蓮囊空金錯冷時誦馬蹄篇
　　南遊别山東知已
池浸芙蓉月堂含松葉烟搴衣坐白石隔竹弄幽泉客
子𤣥洲夢佳人窈窕篇相思隔雲海秋滿木蘭船
　　遠遊
寥落悲歌客含蘭遲美人湘雲迷五嶺關月度三秦駕
鶴行呉市停車賦洛神倦遊思卧海垂老釣𤣥津
　　春日尋李錬師
野田榮卉木春水抱僊家樹暖遊蜂狎風輕舞燕斜閒
門通小徑高栁映明霞日宴山中客開關掃落花
　　晉陽山中元日
野老憐時序壺漿慰客情春盤鄰女送曉樹隴禽鳴寒
塢驚花色窮邉聼角聲他鄉逢一笑更覺旅魂驚
　　春日遊太原黄岩寺
拂衣坐磐石度水聽踈鐘古殿依巖碧山花拂砌紅晴
峰輝旭日春燕浴條風欲共巢松客安禪老化宫
　　秋日登李仲培山樓二首
地僻雲侵榻簾踈風滿樓霜寒籬菊晚鴈度渚蓮秋滿
篋新詩草横磯舊釣舟清尊隨處醉萬事付江鷗
零落十年客迢遥百尺樓霜寒龍塞晚風急鴈門秋獨
戌三家市長河一夜舟村沽還可醉相對有雙鷗
　　春日發上黨游洛别劉五
晨發上黨路行行漳水湄計程梁路逺囘首晉雲遲抱
玉豈求識含蘭欲待誰高樓倘引望花月兩相思
　　五雲洞
洞裏仙人去不歸洞口碧桃秋自肥石壇露滴松花冷
夜深山鬼薜蘿衣
　　醉中偶興
春酒壺中爛似霞青童學煉白硃砂醉來起舞松庭月
三嗅臨風玉樹花
　　擬宫中行樂詞四首
小紅亭子白闌干入道宫娥玉作冠袖出青梅彈鸂鶒
銀瓶滿注蔗漿寒
碧殿春深瑶草肥美人對月舞羅衣夜來不作青鸞夢
化作彩雲何處飛
玉輦春遊夜未央紫衣侍史謾焚香黄金鎻合鴛鴦殿
無限春風到海棠
琉璃硯水黄金瓶十様鸞箋寫道經太乙紫壇朝帝罷
蕋珠深殿彩花馨
　　自君之出矣二首
自君之出矣棄妾漁陽西不及野田雀雙飛還雙棲
自君之出矣腸中車輪轉欲向夢中尋路長春夢短
　　竹枝詞三首
行行長干里采采春田花郎君相問訊大樹是儂家
小姑茜紅衫大姑鬱金裙把手促儂去兩兩拜湘君
妾居揚子津郎在清江浦一自與郎别十日五風雨
　　贈栢谷山人
窈窕栢谷原中有食栢客不笑亦不語徃來無行跡
　　野菊
野菊多幽姿含香待誰發落英我欲飡芳心無遽歇
　　老僧
手中撚著白菩提拄杖過頭眉下垂石上曬經茶未熟
花間童子進雙梨
　　春郊即事
春風嫋嫋夕陽西芳草菲菲楊栁堤行盡溪山有茆屋
青林深處一鳩啼
　　宫詞
自從十五畫雙眉記得新裁白苧詞袖裏青梅大如豆
石榴枝上打黄鸝
　　俠客
躍馬青門道酣歌擊玉壺腰間藏匕首談笑入秦都
　　嬿婉誰家女
嬿婉誰家女搴荷戯芳渚薄笑三春暉揚眉千仞羽懐
中連城珠皎皎為誰許可人期不來日暮徒延佇
　　南遊留别劉元和
東風習習芳草柔欲去不去情悠悠贈劍何年刻玉字
對君一笑説滄洲肯教白髪悲春晚乍可黄金買笑愁
此日别離那可道相思長遶晉山頭
　　别劉五高秀才遊洛陽
春風嫋嫋桃花開客館飛飛燕子來遊子一朝辭此去
故人千里夢頻廻上黨小姬白苧舞蘭陵美酒黄金罍
與君共把接䍦倒風流不數洛陽才
　　蕩子婦
妾家高樓艷陽春花枝栁條兩鮮新花笑栁條空嫋嫋
不能綰繫蕩心人花容隨貌改栁葉上眉顰惟憂葉落
花飛盡敲碎氷壺歌彩雲
　　聞京東有警
暮雨催秋館長風冷菊枝坐中蛩窣窣燈下鬢絲絲四
海尋戈日百年為客時燕山新戰後鄉信到應遲
　　江亭對雨有所懐
輕烟一帶起蘋洲日暮澄江送客愁細雨黄花何限泪思
君一夜楚雲秋
　　飲王太史山莊
郢上文章伯山中太史家養年常種藥閒日但修花竹
澗明秋水松林落晚霞兒童憐醉客瀹鼎夜烹茶
　　書王侍御山房
雲白山青柱史居茅堂滿貯玉函書鹿車暇日攜閒客
半畆清塘自網魚
　　韓山
采秀來韓山韓山石崔巍不見韓衆鹿滿山秋雲飛
　　逺遊二首
浩浩中天立如何是丈夫乗槎湏逺去不買水精奴
廓落孤雲合英雄一劍知欲尋龍伯國濯理舊竿絲
　　芙蓉篇贈西安黄孝亷
曄曄芙蓉花盈盈濯緑水素影漾清漪佳人乃相似肎
學中園栁漫逐春風起願為並蒂花託根碧池裏我本
燕狂人而來偶君子匣中有寶書礌礌心相許日暮望
高樓含情不得語笑弄黄金璫願言酬知已努力揚高
翮名成訪緑沚
　　遊王氏郭北山樓
徑草連村合山樓帶郭横開尊招野客倚樹聼流鶯露
自花間滴雲從石上生㡬廻漁篴響素月嶺頭明
　　九日寄懐劉經府
江海十年夢關山萬里情悲歌憐宋玉談笑憶公榮目
逐秦雲斷愁隨越鳥生北園松菊好今夕共誰行
　　早春登鈞州西臺簡黨中丞
汝陽春色望中來詞客長吟重自哀身世百年宜對酒
家山千里且登臺寒雲細草鴈初至斜日孤城花自開
白髪中丞能好事仲宣流落㡬時廻
　　秋日登黄鶴樓懐劉四皐
黄鶴樓前江水流故人何處木蘭舟雙雙燕子南飛去
瑟瑟蘆花鐡篴秋
　　贈五嶽山人
上國有一士被褐日來徃口誦南華篇心存出霞想提
攜赤松徒五嶽恣竒賞調弄農皇琴和彼流泉響赤水
覓𤣥珠窮神寄象罔
　　寄懐唐子瑞
蕭寺秋湥冷石門山人寥落卧松雲黄花芳砌臨風㸔
𤣥鶴鳴臯傍曉聞楚醴醉來空作客商芝歌罷正思君
何時彩筆開緗帙花下鳴琴共夕曛
　　寓北固山漫興
自翦朱霞補白袍倚天還誦碧雲謠山前流水萬里去
石上長松百尺髙清磬時聞𤣥圃玉洞簫新斸拂天梢
采蘭踏破春江月笑弄銀鈎戱紫鼇
　　春夜園亭小集
春夜弄琴拂落花滿壺春酒煮春霞醉倚瓊奴問其夜
笑指花梢月未斜
　　江上尋張鍊師
隔松聞桂杵玉粒搗𤣥霜水月明(一作/鳴)笙鶴江雲冷石
堂
　　山中夜月送客
松裏夜禽聲關關松上女蘿垂石闌天風吹衣月皎皎
紫芝歌罷僊翁還
　　春日同四勿王孫遊兖東蘭若
四勿主人王之孫春寒喚客倒清尊梅花照眼歡意發
酒未到口詩脾温野鶩無心還可意山鬼多伎何足論
高歌一曲明月上醉後不聞僧敲門
　　僊堂山
赤足僊人跨白鹿道逢授我東華籙山下緋桃三百顆
食了還向瑶臺宿
　　燒藥
笑歌山鳥外飄思海雲孤袖出金鵞蕋燒藥許松奴
　　遊長慶觀
古殿依巖立平橋䇿馬登抱琴尋郢客得句寄山僧杖
外雲霞度坐中芳草艿荆門秋水淨旅鴈下江陵
　　宿鄭氏園亭懐白石山人
雲泉滿谷碧桃肥白石山人去未歸春至不知芳草緑
月明松下鶴雙飛
　　贈東隅逸人
東隅老人能養拙春來釀酒摘松葉有時半醉臨風前
獨抱瑶琴嘯海月
　　登文星臺
春酒百壺春日開東風扶我上文臺乾坤無處著雙眼
祗對雲山舒壯懐
　　醉中書長安酒樓
黄鶴還來舞醉鄉調歌不用紫雲娘一瓢連月揮春甕
大醉長安㡬百塲
　　冬夜宿三清閣三首
紅雲長遶玉皇家爐裏丹成結紫霞琴冷月明孤鶴怨
氷壺昨夜浸梅花
道人不觧塵機事愛訪吹笙騎鶴僊歌罷紫芝雲外落
一鈎梅月映氷絃
遥看玉雪灑長天隔匣飛光寶劍寒江月山雲頻有約
先生歸去著黄冠
　　别友歸山中
杖挑一束青囊書走向山中覓雲蕨何處幽人深憶君
白猿霞外嘯蘿月
　　贈方士
無何老人懸玉壺揮雲笑月出蒼梧袖裏丹砂三百顆
時化黄金入酒壚
　　出門行
山有雲水有瀾壯士出門彈危冠抱劍羞歌易水寒一
朝笑觧盤龍帶十年零落黄金鐶惟遺雙寶珠憂來不
忍看願采金光草令人駐朱顔
　　太暉觀晚眺
霞月生西嶺秋雲澹暮山鳥啼僊閣近花落羽人閒白
髪非生事黄金豈駐顔孤懐猶未愜長嘯下松關
　　小築
杖屨秋來健山林老去偏野花踈短砌木葉滿平田鷄
犬夕陽盡人家橘柚連江深寒小築棲泊自年年
　　荆州公餽酒
菱葉青青水荇齊遶籬黄蝶菜苖肥夕陽誰送山人醉
坐看兒童跨犢歸
秋風嫋嫋熟黄梁池上鵞肥酒更香醉裏不妨學楚語
竹枝歌好和漁郎
　　八月十三夜郡樓宴集
高樓落日秋㝠㝠西風吹送燕鴻聲半江杳靄月初上
萬壑虚無雲自生拊檻欲窺白兎藥持杯空復紫芝情
誰家今夜横長笛楊栁折殘怨未平
　　沙津送林孝亷還白下
為送王孫去踟蹰芳草邉鶯啼娃妓館花拂孝亷船易
醉金陵酒長歌寶劍篇相思重廻首郢樹隔風烟
　　雨中烹雞有作
避地豈真隠謀生未有方晨烟熟雞黍墟里澹柴桑雨
過豆花赤風高柿葉黄鄰家不相識何處覓壺觴
　　十五夜郡齋小集
校書罷芸閣移尊趂晚衙莓苔宜小簟蠟燭隠輕紗稚
子能馴鴿翻堦啄落花㣲風坐醒酒明月共分𤓰
　　宿郡齋
燭盡憐紅影詩成掉白頭呉歌小榻夜楚雨虚堂秋殘
夢醒餘瀝輕寒仗敝裘鮒魚甘涸轍吾亦笑莊周
　　妓館送人還金陵
楚水湘雲桂樹秋黄金未盡大刀頭西風謾薄班姬扇
南浦愁看燕子樓雞塞夢廻憐玉佩龍關月冷憶貂裘
明年郢上還芳草夾岸桃花好泛舟
　　江閣晚望呈荆州公
㡬處蒹葭連岸白數村烟火隔江明無家自合依劉表
有賦誰能薦長卿巫峽去帆江樹隠衡陽歸鴈暮雲平
黄金已盡還為客湘漢長歌萬古情
　　九日集楚雄樓懐舊
沱水燕關憶壯遊短衣孤劍老荆州天涯縱酒逢青眼
馬上看楓掉白頭日暮饑烏還遶樹烟寒古堞自深秋
江空鴻鴈無消息千里相思月滿樓
　　集郡樓感賦
客計蕭條白髪生江山去住一鷗輕山雲漠漠長含雨
江草萋萋空復情楚老已忘白雪調巴童還觧踏歌聲
猶憐顦顇飡英者落日登樓賦未成
　　乆雨
秋作田家苦黄粱夜自舂衡茅難乆雨桑柘易凄風懶
織從新婦荒鋤教小童詩成還獨笑天地一衰翁
　　秋日過羅道士山房
自煮胡麻飯看松閉石關緑芝眉宇古白鳥道身閒劍
秘屠龍術囊探伏虎丹不湏擇地隠隨處是青山
　　九月七日龍山感賦簡蘇郡丞
殘日凋山葉凉雲脆渚芹空憐黄菊酒不醉白頭人秋
水還堪賦高臺易愴神去來隨老馬踈散任吾真
　　郡東㕔晏坐
晝刻分香短風簾簇影移天清聞堕羽院靜見遊絲徃
事閒堪憶長貧老不疑黄金未可就瀛海竟難期
　
　
　
　
　
　
　
　
　
　
　
　
　
　
　
　宋布衣集巻二
欽定四庫全書
　宋布衣集巻三
　　　　　　　　　　　　明　宋登春　撰
　　池中雁
林卧寡儔侣振褐臨清池露彩集蕙草霜華變青滋翩
彼隨陽鳥唼藻戲漣漪返顧患人指廻翔稻糧羈㝠㝠
逞長羽繒繳何由施伊子敦孤性帶索終棲遲藜藿豈
滿腹百年厭饑劬物嬰因住念逹生焉悵而
　　冬夜宿郡齋
空齋少物役獨夜有餘清栢子堦前落梅花笛裏生豈
須山櫟壽徒結畹蘭情明日鵞池上看雲還濯纓
　　人日寄所知
落莫江村裏偏憐物候新百年長作客此日愧為人薄
俗存身計殘生隨世因楚蘭漸堪把采采寄情親
　　洞庭送徐使君投劾東歸
秋來為客易沾巾又向瀟湘送逐臣煙草斷雲横楚塞
夕陽落雁度江津天涯白髪無知已湖上青山有故人
回首呉關空悵望何年滄海共垂綸
　　自沙津江行舟次岳陽送徐使君
漠漠晴沙江水流搴衣同上木蘭舟白蘋風起洞庭暮
碧樹雲横楚塞秋羇客懐鄉何限泪孤臣去國不堪愁
夕陽帆影臨空盡誰念天涯獨倚樓
　　同句呉周秀才登岳陽樓雨中望君山作
乆客知呉語高樓自楚歌青山浮水面白鳥没煙蘿仙
去蒼梧逺雲生天岳多鄉闗眇何許日暮洞庭波
　　巴陵别徐使君歸荆州邸舍
日暮尋江渡凉風滿白蘋歸來應寂寞臨别更情親孤
劍三秋夢扁舟萬里身著書滄海上還著舊綸巾
　　石首阻風寄懐徐刺史
别後相思夢屢真秋來誰寄短書頻孤舟風雨偏愁客
萬里江湘對逐臣莊舄苦吟終適越仲宣欲賦未歸秦
十年零落黄金盡一夜長歌獨愴神
　　石首江阻風雨舟中夜坐懐荆州公
八月悲風生翛翛鴻雁鳴白頭多病日黄葉此山城細
雨孤帆落長江獨夜情遥傳一掬涙洒向楚臣纓
　　自公安縣夜歸鵞池莊風雨驟至有作
候雁迷寒渚昏鴉集驛亭故人江上别風雨返柴荆楚
些秋能賦巴歈夜懶聽蓬窓小兒女相待一燈青
　　九月三日方别駕攜酒殽見過因懐徐荆州
客淚秋能下人情老自知塞寒鴻雁早江暖鞠華遲對
酒憐呉語聞歌憶楚辭明年誰更健重把紫萸枝
　　再送俞山人遊黄岡兼訊袁郡丞
昔别在何處今看白髪新無錢愁滯客多術耻謀身錦
瑟悲燕士幽蘭憶楚臣相思有書札時寄草堂人
　　聞徐使君留滯漢陽寄贈
道直謫官蚤扁舟何去遲秋深縱酒後家逺寄書時悽
斷秦雲色悲凉越鳥枝漢陽江樹晚摇落對相思
　　春日尋楊山人因過賀將軍園二首
空谷春將賦幽人獨可尋風香紅藥近鳥語緑蘿深一
笑緣巴調三年學楚唫童扶還杖䇿隨意步華林
茅屋斜臨水石闌曲拂衣松深鶴子冷花近藥苖肥老
去詩猶健春來酒不違欲尋江路去竹下有柴扉
　　曹中丞以新詩見遺雪中書此簡答
凍雀飛還去空房祗欲眠高雲斷楚塞大雪滿江天竹
葉春仍緑梅花寒可憐歸來曹執法時寄短長篇
　　江村寒食
白鳥忘機乆青山吾道存興來從杖屨老去愛雞豚楊
栁橋邉過桃華江上村童兒沽酒至風雨閉柴門
　　寒食西郊望八嶺山作
寒食孤村飰春山逺寺鐘登臨風候異祭掃嵗時同芳
樹諸王墓浮雲舊楚宫天涯對衰鬢寂寞意無窮
　　春日陪曺中丞飲城北莊晚至東湖草堂野望感賦
芳草春初折遊絲晚正繁漁樵楊栁岸雞犬野棠村悵
望荆門路悽迷楚客魂酬恩留寶劍還愛趙平原
　　春日閒居
青山歌伐木白首賦閒居鴻雁春能至梅花寒更踈繭
絲從婦織菜甲教兒鋤日莫北窓下尊中幸不虚
　　秋晚江上書懐
一望家園一惘然湘雲易水共長天山中薜荔日蕭索
江上芙蓉秋可憐楚些獨唫長下涙燕鴻又過記殘年
黄金臺上無名字醉後還謌寶劍篇
　　秋日登唫覽樓
逺客不宜秋况登江上樓心隨胡雁没身為楚雲留漢
廣饒菰米湘清聚白鷗寒砧何處發落日動鄉愁
　　秋日聞曹中丞東湖莊堂樓初築以詩奉贈
雲霞江色晚楚客意何如金散身無累才高世共踈開
門聞鳥雀落日見樵漁𤣥閣還應閉白頭長著書
　　寄嘉定徐刺史
柴荆烏鵲定風葉正蕭蕭落日清江上懐人滄海遥年
華隨杖屨生事寄漁樵楚客銷魂處秋來誰為招
　　八月十四夜憶徐刺史
桂華初發小堂東綠芷紅蘭别一藂翡翠屏前秋寂寞
芙蓉塘外月朦朧寶書玉笈為誰隠雲錦霞箋還自封
鴻雁不來秋又晚故人聞已到江東
　　秋夜
天秋鴻雁來夜寒桂華落空館復相思清飈振藂薄
　　秋日鵞池莊與故人王惟材閒酌
秋水浮田葉凉風吹稻花白衣燕客醉紅樹楚人家翡
翠鳴魚筍鴛鴦立釣車鵞池堪避地與爾種胡麻
　　江陵遇同鄉王惟材
末路誰相問無家我獨親他鄉今接袂童稚昔為鄰江
海飄零客風塵淪落人十年俱白首笑此夢遊身
　　雨中呈王郎
黄金臺下見君顔今日蕭條入楚關一顧那知添白髪
十年何事老青山鄉愁多在煙雲外客思偏生風雨間
我已無家問消息開畦種藥不須還
　　夏日攜王惟材陪曹公飲城東湖亭
漠漠林塘五月寒主人長日竹皮冠酒爐茶竈從兒理
菜圃𤓰田引客看老去坐忘青瑣夢歸來囊貯紫金丹
鵞池道者頻相訪笑索村醪苜蓿盤
　　俠客
賭擲賽劉琨家奴過孟賁千金不肯顧一劍為酬恩趙
瑟停凰柱燕姬促象尊平生􁏣段馬羞入孟嘗門
　　與王惟材夜坐話舊
醉謌燕市笑顔紅十載離家似夢中聞説存亡重悽惻
對君何必嘆飄蓬
　　閉門
庭梅横似畫籬菊綴如錢閉户琴書客翻悲草木年黄
金無藥物白髪滿顱顛花徑從兒掃誰來問尚𤣥
　　秋日待家書不至感賦此詩
澤國寒風木葉稀悲謌昨夜賦無衣自添白髪年華異
用盡黄金生事㣲易水似憐湘月逺燕鴻還其楚雲飛
魚書錦字無消息秋草閒門又夕暉
　　八月十四夜遊太暉觀呈忠教真人
碧天高處是三清金作樓䑓玉作城白鹿僊人秋弄笛
青牛道士夜吹笙驚殘鶴夢江雲冷幻出松隂海月明
欲寫隂符寄幽事山中老子有書迎
　　同郡葢子材寄示文稿作此簡答
萬金散盡一身輕白首為儒掉臂行郢里誰傳春雪調
楚山應繋薜蘿情自知未上干秦䇿肯信歸來感婦迎
却笑文章憎命逹十年猶在魯諸生
　　登岳陽樓
呉楚江山闊巴陵水國遥江流分九𣲖山勢控三苖卉
服通州里蠻方翊聖朝毎希常道泰飲啄老漁樵
　　芳樹
金井梧桐樹碧枝華葉芳月明移翠影風細吐清香共
惜三春色誰憐九月霜閨中有少婦嵗嵗憶遼陽
　　寄嘉定徐二刺史
豪華猶六代勝事在呉門緑樹湖邉寺紅雲海上村桑
麻常夜緝橘柚向秋繁拂袖還鄉日應憐松菊存
　　贈廬岳僧
何日别東林浮杯夢澤深雲山隨去住水月即禪心鉢
潤龍將見衣殘珠未沉行蹤遍五岳留偈待知音
　　秋日鵞池晝卧
卑棲佚老日高枕物華年橘柚垂茅屋菰蒲間渚田意
中人不見事外客孤眠習靜𦕈身世長唫秋水篇
　　八月十三夜
江月滿江城客愁何處生殘蛩依砌響新雁與雲平露
重楸梧白天寒松桂清弟兄在萬里此夕各含情
　　江夏舟中值元日
乗舲下呉㑹寒日水増波江路魚蝦美山城橘柚多維
舟燕客醉倚棹楚童謌明發漢陽去相思奈若何
　　經彭澤縣舟次小孤山阻雨
山塞分呉楚山城辨土風人煙澤國異春色故鄉同曉
飯孤山下輕帆細雨中檣烏飛自去詩罷意無窮
　　蕪湖沙洲阻淺
草樹山頭驛雲霞江口村葦人驚虎跡舟子記潮痕欲
買呉姬酒能招楚客魂長波浩無際目極更何言
　　春日寓徐公西園
笋出過闌見桃香度水聞樹深連海色洞午散江雲石
上抛書卷花間數鶴羣春愁如碧草隨處亂紛紛
　　海上寒食
風雨臨寒食偏驚流浪情梅花鄉信逺芳草客愁生青
眼故人少白頭世事輕還餘一尊酒東海弔田横
　　蘇臺覽古
呉王昔日好呉鈎義士三千盡列侯覇業巳隨雲北散
雄圖空復水東流荒臺寂寂漁樵路故壘蕭蕭草樹秋
惟有館娃宫裏曲至今謌向采菱舟
　　夜泊長橋
落日長橋外維舟竹嶼孤春潮不滿㟁江鳥下平蕪負
笈終歸楚尋山且在呉自傷漂泊意深夜醉嘑盧
　　春日飲唐山人竹園
蝴蝶滿園春日晴桃花梨花飛素馨千竿萬竿何菁菁
時時風雨聞秋聲淇園闊節不足數渭川緑玉難為稱
爾莫斸為化龍杖虚勞萬里升天行爾莫截竹學鳯笙
拘牽衆樂相和鳴飾金綴玉非本性不如抱籜全爾精
高陽徒籜冠生引觴大嚼無俗情其如晉代竹林彦枕
麯眠糟損性靈却怪王猷多傲世入門先問主人名
　　雪後
石徑留氷雪松門鎻薜蘿地幽身自得機息鳥常過芳
草春愁少梅花客醉多竹枝辭更好還愛楚人謌
　　賞雪侍讌應教
狐白暖䝉茸當謌集上公春藏金屋裏僊隠玉壺中送
酒青樓妓焚香白玉童錦屏寒不入只許隔簾攏
　　楚中送僧還嵋山隠居
半偈曾聞法虚空無住心楚雲飛錫去巴水渡杯深一
室寄何處千峰獨可尋有身縁未了此别日長唫
　　送洪都道士
霞外尋真侣山中問赤松僊壇花雨凈石鼎緑苔封坐
煉金光草行持九節笻聞師還舊隠何日得相從
　　送王生西遊
雪裏荆門道愁中漢水春三湘曾滯客萬里欲歸身獻
賦還過楚談兵莫入秦自傷流浪乆偏惜逺遊人
　　春辭二首
南浦誰家薦綠蘋野棠又發楚山春滿城芳草煙和雨
江燕飛來似識人
廣陌青樓楊栁新鶯花時節可憐人至今漢上多遊女
笑折踈麻贈所親
　　春隂
竹裏松間石徑斜春雲長遶野人家幽窓睡覺鳥聲響
童子開關掃落花
　　江陵送王惟材還趙郡
湘臯煙草洞庭雲此地逢君又送君趙瑟悲凉那可問
楚謌悽斷不堪聞遥山對酒春將暮臨水扳花日未曛
顦顇形容獨歸去江樓細雨歎離羣
　　踏青楊栁洲
驊騮蹀躞上芳洲楊栁青青楚水流日暮東風摇百草
不知何處是昭丘
　　遼府贈楊山人
故鄉因别乆逆旅有新知弔古過燕市哀謌同漸離楚
筵分醴後蜀肆下簾時欲就百錢卜長貧老不疑
　　贈薛郎
畫史風流數薛郎竹間茅屋對瀟湘牀頭金盡還沽酒
愛學呉歈和楚狂
　　夏日陪葛刺史胡少府呂尹汪三山人飲曹公東
　　　湖水亭
竹裏逢僊尉花間隠使車圍棋臨水檻把酒看㳺魚黄
鳥鳴深栁青荷覆小渠物情忻自遂而我樂何如
　　蘇州汪秀才見訪江陵草堂以詩貽之
漂泊江鄉老此身柴門長閉任家貧雲霄放鶴渾閒事
風雨看花又一春抱玉㡬年終獻楚懐書垂老莫干秦
昨朝憶其接輿醉竹下狂謌見性真
　　飲酒
城上秋風見薜蘿十年江客意如何酒腸方大黄金盡
世事纔知白髪多月冷却憐孤鶴怨天寒誰聼飯牛謌
平生還愛於陵子用拙為園老一蓑
　　秋興二首
蕉葉臨窓巻幽花向砌分楚童秋洗竹江鶴夜鳴雲地
僻應増嬾身潜不用文近來饒酒劵秋思更紛紛
江上形容老山中薜荔秋鶴鳴竹院靜狙嘯蓽門幽愛
樹収黄葉憐生洗白頭室無萊子婦誰共卧雲丘
　　江陵送王秉之
不恃金貂貴(山人乃武/弁之家)常縣韋布情當筵一諾重却敵
萬金輕慿堞哀王粲臨湘弔屈平還家留舌在少婦下
機迎
　　中秋夜月
蕭蕭風露寒耿耿客衣單螢火流花砌桐隂上井闌楚
雲常獨卧巴月共誰看身世何湏計生涯此籜冠
　　江陵送李梓老還蘇州
十載江陵共白頭楓橋橘酒憶蘇州此生見面應稀少
客淚因君灑素秋
　　破悶
煖老慿湘酒為園仗楚童風殘青荳架露滿菊花叢流
水十年事浮雲一病翁逹生還自古陶令不羞窮
　　承天寺再贈王秉之山人
貧賤論交日悽悽多苦顔井寒晨炊少室靜共僧閒囊
裏常留藥人前笑買山飄零王逸少海上㡬時還
　　樂圃園芙蓉鴛鴦菊竝開再呈呂尹二山人
明月芙蓉發秋風薜荔生謌從山鬼嘯劍任奚奴擎斸
地留殘藥休糧檢落英南枝有羇鳥同結越鄉情
　　楚童
白晳楚童清雙鬟挈酒瓶灌花晨汲井學字夜囊螢竹
院晴時掃柴門客去扄弱軀偏惜汝饑渇屢曽經
　　遼府草亭贈朱孔昭
平原門下似君稀猶着前春舊布衣况我不如君數倍
食魚何敢望輕肥
　　春還海上因贈嘉定王山人
雲度滄江冷花飛碧海春誰家無斗水涸轍有窮鱗自
笑投珠客猶憐泣玉人肻邀笙鶴侣共爾覓𤣥津
　　春日登荆州沙津觀音閣塔
墖院収花雨樓臺散佛香山青巴國近鳥白楚天長樹
色分衡岳江流入漢陽古來爭戰地誰是水雲鄉
　　江上逢羅鍊師因簡霞西道者
老去滄洲計春來湘水深白雲松子夢芳草楚臣心摇
蕩江邉興蕭條澤畔吟明霞如可掬不惜報知音
　　家兄曾學醫於鄭邦輔别十年鄭逝矣兄至江陵
　　　因感同泣下作是詩
兄弟悲遲暮燕關憶壯遊壺中仙客去肘後秘方留谷
口花仍發山陽笛更愁平生多感激淚灑白雲丘
　　重九前一日同王楊二山人飲胡將軍東郭草堂
栁下尋陶令籬邉問葛疆南山足芋栗東郭此茅堂萸
酒年年事菊花嵗嵗芳白頭還醉舞休笑野人狂
　　江陵送僧還蜀
煙樹寒雲楚水西殘瓢破衲獨行遲心無一事即相見
千里何湏嘆别離
　　少年行
少年恃意氣長醉酒家樓不倚金吾勢曽隨劇孟遊卧
山學劍術歴國揖諸侯白首無人識空悲易水秋
　　敝園夏日遣懐
壓架葡萄熟廵簷竹木清摇翻葵扇小欹側籜冠輕楚
俗原非怨燕謌空復情雲霞仙不就書劍老何成
　　同楊少通宿荆南驛館
孤亭明月冷踈館碧梧秋雁宿新沙㟁螢飛古驛樓短
謌多楚調永夜看呉鈎皎皎江關夢相縣萬里愁
　　江陵為仙居兄賦(並短/引)
　　　吾兄負氣沉欝形骸土木家無擔石之儲動以
　　　自得為之主不為人所羈縻雖啜𬞞飲水而絃
　　　謌晏如也
性踈非傲物懶慢竟何求身老兼多病他鄉况值秋衣
冠隨楚俗飲啄且荆州好似張平子曾無兒女憂
　　戊辰夏六月江陵大水
水氣迷津樹江聲駭市居川原那辨馬黎庻㡬為魚荆
楚年頻異沅湘老計踈近饒浮海興東下定何如
　　江陵草堂漫賦因憶楊少通
踈闊平生事支離遲莫年鄉關朔雁外客舍楚江邉酒
伴曽誰訪詩狂還自憐經過楊執㦸許寄買山錢
　　連日風雨驟生薄寒分甘哺孫賦詩自娯園𬞞時
　　　醪亦足養老
江城風雨夕茅屋短長唫歴歴秋花發翛翛落葉深老
慿孫暖眼客用酒寛心欲買羅含宅曾無作賦金
　　秋日小園雨後遣懐
性直難干謁時清媿賤貧江山雙草屨嵗月一綸巾秋
色梧桐老晴光橘柚新寥寥宋玉宅千古閉荆榛
　　九日即事
支枕茅簷下秋風正到時菊花開較晚鴻雁故來遲棲
託終何事行謌且杖藜百年非有道心跡豈無疑
　　中秋雨晴小園夕坐
老去雖躭酒秋來不費詩畦蔬新雨後茅屋晚晴時謔
浪還齊語蠻謌愛楚兒明朝多釀黍好待菊花期
　　遣懐
鶴髪還齊瑟鶉衣向楚人年豐兒女瘦家逺弟兄親懶
拙能堪事逢迎豈性真惟將詩送老更愛酒償貧
　　連日淹雨閉門伏枕新晴後適有諸貴過予茅茨
　　　沽酒以慰岑寂
乆雨祗宜睡朝來還閉門薄雲籠屋角旭日照籬根倚
杖行猶懶堆書坐欲翻不知秋草碧綿邈待王孫
　　雨後移竹小園漫賦
童僕幾時懶家貧願一金暄寒惟短褐風雨屢長唫江
濶秋生蚤城高霧隠深從來愛幽意移竹間花林
　　贈焦秀才
富貴宜年少何為長苦辛魯生原好禮郢客豈終貧琢
玉功須就凌雲氣益伸明年書再上應有下機人
　　沙津妓館送楊少通渡江南征
憐君能騎馬江漢未經過宦薄蠻方逺家貧童僕多朝
雲憐楚子桃扇贈韓娥萬里相思字祗應候薜蘿
　　秋夜訪承天寺二蜀僧論禪學
籜冠隨所適竹杖復行唫夜月青蓮宇秋風祇樹林根
塵迷至性詩酒涴禪心不學無生法其如老病侵
　　抱孫乞食市中
何室炊紅粟誰家共緑尊頻遊雙屨敝生計一瓢存任
爾呼牛馬隨予愛犬豚絶交書未上為客老荆門
　　叢竹洞
連竹分清影接籬捲洞圓叢疎風淅淅葉宻露涓涓搗
藥宜晨坐抛書向午眠誰知幽僻地自有野人天
　　對酒(樂/府)
自古推名飲而今不復疑少年當適意况我白頭時劍
説非良計酒謌多妙辭丹砂不可食畢竟爾何為
　　秋日野望(是年戊/辰大水)
聼鳥中林性看雲故國心地卑湘漢闊天逺洞庭深老
馬空知道窮猨豈擇林十年書劍客寂寞到如今
　　雨中遣悶
澤國秋雲重江城暮雨寒短衣為客慣長鋏向誰彈宻
竹藏幽徑深松著小冠渚芹亦可薦何惜老荆蠻
　　九日同仙居兄飲江陵草堂因憶故園諸弟
客淚十年落鄉心九日縣登高巴水外望逺楚雲邉各
醉黄華酒同悲鴻雁天浮骸能㡬日而汝且相憐
　　乆雨小晴遣悶
向壁梳頭白開門落葉黄巫山朝雨歇楚岫莫雲長竹
嶼詩成後茅簷酒熟香杖藜看菊圃隨挈小壺觴
　
　
　
　
　
　
　
　
　
　
　
　
　宋布衣集巻三
