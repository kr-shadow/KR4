#+TITLE: 具茨詩集-明-王立道
#+DATE: 2018-05-12 10:20:12
#+SOURCE: github.com/kanripo/KR4e0196 master 9687fe37                
欽定四庫全書　　　　　集部六
　具茨集總目　　　　　　别集類五(明/)
　　詩集
　　　巻一
　　　　擬古詩
　　　巻二
　　　　五言律
　　　巻三
　　　　歌行
　　　巻四
　　　　七言律
　　　巻五
　　　　五言絶句
　　　　七言絶句
　　　　詞
　　文集
　　　巻一
　　　　賦
　　　　頌
　　　　表
　　　巻二
　　　　論
　　　　議
　　　巻三
　　　　傳
　　　　記
　　　　説
　　　巻四
　　　　序
　　　巻五
　　　　書
　　　　疏
　　　　碑
　　　　箴
　　　　銘
　　　巻六
　　　　雜著
　　　巻七
　　　　文
　　　　銘
　　　　表
　　　　狀
　　　巻八
　　　　論
　　　　表
　　遺藁
　　　　論
　　　　表
　　　　䇿
　　　　(臣/)等謹案具茨詩集五巻文集八巻遺稿一
　　　　巻明王立道撰立道字懋中無錫人嘉靖乙
　　　　未進士官翰林院編修其詩冲融淡宕不為
　　　　竒險之語取法在中唐錢劉之間但微嫌婉
　　　　弱文則縱横自喜頗於眉山為近其論文書
　　　　有云兵無常形以正勝者什九文無常體以
　　　　竒善者什一盤誥之文則六經之什一耳效
　　　　而似者猶未可為常而况其萬不類也哉其
　　　　言深中當時北地諸人摹倣周秦之弊即其
　　　　所為文亦可識矣原目載詩集五巻文集七
　　　　巻附録一巻今詩集之末復載補遺附録二
　　　　十餘首文集七巻之後亦増論表等十餘篇
　　　　為一巻載於附録之前而附録後又别載遺
　　　　稿一巻盖其後人掇拾而成零星續入故與
　　　　原目不相應耳今為更定其次至附録一巻
　　　　所載敕命誌傳等作辭多溢美無闗考據並
　　　　從刪削云乾隆四十四年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　具茨詩集巻一
　　　　　　　　　　　　明　王立道　撰
　擬古詩
　　擬青青陵上栢
飛飛草上塵皚皚壑中氷天地若大冶誰能乆寓形親
交在閒暇斗酒相招尋樂飲未終竟駕言逰帝城帝城
何巍巍車馬如流星連雲開甲第繡戸連朱甍歌鐘日
暮起四屋明華鐙且盡生前樂何知身後名
　　擬今日良燕㑹
来日不可知今夕聊自娱投壺雜六博鳴鼓吹笙竽酒
酣援筑起一撃一泫如四座發慷慨欲語還拊髀夭夭
桃李花榮華能幾時何不奮長翮致身青雲梯無為若
鷦鷯一枝獨卑棲
　　擬迢迢牽牛星
隱隱西山陽翩翩孤鳳凰欲棲無梧桐欲食無玕琅浮
雲翳朝日荆杞生髙岡瀛海萬里濶九天何茫茫丹書
未能吐千仞安得翔
　　擬生年不滿百
人生不百年幼老居其半况復晝夜分憂疾多縈絆但
恐日不足誰言樂未央無為效貪夫擾擾聲利塲自昔
惟軒轅乗雲逰帝鄉
　　擬東城髙且長
河水廣且深浩浩不可涉濃霜摧蒹葭蘭芷奪幽色春
華復幾時忽已秋節易蟋蟀憂太康山樞意逾戚對酒
不作樂鬱鬱何所適邯鄲多才人綽約傾城國皓齒雙
蛾眉盈盈歌白雪曲終竟誰和觀者徒千百徘徊振衣
袂凄然涙霑臆願為雙飛鴻青㝠舉長翮
　　擬冉冉孤生竹
離離寄生草施彼南山松而我求婚媾萑苕托飛蓬飛
蓬易轉蕩夫婦安得終結髮不再朞棄我如飄風重閨
咫尺間君心邈千重彼美荆山璞瑩然白玉中良工不
見剖瓦礫相詬蒙君寧長棄捐妾心守孤忠
　　擬明月何皎皎
庭中芙蓉花冉冉朝露晞渥膏不能沐歛髮出重闈故
鄉諒不惡何為在天涯仰天長歎息入户復躊躇盻盻
芳樹枝悲風入我帷
　　擬庭中有竒樹
南山有松栢女蘿相纏綿攀枝采女蘿感歎終無言草
木自因依何况骨肉間緘蘿寄同父路遥安得便
　　擬迴車駕言邁
驅車臨廣陌駕言歸故鄉天空木葉下百草凄以黄萬
物有衰歇人命安得長駸駸西日頽桑榆留夕陽停軌
失咫尺疾騁無迷方黽勉崇令徳千載垂清光
　　擬去者日以踈
来者未有極往者良已矣道傍壟成行日夕多風雨黄
蒿塞墓門颯颯青楓樹重關扃幽泉螻蟻相料理悲彼
逺逰人不如疾歸止
　　擬驅車上東門
驅車出北邙髙墳何纍纍狐狸晝躑躅豐碑隱蒿莱人
云漢将相奕奕多賢才一朝隨物化千秋委寒灰流光
歘飛電東月忽西頽黄泉如尾閭去者不一囘我欲志
竹帛虚名安在哉不如且行樂㫖酒盈我杯
　　擬凛凛嵗云暮
肅肅秋節至草腐夕螢飛衆芳盡零落霜露沾人衣衣
沾不足惜惜此綺羅襦錦衾憐獨旦彷彿夢見之執手
相晤言燕婉追昔時願得同予美兩情終不渝誓言未
終竟恍然出中閨不如鴛與鴦兩兩相迫飛日出倚庭
樹彷徨戀落暉耿耿抱素志淚下不自知
　　擬客從逺方来
客従江東来遺我五色絹一心不相忘萬里詎云逺手
裁合歡襦加以錦繡緣餘為連理帶雜佩相糾纏霜凄
北風寒與子常相見
　　擬行行重行行
一日復一日與君久離别妾身在漢陽君居泰山側川
阪東西長欲往無輿楫吳牛不北轅燕鳥無南翼日月
有晝夜妾心靡朝夕㝠冥塵滿天欲歸路安適冉冉嵗
云莫坐凋紅芳色相思勿復陳黽勉期令徳
　　擬青青河畔草
夭夭陌上花紛紛桃與李迢迢綺樓端楚楚倡家子翩
翩翠袖垂盈盈歌皓齒新人良足娱故歡棄如屣涼風
驚素秋芳華難久恃
　　擬明月皎夜光
流火下西極蟪蛄鳴東廂涼颷奪炎熱白露凝清光百
草非故色木葉萎以黄昔與二三子學道欣同方翻然
棄舊好振羽髙雲翔河漢不可涉織女空七襄人心異
於面相知安得長
　　送全翁掌教常熟
聖逺斯道熄譊譊世争鳴詞華蕩文士章句老經生豈
無董韓徒千載猶晨星青紫開捷徑身名以為榮淪胥
迨有宋羣哲時乃興長夜發熒燭迷途始知津聖代振
昌運鄉國儲才英詩書被遐壤登堂藹儒紳嗟彼禄利
途猶為後進縈憶昔安國子蘇學卓有聲先生富道徳
弟子多循循孰云教已頽而不由人行佇看春風滿桃
李羅前庭
　　院中中秋對月
秋期忽已半凄凄天氣涼豈不悲揺落惜此滿月光流
輝掩南極素影迴東方城霞散如綺庭露森成霜列星
失其耀玉繩何微茫徘徊循廣除吸景行急觴願因三
五夕復見重輪祥繼明溥離照千秋永無疆
　　送盧子才
翩翩孤鳳凰鏘鏘鳴朝日長風暗天徼零落梧桐葉琅
玕飽雞鶩佇立不能食側翅下髙岡饑飛向江浙獨鵠
中道逢語臆長歎息相期早来儀林棲多枳棘
　　雲峯巻為沈夷齋題
南山鬱嵯峨下有髙士廬列峯瞰虛牖流水循東隅荒
徑罕人跡空梁見懸車主人日杖屨徙倚臨前除朝看
山上雲日夕忘所如豈無章紱貴愛此田園居乞身自
强健何如漢二疎愧我戀斗粟不能共焚魚
達人未忘物卜居當雲峯雲以擬時故峯以况髙蹤千
仞自壁立萬變從飄風豈以絶世標寄兹聚散中峰雲
本兩忘兀坐觀太空
騏驥知畏塗駑馬無停足蕭榝連林青霜摧蕙如束雷
同不違時髙明自疑俗之子起百里整轡騖長轂何當
中路旋悠悠向空谷巖居謝世紛停雲想賢躅結組非
趨榮投簮乃辭辱滔滔復何為逺道多傾覆
　　輓陳茶丘
悠悠丹旐發漠漠素車迴落日猶殘草空牆自古槐夙
期書竹帛奄見泣瓊瑰東魯悲顔夭西京惜誼才玉樓
須作記金谷漫浮埃千里駒中蹶三秋蕙早摧徳星無
復聚薤露不禁哀願學燃犀術流光照夜臺
　　送沈夷齋
素秋金氣應涼飈蕩炎蒸仰觀衆星列俯聴幽蟲唫申
旦不能寐攬衣步前庭我友逝言邁告我東南征誰云
東南近萬里越重城浮雲浩無極我思何能任飲以金
屈卮歌我吳趨行聊且娱酣宴無為獨霑纓
飛来雲中鴈什伍自成行如何同心友各往天一方憶
與君相見桃李熙春陽共感時華盛交勵茂名揚胡然
忽離迹飛藿巻寒霜天時有代謝人事安可常不見參
與辰出沒遥相望雖有盈樽酒何能解中腸
宛宛庭中蘭三年植芳墀馨香忽盈袖采掇驚華滋詎
意涼飈起吹向天南涯草木有臭味開發異根蕤空令
中畹蕙揜抑凄光儀願得因迴風返我故畝畦
　　夏夜泛梁溪
幽尋極寥廓理棹清溪長落日照孤嶼㣲風生夜涼須
㬰逺雰淨百里開湖光漁子相傍宿月明歌滄浪採芳
不能浴悄然悲沅湘
　　賦得雲谷送徐西巖司甌寧訓
逺樹圍越岑猶疑見殘暑緩䇿恣幽探翛然若遐舉山
空世氛歇閒雲獨来去夕陽照谷口當時讀書處回首
紫陽人因之理芳緒
　　題宜山
顯晦有本性之子亦何宜坐石頫幽遐看雲陟嶔﨑嵐
光逗蓬戸谷聲清蕙帷由来丘壑質豈伊軒組期時逢
山中叟杳然歌紫芝
　　乗月尋藕華居
湖上飛鳥還迴沿倦日夕曳衣遵前林轉見溪路窄疎
影落髙樹荒堦悄行跡如聞異香滿微風起空碧何年
雨寳花散落神仙宅因之結琳宇度波渚有厄了知清
浄心祇以世氛隔還期濯塵纓此中長面壁
　　紫陽菴觀丁野鶴真身
客本山中人還向山中息伐毛滄海上煮石清溪側鶴
胎養𤣥牝蟬蛻遺金骨此身亦非我去来偶相值丹砂
誤時人空復錬形質山房夜不扃孤猿嘯寒月
　　雲居寺
山徑白雲滿泠然見鳴鐘夤緣出木杪古殿蒼苔封忽
若萬頃濤天風下長松迢遞轉幽壑煙蘿迷石叢頗疑
去人境乃與城南通粉堞明㕘差俯視百里中地分意
自隔山迥趣乃窮怡恱良自足幽期誰與同
　　湖上山閣夜眺
湖中景初晏四山澹寒烟丹楓不辨色翳翳隨清漣獨
往無扁舟把酒臨層巔髙閣聊騁望星河亘長天漁火
深夜出前溪聞扣舷攬衣不能寐起詠滄浪篇
　　蘭石為華氏作
崇蘭出深谷孤石相因依突兀隠靈異葳蕤媚階墀綠
葉交紫莖随風揚芬菲零露泫朝采莓苔生碧衣願言
紉雜佩芳華傷獨知同心曠修阻匪石良可希
　　李節推乃祖衡嶽齋手巻
衡山殿南荒上托朱鳥精嵬峨隠天半雲霞浩縦横列
仙紛遺搆千古含神靈玉洞饒寳籙紫文閟丹經至道
一得窺夀與天地并揮手揖洪厓長嘯招期生埏垓不
足㳺飄揺凌太清
　　楓潭詩
達人寡所營築室負嶇嶔下有千尺潭上有楓樹林豈
不邈遐阻雅尚在髙深㣲風起中谷山水多清音出處
難豫謀下邑聊鳴琴匪伊三徑資劇理余所任因兹寄
幽跡泊然増道心
　　途中懐所知
逺道多滯淫孤舟遡煩暑山川異風壤鄉路餘幾許永
念同心人日夕成離阻芳辰闕良讌感物増憂緒鴻雁
起東南依依嘯羣侣而我獨緘情持觴對遥嶼
　　午日途中憶諸弟
令節迎始陽我行滯東魯弱艾稍含青菖花晩應吐憶
昨侍親闈燕賞亦已屢兹辰樂復劇盈尊湛清醑拜跪
獻中庭怡然共起舞鬭草惜餘歡勝負非有取離居忽
自今遺俗猶往古骨肉各相望有酒寧獨撫慊慊終永
日安得凌風羽
　　憶弟
曠嵗懽一遇悵别還自知池草萋已緑逺逰意多違燕
私阻晨夕臨觴不能持身非隨陽鳥春来獨分飛矯首
望天末風塵正滿衣
　　橋隠郭翁墓於寵泉之瀨源逖懐往哲詩以吊之
平林澹寒烟重臺閟𤣥宅睠言懐髙人千秋晦貞魄翁
昔希陸沈雅尚儷泉石義訓良自嚴嘉祥著清白芝蘭
盈我階青紫看成列瞻彼少㣲星一朝光景蝕河清木
已拱山空桂華寂老成乆徂謝耿耿悲遺則
　　下邳子房祠圯橋故處
驅車入古城蒼茫逺山夕桑田湮碧流遺碑表阡術圮
橋幾千載裒土不盈尺寒鳥下荒蕪猶疑墮履跡昔此
開一編秦鹿紛争逸老人亦天授寓言糓城北迹與四
皓俱名隨兩生匿祇令後世人空復祠黄石
　　溪行偶得顧氏别業
日入理輕棹所欲避人喧迴沿清溪側迢迢見孤村始
疑松菊逕復似桃花源林際見明月浦口聞驚猿嘯傲
倚修竹歩屣随芳蓀本求於陵隠兼得辟疆園(闕/)
　　將同漁父言
　　詠史
烏獲勝千鈞誰能聁蟬翼矯矯松與栢曽是猿狙杙用
小妨名材任輕羞絶力傅吕昔未遇寧為漁築匿乗雲
履風霆歘然周八極事功葢商周名與天地匹惜無善
圖史英䧺久淪沒
　　送駱兩溪謝病還武康
余從五湖来君向五湖去雖増暌擕戚頗羨山水遇蕭
條中林扉當時讀書處祿因多病郤賦以閒居著田里
遂初服江湖抱先慮幸䝉藥石餘一解余沈痼
　　平岡七夕見招風雨不克赴
佇看牛女㑹箕畢爾何如旅舍悲秋早華堂卜夜虛秖
憐衝裋褐寧恨濕仙裾載酒還相許重尋水竹居弦月
行應滿招尋共直廬
　　喜雨
春来常少兩入夏更焦枯逺近多荒壤流移已載塗九
重宵旰切百辟隠憂俱已見崇周祀還聞賜漢租隂雲
迎曉結甘澍應時須颯颯来千嶂森森散八區野烟浮
菽麥夕照失桑榆水濶魚龍走城髙鳥雀呼鬱蒸愁並
減霑灑暍先蘇此日休徴應謳歌滿帝都
　　送人上陵
列聖𤣥宫閟千年佳氣浮雲深九疑顗風動五陵秋流
水期同體因山本儉謀蕭條玉几在彷彿翠華逰龍去
誰云逺遺弓泣未休
　　王侍御席上觀畫水
三江何處落一座忽皆傾颯颯風翻檻㝠㝠雨暗城魚
龍春已化罔象夜偏驚轉燭波縈日傳杯浪逐萍圖窮
疑見岸流急不聞聲試問繡衣使仙槎幾度行
　　送嚴都事使浙
幕府三秋客清江八月槎論兵初報主學禮早承家仙
仗催行色鄉情寄物華髙堂時倚望歸斾莫令賒
　　擬古
手搴芳桂枝瑶華復盈把欲遺同心人道逺無車馬秋
来涇渭深橋梁不可假時久傷萎摧愴然棄中野
　　雜詩
太牢饗雜縣不能飡一臠至味芳且腴無乃非鳥養嗜
淺才廼疎厚殖意彌廣為農卒吾嵗喜得従偃仰肉食
乗華軒真性多所枉
髙樹畏多風蔓草日見薙竒質罕自全下士甘淪棄材
與不材間莊生以為處詹尹時不逢斯言竟何是
　　詠史
昔聞陸大夫聲譽傾西都詩書牖明主將相欽良圖解
槖庭下散擊鮮里中娛本期樂當年寧復憂妻孥名位
不可常多財還自愚惜哉絳灌徒功成何區區
館陶主人翁洛陽賣珠子散金買聲名寵愛傾戚里翩
翩東方生滑稽何其鄙一朝辟㦸言萬乗逡巡起雄略
代所希舉俗憎逆耳坐令狐䑕驕白日遊都市
　　題石厓巻
蚤嵗慕探厯浪迹游江湘朝遡洞庭波夜發漢水陽漢
水日東逝鴻雁多南翔感此惜餘景駕言返故鄉徙倚
桂枝晩夷猶春草芳開林發幽峭陟巘披遐荒寒蕪被
廣隰陽葩耀崇岡市隠豈云易巖棲聊徜徉赤松與王
喬末路期相將
連峰何㠝岏深谷自逶迤境阻塵慮絶眺迥物趣竒有
時發清嘯四山生寒姿天際征鳥疾木杪驚猿窺迴颷
激長林浮雲亂層谿宇宙意自豁簮組復何為
　　為王允寧贈婦四首
　僕惟晉二陸為彦先贈婦詞並清麗可玩誦而後之
　擬作者絶焉無聞豈不以嬿婉之恩逺於大雅然哉
　昨偶披晉輯聊復為王子作之雖才謝機雲庶幾古
　人發乎情止乎禮義云爾不識覽者以為然否
肅肅整晨駕行行出秦中百里日復舍暮天多寒風豈
不憚雨雪王事縻我躬念此如宿夕胡然隔春冬矯首
望西南雙雙見飛鴻飛鴻有羽翼天路将安從
北征日以逺逺道衣裳單春風薄天涯閨中常自寒辛
勤理機杼日夕掩重闗上堂親飯姑下堂不能飡離離
芳樹枝脈脈終無言
東城十二樓迢迢青雲端盈盈誰家子灼灼桃李顔朱
脣揚妙曲寳瑟流哀彈三歎有餘音一顧傾城觀信美
匪吾思秦聲故所歡寸心常不隔所恨曠周旋願言保
菅蒯令徳良獨難
黄鵠千里逰燕雀巢屋梁小人事齷齪丈夫志四方念
子疇昔言沈思激中腸赫赫盛明時羣賢並翺翔朝趨
銅馬門夜直金華堂韓鄭互推轂貢生彈其冠所期崇
令名室家自輝光無為兒女仁慊慊懐故鄉
　　雪屏為趙考功賦
佳人愛南麓卜築擬東山地勝非因選巖幽自可攀海
成人耳抱石綴雪膚斑髙下鳥留道逶迤龍作闗昔稱
萬夫險今共一川閒蠻市喧林際夷歌出谷間峯疑巫
峡裏水似武夷灣乆憶滄洲侣聊従青瑣班江花㡬開
落溪月自潺湲魚鳥丘中賞風塵天畔顔山隂空寄興
安石未應還
　　宿益上人房
流覽及兹辰盤紆陟崇巘㝠色下巖扉鳥啼前林晚涼
風起松杪谿雲自舒巻幽期一以惬相對各忘返倚石
聴樵語持經共僧飯試問山中人何如逢恵逺
　　晩還别墅
築室負東阡開門望禾黍水流滿新塍連疇何瀰瀰日
色時隠見濕虹巻殘雨蓑笠壠上兒牽牛飲清渚折蘆
行且吹兩兩前村去
　　初發鄉邑别親知
揆已慚蹇拙蚤為塵網嬰彌年謝朝列稍得任吾真㳺
息偶耕釣琴書澹餘清林園變時序端居念王程整駕
倐晨邁耿耿辭宻親匪嗟倦行役曽是憂緇磷永懐千
里道中情難具陳
　　問故園
倦㳺無素業溪上聊避喧因兹役風塵轉復思丘樊蘭
徑日以合桂枝秋正繁斜景度書幌鳥鳴窺前軒谷口
迹已蕪北山意彌敦華組不足覊允懐明主恩
　　南村一首
我逢南村人為問南村路杳悄入蘿薜依㣲辨烟樹日
出散雞豚春至營農圃鄰里數相過壺觴自成趣城市
獨何為車塵滿朝暮
　　懐朱數疇
吾兄東南秀矯矯青雲姿弱齡㺯芳翰𤣥文吐竒思一
經夏侯學廿年董生帷雅志古人㑹獨行俗士疑獻賦
未云遇踠足清明時驥齒嗟已至曠波千里期何當逢
伯樂為君解紵衣
　　蘐節圖為俞汝承題
有草目以萱英英倚孤岑皎皎嵗寒節風霜詎能侵北
堂寧以清耿耿懐素心一朝結芳實蓺之瓊樹林
　　邵氏貞孝巻
結髪事良人婉孌方及時何意忽棄捐百年曠前期鏡
破難復合鸞孤不成飛一死寧自惜念此乳下兒辛苦
理織紝伶仃母心悲撫兒兒有成宗祀幸不隳清氷出
寒潭白璧揚光輝風聲動里閭髙門鬱崔嵬斯名吾何
心節苦良獨知黄鵠有遺歌千載令人思
　　履端詩館試
天行有終始貞元若連環𤣥冥頓窮轡勾芒行其官萬
物回春姿八荒同熙然王正啟休厯時龍躡乾端羣材
仰明哲藹藹共躋攀結綬金馬門論道雲臺間努力圖
不朽失時空自嘆
　　咏懐
解薜㳺京洛登朝襲華組拙疾寡所諧一心事明主寓
言或玩世為行多泥古巧宦寜寂寂學步終踽踽徒慚
短綆汲强作長袖舞子雲安執㦸相如榮負弩徇祿祗
自疲謀道良有取卒嵗何悠㳺永願營農圃
　　丁未嵗病起入都有懐里中諸友作藥名詩貽之
微尚甘草莱桂枝自淹留爰附子年情謬寄生人憂半
夏渉長道天門足䕃休迢迢望南星逺志成倦遊藤蘿
蔓荆扉杞菊荒深秋防已挂塵網遄當歸舊丘
　　鳥名
皇居肅鳳城迢遞干雲霓孔葢凌風翔翠幬紛綺纈伊
余慕休名雀躍趍前哲射隼幸逢時鴻飛下覊紲差池
背雁行委蛇濫鴛列彈冠侈鵕䴊含香重雞舌自憐鷦
鷯枝徒慚鷽鳩拙關雎詠清化鳬鷖際盛烈眷言守忠
貞寜復辭緇涅
　　草名
早為芸閣吏叢蘭春復秋吾道隨巻葹誅茅溪水頭送
客蘼蕪徑採芳杜若洲
　　雜詩二首
獨樹生窮谷枝榦何離竒本無廊廟用誤為匠石知斤
墨既錯陳青黄亦互施雖云托華屋寜復山林姿龍擾
失其神坐令燕雀疑玉成世所寳大璞還自虧造物固
其然豈得尤工師翻羨不材者終年養華滋
征途與日長逶遲及春暮山川異土風心賞邈難遇言
念中田廬幽期久淪誤臨流懐在澗攀林憶芳樹極浦
矚去帆平原羨歸羽迴沿窮昬旭逼側謝墳素遥負北
山文空擬歸田賦
　　書館述懐
涼秋肅金氣玉露凋青林㣲風拂虚牖蕭然吹我襟感
此時序易嵗月何侵尋鄴侯架萬巻諸葛一長吟儒生
事稽古志士多苦音我昔仰尼父斯文以為任哲人乆
云萎傳之回與參參乎唯一貫回仁三月心觀海登泰
山由来髙且深夜央不能寐耿耿寜自今
　　論交
青青大田麻蓬生滿其中弱絲附直幹纏綿得所從古
人重友生資彼麗澤功傾葢一相知白首此心同誰言
淡如水君子貴有終乾餱起愆怒習習多谷風平生握
手歡笑語藏機鋒利合誼還厚勢盡情自窮歌彼伐木
詩愴然感予衷
　　盆榴
嘉木来安石移根向玉堂亭亭傾翠葢隠隠孕紅粧葉
潤初晞露花遲解待陽層隂清晝氣竒艷奪天香尺土
能滋幹三春獨揜芳匡廬多紫蕚南國重朱房旖旎時
憑檻紛敷共映觴時無槖駞子養樹說誰長
　　春郊即事
柔風吹緑野靈雨下桑田泥泥花間露霏霏草上烟鳴
鞭薊門道弭節燕臺邊芳樹連絲障垂楊拂錦韉未能
㳺曲水時復問温泉地迥山川静天髙宫闕連相将瑶
瑟鼓共醉羽觴傳白日恒隨轉青春自可憐咏歸禁城
暮聊續名都篇
　　擣衣篇(樂府/)
玉關蕭索盡音塵不可期黄姑織女星逺耀隔天階露
氣侵蘭桂秋風吹鼓鼙佳人理端素堅砧杵聲哀一聲
一惆悵一聲一垂洟妖蟾驚幽姿寒蛩相依啼風飄膏
蘭歇月照纎雲皚紈成閴潜闥張燧候剪裁初縫合歡
扇中装驃姚衣驃姚重功名勒石燕然臺妾悲難重陳
嗚咽泉流知
　
　
　
　
　
　
　
　
　
　具茨詩集巻一
欽定四庫全書
　具茨詩集巻二
　　　　　　　　　　　　明　王立道　撰
　五言律
　　詠汙渠鶴
華表歸何日乗軒事已非終朝獨含垢所幸脫虞機失
侶頻看影長鳴似訢饑空餘出塵意皎皎向寒暉
　　逰仙三首
仙人住玉京累刼道初成指樹元非姓飡松偶得名龍
噓雲蓋引虎奉嶽圗迎相待天台路何時返赤城
玉室書名久清溪得道初赤文河上籙鴻寳枕中書龍
吐燒丹火鸞驂度海車偶来華表上終與世人踈
何年海上客移住緱山岑未辨雲霞色先聞鸞鳳音山
神供石髓童子問琴心一謁紫皇去仙蹤不可尋
　　前湯菴
僻地多逢寺秋花滿石壇僧閒縫衲坐客到出門看失
姓離羣乆躬耕乞食難清言殊未厭車馬去長安
　　送嚴節推
佐郡聲名乆辭家道路難那堪今日去猶是昔年官旌
節先春度爰書入夜看君平能自卜留滯不須歎
　　送陳守之任沂州(郯城今沂屬邑/)
餘春隨五馬千里去長安羡子成刀夢従人問鳥官花
迎新佩綬草長古雩壇政美偏多暇言追㸃爾歡
　　許院判挽歌二首
越人生死術何事不長年仙跡壺中隠神方肘後傳遺
忠猶藥石故里自風烟應是軒農佐相将去九天
醫國早稱良金門數獻方忽聞騎鶴去無復入鵷行洗
藥春流咽藏舟夜壑光長安今罷市相恨失韓康
　　送益上人南歸
苦行不求知清吟祗自怡来尋白馬寺去作紫衣師弟
子邀升座山人覔贈詩還思渡杯處明月滿須彌
　　悼亡友
握手幾論文髙才夙所聞将因厭塵網早已謝人羣日
短風雲駛山空芝蕙焚不堪重挂劒宿草滿孤墳
　　正月雪和韻
長安春後雪猶自兆年豐萬里鴻歸處千門曉望同氣
融疑湛露質薄故衝風莫羨梁園賦應憐東郭窮
　　謁三忠祠
寥落遺忠像杉松古殿隂興亡問流水哀怨動鳴禽志
厄當年㑹神垂異代歆獨臨車馬道應識往来心
　　春日閒居三首
我本陸沈乆幽棲意自宜心清知俗逺地僻訝春遲種
竹先留徑移花欲傍池門前剡溪棹来往更無期
習静因成癖春来常閉闗山人留藥去稚子借書還讀
傳希髙士攻辭媿小山猶牽青瑣夢供奉紫宸班
市隠不違親移居正及春未能從白社稍得謝緇塵僦
地但栽秫釣魚唯煮蓴時逢河曲叟笑我獨長貧
　　題畫
結宅千峰裏真堪與世違雲来似招隠鳥下為忘機花
徑緣溪窄茶烟帶雨霏有時還隠几應是灌園歸
　　村居感興三首
芳樹含春風鳴禽亂晴日藜蒿欲滿園掃除唯一室閒
情共水雲生計躭書帙時無問竒人悠然獨抱膝
翩翩髙世情悠悠避時計築室近樵漁乗春樹蘭蕙雖
無求仲隣亦有君平藝不學同時人獻賦空靡麗
出郭車馬稀况復園林好言念當塗人翻悲灌畦老青
瑣乆已疲𤣥文近能草澹然榮利間何如乞身早
　　喜唐應徳見訪别墅二首
學隠畏逢人郊扉絶四鄰時多譏偃蹇子獨念交親竒
樹行相問幽蘭坐共紉還因漉酒便一解陶潛巾
閒居澹時好日倚槁梧吟幸枉空虛足重聞山水音滄
波投迹逺𤣥理寄言深野服君能慣從来多道心
　　秋日溪上偶成
本無羨魚意聊復上苔磯坐惜青蘋晩行攀碧樹稀兒
童喧釣艇鷄犬狎鄰扉近喜桑麻好迎霜早授衣
　　晚起偶成
晩起獨悠然雲山滿目前常疑身是隠早覺性通禪座
引清心月池分洗耳泉故園翻似客草色又經年
　　秋居用唐人韻得五首
平生軒組意不為慕輕肥身世䕫憐蚿風塵犬吠衣㣲
官百指累舊業五湖歸怪得驅馳乆秋来雙鬢稀
本為悲揺落還因厭俗塵次公酒狂士方朔謫仙人偃
仰四空壁周旋一墊巾眼前無長物非是拙謀身
四戸啼螀亂秋隂欲上階菊花收作枕草蔓緝成鞋得
句先書壁因琴别置齋溪雲與山月總不費安排
重来北山客却媿草堂靈窈窕鄭生谷寂寥揚子亭檢
山收地志盥手閱心經長日看逾短秋聲入夜鈴
木落隨寒雨林開際逺天水紋揺簟竹秋氣入琴絃倚
樹禽相語班荆鹿共眠機心日以盡自訝骨如仙
　　送駱質夫謝病歸湖州和王允寧二首
聞君舊隠處正傍太湖濱課樹收柑子澆松養茯神秪
緣身病累轉覺道情真何日重開徑求羊卜爾鄰
髙卧山圍屋幽吟竹遶町鬭雞新續句相鶴舊傳經一
鳥波間白千峰雨後青相憐少同病怪爾室常扃
　　七夕雨二首
漢渚邀靈匹幽盟此夜尋盈盈唯一水暮暮更為雲灑
道流餘潤揚波蕩夕氛含情愁雨絶隨淚㸃羅裙
靈鵲翻占雨神京似灌壇迎針絲亂度映燭淚先殘機
石新含潤河梁欲下湍尋源海上客昏黒路應難
　　送髙都諫倅廣東藩幕
憐君香案吏乆奉紫宸朝暫解荷囊去言從薇省招秋
經吳苑樹晨望海門潮逺近無須問平原欲試蕭
　　鄉園偶成
為園非擇勝所欲奉親娛樹與人俱散溪因主亦愚宦
卑情自澹戰勝體猶臞敢謂輊纓冕出門多畏途
　　讀李忠定靖康傳信錄二首
國勢已紛如忠賢乆見疎天心未悔禍兵事竟成虛玉
府非金穴魚符是蠟書空聞求内禪猶自昧前車
治亂亦無端興戎自晏安㑹因千道設嶽擬萬年看城
下盟初合宫中戱未䦨可憐忠定淚獨灑北風寒
　　幽居
幽居何處是一徑落花中人似鹿門隠溪将剡水通閒
尋種瓜伴因識養雞翁獨往平生意多岐秪自窮
　　途中暑寄所知
旅泊淹中夏愁添毒熱新時逢隔水騎相顧滿衣塵擇
木頻移䕃貪程更問津不緣趨捧日長作北窓人
　　寄趙孟静(時方在告/)
一官常卧病知爾學沈冥對客稱居士呼兒説道經支
離堪混俗猿鳥共忘形為識峨嵋老年来畏獨醒
舊愛山中宿因成方外遊寫經多施寺草賦獨登樓耿
介於陵子栖遲馬少㳺未能諳蜀道夢爾到滄洲
　　卜居後東吳曰静歐學章
與君數相見但訝往来疎不惜買隣費初營近
市居卑棲隨燕雀長物載圖書何日登樓賦虚名
愧應徐
　　賀王允寧移居二首(允寧太夫人迎養於京師故/首章云)
仄徑不容車迢迢奉板輿思𤣥隱几處入直倚門初夜
户蛩螿滿秋墻薜荔疎自憐趨祿養時復憶吾廬
甲第連雲起一枝吾自安箧中鷦鷯賦壁上鵕䴊冠客
至供蔬具人閒理藥欄不須歌考室久已夢斯干(允寜/未有)
(子故以/祝之)
　　柬盧浚卿移居
年来頻卜築只傍帝城西省樹寒猶緑宮鶯春早啼官
閒成小隱身病惬幽棲况是盧敖宅紅塵未許迷
　　送吳道士
紫氣来何逺青牛又出關客程江上雪歸夢海中山風
御雙鳬去身輕一鶴還餘丹幸留贈我欲駐頽顔
　　送楊都諫謫貴洲
子雲羞執㦸萬里去金門衮職将誰補𤣥文祗自論銜
恩雞舌在渉險馬蹄翻為問居夷好一官聊避喧
　　陳封君六十雙夀
六十鬢如絲林泉乆避時性唯便野鹿手自蓺園葵愛
客常青眼傳家有白眉醉看章服貴莱婦笑相宜
　　江隂花母節夀詩(故醫家/)
一身唯苦節三徙得仙閭欲試趨庭訓還探繋肘書江
清魚入饌秋晩藥供蔬白首堪相慰清尊幸不虛
　　寄尹汝基
秋杪正愁予逢君憶嵗除頽然泉上酌慰我獨離居烽
火驚初定田園意轉疎平生匡國願早上治安書
　　至後二日雪
至後雪霏霏初陽力尚㣲細霑羅襪冷輕逐琯灰飛對
樹驚花發看山失翠圍猶餘閉闗意一任積荆扉
　　觀出軍十首
萬騎出長安都人夹道看旗叅龍虎動劍帶鸊鵜寒𤣥
社新分土黄金盡築壇九重憂正切又見選材官
聖主本修文安邊再出軍戈鋋六月雪旌斾半空雲候
騎宵中發屯營栁外分幕前文武士年少有終軍
詔出選元戎人推衛霍雄天兵六郡卒漢馬五花驄氣
蓋燕山石歌酣易水風匈奴行徙牧不敢向雲中
王師亦有征慷慨羽林兵盡說從軍樂相和出塞聲旌
麾天際下刁斗月中鳴自媿劉生勇空令氣不平
瑣甲膺朱紱銀鞍跨紫騮将軍五道出戰士百金收賈
勇多超乗論兵競借籌相期窮絶漠梟取左賢頭
君王方北顧萬里動天誅日月占兵氣風雲識陣圖邊
隅休士乆将帥受恩殊一取單于帳嫖姚真丈夫
塞馬飲河汾兵符閫外分盡徴驃騎將逺逐虎狼羣燕
尾翻晴旭犀皮暗曉雲不貪麟閣畫報主藉㣲勲
邊警先秋報重興六月師簡書傳鳳闕兵陣動魚離吹
律風初應揮戈日乍低一軍齊洒泣為感采薇詩
大将鑿凶門邊庭節制尊登壇戈劒擁掃境鼓鼙喧投
石軍中戯椎牛幕下恩折衝樽俎意千載與誰論
烽火照甘泉将軍出塞年萬夫齊決拾一鼓蕩戈鋋地
極迴看斗谷深長㫁烟蕭條夕陽外應聽哭祁連
　　芳洲為蔡長卿題(世醫家/)
傳聞蔡經宅一逕入烟霞地古藤蘿合溪迴城市賖藥
畦連别塢碁局上浮槎肯念文園客相從老嵗華
　　和鐘石學士齋夜見雪拗體二首
素心仰𤣥鑒靈澤先成雪六出花更繁五更綿復折瓊
筵先幄張寳鼎名香爇懐君坐中夜虛窓澹微月
北地多苦寒春半猶飛雪東郭履盡穿淵明巾欲折林
花吐還縮野烟凍不爇遥瞻白玉臺羣神朝二月
　　輓張封君
何處訪髙蹤岧嶢江上峯遺安五經笥寄傲一枝笻姓
字漁翁識茶蔬野老供無嗟終不遇身後渥恩濃
　　贈朱從龍外兄二首
祗為憐同病時来款竹扉藤蘿一畝宅荷芰四時衣石
几焚香坐春流抱甕歸池塘入幽夢相客各依依
嵗晩不一遇知君自晏如貧收乞米帖病學養丹書野
竹編漁舫山花薦客蔬風塵初息駕莫訝故人踈
　　贈數疇一首
為儒長濩落中嵗學淵潜蕙草春三徑蔷薇月半簾藥
方閒裡輯詩巻病来添野老時相訊微吟坐短簷
　　代贈崇安住持僧
近市開蘭若塵中得静㡬鐘催城樹曉錫伴野雲飛化
俗多傳偈持齋獨掩扉自今身得度僧法盡皈依
　　題華氏撫絃小像
池臺應未改山水已希聲妙寄丹青筆深傳緑綺情幽
蘭春日恨别鶴夜堂驚何必雍門客能令淚滿纓
　　代賀張尚寳兩嵗生兩子即羅峯閣老子也
丞相好推賢金貂七葉傳恩遺掌璽日慶發夢熊年玉
樹看雙植桑弧喜再懸慚余湯餅客秋至又登筵
　　送萬容齋通判南雍
人言南土樂况復郡名雄五嶺雲中合諸夷徼外通家
傳孔林學俗仰曲江風驥足真堪展無嗟西復東
　　送南豐尹髙文明
無言得官晚墨綬自為榮列宿郎官寵餘春鄉國情花
添製錦色江助酌泉清他日雙鳬至應蜚百里聲
　　梅窓為蔡君題
為愛孤山友閒窓手自栽塵襟風外洗野望雪中開心
賞芝蘭共年芳桃李催不嫌居近市清夢自徘徊
　　夀彭宣父
三月長安道東風送客歸十年桓氏學此日老莱衣江
入青春暖雲隨畫鷁飛鉅公名筆在桑梓自光輝
　　送羅希文掌鄞縣教
兩獻蓬莱賦嗟君數尚竒翩然従吏隠真不忝人師梁
棟他時用琴書此日宜更憐桑梓近可慰白雲思
　　夀沈徳夫母
春日休文第東風萱草花共姜心獨苦王母髮初華綵
服迴清晝丹帔拂曉霞人間有瑶島何處覔仙家
　　輓盧湲江父
鳩杖迎賓日君顔幸未衰不妨親藥裹何意泣靈輀紫
誥生前寵青山故里思漳河風色暮歸路不勝悲
　　送李威甫掌長興教
匹馬河橋别南雲欲滿空歸心依岸栁秋色動江楓帝
命師儒重文風吳越同他年逢弟子應自識胡公
　　送俞汝承行二首
國計須鹽鐵君行亦壯觀一星離北極六月發長安城
樹欹殘暑河梁下急湍佇聴旋斾日獻論續桓寛
魏闕光新命秦淮戀舊逰清心鷺洲月極目牛山秋梓
里情何劇萱堂志已酬明時多雨露應自足忘憂
　　送朱月河判雷州二首
帝徳通炎海官曹接要荒緣知今别駕非復古雷陽展
驥材堪逺歌驪思更張都門旌斾迥寒日正蒼蒼
藝苑久蜚英才髙獨晚成東南多好郡江海足閒情春
樹三山合寒雲五嶺平天門驚浪動此日仰賢聲
　　補送駱尹敖歐四年兄使諸藩二首
螭陛虛彤管龍章下赤墀尊親周典禮磐石漢宗支天
啟儲宫豫春迴使節遲淮王如好客為索桂山詞
泰壇初薦冊離景又重輝帝命先宗室天書出瑣闈十
行窺聖妙千里逐春歸此日髙堂近還看著舞衣
　　送潘勿齋司黄巖訓
楚楚江南士扁舟向日東師儒新拜命吳越舊同風海
氣蔵仙宅山形擅學宫諸生相問俗試與說尤公
　　賀鮑如泉七十
緑水遶門閒楊花滿釣船折腰寧作吏負郭且歸田義
訓徵圖史春情屬管絃相逢不惜醉應有酒如泉
　　送孫志髙侍母歸浙
春水正悠悠圖書上越舟潘輿憐逺道華服炫晴洲况
是蓬瀛客真成天姥逰明光殘草在桂樹莫淹留
　　題陽峯一首
楚山竒勝處共說繡林亭今古留天柱東南發地靈沱
江深映碧巫峡逺分青雲氣時時合為霖遍四溟
　　芳洲贈袁太醫
明時容吏隠猶自慕滄洲絶藝成三折新詩寄四愁為
園謝機械行世任虛舟鄉夢依然在清溪雙白鷗
　　為顧汝隆悼亡
旅魄悲新月歸魂逐斷雲蘭芳春日盡鸞影曉窓分廿
載人間世千秋湖上墳重吟贈婦句悽切不堪聞
　　野寺
古寺亂田間尋僧夜未還萬縁塵外盡雙樹月中攀化
俗多傳偈觀空獨揜闗問余還嗜酒何日住廬山
　　送陸鍊師歸領道㑹
少君初得道謁帝上清宫鳬舄来天外鴻書秘枕中祗
緣丹室在重與世人逢縮地元無術泠然獨御風
　　送益上人南歸
面壁已多年遊方向日邉三千俱法界来去但隨縁俗
逺詩成易溪晴杯渡便還思竹房月獨煮恵山泉
　　送顧槩
逢君未徂暑别去又重陽一官新拜命廿里古封疆水
落舟檣逺天清驛樹長東昌本畿輔指日見輝光
　　送張僉休寧二尹
石室徵勞乆彤墀錫命新春光和雨露行色帶風塵折
栁聊隨俗哦松太任真君知操割否應藉佐刀人
　　月溪號詩
明月共千里一谿君獨幽此時堪着屐何處有蔵舟猿
鶴聲如答藤蘿影漸收小山今寂寞願子勿淹留
　　送朱省簿樂安
居人怯中夏行子發長安尊酒憐鄉國天風思羽翰鶯
聲春盡少江色夜深寒回首孤帆逺誰歌行路難
　　鐵瓶草堂二首
大市多真隠名都有逸人春深草堂静雨過棘籬新貫
蝨功非拙屠龍術不貧雲雷隨變化池上見飛鱗
喬木不知年茒堂鎖晝烟人疑揚子宅門有米家船隠
跡山南霧将雛冀北天晚成良有㑹莫自惜華顛
　　輓湯母
令子彈冠日慈親屬纊時荻灰尋舊畫機石訝新支上
國人留輓空庭鳥助悲秋風不相惜偏向楚帆吹
　　陽峯巻
雄勢標南郡岐陽第一峯雲中開錦繡天際立芙蓉人
物全荆盛辭華百代宗莫牽松桂夢宻勿待從容
　　夀詩
遶徑春風入臨流甲第開冠裳三島客沆瀣萬年杯紫
誥兼君寵斑衣憶手裁瑶池何處是絃管夜頻催
　　夀吕思齋七十
北望心猶壯東風髮已華客盈文舉座春屬老莱家對
酒新烏帽傳經舊絳紗非熊行自卜十載未論賖
　　夀陸頤齋七十
七十健逢迎知君善養生笙歌娛晚景車馬雜春聲鶴
唳聞應慣茶經著始成漢庭方貴老章服此時榮
　　題惠坡
幽懐羨獨往茅屋住山坡蠟屐看鳴鳥浮觴坐淺莎薜
蘿罥僧錫麋鹿駭樵歌我亦巖棲者藏書近若何
　　題顧與新清溪庄和唐應徳韻四首
罷官應自好負郭有瓜田宦味陶元亮詩才賈浪仙髙
齋聴雨枕斜月過湖船誰共幽吟者空聞招隠篇
舊是樵漁地投簮此卜居溪閒安藥磑春至檢農書食
笋思分竹腰鎌擬佩魚也知濠上樂媿我未能如
林卧堪遺俗村居復近湖應門時見鶴鼓棹不驚鳬樹
與人俱散溪因主亦愚翻嫌太寥僻庄外有桑榆
知君閉闗乆一徑落花深書癖年長在詩盟春更尋空
山㡬兩屐逺道四愁吟北望休相笑平生魏闕心
　　送周顒分教嚴州
斯文周茂叔清節漢嚴陵風月還誰共雲山思獨凝道
依家學重教並郡賢興庭草多幽意髙臺時復登
　　和龍岡送白洛原将命護作因得歸沐
畫省猶牽袂征㠶動渭潯九重将異命千里惬歸心(闕/)
　　　　幽居忘越吟我亦多鄉思金門聊陸沈
　　酬包元達侍御見示之作兼致别意二首
逺道客情多停橈時共過綵衣霑雨露繡服炫星河時
論深杯酒鄉音接棹歌清江明月滿莫問夜如何
吳趨投暝發楚樹帶烟㣲千里占星聚雙帆逐鴈飛寧
親恩詔渥報主壮心違尊酒憐同病天涯更獨歸
　　郭允新宅中秋燕集限韻得王字二首
圎魄臨秋半邀歡奉桂漿感時俱異客卜夜共清光兔
影揺鳷鵲鴻聲度建章還思擬金鑑持以奉明王
天街秋宇浄月露淡交光對此懐千古悠然覽四荒開
尊浮桂影裁句競蘭芳未就登樓賦多慙姓是王
　　秋居五首
和靖常攜鶴羲之本好鵞山隂秋日浄湖上野烟和大
道機中息虛名身後多淵明真解此詩酒一生過
雲樹秋容澹悲歌野興豪蕭蘭元異種牛驥亦同槽露
白芰荷盡天清鴻鴈髙朋逰隔千里魂夢為誰勞
種樹邊茅宇抛書滿石牀林居慚束帶晝坐憶含香土
木形骸拙江湖憂思長秋来頻對客山桂挹寒漿
卧遊真自得日對輞川圖燒葉茶頻煮懸錢酒旋沽大
言傾宋玉濳論學王符秋至吟尤苦臨風獨撚鬚
避樹營牆短看山引坐偏長松盤野鶴疎葉度寒蟬蜂
塢花成蜜蝸房露洗涎村居時易姓祇畏俗人傳
　　偶成
野外常無事多看種樹書迂頑堪自笑躑躅欲焉如飲
客中山酒尋春下澤車倦游頻息駕意惬即吾廬
　　送姚友竹二首
東風桃李滿忽向剡溪歸江暖知鱸美春深愛蕨肥故
山麋鹿友初服芰荷衣千里還相憶尋君舊釣磯
亦知簮組累自愛水雲居匹馬歸来早三鱣屬望虛閒
情任吳越行李總圖書何處堪髙卧山中有草廬
　　書觀瀾巻贈行涂堂主簿父二首
旅館忽經年歸懐感逝川雲来震澤藪春去洞庭船濠
水思䝉吏龍門悵馬遷江湖堪寄興莫自歎華顛
青春白日好千里一帆初野色雲俱媚江聲夜轉虚逢
人談惠麓久客憶匡廬好去看消息殷勤戒子書
　　代作恵坡詩鄭子
由来厭朝市卜築近山家路入雲林杳籬侵石磴斜汲
泉因釀酒掃徑為看花屋角清溪轉桃源那更賖
　　夏日偶成
窮巷謝華軒幽齋入斷垣卧遊非擇勝坐鍜欲辭喧有
客問竒字無人知寓言時来松樹下長嘯似蘇門
　　代夀曺山人六十
釀酒擷園蔬為歡此度初身因烏帽寵人以白眉譽舊
識尚書履今来長者車早諳清浄理寧藉養生書
　　義興道中
倚棹水雲邊溪光共杳然琴尊百里道竹樹一村烟山
果迎秋落汀花帶晚姸夜来何處宿相逐捕魚船
　　登孤山用唐人張祜韻
兀坐俯孤岑翛然出世心烟霞千嶂曉桑柘半溪隂鶴
去亭猶古人幽山更深已看塵跡逺况復近東林
　　紫陽菴
幽翳蔵靈境攀窺石磴寒奔峰度天外飛閣出林端憩
洞思探籙疏泉學煮丹重来定何日明去欲辭官
　　崇徳道中
望望越溪幽烟波横素秋桑園多傍水荻岸一維舟落
鴈窺沙溆行人指驛樓棹歌中夜發芳杜滿前洲
　　吳廷宣父母雙輓
鹿門棲隠處耕織自相依忽此歌狸首初因哭少微梁
鴻山下宅孟母室中機寥落那堪問空餘明月輝
　　夀苗東洲七十
為儒不得意老去素風存愛客多懸榻謀身獨灌園柴
門耽舊隠紗帽奉明恩白髮春来長怡情此一尊
　　題文苑(常熟錢氏别業也/)
家本詩書業幽居總好儒天龍座上客山海壁間圖問
字時能說鳴琴聊自娛重来解組後不似北山逋
　　茹瀾堂號詩
靈液千年發虛堂半嶺懸池喧瀑布雨窓暝具區烟長
日雲俱卧幽襟俗盡捐吾纓如可濯攜手弄潺湲
　　陸節之夫婦七十雙夀
奕奕金章客歸来兩鬢星仰天窺鶴唳閉户著茶經五
栁宜同傳三休已作亭使君况有婦七十共修齡
　　途中送春寄諸弟
客行愁節換况復是春歸檣燕如相訊汀花亦盡飛問
程猶故國千里更遲遲遥憶髙堂燕重嗟定省違
　　初入都寄親知
薄宦蓬應似往来唯所飄振衣聊息駕鳴玉更趨朝慣
學金門隠多慚華鬢饒滄洲有故侶松桂欲相招
　　吕梁題養素軒
大檏元無事幽居堪自怡雲依書幌静石共藥欄欹白
賁存吾道𤣥文任俗疑風塵千古意誰識染絲悲
　　野望
水漫孤村白花依别嶼紅隂隂沙際日細細午前風貰
酒從隣媪呼舟學釣翁一春唯寄興山色鳥聲中
　　寄王允寜用舊贈韻
憶昨趨金馬承恩共一時君今卧西華我亦戀南枝永
念闗中使多傳别後詩燕雲猶自隔吳苑倍相思
　　送篆文生
吳客偏多藝君能解古文鴻都初待詔燕市忽離羣科
斗舟迎字鳬鷖沙漾紋相看俱得意寜惜去来勤
　　夀蕭尹
吏隠不違親歸来白髮新大椿宜晚嵗五栁絶風塵紫
誥銜恩重斑衣獻舞頻庭中聞鳳吹蕭史是前身
　　嵗暮送客
月窮知嵗晚㳺子促歸心殘雪千門曙寒風百里隂目
隨長路斷情寄故園深日暮幽齋裡何人共越吟
　　得家書三首
三春候歸鴈四月見家書客思真無賴親恩自不疎詩
書餘舊業水竹卜新居喜極渾忘寐千金定未如
吳楚同千里君親自一心看雲遥北極望日遲南音未
返王陽馭空成越舄吟春来江漢水何似舊時深
春盡逢南雁翻令感嵗華五年猶作客一命亦為家肉
食愁黄竹蓴羮想白華何時莱子服謾向故人誇
　　送黄三峯僉憲山東
羨爾獨懐竒為郎已後時欲觀滄海日不戀白雲司繡
斧承秋令丹書屬夜思寄車應問俗更訪嶧山碑
　　和陳平岡七夕韻
牛女何年事猶尋此夜盟多君先得巧揺筆報詩成秋
興尊前發河流天畔明蘭章無以報空自媿同聲
　　送夀昌吳尹
出宰動星文孤城百里分山猶富春古道以子陵聞鳬
舄雙看别牛刀獨樹勲重尋治縣譜美政接番君
　　送李仲西都諫節推大名
未厭承明直那堪祖道看象刑清禁甸持節渡桑乾朝
下衣香在焚餘諌草殘霜楓迎去馬似照寸心丹
　　九月七日汪維義宅對菊
他鄉七日酒應為菊花催疎鬢風前帽覉懐江上臺秋
光寒拂檻霞色暝侵杯揺落易為感酣歌日幾迴
　　和孫季泉韻二首
聖主正垂裳同依日月光芳辰共清燕聮珮此登堂座
接陳君榻衣沾荀令香明時多事業莫遣鬢毛蒼
髙軒貴戚里良㑹小春時逸興頻催酒清談各問詩鵷
鸞天外集商羽曲中移聚散興餘慨何年更此期
　　㑹同年二首
對酒復何疑相驚十載期鯤鵬同變化鵷鷺數追隨筵
敞通侯第歌憐少女詞不愁歸路暝後㑹恐參差
綺席照朱甍侯家接鳳城歌鐘五雲近軒葢一時傾星
聚慚名徳風期協友生相看語不盡特此寄同聲
　　左順門問安同郭允新作
追趨雙闕下瞻拜五雲間為問君王寝相隨供奉班啼
鴉丹禁曙調馬玉墀閑佳氣葱葱合深宫護聖顔
　　酬歐學章見贈移居
六一歐居士琴書滿屋清故開松菊逕應有薜蘿情客
借陳君榻鄰慙求仲名趨朝慣相逐暗識玉珂聲
　　張映山書屋巻
君家碧山後舊業五車書欲就張衡賦先營諸葛廬下
帷山桂發隠几嶺雲嘘勤苦無須問行看上石渠
　　登鏡光閣
梵居依鳳闕虛閣瞰龍宫車馬三春賞山河四望通林
鮮迎佛日磬逺引皇風鳥似隨緣下僧因出定逢烟花
迷色相水樹悟真空
　　贈僧
杖錫去何遲東林烟雨㣲出山吟更苦得祿意多違鐘
鼓侈齋磬袈裟厭客衣自令身得度僧俗盡皈依
　　黄公澗
積雨千峯潤飛流百道懸穿林驚宿鳥激石亂鳴蟬(闕/共)
(十三/字)楚相陵谷自依然
　　移居
儒宫無一畝宦薄易為家地入黄啚僻門依紫陌斜㣲
吟對秋草閒歩拂簷花未就登樓賦端居念嵗華
　　安黄門曽祖母九十八夀詩
問訊日邊書髙堂百嵗初蘭孫五世滿甲子六身餘地
訝瑶池接星占寳婺虛賓筵秋正好仙菊照華裾
　　又柬盧浚明移居
葵藿心常切移居近日華門窺狭斜道春傍上林花守
拙家四壁多方書五車清談留客處寒竹浄交加
　　歩虚詞四首
王母傳青鳥秦娥控紫鸞相期瑶島外忽上綵雲端
海水年来淺桃花春去殘未能逢玉舄那得問金丹
海上三珠樹雲中七寳車空聞徃来處何地是仙家洞
古羊成石林春棗似𤓰刀圭雖可學嵗月莫應賖
霧幄遶霓旌氤氲滿太清龍成雲葢引虎奉嶽圗迎七
聖猶同御三天各異程試求香案吏誰是嵗星精
歴歴白榆中飄颻雙玉童神宫開太一仙路接崆峒子
晉仍驂鶴浮丘亦駕鴻不須能縮地萬里自乗風
　　寄題前湯菴
空林迴夕照清梵尚依㣲野鷺窺僧鉢天花綴佛衣經
翻長日過錫伴暮雲歸欲托門人宿因觀靜者幾
　　銅雀伎二首
掩涕辭金屋含情向白雲衣冠新卜道歌舞舊来羣貟
枕無時覺哀猿終夜聞誰言妾薄命生死只從君
漳河流日夜歌舞未能休艶色今誰妬餘香空自留朝
雲不作雨陵樹早生秋滿目多疑塜君靈在此不
　
　具茨詩集巻二
欽定四庫全書
　具茨詩集巻三
　　　　　　　　　　　　明　王立道　撰
　歌行
　　題見山巻
有美人兮山之麓倚嶔崟兮結茒屋乍看煙岫轉幽谿
時聽風泉出空谷澗樹垂垂飲野猿巖花寂寂眠山鹿
藝藥歸來半夕陽翠㣲當户静焚香著書不知嵗月晚
春至徒驚薜荔長
　　夀鄉人
銀河耿耿秋雲凉朱樓髙下華燈光流蘇零亂歌吹發
巴童旅舞揺明璫絲繩百壺瀉欲盡嘉賔四座歡未央
遥看南極一星曙主人起引紅玉觴為言此觴誰致此
東華木公祈夀昌金鞍翠盖紛絡繹芙蓉露滴雙鴛鴦
　　大梁行送陸白菴同年使周藩
大梁自昔稱中土屹屹重城壯天府險塞何須數崤谷
膏腴寧復論鄠杜城中日暮起歌鐘五千户邑擅侯封
樊樓燈火晃清晝平臺車馬如游龍驅車走馬遥相索意
氣千金輕一諾貰酒春城百歩喧呼鷹秋苑雙鶬落夷
門西望日蒼蒼修竹依然見故墻行人不解思公子父
老猶能説孝王孝王本出帝王家園池賔客盛豪華鄒
枚獻賦騁文藻勝詭進説生隂邪一朝漢法不相假斧
質隨來赤墀下旌旗無復兎苑遊蔓草鳴蟬自春夏吁
嗟盛衰各有時古人遺迹今人悲子長自是好竒士君
到梁園早寄詩
　　文衡山枯木竹石為汝湖學士題
衡山老人得竒趣坐向寒空寫枯樹孤峰嶫嶫虎豹蹲
修竹離離鳯凰翥鄧林從此失珍材碣石誰為徙天柱
吁嗟不獨模形似勁質清標更生氣槎枒不作娬媚姿
礧砢應無媕婀意憶昔山空藪澤深樵夫牧豎時窺侵
一朝㸃染入絹素始信志士相知心洛陽三月春可憐
黄鸝碧草同娟娟桃李花開玉樓曙梧桐枝拂金井寒
西風野外動秋色平蕪惨淡生蒼烟何如此石還此竹
古木千載俱依然吁嗟亦有王宰山水韋偃松苦心白
首徒為工
　　寳劍篇贈盧浚卿
我有寳劍光陸離云是干將歐冶之所為皎如芙蓉艶
朝日風胡一見嗟神竒霜鋒雪鍔未盡試三年玉匣寒
琉璃為君拂拭把贈君倚䄂隠隠飛氤氲萬夫辟易走
雷電千里變化隨風雲為悲異物乆淪棄聊從一擊收
餘勲
　　天柱篇贈徐子芳
天柱岹嶢與天通紫皇髙住金銀宫下朝羣帝三十六
瓊蕤翠羽驂飛龍廣樂絪緼赤霄暝烟霞爛熳廻仙蹤
九闗無人熊虎静赤鸞歘下隨長風長風噏馺江淮間
地靈天寳鍾英賢南州復見生孺子徐陵千載如比肩
憶君弱冠振芬藻琦才瑰行俱卓然俄摧月窟千尋榦
竦身忽在青冥烟青冥迢迢九萬里君行壯迹從茲始
逸氣遥横七澤雲雄詞直簸三江水建安諸子空髙名
王粲元非偉長倫中論年來篇幾著獨行已出今時人
我本金門陸沉者風期獨與君相親天生豪士須㑹合
龍劍雌雄信有神
　　送甘尚書兄還蜀
君不見蜀江之水東南流錦波碧浪涵千秋或通潤澤
散川澮或成壯觀横中州煎腴填閼禾黍美瞿塘汗漫
蛟龍愁丈夫出處亦如此畎畆豈即非良謀巫峯秀立
峨眉髙君家兄弟皆時髦白屋幽棲處士里金魚光動
尚書袍况復叔子自竒士㑹看刷翮雲中翺秦羅少年
空有舌延夀絶域徒稱豪君來自西春正午君去應為
秋色苦寒風淅淅吹髙林鴻鴈翩翩下長浦去影遲廻
冀朔雲離聲嘹唳江天雨蜀山迢迢呉水深吁嗟我亦
多同父
　　題許由棄瓢
箕山髙兮千萬尋下有泉水清且深古來賢士多竒節
節踰髙山泉比心玉食純衣九重位放勲未識先生志
一瓢猶自厭喧囂何况紜紜萬幾至九韶空令爰居悲
越持章甫將安歸當時牛口汚萬乘此耳雖洗心猶非
深山蕨薇肥可食啜飲優游皆帝力鳥則有木魚有淵
我生何為獨偪側爝火難為日月光風雲熻赫龍虎藏
已知師錫有虞舜舍茲𤣥徳徒皇皇人言身名有重輕
先生棄身如棄名縣疣附贅從决裂奄然千古同杳冥
千古雲山自朝暮至今遺冢悲髙樹秋風落葉聲蕭蕭
惟有寒蟬泣清露
　　擬漢京篇
峨峨萬雉環金城山河百二開漢京雲霧晴臨閶闔道
風雷曉動羽林兵九重佳氣鬱葱葱日月光華萬國同
鳯輦行春過西苑龍樓問寢向南宫南宫西苑宸遊遍
茝若芙蓉新置殿待詔皆為帷幄臣承恩不復輿臺賤
萬户千甍通狹邪朱門綺陌滿烟花五陵遊俠競借客
七貴侯王同起家起家氣勢何揮霍富貴皆由主恩澤
錦障遥從􁀙杜歸金丸時向章臺落歸来鐘鼎羅髙堂
意眇梁竇嗤金張蒼頭逡廵緑褠窄翠蛾宛轉紅袖長
紅袖如雲正嬌妬世事廻看漸非故金谷樓臺生野烟
平泉荆棘迷芳樹魏其寧非肺腑親武安後来真逼人
華轂朱輪善傾跌諸君何必争要津
　　夀陸用之父怡閒
陸子别我東還呉何以贈之三山圖扶桑半壁動晴色
滄溟萬里開蓬壺金銀樓闕紛照耀雲霧旌旗疑有無
仙宫老人冰雪膚浮丘雜坐洪崖俱行厨絡繹進綺食
開樽滿引紅醍醐頽然不知天地老桑田成海真須臾
君歸懸向髙堂隅彷彿身往遊仙都緑髮朱顔逈相映
羽衣翠盖交踟蹰玉巵流津瑶草潤霓裳按節青鳥呼
吾知陸子百不需但覔綵服中庭趨青春滿眼胡不樂
髙車駟馬誠區區
　　胡進士瓊林醉歸圖
三月皇州春正瀰日出烟花粲紛綺白玉橋通仙掖斜
黄金閣向中天起誰張絹素為此圗雕鞍駿馬行甚都
似是南宫初宴罷春風颯㳫光載途胡君馬上青雲客
軃袖新袍漾深碧攬轡廻看上苑花揚鞭忽過南城陌
陌上垂楊拂錦韀晴絲芳草揺春妍同行三百獨意氣
夾道人争羨少年看君年少才復竒縱横落筆無留思
朝來受詔日中上萬言慷慨真憂時丈夫立身良不易
多君已是圭璋器清廟明堂用豈徒蹉跎虚負平生志
　　未翁夫人七十夀詩
七十年前占寳婺定知此夜下臨呉仙階日煖芝蘭秀
相府春明桃李敷四世一堂流澤逺三朝九命受恩俱
金貂入座皆嘉客珠履趨庭有賜奴内屋屏開紅翡翠
尚方錦製紫襜褕雲中青鸞傳新札海外蒼麟奉瑞圗
黄髮常同看綵服朱門真不讓瑶都
　　武夷行贈王石沙侍御按閩
使君驄馬雙紫纓繡衣晃晃初日明慨然别我向閩越
索我為歌武夷行武夷之山何嶔崟青巒赤嶂雙千尋
連峯廻合三十六翠玉尅畫芙蓉森我聞此中靈氣聚
往往羣仙下芝羽地脈似與三山通終南王屋那能伍
秦人初識武夷君漢世曾傳封禪文鸞車一去千巖暝
幔亭綵屋飛氤氲懸崖石室何年發坐視人寰意超越
明月時窺仙竈丹流霞常䕶靈函骨丹成骨蜕故依然
瑶草琅玕滿洞天樵客問津花落處山人得道鶴歸年
吁嗟名境豈常遇昔賢千載悲同趣謫仙天姥空夢遊
昌黎華嶽窮歸歩我亦曾修飡玉方青城石髓誰能將
吹笙浪擬追吾祖執㦸猶慙作漢郎羨君斯行真自得
而我猶憐阻南北何人還同賡棹歌頽然不辨滄洲色
　　瓶山先生亷察廣西作五嶺行奉贈
五嶺嶔﨑亘天起梧桂雄蟠幾千里近聞黄雉阻越裳
行遣樓船下灕水天子念彼西南隅臨軒授節胡大夫
清秋月曉照旌棨繡衣廻光紫綬紆大夫欣然才且傑
勲名廿年振藩臬粤南此日更褰帷坐使皇威通絶徼
百蠻萬里並同風譜作歌傳樂府中㑹看旬宣續周雅
漢庭空説伏波功
　　擬漢將行
單于近獵天山東長城火接甘泉紅漢皇裂符徴武猛
羽林十萬皆從戎甲光晃晃迎朝日呉鈎楚練何輝赫
揮鞭直斷黄河流積鞍逺蔽隂山雪將軍新受九重知
隴西雁門交出師魚麗晝結風雲陣燕尾晴翻龍虎旗
寒沙颯颯塞草白苦霧蒼蒼迷逺磧帳下饗士日擊牛
軍中賈勇争投石少年本出五陵豪死生意氣輕鴻毛
金鞍被就千金馬玳室横裝七寳刀誇馬持刀時睥睨
一朝闗塞烟塵起鞍後手懸冒頓頭囊間盡馘天驕耳
轉戰那知瀚海窮幕南已覺王庭空捷書朝奏明光殿
衛霍誰論頗牧功君不見冠軍意氣何揚揚輕車刀筆
徒自傷軍中流涕亦徒爾祁連古壘猶相望
　　鵲橋篇
今夕何夕明星光梧桐露下金井凉果𤓰􁊾餌競羅設
持針曵縷庭中央云是天孫詣河鼓蘭房桂殿凝雲粧
天津水深不可渉偃蹇烏鵲成飛梁金支翠蕤恍明㓕
隠隠玉珮鏘琳瑯由来兒女齊拜祝乞與巧慧能文章
吾聞牛女皆列宿武丁之説誠荒唐東西耿耿各照耀
云何此夕同徜徉精靈下上逐雲電自有羽駕驂鸞凰
盈盈一水若横帶倐忽超軼誰能妨况復析木自可度
豈必小鳥飛相將㑹乘長風凌倒景直瞰雲漢求其詳
古來傳言如虎市姮娥奔月今安藏鴆媒娀女亦假設
陽臺雲雨同𣺌茫乃知世俗共誣惑人間天上空相望
　　大雨不寐聞蛙
長安一雨連日夜摧垣破簷水如射出門已見横道波
田中何得猶餘稼秋來彌旬雨轉劇夜分不眠坐永夕
爾蛙胡為獨不仁囂囂與雨争咆勃由來雨暘亦有時
么麽貪竊造化私(天空無雲日如火吞聲稿/骨應始知一有此二句)
　　嚴陵獨釣
漢持太阿授新室炎光黯然光欲㓕風塵傾洞天地昬
猰㺄競食蒼氓血猗與光武起舂陵司𨽻威儀耆老泣
昆陽一鼓虎豹奔罔魑解首欃槍匿虹霓掃除日月開
赤精復吐山川色君臣㑹遇良有機乾坤整頓無倒傾
先生兀然獨坐釣羊裘䝉茸對空澤亦知天子即故人
不與四海俱臣妾翩翩長揖還富春狂奴不住公卿列
江流夜轉黿鼉寒山氣暝連風雨白吁嗟賢士各有志
相助豈必能相屈古來節義何代無西京諸子今猶烈
九鼎寧論漢家重一絲何止千鈞力畫圗彷彿清風生
盡濯貪顔洗頑骨
　　張翁暨豐孺人七十雙夀詩以祝之
城南老翁好文儒逃名山澤身常癯年來種秫足生事
躬耕况有萊婦俱芳春賔客時滿座白髮雙引紅醍醐
莫言龎公盡室隠令子舊直承明廬金章紫綬亦何意
為看綵服中庭趨
　　畫鯉魚
疾風横驅萬里昏雲烟蕩薄海水渾神魚出波作人立
䟦刺直上洪濤翻目光仰射天門赤大魚小魚俱辟易
東津已空鱣鮪羣南溟忽失鯨鯢宅就中變化安可馴
頭角岞􁵥鬐鬛真吁嗟乎葉公一去龍種絶三十六鱗
空入神
　　李節推乃祖衡嶽齋壽詩
衡南老人身姓李自説前生周柱史采藥長登紫盖巔
結茒直向融峯裏羽衣玉杖獨翛然巖下時逢手一編
長生乆已窺真訣翻使靈椿讓大年
　　張東涯七十雙夀(代作/)
大隠由來不出市君家住近湖東水河上谷神能自存
漢隂機心乆已矣十年教子床頭書綵衣侍食垂銀魚
髙堂偕老人所羨况是雙霑紫誥餘酒滿尊兮花滿枝
千春獻夀無休期
　　施心菊號詩
仙家近住城東陌種菊依稀五栁宅採藥名山去不還
花間空復留仙跡遺方入枕傳後人三折成名若有神
秋園寂寞多霜露相對時時淚滿巾
　　贈張司㕔宣城人名乾號澄江
君家自昔擅華腴後來傑出多文儒往羨珥貂光七葉
今看甲第雄二都驄馬重行洛陽陌霜雪飄零舊臺栢
勲名繼美垂百年紛紛堂構昭遺迹
　　醫無閭行贈吕湛溪太僕
醫無閭其山乃在幽州之阻遼水之涯盤紆峍屼幾千
仭巋然上與北極通精光羲和望舒坐自詘麾使日月
東南驤憶昔康回怒傾地此山自有神靈屭至今天險
壓秦關河山百二誇幽冀聖王一出洗戈鋋草木光華
非昔年直使屯田通韎􁮜還看勒石擬燕然由來此地
育龍媒伏櫪駉駉俶儻才渥産盡慙稱汗血宛駒翻自
媿駑駘沙苑雲羣亘千里况有邊庭歲開市帝念誰為
景順儔特遣君行按東鄙嗟君裔本出非熊坐語能教
凡馬空王良已去伯樂死可憐騕褭嘶長風近傳樂府
歌天馬知君自是應圖者駿骨已見千金收肯使真龍
棄中野
　　題汪翁禄夀圖
老翁紫霓裳巾舄何太古長耳雙方瞳炯然精英聚𤣥
鹿千嵗放不騎靈木九節手自拄或時探籙向㑹稽還
見尋丹入岣嶁丹成依舊住人間羽盖芝旍往復還白
雲暮去洛陽市紫氣朝來函谷闗我聞安期生亦有老
聃氏飄颻千載人此翁無乃是洗髓俄驚海水淺駐顔
恰喜桃花似洞天不解記春秋世人猶共論甲子小年
大年誰得知優游空負滄洲期茫茫河清竟難俟冥冥
刼燼胡不窺嗟余願得齋心長跽此翁側受翁素書習
服食後天常存逰八極
　　夀侯母
遥舉兮浮遊崑崙兮縣圃菊翩翩兮落英采叢蘭兮雜
芳杜駕黄鵠兮驂紫鸞傾芝盖兮彌宇紛夕張兮瓊筵
酒盈缸兮如乳挹玉露兮飯青泥殽維何兮擘麟脯浮
夷兮為余鼓湘靈兮為余舞招安期兮揖浮丘觴王母
兮瑶之浦折若木兮遺余聊相期兮終古
　　夀錢氏(常熟近海居/)
鶴飛飛兮太清波湛湛兮晝平翺逰兮逺望見老人兮
海之濵目炯炯兮方瞳容汋約兮如英服靡靡兮霞矯
御清氣兮泠泠時三秋兮既届肇初度兮芳辰采芷若
兮䟽户束茝蘭兮成楹飯胡麻兮羞麟脯酌桂醑兮蕙
殽蒸介海若兮速駕輅木公兮來賔吹笙兮子晉鼔瑟
兮湘靈安期兮河上紛洗爵兮揚尊願公夀兮無極後
天地兮常存
　　滄海篇贈陸原仲
吁嗟乎青齊之土畫海為疆海之大兮吾不知其幾千
萬里東西南北之相望但見洪流巨浸浡潏蕩汩播元
氣而廻隂陽白日含光動碣石𤣥雲散影翳扶桑六鰲
燬骨三山𣺌茫金宫瑶殿不可覩惟有蜃樓龍室恍惚
開中央長鯨横驅鱣鮪盡赤螭翠虯紛騰驤倮身窮髮
一島萬里纍纍焉若阜垤之麗太行吁嗟乎海之大兮
涵穹蒼游波狂駭傾地軸天呉海若俱迷方吞江茹湖
日月翕張神怪躑躅潢汙混蔵豈比夫臺駘河伯守細
流與勺水委𤨏局蹐徒惴汗於望洋我將東遊厯東極
乗濤鼓翼凌天梁天梁偃蹇不可渉蒼龍失馭中彷徨
道逢豪士東呉子飄然霞袂青霓裳廣頤豐下倚長劍
徒歩直擬窺東皇探虚拊危意未息慷慨似恨河無航
愧余歸来不能將陸離劍佩空文章異時期子逰八荒
翩翩並跨丹鳯凰滄溟咫尺廻天翔
　　擬行路難
君不見轅下車太行咫尺愁﨑嶇君不見鞲上鷹雲霄
百里隨鶱騰丈夫窮達在所遇髙才猶自嘆遲暮漢庭
青紫常比肩子雲空獻長楊賦
君不見堂前燕翩翩冬去春來見君不見海上鷗紛紛
隨波飛復留丈夫亦有四方志十年辭親作逺遊客情
已似風花亂歸思空懸明月秋共道龍沙兵氣净莫誇
燕頷待封侯
　　苦熱行
六月徂暑暑未徂日車間關乘渴烏凌空横驅赤道紆
毒龍嘘炎入幽都鬱蒸豈與南州殊芝蘭萎墮叢桂枯
天地翕翕如洪爐火雲輪菌光爍膚桃笙紈扇氣不蘇
冰盤磊硊疑有無行吟無心倚槁梧青袍逼窄坐自拘
騎馬出門漫踟蹰東遊蓬瀛覽方壺山髙谷深倦取途
况邇聞多道暍夫我獨何意清凉須嗚呼安得飛㢘奉
職屏翳趨頓使和風澍雨彌八區蒼生動地交歡呼
　　石屋辭三章為彭通府作
有美人兮山之阿佩陸離兮冠峩峩氣凌兮衡岱情馳
兮湘波結幽蘭兮延佇拊長劍兮寤歌蹊窈窕兮輪轍
稀木繁翳兮禽聲和黄牛兮白馬嵐光飛兮晴雨多余
何為兮茲獨往茲獨往兮將柰何
有美人兮山之陽芙蓉衣兮薜蘿裳憩夕駕兮䝉谷望
朝暾兮扶桑潺湲兮飛泉旖旎兮垂楊石嶔岑兮嵌砑
峯巒矗兮翠蒼湖㶑灔兮秋水碧洞幽閒兮春草香采
瑶花兮盈把宿石髓兮為糧訪隠淪兮絶澗想竒獨兮
髙岡君一去兮獨遺卭欲往從兮江水長
有美人兮山之麓架辛楹兮結蕙屋被修逕兮蘭薫拄
空簷兮古木平田𣺌兮秋稼隂長林杳兮芳樹緑日坐
漁兮羣白鷗夜休耕兮飯黄犢倚空虚兮嗟索離望巉
巖兮聊躑躅躑躅兮何之招子真兮東谷願君兮歸來
蒼生兮極目
　　良木篇
君不見南山有杞梓北山有松栢仰看十仭渾無枝直
上參天數千尺横柯偃蹇走蛇龍盤根詰屈層崖拆晝
昏波濤虎豹驚夜撼星辰罔兩泣長風吹林百草萎豈
與榆栁同蕭索憶昔初成拱把時已抱鬱鬱干雲姿藜
蒿莽然蹊徑絶深山大壑多嶔﨑天生異材乆淪棄一
朝冥感君王知閶闔凌空九重起歘下明詔四出求工
師公輸持斤匠石走山神始獻中梁資乃知良木能用
大折樗散樹空離披
　　竇子雨索壽鄉人七十三八月十日初度
琅琊山中隠者徒灌園織屨常自娛生身幸近南陽里
教子初遊閶闔都閶闔虹光九重起千官拜舞嵩聲裏
野人喜説漢衣冠何意偶同堯甲子甲子吾生不知數
頗憶于今四百四十五餘年願學華封人擊壤遥從祝
明主
　　釣臺行送姚掌教歸桐廬
漢家中更百六戹炎精無光羣盜劇猗嗟光武起舂陵
司𨽻威儀重輝赫昆陽旗鼓虎豹奔猰㺄隕首欃槍馘
桓桓諸將二十八馳乗風雲厲髙翮先生爾時獨何為
羊裘䝉茸釣空澤神龍一奮海宇清冥鴻孤飛江霧白
亦知天子即故人偃蹇自擬長為客軒裳韋布各有徒
狂奴豈任三公責遂令意氣動星辰翻見功名勝竹帛
釣竒何如龍伯人漁國不似磻溪石千秋物色在山川
仰睇嵯峨俯空碧
　　菁菁麥
濃緑清隂髙樹涼隴雲千里凝晴光鳴鳩飛飛麥苗秀
南國初來花吐香老翁持鎌刈新麥老婦牽機理殘織
新麥未可刈殘織何須理夜来縣吏急呼門此麥輸官
復餘幾賣布買榖半作秧那堪赤地連天長下户無牛
身自墾翁婦相看愁斷腸
　
　
　
　
　
　
　
　
　
　
　
　具茨詩集巻三
欽定四庫全書
　具茨詩集巻四
　　　　　　　　　　　　明　王立道　撰
　七言律
　　題張學士仰宸樓巻
仙閣岹嶢逼紫垣蘭臺新賜出君恩江光夜共青藜照
山翠晴當錦帙翻盛事未論三萬軸多書欲問五千言
碧山莫動焚魚興紫誥黄麻寵正繁
　　贈北溪隱者
古藤修竹一溪隂尋得柴關逕轉深賣畚半将供鶴食
垂綸不着羨魚心花憐清品閒常灌詩喜新題病亦吟
老去故情終偃蹇肯隨閭里學浮沈
　　詠淮南八公
霓車遥去白雲端鷄犬紛紛隨羽翰叢桂未須淹隠士
長裾元自笑王官坐令楚國輕千乗肯向秦關試一丸
何事茂陵空好士金莖寂寞露光寒
　　送人上陵
天上龍髯不可攀獨看仙寢寄人間山川萬里開形勝
魂魄千秋自往還上食嵗朝華省吏迎神曉唱赤墀班
春深雨露多悲感一問松楸慰帝顔
　　嘲王允寜失僕
戀主心㣲中路疑掉頭忽去各天涯秖言舊馬能諳道
可信蒼鷹不受覊汲水尋源抛故侣應門逢客結新知
君才莫是慚蕭頴回首空吟阿叚詩
　　送人下第歸荆溪
北上空嗟獻玉非夢魂先繞故園飛長安晴日蒼龍闕
荆渚秋風白板扉紅樹漸随岐路盡黄花如伴逺逰歸多
才莫訝無知已且向江頭一振衣
　　聞何喬仲侍御移疾野寺詩以訊之
戀主重來拂豸冠尋僧還向竹林眠百年半是滄洲客
多病能安白骨禪閒指逺山孤枕外細聴落葉一燈前
何時更惬烟霞賞同禮維摩結静縁
　　送吳王二太史陪祀諸陵
流水因山積翠分衣冠人泣鼎湖濆暫攜劍珮辭青瑣
同向松楸拜白雲雪霽千峯明象衛星垂五夜見龍文
子長禹穴重探後好藉雄才紀聖勲(探一/作尋)
　　芳洲為袁御醫題和唐荆川韻二首
白鶴山頭緑樹村祇餘猿鳥應柴門安期賣藥人常見
舍長傳書世所尊早向帝前辭赤紱欲從方外學𤣥言
平生自是無機械野水春添助灌園
紅塵滿陌非故村清禁夢迴猶鹿門蚤慕名山厭昏嫁
時逢好客命琴尊逃名賣藥不二價寄興含毫多五言
長此陸沈堪自老藏身何必於陵園
　　介翁見示誕孫志喜之作次韻三首
抱孫六十應非晩裁得新詩續舊歡寵埒金張開世胄
詞髙屈宋比衙官賓筵勝擬金錢㑹宫禁榮分襁褓完
臺閣已傳韋氏業芝蘭頻向謝庭看
再世懸弧添麗藻九重賜果助新歡昴精遙應中台位
徳聚俄占太史官手和酒醴情偏渥天與麒麟福最完
英物不須啼自識髙門只在帝京看
自是相門多相種况逢清夜動清歡更誰好事宜風雅
憶爾前身定宰官雙蔕含珍𤓰􁁜逺九苞呈彩鳯毛完
瑤環瑜珥真堪慰他日雲礽滿眼看
　　哭鄭碧河一首和歐强齋韻
七哀吟罷不堪聞零落深悲鵷鷺羣宦跡浮沈長隔世
交情生死獨憐君修文猶借螭頭管懸劍空餘谷口墳
魂去魂來何處是天涯日暮起愁雲
　　寄贈唐荆川二首
簪筆曽為漢署郎相如詞賦早升堂自憐野性躭林臥
恐着朝衣亂鳥行溪上晴看黄鵠逺山中晩食緑蓴香
多慚舊日滄江伴獨向金門立曉霜
知君骯髒與時踈不為功成學漢疏垂釣溪連嚴子瀨
躬耕人擬葛公廬因窺導氣常隨鶴欲似全年更種樗
莫倚一丘能自老巨源昨有薦賢書
　　春盡懐故園
青春初動憶鄉園春盡那堪思更繁新竹從看侵薜荔
落花不分掩蘭蓀林閒(一作/臥)鹿豕常求伴溪晚漁樵數
過門莫恠曼容猶徇禄十年簪紱戀君恩
　　長陵和王允寜韻
北極雄蟠第一峯崔嵬陵闕俯髙松空林風雨歸千騎
向晩煙霞閟六龍翠嶺屯雲蒸帝澤蒼苔㸃石記仙蹤
艱難百戰興王地無復秦關報夕烽
　　上已讌集
逰絲飛絮媚晴空繡轂銀鞍逐曉風緑野隂晴雙燕外
黄圗樓榭百花中開筵共選流杯勝懐古因誇説劍雄
帝里韶光須倍惜尊前且莫嘆飄蓬
　　贈舅氏
舊存松菊半荒蕪(外大父/衡陽令)聲利蕭然白髪初抱病着便
居士服好吟題遍野僧廬里中送酒禳田罷几上留書
相宅餘樗散笑余真似舅得官猶自愛閒居
　　送蘇幼清都諫歸養廣中
補衮應須濟世才恩輝翻與照離杯貪趨定省辭榮禄
敢為田園賦去來諫草更編烏鳥疏舞衣欲就芰荷裁
江雲嶺樹頻回首隴使何時一寄梅
　　觀蘭亭修禊圗用上已韻
坐遵曲渚覽晴空樽俎冠裳江左風勝賞自超山水外
遺蹤猶指畫圗中春看宇宙情俱逺醉向文詞思更雄
陳迹祓除還此水山隂亭榭㡬蒿蓬
　　再贈唐荆川二首
厭看城市每移家背郭園廬十里賖為覔漁竿仍種竹
恐妨𤓰地罷栽花病煩送客攜孤艇手校藏書過五車
草就𤣥經誰與授知君弟子有侯芭
草深門徑往來稀澤國風霜滿薜衣苦節喜為貧士詠
遺榮久食故山薇春邀田父看分社夜對隣僧話息機
却恠鵕䴊冠尚在嵗時聊着戯庭闈
　　送陸白菴同年使周藩
錦帆江色静芙蓉綵服翩翩紫誥重久為客居憐節換
况堪君别與秋逢才名天下知廷碩人物吳中數士龍
君到周南莫留滯彤扉瑣闥待從容
　　送徐槐溪
迢迢南陌望歸軒白馬青袍聖主恩共喜偉長來北海
何知司馬病文園佩聲遙憶趨青瑣春色愁看付緑尊
芳草長安門外滿王孫何日到長垣
　　送周進士使淮便省
長安三月共鳴珂又見輶軒向潞河草色千村梅雨暗
蟬聲兩岸麥風和倚門正惬清秋望負弩重看故里過
聞道江淮多赤地慿君一問嵗如何
曉日都門送客行燕山秦樹總關情三春故國懸歸夢
六月長淮下使旌燕子飛飛山雨急稻花細細五風清
白雲南望堪回首非羨相如入蜀榮
　　桂翁九日邵園和韻
風景秋來滿習園登臨此日共金尊黄花爛熳搖晴苑
錦樹參差照暮村野鳥知迎仙閤斾都人喜識相公軒
清時密勿多無事合有新詩紀聖恩
名芳久説邵陵園勝日還留北海尊慷慨風情千古地
鬱葱花霧萬家村太行落照遙横席碣石流雲近拂軒
豈向平泉誇樂事看垂彞鼎答宸恩
洛陽自昔盛名園仙履同臨九日尊花下樓臺開石谷
城中烟樹隔韋村鈎簾亂竹低圍閤解帶盤羅密映軒
銀燭金緋歸路晩絲綸得暇聖君恩
　　託翁雨宿浣花草堂和韻二首
闇闇江雲拂地生百花潭水月㣲明乍看宿鳥驚枝墮
忽聴流泉倒檻鳴人事天時無定迹江湖廊廟獨關情
少陵寂寞遺篇在翠篠紅蕖足雨聲
自羨茒堂得此生璽書謾復下承明擬將出處同龍臥
况有文章應鳯鳴保傅正看今日事詠懐終見古人情
禁河徙倚歸朝晩想像溪橋流水聲
　　送孫毅齋學士赴南京
舊知中允藉聲名那復仙槎向石城珥笏風雲天外静
禁林日月海邊清寵光不異登三島辭賦終堪並兩京
前席名賢須有待藜輝行動石渠明
　　未翁九日即事和韻
師道於今誰獨重兩厪元老淑吾曹乍縁藥餌違青瑣
喜見茱茰佩紫袍秋色已深歸院静春風常在仰墻髙
聖主正懐霖雨寄肯容黄髪老蓬蒿
　　迎恩寺二首和韻
野寺尋春意最閒漫騎欵叚逐苔斑鳥聲似解添詩思
花氣偏能醒醉顔景入春來都有主地當勝處可無山
夕陽滿樹烟光亂歸路分明忘却還
燕臺吟望客情閒露葉烟花滿目斑日月東南時極目
風塵西北暫開顔芳園春盡惟流水逺岫雲來似故山
長路翩翩多去騎倦逰詞客㡬時還
　　和玉谿學士齋夕有感韻二首
星壇窈窕開清禁霧篆氤氲徹上𤣥此日百神俱奉職
方春萬乘自祈年蓬瀛更羨天居近宣室還看帝席前
淺薄慚為香案吏齋心相對夜無眠
齋廬清夜儼相過宿鳥啾啾逗暝柯𤣥殿正嚴春日祀
青陽應陋漢時歌星迴帝座瞻金節香滿仙階禮玉科
自愛相如能獻賦賦成無那鬢先皤
　　和齋夕詩又二首
仙署衣冠自儼然幽齋燈火坐思𤣥星河永夜窺三殿
禮樂明時際百年散帙雪披春檻外焚香鶴引晚風前
宵長耿耿尤瞻戀天子親祠曉未眠
齋袚相攜玉署過槐庭雨露沐新柯憂農並仰春和詔
饗帝仍傳樂府歌制作百年誇聖代簪纓十載忝賢科
明君側席求頗牧為念馮郎髪未皤
　　和玉谿齋居對雪一首
千里浮雲漲碧空瑤花寂寂舞迴風詞臣欲賦羞梁苑
聖主方齋坐漢宫曉訝神光浮殿外夜聞仙語出帷中
即看帝澤和天澤玉粒逢年四海同
　　和齋夕有感
春半閒庭興杳然况逢齋夕思偏𤣥風烟漸度芳菲節
日月頻驚犬馬年夜氣露清仙掌畔天花雪落御爐前
瓊樓髙處多寒在聖主宵衣恍未眠
　　雲龍山寺獨眺次壁間韻
縈紆石磴望中開故跡蒼茫半草萊興廢秪今雙樹在
登臨自昔㡬人來僧攜野果修晨供鳥啄山花上石臺
車馬紛紛千里道河流長帶夕陽回
　　清明日獨坐感懐
清明南北異風烟栁色鶯聲又隔年客裡登臨情易倦
親前笑語夢常牽官閒且覔題詩伴禄薄翻資負郭田
强半春過成底事悠然獨酌望遙天
　　壬寅上已黄少村宅中讌㑹余未入都癸夘補作
　　　一首
風流誰似晋諸賢爛熳城南列禊筵何處更須尋曲水
君家元自傍清川春還芳草虚迷望客散飛花强鬭妍
却媿右軍無述作為君重記永和年
　　輓吳白樓尚書
已將舟楫濟明時更愛湖山早拂衣百里風流思緑野
兩朝功業付黄扉閒慿獨鶴看碁局喜有羣鷗伴釣磯
何事忽騎箕尾去千林落葉帶寒暉
　　補作孫志髙宅端午讌集詩
内殿初分角黍盤更開芳宴婪餘歡已知仙侣招尋慣
况復将軍禮數寛荆楚嵗時千古恨長安風土幾人看
自憐此日猶乖阻獨向塵途歌考槃
　　春盡書懐
官閒日日賦閒居芳草年年伴草廬蓂葉不隨飛絮盡
鶯聲欲斷夕陽初虚簪畫省郎官筆未就名山太史書
踈懶自知來往少蓬蒿滿徑不教鋤
　　送春詩
閒將手板獨支頤目送東風何處歸苑樹漸㸔春後密
庭花早覺雨前稀酒邊覽鏡憐華髪馬上看山負翠㣲
寂寂故園春易晩蒼苔應遍舊漁磯
　　贈隠者
髙車大盖意已踈鶡冠短褐墻東居丹經鋪案晩食後
黄犢繫門春種餘負薪野店與沽酒學圃隣翁時乞蔬
愚公亦近北山住為問險路今何如
　　張太醫六十夀詩
曵組聊隨青瑣班未須􁇷嶁訪名山市朝自昔容真隠
服食于今得大還手煮神丹供帝所家傳仙杏乞人間
莫嫌叔夜無仙分試覔刀圭學駐顔
　　送沈二槐改任恵州
相逢何事忽離羣千里銅符喜再分鶴髪重看歸錦服
鳯毛初見接青雲雙槐舊望吳中起五馬新謠海外聞
更和淵明詩揔好知君家世自休文
　　鄭都官嘗作代秋扇詞予竊見其多怨尤不平之
　　　意非知道者之言遂賦此以廣之非欲競工拙
　　　於聲律間也
明月悠悠掩素塵不將流落怨時人千山雪滿龍蛇蟄
一夜春歸草木新雨後桔橰堪自廢祭餘芻狗向誰陳
應知物理同消息空為班姬賦損神
　　聞朱從龍下第詩以慰之
為爾臨風一愴神與誰同賞洛陽春千金曽學屠龍技
五上猶為㸃額鱗結綬逺憐青瑣客書空長念白頭親
㑹稽邑子應相薦莫厭窮途久負薪
　　得秋試消息後寄弟
静閲賢書意轉疑歎君年少不逢時天涯空自看魚雁
春草常令寄夢思三秋聚散風前葉一着推移局裡棋
丹桂分明天上種他年來折最髙枝
　　題碧山
草堂遥傍翠㣲開松竹隂森澗壑迴偶悞一官辭白社
懸知三徑滿青苔幽情未許簪纓累浪迹從教猿鶴猜
他日功成不相負移文且莫為君來
　　代作賀介谿生孫一首
湯餅重開今日燕詩篇猶記昔年歡慶餘每見鍾賢𦙍
喜極全勝得好官秋水精神應自别青雲頭角已先完
不因啼後知英物黄閣家聲奕世看
　　寄夀沈毅菴七十
晩叨一命即懸車華髪盈簪六十餘懶性不妨隨畎畝
閒身喜復伴樵漁獨尋洞壑探丹訣頻向兒孫問賜書
我亦舊知陽羨好買田應得近君居
　　王次川八十夀詩
解組閒身八十年鶡冠鳩杖意仙仙時凭野鶴看碁局
獨引江鷗過釣船建業栽成彭澤栁童烏解説子雲𤣥
空聞王子稱仙令何似斑衣滿膝前
　　奉和數疇兄病起之作
雨過幽齋草樹鮮書籖藥裹共年年身名幸遣朝簪累
昏嫁還憂世網牽散髪行吟春水曲振衣獨立晚風前
自嫌客至常賖酒特與空囊留百錢
十里清溪一釣竿浮雲元未着情看小營茒宇方蝸國
暫解朝衣稱鶡冠賦芧養狙還自笑呼牛應馬仕相千
虛船不解逢人怒搔首春風午夢殘
　　奉和數疇兄對酒自嘆之作
為通花徑數誅茅長日炎氛静裡消秋動逺林催絡緯
月和清露上芭蕉濯纓慣坐溪邊石覔句時行湖上橋
莫向天池羞斥鷃蓬蒿九萬各逍遥
憶騎竹馬逐諸兒忽道行年四十踰謀食一身長畎畝
起家三世總文儒青山對酒從吾好華轂傾人笑自驅
世路只今多險塞與君試學北山愚
時序驚心又素秋此心應得㡬宜休㣲官出入荘生蝶
散帙縱横王子籌物累秪餘琴鶴在道心唯共水雲謀
年來苦熱縁多病又向山中半月留
　　數疇兄以病阻看花之約作詩見遺次韻答之
經時臥病覺春纔猶喜名花遲爾開好客暫虚文舉座
新詩先覩馬卿才漸驚落絮侵碁局故引游絲罥酒杯
我亦文園同病侣更留述作待君來
爛熳芳園此日纔春風小徑為君開一枝早占傾城色
四韻空慚倚馬才野外不妨頻縱棹病餘應喜數飛杯
劉郎舊是多情者可待名花落盡來
春深饒睡夢迴纔接得詩筒枕上開莫訝相如非病客
須知太白是仙才洛陽更長名園價金谷空餘罰酒杯
㸃綴春光應不惜一花乞與一詩來
　　秋日再過顧氏清溪别業因和洞陽韻
秋水蒹葭思不禁扁舟重繋此溪隂犢眠疎草猶迷徑
鶴哺新松欲滿林采藥常嫌驚鹿跡山中初服野人心
舊來漁父多相笑一别江湖霜鬢侵
　　泛湖逰漆塘諸山再次前韻
湖上秋風病未禁興來真欲到山隂漁蓑亂結汀洲草
樵徑香分橘柚林逺谷采薇隨鹿跡閒巖投果見猿心
放歌未盡空迴棹落日増波憂思侵
　　追送陳澄江用章水東韻
兩月相逢已隔年翩翩征袂忽離筵青春劍珮明秦嶺
細雨桑麻繞涑川莫恨一麾猶出守須知五馬亦峩然
傅巖今日經行處更訪當年版築賢
爐省追陪憶往年留連何必對芳筵封陳亦自須蒲阪
借㓂還宜念潁川故國春光難忘却清燈心事共犂然
使君異政屏風在况有當時能薦賢
　　題龍江
江橋一别思如何楚水燕山嵗月多雲霧只疑龍化去
夢魂常逐雁來過江妃夜出收遺珮海估春經惜逝波
好似當時題柱客浮雲空負采菱歌
　　萬梅菴詩(菴在震澤之濵羣岫中/)
結廬不托桃李塲羅浮村畔孤山陽疎忩影落一枝瘦
虚室風吹千斛香烟壑霏霏來暝色湖波𣺌𣺌動晴光
江南應得春意早折寄無妨驛路長
　　元夕憶諸弟和沈原約韻
燈火樓臺皓魄圎客心何事憶當年鶺鴒飛處情多緒
鴻雁來時書㡬傳春夜月如秋夜冷燕山雲與越山連
誰家更奏思歸曲無奈愁腸萬丈牽
　　秋日郊行
冀北初秋暑盡消無端風雨木蕭蕭野農罷餉還傾筥
賈客愁寒半挾貂雁礙浮雲時緩度草迎㣲露更先凋
何人四望躊躇立多病應無辱聖朝
　　九日同序翁邵園賞菊赴李蒲汀之約用舊韻
㡬年聞説邵家園今日黄花對緑尊水閣山亭斜肖郭
栁蹊松塢曲成村登髙直倚林梢檻向夕仍開竹外軒
莫謂絲綸有餘暇太平簫鼓藉君恩
　　和與新見贈韻一首
髙閣層軒野水西白雲長此䕶幽棲買田祗為開三徑
蒔藥還須滿百畦春去林中花自發客來竹下鳥先啼
夜逰何事頻攜燭明月紛紛隨杖藜
　　夏夜同唐應徳王道思尋顧與新清溪别業主人
　　　追至設燕
扶踈嘉樹䕃清流卜築曽聞顧虎頭乘興不須題鳯字
逃空聊復上漁舟忽逢名勝尊前集好伴沈冥物外逰
湖上秋風芳杜晚月明相憶仲宣樓
　　謁于肅愍墓祠
整頓乾坤事已休冥心東市更何求亦知聖主能憐舊
無那書生欲拜侯一木空悲支大厦兩旗猶見度中流
岳祠相望湖南北長共忠魂地下㳺
　　送鄒學士赴南京
搖山仙館接瀛洲稷下名儒早見收玉笋暫隨鵷鷺入
金陵重憶鳯凰逰傳經鶴禁恩猶渥問道鵞湖意始酬
莫愛江山久留滯佇看明主待謀猷
　　送鴻山殿讀歸省
珥彤㡬嵗共仙廬羨子承恩下玉除春晝正宜新賜服
山房更檢舊藏書夢迴北闕陳情後歌倚南山獻夀初
我亦髙堂凝望久不堪千里獨離居
　　長至日憶諸弟
冬至陽生春欲回天涯節序思難裁自憐北地常逢雁
為望南雲獨上臺𤣥草已甘吾寂寞綵衣須共爾徘徊
去年此日還相憶攜手前溪問野梅
　　憶昔吟贈華鴻泉之金陵
憶昔秦淮橋上逰緑槐垂穂正宜秋燕飛不記烏衣巷
水滿㣲分白鷺洲北闕晴雲常冉冉東山斜日自悠悠
風流誰是今安石惆悵蒼生獨倚樓
　　孟冬陳戚畹第㑹同年有述
甲第晨開簇錦鞍同時休沐帝恩寛形容不改登科舊
樽俎還追錫宴歡漫擬新詩賡伐木相逢明世喜彈冠
招尋豈為酬良月應共芳情保嵗寒
　　詠紫薇花
紫薇開處覔蓬瀛深院層軒拂曉晴絢爛只疑春色在
葳㽔偏傍日華明絲綸閣下人誰伴虛白堂中韻未成
祗恐秋風不相假緩吟深酌對寒更
　　元日試筆
閶闔東風送舊符氤氲佳氣繞皇都金吾千仗如雲擁
玉佩同聲向曉趍春令已從今日布物華應與去年殊
侍臣下直明光殿紫禁傳宣又賜酺
　　花朝感興
踈雨輕風濕曉烟曲江春色倍堪憐新蒲細栁行宫裏
語燕啼鶯御道邊擬向尊前銷客思更於花下惜芳年
明時事業非無賴揚子何為獨草𤣥
　　院中紅杏
天公何意屬青陽留却繁紅殿衆芳仙圃豈應須鼓發
淄林時復見琴張朱欄露重欹晴錦翠箔風㣲浥晚香
羨爾倚雲真得地野花空自落東墻
　　鄭泰陵詩
千林松檜鬱相迴永夜風生澣海哀萬國昔曽瞻氣象
五雲空復䕶崔嵬古來鳯鳥長難至天上龍髯定不回
苦憶焚香賜第日報恩真媿濟時才
　　至日長陵陪祀
長陵西接黄花鎮白雪蒼岩夜色遥隂殿衮龍猶在目
徃時松栢已干霄總聞一怒風塵起想見千官遷次朝
悵極兩京興廢事小山何意起漁樵
　　題文巖畫端
逺山近山澹空翠天風迢迢吹薜荔溪邊野橋石亂倚
林扉晝扄花滿地主人獨歸如有遲黄精飽飯松醪醉
山深不解名與利練袍芒鞋了生事
　　西苑春晴
二月韶光滿帝城上林啼鳥報新晴依空裊裊㳺絲静
極望萋萋芳草平風煖昭陽翻翡翠波融太液浴鵁鶄
迴看夾路花齊發應待鑾輿向此行
　　宫栁
占盡芳菲春暮天昭陽栁色倍堪憐千條曉濕金莖露
㡬樹晴低青瑣烟暗葉藏鶯嬌自語飛花蹴燕舞還顛
宸逰到處成歡賞又見朝來三起眠
　　擬聖駕祀陵畢奉聖母汎舟西湖應制
鳯輦逶迤環紫極春明雨露動宸思遍修祖祀橋山冢
更侍慈顔太液池原陵迴望衣冠道汾水空慚簫鼓辭
神聖於今兼順孝相如欲賦苦才遲
　　聞雁
漏轉更深月滿樓雁飛逺送一聲秋聨翩曉起芙容苑
三五寒迷蘆荻洲古塞離雲常漠漠空山落木共悠悠
瀟湘自是饒梁稻應為隨陽向帝州
　　午日駕幸西苑侍㳺有述
薰風澹蕩上陽樓西望昆明積雨收艾葉菖花迎鳯輦
蘭橈桂槳過龍舟當年虚羨明良㑹此日恭陪伴奐游
帝徳如天時正午㣲臣何以頌鴻休
　　戯陸節之
早聞通藉金閨裏謝病還攜舊金紫行年七十苦好吟
滿巻新詩放翁似洞房鼓瑟奴婢歌秋月春鐙歡更多
自羨名園常負郭不須塵陌逐鳴珂
扁舟暝逐使君行已是歸帆一月程恩詔多慚優淺薄
風期獨喜托才英江迴故國春迎棹星聚清尊夜倚瓊
我亦天涯同病客翻憐司馬滯江城
　　咏懐
路難詞客㡬時還坐對荆扉手自關深樹鳥鳴春寂寂
空墻花落曉班班兩都獻賦慚新寵五老蔵書憶舊山
(闕/)　　　　　　子雲莫自惜才慳
　
　
　
　
　
　
　
　
　
　
　具茨詩集巻四
欽定四庫全書
　具茨詩集巻五
　　　　　　　　　　　　明　王立道　撰
　五言絶句
　　春雨二首(館試/)
霏㣲初洒潤霡霂自知時上林千萬樹樹樹有新枝
渰渰來天際津津溜苑墻還騰百川水一雨遍遐荒
　　郊原春望二首(館試/)
行行窮逺陌冉冉度香車未就王孫飲聊看田父鋤
鶯啼燕樹合水漫渚蒲新春歸不須恨化域自常春
　　詹司訓守貞義訓巻
早慕共姜節還誇孟母賢爾來授經處應廢蓼莪篇
　　咏園中雜花
　　　葵
臥病違朝謁依然向日心不見清溪上葵花一院深
　　　罌粟
野人懸磬室那得粟千罌且共搴芳實無須惜落英
　　　雞冠
迎風如欲鬭徹曙不知啼舊得尸卿術栽花總似雞
　　　蝴蝶
本來百蟲身墮入諸花趣有情與無情常愛中園住
　　　金錢
山人賣卜歸滿砌正芳菲不堪懸竹杖留取市荷衣
　　　蔷薇
密蕋與繁枝參差間竹扉紅芳雖自媚緑刺罥人衣
　　　翦春羅
昔聞綵作花花却春羅似欲覔翦刀㾗盡付東風裏
　　　石竹
丰茸鬭春色枝葉何娟娟弱質難棲鳯從教香麝眠
　　　玉簪
擢頴疑瑤華攀條亂素手酣歌不自聊助予一搔首
秋園金氣應含素向欄干莫作朝簪比唯宜戴籜冠
　　　長春
長伴百花開不共百花老悞却送春詩只疑春正好
碧樹攀欲盡黄鳥啼正歇一花復一花常如二三月
　　　白芙蓉
抱質宜素秋開花如白槿對爾好𤣥談何郎新傅粉
　　詠園中雜草
　　　蘭
清芬惬幽抱手自植中林不須滋九畹聊此對同心
　　　萱
芳叢雜芝蕙稱此北堂幽為園自可樂那必爾忘憂
　　　書帶
地慚揚子宅草似鄭公鄉書巻年來廢空翻白日長
　　　繡墩
百花春色裡一徑鳥聲中偏稱逰人坐壺觴誰與同
　　　千年運
朝菌無晦朔此草自千年萬物枯榮理凭欄一慨然
　　　菖蒲
托根長水石正與幽人宜更㸔成九節服食比華芝
　　　鳯尾竹
紫文何葳蕤采采露華滋不向髙岡上常依白石墀
寂寞含清露葳蕤䕃紫苔尾長無羽翼不得上仙臺
　　詠菊
　　　梅花菊
彭澤髙人里孤山處士家清明逈相映草樹亦交花
　　　萬巻書
生涯萬巻書何似營農圃散帙向晴簷中有諸花譜
　　　御袍黄
霜黄上林草天子欲更衣六宫齊望幸紅紫漫成圍
　　　金盞銀臺
常年老瓦盆珍重花神意白衣人不來對爾聊成醉
　　　蜂房
秋香初破蕋逰蜂日來往還愁蝴蝶競結窠花枝上
　　　鵞毛菊
弱羽綴芳枝離褷傍水涯欲識此花品唯應逸少知
　　　樓子紅
天工潛結構朶朶疊紅英為是登髙助偏宜樓子名
　　　粉西施
那得東籬下忽逢浣紗女清露濕鉛華捧心寂無語
　　　僧衣褐
逺師不染性持此遺陶公三徑雖云好了知色是空
　　　雙飛燕
花得同心媚差池雙燕飛應多戀主意社後自忘歸
　　蛙聲
上林故多蛙爾聲何喧闐忽感自得意寫之觀物篇
　　題四老圗
四老不知姓相逢各問年山深無甲子黄髮故依然
　　題何蘭幽谷巻代
未能㳺汗漫聊自托空虚嘆息紫芝老寥寥千載餘
　　澹菴詩
浮雲看世事如水見交情此道令人棄悠然想太羮
　　題方塘
儵忽何年來鑿此混沌竅誰知方寸間雲水常相照
　　走筆柬數疇
几上五千文幽棲似鹿門春光看欲盡董相試窺園
　　南湖畊雨(武陵六景為陣節推題/)
逺近春鳩鳴一村競田事老人抱甕來搰搰亦何意
　　河洑漁梁
窮鱗赴激湍漁子争夜漁何時更拊手濠上觀儵魚
　　西山烟寺
山空萬籟寂鐘響時出林欲尋定僧語烟蘿交翠岑
　　桃溪晴月
迴沿月明中溪花夾長鏡相逢溪上翁掉頭不言姓
　　竹灣雪艇
風雪渡頭𦂳孤城欲暮天去來總自得知是子猷船
　　金霞夕照
千峯如散綺夕陽在山半山中人欲歸適意忘景晏
　　贈青烏家
客持一巻書乾坤吐𤣥秘由來識者稀獨立寒山翠
　　偶成
故園千里外獨有夣魂過何時更攜手散髪共行歌
　　采蓮曲(八首/)
采蓮折却藕藕折絲不絶迴船向中流綰作同心結
斜睇向芙容迴身鼓蘭楫莫待暮潮生宛轉紅粧濕
采蓮莫采花花盡乃成子八月白露寒悵望秋江水
采蓮復采蓮蓮葉青田田舟輕風蕩漾抛失露珠圓
停橈采蓮花花開半花落渌水日夜波紅芳詎如昨
去覺横塘近來驚初路遥因聴竹枝曲倒把木蘭橈
荷葉不任裁藕絲不任縫相呼早出浦逰子怕窺儂
鳬鷖滿中流試數雙與匹賭失碧玉篸歸家不敢説
　七言絶句
　　畫百花
春光盡向筆端迴萬紫千紅次第開河陽滿縣真如錦
却恨潘郎歸去來
一自燕支屬漢家上林花草倍繁華却愁顔色隨春盡
剪取枝頭一片霞
　　又治徴巻(代作/)
海北湖南萬里程去思時復頌番君弦歌豈為營三徑
却望虞山多白雲
　　九月二日侍經筵有述
露華仙掌入三秋翠幄重開拜冕旒稱制諸儒真陋漢
乞言尚父未論周
　　和唐應徳紅梅詩五首
嬌唇㸃就誰相顧獨立東風漫自愁安得昭陽借君寵
同時鉛粉盡含羞
京國春生富貴家美人裁錦貼新花若教置向金壺裡
一𣲖寒江㡬㸃霞
主人舊是謫仙家常捲簾帷入綺霞為問韓郎染根手
何如能染樹頭花
鄉園入夢思糢糊京國相逢識得無玉貌訝從今日改
清標只似向來臞
羅浮一别已如夢新向燕支山下來聞道主人重華色
笑顔不惜為君開
　　送蔣醫歸江隂
逺向金門欲獻方暫因采藥去江鄉開徑我須從蔣詡
避名君莫似韓康
　　送吕别駕還毘陵二首
緑樹清江曉漲平春帆遥指六龍城吳中父老相迎問
為説新寛百萬征
東南民力近如何日見雲帆轉北河課上不須論殿最
由來良吏拙催科
　　釣臺吟送人之桐廬
洛陽争覩漢官儀獨着羊裘理釣絲莫道狂奴猶故態
富春山水是相知
髙臺􁋥嵲俯江湍古木蒼厓清晝寒千載山川猶物色
當時諸將枉登壇
赤符久已定長安只合歸來把釣竿後人不讀樊英傳
肯信人間行路難
　　南巡歌八首次韻
丙夜天門金鎖開珠旂葆羽拂仙臺櫜鞬躍馬新都䕶
夾轂前驅萬乗來
千騎如雲駐楚坡楚人從此解燕歌諸君莫作思歸調
指日鑾輿復渡河
楚江西自岷山來春日荆門烟樹開千載襄陽多古跡
君王欲一望强臺
錦字親裁龍鳯斿羽林對對拱宸旒楚人浪擬相如賦
天子元非雲夢逰
雲車清夜度千門雷鼓轟轟河漢翻帝座暫臨南楚分
前星正照太㣲垣
蒼梧雲深悲帝心龍旟春向湘江潯太史由來知聖孝
虞人何事獻官箴
南陽舊是帝王家西入長安望已賖春風乍到龍飛殿
羽扇紛紛引翠華
天臨北極鬱崔嵬玉帛年年萬國來君王二月南巡狩
春水朝宗江漢迴
　　彰義關候駕十首
遥望西山紫氣生月華天際更分明旌旂歴歴穿雲樹
天子歸來白玉京
候蹕宵驅彰義關古橋無復水潺湲人家兩岸春楊裡
舊是桑乾第㡬灣
年來章奏滿公車總道遐方困未舒君王一出憐民隠
扶杖山東聴詔書
玉戚金戈壮國容每當三五候飛龍月中真得持盈意
常見光華䕶九重
南北河山共一家瓊丘仙圃自繁華上陽更有餘春在
紅藥叢叢初放花
燕山明月照盧溝笳吹喧喧水急流行人盡唱千秋曲
一夜歡聲逹帝州
朱衣對仗曉追班帝在清都虎豹關鐘鼓正傳宫漏徹
侍臣端笏拜天顔
燈火城西㡬萬家仗來馳道滿烟霞須㬰拜舞千官合
寳炬光中駐翠華
鳯詔初傳自九天賜租重見漢文年燕南楚北經行地
雨露君王本不偏
九天晴日六龍迴綉陌春風錦障開乍聴轆轆香車逺
又見紛紛後騎催
　　王子裕百花圗
路迷誰識武陵源往事空悲金谷園愛爾丹青偏入格
須知桃李本無言
翦綵隋宫事已非猶餘粉黛貌芳菲莫教展向金屏裡
睡蝶游蜂盡欲飛
傳道昭君昨入胡後宫留得美人圗紅粧翠袖分相向
只恐君王悞一呼
八月秋髙白露寒浣花溪裡倍堪歎莫道紅顔多薄命
寫真猶入畫圗看
　　老將行贈孫伯泉都督
射䇿當年第一人秋風感歎二毛新羽書昨夜甘泉道
知爾封侯骨相真(君武舉/第一人)
早從卻縠問詩書廿載勲名寄直廬敢謂漢庭方貴少
試看腰下紫金魚
投筆還将注豹韜報恩寜復戀旌旄五陵舊職來相訊
指㸃秋空太白髙
百萬兵中擊柝聲綺裘繡帢入承明霸亭醉尉休相問
帝遣将軍特夜行(君所領即漢所謂/北軍衛宫掖者)
燈下酣歌擊唾壺匣中龍劒夜噫嗚太平不用黄公畧
閒與兒孫説陣圗
直下金門帶劍行蕃酋夷使盡遥驚将軍莫是今方叔
私向傍人問姓名
定逺思歸限玉關何如出入紫霄間緩帶輕裘修羽獵
時時射虎向南山
穿楊才藝本天成猨臂曽傳飛将名自託年來偏矍鑠
彎弧躍馬萬人傾
将軍忠孝舊儒家憂國論兵兩鬢華大樹無言鈴閣静
笑看燕子逐飛花(君忠烈公/之伯子)
休沐閒庭滿緑蕪丹青聊自静中娛少陵詩句余真媿
戯博将軍畫馬圗(君雅善丹青余/盖欲有請也)
　　送陳沂赴南京衛幕
水落寒江送客舟雁聲雲影共悠悠晋陵風物今何似
須信相如故倦逰
京國逢君未㡬霜愁看歸袂拂離觴秦淮此去三千里
流入荆溪即故鄉
金陵幕府静魚符列㦸常閑百萬夫莫謂太平渾忘武
國家根本壮先圗
清秋欲盡送将歸路遶銅門失翠㣲楊栁不堪搖落後
伴人殘菊尚依依
三載曽趨青瑣班春風時憶舞衣斑雁飛江浦寒烟斷
彷彿舟移見舊山
惠山泉品逼中泠陽羨仍留楚頌亭種橘煮茶應不俗
懶看蹤跡逐浮萍
　　送鄭翁還廣
燕山雨雪一冬足越嶠烟花三月多綵鷁忽隨春岸逺
東風斜日水増波
鳯誥新霑天北闕驪駒遥駕海南邦濃花細草催行色
一夜春帆過曲江
玉窖溪連海色新羅浮山下别開春南還更盡登臨興
莫遣清江空白蘋
城頭雲向南飛逺城下車從北發遲日暮紅塵千里隔
曉星寒雨不勝思
　　夀嵇川南母
春暖瑶池花草香金魚珠履儼成行一盃沆瀣千年祝
此夕為歡殊未央
翠檻紅樓拂曙開瓊芝瑶蕋映金杯方平遥向麻姑語
碧海揚塵今㡬迴
北堂清晝藹春暉歌繞雕梁燕却飛自有神仙攜鳯吹
不須令子舞萊衣
二月蟠桃亦放花花枝爛熳赤城霞逡巡已結千年實
更覔安期棗似𤓰
誰贈君家縣圃圗紫烟白鶴列仙都江妃鼓瑟湘娥舞
識得中間王母無
庭前裊裊長春蘿堂上歌鐘伴綺羅聞説東鄰有好事
金鞍銀燭夜深過
　　有榖堂
甲第新成髙入雲風流廿載憶徴君亭亭獨鶴閒芳草
惟有詩書日夕聞
陶令歸來看五栁魏公老去有三槐朱輪翠盖交生䕃
須信當年不妄栽
　　夏夜崇雩壇陪祀
中天星斗淨瑶壇夾陛旌旗四月寒百辟自隨千仗下
六龍猶在五雲端
城南擊柝夜如何清蹕初傳萬乘過輦道逶迤多暝色
故開宫扇望星河
野樹蒼蒼散夕暉天門西望翠華飛㣲臣未解風雩樂
獨咏皇恩泛馬歸
雙闕遥瞻龍虎旗金根羽盖自葳蕤君王不遣先除道
霑洒分明待雨師
日轂雷行過紫都蚩尤太一總先驅聖世百神能受職
雨師何事尚天誅
君王此日禱桑林萬井沉沉羽衛森玉檢泥封多秘祝
祠官偏識愛民心
龍見修雩古有名君王親出為蒼生爐烟已結氤氲氣
雨足森森散鳯城
　　王母歌
漢宫初起集靈臺絳節飄颻羽扇迴雲錦書傳青鳥信
遥看阿母自西來
芳春花草滿瑶池忽憶麻姑海上期欲問蓬萊水深淺
因風遥寄萬年枝
瑶島分明近日邊周王元未解求仙八駿﨑嶇雲外路
空疑道里隔山川
雲母屏前吹玉笙侍兒猶識董雙成笑余學隠金門客
太似當年方朔生
昨夜重逰汗漫歸依然戴勝髪如絲三千年一校仙籍
迴指彭聃是小兒
玉洞桃花引去津鶴聲猶似隔紅塵自嫌王烈無仙分
乞得素書翻與人
　　三月晦日出郊㳺衍偶誦唐人詩三月正當三十
　　　日因用為起
三月正當三十日又騎欵叚出城南欲賦送春詩未得
栁溪花徑遍相探
三月正當三十日夕陽欲盡亂啼鳩榆錢鋪地應無數
買得春光㡬許留
三月正當三十日把酒題詩興不慳汀洲芳草不歸去
留得春光總是閒
三月正當三十日鶯聲如倦復如愁緑楊拂地花成雪
斷送春風也白頭
三月正當三十日餘春零落入風塵閒過嵗月不知老
失却鶯花轉覺貧
三月正當三十日一春又向客中過薜蘿已負滄洲約
騕褭空憐白玉珂
三月正當三十日落花寂寂對閒門莫言春盡渾無事
分菊移葵事更繁
　　南村漫題
緑野風烟入望頻栁溪松塢别蔵春莫言未識南材路
逢着桃花試問津
　　題梅
獨樹離竒帶雪看小窻應絶勝江干竹床紙帳成幽伴
冷蕋踈枝㡬嵗寒
　　聞人氏五十夀詩
生年半百混樵漁教子還看上石渠欲舞絳衣應未得
却慿丹鳯早銜書
青山盡日獨支頥白首猶堪一巻師八十年來閒擊壤
兒童齊和紫芝詞
　　咏閣中芍藥(宣皇時移植/)
繚繞朱欄倚日邊葳蕤紅藥露華鮮蓬瀛本自多竒卉
况爾栽培更有年
瓊幹舊分天上種瑤葩偏向夏初開侍臣草罷明光詔
獨傍清隂過碧苔
　　題惜花美人圗
滿苑芳菲映曉粧折将春色媚髙堂一聲啼鳥且歸去
秪恐清露沾衣裳
　　三窮圖為周弓岡中丞題
妾心何事九秋霜肯為輕塵弱草傷死可復生生不媿
悠悠千載兩共姜(青年守節/)
忍死元非愛一身百年兩世此遺娠手縫襁褓和殘淚
抱向髙堂囘首頻(遺腹傳芳/)
鶵鳯新成試羽翰芳枝何意發枯蘭相看未語先成泣
人間真有立孤難(孤兒發科/)
昔時無子今有孫含飴兼復助晨昏庭萱含露春風滿
三十年來貞孝門(四世承懽/)
　　夜行武林山中贈老僧
一盞清燈一榻塵山深狐鬼共為隣年來伎倆看都盡
遮莫山精巧試人
昨夜山前説法歸毒龍馴虎總忘機客來相訊還相笑
鼠嚙床頭故褐衣
　　題劉氏雪竹圖
蚤聞楊氏傳清白千載君家更紹芳庭竹蕭蕭帶殘雪
粤南應為比甘棠
　　夀琴泉宗長六十
七尺焦桐一脉泉髙情妙契已多年此泉直遣作春酒
百嵗陪君調素弦
　　寄髙大用
故人忽漫入長安匹馬青裘霜雪寒尊酒未空還别去
河橋相望斗䦨干
十年遙憶洛陽春春色空隨千里塵應為未逢楊得意
相如不是異時人
　　徐雷溪掌羅山教
初隨計吏入秦關暫假君恩曵組還泮水平橋春雨後
蔵書猶憶敬亭山
千里長淮古豫州離離逺樹接芳洲偉長一去憐王粲
明月何人共倚樓
　　送鄒均敷
清秋欲盡促歸心海日蒼蒼曉隔林回首長安應未逺
蓬萊宫闕五雲深
　　夀詩
攝衣欲上萬言書忽憶髙堂獨倚閭十月江南春已應
倦逰應不似相如
　　送周嘉遇之景陵
燕山楚澤共㣲茫細雨春帆度漢陽好向鱣堂理吟巻
竟陵東渚即滄浪
　　送陸奎之嶧縣
洙泗迴縈入古城宫墻猶是魯諸生聖朝禮樂超千載
莫似當時不肯行
　　題石溪
磊磊白石清溪深栁花漫天晴復隂扁舟罷釣自來去
無人更識滄洲心
　　春閨
少婦看花淚滿裳盈盈終日不成粧裁得春衣無用處
書來猶説在遼陽
　　送倪徳符知郴州
楚南山水更多竒五馬春深度嶺遲問俗已窮千里目
興來應不廢吟詩
郴民今日總魁竒可信昌黎愛廖師更有濓溪能化俗
郡中為訪種蓮池
　　春日雜興
綺閣瑤臺逈碧空春光盡在上林中瓊華島上蔷薇雨
太液池頭楊栁風
春色城南更可憐賣花種栁各紛然半酣落日慵騎馬
獨整危襟坐水邊
滿院花開錦作叢短墻一角漏春風院門深鎻閒亭晩
惟有鶯啼緑樹中
草蔓荒堦白日隂亭亭塔影臥空林山僧不慣迎逰客
自對諸天誦梵音
樓臺白日静芳林一逕蒼苔春樹隂獨坐無心看舞鶴
石床移處落花深
吳雲越樹夢中看曉起西窻月色寒此恨春風難解釋
飛花無數墮䦨干
野亭流水有餘清新雨浮萍一夜生竟日獨吟還獨酌
故園花鳥不勝情
海棠開遍已春深載酒重過㡬樹林地逺紅塵飛不到
蕭然相對即禪心
憶昨曽陪驄馬來髙歌急管逓相催斜陽芳草迷歸路
更把餘尊聽落梅
　　送劉志忠司定海訓
乍脱風塵逰海嶠况從弟子拜儒官鰲山鯨浪來天外
多羨平生有大觀
　　送人作教龍陽
薊門千里下荆門别意鄉情共一尊好向春風種桃李
花開正近武陵源
　　贈周乾詩
為愛城南草樹幽漫攜童馬作春逰紅塵杳杳斜陽路
却憶揚州十二樓
　　送許琥作教六合
昨因獻䇿滯秦關又向金陵匹馬還桃李隂隂書閣閉
春風常伴一官閒
　　夜觀海棠用故燒髙燭照紅粧韻七首
乳燕低飛緑窻暮開尊共惜朱顔故文君窈窕夜當壚
百花失色如相妬
爛熳芳英夜似燒暝烟初傍蠟㾗消光搖翠幕㣲風起
何處佳人舞絳綃
春色新裁蜀錦袍看來宛轉避蘭膏當庭欲語空凝佇
紅露滿枝明月髙
仙姿冉冉嬌紅燭妃子春酣睡未足謫仙已去玉顔空
凭欄猶憶清平曲
萬蕋粧成華屋春一枝㣲亞金尊照世人恨欠杜陵詩
此花真得無言妙
胭脂一樹暈明紅艷色凝香清夜同不解人間能有此
移根元自上陽宫
繁條婀娜疊紅芳疑是佳人向晩粧寄語東風共相惜
為留香艷伴花王
　　代作許夀詩
清溪一𣲖五湖通雲影波光十里同老人洗髓初成道
為訪當年河上公
　　題掃雪煎茶圖
素質漸淪浮蟹眼緑塵初瀹映娥眉一杯漱入枯腸裡
尚憶思成禪詔時
由來風味此中優翻為羊羔錦帳羞不如僵臥蓬廬者
自是名臣第一流
　　帝京歌
一自文皇破虜還薊門天險壓秦關候騎不窺雲中郡
屯田直至紇干山
帝座分明照冀州妖星從此霣旄頭皇圖永似西山固
聖澤黄河萬古流
天戈漠北静胡沙帝里長安通狹斜中貴多騎大宛馬
都人愛種洛陽花
滹沱易水接盧溝千古漁陽説上流聖王一統開華夏
佳氣常朝五鳯樓
　　礪峯上元燕㑹巻和韻
寧親歸去隔仙家燈火長安望轉賒社裡新詩應寂寞
天涯明月共光華
火樹凝輝玉漏遲勝逰偏記上元時不嫌身在蓬瀛外
綵服清觴亦自宜
　余以省覲南還嵗餘不復陪諸兄文字之飲比再入
　館礪峯出此巻索和盖元夕燕㑹詩也僭附二絶用
　志聚散之感云
　　長至日寄弟口號
故鄉風土未全非老大兒童樂事稀尚憶雞鳴相唤起
膝前拜舞試新衣
滿路清霜逗客衣五更初㸃放朝歸才微襪線知無補
心著寒灰不共飛
節至親朋常滿堂邀歡盡日對壺觴不因獨坐長安邸
肯信陽囘景漸長
　　輓錢母
貍首歌殘海樹秋熊丸空轉夜深愁板輿寥落安仁賦
瑶水虚無阿母逰
　詞
　　夀談守教母六十
薰風初入幕禁城隈繚繞朱欄畫閣楊栁枝枝弱緑隂
中遥映滿堦紅藥萱花吐萼愛北堂春光如昨清晝永
人在瑤池深處安排春酌恰有蓬瀛仙客羽服翩蹮
雲車煜爚玉壺絲索玳筵前觥籌錯芳塵動正見妙舞
清歌盡日承顔為樂想萊綵潘輿兹事古今寥廓
　　壽陳子宣父七十
初日上珠簾乳燕雙飛垂楊風軟逰絲捲盡有鶯聲嬌
囀緑遍東城紅稀南陌偏稱人逰衍花外樓臺栁邊歌
管乍開芳宴　况老景欣逢太平時滿目韶華萊衣繾
綣麻姑相訊道蓬萊水淺人生七十古來真鮮願滄海
桑田從今再變夀域無期華筵常展
　　夀姚申甫父
淵明未老賦歸來贏得清風兩袖田園三逕渾如舊桂
子滿中度已擢雙枝秀　長君鸞誥喜重榮繡服光輝
清晝黄花秋晩浮新酎駟馬入髙門願上千春夀
　　吳尚質夀母
芙蓉露滴秋江冷黄花欲滿東籬雁行歴歴海雲低想
重閨明月正屈指歸期　春風初喜蘭芽茁齊眉燕婉
芳菲錦屏銀燭映仙巵年年歡此㑹應不羡瑶池
　　題來雁詞
絳闕冬初瑶階月滿仙宫恰喜新成螭碑鴻筆帝命屬
春卿石上丹書珍重許微臣並勒御名縞衣人来從何
處恍惚夢魂驚　聽齋宫漏徹家童躑躅特地傳聲有
翩翩鳴雁夜集前楹可道事都非偶皇恩重物兆先迎
自而今禁垣清切日見被光榮
　　又一首
沙塞風凄瀟湘雲暖横空多少成行随陽南去待春更
廽翔何事偏離故侣含聲戢翼下君堂堪愛是月明三
五燭影對寒光　况翩翩縞服依依清夢歘達君傍道
羣分類聚二語分明那時剛承恩數穹碑書托姓名香
漸陸重看今日兆染翰待君王
　　顧隆吉索夀周君六十
楊栁風柔燕子斜江南春色正繁華畫樓絃管是誰家
　冉冉歌聲迎落日盈盈舞影亂流霞千年重見碧桃
花
　　夀茹母七十詞
二月春添富貴千秋人對芳菲朱顔緑髪金尊裏笑道
古來稀　柳外歌傳金縷花前舞襯斑衣瑶池宴是承
歡處此日報春暉
　　代夀陳鄉人
花滿江城月滿樓玉巵金縷共相酬主人華髪未盈頭
　心逺不妨逰市井身閒端可傲王侯人間何處是丹
丘
　　馮尹父母雙夀詞
喜金魚乍綰玉節更頒功名都就歸老田園松菊渾如
舊徃日中元恰逢初度又小春時侯天降長庚星垂寳
婺齊膺眉夀　堪羡君家滿庭玉樹數枝丹桂誰論謝
竇牛刀試割百里賢聲驟片片白雲東去鄉園迢逓頻
囘首綵衣遥拜兩袖清風一杯春酎
　
　
　
　
　
　
　具茨詩集巻五
欽定四庫全書
　具茨文集巻一
　　　　　　　　　　　　明　王立道　撰
　賦
　　大祀圜丘賦
伊我皇之繼綂立極也徳流寰區風漸海隅車書同於
文軌疆域掩於唐虞横目之民咸熙熙皞皞嬉嬉于于
木不貫刃道無荷殳重九譯於越裳勒豐碑於居胥北
通窮髮南及雕題莫不稽顙内向奉珍来輸上格昊穹
下綏皇祇洪河晝湛靈液夜濡幽明咸鬯和氣充衢我
皇於是坐明堂考禮樂稽諸古典秩然有作惟國之南
是經是度就陽位以肇啟挟舊規而前拓壓鴻龎而創
基包坤維而亘絡法天體之惟員發珉石而礱錯陶人
效其巧思蒼蒼協於正色表重階之崔嵬施廣陛於九
級佳氣浮而蒨葱祥烟起而靄鬱迥瑶宇之廓虚聳碧
岑之千尺廻延乎赤道森羅乎紫極卿雲彌於璇穹日
月曜其精魄於是天子乃歴長樂出建章修大報之儀
迎長日之至駕文玉之雕輿控騏驥之馴駟飛㢘奔而
啟途羲和騁而執御金戈交於玉戚鸞輿雜於龍旌飛
霞鑠電騰波錯星虎賁貫文犀之甲力士垂曼胡之纓
紛旖旎乎後先班陸離其充盈羅幬繡幔綺轂錯衡行
如風發止若林屯齋宫啟而晨肅周廬列而無驚氊案
既張采席甫設天子乃戴珠旒奉蒼璧太羮粢食之儉
𤣥酒明水之潔有黍稷之馨香有特牲之蠒栗玉梢舞
而招揺金支動而從律獻終三觶歡洽百神命司駕而
旋馭適扶桑之朝暾開閶闔而御黄道撞洪鐘而御紫
宸千官列陛萬國輸琛道泰亨而離照福川至而日升
斯可以見仁人之饗帝而孝子之饗親者也遂作頌曰
惟皇九葉明徳馨兮圜壇穆穆秩明禋兮上下四方神
揚靈兮嘏錫無疆宜子孫兮於千萬年永清寧兮亂曰
黄鍾應律迎初陽禮成享帝還明堂閶闔遥瞻黼幄張
氤氲曉日飛晴光玉輦徘徊龍馭翔琱戈金戚森寒霜
扇開孔雀朝未央千官濟濟趍鵷行圭駢組緝鳴玉鏘
鈞天廣樂喧八方瓊筵既登折爼将雕盤絡繹皆芬芳
琉璃琥珀凝瓊漿飲酒樂豈恩汪洋九夷五狄来要荒
鳳儀獸舞何蹌蹌羣臣起稱萬夀觴泰交上下賡明良
願君之福熾且昌天髙地厚同無疆
　　觀泉賦
維嵗在於丙申兮值春季之佳辰帝淵居而凝道兮感
雨露之芳零撫肇造之孔艱兮仰在天之神靈惟祠享
之時修兮曰未既於厥誠想衣冠遺於鼎湖兮思躬致
其精禋迺夙戒於百工兮筮榖旦而于征時龍中天而
順動兮翊慈闈以偕行金輿玉輦先後而赫奕兮葳蕤
乎鳳蓋之與龍旌望天夀以遥駐兮周長康之七陵孝
思穆其上通兮若洋洋乎陟降於斯廷已乃奉慈幃以
周覽兮歴輦道之逶迤指玉泉之佳境兮峯巒嶔崟而
蔽虧山含澤以涌精兮玉液溜而旁滋宛銀漢之麗空
兮飛虹飲壑而下垂颯㳫乎晴雨之灑翠壁兮電翕霍
而過之清泠泠以揭毫兮白淙淙如凝脂蛟龍騰流以
雨下方兮虎豹慴而不敢窺彼吕梁之懸水兮羌無以
蹈其津涯矧匡廬之瀑布兮又何可與爭竒千官忭而
承流兮六宫共挹於清漪湛神而洗心兮滌煩而去膩
瞻天顔之穆粹兮承慈極而同怡抑聖智之樂水兮觀
逝者其如斯亂曰神京峩峩環名山兮藏靈吐精激洪
泉兮飛湍流沫匯清漣兮葳蕤翠華来自天兮爰奉夀
母移雲軿兮逰豫永日承慈歡兮風旌日馭六龍旋兮
多福永年至若川兮
　　登城賦
繄朱明之屆節兮炎暑倏其如焚塊獨處此幽庭兮氣
鬱湮而弗伸御纎絺之輕裾兮想大壑之層氷步余馬
於城南兮弭余轡乎曲闉歴陂陀之峻陛兮攀雉堞之
嶙峋髙閣屹其造天兮迥四絶於㳺氛臨廣路之如砥
兮師左右而縱横騎纍纍而變騖兮車轂撃而殷殷千
薨疊以鱗比兮萬户鬱其連雲紛侯家與戚里兮歌鐘
喧而晝聞瞻𤣥丘之重壇兮欽降格於萬靈眺黄金之
廢址兮懐昔賢之遺芬尋易水之故宫兮氣慷慨而填
膺忽㳺目以肆覽兮迥天宇之清明仰太㣲之紫都兮
披閶闔之重門層宮嵯峨莫可以殫名兮吐佳氣之氤
氲土山鬱其葱蒨兮麗萬夀之鴻名玉繩耿耿其下垂
兮亘析木之長津太行西迴而逝兮窮幽陵之北垠倚
長城以為闗兮勢獨得於建瓴偉河山之襟帶兮陋百
二之咸秦臨風浩以增欷兮想非熊之舊勲羌守道而
不渝兮豈不至今其猶存慨賢否之迭代兮若寒暑之
相仍何宋徳之弗競兮委禹蹟於荆榛憫淪胥於四百
禩兮啟帝祚於我明祖業廓其如天兮又惡可以縷􁎎
雖億載其不遷兮(闕/)　　　　　引巵酒以自觴兮若
飡飛霞而吸玉英薰風徐来以習習兮若凌虚而軼太
清忽浮雲之涌起兮日晻曖其晝隂雨足散於西垂兮
豐隆滅而東行漠崦嵫之(闕/)　兮杳四荒其㝠冥俄雲
收而雨歇兮返照在於東林樹離離其掩映兮草萋萋
而増榮白鵠逝而雙翔兮鳥搶飛以投林嗟予去彼故
鄉兮依日月之光明偉余友之六七兮萃縉紳之豪英
承休沐之餘閒兮蹇消遥於芳辰佩聖恩之優渥兮曾
莫助其髙深願矢心於頌禱兮日兢業於盈成彼殷周
之卜世兮良昭代之所羞稱亂曰登髙望逺夐層城兮
平原膴膴夏氣浩兮覽觀聖圖遐思運兮願依明時耿
垂名兮嗟嗟我友庶同心兮
　　景雲賦
皇帝十有七年將以季秋之月饗帝於明堂奉獻皇帝
配二十一日辛夘曰惟其吉先時己丑太史奏景雲見
皇上迺既齋心明禋受兹𤣥貺臣等竊稽往牒㕘綜舊
聞天子孝則景雲出㳺又曰景雲者大平之應也臣惟
皇上嚴父配天懋昭曠典至徳懿行通於神明蓋詩書
所不能紀漢唐以下靡得而倫焉信所謂天子之孝古
今而一人者矣洪恩博洽覆露羣物薄海内外莫不相
煦以生相熙以寧昆蟲闓懌草木鬯遂諸福之物固已
悉至則所謂太平之應其在兹乎其在兹乎臣備員史
局覩兹盛美忘其愚譾謹拜手稽首而作賦曰粤吾皇
之撫御兮體至道之𤣥沖握元化以儲精兮侔三五之
淳風澤周施而徳洽兮若天旋而地容木委刃而偃革
兮車書馭其㑹同揜殊絶之裔醜兮重九譯而来通仰
王迹之昭夏兮軼黄虞以並隆爰發睿謨以稽徳兮裒
古昔之遺踪覽天人之統㑹兮覃和樂而化中秩神明
以謁欵兮凛夙夜其寅恭展備物以純恪兮百靈翳其
畢從郊社假而洋洋兮有廟時罔怨以恫咸流祥而隤
祉兮啓聖孝之純𠂻惟周道其𢎞備兮粲明堂之彛式
曰嚴父以配帝兮庶尊親之並得慨大禮之久湮兮咨
疇人之失職下綸音以博問兮羣工翕其承徳迺詔宗
伯使考儀兮進太史而諏吉時季秋之既屆兮百司翼
翼其咸飭吾皇儼盡志以待事兮神穆穆而凝一祗黍
稷之未薦兮帝居歆於明徳越先時之己丑兮穹窿顯
其降格廓璇宇之朗清兮有雲爛其承日(闕/)　　曄幡
纚兮紛輪囷以蕭索謂似烟而非煙兮絢異采之五色
景煜霅以宣燿兮氣氤氲而充塞焯文章之璘㻞兮渥
光華之的皪都人歡以騰觀兮倏闐郛而溢陌保章奉
䇿而奔走兮表希世之珍物曰昔黄帝之神異兮爰始
紀於師名暨有虞之呈慶兮歌旦旦而載賡斯隆古之
上瑞兮匪懋徳其曷膺欽吾皇之法天兮精純粹而文
明倏光被以化成兮猶日照而雲行允可就而可望兮
恬無為以至清天既眷命而孔固兮又洊貺之以嘉生
肇三錫以寳露兮河湛湛而再澄厥亦有動植之珍符
兮含協氣之精英上幽通於𤣥顥兮俯允兹於坤靈休
祥紛其砰隠兮偉卓犖於前聞肆(闕/)羡之未已兮迎盥
薦而昭徴仁蕃釐之熾昌兮日杲杲其方升垂離照於
四方兮霈需澤於八垠配髙明以無疆兮綿千億之雲
仍喜躬逢此嘉㑹兮媿含毫之未能勉陳詞以揚休兮
流昭代之頌聲
　　喜雪賦
司馬相如侍帝於甘泉之宫枚臯巻談方朔弛嘲角觝
罷戯長樂輟朝澄神澹志獨立逍遥時同雲四布輕霰
遥集溫先寒凝乃大雨雪帝顧相如曰夫陽臺之雲淫
誣不經大王之風與士庶争雄况楚為列國玉乃陪臣
辭浮而志㣲吾不與也兹天不遺寡人恵此時雪燦然
呈瑞年其以豐物其以遂子可無為寡人賦之相如乃
再拜秉觚而進曰惟萬物之揫歛承冬氣之閉塞天地
不交穉陽下結隠雷收聲甘霖屯澤枯槁失潤物乃不
植於是豐隆效能滕六表職羃𤣥隂於四荒彰竒功於
六出始紛紛而漸零既皜皜而駢積萬籟潛空千里同
色琳珉繽紛琅玕合㳫上林則琪樹連枝御溝則瑶草
映隰鶴翩翩而迷羣鷺下窺而不食炯如若木之華朗
通不夜之國掩姑射之仙膚奪素娥之幽色但見方階
瑶疏圓亭縞潔朱薨排銀皓壁增飾珪連通天之臺瓊
飛建章之闕攀井榦而欲上目眩轉而神懾恍乎天上
之玉樓與清都而相接是将使帝居盡為雪宫黄山變
為長白吴門失其匹練而荆璞遺其蔵璧者也於是帝
乃拊楹徘徊意暢心繹乃歌曰黄竹娟娟兮青鳥飛望
佳人兮隔瑶池騏驎驤兮安終極覽祈招兮我心思又
歌曰雲冥冥兮雪雰雰睍流光兮滋澤下行土膏渥兮
元和凝百榖用成兮康我民於是相如復拜手稽首起
而賡曰帝徳雲行紛四周兮磅礴滲漉物咸休兮帝膺
嘉生與神謀兮帝歌白雪和者疇兮於是帝乃顧景徘
徊步輦而入果書祥於有年繼宣尼之特筆
　　憐寒蠅賦
惟秋容之淒淡忽冬氣之復冽霜凛凛而晨凝風飄飄
而夜發雁折蘆而南度蟬抱樹而無聲螢依依而光滅
蛩唧唧而㣲吟爰有營營青蠅離披顛蹶垂首零丁吞
聲冺息翅欲振而還歛足将緣而無力觸㣲風而遽隕
依日影而羣集或低墮儿案撲之狼籍或强沿盃盂驅
之没溺多無故而自殭與糞壌而駢積嗟爾蟲之甚㣲
何消息之靡一昔孟夏之恢台常爾曹之志得率羣聚
而狂攘恣貪婪而罔戢既紛擾於(闕/)　亦沾汚於服食
咸汝怨而汝憎與蚊虻而同疾麾之復来萃儒衡之𤓰
窮之靡得觸王思之筆曾時月之㡬何遽黯然而喪魄
幸隨驥而千里今苟存於一息豈所遇之非時将多罪
而致孽吾嘗叩蟪蛄之年憂蜉蝣之翼抑定數之使然
人何暇於欣戚惟萬物之於時咸有得而有失雖蛟龍
之孔神或失勢而潛匿矧爾物之小醜又何足為善忒
惟大塊之生爾誠有害而罔益能黒白之易常類讒人
之亂國聊示儆於㡬㣲庶少懲其㒺極
　頌
　　擬皇史宬成儒臣獻頌
古者國必有史左以紀事右以紀言故雖朝廷之大宮
禁之嚴四海之廣千百萬年之逺而一時君臣謨謀政
治風俗皆頼以有考焉所以稽得失備法戒質古今而
觀盛衰也繇唐虞三代以来粲然具矣古者史成必緘
之金匱藏以石室以是為一代重典尊而慎之不敢忽
也我國家法古為治自太祖以及毅皇百五十年有實
錄以備紀有寳訓以垂範皆職在史官修而藏之以詒
来世然代異簡册人殊筆錄不足以昭大典示乆逺我
皇上遂簡命諸臣重加錄而校讐焉復倣古石室為寳
藏之所扁曰皇史宬臣愚適際厥成有以知皇上稽古
右文之心尊祖敬宗之盛美謹拜手稽首而作頌曰惟
古有史君舉必書左言右動載筆罔遺赫赫彤管螭㘭
列立南董馬班各専其職惟我有明肇自太祖太宗仁
宣英憲孝武煌煌帝業洋洋聖謨超墳襲典溢於翰觚
廣記脩言網羅散失郡國所上太史所修芸籖縹帙金
匱咸收簡冊既繁先後靡一於惟我皇覽於前籍因而
出之爰正爰輯繕錄靡忒校讐孔精諸臣咸勤用觀厥
成乃審厥藏倣古石室司空載營石室有翼匪棟匪楹
不節不棁斵之礱之有賁其飾瑰階玉磩廓其靚深疏
以瓊户啓以朱扄昔藏名山京師留副制崇蘭臺嚴先
四庫其在於今乃知其陋百千萬年繄與國永夀
　　擬七廟成頌
皇帝嗣位十有三年洪恩汪洋方内乂安靡有金革之
儆施及民物罔有不若其欲者於時衆神允答百祥咸
臻州邑以瑞貢者途相踵焉斯可謂太平極治矣思惟
國家賴祖功宗徳肇光啓之以克有今日而廟制弗稱
無以昭厥孝思且稽之典禮亦戾古甚於是因太廟舊
基廓而增之備七廟之制越某年某月告成臣某樂覩
盛禮謹拜手稽首而作頌曰翳我皇明肇自太祖太宗
仁宣英獻孝武百世千年我皇承之先後一道受命咸
宜徳昭馨香恵同民人和氣四鬯禮樂可興迺惟典彛
郊社耕蠶率繇古式是講是遵於惟廟祀悖經凟禮時
謂弗欽神罔歆止肆厪宸衷爰究爰度舊基式因新宫
始作迺召司空庀材鳩工經之營之于國之東迺召宗
伯草圗筮吉弗儉弗踰惟古之則厥基既崇繚為都宫
中廟翼翼太祖是宗惟南有昭惟穆北列左右以班數
協於七壖垣廡門堂寢戺廷煌煌朱户燁燁丹楹隆棟
雲興層簷霞矯山藻含輝金熒碧燿周廟穆清魯宫閟
洫落而歌之其詩孔碩况兹七廟禮隳制湮歴千百年
乃興自今既親既尊以享以祀於昭陟降神具依止無
逺而忘無昵而豐萃以假廟乃罔怨恫霜降露濡駿奔
伊恪賚以思成綏以戩穀何以穀之子孫千億於萬斯
年永建皇極
　　擬祈穀禮成頌
古者祈穀於春所以修農事崇彛典精意以享而冀上
帝之明賜以豐稼穡以康民人者也詩曰祈年孔夙月
令孟春之月天子乃以元日祈穀於上帝古之制也歴
代或弛而弗修或行而匪時太史弗告􁇱土瞽弗告風
啟蟄龍見官失而禮湮其来非一日矣惟我有明議禮
制度有其舉之皇上御極稽古而勤民凡天地百神之
祀禮文咸秩故兹祈穀之祭嵗必一舉迺嘉靖丙申春
月臣愚幸得觀於禮之成因拜手稽首而為之頌曰惟
后繼天百神是尸昭兹明徳帝其懐之休徴孔繁庶民
滋殖有年之書望於簡冊帝懐彌固后心彌䖍三禮是
祗馨香罔愆於仲之春乃祓乃禋祈兹嘉穀用康小民
匪臭伊時帝夙監止乃降百福以稷以黍既播既植時
雨而風穮蓘靡勞嵗其屢豐穫之穰穰倉庾畢盈民有
饔飱君有粢盛粢盛既潔士女伊穀嘉生咸臻天子是
若
　　老人星頌(夀陳處士/)
皇皇𤣥象三辰錯陳載出載入為緯為經惟南有星其
光孔明太史占之是名老人隂陽合質五行儲精日助
之華月滋其英兩兩附景乃子乃孫是星所加為國庥
禎欃槍屏伏枉矢沉淪民無疵厲既夀且寧自今耿耿
有吴載臨揚州之域五湖之濱於惟處士允叶厥徴肥
遁明時孝友蒸蒸令徳令儀宜爾遐齡保艾無疆福履
永貞
　　瑞麥頌
惟皇御極十有八年仁惇而義作之天下靡然同徳用
光我列聖之鴻化至於興禮樂制度㒺不惟古之稽以
飾政釐俗百辟卿士敬共無斁迺以嵗戊戌開明堂以
饗上帝己亥二月命皇太子正儲位爰始省方於楚先
後相襲恭視顯陵五月特命重臣奉皇太后以祔禮也
覃恩勤施動惟厥時仁聖之事該而慈孝之理備矣蓋
宗祀配帝尊親之儀也元良豫建保傅之規也寛租賑
貸春和之澤也慎終考禮亮闇之訓也於時馨香之治
上下允格景雲再見鬱為休符迨六月某日某縣以瑞
麥進或一莖七八穂斯實曠世之珍物盛時之上瑞天
道地寳交見㳫至宜列樂府被之絃歌以薦諸郊廟協
和天人臣某恭覩厥祥敬拜手稽首而作頌曰明明我
皇紹聖遵業惟精惟一天徳既𢎞人紀再協迺惟古訓
是式是彛以尊以親郊廟咸宜肆惟明堂饗配翼翼儲
闈繼啟國本攸植時邁於楚江漢来宗龍旂陽陽賁於
𤣥室𤣥室鬱鬱先帝攸宅我其仍之妥我慈魄我皇再
来萬物咸覩爰命有司家至户撫撫之惟何爰賜之租
厥角載道達於帝都和氣大洽上帝載豫迺錫嘉祥不
逺畿輔㷀㷀之麥同莖異穂或以七八(闕/)　呈瑞玉粒
含光如彼貫珠金芒潤澤翠葉紛敷惟此來牟帝命率
育地不愛寳迺兆嘉穀於昭靈貺匪物之異小民其康
箴于有位
　表
　　擬宗廟成羣臣賀表
伏以制備穆清法先王之立廟誠通萃假昭孝子之享
親制度達乎古今明聖兼乎述作神人胥慶上下均歡
恭惟皇帝陛下巍巍若堯之則天翼翼如文之事帝立
愛則明倫有典傳心則敬一有箴適百年興禮樂之朝
以一人建中和之極祀分丘澤決數代之疑文禮舉耕
蠶復歴朝之曠典兹以左祖之制雖克備於肇祀之時
而同堂之規猶或安於前代之舊孝思罔竭古禮或踰
乃因故址而經營遂命司空而爰作卜筮獻吉虞衡入
材梓人效審曲之能大匠董繩直之役百工咸趨而從
事庶民勿亟而子来世室都宫定制逺追於周廟左昭
右穆成規獨異於魯宫堂寝維新門廡有翼信乎外有
以不失其序而内有以各伸其尊聖孝克盡於奉先宸
𠂻獨契於稽古者也伏願祖功宗徳培國家有道之長
聖子神孫保社稷無疆之福寝成延於百世流光被於
萬年
　　擬宋王堯臣謝賜禮記中庸篇表(天聖五年/)
伏以賜第大廷天寵獨先於多士頒經中秘聖學妙契
於斯文義重表章道存方冊入懐袖而生輝示縉紳而
動色臣某頓首上言六經皆載道之書莫辨乎禮三聖
有傳心之法允執厥中訓嚴理欲之兩塗志通先後而
一揆自仲尼没而㣲言㡬絶暨子思出而正學復明究
極天人發揮徳業開闗啟鑰慮逺憂深附禮記而為經
掲中庸以立號幸撥秦灰之餘燼尚存漢疏之殘篇在
聖賢語焉而己詳顧世儒習之而不察誠明要㫖與王
制月令而兼收性命真傳雜内則少儀而靡考盖必學
乎古乃有獲信乎待其人而後行者也恭惟皇帝陛下
自誠而明修道為教善繼懋周王之孝好問廣虞帝之
公惟議禮兼得乎考文故博學肆厪於明辨恭儉莊敬
而不煩文理宻察而有别迺於載籍之中獨究精㣲之
藴適臚傳於清禁遂寵錫於鴻篇盖觀一書之㑹通其
徳至矣而析衆言之淆亂惟聖能之臣某發迹草萊玩
心章句知修身之以道慙事君而未能魚躍而鳶飛久
荷明時之樂育天覆而地載仰私帝徳之栽培既膺甲
榜之榮旋獲瑶編之賜喜逾宣子已如入魯而觀書徳
忝仲尼不必適周而學禮臣敢不誠身獲上得善服膺
素富貴而行成已不遺於成物恐須臾之離庸行必顧
其庸言益懐戒懼之圖少助經綸之業伏願建三重以
王天下修九經而先國家致中致和俾天地位而萬物
育小徳大徳如日月明而四時行福兼祿位名夀之全
治極博厚髙明之久
　　擬進重書八廟寳訓實錄表
伏以史嚴載筆聖謨聿備於貽孫事重考文王心允篤
於法祖萬年之典有成一人之孝斯在歡騰中外志協
幽明臣等誠歡誠忭稽首頓首上言竊惟左史右史之
記古有専官大事小事之書國存恒式堯言布而如見
周禮在而足徴典則垂一代之規謨訓儼百世之戒自
賢聖之君不作而簡冊之積徒繁實錄上於貞觀猥多
㣲隠之語寳訓起於明道不無潤色之詞惟我列聖之
成書允惟千載之信史第編摩各専於一聖而簡帙世
殊繕錄未萃於一時而字書巻别時如有待述乃謂明
恭惟皇帝陛下睿知中興文明上治學而有獲大舉郊
廟耕蠶之儀禮以齊民曲盡衣冠章服之等事必先於
稽古孝尤嚴於奉親兹當嘉靖之餘益隆繼述之念宸
衷獨契祖徳是彛乃出金匱之縹緗復給上方之筆札
繕書簡於多士經理専於大臣俾集館閣之英各肆校
讐之力寳訓燦然而若一實錄昭如而更新錦帙牙籖
煥動日星之耀琅函金簡昭回龍鳳之文乃知易象春
秋未足誇於東魯将使河圗大訓頓失寳於西周盖百
十六年之書於兹備矣而億千萬世之史莫能尚焉臣
等學未知方尚懐疑於盤燭才非通古敢正謬於竹書
聊竭愚資仰酬成命伏願以兹為鑑因是得師法虞舜
之重華體武王之纉緒盛徳大業篤成烈於前人髙山
景行率舊章於乃祖鴻圖保有於一統燕翼永貽於萬
年臣等云云
　　擬皇史宬成儒臣賀表
伏以瑶編赫奕八朝之成典載新石室閟嚴一代之藏
書始備明聖允宜於述作制度兼得於考文逺邇均歡
古今僅見臣等誠歡誠忭稽首頓首竊惟國必有史爰
分左右之官史必有藏用昭悠逺之則緘諸金匱煥日
月以同光副在京師與山川而並久周惟外府漢則殿
中東京亦聚於蘭臺李唐類收於四庫雖徃制可尋於
歴代而宏規未備於聖朝恭惟皇帝陛下憲天聰明法
祖典則郊廟之式稽古不違耕桑之儀於今獨舉仁孝
流通而帝親饗禮樂明備而天地官顧惟實錄編年誠
一代之信史寳訓記要尤烈聖之神謨纂述既有先後
之殊字文不無工拙之異更加繕錄復肆校讐出東觀
之舊藏集西崑之多士經理甫勤於元輔營建已命於
司空乃發名山之材一倣石室之制礱斵殚公輸之技
雕鏤呈匠石之能非土非木亘厚地以盤基以奐以輪
揜列星而争耀瑶階珉宇虹霓恍起於梁楣􁀙柱瓊榱
龍鳳飛翔於户牖匪直光前之舉實惟裕後之圖臣等
猥以草茅濫班侍從多書既忝於柱史敘事尤劣於馬
遷忽此遭逢奚勝快覩伏願祖功宗徳克培啓佑之休
聖子神孫益展繼承之孝斯干兆熊羆之吉仰耀前星
瞻洛頌邦家之長永安磐石臣無任瞻天仰聖欣躍屏
營之至謹奉表稱賀以聞
　　擬皇上於重華殿等各置經書備覽賜輔臣詩謝
　　　表
伏以宸居清暇乾行妙帝學之純聖藻昭垂晉錫仰王
言之大肆日隆於盛徳實天縱夫多能拭目生輝銘心
佩寵臣某誠歡誠忭稽首頓首竊惟羲元以不息資始
虞歌以惟時永言見乎辭者聖人之情異於人者明君
之學禹功九敘懋著修和説命三篇允懐終始降觀後
世殊愧前聞觀逰侈而學術荒鮮知開卷之有益詞華
繁而雅頌息遂令刪後以無詩石渠之六藝粗陳詠歌
盖闕栢梁之七言雖麗經典奚闗斯惟志道㳺藝之難
兼抑亦明聖述作之有待恭惟皇帝陛下虛明燭物平
蕩養心克己邁顔揚人法舜徳已徴於晬盎志尤切於
就将兹炎暑之方殷益藏修而靡怠萬幾多暇時禁殿
以来㳺一息弗存懼靈臺之失養顧外史所掌司存隔
越於南宫而中秘有藏道里逶遲於西苑爰徴簡籍分
置宫牆庶禆緝熙之功實資取閲之便縹嚢金笥羣玉
錯陳紫殿朱扄九流具在當翠華之順動即丹府之含
光惟户牖之銘方兹褊矣雖造次之頃必於是焉既隨
地以得師復因詩以言志掞龍章之藻麗裁鳳律之舂
容句各五言篇幾廿韻日星炳煥匪誇郁郁之文金玉
溫純允見存存之性信乎薰風雅咏並虞帝而垂芳炎熱
短章陋唐宗而靡述者也臣某遭逢有幸賡載無能目
眩珠璣顧名言而莫罄珍逾琬琰斯傳世以為榮墳典
索丘之書能讀素慚於倚相梧桐鳳凰之什矢音遐想
於召康伏願學必求心事皆盡實觀古法祖駿聲獨出
於帝皇徳就業昌鴻烈上追於賢聖一綂而建極受此
丕丕之基萬年以保民永作明明之后臣無任瞻天仰
聖欣躍感戴之至謹奉表稱謝以聞
　　擬上天帝尊號表
嘉靖十七年月日嗣天子臣御名誠惶誠恐稽首頓首
上言太極分兩儀無名為始乾元資萬物大徳曰生日
月星辰仰光華於千古風霆雨露運神道於九重斯百
王所同尊實一代之崇典頃因圜丘報本之祭益廣明
堂宗祀之儀惟昭事之誠逺稽諸聖而尊稱之建宜酌
於今兹敬改上曰皇天上帝薦之寳冊用協禮文欽鴻
號之維新百神咸若儼𤣥居之如在萬世孔安得一以
清永綏降格惟天為大莫罄名言有土有民成命夙膺
於靈眷我将我享寅威徼錫於休徴臣無任瞻荷感戴
之至謹奉表以聞
　　又
嘉靖十七年月日嗣天子臣御名稽首百拜上言伏以
圜丘之祭大報本以事天明堂之儀嚴宗祀以饗帝綜
百王之彛憲成一代之崇規對越無形駿奔有主誠通
陟降諒黍稷之非馨道契幽明冀祝史之無愧臣承祧
主鬯甫及於百七十年之時制度考文爰采於三五六經
之籍仰惟名號未協禮文敬定尊稱恭陳瑞冊伏惟皇
天上帝神道無為先三才而立極乾行至健鼓萬物以
流形明明溥照臨之仁蕩蕩垂悠久之化由大徳是以
不徳惟難名則非常名祗奉精禋聿修昭事萬邦咸若
欽嘉號之維新億載孔安凛宸居之如在伏願尊親允
格至和常溢於兩間孫子攸宜明命永綿於百世臣無
任瞻荷感戴之至謹奉表以聞臣稽首百拜謹言
　　擬駕幸無逸殿命輔臣進講御豳風亭賜從官以
　　　上宴謝表
伏以義存鼎建宸逰踵接於明時道洽泰交天寵洊承
於永日歡騰朝野光溢縉紳臣某等誠歡誠忭稽首頓
首竊惟君父之視臣子辟如一身手足之與腹心原無
二用昌言拜而資啟沃之益大烹養而通上下之情故
臯陶賡歌於惟㡬之時而召奭矢音於来㳺之日鹿苹
致饗魚藻交歡自能保至治於無虞抑以昭太平之有
象慨正雅之音既息而朝廷之分愈嚴宣室之問鬼神
何禆聖學前殿之行綿蕞僅戢臣驕未央貽信䜟之誅
曲江挾盡言之恨延和夏講尚爭坐立之儀内苑春逰
祗事花魚之樂寥寥古昔卓卓今兹信惟明聖之朝乃
見地天之㑹兹盖伏遇皇帝陛下乾健綂天震明御極
覃孝思於明倫之典邃聖學於敬一之箴禮舉耕蠶復
千年之曠典祀分丘澤決數代之疑文制既定於衣冠
情尤鍾於稼穡思昔周公之教成王莫若豳風之與無
逸詩書備紀式存經世之規亭殿肇興懋著命名之義
頃因穆清之暇爰通張弛之宜玉輅時来肅千官於羣
從翠華順動釋一日之萬幾顧惟泮奐之㳺彌見緝熙
之學始命講於殿上俯及輔臣繼賜宴於亭中溥同列
辟日新盛徳與天地而同流湛露洪恩慶君臣之相悦
逺陋徴招之作遐追鎬飲之歡臣等學本面牆官叨從
輦乏嘉猷之入告抱素食之深慚職歉交修奚以補仲
山之衮志同将順尚期調傅説之羮伏願存無逸乃逸
之心厲雖休勿休之志不遑暇食恒知小人之依能受
盡言聿思元聖之訓惟明明后保民以至於萬年受丕
丕基建極㑹歸於一綂臣等無任忻天荷聖感激屏營
之至謹奉表稱謝以聞
　　殿試策一道
皇帝制曰朕思首自三代以来迄於宋終中間雖歴世
有久近而其君之歴年亦有長短要之皆視其為君者
何如耳但傳云惟周之歴世最多國祚恒久然周之所
以享祚久本於文武之所積累亦後之繼承者能保持
之耳上至夏商垂及唐宋亦若是焉皆基之於先王徳
澤洽於民心亦繼之以嗣王能盡持盈慎滿之道者也
洪惟朕髙祖髙皇帝代天行道重肇中華建振古無比
之功徳朕太宗繼述於草創之初列聖遵承於大定之
後百有六十餘載傳之於今朕以宗支方在沖昧之年
入承祖位㓜弱不才多招災害於民兹来思祖宗創造
萬艱惕然悚懼朕欲長保洪業於無窮有隆弗替永宗
社萬禩之固保國家千世之傳民得以遂生物得以適
所如古之良法要道朕心慕之思之不知何以得此故
進爾多士於堂爾等藴持既久王業素嫻於懐可罄所
知以告朕将親擇而勉之欽哉
臣對臣聞帝王之治天下也固以善始為難而尤以保
終為貴能保其終則其基之而為聖學藴之而為天徳
推之而為王道莫不盡善盡美可久可大而所以保業
之固享祚之長者皆於此乎在不能保其終則其學荒
而弗緝徳隳而弗宏道弛而弗振而一時之治亦且於
是乎衰矣而况於千萬年之久乎故曰慎厥終惟其始
又曰慎厥初惟厥終帝王治天下之要臣竊以為無出
於此者矣夫國之将興也自以為不足其亡也若有餘
臣以草茅書生濫與計偕仰承明問雖不足以測天地
之髙深然反𣸪聖制惟惓惓於三代以来歴世之久近
年之長短而有及於祖宗之肇創列聖之遵承求所以
永宗社萬禩之固保家國千世之傳民得以遂生物得
以適所臣有以知陛下之心盖兢兢焉若不足而太平
之基萬世之治皆可以逆決於此矣其敢無辭以復乎
恭惟陛下以明聖之資撫盈成之運踐祚以来盛徳大
業與日俱新志定而事成道洽而政治羣生和萬物遂
斯世斯民皆熙然於和氣薰蒸之中徳化洋溢之内此
董子所謂正心以正朝廷正朝廷以正百官正百官以正萬
民而逺近莫敢不一於正公孫𢎞所謂心和則氣和氣
和則形和形和則聲和而天地之和應者也臣雖欲有
言亦純乎無以議為矣所以反覆究思以為陛下萬分
有一之助者無亦曰保終而已誠以自三代以迄於宋
中間歴世之久近歴年之長短雖雜然不齊然未有不
以能保其終而久而長以不能保其終而近而短者也
自一代而言則厥后之克艱降而為暴徳之罔後而湯
以之興耿命之丕釐降而為元良之剥喪而武以之興
自一君而言則嚴恭寅畏殷中宗所以享國之長也自
時厥後立王生則逸生則逸而罔或克夀矣陛下所謂視
其為君者何如臣則曰視其君之能保終與否而已其
在於周則文武之所積累後之所以保持皆未有不保
其終者其所以卜世三十卜年七百而卒過其歴者豈
偶然之故哉上至夏商垂及唐宋夫亦若是而已其在
於我國家則髙皇之創業以能保終而創之也太宗之
繼述以能保終而繼述之也列聖之遵承以能保終而
遵承之也陛下誠念祖宗創造之艱而欲求夫良法要
道以永宗社以保家國使民得遂生物得適所臣竊以
為亦無出於保終而已雖然謹終於始陛下既善其始
矣仲舒强勉之言可毋陳也魏徴十漸之屏可無列也
而臣區區之情猶不能無言者亦憂治世而危明主之
意而已夫今日之務有闗於陛下之保終者臣雖不能
備言之竊以為其大者有四四者何也一曰盡下臣聞
人君盡下則聦明開故古之帝王雖徳之至治之極而
猶有進善之旌有誹謗之木有昌言之拜有多聞之求
凡以道之使言而兢兢焉日求其所未及也夫是以下
無匿情而上無遺聽臣無隠忠而君無蔽明蓋有賞之
而使言者傳曰興王賞諫臣是也有罰其不言者書曰
臣下不匡其刑墨是也陛下即位以来未聞賞一諫臣
而以言受罪者屢矣陛下設諫争之職置輔弼之臣皆
将使為立仗馬與不然而何一鳴輙斥去也若是者其
可以保終乎此臣所以望陛下之優直也公卿大臣皆
陛下之所托重而恃力者固不止於四三人而已也而
陛下之所及咨議者獨惟四三大臣而頃刻之召對倉
卒之敷陳又未必盡其所當言與其所欲言也文學侍
從之臣本以論説古今興衰之大要非以備數講論而
已也而其所及陳於陛下之前者不過經筵之講章而
講章之所及又多陳善之詞而不皆責難之語論於古
者詳而及於今者略得無猶有所憚而未盡乎臣願陛
下廣覽兼聽使凡公卿大臣以及於文學侍從皆得從
容以獻其説或如司馬光之請毎日輪一員直資善堂
夜則宿於崇文院以脩非時宣召可也逺方之賤吏閭
里之小民雖甚微細不足以煩陛下之念然其情之休
戚固國勢安危之所係而亦享國久近之所闗也臣願
陛下開其自進之途使皆得以陳其欲言之情可乎凡
此皆臣所謂盡下之説也二曰省費臣聞聖王不盡民
之力不盡民之財故古者人君之養財也修之以六府
厚之以八政而經之以九式無浮費也其養力也用民
不過三日起役無過一人而又使之任老者之事食壮
者之食無竭作也夫是以財力紓而百姓給百姓給而
儲積富儲積富而國家安卒有水旱凶荒盗賊之患而
皆待之有餘矣今者陛下土木之功日以益盛闕廷之
外斤鑿相聞畿甸之間輪蹄交錯臣亦知陛下凡所經
營類由軌物而非以供耳目之娱然天下不可户曉大
抵君子信之而小人惑焉誠以朝廷之一金田野之百
金也内帑之百金民間之萬金也陛下費以百金而民
以萬金供之至於萬金則又可知矣且其所自来皆鬻
妻僦産之需梏拲鞭扑之餘也用之益多索之益急民
安得而不窮則亦安得而不惑至於賦漕不給又不免
出内府以繼之而三年九年之蓄益耗至是則雖君子
亦不能無惑焉矣若是者其以為保終之道乎陛下欲
民得以遂生物得以適所則此固其所當先慮者矣三
曰正俗臣聞治天下以正風俗得賢才為本盖上行下
效謂之風衆心安定謂之俗此世道所由以盛衰而實
治道所由以升降也陛下履中居正躬自勉以厚天下
而風俗猶有未盡善者盖有怙侈滅義驕淫矜夸如書
稱殷士者矣有車馬衣裘宫室競飾和五味雜五色調
五聲以觀欲於天下如嚴安之言於武帝者矣有財多
而光榮史書而仕宦勇猛而臨官如貢禹之所論者矣
有交親戚倚貴勢走髙門邀大車巧笑而偽言卑陬而
姁愉偷一旦之容以售其技如栁宗元之所譏者矣凡
此皆古之所謂敝俗而今皆有之陛下左右之臣計亦
有以上聞者曾是不正則日以益敝而所以為陛下治
道之累者盖不淺矣若是者其可以保終乎臣竊以為
正俗之道莫大於紀綱莫重於教化莫急於得人司馬
光曰願先定紀綱以還淳美之俗言風俗則係於紀綱
也胡寅曰朝廷有教化則士人有亷恥士人有㢘恥則
天下有風俗言風俗之係於教化也董仲舒曰移風易
俗使天下回心而向道類非俗吏之所能為則風俗之
係於良吏又可見矣陛下有意於正俗其将於三者而
留意乎四曰經武臣聞兵貴精而不貴多多而不精則
徒耗廪給而無益於緩急之用今者兵非不多而常有
㣲弱不振之患者何與謂之兵而不知戰也給漕輓者
兵也服工役者兵也占於将校之役使者兵也羸老而
坐食者兵也此孫洙所謂離為六七者也且縁邉之卒
多强壮蠭悍而京師之兵反㣲弱不振則於古人所謂
居重馭輕之意無乃失乎臣嘗竊求其故由於汰擇之
無法簡教之無實而已所謂汰擇之法者何也兵之老
弱者固多而强壮者計亦居其三四誠能擇其强壮者
以時教之而老弱者則姑廩之而使給天雜役既不濫
耗夫强壮之力而簡教亦不虛廢於老弱之徒兵其有
不精乎所謂簡教之實者何也臣聞周官司馬之掌政
也寓兵於農既使家各推其壮者以為兵然必中春教
振旅中夏教茇舍中秋教治兵凡旗物號名鐘鼓鐲鐃
之節莫不習之有素若闗節脉絡相通為一而又中春
振旅王執路鼓中秋治兵王載太常盖一嵗四時之教
而天子再臨焉非如今之所謂操者止以崇虚名應故
事而已也如是而兵有不精乎此臣所以有經武之説
也雖陛下所以保終之道不止於此四者然因是四者
而求之庶幾有得於萬分之一而臣區區之私憂過計
亦可以少自釋矣雖然臣所論者政也保國之末而享
治之流也陛下無亦於其本源而求之乎何謂本曰禮
是已何謂源曰仁是已禮以為本仁以為源此三代所
以享國長久之道而我祖宗之所以立國列聖之所以
守成皆未嘗有出於此况夫由是而盡下則仁足以容
其直而禮足以感其誠也由是而省費則仁不忍於竭
民禮不靡於非制也由是而正俗則一人仁而天下興
仁也一人讓而天下興譲也由是而經武則仁不至於
殃民禮不違於軍政也而天下之事皆可於是乎推矣
而何有於保終乎而何宗社之弗永家國之弗保乎而
何民有不遂其生物有不適其所者乎臣愚草野之人
不知忌諱惟陛下恕其狂而終覽之幸甚臣謹對
　　鄉㑹試䇿十道(甲午乙未/)
　　第一問(甲午科/)
有建天下之本有運天下之資何謂建天下之本功徳之
盛可以經緯天地而成大有為之志者是也何謂運天下
之資形勢之張可以宅中圗大而樹大有為之基者是也
本之以功徳而復資之以形勢則動無不克事無不濟以
之創業而可以垂億萬年無疆之統以之守成而可以保
億萬年無疆之祚矣此愚於聖祖之基迹太宗之定鼎所
以不區區於形勢而必有以求其本也請終言之今之建
康即古之建康也古之國於此者若晉宋齊梁陳皆偏安
一隅而不能由是以進取至我聖祖始自淮右渡江而基
迹焉夫以鍾山龍盤石城虎踞在昔孔明嘗以為帝王之
宅王導嘗以為經營四方此其根本而其言不騐於晉宋
之朝者豈非由其無功徳以承之乎今之燕山亦古之燕
山也古之都於此者若金若元皆苟且為治而不能由是
以宅中至我太宗始以江淮為根本而定鼎焉夫以内而
太行西来重岡疊阜外而渾蔚諸州髙山峻嶺在昔蘇秦
嘗以為天府百二之國杜牧嘗以為王不得不王伯不
得不伯而其言不騐於金元者豈非由其無功徳以基
之乎盖失其道則形勢雖强不足以立此山河之美吴
起所以有在徳不在險之言也彼六朝金元其功徳果
何如哉得其道則形勢雖㣲亦足以興豐沛之間古未
有興王之迹也而髙祖起於泗上南陽之間古亦未有
興王之迹也而光武起於舂陵此天時地利孟子所以
有不如人和之説也若我祖宗之興非即髙祖光武之
儔歟然自當時觀之則一出而江漢清再舉而吴㑹平
三征而閩越歸命四伐而荆湖率從中原之師兵不血
刃太平之績一怒而成我祖宗之取天下易於反掌矣
而必遲之以十六年之久豈固出漢髙下以創業而貽
守成之基殆有不容於欲速者耳既而羣雄盡剪矣四
夷咸賔矣内而百官之正外而民志之一紀綱有常政
務畢舉我太宗之守天下宜亦可以無為矣而北勦强
胡六飛三駕不免如漢武之經畧者豈顧不文景若哉
以守成而兼創業之功殆有不容於自安耳不然則雖
聖徳神功足以建天下於億千萬年之久而區區殘狄
恐不免乗一日之間矣非太宗驅除之又何以定萬世
之基哉於乎天下財賦盛於東南而金陵為之㑹天下
戎馬盛於西北而金臺為之樞用東南之財賦綂西北
之戎馬無敵於天下矣而我祖宗之立國則豈以之而
自恃哉仁義得民盖取諸周規模宏逺盖取諸漢品式
備具盖取諸唐家法嚴肅盖取諸宋而歴代之弊一切
掃去此固聖子神孫萬世所當法也愚請頌之以為獻
　　第二問
人才之在天地間有可以氣運而拘者有不可以氣運
而拘者何則氣運之行有盛有衰而人才之生亦有盛
有衰必以為不出於氣運則古人以有為之才而不能
成有為之功者亦多矣而可以為非天乎必以為盡出
於氣運則古之聖賢固未嘗有不可為之時也而又可
以為非人乎吾是以知不為氣運所拘者非常之才也
而其拘於氣運者則亦常才而已而可以概論之乎執
事發策而以人才之闗於氣運下詢承學請得而究言
之夫氣運之説何始也無乃后之儒者見天下有其人
而無其時者以為天實為之乎非也愚嘗有所騐矣唐
虞之時洪水泛濫蒸民未粒其所以為天下患者不可
以一二數謂之氣運之盛不可也而皋䕫禹稷之徒生
於其時卒有以成時雍風動之化者何歟商周之初承
桀紂之虐其所以為生民害者不可以旦夕去謂之氣
運之衰可也而伊虺周召之徒生於其時卒有以致從
乂迓衡之治者又何歟知此則人才之盛衰其果不可
以氣運拘也明矣然自春秋言之則以齊之鮑叔管仲
晉之舅犯先軫郤克趙衰宋之華元楚之子文蒍賈秦
之百里奚吴之季札鄭之子産其才非不傑然也而大
之僅能輔其君以主夏盟次之僅足保全境内説者固
曰氣運之衰耳自漢唐言之則若蕭曹若丙魏若房杜
姚宋其才蓋非管鮑諸人比也而能佐其君以立一綂
之業以成一代之治説者固曰氣運之盛為之耳知此
則人才之盛衰其又不能不以氣運拘也明矣要之為
氣運拘者一方之才也不為氣運拘者天下之才也士
君子之處世其将為一方之才乎其将為天下之才乎
為一方之才則管鮑諸人之在春秋蕭曹諸人之在漢
唐者其所為吾不屑也為天下之才則皋䕫禹稷之在
唐虞伊虺周召之在商周者其所為有取也不然則定
哀之時其氣運何如也而孔子且曰吾為東周齊宣之
時其氣運又何如也而孟子且曰王猶反手信乎非常
之才終有非氣運所能拘者耳而諸葛亮狄仁傑之事
業又何暇為之屑屑哉
　　第三問
求帝王之治者不可不在於道求帝王之道者不可不
本於心心也者其道之㑹歟道也者其治之基與治不
本於道則疎略苟簡而不足以成可大之業道不本於
心則强為襲取而不足以成可久之徳此後世之治所
以恒不古若而賢臣之於君每不能自己其責難之誠
也請因明問而復之人之言曰古之治天下者純任道
后之治天下者純任法又曰三代而上治出於一而禮
樂達於天下三代而下治出於二而禮樂為虚文信乎
三代之治不復可見於后世也已然吾之心即帝王之
心吾之道即帝王之道舉而措之亦存乎其人耳然自
聖學不明不惟上之人不知所以為治而下之人亦鮮
有能以是而導其上者在於漢吾得一董仲舒焉吾得
一王吉焉仲舒之言於武帝曰願陛下設誠於内而致
行之則三王何異然觀其所謂正心以正朝廷百官與
夫勉强行道勉强學問之言則其致行之實固在是矣
吉之言於宣帝思建萬世之長策舉明主於三代之隆
然觀其所謂朝廷不正難以言治左右不正難以化逺
與夫獨行於深宫之言則其長策之建固在是矣其在
於宋吾得一程伯子焉吾得一邵康節焉伯子勸神宗
行王道期致治如三代之隆然觀其所謂稽古正學明
善惡之歸辨忠邪之分則其致治之説不可知耶康節
作皇極經世曰苟有命世之人則雖民如夷狄三變而
帝道可舉然觀其以易書詩春秋皇帝王伯盡聖賢之
事業則其所謂帝道者不又可知耶惜武帝有嘉唐虞
樂商周之志而不免肆惰於窮黷宣帝謂漢家自有制
度而不免溺意於刑名神宗可與有為而卒惑於安石
以致新法紛紜此董生之言所以見廢於漢而程邵之
説所以不行於宋也與然而致君當道卒未能如四子
之純粹而簡切者焉方今皇明在上興道致治有能得
其説而存之則因心以求道因道以求治将必有在而
徳可久業可大帝王之治可復見於今日矣若夫條鼂
董之疏以法弱翁之忠校宣公之奏以繼子瞻之志者
則執事責也愚何知焉
　　第四問
師道立而後可以明天下之正學君道立而後可以抑
天下之異端蓋正道之行也有本異端之興也有源使
師道不立則本之不務而其所以為學者不過口耳之
末而已其何以明天下之正學乎使君道不立則源之
弗塞而其所以致辨者亦不過詞説之煩而已又何以
抑天下之異端乎夫自周禮以鄉三物教萬民而賔興
之其待士之學正矣今則特以經義取士而支離於章
句文詞之末經術其何由明乎自漢以来如董子之學
春秋知正朝廷以正百官之理似矣而張禹以論語為
帝師乃不能止外戚之强豈於事君以忠之義有未思
耶京房之學易知帝王以功舉賢之法似矣而李固以
鉅儒位台輔乃不能正清河之位豈於春秋提綱之法
有未講耶然究而言之則董子正而或失之迂京房知
道而未見道其於所謂正學者蓋均有未明也王制執
左道亂民者有禁其衛道之意嚴矣今之佛老正所謂
左道而乃蔓延於天下以惑世誣民異端其何由息乎
自漢以来如文帝以黄老致清浄之治似矣而宋徽宗
身稱道君以釀成靖康之亂何其惑之深歟晉簡文以
知禪宗明死生之説似矣而梁武帝捨身事佛以自取
臺城之禍何其愚之甚歟然究而言之則清浄之説失
之荒死生之説近於妄於吾所謂異端者未之能絶也
欲明正學謂不由於師道之立乎欲抑異端謂不由於
君道之立乎誠使其嚴學校之教而不為虚文重選試
之法而務求實用如周子所謂志伊尹之所志學顔子
之所學如吕與叔所謂立士規以養徳厲行更學制以
量才進藝則庶幾抱經義者兼徳行而才皆體用之實
矣誠使其察妄誕之奸而使不得售禁鬻度之令而使
日益耗如韓子所謂人其人火其居明先王之道以道
之如歐陽子所謂仁義之説勝則楊墨之學廢則庶幾
執左道者皆知禁絶而無崇信之非矣否則本之不端
末流之弊其何所止極哉
　　第五問
治久者不能無因循之弊為治者不可無變通之宜夫
立法之初本無不善而行之滋久則其弊有不能免者
使無以變而通之則法日益弊而天下之事日益壊矣
而何以善其後哉請因執事所舉屯田鹽法二事而直
論之夫屯田之法我祖宗所以足食足兵而為國家計
者利甚大也而今則日益壊矣始也有衛必有田今或
衛遷而田存始也有田必有屯今或田在而屯管亡将
校管屯因行漁獵之計監司㸃屯徒飾簿厯之文執事
所謂名存實亡者不其然乎鹽法之行亦我祖宗所以
酌古凖今以為邊儲計者利甚溥也而今亦日以壊矣
存積之鹽既不充于所支常股之鹽又不足於所出商
賈之徼利者急於取盈而鹺徒之私販者横於村落執
事所謂利久弊滋者不其然乎伊欲變而通之則亦非
有他道也蓋屯田之實雖亡而其名猶在其亦因名以
責實而已無己則如元學士虞集之法欲以海濱之地
盡以為田有能以百夫耕者則與以百夫之地能以萬
夫耕者則與以萬夫之地而授之以世官焉是亦一説
也鹽法之弊雖滋而其利未盡失在於去弊以存利而
已無己則如我朝大學士丘濬之説使中納之商易粟
以銀然必先行宋人轉般之法以通前日之商繼行漢
人官給牢盆之法以待后日之商而次第之畢舉焉此
亦一説也然而其要則莫先於得人焉誠使屯田得人
則如棗祗屯許下而兵備足於魏韓重華田代北而轉
輸省於唐者可致也鹽法得人則如管仲在齊以魚鹽
而富國劉晏在唐以鹽利而佐用者可致也故曰有治
人無治法奚獨二事為然哉執事進而教之幸甚
　　第一問(乙未科/)
有敬天之心有事天之道敬天之心存則有以致感格
之機而天無不孚事天之道盡則有以修時憲之實而
天無不若故敬天非難而事天為難事天非難而得事
之之道為難此古昔聖王所以日兢兢焉察於天人之
交求諸君臣之際而罔敢有逸志焉者凡以盡吾事天
之實而已而豈敢飾虚文崇常典以愚天下之耳目哉
知乎此則我太祖髙皇帝與皇上之所以勑天敬畏者
可得而言矣如聖政紀所載愚生雖不能仰窺其萬一
然觀當時宋濓之序首以郊廟百神之祀禮文咸秩而
祀事舉者為言要未可謂之不知本也繼是而大本之
正也大分之昭也軍政之肅也民志之定也風俗之新
也凡此皆所以為事天之實而其尤可徴者如盛夏不
雨則席藳露坐一星失次則驚惕不寐以至如觀心有
亭衍義有廡精誠有錄洪範有圖其所以内存敬天之
心而外修事天之實者盖與堯之欽若舜之時幾禹之
謹戒文之昭事同一揆矣豈徒以之託諸空言戒諭臣
下以為虚文常典而已哉惟我皇上明聖憲天勵精化
理國家将興必有禎祥是以大之而黄河清甘露降小
之而卉木之瑞鳥獸之祥凡諸福之物莫不畢至所以
衍億萬載無疆之慶者於是乎在矣夫何往者忽有星
象之異則亦安知非天心之仁愛耶而我皇上方且躬
御宸翰凛數百言勅諭臣工同加戒慎是又有以黙契
我太祖之心於千載之上而敬天之心事天之道無乎
不至矣然天無私怒變不虚生則夫感格之機時憲之
實又烏可忽之而不講耶易曰觀乎天文以察時變詩
曰敬天之怒無敢戯豫盖星文之盈縮無常而人事之
招徕不一試以其略求之則古有以小人而致之者矣
如共驩居朝則五辰未撫管蔡在列則保章星動此一
説也而今有之乎古有以夷狄而致之者矣如淵聦肆
逆則隕星為肉遵鑒相屠則嵗星襲月此亦一説也而
今有之乎古亦有以政失而致之者矣而今亦無之也
則長星經天豈元朔滲濾之朝所宜有孛宿歴氐豈貞
觀既效之日所宜聞乎古亦有以主慝而致之者矣而
今亦無之也則星隕而雨豈宜紀於宣尼之筆而太白
經天豈宜見於傅奕之奏乎夫數者皆無焉則其所以
為世感格之實者果於何而致力乎夫亦求諸用人之
間而已盖天象固常與君子相符而君子亦常與天象
相感故傅説騎箕蕭何應昴吾嘗得諸傳記攝提之位
列卿鈎鈐之司出納吾嘗得之星家是以君臣和而三
台齊君子多而東壁著賢士進而少㣲絢采其理然也
且以郎官出宰上應列宿荀陳一聚猶動徳星而况於
朝廷之大百僚之廣拱北辰而依帝座者乎是故朝宁
之間或忠或佞一人之身乍賢乍否一時之事有得有
失凡此皆天心之所以為喜怒而星象之所由順逆者
也由是求之則百司之所以欽承仰答上紓我皇上之
憂者要必有道而鉤陳太㣲象緯咸若析木天街星宿
清潤下之所以欽若即上之所以時憲矣書曰同寅恊
恭和衷哉請頌之以為今日在位者之忠告
　　第二問
人君之治天下也不患其無統天下之法而患其無化
天下之本法者何紀綱是也所以維持聨屬乎天下使
其勢無不一而王道之所由行也本者何心是也所以
感動倡率乎天下使其情無不一而天徳之所由立也
故心不加則紀綱弛天徳純則王道備舍其本而區區
求之於法抑末矣夫紀綱之説何時而始乎一見於書
則五子之歌也再見於詩則棫樸之詠也然書之所戒
則以失道而亂紀綱詩之所美則以勉勉而綱紀四方
吾是以知紀綱固治亂興亡之由而人君一身尤紀綱
張弛之本是豈可以不加之意哉惟昔唐虞三代之時
不賞而勸不罸而治固無所謂紀綱也然其所以形諸
風聲軌物之間達諸上下貴賤大小之際施諸㑹朝表
著名位等級之殊措諸朝廷畿甸以及乎萬民之繁四
海之逺雖無紀綱之名而有紀綱之實是故天子綂三
公三公率諸侯諸侯制卿大夫卿大夫治士庶人其所
以綂天下之法甚脩而峻徳之明仁義之由行典則之
詔人紀之修皇極之建其所以化天下之本甚正信乎
王道之備未有不由天徳之純也乃若後世則有可慨
者矣髙祖之興規摸宏逺漢非無紀綱也而賈生太息
於文帝之朝且有指大如股脛大如腰之説矣太宗之
治庶㡬成康唐非無紀綱也而司馬公追論於有宋之
世且有藩鎮阻兵士卒逐帥之譏矣宋之紀綱太祖以
仁厚樹之仁宗以恭儉承之亦善矣而數傳之後乃有
元帥畏偏禆偏禆畏将校将校畏士卒至或以一夫流
言道路而為之變令推恩焉此其故何也無亦本之弗
立而徒法有不能自行者乎中間如信賞必罸身致中
興宣帝嘗有意於漢矣而刑名之學甘於雜伯以是為
漢家制度可乎則其紀綱亦不過宣帝之紀綱而已刻
意王道厲精圗治神宗嘗有意於宋矣而新法之行悮
於安石以是而上慕唐虞可乎則其紀綱亦不過神宗
之紀綱而已是二君者非徒本之弗立且并與其法而
失之則夫開漢亡之釁而基宋遷之禍者吾其誰咎哉
善乎韓子之言曰善計天下者不視天下之安危而察
其紀綱之理亂也洪惟我祖宗創制立法萬世可行其
紀綱則備矣其所以體之心而推之天下者有其本矣
而承平日久人心玩愒有司奉行容有失其初意者我
皇上以剛健中正之資而有釐正弊源之志執事以是
為千載一時欲諸生條其所以興革之宜補捄之術而
愚非其人也雖然亦嘗有得於朱子之説矣曰核賢否
以定上下之分明功罪以公賞罸之施斯其紀綱之大
者而紀綱之所以立則又在臺諫補察而無所私宰執
秉持而無所失而人主又以大公至正之心恭已於上
而照臨之如此而已知乎此則興革之宜補捄之術不
有可得而論乎愚生天徳王道之説亦在其中矣若夫
仲長綂之所謂井田于謹之所謂賞罸姚崇之所謂官
爵杜黄裳之所謂法制要皆一偏之説而愚無取焉執
事其毋以為嘐嘐
　　第三問
聖人之道存乎經聖經之傳存乎人故經有顯晦待人
而傳道有絶續得經而存經所以載道也人所以翼經
也此其係亦甚重矣而乃區區以文之今古求之其殆
非吾聖人作經之意乎夫六經帝王經世之典在焉孔子
贊之刪之定之修之其所以垂世立教者卓乎不可尚
已夫何火於秦稍出於漢而其文僅存焉壁傳口授誠
有上古中古下古之殊矣執事舉以下詢不可謂無好
古之志也而愚竊有説焉蓋閲字未盡偏傍固古人所
不取而苦於竒字或者又議子雲之艱深以不識而見
譏者固無足道而人謂其頗識難字介甫遂以為終身
之恨愚今豈敢以是而自諉哉夫亦求夫聖人所以作
經之意而已噫昔倉頡之制字也天粟顯晝零之瑞鬼
妖動夜哭之祥是誠萬世文字之祖而六經之所頼以
傳者也顧其創之當時則有象形㑹意指事轉注假借
諧聲之異義踵之後世則又有鳥跡蟲篆懸針薤葉鐘
鼎玉柱八分飛白之異文要之非求道者之所先也夷
考其始制之時字皆有義姑舉一二言之則如武之為
武有取於止戈也乏之為乏有取於文之反正也蠱之
為蠱有取於三蠱食皿也亥之為亥有取於二首六身
也此其為意亦精矣要之非論道者之所急也何則聖
人因道而作經後儒因經以求道道苟存焉經可略也
經苟存焉文可略也則夫所謂漆書竹簡特其糟粕之
餘而科斗𨽻文特其煨燼之末耳聖經存亡之機漢儒
存經之功亦何與於是哉何則易以卜筮存而實亡觀
經解所援差之毫釐繆以千里之言今之易無有也其
所以存不有賴於施孟梁丘京費之力乎詩自春秋作
而已亡觀左氏所引翹翹車乗雖有絲麻之章今之詩
無有也其所以存不有賴於齊魯毛韓之功乎既脱酒
誥復脱武成書非全也由伏生安國相為授受而二帝
三王之傳賴以不墜焉既失月令復失王制禮非全也
由魯淹中孔氏相為羽翼而大學中庸之㫖賴以有得
焉麟筆既絶策書不存春秋非全也由公穀左氏而二
百四十二年之事賴以見焉程子所以謂經不通求之
傳傳不通求之經也吾於是深有感於經之存亡道之
絶續而姑以文之今古為可略焉雖然三豕渡河非子
夏莫之辨而石鼓之聱牙雖昌黎猶或難之則字學亦
吾人之所宜盡心者特以之而求聖經則以為可緩耳
竊嘗謂字之興莫善於秦而字之廢亦由於秦李斯之
所作君子不可以人而廢也夫何始皇以衡石程書故
簿書日繁字畫日趨簡便而𨽻興焉𨽻之由名固以其
施諸徒𨽻而已斯之後於漢得一蔡邕於唐得一李陽
氷於宋初得一徐鉉然先儒嘗謂宋之能者多於唐唐
之能者超於宋則知陽氷之學有冠絶今古者矣方今
朝廷之士草澤之民必有好陽氷之學而追李斯之跡
者愚以為金匱石室之文紀徳之碑銘功之器所以垂
休光而照後世者不可不還古文之舊而書史之刋布
簿書之記録則姑仍乎今日之習以播同文之風而已
彼𨽻書之賤吾以為不可施也執事其将謂何
　　第四問
不明於天不足以立政不深於學不足以知天何則周
旋運行天之道也而其遲速進退未嘗不徵於星懸象
著明天之文也而其躔度次舍亦未嘗不㑹於星此古
聖人繼天立極君子之觀文察變所以必加之意而不
敢忽也夫星官之書其淵源逺矣自黄帝使車區占星
而以容成搃之此其所由始也太史公有言自初生民
以來世主曷嘗不歴日月星辰及至五家三代紹而明
之而巫咸甘石唐昧之書出矣姑以其略言之則二十
八宿衆星為經水火金木土五星為緯者其象之大較
也中外之官常明者百二十可明者二千五百㣲星萬
千五百二十者其數之大較也有主有客有犯有孛有
遲有留有伏有逆有表裏盈縮有含譽有昌光有格澤
者其占之大較也欲一一而陳之要有不可以更僕終
者雖然明問不可虚辱請舉其為用之大者為執事試
言之可乎盖古今星官之學其為書亦瑣矣而其有關
於立政之大用者吾得其四焉四者何曰法其象以授
時也綜其運以起厯也辨其方以分土也察其變以觀
灾祥也何則星之見於六經者莫先於堯典所謂在璣
衡以齊政者其官則有羲和仲叔焉其宅則有暘谷南
交昧谷幽都焉而民所以遂其析周夷隩之宜者於是
在矣然其所以為紀者則曰日中星鳥也日永星火也
宵中星虚也日短星昴也堯之政要莫有先於此亦莫
有大於此者矣故曰法其象以授時也其在洪範曰恊
用五紀所謂五紀者嵗日月星辰厯數是也然而嵗本
於月月本於日日本於星辰星辰貫乎厯而厯數成焉
自黄帝調厯起辛夘顓頊用乙夘虞用戊午夏用丙寅
殷用甲寅周用丁巳三統用庚戌四分用庚辰而卒未
有外星以成厯者故曰聖人作厯以天地為本以四時
為柄以隂陽為端而必以日星為紀焉故曰綜其運以
起厯也星土之書雖無可考而十二國之分載諸傳記
類皆可推如𤣥枵為齊之分星而青州之星土則於禆
竈之言知之星紀為越之分星而揚州之星土則於史
墨之言知之實沉為晉之分星而益州之星土則於子
産之言知之大火為宋之分星而豫州之星土則於子
韋之言知之以至鶉火為楚之分星則於叔向之言知
之娵訾為衛之分星則於申須之言知之以至燕之析
木周之鶉尾秦之鶉首趙之大梁魯之降婁莫不各有
属焉故曰辨其方以分土也其在周禮有保章氏以掌
日月星辰之變動又有馮相氏掌二十八星之位以觀
妖祥自春秋以来迄於今其官雖已不舉而其妖祥所
應類有可徵春秋時嵗在星紀而淫於𤣥枵梓慎以為
宋鄭必饑則言其所属禆竈以為周楚所惡則言其所
衝此非嵗星乖次之應乎吴之伐越也説者以為越得
嵗而吴伐之不出二十年越必有吴以嵗星十二年一
周存亡之徵此非嵗星順次之應乎至於後世尤不可
以一二舉求其順次之應則有如五星聚東井而髙祖
帝漢也四星聚牛女而晉元王吴也求其乖次之應則
有彗星掃東井而苻堅亾秦也嵗星犯太白而慕容亡
燕也所謂察其變以觀灾祥者不又在是乎吁吾是以
知星官之學不可不講而執事之問不為徒發也吾是
以謂不深於學不足以知天而不明於天不足與立政
也執事倘與進焉則巫咸甘石之書錢樂葛𤣥之術當
為執事盡之
　　第五問
用於國者修於家者也能知今者通於古者也故觀其
談古道之謬則可知其處今事之疎而致用之未周者
實由其學識之未充而已愚也於是實不免焉而敢以
干肉食者之議乎然執事謂天下之事有言之若迂而
實有益於治名為無事而實有大可慮者而因舉夫東
南之財賦西北之戎馬下詢承學愚竊以為是二者皆
吾國家之大計其言之非迂也名為無事亦不可也是
故不敢不陳其説焉夫天下財賦莫盛於東南浙東西
江廣固皆財賦之藪也自夫海舟罷直沽之運常盈列
淮浦之倉而至者日益積轉兌用坐食之兵列屯授分
閫之寄而運者日益来㑹通一河閘埧相次亭傳相望
豈非我太宗之貽謀而恭襄之偉績哉夫何近年以来
漕渠淤塞輸輓煩勞至於遣重臣以董之而功猶未著
者何也得無疏其流而未導其源乎天下戎馬莫盛於
西北宣府大同固皆戎馬之藪也且又寧夏守鎮肇於
永樂之初榆林控制創於正綂之世長城一帶烽堠逺
延藩籬外障又非我太宗驅除之功而列聖豫防之謀
哉夫何近年以来卒伍干紀緣邊靡寧甚至勒大兵以
臨之而始就屈服者何也得無治其末而未絶其本乎
伊欲財賦通於東南其説固莫先於治河而今之所以
治河者非昔之所以治河也蓋昔之治河也欲除其害
而今之治河也欲興其利昔欲洩之使去而今欲疏之
使通誠以㑹通一河自淮之上下以達於濟北之境其
水一資於黄河今河徙而流絶矣使不尋其遷徙之跡
而導其北来之源則雖丁夫林屯畚鍤鱗比亦隨注隨
涸而不足為久逺之計矣此愚之所謂導其源者也不
然則尋元人海運之故道與河漕並行以為緩急之備
可乎此非愚之言也丘文荘之言也伊欲戎馬寧於西
北其説固莫要於備邊而今之所以備邊又非昔之所
以備邉也蓋昔之治邉也以攘外而今之治邉也以寧
内昔欲拒彼之来而今欲防此之往誠以大同一鎮實
扼乎南北之交其城一面北向昔也嘗潜出矣使不豫
求鎮防之計以絶其北出之路則雖甲兵在前金帛在
後亦屢叛屢服而終無輯寧之期矣此則河套之地亦
宜豫為經畧以防狄之出沒可乎此非愚之言也亦丘
文荘之言也若夫治河之説又有如昔人所謂築隄以
塞之開渠以疏之或欲作竹落而下以石或欲徙民居
放河入海或欲尋九河故道或欲空河流所注之地或
欲穿水門以殺水勢如賈譲上中下之三策賈魯疏浚
塞之三法皆昔之所以治河者而今不暇為執事詳之
也至於治邉之説則又有所謂擇将帥以綂我之師撫
士卒以養我之鋭修城池以慎我之守積饋餉以足我
之食備器械以蓄我之威禁侵掠以彰我之信如春秋
所謂守在西夷朱子所謂備在朝廷者猶敢為今日勸
焉不識執事肯為轉聞於當宁否
　
　具茨文集巻一
欽定四庫全書
　具茨文集巻二
　　　　　　　　　　　　明　王立道　撰
　論
　　方今時務何為大論(嘉靖乙未四月十六日御試文/華殿)
論曰有天下者莫急於保民而已蓋吾民雖㣲而其情
之休戚意之向背固國勢之所以為安危而天心之所
以為順逆者也是故古之帝王雖深居九重尊臨萬國
而保民之念未嘗一日而不存凡所以休養而生息之
者真猶父母之愛其子夫是以國勢安天心順而雍熈
悠乆之盛於是乎在矣然則今日之大務又豈有急於
保民者乎盖嘗觀之書曰亶聰明作元后元后作民父
母又曰惟天恵民惟辟奉天傳曰天生民而立之君使
司牧之勿使失性凡此皆以見夫丘民之為重而以保
民之道望之乎人君也自昔堯知之而有如天之仁舜
知之而有好生之徳禹知之而有利用厚生之功湯知
之而有寛仁彰信之道文武知之而有咸和輯寧之方
此唐虞三代所以享國得天而治化之盛古今以為不
可及也漢唐而下不足論矣然其安危廢興亦未有不
由於保民與否焉者惟我祖宗之有天下也愛民如子
蓋之如天容之如地而民亦既各遂其生安其性相忘
於堯舜三王之化而不自知矣然猶於今日時務之大
而以保民為言者何歟蓋保民非難而得保民之道為
難所謂保民之道亦惟求吾民之所未便者而去之耳
郡守縣令民之師帥所以承流而宣化者今也守宰數
易才與不才皆不得久於其任此民之未便一也財者
民之心聖王之所以聚人以守位者也今也興作之工
日以益繁而調度不繼或不能不厚取之於民此民之
未便二也古者天子守在四夷邊鄙不聳今既不能不
恃内以防外而撫御非人縁邊之卒時或倡亂逺近驚
疑此民之未便三也古者居重馭輕今京師之兵㣲弱
不振而兩直𨽻河南山東所使上班操備者又多羸老
備數而徒使之疲勞道路不安其業此民之未便四也
國家漕東南之粟以預儲蓄皆由於㑹通一河今黄河
徙流漕渠乾涸不獨嵗計所係而往来者車輓陸運疲
頓莫勝此民之未便五也鹽之在天地間固民生日用
之所不可闕者然必價平則易洩而人皆得食無積而
不售者矣今也商賈待日久而支出難則不免過為取
息而徒使私販滿於民間鹺徒横於村落此民之未便
六也馬以足兵國家或市之於邊或養之於官或牧之
於民法亦善矣但牧於民者少良多駑而徒困之以芻
秣之費嚴之以追陪之限往往至於破産而不能支此
民之未便七也七弊未去而求以保民民之弗保而求
今日之大務未見其可也然則當如何亦曰久守令之
任以責成緩土木之功以養財慎将帥之選以安邊簡
更代之兵以重内審漕輓之宜以裕用通鹽馬之政以
宜民如是則保民之道有不外求而得之矣雖然皋陶
曰在知人在安民又曰知人則哲能官人安民則恵夫
言安民則必以知人先之信乎古今之治未有不得人
而能安民者也故嘗竊為之説曰今日時務之大保民
要矣用賢急焉
　　君子務實勝論(閣試/)
君子盡其在己而不計其在人故毁譽得失一無能動
其情焉何則行出於己名生於人在己者而我有未盡
是吾之責也而其在人者吾何知焉吾知免夫一身之
責之不暇而暇為人憂乎哉所求於人者重而所以自
任者輕斯亦甚為弗知務已今夫名之所由生也非輙
然以是加之也有實以為之先也盖二者之在天下若
形聲影響然太上無名其次名與實俱其次名有餘而
實不足其次則實亡而名存夫實亡而名存者辟之索
影於無形閉其聲而求響之振焉胡可得也古之君子
自其窮居而達行之於天下自其㓜之所習而至於終
身由之自其己之所以自治而推之以治人此其養之
非不豫而其具非不大也其功非不勤而其意非不切
切然也然而非有為而為之也夫固以是為分内事也
至於實至而名生焉則其令聞嘉譽固有煇然溢乎其
外而不可揜焉者矣今夫玉在山珠在淵夫固不能嘵
然自號於人也然而輝山媚川其光粲焉日章而人莫
不以為天下之至寳何哉有是藴於中則必有是華於
外斯理之固然也匵燕石嚢魚目而以眩諸市人曰此
玉也此珠也出而觀之斯未有不嗑然笑者名其可以
偽為哉故夫無實之名可暫而不可常其實既至則雖
一人不知而天下自有知之者一時不知而後世自有
知之者昔者孔孟之徳業盖卓卓乎絶古今矣此其實
亦至矣然當時知其聖且賢而名之者無㡬也不惟不
知其聖且賢而名之而且使之以齟齬窮也而孔孟曾
不以是動其心且皇皇焉日亦不足也夫是以其實愈
修而其名愈逺後之人實不及於孔孟而求名焉多見
其不知量已且夫非其有而取之謂之盗揜所不能而
飾之謂之誣執塗之人而謂之盗且誣鮮有不􁀙然為
之怒者誣世盗名而獨且甘心焉何哉此猶竊人之財
以為家其始非不侈焉羡溢一日敗露則向之所蔵去
者皆他人物耳尚安得而有之哉故譽大者毁亦大譽
小者毁亦小而卒無能善其終始者病在乎無實而已
夫子曰不患莫己知求為可知也而孟子之告徐子亦
曰聲聞過情君子恥之聖賢正憂夫好名者之失之而
反之使知務耳然世猶昧焉而汲汲者何也雖然譽望
之髙下足以驗吾實徳之廢修而信向之淺深足以觀
吾學術之進退故君子雖不務人之知然因是以自考
焉則所以進乎其實者自不能已矣故夫知有實而忘
其名者賢人以上之事也知有名而反求諸實者賢人
以下之事也此其愈於暴棄不亦逺乎故曰求士於三
代之上惟恐其好名求士於三代之下惟恐其不好名
謹論
　　太上立徳論
論曰聖人之道法乎天也何也天者羣物之宗也聖人
者萬民之宗也天道生成變化於穆不已若未嘗有所
作為於其間者然而羣物宗之而卒無能出其綱維主
宰之中以自外於覆幬之下故曰上天之載無聲無臭
又曰天何言哉何則大徳不徳徳也者天之所以為載
也聲臭無之而何功與言之足云哉聖人法之故其所
以出乎身加乎民始於一時而及於萬世者亦清明純
粹廣大淵博而莫非自然之道無為之體是故有無功
之施有不言之教天道也觀聖人者亦觀諸天而已然
天之徳體物而不可遺聖人之徳亦體事而無不在故
能以無功為功以不言為言巍然首出而萬民宗之其
俗咸和其治從欲不動而化無為而成徳之至也愚嘗
觀諸堯矣巍巍乎惟天為大惟堯則之蕩蕩乎民無能
名焉故夫子曰大哉堯之為君也當時問之外朝外朝
不知問之在野在野不知帝力何有作息飲食而已矣
知識不事順則而已矣是何也天也雖夫子亦無得而
稱焉也然猶曰巍乎其有成功煥乎其有文章斯非所
謂無功之功而不言之言也哉昔者舜問於堯曰君王
何如堯曰天徳而出寧日月照而四時行猶雲行而雨
施噫是可以觀堯之徳矣夫子之所以知堯即堯之所
以自知者也夫何世變之日趨於下猶江河之日趨於
海而聖人者始有所不得已焉矣風氣之所移習染之
所積則其汙隆升降斯亦理數之常而帝王之殊要不
可謂後儒之過於區别也昔者讀書至徂征之師已不
能無恠於徳之弗逮而至於昌言以為拜苗格以為勲
於乎曾謂堯之時而有是也𦙍征而下吾滋隠矣紀法
之備浩若江河而播告之修溢於簡冊斯亦章章乎可
為民極也當時仰之萬世誦而傳之其功其言非不昭
然與徳並立於天地之間然而聖人之心斯煩焉甚矣
夫浸灌之澤孰與時雨爝火之明孰與日月然而枯槁
晦㝠之時則夫所以浸灌之施而爝火之用者斯誠有
大不得已焉者也不然則慙徳之湯豈安為来世之口
實而武之所以未盡善者獨無樂乎文王之徳之至哉
吾是以知南巢牧野之舉固湯武之不得已於功而
降衷之誥彛倫之訪又皆有不得已於言者也於乎
堯舜其天也湯武而下其猶人歟雖然韓昌黎有言
由周公而上其事行由周公而下其説長以吾夫子之
聖賢於堯舜乃不能少起東周之衰比功湯武而僅
以其言立者何歟噫殆不然矣吾夫子與太極合一
與神道並行夫是以道在天地而教化無窮是夫子之
徳固不世之徳而夫子之功固不世之功彼所謂言者
特其可見者耳其亦猶堯之有成功文章已乎夫子曰
唯天為大唯堯則之吾亦曰唯天為大唯仲尼則之謹
論
　　齊物論
人知物之為物而不知天地亦一大物天地能物我我
亦能物天地故以物觀物可也以物觀我可也以物觀
天地亦可也然則天地與我皆物也而况於物乎夫惟
至人為能立乎形器之外超乎法象之表不梏於耳不
役於目得於神而忘其物斯其能物物也天以運齊其
周行之度三百六十五度古今未之前却也致日以春
夏致月於秋冬影長多寒短多暑明之出入魄之死生
為晝夜為晦朔吾未聞来嵗異徃嵗也地莫大於水水
之為物也有匯者流者旋者伏者混者湍者緩者茫無
涯者弱不勝芥者其流一也其弗之搏激也無弗東也
合天地而觀之天地又一也隂陽之所為也天運神道
地載神氣天地皆神故能生我故能生物物與我俱得
天地之神然則我又與物一也物又與物一也且子聞
夫堯舜之聖桀跖之惡乎夫人而能為堯舜也桀跖之
不為堯舜也習也顔何為而夭命也夫孰謂老彭而夀
於回也周公達而吾仲尼窮且厄也蓋十一國無煖席
焉其不得開明堂制禮樂而為東周也運也惟易地則
皆然原憲衣敝履穿不羞於結駟曾子易衣而出而曰
晉楚之富吾何慊乎哉北宫子短褐有狐貉之温菽粟
有膏梁之味其寤也其能自信也又烏乎有智愚得失
也何則貧富時也是故我與人人與我一也夫惟聖人
能通之以神胡越之人其俗懸異或累數譯而通焉然
而其生同聲也其天本然也而况乎非胡越者耶惟物
則亦有然者也靡草之生也其長不踰尺寸其根莖不
能任風其萎也不越時焉而欲以較夀於㝠靈其然與
其未然與吾謂此亦一榮悴也而彼亦一榮悴也鯤之
逰於天池運以㡬千里彼其視吞舟之魚猶醯雞蠛蠓
而况於鯢鮞哉然其自得於水也一也蜩也學鳩也其
不能摶扶揺而上也而奚以笑鵬也非昧於小大之分
也其自適亦一也是故得其介者或且為龜龍或且為
魚鼈得其毛者或且為麟虞或且為狙猱子又獨不觀
夫鷦鷯乎其雛之化也為鵰桑蟲七日而成蜾臝物化
無常皆天地之神也夫子曰一以貫之一者神也惟是
故能盡其性亦能盡人物之性聖之事也得天地之神
以盡人物之性蓋至吾夫子而後謂之善齊物也後之
未至吾夫子一貫之妙而曰齊物齊物云者妄也噫妄
也久矣
　　灑掃應對是其然論
夫道器一致也本末一理也知乎此者斯可與語學可
與語學斯可與語教矣何則形而上者謂之道形而下
者謂之器道其精器其粗道其本器其末也語道而遺
器則其道也為虛無語器而遺道則其器也為糟粕為
煨燼虛無者往而不返糟粕煨燼者物而不化是故道
器相離而本末交喪以是而為學君子弗由也而况於
為教乎君子弗忍也今夫太極之理流行於天地之間
雖無往不在然而非茫然無所歸着也蓋即夫形器之
粗而斯理寓矣故非道無以成器非器無以見道自天
下而言則自一物以至萬物皆器也自吾一人而言則
自一事以至萬事亦皆器也而道實行乎其中矣故羽
毛鱗介不可以為物之細耳目鼻口不可以為形之粗
而灑掃應對不可以為事之末也是蓋器必有道物必
有則事必有理而末必有本故因人以之天即下以求
上此學之方也教之術也夫子曰下學而上達不其然
乎自聖學不明而異端者流始有生之謂性之説夫以
生為性是猶以灑掃應對為道也故先儒辭而闢之曰
生非性生之理是性然則灑掃應對非道也其所以然
者道也因其然以求其所以然道逺乎哉而世之溺於
髙淪於静者又或離形去智為虚無寂滅之説夫離形
去智是舍灑掃應對而更求其所謂道語道而遺器者
也其為學者之害庸有既乎嗚呼此古今之所以鮮成
材而道之所以不明不行也大抵中人以下多流於愚
不肖之不及而不能緣末以求本中人以上又㡬於賢
智者之過而不免於務本而遺末奚獨一言偃然哉雖
然吾於宋之程氏而有取焉蓋昔之論其學者以為盡
性至命必本於孝弟窮神知化由通於禮樂而其所以
教人者亦不出此則此之所論固不可謂之臆説也噫
是有以知道器之一致而本末之一理矣後之有志於
學者請以程氏為法
　　安國家之道先戒為寳論
論曰善治者必有以識天下之勢而預為之所天下之
勢其安危理亂不能卒易而其㡬未嘗不先動焉㡬之
動也若隠㣲幽黙不可究知而其實著於朝廷昭徹於
上下之耳目其初似非智者所能逆覩而及其成也雖
愚者猶知憂之其原若未足以妨政敗紀可指摘瑕垢
而其禍常至於傾蕩潰裂不復可支持收拾者是孰為
之而孰任之也彼其君臣上下恬然熙然誠以為治且
安矣而一二有識之士獨惕然有危亂之憂或昌言以
明之坐循其故而不為之所以馴至於不可救者以在
於不先戒而已故曰安國家之道先戒為寳書曰惟事
事乃其有備有備無患戒也在易泰之上六城復于隍
至否之九五則曰其亡其亡繋于苞桑聖人亦知夫泰
之不可常否而休之者之存乎人也使當泰之上六而
以繋桑終焉則復隍之虞亦可無爾矣古之君臣雖至
安極治而其心常兢兢焉不能安於民上是故戒之克
艱懼其逸而淫也戒之以朽索之馭圗怨於不見也戒
之以慎終惟始懼其自滿而自用也戒之以徹彼桑土
懼其民之侮予也夫以數君之明且聖也其民之協和
也其治之不疚也而猶若是云者何哉明君有未然之
防故幾未動而預為之所庸主反之至於勢已無可奈
何而猶不知所以善其後也且夫玩政靡俗有危之徴
無危之形財匱民離無亂之迹有亂之萌察其㣲消其
萌危亂逺矣昔者嘗怪七國外戚之於漢夷狄之於晉
其始皆與相安夷然易之不數十年而社稷為虚至廟
祀播遷生民無息戈之期此其幾皆有所先動而莫為
之所亦猶桓侯抱将死之症而至於痛覺而後求治之
此越人之所畏而却走也向使漢晉之君能逆見其幾
而戒之於孽芽㣲弱之時今雖以安存可耳即賈生劉
向之言不足施而江綂之論安所售效哉故善醫不療
於己病而善治不救於己亂其識慮明而俻先具也故
曰安國家之道先戒為寳吴起以對武侯起誠知言今
夫千金之子欲保其家其心必常朝夕而思之兢憂祗
惕逺求過舉而後能庇其族姓以傳子孫况乎以一國
之重天下之大顧可以易而忘其戒哉故夫審徳正學
以逺邪也遏欲慎動以順時也約已恵窮以和衆也勤
志敬終以先物也選賢黜佞以明任也容直廣問以盡
下也經逺飭紀以察變也夫如是故法立而不犯政成
而不易修之朝廷而可以定百辟宜民人推之天下后
世而可保宗社利後嗣盖其所以憂勤祗懼無敢少自
暇逸焉者正所以暇逸之原而善後之術也故早辦而
前慮雖有外患弗能危之矣深謀而慎防雖有小人弗
能亂之矣抑起之言盖得之於兵夫兵見可而知難其
號令賞罰趍舍進退皆預有定畫故戰勝攻克而人不
敢窺者戒之於先也使以怠志疑玩而忘備則其軍乃
可襲而虜而猶欲以戰勝克獲其不然必矣嗚呼庸人
徇意於目前而兵家制勝於未戰此驕将之所以多僨
師而佚君之所以鮮理國也善治者亦審其㡬而已賈
生嘗有取於夷吾之言曰四維不張國乃滅亡而曰使
管子而愚人也則可管子而少知事體則是豈可不為
寒心哉予於起之言亦云
　　有文事者必有武備論
治天下有二道交廢者亡偏用者亂是故聖王務兼修
焉二者何也曰文也曰武也斯二者其為術異其為用
悖疑不免於舉一廢一焉者而君子又何以兩重為也
噫孰知文所以飾武也武所以衛文也世亦嘗有舍一
而言治者乎周語有之武不可黷文不可匿黷武無烈
匿文不昭故善治者恒蓄武而昭文焉蓄武所以威也
昭文所以化也威以張之化以翼之民是以無逺志且
無偷心焉三代之興率是道也末世闇於天下之大勢
於是有任刑爭而忘徳義者固未嘗不因是以徼亂然
一於文而武略之弗競焉斯亦何以威天下而消其非
望哉夫蓄以懿文徳萃以除戎器戒不虞師以容民畜
衆是易道也傳曰天生五材民並用之廢一不可誰能
去兵兵也者所以威不軌而昭文徳也若是則文非武
弗昭故曰教笞不可廢於家刑罰不可捐於國征伐不
可偃於天下用之有巧拙行之有順逆耳必曰是為逆
徳為凶器而少安粗治則遂恥以是出口斯其有不階
厲而養戎也耶今夫虎豹之在山非不蔚然文也無爪
牙之利則犬羊能侮之有國而不知武其諸虎豹而無
爪牙者耳人之侮之有不萬倍者乎昔者嘗讀周禮以
成王之賢周公之聖繼文武之後盛治之朝其所經緯
自方位國野之大以及於社稷宗廟朝廷宫寢之規自
治教禮政刑事之官以及於參伍敦輔陪臺之役自圭
冕輿服之重以及於米鹽酒醯㡛櫛之㣲莫不秩然有
法粲然可觀斯亦可謂文之至焉者矣而司馬所掌以
綂六師而平邦國者亦曷嘗不備哉有九伐之法有四
時之教有軍旅之式有伍兩卒旅軍師之制五禮有軍
六卿皆将斯亦可謂能知防矣夫是以成王為令主而
周公為賢相乃知文非末徳由武而昭武非不祥由文
以濟不然則弗戢固足以自焚而忘備以啟戎要亦未
可以為善守邦也夫以雍容禮樂非不優於坐作進退
擊刺之為矛鋌戈矢較之簠簋爼豆之器非不若爾殊
也然徒煥然飾乎其外而其中弛敗委懦則君子且以
為能國乎哉譬之富人之子襲遺業抱千金之資日夜
擾擾焉思所以華其居美其服御輿馬以周旋於禮儀
制度之間而惡其垣牆弛其扞陬適足以為盗之招耳
故曰有文事者必有武備此夫子之言也夹谷之㑹微
吾夫子魯且藩於齊矣又安能使之章章而歸侵疆也
哉故愚嘗謂有文事而有武備則以魯國用而有餘有
文事而無武備則以天下用而不足謹論
　　民心悦而天意得論
善事天者不求諸天而求諸民不求諸民而求諸已如
是而已盖所謂不求諸天者非以天為不足畏也所謂
不求諸民者亦非以民為不足恤也民之休戚天之喜
怒闗焉而人君一身又民之所係以為休戚焉者此其
㡬之相通理之相感㨗若影響驗若符契固未有外民
以求天而可以得天之意者也亦未有外身以求民而
可以得民之心者也善事天者亦當知所務矣然世之
論者類以為天若是其尊也民若是其卑且賤也君見
子於天而民又見子於君者也若是則天之與民固邈
然其不相及而人君者固天下一人而已何必區區焉
以卑且賤者之悦為哉噫亦弗思之甚也已昔之善論
天者吾聞之矣書曰天聰明自我民聰明天明畏自我
民明畏又曰天視聴自我民視聴言乎其體之一也又
曰民之所欲天必從之言乎其情之通也傳曰天生民
而立之君使司牧之勿使失性言乎其愛之至也夫以
其體之一情之通愛之至若是而敢以一人肆於民上
以縱其淫其為弗克若天亦甚矣古之聖君雖其平居
無事之時而其所以恤民以盡事天之誠者亦不敢少
自怠焉欽若以分命非以備官也平章協和堯之所以
事天者誠矣時㡬以作歌非以尚詞也好生之徳舜之
所以事天者誠矣克謹以明訓非以誣後也利用厚生
禹之所以事天者誠矣小心以昭事非以徼福也恵鮮
懐保文之所以事天者誠矣蓋其所以為民者民非吾
民而天之民也而其所以得天者天非吾天而民之天
也當時雖匹夫匹婦之㣲亦罔不獲自盡此其所以克
享天心而唐虞三代之治古今以為不可及耳不然則
其所以為欽若為時幾為克謹為昭事者亦不過以崇
虚文修常典而無益於天下而堯舜禹文且無以成其
為堯舜禹文矣而又如天何哉而又如民何哉然而天
有可畏之㡬而無可畏之迹民有可畏之實而無可畏
之形其理㣲其情隠彼昏不知且以天為茫茫然耳民
之悦與不悦又何與焉是故有威福自尊晏居髙拱而
志不逮下以斯民為甚卑賤而慢易之者其名曰䙝天
有怠荒自安政刑俱廢視民之休戚若越人視秦人之
肥瘠而忽焉不加喜戚於心者其名曰棄天有好人所
惡惡人所好以自便其一切偏黨反側之私縱欲敗度
之為而使民弗克胥匡以生者其名曰逆天夫天之為
天此君人所恃以自立於天下者也而䙝之而棄之而
逆之非惟為天之赤子者流離渙散潰裂四出不復可
以收拾而天心亦甚怒矣而又何以有其人民保其社
稷而享其尊榮也哉大抵君之於民不患其無法制維
持之宻而患其無孚契交合之情不患其無綱紀振肅
之功而患其無渾淪完固之勢盖民心孚則天心亦孚
民志固則天心益固理固然也况夫君之於民其典天
敘也其禮天秩也其討天討也其命天命也而惇之而
庸之而命之而討之凡其所行無一不與天合則亦無
一不與民合而我即天天即我矣而民又何以庸其説
哉信乎善事天者不可不知天之心而尤不可不知民
之心也抑吾又有説焉天之立君固以為民而君之有
臣又所以共天位食天祿以治天民者也則其安民之
責亦均焉而已故君既以恤民之實事其天而臣又以
事天之誠事其君兢兢業業上下交修則庶乎民心常
悦而天意常得矣皋陶曰同寅協恭和衷哉愚敢以是
為事天者告
　議
　　黄鍾考議
夫禮樂之行於天地久矣由天作者樂也以地制者禮
也立天之道曰隂與陽是故為六律以聲之自黄帝迄
夏商周洋洋乎紀法備矣周語曰古之神瞽考中聲而
量之以制度律均鐘百官軌儀紀之以三平之以六成
於十二天之道也六律之中黄鍾為重其猶易之太極
歟不以六律不能正五音不以黄鍾不能成六律語樂
者廢而不繇是舍太極以起易也未之或覩焉周以前
尚矣漢承秦后疇人分散獨一制氏能明鏗鏘鼓舞之
節乃遂不能尋繹舊故成一家言余滋隠焉然紹而明
之亦代見其人在漢司馬遷班固京房鄭康成劉歆魏
杜夔晉荀朂阮咸梁武帝沈重隋鄭繹萬寳常唐祖孝
孫張文收宋和峴李照阮逸胡瑗司馬光范鎮尤班班
焉遷之説具在律書亦多所牴牾如黄鍾九寸盖以九
分為寸也以九分為寸約之當得八寸十分一而乃謂
之七分一又如鍾丑三分之下有二其實位生之法而
妄論餘分此皆有不可曉者夫以漢興近古甚遷又世
家太史其失尚爾即諸子何足道哉固志與遷相出入
其不同者遷之律至㽔賓重上生而固則以次下生兹
其略也房六十律相生之法學於焦延夀其謂十二律
之變至於六十猶八卦之變至於六十四也宓羲作易
紀陽氣之初以為律法建日冬至之聲以黄鍾為宫太
蔟為商姑洗為角林鍾為徵南吕為羽應鍾為變宫㽔
賓為變徵此聲氣之元五音之正也庶幾哉其知本矣
康成説在禮疏歆當莽朝摠領條奏其法一曰備數二
和聲三審度四嘉量五權衡然未有不根本於黄鍾者
奚獨遷固然哉夔精妙絶人朂咸足稱神解因律調聲
未聞舍法梁隋之間僅得一萬寳常而奪於浮議竟沮
焉大扺律有正聲有子聲有五聲有七聲用正聲者遷
固也房也沈重也如康成如繹如孝孫則皆兼用子聲
者也又如遷之書固之志康成之什禮皆用五聲若房
之六十律而重廣之為三百六十律繹與孝孫之八十
四調而寳常廣之為百四十四律皆用七聲矣此亦正
猶連山首艮歸藏首坤周易首乾雖作用不同然其始
於太極則一而已至於累黍之法則黍之員長大小既
係於地之肥墝嵗有豐儉而縱用横用復多異説於是
有更用粟者矣有用禾抄者矣有用蠶絲馬尾者矣又
有欲用人指者矣毎一議律輙盈廷焉此豈直君實景
仁然哉愚竊以為律以和聲聲以達氣氣和則聲和聲
和則樂和故曰樂非聲音之謂也有無聲之樂矣所謂
無聲之樂果何物哉求諸吾心而已大禹聲為律身為
度史之所記不可誣也抑嘗聞晉人有言絲不如竹竹
不如肉夫亦近取諸身樂云樂云鐘鼓云乎哉且古之
時律法具存此其音宜皆直㢘和柔發散啴緩而粗厲
噍殺已存乎所感之殊若是乎不可専任也今夫鄭衛
之音非不蕩然淫矣夫獨與韶武異律哉故至治之世
和氣四達則雖操簣桴撃土鼓斯亦有至樂焉不然而
徒典以后夔審以師曠稱以季札鐘鼓管磬羽籥干戚
亦不過為虛器而已又奚暇黄鍾之求也昔者嘗怪司
馬氏之作律書也乃不言律而言兵不言用兵而獨於
漢文偃兵息民之事切切焉者此其故何也傷和致沴
莫毒於兵兵莫慘於志漢文知樂之本矣乃率委之未
遑良可惜哉要之和氣無所不在一政未純一民不獲
其所皆兵之類而樂之賊也
　　重守令議
仕者重内輕外所從来久逺予觀今為守令者一得命
或相頋失色若被斥謫然者此何故哉夫今世之出為
守若令者其途不一然予嘗觀諸守矣秩大夫食祿四
品其大府率綂邑數十綿亘幾千里其所奉侍出入赫
然若一大國君又嘗觀諸令矣應列星宰百里其大者
又或倍地六七擬諸古次小國咸過之昌黎子所謂樂
乎心則一境之人喜不樂乎心則一境之人懼者予誠
見其然也此猶可以為輕耶今世守令其奏績最者徃
徃擢之藩臬擢之臺諫又或擢之郎署非貪殘大故不
道輒不輕黜責多俟滿考或㢘謹無他才者亦徃徃循
資致大官若是又不可謂之輕也議者見今世出為守
令者或無所顧藉輒疑朝廷待之甚輕殆未然也夫無
所顧藉之人豈以官之内外輕重易行哉無所適而可
也諸與比郡若縣者見其以不韙去遂相觀望竊歎謂
所處地使然又縣綂之州若府州若府又綂之藩臬又
皆有監司焉其所施設或相掣肘至於奔走承望顔色
尤不能下意此尤非也孔子為委吏乗田亦罔不供其
職而其與上大夫言必誾誾如固上下之體然耳士之
所以自重要自有道豈直以是相榮辱哉且自一命而
上何非君臣食其禄而任其事期不負吾天子而已内
外又奚問焉予又見今世守宰數易才與不才皆不得
乆於其任而士之輕視州縣者亦毎以遷擢久近為榮
辱此又何哉夫人才各有所宜黄霸治郡有能名而不
可為宰相龎士元蒋琬皆非百里才然則國家宜擇長
於治民者為守令而復使久於其任焉則政定而民安
之或增秩賜之金此奚不可者然而人情未必不益輕
視州縣也於乎是可怪已官之輕重以其人不以内外
不以大小至遲速尤弗論也吾讀漢史列傳見龔黄卓
魯盖章章焉此皆州縣吏耳當時近侍之臣從未央侍
承明終身出入天子左右者知㡬何人今無得而稱焉
矣故愚嘗疑守令之任朝廷未嘗不重而人多失之自
輕今欲更求所以重之吾無説也特明其重以為司民
者告焉
　　防邊議
天下猶一身也以朝廷為心以中國為腹以邊鄙為四
肢而必以紀綱為脉以百姓為元氣元氣充而脉不病
則心腹安心腹安則雖有四肢之疾而無足憂者其本
固也夫苟心腹之間蠱蝕浸淫日以深錮攻之不可藥
之不及則其形色動静雖不改其常然越人倉公固有
望而驚焉者矣故善理身者先腹心善治天下者先朝
廷其理不可易也夫自有中國而有夷狄既已久矣然
而三代以上其備疎而害淺秦漢以下其備益宻而為
害益深何哉盖非無𢎞議碩畫之臣固守善攻之将也
又非無兵食調發之宜綏和制馭之略也而邊境之患
日日以甚者三代以上備在内而秦漢以下備在外也
夫古者天子有道守在四夷後世徳既下衰則夷貊起
於左右而羌胡載道矣况其在殊方萬里之外者哉數
千百年得失一致大抵禍莫憯於喜功釁莫深於玩㓂
憂莫甚於内弱昔者武帝之世於漢為盛然不能守文
景之恭儉而欲掩迹唐虞立威海内卒襲亡秦之軌焉
此喜功之過也唐之治盛於明皇然而沉香之亭棃園
之樂方肆志晏安而胡雛間發再致播遷此玩冦之患
也宋之神宗治亦善矣然而新法之行卒為大臣所悮
使海内蕭條生民疲敝而靖康之禍實由以基此内弱
之弊也使三君能即而反之正其紀綱養其百姓樹本
强而保内固雖有夷狄夫何能為辟之人身若蚊虻噆
膚手足生疥癬曾何足為一日之戾也夫以内之弗圖
而求諸外其備既已疎矣而其所以為外之備者又未
善也秦漢而下戎車待㳺車之裂戎士待陳妾之餘宫
室苑囿日侈而屯田荒蕪寵倖之賞賚不知紀極而邊
氓有寒饑者如是而欲恃以防邊不可也尺籍伍符動
相掣肘文吏守法司農守錢穀使将不得行其便宜士
不樂為之用如是而欲恃以防邊不可也驟遷數代視
帥府猶傳舍然故情志不通而兵将不相習如蘇子所
謂易器而操之欲恃以防邊不可也承平之時将家子
多紈袴膏粱或貪淫殘刻失士卒心而猶欲恃以防邊
不可也詩書禮樂之教不行而粗悍蠭暴不明於君臣
之義往往至於戕賊主帥擁兵專鎮而乃欲恃以防邊
不可也主帥懾於禍變遂姑息以苟安而恩威並廢士
卒益驕稍不惬則圜視而起矣欲恃以防邊不可也臨
敵用衆功罪不白敗軍者不必誅而斬首虜者不必賞
或數戰而不得一命欲恃以防邊不可也故備諸外者
猶得下策備而失其所以為備則無策矣朱子所謂其
備不在邊境而在朝廷者信乎萬世邊防之要術也若
夫夷狄之出没山川之險易與夫攻守之利害用兵之竒
正則有古今異宜而頃刻異變者不可以逆決焉謹議
　　足食足兵議
嘗謂唐虞三代之初君臣拱手以議天下之事而兵食
常有餘後世遑遑然日夕而圗之而猶病其不足者何
也先王之時居則為比閭族黨之民出則有伍兩卒旅
軍師之役無事則茅蒲襏襫耒耜而田有事則荷戈贏
粮而趨行陣其所以為餱糗芻藁之資者即其稼穡倉
箱之所入是古之兵食合於一而後世始分而二之也
然以食養兵斯亦古今理勢之所必至而今日之所以
甚不足者則亦有由然也夫天下之事求而益之不若
去其害變而通之必先順其宜今者食不足則無以養
兵兵不足則無以守國二者其弊正等而實相因顧所
以去其害而順其宜者何如耳是故足食之要六而足
兵之要四所謂六者何也曰嗇用經入禁奢抑末去冗
備豫先王自其宫室輿服器用以至於嬪御囿㳺賞賚
之費莫不有度嗇其用也今得無有稍過其制而未之
節者乎古者量入為出以年之上下制國用故嵗凶則
有徹膳弛兵之典焉經其入也今得無有時詘舉贏而
出倍其入者乎先王自君大夫以至於士庶人皆有品
節禁其奢也今得無有富民帝服市兒鼎食而未之禁
者乎古者士出於農而工商不敢與齒抑其末也故倡
優絀可以卜楚之强絳商韋藩木楗可以觀晉之俗今
得無有兼并之徒行販坐賈嚢金窖粟専利以病民者
乎先王雖寧人浮於食而内無倖位外無㳺民去其冗
也今得無有闒茸盗祿末作耗餼異端蠧業農之家一
而資焉之家十乎古者有百畆之恒産而又有三年之
蓄故雖有水旱凶荒而民無菜色備之豫也今得無有
隨取隨用救急目前荒政無素講義倉無宿儲而無可
以待不虞者乎六者弗圖而求以足食不可也所謂四
者何也曰時練養力備要擇帥夫兵多不精則徒耗大
農之入而不可以應敵今必於振旅茇舍治兵大閲之
法坐作進退撃刺之方以至於旗物號名鼓鐸鐲鐃之
節務為簡練而不視為虛文或如周官大司馬四時之
教天子再臨以課其實可乎兵之離為六七自宋之孫
洙已論其弊何則給戰鬬者兵也㳺徼者兵也漕輓者
兵也服工役者兵也羸老而坐食者兵也占於將校之
驅役者兵也今必案籍而收之使操備之外不與泛役
弓矢戈鋌之餘不手他器得以蓄其氣而専其力可乎
夫古有一夫當關萬夫莫開所備寡而所制廣者先其
要也今或舍近而勤逺卒散而衞分畿輔之重老弱備
數要害之地隊伍弛缺請一汰其冗而致其精扼其吭
而以為守可乎夫兵猶材也愛養之則滋故古之将莫
不視卒如嬰兒愛子今之任閫外者率多豐取刻與浚
士以生故有逃潰死亡之患今必擇人而命之使士皆
得所而樂為之用可乎是四者皆所以足兵也雖然是
皆不過去其害而已非求而益之也不過順其宜而已
非務變而更張也至於得人之説則尤為二者之要而
有不待言者焉謹議
　　阜財議
唐虞之時其所以制財用者無出入之經無多寡之制
無㑹計之煩無設官分職之擾宜若不足而上下之用
常裕然有餘自則壤之賦成於夏什一之助行於殷而
司徒之官詳於周其田賦則有上中下之等焉其用則
有八政而敘則有九功焉其任民而斂之以均用則有
九職九賦九貢九式之法焉其官則有大小司徒與其
屬焉此皆先王所以裕邦國而豐民人者也後世循之
宜無有不足者顧徃徃廢而弗繇務為毒斂苛取以至
於瘠民而蠡國何也唐虞之君其心無一日而不在民
亦無一念而非民也方其鼔琴絃歌斯亦怡情和志以
自樂其萬幾之餘閒而已而其歌猶曰南風之時兮可
以阜吾民之財兮推此則舜之心何心也其精神志意
抑亦足以養和而召順矣則夫徳惟善政之云禹之所
以為告者猶贅詞也後世淫侈辟王念不在民而惟欲
之從國已空而費益滋民就窮而斂益急若是則雖取
禹貢周官之法而盡布之亦祇足以槖姦而文奢耳况
又并其法而蕩然矣乎於乎天之愛民甚矣使一人肆
於民上以縱其淫非天之意也故夫有志於阜財者當
奈何亦曰以舜之心而行禹貢周官之法度
　　擬處遼東亂卒議
惟嘉靖乙未春遼陽士卒相與辱主帥困守臣干我國
家之紀惟時有位於朝者莫不相為憤疾議所以區處
之宜或者謂天下之患多起於因循往者大同之變甫
就寧殄蠢兹遼卒乃復為爾不大㨵艾如苗媷而髪櫛
之不獨民慢其政懼且生戎心其漸不可長又或以為
天下之事多因於激激則亂由是生今大同雖已無事
然當再亂之後知負罪國家深重恐恐然惟懼其不終
勩也兵興則疑疑則将更有他志是合東北之民而驅
之亂耳愚嘗叅稽衆議詳求厥中竊以為由前所言得
其勢由後所言得其理夫仁義不同用而相資威恵不
共術而交濟為今日計謂宜嚴王誅以正其罪誠詔令
以解其惑然後擇将帥以安其心夫以天子所使以鎮
一方而卒伍乃得加之困辱焉此何以令天下其不可
赦明甚然殱厥渠魁脇從罔治古聖王所以待盗賊之
法類如此今名雖為反而未聞其肆然刼府庫掠州縣
則其意可知矣要之首亂者不過數十兇人餘亦多一
時詿誤不然亦何肯輕以父母妻子所仰賴而遽委之
於盗賊也哉故今日誅討之法不可不嚴然宜簡兵蒐
乗鼓行而東至則謹戢士卒勿輕動以觀其所應若果
縛送首謀開門迎師則遂可釋其餘弗治要不可生事
貪功以重為吾民塗炭也所謂誠詔令以解其惑者兵
出之始宜遂宣之播告諭以朝廷待士卒甚厚如向者
大同之變誅止首惡卒與惟新乃今得復相休以生相
縻以寧不失為良百姓者朝廷之賜其取多矣而弗聞
乎如此則既足以招徕於彼而又足以安反側於此此
豈止来山東扶杖之觀而動淄青投戈之顧哉然人情
圖邇而忘逺事平之後往往又撫御非人或忿其前日
之桀驁則過為嚴促或畏如前日之致亂則安於委靡
故又必得人而任之寛之而非縦威之而非苛其才徳
聞望又素足以服邊人之心而逆折其氣然後可以久
安而無患昔者嘗怪韓魏公鎮陜卒有訴米陳下不中
支者公斬其首數十輩而定自今觀之似亦太暴而公
行之卒以無事則其所以服之者固有素矣張忠定知
益州適亂定之後一日出郊卒忽羣呼萬嵗公亦下馬
三呼其應變之略雖魏公亦以為不能及故夫有魏公
之素而復濟之以忠定之略亦何患乎邊之不安而今
或有斯人焉未可知也亦試求之而已故愚特以擇将
帥為今日之要云
　
　
　
　
　
　
　
　
　
　
　
　
　
　
　
　具茨文集巻二
欽定四庫全書
　具茨文集巻三
　　　　　　　　　　　　明　王立道　撰
　傳
　　郭索傳
郭索軹人父郭解以侠横行一時睚眦殺人甚衆帝怒
族解解有妾瑣姞方娠以賤故屏居外舍然遂不及禍
逃之山中露夜奔走歎曰天乎使郭氏有後雖箝我於
市我乃死無憾矣道遇異人為之易易已喜曰是卦内
柔而外剛遇后緍歸於有仍之吉其兆字於凶迺濟厥
宗匡體而黄中利見大人無咎已而生男益深自匿護
視良謹數年解客有知其處者亟徃物色母子方貧餒
拾遺穂田間見客媻姍却行然不得避也客遂挟與俱
歸言於衛將軍将軍曰促見之非我誰為郭氏立孤者
衣食之與舍中兒等問名客曰是兒索而獲宜名之索
矣將軍唯或曰索盖其母姓将軍善其存孤名之以示
不忘今莫可考云比壮旦夕侍衛将軍雖休沐遇將軍
夜燭治軍簿輙望明而出匍伏將事將軍毎倚為爪牙
間嘗語索曰而父侠也多恵亦多怨今獨以我故他日
或將魚肉女奈何女勿輕出出必介索涕泣受教自是
嵗輙一出嘗以七八月往来江湖間未嘗不介也索短
小青黒大類父而精悍過之又性喜鬬小不快意輙盛
氣勃怒兩目耽耽唾沫流噴不已諸少年相戒無犯索
曰是夫腹中有芒毋自取疾其知索者輙為解曰索無
腸徒外悻悻耳諸少年顧又相率親索呼索為無腸公
子然索故俠種又倚衛将軍横甚嘗過吴吴人不為饋
食迺率黨類盡蹂其田稻無遺種人言将軍将軍弗信
也青舍人蘇姓者建族人索父故相善人或毒索輙居
中解索亦畏事蘇如将軍云及後青稍稍失勢門下士
多往事去病唯索與任安不肯去青薨以避仇不知所
徃其子孫亦遂散處江湖間或徙海上其族最著者曰
蝤蛑氏彭蚏氏擁劒氏往往不一姓亦時以俠聞
太史公曰解任俠恣睢布衣權動卿相始終藉衛将軍
保持之疑亦有過人者然不免赤族遺孤㷀㷀哀哉解
多賊虐於人區區義信不揜其惡天之報施豈不明甚
矣然余行闗中闗中人乃不識有郭氏後豈當時徙者
既以族故絶至索復轉徙與
　　孔方傳
孔方泉人也小字阿堵先祖有功虞夏間佐禹治水以
濟民命始封於泉桀紂之季再絶再續周成王時太公
立九府圜法王命泉侯與東伯等乗傳周流天下既反
命益地加爵國始大其别子入為王官世守泉府至景
王時錄其功欲大用之單穆公慮其權重将厚自聚斂
絶民用以實王府力諫王王不聽數年民果大困窮歴
戰國秦之亂子孫失爵遂散處民間泉獨盛漢髙后二
年方生方父先以避亂冐孔姓故方亦謂孔方云方性
圓轉機變善諧俗輕重必得時海内乂安上下奉法循
謹方雖不能以功名自見然自朝廷公卿貴人下至富
民商賈無不欲交驩方者見方輙握手不置無論新故
方亦多技能能與物低昻或責以事事立辦雖宫禁官
府出入如私家人人卒值患難或甲乙相讐賊方居間
輙解四方来求仕者亦多依方方皆為奔走之無不意
滿方或舍去輙羈困無所成列侯公卿有求車馬宫室
子女諸玩好方徃無不得方所至粟帛羡溢材貨坌集
逺方珍異山海之蔵頥指立具於是衆疑方有秘術能
使鬼通神方笑曰方無術也将鬼神亦自喜方耶名公
卿若申屠嘉張釋之賈誼輩亦時時取給於方然終懼
為己汙辱遇方落落或以非禮自致輙正色謝絶以是
賢豪多不親附方方稍自失又素病體臭鄧通新得幸
於上相工以通法當餓死上憂之召通謀所以富貴久
長於通通叩頭泣曰陛下誠憐臣者使臣得孔方與居
臣無患矣方時在蜀上促召貴方使續祖官職為嚴道
使奉朝請既拜上屬方曰女廢族也頼通陶鑄女女其
無忘通虛心以共通事方頓首謝益晝夜自磨礪盡斂
芒角通所使不復愛身或忌方譛於通曰方多反覆背
面各異與方昵者皆齷齪小人然通知方無他益愛任
方㑹文帝崩景帝以齰癰之恨下詔錮方使不得為通
用卒餓通以死後七國反又以方族嘗佐助吴囚方京
師盡收繫方之族至貫索朽絶不得釋方死帝乃憫其
非罪稍復其族云
太史公曰鄧通以色幸假符衣裻釋檝櫂被紳紱無秋
毫輔益人主負乗致冦其敗宜然而方為之使陋矣然
以方圓轉多通能生死榮辱人人趨之如水走下晩乃
不能庇一通卒負帝委託何哉人多尤方余竊謂太子
既立固通命卒之時矣方曷能左右通耶即帝未崩太
子未立通無餓死相一日疾病先犬馬填溝壑帝雖以
方殉通如通何而懵者猶惜方事通之不終謂方不去
通不餓死不知通制命於天耶抑方所制命耶悲夫
　記
　　養知齋記
余嘗讀程氏書至所謂致知在乎所養養知莫過於寡
欲者心竊愛之夫人心之靈莫不有知盖萬有之所涵
衆理之所㑹而庶事之所由以應者皆於此乎在焉此
固吾心本然之天而非外假為也古之聖人知無不至
其思之所通感之所應沛然而達渙然而釋怡然而順
而初無表裡精粗之異焉此其心非獨與夫人異也其
知猶夫我也然而聖人盡之而衆人昧焉者何哉今夫
水之濕也火之熱也美色之可愛也惡臭之可惡也夫
人而能知之也使夫人之知皆若於水火色臭然則其
知亦至矣明於彼而獨暗於此焉何哉聖人之於天下
之事之物猶其於水火色臭也知之至也知之至者夫
亦由其能養而已且孩提之童猶有不慮而知者今且
舉天下貿貿焉冥行於膠擾紛龎之中而終身若坐牆
屋豈其心獨不如孩童哉孩童之知純於天而衆人之
知蔽於人也故曰大人者不失其赤子之心聖人之知
自孩童而養之者也衆人之知自孩童而賊之者也養
則充賊則壊其所由来漸矣記曰物之感人無窮而人
之好惡無節是物至而人化物也人化物也者滅天理
而窮人欲也聖愚之分有不在於此乎然而聖人無欲
者也賢人寡欲者也衆人則徇欲者也無欲故能無不
知寡欲故能自其所知而達之於其所不知徇欲則蔽
焉而已然而夫人未必皆聖人則亦未必皆無欲也由
寡焉而寡之又寡以至於無則其於知亦幾矣且人之
一心至虚也至明也而亦至不可測也虚故能入明故
能照故心大則百物皆通而心小則百物皆病夫心豈
有大小哉欲之所攻則虚者壅明者昏而心斯小矣是
其所以不可測也辟若水鑑然其於萬物之形無不受
也無不見也然揚泥於水而聚垢於鑑則茫然無覩者
失其所本然也故濁澄而後水之用著蔽去而後鑑之
體昭欲盡而後心之知澈是故聖人有閉邪之道有克
己之功有制事制心之法有勝怠勝欲之戒其所以養
之者至備也夫是以理無不窮性無不盡命無不至而
天下之真知於是乎在矣此豈以聞見推測為之也哉
易曰寂然不動感而遂通天下之故然則聖人所以能
通天下之故者正以其無所思為而有以養其寂然不
動之體云耳愚既有得於程子之説值某以是名齋遂
為書其語以記之
　　洗心亭記
亭以洗心名何取於水也失古之聖人因靜以觀動因
寂以御感因内以制外夫是以神而明之則能通天地
之故達古今之變舉而措之則其徳日新其業富有而
其道在於萬世斯何也聖人之心猶水也水一萬物之
形聖人一萬物之情夫皆以其至明焉耳矣聖人之心
至明純乎天也而吾人之心則有不能不雜之於人者
故情偽之所染物欲之所湼得失利害之所垢䝉則其
虛靈之本然且将汩沒於混濁塵滓之中而不能自拔
而何以成其身應天下之務哉此猶挹潢汙酌行潦而
鑑之形焉鮮克見矣是非水之本也其蔽然也故君子
欲有以成其身應天下之務者則必善事於心善事於
心者無他亦曰以静觀動以寂御感以内制外如聖人
之所以退藏者而已於乎此洗心之亭之所以作也夫
攻取煩則湛一之天淆思慮消則一致之理得今當萬
感交集衆欲紛拏之時試退而休於此亭則淵然而滙
者志之定也泠然而聲者氣之清也瑩然而徹者神之
存也於是乎染者畢滌湼者畢潔垢䝉者畢脱而去之
而吾心之天澄然湛然而天地萬物之情於是乎可見
矣若是者何也其本復也故江漢之所濯無弗皜皜者
矣日日之所新無弗昭昭者矣由是而觀動則動亦静
也由是而御感則感亦寂也由是而制其外則又合内
外之道也洗心之義其大矣哉然而世之人於其一物
之穢則必顧而惡之蹵焉而不寜而况其身乎而於心
之穢則固安之矣斯孟子之所謂不知量者也夫一物
之穢人必棄之今且穢其心焉而有不為天地之所棄
乎然則心也者或由之為聖人或由之為天地之棄人
是可畏也此亦猶夫河海溝渠異流而同源者盍亦反
其本矣故愚因論洗心之義而併書其説以為記云
　　擬三畏齋記
齋以畏名示敬也三畏云何取諸吾夫子所謂君子有
三畏而名之也夫人之心畏則戒戒則善由之玩則怠
怠則偷偷則不善之心應之於是有邪辟放恣之為淫
佚乖妄之志皆生於無所畏而已語曰險徑鮮敗輿夷
道多蹶轍何則畏與不畏之間其所應殊也故畏也者
聖人存之以保命賢人服之以補過中人守之以禔身
詩曰畏天之威于時保之言保命也易曰君子終日乾
乾夕惕若厲无咎言補過也詩曰戰戰兢兢如臨深淵
如履薄氷所以禔身也蓋弗畏入畏雖聖人猶不容於
自怠而况其下焉者乎是誠善惡之機而君子小人之
所由岐也然而必曰有三畏者何哉三者其大也三畏
至而天下之理得矣夫以天命之大也大人之達尊也
聖人之言之洋洋而孔彰也天下之可畏者莫先焉然
未有不畏天命而知大人聖言之可畏知大人聖言之
可畏而猶肆然以敖天之命者此天下所以無理外之
學也雖然約而言之不越乎一敬而已所以無心外之
理而君子蓋能敬則無所不畏無所不畏則動無非天
動無非天則盡性至命而為大人為聖人皆於我乎在
矣又何畏與不畏之可言哉故曰齋以畏名示敬也
　　擬修濬漕河記
今夫京師天子之都百官之所治也六軍萬民之所萃
也戎夷蠻狄之所四面而㑹者也禮樂之所宗也聲明
軌物之所出也而其財賦之大莫不仰給於東南太宗
以来盖已百幾十年於兹矣然海道久廢而財賦之所
自来止於㑹通一河故説者謂如人身之咽喉然一日
食不下則死亡之禍可數日而知誠善喻也然而近年
以来乃時有壅塞或塗泥不濡脛浮塵若陸河官牐吏
倚視而莫知所為叢檣連艦縻岸數十里不能尺寸先
者此其故何也盖漕之成本資於黄河河一徙而之他
則其流遂涸一也又或衝蕩激汩之餘淤泥沙積與涘
平水乃失道二也然二者其患有久卒而其功有難易
乃若今日則固有出於卒而難者此愚之所以皇皇而
抱之慮也既而客有道東南来者曰塞河且復矣喜而
愕焉疑不能若是亟也既而輸者至兑者亦至商之懋
遷者亦至粟儲若山積貨若淵凡公私之需無不至則
信乎河之亟復也然而程其功僅如干日程其力又僅
如干役得非以易治其難而古之所謂善成事者哉問
誰有事焉者則曰今少司空劉公董之水部某公某公
等毘之是為記
　　孝思堂記
昔者聖王之制禮也必始於親親而尤重於死生之變
始於親親所以不忘本也重於死生之變所以順人情
而為之節也夫子之於親其深愛本乎天而况於事死
之際則其情宜無所不盡其情無所不盡則将有危生
滅性之為而不能以自割者矣禮所以順其情而為之
節也是故為之袒括髮衰麻杖屨經以節其容為之擗
踊哭泣以節其慟為之兆域棺槨衣衾牆翣紼旐以節
其物為之含奠禫虞以節其饋祀為之三日三月小祥
大祥以節其時夫以無窮之情而一約之以禮於是乎
過之者有所裁而不及者有以勉而至故素冠廢則風
人以為譏援琴而哀仲尼所以善子騫氏之守禮也雖
然喪事即逺又曰之死而致死之不仁而不可為夫不
仁而求逺其親此倍叛之心而孝子之所弗忍也禮事
死如事生故有居喪不升降於阼階出入不當門隧蓋
猶有子道焉則或於其親之既殯也為堂以奉之而朝
夕獻而拜之夫亦不忍死其親之意乎此義之㣲而禮
之所與也今夫揖遜盤辟俯仰之容必接於爼豆登明
堂入清廟則祗慄肅敬之心惕然生焉何則事有其物
故動不失儀物至則感是故未施敬而民敬噫孝子之
執親之喪其所以飾物而導哀宜必有道矣夫飾物而
導哀則思思則存存則久而不忘久而不忘者孝之本
也歙上舍吴君某字有母之喪而未能即葬於是為堂
以奉之而朝夕獻而拜之而或扁之曰孝思而因介侍
御舒君于喬以請記于余余嘉吴君之孝能不忍死其
親而憂其未能節之以禮也為推聖王所以制禮之意
以記之
　　㳺宜興二洞日月記
嘉靖辛丑九月十四予侍家君㳺宜興二洞先朔約唐
應徳偕往十五日至常州應徳以事不果十六日至宜
興十七日買二小舟西行至善權寺寺前松栢皆合抱
殿前頗與他處不類古碑不下十數殿前有栢偃池中
半空如火焚僧曰此雷火也大十圍許長數丈其枝旁
生遂成四小株甚竒古俗傳殿柱有雷篆時偶失記不
及觀山有洞三其一小水洞在寺后左方水由洞中流
出經石澗達於河灌田凡數頃遶山行里許乃至一大
水洞水從諸山来流入洞中前有方池舊傳可以浮舟
今亂石錯布寛廣亦僅數步而已洞右壁有石田數十
區水滿其中其上乃為乾洞洞中貫一柱若分為二入
數武地漸髙左右石皆竒麗是夜還宿寺中雨竟夕十
八日雨漸止遂肩輿至張公洞約行三四十里洞口在
山上其外塊然積土無可觀者入洞少憩石臺上遂束
藳前導攀陟什數百步且休且行由后洞出其中石有
名石牀者有名石灶者有名米堆者鹽堆者有名張公
驢迹者天然如驢足所印有如人拱者有如纓絡旛蓋
者仰觀有石溜出厓間蜿蜒如龍蛇雖刻畫不能肖也
既下山宿道觀中觀甚荒落四周皆荆榛䝉翳牆間有
玉泉字遂以名觀余從觀後散步乃見類石柱立草中
去石柱有廢殿基其庋柱石猶存方數尺蓋常毁於火
今所謂觀特其廡屋而已山下亦有石洞壁立水匯其
下為方池建亭其上十九日復肩輿至玉女潭其山去
張洞七八里許史氏得之盤屈而上徑左右皆大石林
立如虎如象如蟠桃不可悉狀未至潭上有洞二俯見
潭中名金液玉液下山循長澗行澗中多竒石石梁其
上水聲潺潺從梁下㵼出少憩遂行又五十里始入城
未至十里而雨衣皆沾濕同㳺者劉君寵蔡仲魯也二
十二日始抵家往返凡九日云
　　游西湖日月記
嘉靖辛丑十月四日熊叔易唐應徳至自常州将往紹
興弔其亡友余久有西湖之約遂附其舟行初五日早
至蘇州是夜至吴江初六至嘉興初七至崇徳初八至錢
塘初九至昭慶寺方丈少憩即戒壇左僧室也時已約
楊汝成祐先至遂同觀大佛寺寺有金身半出地蓋鑿
山為之俗云即秦王䌫船石也拜岳武穆墓祠又於其
十六世孫處索觀武穆畫像目長細挾書觀殊不類武
将及賜勅一通髙宗手書又岳珂誥一通已殘闕唯官
資僅存至集慶寺觀宋理宗畫像又一軸㣲小似今人
所圗行樂理宗居前其次度宗最後帝昺尚幼妃二人
其一為閻妃其一不知為誰二内䜿夹侍凡為像七畫
殊不工然紙甚古遂至下天竺觀三生石坐飛来峯入
飛来洞洞前即靈隠寺冷泉亭在焉洞内外皆鏨石為
諸菩薩天王像返乃宿保叔塔左僧房張子文瀚以余
同年茅私獻瓚以余同官皆㑹飲小閣上與楊凡六人
閣名天然圗畫俯瞰湖中毎夜慿欄有漁火滿湖㸃㸃
照映是夜大風㣲雨無所見惟聞塔四周鈴聲鏦錚竟
夕初十日由北山下泛湖至孤山登林和靖放鶴亭亭
後即其墓也傍為四賢祠祀李鄴侯白居易蘇子瞻及
和靖凡四像復登舟謁于肅愍墓墓有祠屋若干楹制
甚壮麗晩乃抵藕花居亦一小寺也寺前皆荷池故名
是夜宿净慈寺寺有大樓五間在佛殿左殿亦甚壮麗
與靈隠埒殿左復有屋四十八間塑應真像凡五百軀
軀皆長大種種異相十一日早飡罷熊君唐君别去渡
錢塘楊茅亦各返予獨與張子僦葉舟至昭慶始别是
日予獨處方丈戒門者無泄予返頃之陳太守仕賢来
寺僧懼不敢隠予不得已與相見十二日予復乗小竹
兠入城拉張子登吴山山有十廟僅入伍公城隍二祠
而已城隍祠前望大江後望西湖環帶掩映亦一佳處
也左有屋一區為莅任官齋宿之地遂至紫陽菴登蓬
莱閣入野鶴亭觀仙人丁野鶴真身有洞名瑞石古洞
凡此山石無一不可人意又有真武閣架深厓予與張
子同飯於洞中復登輿至雲居寺然紫陽山間有路可
徑抵雲居步行甚近未至寺有門匾曰翠濤入門多大
松怪石磊落可愛寺依城城上粉堞參差可數因山為
之入寺雨甚不可留遂至張子維岳所弔留宿西井寺
寺有鄴侯井故名井員徑七八尺甃以石水深二丈許
居民往来行汲或育金魚其中上為石欄可慿而數也
十三日予遂還舟舟艤徳勝壩恐為好事者所踪跡稍
徙去里許以待二君復七日始至至二十四日始抵家
云
　説
　　敬義説
夫道一而已矣而有敬義之别者何也曰敬義所以合
外内之道也易曰敬以直内義以方外敬義立而徳不
孤然則敬義廢徳斯孤矣而何以為道是故敬不獨成
義不虚行體用之謂也昔者堯舜禹湯文武相授一道
所謂以義制事以禮制心即湯之所得於三聖者也而
敬義之云實昉於此然則易之所謂直内者制心法也
所謂方外者制事法也夫人自五性感動而善惡分焉
萬事出焉則吉凶悔吝始擾擾焉有百慮而殊塗者矣
故内非敬則無以遏其萌外非義則無以貞其動而心
之與事皆無所於制焉於是而有情欲利害之私乖妄
淫辟之行則徳由以邪而道由以病矣此易書之所為
作也然敬言内義言外非二之也敬其體義其用合而
言之道也故内之不直則虛靈蔽而外無所主外之不
方則物交蔽而内無所守此正内外之所以合一而敬
義之所以交相為用者也不然則敬何以能成始成終
而義外之説孟子於告子亦可以無深闢矣古之聖人
瞬存息養何敬非義出入起居何義非敬發於其心而
措之於事盖體即敬而用即義耳又何内外之可言哉
且詩書所稱於堯舜湯文曰欽明曰溫恭曰聖敬日躋
曰緝熙敬止斯豈以義為可略哉盖一敬立而義行乎
其中心既制而天下之事盡矣故嘗竊為之説曰體用
合一存乎心内外合一存乎敬敬義合一存乎聖
　　夜氣説
今夫人之一身莫非天地之氣天地之氣一也故夜旦
為日夜旦蓋天地之氣所以能生生不已而變化既成
萬物者也天地之氣有夜旦人之氣亦有夜旦斯皆動
靜之所為也方其動也紛紜雜揉往来交錯羣而為萬
有離而為百慮舉天下皆若閧市焉此其氣安得而不
耗及其靜也則寂然而已故動極而静耗極而復晝夜
之相交則氣之聚散出入斯其在矣天地且然而況於
人乎誠以湛一者氣之本攻取者氣之欲人之心其始
莫非仁義也其所得於天者本然也自其耳目之所接
情偽之所感利欲之所攻知誘而物化焉其與存者幾
何然其所得於天者要未嘗亡其蔽則然耳至於氣定
之時則聞見有所不及思慮有所未營客感既除則向
之蔽者未始不豁然開也故善養心者乗其暫開之機
而復其所本然而其不善養者則一於蔽而日甚矣其
所以或為聖賢而或為禽獸者皆由夫人而已而或以
為天之降才爾殊者賊夫人之論也誠以氣之生也甚
㣲而其積也有漸其戕之甚易而培之甚難此衆人之
所以自滅其天而君子之所以善反其本也欲養心者
求孟子之説而三復焉則雖有不存焉者寡矣
　　節用愛人説
有國者不可以不知仁義為人君而不知仁義之道者
必有侈肆驕汰之為為人臣而不知仁義之道者必有
逢君長惡之罪盖仁則必義義以成仁二者之相為用
久矣何謂仁愛人其大也何謂義節用其本也古之人
君親其民也猶赤子也盖之如天容之如地苟有以拂
民之情而便其欲其忍之乎夫是以施必取其厚斂必
從其薄事必度其中用必依於禮而民莫不得紓其力
養其財以自遂於仰事俯育之間此義之盡也仁之至
也故土階茅茨而後堯得以成其如天之仁禹非惡衣
卑室則其胼胝而焦勞於外者恐亦無以實恵乎下也
故仁君無侈心淫辟多虐政其所由然也而世之諂夫
䛕臣類以為人主富有天下威福玉食此天之所以奉
乎君故窮出萃萬方之有以為一人奉而不可謂之糜
在吾之政有以利天下而吾心不忘百姓云耳噫是賊
其君者也用非財不行財非民不可以徒而致也天地
之生財不在官則在民故民之不足者由財之在官也
民不足則政無所於善而恵無所於施而猶曰我能愛
人愛人其誰與之况夫人君之有侈費者必有侈心侈
心一萌則以人從欲而敗度敗禮罔不由之尚安有百
姓之念哉昔者漢文欲作露臺而止曰百金中人十家
之産也使文帝之念不在民計不慮費則臺成而十家
之産傾矣傾其産而猶曰我能愛之有是哉有是哉至
於千金萬金則又可知矣故文帝之所以為仁君者其
用財有義而得其本也且愚聞之易曰何以守位曰人
何以聚人曰財故用不節則財不足財不足則人不可
得而聚人不可得而聚則位不可得而守矣由是則知
節用固所以愛人而愛人實所以愛其國也噫人君之
知愛其國者其勿以節用為餘事哉
　　弭盗説
乙未嵗盗賊竊發湖湘間守土者懼其滋蔓亟搆捕之
有某城尉獨不行其大吏檄而詰之曰若将與盗從事
耶奚直為此泄泄也尉唯唯而退且言曰此吾職也吾
且徵功焉然心有不可者若炊湯而加薪使予一人揚
之其滄㡬何夫盗者非異人殊壌若徼外夷也其敺固
然傳曰上之所為民之歸也若上所不為而民或為之
是以加刑罰焉而無敢不威今上之所為而民為之乃
其所也其又何誅焉夫盗賊之罪死夫人而能知之謂
其皆愚無知者謬也然則将故為之與語曰竊鈎者誅
竊國者為諸侯一何不傭之甚也夫為其不傭而輕犯
法斯故也亦有説焉矣國家乂安内外無金革之儆武
吏坐食則例以要害付之司㳺徼焉而其子弟無頼往
往與坊市惡少相從翕馳馬於長楸廣陌之間無人之
地試一呼而得懐資焉則終身顛㝠食且衣之矣父兄
知之類不忍舉或利之也其所部更與為耳目予一見
喪資者毎叩諸老校輙能得其主名曰是某也某也輙
黯然而已此惟河以北山之東尤甚而畿邑之間攖金
於白晝大都之中率又此輩也若是是掲盗之幟而設
之藪也於乎此其與徼巡之卒刀筆小吏觸憲而與盗
盗者甚不侔矣徼巡之卒刀筆小吏與盗盗者得即寘
于理而獨如此輩何哉郡守縣吏天子所使以理一方
也古今所謂民之父母也而貪人墨吏乃直逐逐然巧
取而隂奪之日出坐而决事退而宻商計其贏虚焉日
朘月削剥膚及體栁宗元所謂豈惟怠之又從而盗之
者也或幸而敗則其罪止於黜官彼且甘心以為是足
相博也其不幸不敗而又因厚資捐其什一以市顯位
者何比比然也是顯盗也何以止吾盗此之不恤而又
奚求哉故曰上之所為而民亦為之也雖然盗賊者誅
之非難已之難耳已之始非難其終難耳是區區者可
咄咤解也抑獨有後虞焉人之言曰治世無盗豐世亦
無盗是二者亦相大同道之行世謀閉不興而盗竊亂
賊不作故外户不閉抑非無水早凶荒也其備之有具
故其民常豐今者蓄洩之利弛而弗修郡邑上書言水
旱者牘且盈公車煩於受焉嵗兹大祲而司空程作費
常以鉅萬計斯皆何所取之哉貧民倒罌搜篋無顆粟
一錢之儲而官吏督之弗置因是而轉徙流離者相望
也而有司以課最䝉賞其征需又方百出焉夫時詘舉
贏古人所戒今且廣用而欲約取之無是也博取之而
欲民之無窮亦無是也民窮而欲其無為盗賊又萬無
是也予是以終虞之古之盗賊未嘗不自小羣而為大
羣其始以為鼠竊狗偷忽而據州郡亂天下者不少矣
即張敞虞詡之䇿不足施而龔遂之化奚及用哉此又
不可以責之臣也王子聞而善之作弭盗説
　　師説(代奚世卿作/)
夫政有休慝教有汙隆君子於是乎辨得失徵理亂焉
民徳無恒繄上所使古者治出於一故立為彛訓布為
紀法導為軌物聲為命令風為俗習曹趨之而無有淫
心與其衺行焉其教之所尼政斯釐之政之所逸刑斯
坊之上不分民而化民不易已而聽後世長民者不純
於徳而政不可勝理也則又置輔而專屬之以教於是
乎郡邑有博士官而治始二然黨庠術序意古亦王官
耳而以貴以賢以道以治其為長吏師儒雖異其於得
民同也漢唐以来官不典著或因地所宜便臣下所建
請至我國家崇化導民慮周而制詳於是建學立師達
之天下其所郡邑雖海陬嶺徼無十雉之城無百户之
聚者悉置之無虛員籍其分職之數與郡邑官等而責
亦均已然而資品擢敘比之郡邑稍輕而得之者又不
皆雋碩博雅有宏志逺識欲建事起名盖窮老而需祿
者半焉責雖專顧職益以不舉用是教無所於興而政
日滋替其手遺經倚講席左右列弟子員以修故事者
猶歴數城得一人焉况能真以身為師敦質行而樹風
聲者豈不益僅見也某字楊君之莅教於吾鄉也其行
彬彬不越其素其志亹亹不易其官諸弟子既樂於有
所考業受道而尤能不忘其先人之訓以日陟降而依
懐之其或動於心則肅焉如有在愴焉如不能以終日
抑不可謂懋於孝而克永其思以無忘其親者乎夫文
教者孝也孝徳之本也非是本不修教斯忘矣孝而不
於其身猶空言爾小宛之慮善喻螟蛉焉取其似也又
曰夙興夜寐無忝所生取其思也今楊君有夙興之思
而以導諸生焉雖弗求似其有不似者寡矣抑不可謂
能知教之本而不為空言者乎吾蓋知其於政為有助
也古者求忠臣於孝子之門則楊君當必以是大有庸
矣予既嘉其能無負於朝廷立師之意也為書其説以
徵之
　　鴞羮説
五月五日羮鴞以賜百官事載前史説者以為惡鳥故
欲食之使無遺育然必以五月之五日則食且有時其
種之殄者㡬何矣意者以食所宜如仲夏之月其味苦
食菽與雞與雛嘗黍之類歟則鴞又非食物之正不登
於爼者也且以為義存去惡則百官靜事無刑固是月
令也而罰諸鳥焉亦末矣竊謂先王謹於隂陽之際凡
可以助陽而抑隂者無弗力焉是月也雖五陽方盛而
一隂已生於下其勢将日長而鴞隂類也羮而食之抑
以致抑隂之意耳其必賜之臣下示交戒也易曰童牛
之牾又曰豶豕之牙其抑隂之道率若是矣然則羮鴞
固童牛豶豕之義與
　　雜説
人之五官曰耳目口鼻心聖人聰明睿知是五官各舉
其職者也故能首出庶物以立徳而𢎞業然雖至愚亦
有不盡廢者耳有所不聞目有所不見心有所不能思
蠢然與木石禽獸無異而口未嘗不食何也則其生之
所係也天之所以齊聖愚而兼容並育者也故聾瞽狂
罔之疾皆不能死人而不食者必死天之道也孟子曰
飲食之人則人賤之矣何賤乎夫亦以其與木石禽獸
者類而世之貪於飲食如王何輩其心似非愚而顧與
愚人不相逺何居
　
　
　
　
　
　
　
　
　具茨文集巻三
欽定四庫全書
　具茨文集巻四
　　　　　　　　　　　　明　王立道　撰
　序
　　送某御史提學校序
嘉靖丙申御史某君以天子之命督學於某過予而告
之行予因止而觴之既而慨然謂曰夫古之所以為治
者四曰井田學校封建肉刑今亡矣獨學校僅存焉耳
古之所以為學校者三曰養老用師興賢能今亡矣獨
興其賢能而已故賢能之盛衰者學校興廢之所繇也
然賢能之盛衰者存乎教教之隆汚存乎人國家稽古
建學師儒有専設之官守令有提調之職而又特簡御
史以提督之責諸人也然位下者弗尊事兼者罔功則
御史之責於是為重以其秩崇而職専耳夫以其崇秩
與其専職宜遂有以風一方甄異材彰化而底績以無
負於聖天子所以育才命官之意而御史乃或有不然
者自予為諸生時歴數御史方其未至也諸生率羣聚
稱曰是某也某藩之名士也朝之賢御史也誠屈服之
矣至則其賢而可稱者二三耳而其揚揚出入美食安
坐徒以呼唱震眩市里者比比也言教而威惕馭諸生
若束濕然使豪傑扼擥志士喪氣即有異能不能自表
見而若人者又何以能得異能也則學校雖名存不其
廢乎今子之簡而為御史也名士也其又簡而督學也
賢御史也諸生他日稱賢而可師者子真其人矣然予
竊有説焉夫以御史督學校其責誠重然其業則文章
也其相與從事則諸儒生也無簿書之勞無錢穀甲兵
獄市之擾故其治順矣責重者化易究治順者勢易行
而職是者猶或難之夫亦未加之意而已大抵正躬以
立其範故士無辟衷審好以定其趨故士無詭習精鍳
以程其才故士無惰修隆禮以養其氣故士無卑節如
此而復崇之以寛大待之以優㳺則所以成一方之賢
能以為他日之用者其功不亦偉乎某曰然是忠告也
可書遂書以為贈
　　擬九卿㑹餞少司馬劉公搃制三邉序
少司馬劉公傑魁文武才也以天子之命出搃邉事諸
公卿於其行觴焉客有言於劉公曰中國與外國異治
也内與外異任也民與兵異御也以民御兵則無威以
内任外則罔功以中國治外國則亂也夫政以一之刑
以防之禮以約束之撫其良而戮其弗若此治中國法
也欲以施諸外國得乎是故其治異也上古之将君推
轂而遣之分閫而授之其在軍君令有所不受惟是故
能行便宜而責成功焉今且兢兢焉畏文吏之繩其後
見可而不為之所謀擇利而弗乗其機苟以無事而可
其功幾何此以内任外之弊也民柔而易馴令而不犯
故可煦嫗字之若赤子然兵驕則不戢威行如流故曰
威克厥愛允濟此御兵術也愚聞而疑之曰客之説其
見於古而未見於今者乎意者其守而未廣乎夫古者
天子守在四夷以為天地所覆載不以其地逺而别異
之一道同風雖鳥獸罔不咸若况於外國乎是故限以
山川嚴其疆域即政也来而禦之即刑也慕義而朝則
撫納而賓接之即禮也奚在其非中國治也夫仁人之
兵上下一心三軍同力若子弟之扞父兄何則情有以
相感也語曰視卒如愛子可與同生死故威有所必行
恵有所必用體其情而恤其私寛繩尺而略小過故水
清無大魚察政不得下和此班生之所以語任尚者即
将體也况夫邇者狂卒倡禍變至再起雖甫就寧輯而
上下之情未孚漏魚逸獸猶累足側目於行伍之間此
非崇以寛和撫以恵愛而徒威以鎮之即愚見其不能
安也故御兵猶御民治外國猶中國愚以為非異也雖
然客所謂内外異任之説則得之矣此李牧之所以成
功於雁門而魏尚之所以不能久於雲中者也雖然明
天子在上公其可無慮矣劉公聞而是之遂書以為贈
　　送王延亨知道州序
余嘗竊疑今之世吏治鮮成績而循良之化環數千里
未或一二覩者豈誠長民者皆非其人意亦賢哲之典
刑日逺無所感慕以興起而則效之云耳况夫喜怒操
縱之任情玩好財賄之動欲不然則束縛於期㑹簿書
之繁折困於迎将奔走之勞又皆足以亂其慮而怠其
氣乎是無怪乎治理之弗振也夫頺波流俗因循苟且
之餘雖賢者或難於自反風聲之所激名教之所裁則
雖中人亦知自力於善詩曰髙山仰止景行行止蓋㳺
曲阜之里者觀其揖譲與其金石絲竹之和則必不敢
為讒慝詭瑣之行吏武城宰單父則必惕然懐言偃子
賤之餘澤而隂沮其不肖之心殘賊之政若是者固皆
有以啓其景仰而興起其朝夕之思也何則古之聖賢
其休光懿美勒諸箴銘傳之圗史猶足以垂憲立則為
修徳宣化之助而况乎入其鄉撫其民以日覩其遺躅
而想其風烈者乎設革而招之射雖巧拙異藝强弱異
力要之未有背的而注矢者其凖立也余同年王君延
亨為太學録既滿考冢宰上其㝡乃擢守道州夫道州
濓溪周子之故里也而又唐陽公之所嘗治也入其鄉
仿佛曲阜之瞻焉撫其民宛乎武城單父之遺焉其所
望以為髙山景行以興起而則效之者将不在是乎其
於為政也有的矣他日聞有治民如家拙於催科而勤
於撫字者必道之治也推所學以淑斯世厚於得民而
惸婺咸被其恵者亦必道之治也王君文雅而明達才
足以充其志有堅慎之操其教蕪湖教太學皆籍籍有
聲其往而紹二賢之休不逺矣且陽公之為刺史也自
太學往而君亦以太學往其迹又有甚類者惜余服官
史局不能相從以徜徉濂溪之上而咏歌其風月也於
其别是故不能已於言
　　擬諸公卿郊餞少司空林公遼東勘事序
迺嘉靖乙未遼陽廣寧士卒相繼困辱撫臣亂我天子
邊事事聞天子曰是必不皆亂亂且有原朕亦何憚用
師顧弗忍以數悍卒故横傷我無辜民古於夷蠻戎狄
猶不妄斧鉞况兹守邊士何非朕赤子弗一訊而曹誅
之亦弗忍也惟爾左右臣其姑為朕往省諸於時大臣
疏四三人以請天子曰命某則我少司空小泉林公也
公行諸公卿咸出祖張上東門外酒未半有執爵而言
者曰古者兵無官蠻夷猾夏寇賊姦宄乃悉以屬士師
其在唐虞則臯陶其人也命詞曰惟明克允天子欲復
唐虞之化以臯陶之事屬公公其祗哉或曰是固未盡
司空在漢唐為三公官唐憲宗討淮蔡惟時裴度以司
空往視師蔡平乃入鎮撫其人蠲徳滌罪除蔡之苛法
與俱新蔡人恩之故昌黎作碑多其功公司空也天子
其以晉公之任授公使公廣延周咨相擇便宜綏兹遼
土罔不底定用㜶晉公休或又執爵而言曰今天子考
禮定制一𢎞前模五材彚集百工飭作公之攸司實於
是乎在乃釋此而以境外之事屬公此天子知公擇能
而使也公其朂哉或曰是亦未盡若知司空之職乎其
大在居四民時地利其細在董繩墨規矩使中則禁竒
衺使無非彛懲㳺惰均稍食使安分守辨其良賤與能
不能使無枉才若是則天子之所以命公者可知也其
欲公以是而施諸遼人乎是行也布令宣化使耕㕓出
入咸復其所則四民其居乎修其疆理燮其隂陽以宜
其土俗則地利其時乎申國家之憲令犯上者誅首禍
者族有常無赦其諸規矩繩墨以正之者乎昔之呌囂
而跳梁者咸屏息受約束莫復敢有佚志焉其諸禁其
竒衺者乎獄必以情誅必當罪刑其故而宥其小過殲
其渠首而不及於非辜若黒白一二截然無差其諸辨
其良賤與能不能者乎修屯田之利驅其卒使𨽻農冬
夏衣廪予無失時其諸懲㳺惰而均稍食者乎若是則
天子之所以命公者可知也公遂起而應曰然某其敢
不敬共天子之命若臯陶裴度之事竊非某所及也請
書之遂書以為公贈
　　賀邑侯萬楓潭奬勸序
夫史所以勸善而懼淫也古者列國各有史官若丘明
倚相之儔卓哉邈矣漢以来乃獨稱司馬氏是時郡國
上計先上太史用能網羅放失㕘以石室金匱之藏以
明天人之統覽得失之故闚興廢之端綜禮樂之用勒
成一書垂法来世盖非特子長之良於史抑亦有所考
信博而能徵者也我國家倣古置官其於分職詳矣每
嵗臺臣疏其屬而廷遣之以代時巡比竣事乃以其所
受命復而一方之治緩急進退藩臬郡縣之吏賢愚才
不才皆料簡其實而以聞於天子然則今之太史日執
筆天子左右其於四方之事可無須郡國計上而知而
内臺之屬其職與太史常相通為一故譽成則番君以
永其芳訾行則屠伯以流其惡榮辱止乎其身善滛垂
於千禩斯國家所以馭世之大權而正百官之軌也余
竊恠子長之史漢興已七八十年而循吏一傳獨靳靳
焉豈亦未得其人歟将郡國所上有遺徳歟夫以一計
吏之㣲其好惡取舍良亦無當而遂欲書而傳之此遷
之所慎而不敢也不然則計簿具文安得獨弊於孝宣
之世乎今内臺天子所任耳目之臣職親而權重故其
情必有所不忍負出有諭告之詞入有糾察之令故其
志必有所畏以有畏之志挟不忍負之情則其道常直
而於言信此其所論賢愚才不才正太史氏之所宜考
信而書之以為天下勸懼者也楓潭萬侯以嵗庚子來
令吾錫潔㢘恵和有古循吏之風踰年民安其政士服
其教侍御歴城趙君是用表章其賢以勵屬邑而余適
䝉恩歸省又深知侯盖喜侍御之得人而能為史氏助
也夫以采摭於郡國之吏既不若内臺之可信而内臺
之可信則又不若親得之於所見聞此余之於侯所以
不容無言已他日復歸執筆書一代循吏非侯其誰與
惜乎余無子長之文而病其弗傳也趙君嘗儲英中秘
有館閣之雅其必更以是諗之諸同志者
　　擬六卿送衍聖公慶賀禮成東歸序
予自童卯誦法夫子竊幸吾夫子之道之行雖不能及
其身而卒以淑萬世既得備觀載籍又益幸吾夫子之
道不獨以淑諸人而因以澤諸其子孫盖古今稱世家
者率推先孔氏而孔氏亦世有聞人以無隳吾夫子教
者子思而下可數也其在戰國時則有若齊相白時則
有若魏相子順時則有若秦博士鮒之非吾夫子裔耶
其在漢時則有若大将軍延年也太常臧也大夫安國
也僖也褒也融也之又吾夫子裔也其在唐時則有若
昌㝢也振也巢父也戣也戡也温裕温業也之又吾夫
子裔也吾所知知猶未如孔氏加詳然亦皇皇乎盛矣
諸凡徳業聞望與其履歴之終始今具在史氏曰某為
孔子如干代孫者無虚䇿焉噫蔑以加矣予又觀歴代
所以象賢之典至宋愈盛而孔氏子孫之望於宋者不
加多或不及焉者抑又何哉此殆氣數適然也然猶有
若道輔者若傅者若端者兹亦未為乏人矣我國家稽
古右文髙皇帝闕里一祀為萬代首政儒道之振於今
烈焉繼復建爾上公永世無極至於列聖之所尊崇皆
視宋殊絶然而孔氏輙又不得如道輔者二三人以其
直道正節出為朝廷光又何也予觀今世之人雖甚强
戾無道然入吾夫子廟而覿其遺像未有不肅然敬者
士有道鄒魯之風雖愚無知聞之輙欣然向往何哉道
固然也今天下不問海内外竊吾夫子之緒教以顯其
身以為朝廷用者何可指數而孔氏子孫顧獨泯泯豈
皆服吾夫子之道以自淑已乎保身全名以養髙而無
當世意乎見今世仕者僅以希世干祿謀身及家而恥
與俱乎抑時未可乎遺世獨善其殆非吾夫子意也不
然其亦可以出而仕也况今天子更化善治方大有為
雖庸才下位皆知自奮䇿而孔氏子孫顧獨不一見其
又吾夫子意哉今公之自京師而歸也其既有覩矣歸
且為諸孔氏子若弟言之矣其當有奮而為朝廷用者
視漢唐兹僅僅矣予固将慶孔氏之有人而又以賀國
家之盛治也扵是乎書以為贈
　　送李大夫擢貳松江序
余暇過全子汝禮而語政全子曰今之郡縣猶古也而
州非古也其必兼置之何也余曰是難之也盖其地阻
要而民雜或夸竒負氣以縣則權輕而下玩之以郡則
賦弗給也故中而為州者難之也其長吏必秩五品爵
大夫有郡之權而奉上之費不大侈於縣庶㡬俗定而
財易供全子曰今之序最而陟良者率自州長史而使
貳郡則位益崇然而失専達之職矣夫専達者制宜而
掣肘者妨政位崇抑亦有崇任焉是優之乎曰優之郡
猶州也諸錢榖訟獄爼豆軍旅與文移賓使之往来必
其長吏身之貳之所事事成事爾或疑而以諮㳫而分
之理者無㡬也而毁譽成敗又弗貳責焉是其勞逸難
易相什伯矣夫佐鬬者不賁諸而勝其掎角易也佐庖
者不易牙而調其割烹易也而謂不優之可乎是故任
不期扵小大期於得職政不期彼已期於宜民全子曰
然則吾鄞有李大夫者仕而守易易劇州也其難與邇
擢而貳松江矣松江大郡也其優之與曰然古今人言
勢理相遼絶者必曰燕越何則其道逺其風氣殊其嗜
欲亦殊若參商然雖今之易非古之易不猶有荆卿之
流風乎其慷忼悲歌不猶有丹之遺教乎抑畿之内州也
畿之内州其錢榖訟獄爼豆軍旅與文移賓使之往来
颷至雨集毁譽成敗朝舉而夕上徹其不與他州等明
矣而李大夫又鄞士也越人而燕庸之不甚哉其難歟
全子曰夫松獨非畿之内郡乎哉余曰不然南北之殊
久矣生同聲長同情可以達言語通飲食者惟吴越則
然故以越治吴辟之以水治水也雖畿之内郡固習之
也而又貳焉㣲李大夫之才且賢吾猶宜之迺今以李
大夫往不猶以賁諸佐鬬以易牙佐庖者乎甚哉其優
之矣全子又曰夫李大夫老成而敏特是其在易也多
殊政焉蔽寃獄堤決河崇儒術盖三載而旌而明之者
相望也是可謂能易其難者矣而以貳於松雖李大夫
有弗自信其優者歟其行有弗樂者歟迺其僚陸君方
為請贈言於予予病未有以應也書此遺之可乎曰可
　　玉河小稿序
玉河小稿者予同年吴水部子誠所為詩若文也吴
居玉河之壖與予宻邇故稿名焉我皇上綂御肇修典
禮罔不惟古之稽鴻規懿矩丕振百代惟兹臣工亦罔
不殫慮罄力奔走承事盖大者郊廟其次宫館池籞翼
然並新于時冬官之屬視百司為難而選任亦重必擇
强幹明敏有心計者迺能其官而子誠又久試政遂擢
主水部既拜命諸吏魚貫立庭下持紙求署貨有局材
有場賈輸商販輦積以須惟時良苦雜入並緣為姦或
依倚權貴請屬無厭根盤絲棼不可以耳目理不可以
軌法裁又百工旁午月㑹日給斂有度而散無恒攻木
者徯斵設色者需繢一不繼則主者以為玩慢不舉職
間有所糾讁以警動其餘吴子用是益恪勤於官出入
恒無寧暇時然性獨喜為文辭懇懇不懈夫文主於志
輔於氣志定而氣完則其思不涸其詞雍容蔚然而有
章粹然而不叛於道今且求之龎雜倥偬之中其成鮮
矣余竊觀世之學者其始賾探竒搜皇皇然日若不足
騖精㳺神擷華摛英期以文章名家追古作者一出身
仕輙盡捐其所業不啻弁髦何哉彼其志氣思慮誠有
所拂亂而沮奪之也又仕者率尚吏事厭文學或操觚
簿書之間以詞藝自見則衆皆指目之矣今子誠既已
陟仕籍官劇曹不為所拂亂沮奪以捐其故業而其蔚
然粹然而可觀者皆得之龎雜倥偬之中夫人所優㳺
以求之而不能至焉者也於乎是可不謂好學而文篤
志而有立者哉時子誠門人某将梓其文以行聞余言
請書以序
　　玉堂麗藻序
玉堂麗藻者沈君徳夫合同館諸君子所贈行之詩而
名之夫詩之作也所以咏歌嗟歎以抒其中之不平者
也非是則無所為詩今國家清夷衮職靡闕而徳夫以
諫臣久次進丞大理於南寺以秩則卿貳於司諫為崇
以務則請讞於封駁為簡此天子所以旌言責之臣而
優其敘者也而吾同館諸君子迺猶有不平於中而不
能已於言者何哉惟皇上御極十有四年乙未既廷䇿
多士而賜之第矣復親試於文華殿拔其什一發中秘
之藏羣四方之彦以資其多聞而淬勵其徳業其㳺未
嘗晨夕間盖驩然甚相得也又明年乃各授以職前後
職諫垣者凡七人徳夫與焉然不三數年五人者已相
繼補外其猶得以正言直氣與余諸史氏日執簡天子
左右者惟徳夫與任君登之二人而已則諸君子於徳
夫之徃也雖其秩崇其務簡知天子将由是而遂大庸
之而於聚散盛衰之㡬能不重有感於中而慨然為之
不平矣乎是故其辭和而不昵怨而無誹有悠長之思
焉其所發者真也抑金陵我皇祖之所經營環長江以
為帶鍾山石城嵂屼而盤踞俯秦淮之清流覽其土風
六朝之墟於是乎在前瞻牛首矯若天闕徘徊東山憮
然安石之想憩鳳䑓臨鷺洲而悵太白之雄才不復作
也則所謂江山之美觀㳺之樂又孰有如金陵者乎余
江左人也往嘗數數為諸君子道之未有不躍然願往者
而徳夫顧又獨先焉丞之職於諸卿佐既若無所事事
而地之所遇又足以寄其耳目而適其餘閒此尤諸君
子之所深羡也語有之在心為志發言為詩諸君子寤
寐金陵之勝而不可得至故因其不平之懐而并發之
其於江山之美觀㳺之樂無不三致意焉盖詩之志也
乃徳夫固曰啟諸君子之志者余也授之巻使序其端
　　送同邑張掾序
文中子曰吏而登仕非古也愚竊以為不然古之官人
惟才是索不問其類雖以春秋戰國之敝而此意猶存
故管夷吾取盗二人趙文子所舉於晉國之士七十有
餘家皆筦庫也吏而登仕不猶愈乎後世有亷孝明茂
之科至於品以中正制以策舉崇以生徒進士蓋其用
重則其取嚴故非其類者徃徃見擯於流品所從来舊
矣而非其類者亦輙謂清資要秩没身不復可致多不
自貴重顧藉故士益尊而取之而用之其法益峻其指
益嚴其雜流不得與士齒者獨吏乎哉然則吏而登仕
猶古也其擯而不叙者非古也國家法古為治官人以
才非類者多得效用故吏之仕其途稍廓焉予觀今天
下之大若藩臬若州府縣其在州府若縣者又有若學
校倉徼傳獄之㣲皆有吏其滿考無過者皆得至於京
師其在京師若館閣以至於部府寺監凡設官之所又
皆有吏其又滿而無過者則遂得官帶歸鄉里計日而
得官焉蓋其人非必雄俊明博苟僅如中人者他日皆
一官也然予觀今之吏其自藩臬府州若縣學校倉獄
傳而得至於京師者常什一其自京師若館閣部府寺
監諸設官之所而得冠帶以歸其鄉里者常什九何也
譬如為山其功已半則必不肯舍其積年之勞而苟於
一旦至於冠帶以歸其鄉里而猶不得官者宜又寡矣
此則猶一簣未成而棄之也而或者猶為之夫以積年
勞之一簣未成而棄之其愚智可知也已故書之以為
吏朂使無以非類自嫌以一簣棄成功也
　　老子煉丹圖序夀陳翁志槐六十
老氏之説與吾儒異指而為長生久視之學者多祖之
然古之所以長生久視者修其身而已後世乃有吹呴
呼吸之法以吐故而納新又其後也則為黄冶變化陋
矣黄治變化云者今之所謂丹也吾鄉陳翁志槐年六
十適自江南来視其子户部君於京師户部君謀所以
為夀因得所謂老子煉丹圗者夫老子信古之得道仁
人長生而久視者然余觀聃所論道徳五千言以及荘
列諸子之所稱述皆修身之説耳今此圖一翁䪻顙而
孺子色凝然盤屈坐目光内注息深深若有所俟而其
旁藥物水火烹治之状種種具者謂所煉丹也則無乃
有不類者與取世俗之術之陋者而附麗古之真人此
方外之士神其説以眩天下不足論也然圖者之意抑
有可得而推者老子之所謂丹豈夫黄冶變化之謂哉
一以持之精炁神以和之是其物不假於藥石也嗇以
治人事天慈儉不敢為天下先以為寳是其用不資於
水火也虚静以觀復雌黒辱以為守無為以為為是其
功非有烹治之節度也由是極於道徳妙於𤣥反其嬰
兒而老子之丹於是乎在矣斯所以能長生而久視者
也然道徳之屬不可得而圗也圗其所謂藥物水火烹
鍊者而象之則頌禱之義其有章乎蓋余嘗見世所圖
彭祖觀井者既寘木井上縱横若積而復絙其身於旁
之大樹此豈誠然哉明祖之愛重其身若此耳聃與彭
皆養生家所宗今其圖亦大類求聃以丹求祖以井二
者皆失也觀者要得之象外而已余又觀陳翁貌古而
氣和愿而能仁其意謙然不競於世其容寂然不擾於
欲年既六十而視聴步履日以聰明便利蓋已庶㡬能
修其身者而余又申之以圗之意焉翁将犂然有當於
心則益求老子之丹而服之則於長生久視乎何有此
亦户部君之意也余與户部君同年而戚故為推而序
之且以質之諸歌詠者
　　萱節圗序
俞君汝成既第進士将遂以是嵗夏六月乞差便省其
友為繪萱竹為圗系之詩歌使歸以夀而以稔於予予
曰善頌者必取類取類者必依其似頌而不獲於義君
子以為謟且誣也昔者屈平之作離騷所稱多荃蕙蘅
蘭辛夷杜若南國之詩取蘋蘩焉夫有明信之志必象
其潔而山谷澗溪芳烈之物於幽人之貞固宜之今斯
圖也而以夀逺於取類矣曰不然汝成兄弟蓋㓜而孤
母楊屏處一室中伶仃寒苦無族姻之托又仰有舅姑
日藉以共養提五七嵗童子而與共門内外之事生人
之憂莫惨於此矣然母以貞信之操持之廿餘年而無
貳慮生有養死有𦵏賓婚百需十指具給字二子而教
之曰必毋隳乃父之訓雖丈夫之節不烈於此矣今汝
成獲第而歸也驅車而入里閭聲光燁燁動人耳目冠
帶珮舄上堂奉巵酒為夀母子相歡視廿餘年所經已
恍若隔世事其伶仃惸獨之憂有不遂釋然者乎鄉人
之相與語曰此某之孤也而母之節益大章明於時夫
世之言忘憂者必於萱言節者必於竹則斯圖之所取
類也舍二物其奚以哉抑竹直而不倨外澤而中虚形
中規聲中律吕蓋風人嘗以比徳於君子焉母素善教
夫既以節自成其身其又将益充其類成汝成以君子
之徳而終其令名不然猶母之憂也而安能忘諸予既
與聞斯圖之義㑹汝成以序請遂次第其語而書之
　　趙東浦暨吴安人雙夀序
上海趙翁於嘉靖戊戌為七十之年厥配安人吴如之
而加二焉先是子成将歸為夀於誕辰以語其同年王
子王子曰嘻夫禮行於朝而民若徳禮行於鄉而民肅
敬禮行於家而民作孝黄唐養老之政邈乎罔質之矣
記禮者率於虞夏商周詳焉而首曰有虞氏有虞氏則
四代其昉也先王所以一庶政殖兆民風四國淑百世
者皆於是乎基之是故其化逺其澤思於無窮則養老
之禮隆之矣禮失而治衰故天下有遺年者於以期民
之孝敬而若徳不亦難乎四代上庠更老之政後世既
無以稽之猶幸或存者惟鄉飲禮耳然今之鄉飲非古
也其輿合而齒尚盖仿彿先王之意云故賢者修之以
式治衆庶則之而成教仁孝興行始乎鄉達諸天下繇
此其訓也孔子曰吾觀於鄉而知王道之易易也不其
然哉不其然哉然今郡邑不皆良大夫則鄉之舉也往
往賓夫愿人耄老而几豆之或儒衣冠而閭市行者顧
軒軒然西北位斯徳而齒者有不欲揖譲其間而其究
亦為虚文耳矣夫老也養不於朝齒也飲不於鄉則孝
子之欲親其親老其老者始各謀其時以為親夀而比
黨之人因合㑹羞飲焉以重其年蓋朝失而索諸鄉鄉
失而成之家其流然也矧今天子躬化導民明詔毎下
輙求天下之老肉帛之而有司又時舉飲於鄉以祗徳
意布常憲所謂朝與鄉之失殆稽古四代之政而漸𣸪
之矣又奚家焉之足云夀矧今有位於朝者率以滿考
或未滿考而天子下推恩之令例皆得封錫於其父母
子成既有位矣而親之年適又相值也其尚冀朝夕獲
封以為親榮昭天子之寵命而曷為以私是圖抑亦使
里有慕邑有漸焉家是以各親其親人是以無犯齒其
無乃非飲食之謂嘻是教之寓也夫能不忘君寵忠也
舉以榮親孝也有親親之教焉仁也一事而三物成謂
此類也夫既趙子以請乃書而歸之
　　勅封孺人茹母楊氏七十夀序
余觀天地之氣屈伸消息猶循環之無端故其散於萬
物也厚薄盛衰遲速强弱亦雜出而不齊夫豈獨氣之
不齊将造物者亦有所靳而不輕畀之以其全與抑亦
使人有不可測者與故或厚焉而薄或衰焉而盛其遲
速强弱也亦然有得失之機有終始之變語曰松栢之
下其草不殖此得失之機也易有泰有否有剥有復此
終始之變也夫寒暑晝夜自天地猶不能以常而况於
人乎是故智士觀物而知㣲賢者持盈以慮逺不强其
所不可齊亦不妄意於其所不可測而修已立徳以俟
其自致則造物者之於我将亦有輔其所不能增益其
所不足以厚吾終以大吾之所得者矣噫此果造物者
之有意與抑其理然也吾鄉茹君節菴嘗以英才偉志
有聲庠序問比登甲科為名進士筮仕為良吏而棲遲
於州縣之職藩臬之佐者若干年不克竟其所施設窺
其意常若有齟齬詆挫之疑嫉俗之憤而人亦數數為
君弗平然至於今而君之家聲日益光大有孺人之夀
考焉有三子之負荷焉有諸孫之繩繩焉則夫所以棲
遲齟齬於君之身固造物者将有以厚其終大其所得
而故靳其全示人以不可測者也夫以君之才力使少
自矜飾或有所附離如今之人則其仕未必不即達其
歸而休也未必若是遽然挟其能以與造物者争衡則
所謂天定勝人之説将必有在其身之不能恤又安能
以其餘遺其身後而啟無窮之休耶信乎氣之所鍾必
鬱而盛物之所虧必有待而完以吾觀於茹氏蓋鬱而
有待者也其澤未艾也嵗辛丑三子者民澤民望民瞻
以孺人夀七十徵余文以祝余聞孺人宦族子事節菴
君夙有婦道又慈恵善訓諸子孫皆雍雍觀法其致夀
考盖又非偶然者故為書是説以歸之使知節菴君之
善遺而孺人之得於天者方未已也
　　擬重刋文章正宗序
夫自孔子没而斯文湮六經之道熄而㣲言絶數千百
年之間所謂鉅人宗工以文章鳴者盖彬彬焉然而盛
衰存乎運醇疵存乎道精粗存乎功則其髙下取舍殆
有不能逃於尚論者之權衡矣今夫三代皆文人六經
皆文法而君子以為不然豈非至文不華徳立而言該
者哉是故其中粹以和其外燦以光不期於文而天下
後世莫復以文爭雄焉自今觀之或播告以暢㫖或敷
陳以析義或紀載以該往或咏歌以揄情㫖暢則民可
明也義析則變可盡也往該則故可覈也情揄則志可
章也然豈有意而為之哉如日月之光華如星辰之經
緯繁麗如雲霞朝夕之瓌竒絢赫倏忽萬状莫非自然
而然故聖人之文天之文也乃若後世之所謂文者吾
惑焉非絺繪藻飾悦耳目以為佳則或剽盗陳言熟爛
可厭非窮探㝠搜為荒唐不經之語則鄙俚而無足觀
而不然者又或鉤章棘句竒澀聱牙險讋神鬼髙嫓皇
墳務以劌目鉥心駭眩愚俗而實則假艱深文其淺近
夫是以言愈工而道愈離作之愈多而不可以為文之
正也豈六經之外三代而下獨無文乎抑亦氣運致然
人不得而與也雖然河海之深挹流者不一源而取潤
日月之照遡光者隨小大而皆明聖人之道猶之河海
日月也故學術之士詞藝之賢以其明資博識宏才雅
思操觚搦管亦往往而有得焉雖醇疵異致精粗靡一
苟掇其精而采其醇要之不詭於六經云爾斯於河海
為正源於日月為正明而聖人之所不棄也然代存制
作家傳簡冊汗牛塞宇實浩以繁懼覧者或昧焉矣迨
宋儒真徳秀氏乃獨於兹而究心焉於是盡取古人之
文自春秋以歴漢唐掇而采之於詩則又上及順則之
謡解阜之歌以詩書所軼存乎古也序以世次體以類
分而搃其凡例有四為辭之不可以已也故首之以辭
命為議之可以見天下之心也故次議論為古記事之
别有史也故次叙事為詩所以言志也故以詩賦終焉
夫則其辭命可以明民法其議論可以盡變效其叙事
可以覈故模其詩賦可以章志四體具而天下之文無
餘法矣而必皆依於古不繆於先王合於六經而庶㡬
哉為載道之作夫是以殊世並美異人同工麗而不靡
近而指逺髙不淪於虚竒不過其則約而盡豐而弗餘
一展巻而諸子心之精言之華皆於是乎在間又識其
下方以明取舍之意而搃其集以文章正宗名焉於乎
是可以見西山之用心矣曰宗者以見其猶日月之明
河海之源曰正者以見其非旁流末光而天下後世之
欲為文未有不由之者匪是悉邪也不可以為宗也是
以至於今而業文者宗焉其利博矣顧其版久漫缺訛
舛則亦未便覽觀遂出而重梓之而書其説以序
　　擬金臺八景詩序
夫金臺古幽冀之域我太宗以神武紹業用定厥都是
誠上㳺之地而天下之首其山川綿亘逶迤盤峙兀業
内拱外障風凝氣結入而守之足以朝萬方壮皇居出
而用之足以震逺邇撫戎狄殆天設之以貽我國家使
建不拔之基以恢千萬世之業者也夫負百二之險其
地固乗建瓴之勢其形便地固形便斯王者之所以制
天下而威不軌者也周詩有之曰瞻彼洛矣維水泱泱
在商頌曰商邑翼翼四方之極夫是以能固家室而保
後生焉豈非其處勢使然哉予始至京師得觀所謂金
臺八景詩者竊怪其不能揚國靈頌皇業而區區於雲
山雪月之觀㳺望之樂咏之歌之其無乃非商周詩人
之意也乎噫是可知也夫務徳者遺險守道者忘力故
盛世多逸情危時無易語昔召康公作詩於成王之時
其首章曰有巻者阿飄風自南此固不聞其有誇侈之
情而張大之語而今莫不以成王為令主康公為賢臣
者何哉惟其時而已我國家隆徳顯治方将逺駕唐虞
成周之治歌似有所不屑焉者然存此詩以備採擇亦
以少續巻阿之歌云
　　擬重刋大學衍義序
六經羣聖人之作後之言學與治者必稽焉學殊方而
協一治亦異則而同歸盖雖有内外本末而實相為終
始體用出入未有語治而不根於學語學而不及於治
者也然不繇其序則渙而無紀不繇其要則雜而易荒
孔氏大學一書所以為之序而掲其要也夫吾夫子之
道即羣聖人之道而吾夫子之説亦即羣聖人之説自
曾子傳什已不能外六經而更為之辭其曰克明峻徳
曰作新民曰於緝熙敬止曰宜其家人曰於戲前王不
忘皆六經説也亦足以見聖無異道道無異説大學乃
六經之搃㑹而吾夫子盖羣聖之大成顧夫子之經既
宏大簡約曾氏之傳又加詳該焉自宋儒真徳秀氏衍
義作而後六經羣聖人之道大學孔曾氏之心學所以
為治治所以必本於學先后之序施為之要於是乎粲
然益明且備矣舉而措之誠足以為君人軌範時以交
疎於君乃不克卒究其施至今尚論宋治猶復為之扼
擥惟我聖祖繼天立極方兵戈倥偬日不暇給獨於是
書心好而表章之適内殿落成即命侍臣書之廡壁便
顧諟也其所以上繼列聖之綂而啟我國家千萬年之
治者要未為無助已皇上緝熙聖學日就月将方将以
明徳之藴大新斯民其於大學之道固躬行而心得之
矣顧板刻舊汗漫不足以備乙覽遂命重梓焉以遺来
世蓋一舉而我皇上稽古之學法祖之心裕後之規純
王之治皆於是乎在是用記之以揚厲於萬一若夫其
綱二其目十有二其目之詳十有四本書具存兹不重
錄
　　擬送太宰汪公致政南還序
所謂大臣者以天下為公不以毁譽榮辱不以進退欣
戚而其心常恐恐焉觀庶官之得行其職與否以測國
家治亂之機而因以為已榮辱欣戚盖庶官之職不同
而要無外於官守言責二者於言責而得其言此尤國
家大治之機而公天下者之所甚欲也何則維辟作福
維辟作威其爵之祿之廢之置之殺之生之予且奪之
蓋莫非一人之權而天下之所奉行而弗敢逆者而諫
官者乃欲奪其所予廢其所置屈萬乗之尊以從一介
兹非有囘天之難者哉古之昏世庸辟保囘暱奸其所
崇長信使雖以刀鋸之餘優伶之賤阿保乳媪之㣲其
臣且不敢言或言之而反以為僇而况於左右之大臣
素所信任者乎今太宰大臣也天子之所信任也雖有
大故不可其廢去宜出自天子而今乃以四三諫臣言
輙至致政去是諫官之得其言而國家大治之機也吾
意太宰有公天下之心且将以為大賀焉而不復以已
之毁譽進退為介介也且君子能必已之無媿而不能
必天下之無言故有䝉負俗之累而安受不韙之名而
處之若不聞也者其心有以自信而知天下之必有能
知我者也傳曰心苟無瑕何恤乎無家晉王昶有言使
已有可毁之行則彼言當矣使已無可毁之行則彼言
妄矣當則無怨於已妄則無害於身昶非知道者猶若
是吾又益知太宰之能自信而無恤乎天下之有言與
否也古之愛君者殺其身有益於君則為之況廢其身
以善其君乎太宰其有見矣不然以一大臣之去宜不
能無怏怏者而太宰不然其所惡有甚於去也太宰行
予與祖焉因推其意以序
　
　
　
　
　
　
　
　
　
　
　具茨文集巻四
欽定四庫全書
　具茨文集巻五
　　　　　　　　　　　　明　王立道　撰
　書
　　與友人論文書
吾子不以某不佞而望以文章相麗益謂非有意於某
不可也故忘其淺鄙為足下誦其所聞夫自三代而下
能文者非一士論文者非一家要之能者未必論論者
又未必能也夫文之所以為髙下夫人而能言之然而
作者往往戾焉故逖探㝠搜者傷於虛雕琢絺繪者傷
於麗詰屈聱牙者傷於竒而竒之失為甚焉夫文何自
而始也效諸天也易曰觀乎天文以察時變日月星辰
天之所以為文也其光有常明其運有常度其經緯次
舍有常所故能廣覆照經四時成萬物而天下古今仰
焉一或薄蝕之不得其明朓朒之不順其運盈縮隠見
之不安其所甚者孛飛彗流出於耳目之所創見則人
莫不指而異之何者非天文之正也今且為廋詞恠語
鉤章棘句險僻艱澀不可識測而欲以示諸天下傳諸
後世則人有不指而異之者乎故竒譎之文則亦天之
彗孛之類耳非盛世之所宜有也昔人有言文非能為
之為工乃不能不為之為工六經尚矣古之文皆不能
不為者也今之好竒之士則惟以能為為工耳夫是以
作之日益多而傳之日益寡作而不傳周子所謂輪轅
飾而人弗庸者也亦奚以文為哉大抵知徳者無詭言
淺於道者多艱説古之君子内足而外章徳至而言立
莫不平易正達温純爾雅不雕繪而巧不探搜而逺無
詰屈而竒不期於文而天下後世之能文者莫加焉矣
後之人徳則不至而求諸辭辟諸塗刻繪畫以為龍蛇
鬼神不瓌詭其形變惑其勢則不足以駭觀者而眩愚
俗然而識者過焉則固土木之而已其竒果何為哉故
曰仁義之人其言藹如三代而上所謂文章之士即道
徳之徒也自夫岐而二之而後世始無文矣昔魏氏典
論號善論文大略謂奏議宜雅書論宜理銘誄尚實詞
賦欲麗而曰文以氣為主是皆辨其末而未探其本内
無所得而虚為之辭吾弗與也且文如兵其作之者猶
将也将賢而謀豫則操縱出入隨應而不窮故左右什
伍紀律嚴明則其法立威蓄而勢鋭如風發河決則其
氣充可攻可守可進可退頃刻異用而機妙百出則其
變備要之必主於正而後竒以濟之此将之良也苟廢
正而一徇其竒則其軍鮮不僨焉而世必以為無能之
将矣故兵無常形以正勝者什九文無常體以竒善者
什一盤誥之文則六經之什一耳效而似者猶未可為
常而況其萬不類也哉吾子於今之時不謂無志於文
而恐其溺於竒不繇其道則愚之所不能黙黙也然愚
固亦論而未能者吾子其毋以為費於辭
　　與王樗菴書
惟執事以正色直言偉然為留都倚重弟竊與有榮焉
然别来不一通訊者以寒暄私欵無當於進修之要治
體之公不足以溷記室耳乃今則有不容於隠情惜已
以冐寒蟬之譏者弟常之人也常本劇郡錫亦劇邑數
十年號為難治邇得守如張得令如萬蓋私心嘗為一
方幸之然弟自入都以来所聞稍有不諧於衆口者豈
弟之闇於知人與抑人數面好惡毁譽固有不盡得其
平者歟浮議籍籍皆非事實常之去留都尤近計執事
亦嘗有聞故欲為一白之弟昨以省覲家居亦嵗餘家
父在告則已踰七年矣其所以自處與郡縣諸公之所
以見待者執事當自知之飾譽言以酬所私比匪人以
罔知已諒非愚父子之所能也往時應守子才僅以一
二人私憤遂相詆排守土者至今以常為畏塗論者且
謂郡中更無能獨持公論者使弟輩䝉此譏指故聊復
與執事圗之然子才今竟何如詆排之者今竟何如今
萬令已與行取庶㡬公道猶未昧至於張之賢否人言
之是非更冀執事徐察而明辨焉使他日不復謂郡中
無一公論則弟之私望也餘情不能縷縷
　　答王汝中書
追隨數日備承教誨别後惘然若有所失忽拜手札規
以紫陽之㫖申以著察之云甚慰甚慰僕素弱劣懵於
求道竊自謂平生所誦習與夫師友之所傳聞皆支離
汗漫徒務口耳故一意自為已慎獨求之庶幾簡逕易
守雖稍覺得力然未敢保其終能不墮落者夫亦於著
察之説有未之思者乎敬聞教矣敬聞教矣㳺杭之約
俟妻父過此即當從行圖遂請益之私就醫則又第二
義也使去草附復雅愛惓惓容面并謝不具
　　傅虚岩書
昨春過錢塘既得縱覽湖山之勝且日從有道者㳺聨
床之談飫聞清論自謂與吾兄真有舊緣喜幸喜幸臨
行候别兄適有他㑹遂惘然解維歸家後又領手教尤
切感仰今春賤恙稍平促装北上五月初始入京凡夫
俗骨秪宜奔走風塵恐西湖孤山之靈方将移勒絶我
也弟雖懵於聞道然亦不可謂沉溺者便中幸不惜指
教鎮佛老僧好否因久闕敬特託貴鄉髙南宇處附此
申悃餘惟照亮
　　張靜思書
家居數年重荷雅愛行時又辱禮意稠㳫感愧無任僕
多病之軀習於疎懶一入塵途便覺非向来面目山中
日對鶯花泉石不復甚以為佳邇来奔趍車馬間始知
坐茂樹聴啼鳥觴咏從容古人所謂一日如兩日者真
不虚也此豈僕軰淺薄者能堪此福哉因執事知僕聊
一道之他人當見笑以為不情也
　　華鴻山書
敝居去文府纔一二舍而載嵗之間僅得三數奉晤毎
展頌雅音良用耿耿疎懶習慣又常抱疾疢本不堪驅
馳而朝例拘以三年遂勉復来此行装紛紜不及造别
門下罪歉無任時下伏審道履綏和尊翁老先生茂膺
夀祉孝養日隆敬羡人便草草布候不備
　　華補菴書
僕行時匆冗適尊斾亦且西征遂不及盡晤言今猶怏
恨使至辱手教兼瓊章之賜感慰感慰僕五月初已入
都而多病之體又乆與静便殊為人事所苦至於觚翰
亦似相仇執事謂以忙中廢吟然猶多得好句而僕以
病中廢吟真無復一字可道也聞道匡廬彭蠡之概輙
飄然有出塵之想倘執事他日盡覽其勝當不惜為僕
傾倒也
　　寄有懐翁第三書
到京後因病冗久失修候船頭華山還始有小啟附上
想已達臺下矣盛使至詢知道履綏和大舅暨尊嫂已
康吉喜慰無任辱翰教懇懇且以圖報豫養為誨非愛
深骨肉何以有此不肖敬奉以周旋第恐病軀孱劣終
負主恩耳比得老父書云四月初因張靜思年叔相攜
一識姑蘇諸山荆溪二洞老伯嘗有此約倘秋涼無事
一尋此盟亦山林一勝事也如何賤體近已稍平但痰
𠻳猶未除蓋為鬱火所攻耳
　　與沈原約第三書
昨過滄州偶值貴屬胡大尹匆匆附候起居十年契濶
之懐殊未盡其一二擬入都後可嗣修問而久靜之體
苦於馳驅疾疢綿延尋復數月矣蓋執事向知弟已告
歸或不知有荆婦之變今喜弟之還都而不知故疾之
猶在也蹇薄之命不足以縻禄食無足為道者執事以
何時過錢塘弟故人武進吕君曾上謁否吕君名朋與
老父同鄉舉且有㑹文之雅平生謙恭端慎清操絶人
而仕不達自寳慶推官為遼東太僕丞約居苦寒之地
者七年今陞僅得市舶提舉幸托屬下倘以事相見惟
稍加禮遇不具
　　張湖村書
弟往嵗在羇病愁困之中惟兄曲加存恤不啻骨肉感
激無任家居三閲冬春日惟閉闗從事方藥於宻友至
親多闕問訊兼文旌益北愈乏鴻便方圗謝過門下而
使至又辱手教懇懇重以腆儀彌增感恧弟自入都亦
嘗抱病蓋蹇薄之人不足縻肉食也奈何使回附候并謝
餘惟順時自愛以需天寵是荷
　　答程松溪書
自毘陵西郭之别已載閲嵗雖因卧病闕問未嘗不馳
情左右也去夏㑹羅念菴年伯具知道履綏和毅然以
興起斯文為任敬慰敬仰即擬訪醫白下兼得一奉杖
履目覩風教之盛於山川都㑹間竟亦坐懶不果素懐
良自悵悵今春恐逾明例遂爾北装入都數月病亦如
之舊業荒落殊無可謂請益之地因便先此附候八月
承嘉刻并謝
　　唐荆川書
入都四月中間不病者僅數日耳蓋孱薄之人不任祿
食所遣固應如此且久在静中一涉塵途便非向来面
目如執事茹素有年見腥肥滿案遂生嘔噦此殆難與
不知已者道也久不通信執事必能亮之大抵寒暄常
語不足溷記室而身心所得又無可請教者几案間非
醫藥即道書毎展巻亦不能盡數行也奈何奈何所幸
毁譽得失了不置意中悠然日用飲食而已知執事以
尊嫂之故心事亦不甚佳然豫養自遣為望
　　寄羅念菴第二書
北来過京口曾有小啓煩何主政寄上爾時謂文石當
亦不逺旬月而久至都下寂無所聞僕日夕以為念顧
是區區者不能為人始終即他日何以受知己者之重
托乎近得老父書乃知猶未竣工良媿良媿夫冬以寒
辭夏以暑辭想世之名一藝者偃蹇固如是哉清秋伏
審道履康謐讀書觀稼想於時事絶不經耳目僕亦能
羡老叔之樂而不能從也仙凡之隔豈必於物外求之
洞山兄明年得来此否幸一示知以副鄙懐僕自入都
不能數日不藥大抵即往年所病一涉塵勞遂復交作
毎自計非肉食人而復勉强牽戀殊可自笑也適㑹曽
司㕔先生云有貴鄉人入境之便草草附此抱恙不盡
所欲言惟亮之
　　寄袁芳洲書
屢拜手札兼恵鹿角後至者尤佳因行促不及製已托
之舍弟矣飱和含嘉皆飫執事之徳也感佩何極僕數
年家居頗於静中得趣一涉塵途便覺不堪兼存亡聚
散種種興懐雖復時念執事之教欲一切割棄然學道
未至終難脱然又不能得如執事者相與朝夕汝之往
日竹林之約自謂丙午可以必償而俗緣多累竟作子
虛今来回視金陵已若十洲三島之外而執事亦遂如
洪厓子晉不可扳矣
　　與艾居麓書
弟雅辱教愛然不奉起居者已數年於兹蓋緣多病之
人兼以懶性習成遂闕敬於故人耳弟自甲辰得賜告
家居昨春因覔醫因一至杭以㳺客不可以妨清政竟
不敢與執事相聞徜徉湖山間半月而返緬懐道雅日
夕馳情兹因賤恙稍平勉復来此偶敝鄉親吴忞者來
為貴属下深澤縣丞附候
　　與懋及弟書二通
科場文字要氣充辭暢平正豐潤須於六七月間作得
百篇則自下筆有助然辭之繁簡亦要得中切忌支離
澀滯論表須胸中先立間架然後措辭亦不可落塵腐
套子䇿場偶記舊料亦要轉换恐至雷同耳大抵所當
甚留意者全在經書義與論表䇿乃其次也最不可失
先後緩急之序吾前兩科正坐此弊然此亦姑就場屋
中事論之至大功業固自有在也勉之勉之
得書乃又聞我小姪不幸知以痧疹故也執書惟省豈
吾父子福過灾生又自念入仕以来凡瘠人肥家利己
妨物如仕宦家故態惟恐分毫似之良欲稍自樹為子
孫地耳吾父母年已五十以上而僅一男孫懼無以共
承膝下之歡今復失之矣天乎何至此極也然正已以
安命養身以俟時天亦久之自定吾平日與吾弟毎不
汲汲望以決科進取而惟以徳義相規誨正以名利為
浮榮而身心為實地富貴有去来而子孫須善遺耳吾
弟幸為後圗毋過自苦然吾前亡女意甚痛傷俗所謂
土梗勸木梗也歸計待考滿後恐礙叔叔㑹試須預圗
之耳荇洲身後孤寡可哀責在吾弟即此是學也前譲
去田既無利他人之産亦聴其所之而已
　　附荆翁書一通
舅氏荆川書示王甥吾生平最難開口不是人央得動
的亦不是為親戚做人情的若令祖令尊兩世有一不
是清苦為善的我不好開口汝家房子不遭倭子燒殘
奔波苦楚我不好開口不遇梅林公髙誼我亦不好開
口有此三事輳合所以我公道説了不是為親戚也毎
思令祖令尊兩世小心謹慎毫髪不曾倚官趂錢毫髮
不曽使勢害人江隂巷内老佛之語至今鄉評尚在非
親戚之私言也若身没後便與他人家一般毫髮不䝉
優恤則善人無以勸矣但梅林公髙誼所謂生死見交
情者非今世之所有誠當於古人中求之甥可益自感
激不特努力讀書求進尤當立志做人自少須曉得義
利是非之辨尋向上去以無墜祖父一脉可繼之志亦
所以成梅林公扶植之盛心也勉之勉之毋怠毋怠
　疏
　　明職守疏
臣某謹奏為明職守嚴紀述以勵庶官以憲萬世事臣
聞古之人君必設左右史以紀言動故曰君舉必書雖
春秋列國之㣲亦復不廢斯職其義重矣自漢而下代
有其官孔明治蜀不立史則君子以為譏謂其失所先
務也我太祖開創之初即立國史院而設以起居注修
撰編修檢討等官自後國史院起居注之官不設而以
史官并附之翰林院雖官制沿革前後稍殊其欲以史
事責之修撰編修檢討等官則固祖宗之意也臣讀大
明㑹典所載朝儀記事官居文官第一班之後稍上夫
史官秩髙者不過六品而使躋居第一班之後稍上豈
固以寵之哉欲其便於視聴而言動有紀也夫因事設
官故官不濫因名求實故實不悖人臣之職不過官守
言責兩端而已今之給事中御史有言責者也内而府
部寺監外而藩臬郡邑有司之吏則皆有官守者也府
部寺監藩臬郡邑有司之吏不守其官給事中御史不
盡其言法得而糾之而黜罸之今史官之於史乃獨無
所事事而又得以逭其失官之罪者其初本具名而無
實有官而不屬之以事非如户之錢榖刑之獄訟各有
司存云耳夫漢之時郡國上計先上太史故司馬氏父
子得有所纂敘以成一代之典今臣等脩員史局餘年
矣自朝㕘之外輙散歸私第問以史事且茫然不知所
答遂使神聖之謨烈閼而弗章賢士大夫之業湮没無
紀國家諸所興為皆訛闕雜亂於簿書奏復之繁而不
知所考信則夫居是官者尚安得晏然嵗㑹廪祿之入
日受大官之供而不以為媿且畏哉臣愚欲乞陛下㕘
酌古今所以立史之義國家所以設官之制而振其隳
廢偷惰之習使臣等皆有所自効以無負於陛下所以
簡畀之意夫左順門乃章奏出入之地史館在焉臣愚
欲請史臣二人給以筆札兼之書人几章疏之下諸司
一一繕録毎月終封識而以藏之内閣其有所遺誤輙
以罪該日執簡之吏庶乎職守不廢而臣等少逭曠官
之譏紀述明備而國家有以立一代之大典矣臣昧死
以聞
　　定貢法疏
謹奏為定貢法以振士習以光聖治事竊惟國家用人
其途雖廣然出於科貢者常什之八九科試以拔才雋
嵗貢以恤困滯祖宗立法至詳且善矣然法久而玩寖
失初意臣忝脩史職毎遇考試嵗貢生得與閲巻往往
見其空疎腐俗辭氣索然雖考列上等者亦僅舍短取
長殊未有明博純雅之文可上塵聖覽者也此等即與
附選則今日各有師儒之任如仍入監則他日各有民
社之寄夫衰白之士久躓場屋其英姿鋭氣磨礲都盡
日暮途逺志無所希而欲寄以民社任之師儒其不倒
行而逆施者鮮矣况今名儒碩輔莫不起身庠校而使
此輩為之模範且承順唯諾若子弟之事父兄能無汗
顔而内慙矣乎往者選貢之法行天下應貢之士一時
號為得人然衰白困躓者莫不飲泣咨嗟自傷以數十
年積累之艱而終於槁項黄馘無復一命之望臣時又
聞提學官畏避罪謫或不拘廩增拔以充貢此又非祖
宗之意矣夫才雋之士豈不能自奮於科第而復使與
困滯者競驅於途則胡不盡舉而廢之而獨行科試之
制其不然明矣陛下推仁盡下使一如舊章而又行補
貢之令使困滯者咸得以自紓海内無向隅之泣徳至
厚也臣愚以為科貢之途固宜並進而天下學校所以
序為先後以充貢者其法恐未為盡得也何則今之所
謂廪膳生員者定於提學官之一考而已既與食糧之
次則他日充貢一以為先後其十餘年之間凡遇考試
文理非甚庸繆輙免於停降罷黜苟不至於停降罷黜
則遂私相慶以為幸而進取之心日消靡矣此應貢者
所以多庸才而年少敏特者不能無扼腕仄目於後也
竊惟國家建學育材著為定式毎府學廪生四十名州
三十縣二十至於一與食糧之次則他日必以充貢恐
非立法之初意也士有志者常少無志者常多彼其所
成就自謂可以無咎無譽以苟延嵗月而徼一命之榮
猶欲其激發奮勵以從事於學問不亦難乎臣愚欲稍
更定其法使廪膳有一定之額而無一定之人貢者雖
以年資為後先而實以才否為遲速勅行天下提學官
俱以嘉靖二十二年為始嚴加考試各學生員毎府以
四十人為優等不拘廪増附皆得與食糧之數州則三
十縣二十其數既定中間雖有中式丁憂事故等項不
復替補存其糧於所在以給諸生之貧而無告者焉至
次年再考亦如之以至於三考四考五六考亦如之其
有初考與四十人之列而再考居下則不復與之糧再
考居下而三考復與四十人之列則其糧又復與之其
毎考居四十人之列者則常食其糧不待言矣予奪一
程其能故不才者無憾於失選補不泥於格故才者益
勵其業考案一定無復頂補申請之煩而學之官吏亦
不得挾此以媒利矣然偏方狹境生員之食廪者未必
一如原定之額或不及數或半之甚者不及其半則又
當何如夫食糧實補之數各學俱有定籍今須一以嘉
靖二十年為凖府學生實補之數原三十人者今止以
三十人為優等二十五人者亦止以二十五人為優等
至於州縣俱可類推矣至於應貢之日則提學官不必
再試但計其食糧嵗月多者即行起送赴京或食糧嵗
月多寡同者不拘二人或四五人府州縣通行送提學
官再試擇其更優者一人充之夫既以食糧嵗月多者
為貢則必毎考皆優等之士貢者既皆毎考優等之士
則豈復有庸才得厠其間以玷國家爵命之榮如今日
者哉或者以為此法未可即行臣請先以食粮之法行
之目前起貢者姑循其舊限以五六年後舊食粮者稍
稍起貢然後行此亦自有漸而民不驚矣如䝉俞允乞
勅該部詳議可否或中間未盡事宜一併斟酌具奏賜
之施行庶使才雋之士進有所奮而無逡巡嵗月之念
退得所師而無汗顔模範之人其於陛下聖明之治或
可少禆萬一天下幸甚臣亦不勝幸甚原係定貢法以
振士習以光聖治事理未敢擅便謹具奏聞伏候勅㫖
　　乞省親疏
謹奏為懇乞天㤙給假省親事臣伏覩大明㑹典内一
欵兩京文職有離家六年之久給假省親者查無違礙
許其歸省盖惟我國家以孝治天下故為是著令所以
體羣臣而憫其私也臣原籍直𨽻常州府無錫縣人臣
父表由進士歴南京禮部客主司署郎中事主事臣以
嘉靖十三年叨中應天府鄉試臣父適以本部祠祭司
主事在任臣即於是年九月間辭臣父母領文前赴禮
部嘉靖十四年㑹試䝉賜進士出身改翰林院庶吉士
至十五年十一月初三日臣父具本奏乞放回原籍養
病因寓臣書備言所患臣時念父深切即欲乞歸省侍
但猥叨皇上作養之恩未能少效尺寸未敢言私十六
年正月又䝉聖恩授以今職十八年十二月歴俸一考
給由外今年五月十一日臣父復以久病未痊奏乞再
容原籍調理令義男王泰抱齎因以原稿付臣臣讀之
倍增憂思日夜不寧兼舊患怔忡暫止復發寝食俱廢
是以敢援前例昧死陳情伏望勅下吏部查照近年翰
林院侍讀等官華察事例容臣回籍省親倘臣父幸得
痊安筋力未衰臣父子自當依限前来供職誓竭犬馬
以少報聖恩於萬一臣不勝戰慄懇切祈望之至
　　告養病第一疏
謹奏為患病不能供職懇乞天恩容令回籍調理以圖
補報事臣原籍直𨽻常州府無錫縣人由嘉靖十四年
進士改庶吉士除授今職竊祿十年慙無寸補縁臣體
質孱弱素多疾疢本年二月初偶感風邪發嗽不已加
以痰火上升中氣鬱塞伏枕逾時藥餌寡效延至六月
十七日忽得家書臣妻唐氏於五月二十一日在原籍
病故臣於病中驚聞此變痰火轉盛怔忡不寧且臣父
母衰年垂白知臣久疾未愈時切憂思近因臣妻之變
悲勞百端臣心日夕懸念又臣妻遺下一子兩女皆在
提孩㷀㷀靡恃伏望皇上憫臣疾患沉綿情極哀迫勅
下吏部查照近年翰林院檢討王維楨等事例容臣暫
回原籍調理庶得少延殘喘倘螻蟻㣲軀未即顛隕自
當奔走供職誓竭犬馬以仰酬皇上天地再造之恩臣
不勝惶懼哀懇之至為此具本令義男王紹抱齎謹具
奏聞伏候勅㫖
　　第二疏
謹奏為患病不能供職懇乞天恩容令回籍調理以圗
補報事臣原籍直𨽻常州府無錫縣人由嘉靖十四年
進士改庶吉士除授今職緣臣南方下士水土未諳自
竊祿以来積乖攝養且體質孱弱疾患易侵本年六月
間偶因衝冐暑雨饑飽非時致傷中氣而過以虚隂之
藥投之實陽遂使邪火上攻咳嗽頓作痰涎升壅日夜
靡寧伏枕經時漸就羸瘠詢之醫家咸言病在肺胃受
傷已深非旦夕可療况臣父母俱在衰齡家復多難臣
恐其聞而憂念每書問訊但以無恙報之然疾痛則思
父母人子之情此又臣之所以反覆於懐不能自解而
日益以病者也伏望皇上憫臣疾患沉綿私情鬱結勅
下吏部查照近年翰林院編修駱文盛等事例容臣暫
回原籍調理倘螻蟻㣲軀未即顛隕自當奔走供職誓
竭犬馬以仰酬皇上天地再造之恩臣不勝惶懼哀懇
祈望之至為此具本令義男王紹抱齎謹具奏聞
　　第三疏
謹奏為病勢危急再乞天恩早令回籍調理以全生命
事本年閏九月初八日該臣奏為患病不能供職懇乞
天恩容令回籍調理以圗補報事奉聖㫖該部知道欽
此臣惟臣之病盖在肺胃之間醫從肺胃間攻數不售
效是病於藥無賴也初臣嬰疾時念二親垂白懼令有
聞然獨旅沉綿骨肉背離苦思一歸就父母側臣之為
懐又如此乃今伏在枕褥涉歴數月節序漸深疾憂漸
加驅之無術去又不獲𤣥冬永夜目不交睫咳嗽連十
數發未已神虛魂揺卧視床屋若水波上下臣形質本
癯又積疴相纏遂至骨立食兼日不盡一器鄉里朋識
憐而訊之者見輙惻惻臣之命已危若累碁幸即得去
就父母訪醫藥沉憂既釋更事調理臣之病庶可已也
若延而未去恐二䜿守膏肓竟為臣難臣之病未可已
也伏望皇上憫臣病勢危急病懐痛切勅下吏部查照
前奏翰林院編修駱文盛等事例早令回還倘枯株再
榮羅雀復奮即皇上天地再生之徳也臣不勝惶懼哀
懇之至為此具本令義男王紹抱齎謹具奏聞
　碑
　　擬奉勅撰新建歴代帝王廟碑
臣惟功徳立而後可以享百世之祀明聖脩而後可以
定百世之禮故祀無非族所以明典也禮不虚行所以
詒則也大哉祀乎禮之所尊也義之所起也而百王之
所崇也非天下之至明聖其孰能與於此夫天下之生
久矣遐觀厥初其異於禽獸者無㡬也不惟不異於禽
獸而且無以勝其爪牙角毒之烈也汎濫懐襄民之不
為魚者亦無㡬也乃今得以安居暇食優㳺焉終其天
年而不夭傷而為之上者亦得升冕端委以治民臨諸
侯其誰歟致此也故自羲農黄帝肇其治金天髙辛髙
陽擴其化而堯舜禹湯武王協其成其功徳胡可勝紀
也繼是則存亡治亂相尋於無窮而斯民之禍兹益酷
矣則夫髙祖光武之於漢太宗之於唐太祖之於宋世
祖之於元雖未可以方古帝王而其克亂除禍濟世安
民抑亦不可謂其功徳之淺淺己夫法施於民則祀之
以死勤事則祀之以勞定國則祀之與夫能禦大災能
捍大患者皆在祀典此聖王所以制祀之法也故自伏
羲而下廟而爼豆之其禮宜矣然自漢以来雖代不廢
祀而廟於京師而合祀之則昉於唐之天寳宋亦因之
我太祖立廟於雞鳴山之陽所祀帝王自伏羲至元世
祖其位凡十有六而配享者風后而下三十七人左右
列之法乎古也然自文皇帝於兹定鼎則若郊社若宗
廟既皆為之改建矣而帝王廟祀尚循金陵之舊恐未
足以明彛典稱秩祀之意我皇上方以憲天之道稽古
之學一新制作於凡類禋望秩之典靡不究定禮備樂
和品式焕如矣乃卜地於京師阜城門之隙草圖鳩工
而始作廟焉凡壖垣門廡堂寝庭戺與夫庖庫井舍之
㣲莫不縪繕翼然燦然儉而弗陋華而弗逾蓋誠足以
妥神靈而昭崇報矣夫禮曰作者之謂聖述者之謂明
明聖者述作之謂我皇上修太祖之秩祀述也廟於京
師作也協諸義而協可以垂逺之其所祭之可以不淫
所謂明且聖者兹其在乎廟成當紀其事於麗牲之碑
臣愚適奉成命因拜手稽首而謹書之
　箴
　　克己箴
天生烝民惟形與性物感無窮人化斯順往聖克念乃
達諸天危微之㡬舜禹是傳孰無人心理順則徳孰無
道心欲勝則賊心亦靡二理欲爭之紛紜萬感憧憧百
思已自我生亦自我克君子制之若臨大敵我志惟一
鼓之而靡我力果毅降旗奔師净彼氛垢湛吾虚明解
心之梏復性之恒口無過言身罔擇行視逺惟明聰徳
以聴視聴言動非禮勿為昔者顔子嘗從事於斯厥功
已至不貳不遷回也好學夫子稱焉彼為大賢而猶若
是顧兹何人忘其有事曰明以察曰健以決希顔亦顔
敢告来哲
　　大司馬箴
書賛徂征易稱帥師赫赫九伐姦宄以威古云佳兵其
器不祥正人乃興亂是用亡穆征犬戎祭父納諫懼徳
弗耀而勤民於逺秦任三帥覆師於殽違彼良士而勇
夫是謀先王有道守在四夷漢失厥策翦我羣黎兵不
可去武不可黷皇皇六師辟之荆棘如火自焚無或弗
戢禁臣司兵敢告執㦸
　　光祿箴
惟聖饗帝惟辟玉食迺烹迺饔既時既飭以共粢牲以
眡珍物無曰不㑹冢宰是職在昔聖王飯簋啜鉶不以
天下奉予一人周文即功惄焉朝昃池酒林肉殷商用
滅駢脇曼膚國乃多瘠孟子蓋惡夫庖有肥肉而民饑
色祿臣司膳敢告執滌
　　太史箴
茫茫古今上下曷稽爰惟太史簡策是司彤管煌煌左
言右事善人以勸淫人以懼佚旦同心成罔邪徳董狐
之書是稱良直南史侃侃齊不失賊夫子修春秋而萬
世允則惟昔聖王業業小心出入起居迺罔不欽勿以
深宫勿以大庭書而不法我無以示我後人史臣司牘
敢告執典
　　鴻臚箴
穆穆聖王垂裳而治聴政修令軌儀昭物則百辟卿士
是寅是祗㑹朝既盈蹌蹌濟濟各有攸職雞鳴以俟昔
在周王惕夜未央視彼庭燎晣晣其光一日二日無或
爽厥常亦有淫辟俾晝作夜蔑彼典則而以自逸暇百
工是師用隳理於天下臚臣司儀敢告在陛
　　太常箴
明明天子允秩三禮迺立奉常鬼神是主無怠於守無
淫於祀綂和天人禔福備至其惟徳馨罔以稷黍聖禹
致孝衣惡食菲殷人尚鬼俗以僿弊齊景矯誣歸過祝
史楚稱先王不越望以祭於乎興國聴民亡國聴神時
謂不淫惟齋明中正以徼上帝之歆常臣司禮敢告執
籩
　　廷尉箴
民之有情弗割於欲期于無刑乃利用獄虞周競競或
易一夫惟欽惟中懼濫法于非辜其在叔世三辟乃興
民弗見徳錐刀是爭周圄以空秦血流離夫豈不威二
世而夷平仲一言齊踊不鬻漢文弛刑白骨乃肉天矜
于民其徳好生弗克若天儀鑒于秦尉臣司獄敢告閽
人
　　司空箴
惟王建國迺立司空以分六職以搃百工程力順時是
經是營罔曰有民觀于定中罔曰有財間於農功昔在
堯禹土茨卑宫降於癸辛侈窮九重瑶臺瓊室迺貿厥
宗虒祈弱晉章華敝楚阿房未成咸陽以火崇髙雕鏤
億兆攸詛先民有言松栢瘠土以鬼則神勞以人則民
苦未央壮麗漢髙斯怒土臣司空敢告在户
　銘
　　求放心齋銘(并序/)
今夫人之有心可以宰萬物攝羣動參乎天地而立人
極此其為體甚㣲為用甚大而其妙則有甚不可測者
故或跬步之頃出入異域一腔之内存亡異時倏而往
忽而来其身猶在此而飛揚馳騖茫焉不知幾千里之
逺蓋其放之甚易而約之實難固未有不待操而存舍
之而不忘者也古之聖賢其心雖未嘗不存然而日兢
兢焉所以約之而不使其或放者猶自力也是故有危
㣲以為之辨焉有禮以為之制焉有敬怠義欲以為之
戒焉有格物致知誠意以為之次焉夫是以志定而不
移或夕而惕若或昧爽而丕顯或屋漏而不愧或盤盂
几席觴豆而有銘有戒夫是以功宻而不弛志定故思
慮往来不能移功宻故造次顛沛必於是蓋聖賢所以
能常存其心而不放以宰萬物攝羣動參天地而立人
極者良有在耳然自中人以下顧縱焉而不知檢此聖
人之所以益聖愚人之所以益愚而孟軻氏之所深憂
也夫夫人有雞犬放則知求之而心放則不知求豈愛
心弗若雞犬哉弗思甚也故曰學問之道無他求其放
心而已矣其将以覺天下之迷而示之要乎愚讀其書
至此未嘗不為之惕然省惴然懼也因即所居之齋而
顔之曰求放心以倣古韋弦之義云銘曰惟皇降衷乃
鈞是人胡聖而賢胡為獸禽匪人則異而異者心是惟
方寸至神且靈時出時入誰與将迎出或千里匪形可
尋其反而入泰然吾身存亡之間天壤攸分惟古君子
其中惺惺晝為宵得息養瞬存孰謂一念時罔弗欽孰
謂造次時罔弗矜存存不息湛然虚明如卒有帥如民
有君百為萬感動應乎貞乃知吾心厥係匪輕乃知聖
賢亦非性生舍之則否操之斯成欲克由聖永鑒斯銘
　　進齋銘
易稱忠信所以進徳乾乾之誠自朝中昃惟自暴棄是
為下愚與聖同類而歸則殊觱沸百川淵渟澤滙其流
不息乃放四海平陸覆土一簣未盈日徃靡怠丘山崇
成豈曰駑馬不如騏驥十駕不舍千里奚致邈彼秦越
載陟其垂心則弗競道匪逺而謂予何人回實希舜仲
尼蓋曰吾見其進而我希顔亦步亦趨誰謂今日非顔
之徒予姻丈沈君謙退士也而以進名齋蓋有崇徳之
志焉頃以國子久次謁選天曹僅得南鴻臚署丞予益
知其非嗜進者夫惟日不足吉凶同情為善為利其孳
孳亦一而己予嘉君之志在此而不在彼也於其行書
此銘遺之庶㡬古人贈言之義并以為他日助
　
　
　
　
　
　
　
　
　
　
　
　
　
　
　
　具茨文集巻五
欽定四庫全書
　具茨文集巻六
　　　　　　　　　　　　明　王立道　撰
　雜著
　　原政
夫升降者道也善惡者政也隆汙者治也治由政出政
由道立道降而政之善政善而治之汙者古今未之或
聞也古之帝王求於道而不求於政故道得而政隨之
後世求於政而不求於道是故政非其政治非其治而
今之天下若異於古之天下云耳昔者大禹以六府三
事告其君而曰徳惟善政其在洪範曰農用八政而必
曰建用皇極者何也皆道也故徳行而府事叙皇極建
而八政舉矣夫子之所謂人存政舉修身以道者皆是
之謂也然而政之在天下也以道為體以時為用故離
道非政也違時亦非政也易曰通其變使民不倦神而
化之使民宜之昔者三代之興也夏以尚忠為政商以
尚質為政而周以尚文為政若是乎政之不同也政不
同而同歸于治者何哉道而已是故殷因於夏禮而周
因於殷禮禮云禮云即道之謂也天不變道亦不變以
不變之道而損益夫不得不變之法故纘禹服者非蹈
常而反商之政不可遂以為好異也不然則違時之治
其與夫徒法之弊恐亦無大相過矣故曰道者所以立
本也不可不一法者所以適治也不必盡同是知道存
之謂政建其有極之謂政通變之謂政宜於民之謂政
此聖之徳而王之業三代之所以能長乆者此也漢唐
而下其政可得而言矣封建削而郡縣以分民井田裂
而租庸以率賦肉刑廢而箠笞以禁暴其於三代之政
之大皆蕩然矣然而論治者猶或後焉以為棄其道而
弗由則法之存無益也是故由其道則循漢唐之法而
可以適於治不由其道則雖純乎三代之政猶不免為
徒法而已善乎歐陽子之言曰三代而上治出於一而
禮樂達於天下三代而下治出於二而禮樂為虛文夫
所謂出於一者道即政政即道也後世離政於道而虚
文以為治焉則雖謂之無政可耳愚故曰升降者道也
善惡者政也隆汙者治也推而本之作原政
　　巧拙辨
客有問於予曰僕聞聖人賤巧而貴拙信乎予曰不然
夫觀變而化裁者聖之能也因時而守則者士之修也
奚而巧奚而拙吾聞古有羲之畫卦舜之使民禹之治
水經緯天地而不窮範圍民物而各得其斯以為天下
之大巧與亦有大拙若龍逢比干之死箕子之囚奴夷
齊之餓屈原之沉湘而世固未有不以為忠且義也故
曰聖有所通時有所窮無巧無拙惟變所適且子獨不
觀夫化工之着於物也物物曲成類無雕刻然者斯亦
天地之大巧也然而人猶有憾獨非拙與仲尼聖而多
能有天縱之巧而齟齬坎坷終身不一遇雖謂之拙可
也吾聞羿之射僚之丸造父王良之御扁之斵輪庖丁
之解牛和緩之醫梓慶之鐻匠石之運斤皆以一藝之
巧絶於時而名後世而况夫天下之大巧哉若之何其
賤巧也客曰然則巧拙皆無不可與予曰不然夫巧或
用之而善或用之而不善用之而善則為通變為神化
為徳慧為仁術其不善者賊而已矣此漢隂老人之所
以廢轆轤而孟子恥機變也惟拙亦然參之魯回之愚
吾知其非宋人拾劵而田父藏石之類也客曰然則吾
其從巧與予曰人生而靜天之性也感於物而動性之
欲也拙其由於性乎巧其由於欲乎故拙之用其過少
而巧之用其過多天人之殊也夫拙古今一而已矣而
世之所謂巧者吾無得而窮也巧於言者喔咿滑稽巧
於色者嫵媚嬉怡巧於容者便獧輕捷巧於文者淫浮
夸耀巧於謀者隂詭狡險千態百變若出若沒子將從
之吾且懼子之未能也且世亦有因拙以為巧者亦有
因巧以為拙者吾聞老𣆀守黑而得長生商丘開窮老
而子華以為上客寗武子愚而衛國賴之絳侯木訥而
卒定劉氏後斯非所謂因拙以為巧者與吾又聞鄷舒
以三雋才殺身智瑤以五賢亡族鼂錯以智囊死東市
里克以中立禍晉國儀秦駢戮李斯具五刑斯非所謂
因巧以為拙者與子獨不見夫鼯鼠乎挾其五技而不
免為鴟鳶食者所長非所用也子又獨不見夫楚國之
狙乎伐其巧以搏王之矢而不知養由基之鳴弦其後
也故曰木訥近仁盛徳若不足顔子如愚而非愚揚雄
草𤣥而尚白歸真反樸以道為質人之所拙我之所徳
　　道學俗學曲學偽學辨
古之為學者一今之為學者四四者何也曰道學曰俗
學曰曲學曰偽學夫民生倥侗顓䝉非學則愚然而道
者學之事也故記曰人不學不知道古之聖賢自其少
之所習而至於終身由之自其名物度數而達於義理
性命之㣲自其身之所以自治而推之以治天下國家
自其一事一物而範圍天地之廣皆學也皆學則皆道
也是故語其道則精一以執中多聞以建事前言往行
以畜徳格物致知以誠意正心而修其身而未嘗不得
之於學語其學則有好問好察之誠有昌言之拜有終
始之典有制事制心之功有敬怠義欲之戒而其為法
也甚備亦未嘗不本於道然則何道非學亦何學非道
兹其道學之所由名也自夫功利之說有以耀斯民之
耳目而淪溺天下之心於是乎世之所以為學者始有
不出於道而徒以章句記誦為功文詞組繪為玩聞見
口耳為習期以發䇿决科榮身肥家無餘事矣夫是之
謂俗學抑亦有志不足以定守術不足以濟務而徒苟
容取寵上以媚人主而下以悦當世因之以載髙位竊
厚祿而方且自以為得兹孟子所謂以道徇乎人賈山
所謂修之於家而壊之於天子之庭者也夫是之謂曲
學末世滋偽抑亦有儒其衣冠言必稱聖賢而夷考其
素有庶人之所不屑者所謂窮理盡性皆非其心得之
説而人心天命不過為誣世之辭徳不足以修身正俗
而術足以鼓動後生才不足以經世濟物而辨足以傾
惑是非清不足以立懦亷頑而詐足以盜名竊位凡其
所為皆名與實反心與迹違而終不足以欺天下後世
夫是之謂偽學於乎古人之學一而已矣聖之所以為
聖者此也賢之所以為賢者此也帝之所以為帝而王
之所以為王者亦此也夫曷嘗有道外之學哉今之所
以岐而四之者吾不知其説也盖自夫夏侯氏以明經
取青紫而桓榮以車馬印綬侈稽古之功則俗學於是
乎起矣叔孫面䛕以得貴幸公孫𢎞本學春秋而枉已
阿世徒步取宰相封侯則曲學於是乎起矣至於偽學
之興莫知所自吾聞之王制行偽而堅言偽而辨學非
而博順非而澤以疑衆殺而吾夫子所以有少正夘之
戮亦以此則偽學自先王之時已有之直不若後世之
成俗耳夫是四者之學其邪正是非盖章章明甚而猶
有待於辨者何也程氏有言昔之感人也乗其迷暗今
之入人也因其髙明盖明道特以論異端之害而不知
偽學之害深有類焉故夫俗學曲學人皆知其非而髙
明之士乃或溺於偽而不知者惑於似而已其於道學
盖不啻莠之於苖而朱之於紫此夫子所以惡是而非
而學者之所以不可不致其力也於乎學以道名固已
為夫學者之不皆道而為吾聖賢之學之病矣然而聖
賢之學猶自若也今乃援以文姦假以濟私皇皇焉馳
騖天下於詭言譎行之中籠之以虚名結之以實利使
人入於其徒而不自覺而猶汲汲相髙曰我之學為道
也我賢也我聖也噫聖賢之學其不幸一至此哉昔唐
韓子論佛老之害欲人其人火其書廬其居明先王之
道以道之愚以為欲息偽學者亦必如是而後可
　　堯湯水旱解
災祥之説所從来舊矣五行家者流推拆㣲隱於國有
大災者必著厥咎焉天人之交若符契影響昭昭乎不
可誣也然以堯湯何咎而水旱因之故古今以為大惑
焉解之者曰理有常然數有適㑹語天而遺人者賊徇
人以求天者固夫殃慶之騐見於易休咎之徵發於書
祥生於和異兆於乖此皆理之常然而不可忽者故有
國家者日兢兢焉畏天而保之猶懼其或戾也而或以
為未盡然者是賊其君而已矣然而有適然之數係於
天而人弗與焉者堯之水湯之旱是也夫九年之水七
年之旱雖大無道之君其應當不若是烈也而以堯湯
致之其説誠有所不通矣愚嘗觀春秋所書自某月不
雨至于某月皆以為大災而記之率不過數月耳旱水
而計年非古今所未有之災耶以堯湯古今未有之聖
而罹古今未有之災是故可以天數言而不可以人事
論也夫洪荒之世剖於一氣之混淪者震盪衝軋雖天
地有不能以自定其形者堯之時去洪荒未乆也湯之
時去堯亦未乆也則夫雨暘之不時水旱之不得其常
固皆未定之天而二聖人者適遭其㑹而己曰然則舜
禹舉而汎濫除桑林禱而雨方數千里者何也斯非人
事盡而災弭者與為其弭之有自知其所以致之者非
無繇也噫是又可以觀天矣聖人不以適會之數而廢
其常然之理而天之既定則又未有不復其常者也然
則堯之水湯之旱其始雖由於數而其終卒歸諸理知
夫數無常而理有常則人君之所以事天者其有不容
忽焉者矣
　　書孔明出師表後
於乎孔明惓惓以討賊興復為己任故表此以堅後主
亦自量其才力優然耳孔明既死而姜維卒以數出敗
哀哉夫中路而輿傾輹脱則騏驥雖不能千里非其罪
也以駑馬御朽索服敝輿而希千里多見其不知量已
且親賢臣逺小人先漢所以興隆親小人逺賢臣後漢
所以傾頽孔明二篇中要㫖正在於此以後主之庸懦
而黄皓實左右之此東京之後車也是雖孔明猶難之
而况於維乎善乎曹參之對其佐史曰陛下孰與髙帝
參孰與蕭何賢此可謂能自知抑能知君者當時惟蔣
琬能得此意惜其不乆于位耳夫以全蜀之資而孔明
為之佐善守之可以後己詩所謂自詒伊慼者維之謂
矣予讀二表歎孔明之忠誠而惜後人之不善用之也
用書之以鑒云
　　跋葉母還金傳
予每讀史記貨殖傳至巴寡婦清未嘗不歎子長之多
愛而譏其謬也夫傳貨殖已非所以為訓清以一婦人
而且得托名不朽貪夫窶人將日皇皇焉畜聚積實恥
一婦人之不如使天下見利而不聞義則子長之罪也
於乎若葉母者其事可以傳矣貪夫窶人又安得不聞
其風而重自媿恥一婦人之不如而不敢覬幸於非有
之取也予史氏也一言以為知一言以為不知盖於是
乎有深感焉
　　泉釋
有東吴主人航揚徐之津涉齊魯之郊倚軨息駟來游
于燕不知幾何年矣燕大夫疑其為而造焉迺問焉曰
夫顯隱違方林市戾趣故士不貳業而聖不兼濟今子
棲志於冲泊之鄉凝心於虚寂之塲被纓組不汩其貞
遊公卿不和其光若隱若顯與時翺翔瞿瞿抑抑退然
自將而名聲熻乎四張子獨何以有是也吾儕耽優游
則罕簪紱之榮嗜進取則寡山野之適將姁媮喔咿則
内不自得或偃蹇傲睨則外􁒜於物意子必有竒道善
術可無秘焉主人聞之矍然興曰有是哉有是哉吾聞
夸世者徇名而葆已者遺迹砥行者譽立而内腴者不
章今子不鄙譾陋幸臨貺之顧無博論碩談以砭我頑
冥療我憒憒而盛相推揄吾且茫然失吾對己又安所
取道術雖然吾日嘗有樂乎泉若終身焉其於物澹如
也願因子之言繹之
大夫曰夫髙世之士林卧而巖居蕭然無營以泉自娱
盖嘗觀於泉之出也經巑岏越嶔﨑厯㟏岈縣崔嵬薄
深崖注層谿俄而千巖噴溜萬壑傾欹矚飛流之百仞
似天際而下垂耿雄􁆱之連延逴銀漢之逶遲揮砉迅
奮翕􁃾紛披觱沸瀄汩電逝颷馳潗然雨集滃然霧瀰
飛鳥振翼而不敢下騰猱掉足而不敢窺吕梁因兹喪
險匡廬以之失奇靜而聴之馮馮殷殷鏘鏘錚錚隆隆
淫淫淙淙泠泠若沸若唫有金石絲筦之聲倡和中律
清濁比音若聆洞庭之廣樂而聞蘇門之仙嘯也子豈
有意於斯乎主人曰子言則善矣吾方嬰情市朝饕祿
干位又安敢假隱金門貽譏北山子幸知我願言其他
大夫曰夫泉之出也汎潰林麓横溢溪澗風文淪漣春
流汗漫於是有河栁縁堤海棕䕃岸珍卉靃靡芳林葱
蒨菱華始發夫容照爛紫荇白蘋旖旎紛亂錦鶒文鴛
鵁鶄鳬鴈唼啑蓱薻隨波隱見爾乃有吴娃燕姬曳纖
縞出洞房衷白紵被羅裳襲齊紈之輕袿懸隋珠之鳴
璫御以蘭楫桂棹縱横舒皓腕蛾眉颺攘素袖流芬芳
發采蓮之妙倡遡迴波以徜徉歌曰采芙蓉兮渌水湄
青春莫兮愁芳菲望空明兮露沾衣所思不来兮將安
歸此真佳冶靡麗之觀也子豈有意於斯乎主人曰冶
容誨淫五色眩目是易老之攸戒宜吾人之三復請更
命之
大夫曰夫泉流既清激為陂池繚以曲檻朱欄參差土
山石林礧砢離奇乃有層樓列館飛甍蔽虧虹梁偃蹇
架其上華榱煒煜照其涯夜月浮光朝雲鏡輝魚從容
以出遊鳥顧影而翻飛時惟陽春日在上已乃速嘉賔
延名士步障横舒行厨錯置翠旍朱輪方軌狎至擬華
林之髙㑹尋洛濱之遺事頫流水而列筵洗霞尊以修
褉引筆長吟憑檻四睇唱籌則金谷推豪摛翰則蘭亭
讓麗濯纓言歸聊以娱志吾子誠厭鄭衛之妖冶屏嬿
婉之繁麗則此似未足累子也主人曰臺池之樂亦貴
游侈泆之習耳吾儕區區安可語此
大夫曰夫嘉賓良燕非酒弗交於是酌清流之芳瀾汲
深澗之春濤醖以秫蘖醇酎清縹儀狄奏盎杜康挫糟
則有宜城竹葉中山松醪河東桑落西域蒲桃味擬神
瀵香踰玉膏迺矢瑶席操鸞刀割鮮導腴或寒或炰窮
天産傾土毛水陸多方甘辛既調芬芳馥郁煔臛煎熬
麯車接軫炙騎連鑣舉斚若星搖酹鍾如電交於是與
鄭朝齊髠劉伶之徒浮白箕肆裸噭為豪或奮袖低卬
或絶纓遁逃一飲晝夜其樂陶陶乃歌曰今日何日兮
有酒盈尊歡樂易終兮悵獨惜此芳辰𠂻情永懐兮誰
與陳此真遊讌之至樂也子亦有意於是乎主人曰酒
以成禮不及於亂荒酣沉湎君子非之
大夫曰夫烏程御荈䝉頂真茶摘以春旗焙以冬牙篚
以文竹沃以金沙龍團雀舌隱如蒸霞爾乃㪺石罅之
清液收山谷之精英湯鼎旋瀹瓷甌細傾香浮白花光
淪緑塵可以釋滯可以通靈則有江湖逸士縉紳先生
相與掇莊老之浮談駕孔墨之遺評左揮塵右操罌揚
眉扼掔鼓吻風生九流雜遝百家縱横紆譎㣲𦕈誇詡
紛紜齊諧夷堅之志岐陽鄒嶧之文探奇獵古語傀搜
神談天炙轂軼衍陵髠方朔聞之而巻舌夷甫嘅然以
失聲此真談説之樂也子豈有取於是乎主人曰清談
成習晉以陵夷尤而效之吾不為也願言其餘
大夫曰惟彼大江之南厥田上上迺陌迺阡衡從萬區
土膏填淤陸海廣腴當其時雨既至溪流𣺌瀰乃命僮
奴巾柴車戒鎛耜觀新畬疏湮導瀦決塍分畦逺而望
之則濎兮瀯兮瀏兮洌兮紛曼延兮浩兮濊兮決兮沇
兮流沄沄兮茫兮若朝夕之池汎兮若鄭白之渠糾笠
煙屯襏襫風驅亞旅疆以旁午而趨繽紛跆籍緁獵柴
池於是百榖既播載耕載耘黍麥穜稑其稼如雲紛披
葳蕤緑葉翠莖則有和風交於逺疇白日麗乎原隰野
雉羣雊天雞拊翼浩浩穰穰畮刈􁆵穫在塲盈塲在室
滿室此真豐庶之樂也子豈有意於斯乎主人曰務本
力穡信異乎侈肆淫泆之為矣然仲尼有言不如老農
請姑舎是
大夫曰夫上池之水其源莫測清明淳和挹而不竭爾
乃叅以岐黄之秘綜以倉扁之術察隂陽診虚實審四
時􁇱五色輕重剛柔齊和不忒可以濯胸中之淫衺滌
腠理之癥結溉五内之沉痾浣膏肓之錮疾功在一勺
渾渾冥冥浸淫大宅起廢持傾巧奪俞跗效擬巫彭大
旱爍金而不為加少百川灌河而不為加盈其山則雄
黄空青丹砂礬礜石英五金百材之所生也其鳥獸則
鹿麋熊彘犀豹之所遊也孔雀燕鴈鴝鵒啄木伏翼之
所棲宿也其木則有松桂椿栢槐蘖枳橘棗㮚女貞布
實垂榮其草則有昌陽參苓藁本辛夷芩艾葵藿芎藭
芍藥茺蔚菴䕡蘭芷杜若而又有良玉夜光靈草冬秀
灑潤則千林同春飲滋則百物俱夀辟若家菊潭者必
擅耆頤之年飡石髓者必登仙聖之域也今子守此自
足恬然無求而王公貴人莫不欲探其涯涘挹其津流
餘波剰沫委地不收窮閭逺境霑濡未休則子之樂者
其在是矣於是主人逌爾有間曰夫大隱不出市良醫
不易相民各有心亦惟其尚子迺蠱我以耳目之娱侈
我以荒唐之觀是甘玩物之宿盭而闇折肱之成業也
溺美炙之鴆毒而忘苦口之利躬也幸聞後論請終身
誦之
　　訟雨師文
皇天造物兮雨以潤之霖潦為厲兮繄誰是司雷填填
兮洊震電熒熒兮若連熾天冥冥兮同雲羲和失官兮
豐隆得志霏㣲霡霂兮忽而為此滂沱波流汩汩兮陸
殫為河百川上溢兮淼不見其渚涯魚龍紛綸兮使河
伯望以嬉夜淋淋其不休兮又繼之以日有釜懸炊兮
有蛙在室我黍離離兮蕩無遺穂我禾油油兮魚得食
只予欲斬彼雨脚兮苔繡劒而無鋩射彼豐隆兮弓筋
解而不可張御六虬兮上天叫帝閽兮開闗出望舒兮
畢宿洗大明兮虞泉飛亷疾驅兮取彼屏翳馳蓐收於
髙唐兮械陽臺之妖女山縮氣兮川安流蛟龍蔵兮無
逺游諒昭昭兮既定令我心兮解憂
　　跋栁宗元乞巧文
士之不得意於時者其辭多憤激過情有怨尤之心焉
予觀栁州所為文往往自謂其愚且拙至於山水而亦
欲以愚䝉之其作乞巧文固也然予知栁州非愚者叔
文之用事也入其門者類非斤斤遲鈍椎魯之士而斤
斤遲鈍椎魯者亦必非叔文輩所能容予是故知栁州
非愚者其作乞巧抑以解嘲云耳夫栁子所乞其一事為
文章讀乞巧文即文之至巧者又何加焉且愚者多不
自見柴之愚武子之愚惟夫子知之二子未知云故
惟不自知其愚而後為真愚知其愚者必非愚也亦觀
人之法然耳予因讀而疑之遂竊識焉使知栁州之巧
有不待乞者
　　昭穆遞遷考
按昭穆之制其説不經見惟商書伊尹曰七世之廟可
以觀徳見商之禮在孔子時已不足徵然即是求之亦
可以見有國則有廟有廟則有昭穆有昭穆則有祧祔
其不遷者獨太祖之廟記曰天子七廟三昭三穆與太
祖之廟而七夫徳厚者流光故太祖之廟百世不遷所
謂盛徳必百世祀禮也亦義也自昭穆而言則左為昭
右為穆昭之一廟二世之主居之昭之二廟四世之主
居之昭之三廟六世之主居之於穆亦然穆之一廟三
世之主居之穆之二廟五世之主居之穆之三廟七世
之主居之取諸向明故謂之昭取諸深逺故謂之穆南
北之異也至於八世而下則有祧如二世祧則四世遷
昭之一廟六世遷昭之二廟而八世祔昭之三廟矣三
世祧則五世遷穆之一廟七世遷穆之二廟而九世祔
穆之三廟矣凡此皆劉歆之說而朱子有取焉者也抑
嘗疑子雖齊聖不先父食今昭者祔則穆者不遷穆者
袝則昭者不動若是則如昭以八世升祔者得列於七
世之穆之上矣曰非也宗廟之次惟以左右為昭穆而
不以昭穆為尊卑故朱子謂五廟同在都宫則昭常在
左穆常在右而外有以不失其序一世自為一廟則昭
不見穆穆不見昭而内有以各伸其尊盖每廟皆有門堂
寢室而牆宇四周焉亦何先食之嫌之有哉不然則紛
然於左右而迄無寧主如七世之穆當遷者則一遷而
為昭再遷而為穆又再遷而為昭一世祔而六主皆不
得安其神果禮也夫獨世室之説猶有可疑劉歆謂七
者其正法數而宗不在此數中宗變也有功徳則宗之
不可豫為設數故周有文世室武世室而商則有三宗
焉無定數也若如諸儒之説則文武之廟即在七廟中
而天子亦止五廟與諸侯何以異乎况如商有三宗則
又當脩八廟矣竊意禮莫備於周亦莫善於周然當籍
去書焚之後漢之時諸儒之説已與劉歆異而終未若
歆説為得是以朱子取焉然朱子不遂以天子之廟言
之而猶假諸侯之五廟似亦闕疑之意云耳夫禮從宜
易曰觀其㑹通以行其典禮盖禮者理也孟子論班爵
禄及喪禮經界皆不屑於往迹而後世不之非者惟其
理而已知禮者其尚識其大云
　　擬端午日西海泛龍舟並晏兩宫致語
伏以天中佳節浮畫鷁於滄溟蓬島勝游擁金輿於瑤
席錦標漾日競功一鼓之奇綺幄圍春致味八珍之享
禮超千古喜溢九垓恭惟明聖康恵慈夀皇太后陛下
柔道承天徽音嗣世理隂教以治内為天下而得人章
聖慈仁皇太后陛下窈窕性成恵溫夙著惟君子之好
逑為天下之大母迺者膺天休而齊夀受聖養以同尊
張西海之瓌觀厪東朝之法從紫鸞並駕旖旎乎金支
翠旌青鳥雙翔縹緲乎龍輈鳳盖望龍津而止輦攝翟
袂以登筵兹盖伏遇皇帝陛下乾徤重華離明繼照治
既隆於法祖孝尤篤於養親屬此昌辰昭兹盛舉維揚
百煉而鑄鏡後宫五采以縈絲閶闔九重桃印已纒金
縷昆明千頃樓船共載華旗桂棹蘭橈㶑灧汾川之曲
菖花艾葉葳蕤渌水之湄歡聲動而海若蔵神技呈而
馮夷舞霞觴稱萬夀賡周穆之遺歌仙樂奏九韶掩葛
天之浩唱用怡慈極匪快宸游臣等素濫吹于伶官幸
執藝於天樂僭陳俚語奉凟宸顔辭曰澹蕩神池銀漢
通寳輿齊降紫雲中天迴祥鳳凌黄道波動飛龍起翠
空玳瑁筵開宜永日水晶簾捲自薰風更於何處尋𤣥
圃阿母年年此地逢
　　帳詞
伏以郎官出宰承宣之寄斯隆循吏樹聲激揚之義攸
在國家令典憲府㣲權即墨之無毁言匪求助於左右
中牟之多善政第取信於兒童恭審邑侯楓潭萬先生
閤下學泝淵源行成軌範步趨而窺道極斧藻以為徳
華生應地靈登陳榻而嗣武出為國寳訝雷劒之重光
擢禮闈以蜚英涖夏官而試政方綴金閨之籍旋膺墨
綬之榮一命焜煌喜美錦之初製百里盤錯知遊刃之
有餘武城以學道愛人太丘以平心率物剛介之操凜
風裁於獨持精明之才擬水鑑而不爽探丸戢虣咸稱
邑有神明帶劍還農此謂民之父母惡如已病清恐人
知隣境借威遂弭鳴桴之警掾曹束濕用消刻木之姦
卓犖聲名増髙九華雍容文物作表百城迺述短詞奉
揚美化詞曰
桃李三春風景絃歌百里人家鳴琴欲了日初斜一官
清似水無事早休衙　天際舟横野渡雨餘人種桑麻
使君美政總堪誇恰如春有脚行處滿城花
　　　右調臨江仙
　
　
　
　
　
　
　
　
　
　
　
　
　
　
　
　具茨文集巻六
欽定四庫全書
　具茨文集巻七
　　　　　　　　　　　　明　王立道　撰
　祭文
　　祭周濂溪文(代外父作/)
惟斯文之興喪實與世以汙隆慨㣲言之既絶紛千載
而塵䝉諒有開其必先迺徵於星聚繄夫子之挺生盖
早成而黙契極精藴之沉郁爰啟秘於圖書言有至而
弗盡意獨得而有餘若大明之始升夜㝠晦而復旦若
多途之迷方指大道而羣鄉昔仲尼之真樂惟顔氏其
庶幾乃夫子之光霽羌異代以同歸某也蚤服膺於聖
教幸假守於兹鄉覩河洛而思績入魯阜而升堂嗟庭
草之已宿覽風月而慨然聊寄辭於一奠邈景行於前
賢
　　祭陸白菴文
嗚乎往歲壬寅兄自京師奉太夫人以歸遇兄於吕梁
之滸握手立談念其别之遽也而不意其若是乆也今
兹兄復自粤南奉太夫人以歸既已抵錢塘館於武林
武林去家不數驛自謂可以覯兄於旦夕一寫其暌違
之情而不意兄之遂至此也於乎哀哉易稱謙謙君子
詩美溫溫恭人兄有名位之崇而守之以澹有才識之
藴而養之以拙有問學之懿而承之以遜所謂君子與
恭人非耶夫仁鳥覽輝無攫搏之志太阿韜光非擊刺
之用是故忠誠足以動物而豈弟足以宜民内而閨門
三族得其和外而藩臬僚友稱其信也惟兄之事君如
親而事親如其君夫是以東西南北順於從令數涉數
千里之險而不言勞惟兄之處官如家而處家如其官
夫是以圖書衣衾約於守己累十餘年之禄而無厚殖
於乎孰意其道途之勤迺成死疾而五品之禄竟以終
其身耶哀哉哀哉憶余年之甫冠陪藝苑之翺翔躡騏
驥之逸步始托跡於命鄉同座主而登第聫鳴玉之末
行每燕語於清宵失白首而靡忘方聚散之興懐忽永
間於在亡詢芝焚而蕙歎憫遺孤之皇皇睇繐帷之寂
寞淚霑胸以縱横酌桂醑而躬奠寄哀悰於短章
　　祭談安人文
四時代序兮秋氣分白露下兮凄以清木淅淅兮解節
草菲菲兮隕榮嗟蕭艾兮猶繁奄芝蕙兮先零將造物
兮忌美胡芳華兮易傾河漢長兮月皎皎佳人一去兮
重閨扄機絲斷兮支石冷綺羅寂兮塵冥冥佩縱横兮
玉珥暗蘭膏委兮徒華燈噫清秋兮復長夜魂營營兮
安憑魚遊比目兮一朝析鸞鳥逝兮將雛未成故鄉兮
遙遙丹旌舉兮愁雲凝水沿迴兮若咽黄蘆被渚兮多
白蘋我欲招兮不可得有酒㫖兮殽馨魂無東兮少延
佇羌惚恍兮來歆
　　祭奚賚卿文(世卿同年弟/)
於乎惟古道喪民彞殄湮孔懐孰念同體分并蔵賄階
厲婦口鑠金荆棘嬰膚憯兵盈庭肥醲歌舞歡飫權榮
蔑彼同父邈如參辰滋培槎枿枝葉翦傾不如葛藟猶
知本根於乎孰云斯世而有奚卿繄卿之兄允篤且誠
拊膺語素雪涕縱横謂卿髫丱友于性成分甘讓燠洽
比晨昕辛甲之歲兩偕計行𦕈𦕈燕吴依依冬春繄卿
偶載左右令名如彼兩鴻比翼北征一鴻漸羽翺翔帝
京胡爾乖影廖廓南鳴傷彼虞羅罥罣水濵鴻集雝雝
未幾俜伶於乎孰云異數之遘而獨罹于卿某等誼忝
通家愛方諸昆慕類起思驚訃霑纓絮觴臨奠遙慰遐
靈
　　祭序菴閣老文
天祐我明河嶽降神應期翊世是生哲人抑抑崇儀恂
恂令徳不顯有聞金相玉質令徳之徵含華流英作為
文章揚于帝廷迺启中秘授以國史金匱之蔵是司是
紀迺叅講席弼時仔肩青坊紫署出入周旋迺咨宗伯
神人允宜直哉惟寅比美伯夷於惟小心夙夜靡盬帝
用嘉之曰汝予輔於惟明聖禮樂肇興我公承之一徳
翼憑垂紳正笏贊化宻勿天下乂安公無聲色嘉謨入
告帝曰汝忠爾順於外予其爾從百僚瞻公山峙屹屹
不震不動大猷允式川澤納垢日月蔵晦公度則然兼
容孰逮伊昔見公公貌忽瘠人曰曷以我憂在國胡遽
遘厲隕兹典刑於乎殄瘁邦孰懐榮不朽有立史言弗
泯矧惟錫典誕光泉扄某等晩托門牆恭承茂誨聞訃
䀌傷涕泣有嘅揚辭布奠昭此悼衷冥鑒弗昧惻我忡
忡
　　祭外祖母朱孺人文
維靈性端以誠徳勤以儉婦婦母母皆可以範於族姻
風於里閭惟吾先外大父以道進退靈實相之故出宰
百里有鳴琴之治入營三逕有懸車之樂每歲以農時
蠶月課田及桑知其早晚豐瘠與作者之惰勤閔閔焉
忘其身之既貴也躬爨手績朝夕不倦若有非力所出
不以衣食者怡怡焉忘其年之既老而耋也平生尤好
施予雖不足必以分人故家常無餘資又無私愛惡雖
甚怒人終不為匿意故疎戚卑幼常歡然無怨心於乎
是宜其以望九之年而神完氣强目益明耳益聰不知
世有所謂衰遲疾痛之憂信乎古所云仁者夀好徳而
康寧者也於乎孰意夫造物者竟靳以百歲與人而遂
使止於斯耶不肖兄弟自襁褓以至成立其嫗煦保字
之恩與諸孫等歲時從吾父母拜於堂下分飴戲嬉雖
家人亦不謂有他姓也迺不肖獨以薄宦之故不得望
顔色者既五六年于兹而今終已矣於乎痛哉訃至之
日𦵏且兩越月歛既不及憑其棺窆又不及臨其穴是
不肖所以報其大恩者顧獨不能如諸孫也於乎痛哉
瓣香千里聊以寓敬并敘其悲愴不能己之情而以告
于靈庶其鑒之庶其鑒之
　　祭吳封君文
於乎公之生也鏟迹埋光非有簪組之好而令子實以
甲科之英通籍金閨執簡石室於是乎膺寵嘉被章服
其榮燁然動於一邦有逸民處士所欲兼致而不能者
公之歿也得正考終非有兒女子之戀而令子早奉太
孺人以歸桑梓依依庭闈眷眷於是乎共湯藥親含歛
其哀愴然感於一鄉有孝子慈孫所深願而不可必得
者盖公之教端而豫故燕翼之效由子以及身公之福
盛而備故事幾之逢以人而合天於乎即是二者知公
可以無憾於始終而某等亦可藉以少慰令子之㷀㷀
者也徒以各守其官相望千里不獲一展私情謹束帛
以遙奠緘詞以寓哀而已公靈有知庶其歆哉
　　祭李封君文
惟靈敏達之器瓌瑋之姿至性克敦孝友怡怡率禮罔
愆好徳靡倦介反遺金恵捐逋劵大江之右鬱為聞家
駢簪襲組世振其華撫兹軌躅義訓夙𢎞有子蜚英瀛
洲載登念昔來斯皇恩方霈錫典躬承對揚丹陛章服
有榮禄養欣欣移忠之教蚤夜彌勤于幾何時迺遘末
疾桑梓興懐南望嘅息迨兹夏杪戒行有期重以膏肓
啟手銜悲某等情切知生義深慕徳布奠焚詞爰告靈
魄嗚呼哀哉薊門日慘潞渚風凄靈其遄歸首丘是依
嗚呼哀哉
　　祭董母陳孺人文
惟有陳之賢媯兮抱淑質之光輝女徳懿以幽貞兮順
婦則而靡虧蚤夜毖以勤恤兮稽素業之贏虚佐孝養
於庭闈兮贍饔羞而惟時既效績於蠶織兮又恵撫于
孤婺母教嗃其孔嚴兮冀成子之令圖惟歲在於閹茂
兮果奮翮於天衢髙堂粲以解顔兮何忽掩袂而涕洟
將吉凶之倚伏兮抑命運其若兹思遊子之千里兮目
欲暝而先悲曽光榮之幾何兮倐與世而長辭嗟余義
忝於通家兮聞哀音而悼咨悵繐帷之空寂兮聊絮酒
以陳詞魂靈耿其有知兮或恍惚其來斯
　　祭俞母文
惟靈毓質茂族婉嫕夙成姆教孔淑柔順居貞爰惟來
嬪室家是宜嗟方中道天奪之儀空閨守志矢死無二
允迪綱常繄女而士藐彼遺孤㷀㷀靡怙載鞠載訓繄
母而父孝養舅姑敬共饋祀服勤終始繄婦而子伶仃
自立垂三十年有子登庸克酬厥囏邑儒朝紳列上其
事帝曰俞哉旌彼宅里明明令典風于四方烈烈大節
侔古共姜爰以兹歲就禄京師綵鷁北飛言笑怡愉曽
未煖席二豎搆厄明發悲懐南望絶息於乎哀哉某等
托交令子雅欽懿聲謂宜食報多福永齡疇昔之旦訃
音忽聞敶詞絮酒薄用申誠
　　祭王孺人文
惟靈英英蘭姿溫溫玉質敏慧而能裕婉順以有則謂
宜履和以介恒休遐壽以儀羣哲而奄然隕越是何報
施之忒也且疾也𦙍嗣未立莫視其湯藥歿也夫子又
方守官都下莫視其含歛斯路人所共掩泣而况締交
於其夫子有館閣之素者夫安得而不惻惻也然靈以
純惠相其夫子卒䇿名偕榮有古令妻之風服勤茹辛
孝養無怠安其夫子之心而以及於姑有古賢婦之徳
夫於姑為賢婦於夫子為令妻斯古之所謂不死而靈
之芳名懿行可以昭示於無極者也庶其有慰也夫庶
其有慰也夫於乎秋氣慘烈凉風其悲夜之方長營魂
何之爰思令淑悵曕繐帷薄奠展誠申以哀詞
　　祭李太君文
惟靈體坤柔以貞順兮含窈窕之淑質揚令徳之光華
兮允昭明於壼則謇夙夜以毖共兮懼厥家之未立既
祗奉於蘋蘩兮亦效績於蠶織法鳲鳩之平均兮藹慈
誨之如一卒啟仲以奮芳兮振朝陽之彩翼漸金門而
羽儀兮懋宣庸於石室帝申命以渥洽兮嘉有子之楨
國及耄齒之優游兮承章服之輝赫日含飴以㺯孫兮
膺多祜之秩秩宜康寜以無期兮何考終之遽及某等
偕令嗣以登朝兮雅景行於懿徳誼夙敦於通家兮聆
哀音而同戚跽薦誠於一觴兮臨風怳以太息魂耿耿
而有知兮庶來歆其髣髴
　　祭鄭碧河文
惟君有忠信敏達之資而成之以恬淡樂道之志有溫
純爾雅之文而持之以寛博溫厚之器然而器未試於
所受志未充其所至若連城之珍方剖璞而旋埋千里
之乗未中道而先躓豈良驥非世之所常育而名寳亦
造物之所忌某等幸聫美於甲科獲羣游於中秘時考
徳而問業等臭蘭之合契誓白首以永好諒異姓而同
氣念疇昔之暌攜緬嶺海而遙睇杳魂夢之相依睠寤
言而弗置悵音書之乆寂謂道理之迢遞倐哀訃之東
來驚彷徨而隕涕嗟良朋之我違傷仁賢之早逝聊緘
詞以寄奠情愴怳而中熾於乎孰意夫城闉之判袂遂
永訣於當年而館閣之趨陪徒悲懐於隔世也
　　祭閔憲副文
惟公負俶儻之雄才兮蚤翺翔於藝圃擅二龍之英譽
兮登天衢而並武始服政於秋臺兮懐欽恤而求生占
刑書以平反兮帝載嘉其明清迺錫符以出守兮徵遺
愛於前古覃千里之美化兮歌來暮於西土肆管鑰之
攸寄兮撫介胄乎三闗暢皇靈於朔陲兮威謀戢乎宄
奸遄解紱以歸來兮㑹未及乎暮齒托松菊以盤桓兮
遺浮榮於金紫歘鳳雛之飛騫兮發餘芳於桂枝方禔
福以夀豈兮忽與世而長辭某等偕令子以彚征兮夙
仰止於髙躅聆訃音而驚涕兮傷哲人之無禄敬薦誠
於薄奠兮宣哀悰乎短詞靈耿耿其有知兮臨繐惟而
鑒之
　　祭陳封君文
惟靈肥遯玩世清標挺俗含璞埋光碩人之軸五湖之
濱姑胥之麓寄好漁弋卜鄰樵牧入倚槁梧出友麋鹿
盥濯巢流嘯歌鄭谷隱不違親義惟止足趨庭恵訓有
子式榖通籍金閨光我邦族使楚來歸錦衣華轂夕膳
晨餐養猶及祿促駕趨朝王程孔肅帝嘉乃績恩輝遐
曯龍章鳳藻煌煌命服云何二豎搆此疢毒烏鳥陳情
歸途躑躅河清弗俟來歌往哭凡我通家慕徳伊夙聞
訃驚悼緘詞逺祝束帛瓣香鑒此心曲
　銘
　　鄧時行墓誌銘
君諱用字時行號思齋其先自邑之興道鄉蟇塘橋徙
居城南鍾英街族始分有諱思義者君之曽大父也思
義生文信文信生鉞鉞字惟威實生君城南諸鄧世以
鹽鐵賈販貲雄鄉里故子弟多習奢誕惟威尤落魄縱
酒意氣傾時輩生計日縮君生六歲而孤母謝盛年苦
節恃君以老君幼亦秀頴知學母子朝夕相砥礪業舉
子無所成即棄去為弟子師養薄而共愉愉如也惟威
卒時遺金尚盈斤舉授所親俾營什一資薪水乆之以
空劵見紿君雖甚悔恨終不以語人性整潔几席書劍
衣履具有常度恬澹謙柔外若循俗無所可否而中心
是非不爽毫髪其所交與雖賤㣲必盡欵曲初善沈度
書晩亦喜為韻語暇則往來仙居梵宇間酬倡終日蕭
然無營年七十三以嘉靖庚子三月二十八日卒其生
則成化戊子八月十日也銘曰
元侯之功宜百代祀締昏王家漢宋襲軌爰及鍾英遺
芳載嗣多藏厚亡迺以傳世植爾子孫羅山永峙
　　明故王孺人東氏墓誌銘
嘉靖乙未闗中王子允寧與余同舉進士又同被選讀
書中秘業比館試比席雅相慕重允寧時時為余説孺
人賢既母太孺人來就養于京孺人從丁酉冬允寧以
冊使出便道奉太孺人還闗中孺人亦從遂留以養允
寧以己亥春單車入復命再閲時而孺人之訃至矣允
寧又詳綴其系行以屬余銘且謂余毋辭按孺人姓東
氏祖思忠四川按察副使父魯兵部車駕郎中盖東氏
世衣冠以詩禮教家孺人習焉又雅性端靜不喜逐諸
女子嬉戲祖母某姓恭人憐而撫之曰是兒有食禄相
必得佳婿已而識允寧於焦碩人所孺人遂昏王氏碩
人允寧祖母也故善某姓恭人歲時數相過從允寧以
童子與徃云比歸王氏業稍替時太孺人亦恧縮自疑
吾新婦得無怏怏迺孺人承順委至共服惡茹糲無幾
㣲不滿意諸所職愈慎以共太孺人用是嘖嘖嗟其遇
内外姻乆益敦和易于于至閨門嗃如也車駕君殁有
頃孺人兄弟議析業母栁宜人欲為孺人分使召不往
但持朱衣來遺稱宜人命孺人顧且笑曰朱衣耶秀才
安庸此即他日不能自衣耶卒以故封復其顧義不妄
取類此贈檢討君之喪允寜方為弟子員意卓犖不能
俯仰于時時亦無問費者遂踰年不克𦵏徒日夜深念
憂戚孺人知之輙裒常所御簪珥授使為資又輒手自
磔裂鎔之火示不意惜藉是𦵏始有日矣允寧涉艱乆
取志益大以逺日務讀書為古文辭或矻矻夜繼孺人
每坐傍側治女紅相之又稱説甘苦申儆無怠如是十
數年而王子遂以成名得㣲孺人有大助歟余又聞孺
人知書有識度其發言往往當於事宜允寧不能詘也
居常質約於世俗紛華了無徤羨心即貴服食僕御一
如其素人咸謂孺人宜享遐福乃竟止是悲夫孺人生
正徳丙寅九月二十一日以嘉靖己亥五月二十六日
卒年三十四某年月日𦵏有二男子逢春長春皆不育
銘曰
山石碌碌易毁惟玉羊腸之車夷道裂輻厥囏並服胡
寧爾獨茁茁蘭芽載茁載剥霜露夏零本是用梏有賢
不福終始于鞠兹蔵既卜爰復其璞我銘無文以綏令
淑
　　王介婦華氏壙銘
余仲弟重道娶于華氏華氏婦以嘉靖庚子五月六日
卒六月廿有三日訃始至京師余婦聞而驚且泣曰是
曷宜有是是曷宜有是吾叔姒性婉靜端重宜夀迺不
夀耶自其未歸時媪有從華氏來者頗道其事父母孝
謹有一弟一女弟愛甚習女事足不踰壼閾既歸與吾
朝夕舅姑左右問衣上食每見益共或吾舅姑少不安
樂輒踧踖共語意恐恐不自釋平居有所可否不妄發
言亦不為大聲厲色蚤起盥櫛未竟已督諸女奴列坐
治麻枲繹卉成布丈尺日有程雖寒暑無少怠冬非甚
寒爐不火服飾不取費每昏時退自舅姑所使視叔姒
何為方呼燈促筐篋剪紉紃組或夜分猶然其勤儉亦
天性也與吾居三數年無幾㣲方員異同有語各盡情
實憂疾相恤喜相慶也族里往來者不謂吾二人非一
姓焉比來京師又時時相念不少置聞既病猶數問伯
姒何時當還庶幾一相見死乃竟不相見也余聞而悲
之㑹仲弟以狀來徵銘其事八九相符且曰婦華氏系
出南齊孝子寳大父頤父性傳邑庠生居興道鄉若干
世為錫望族母江隂陳氏亦家世相埒其生為正徳丙
子十一月朔卒年二十有五為王氏婦八年凡五產子
三男皆不育惟二女子在先是婦多病每産輒病數請
樹妾弟猶豫未果至是迺不彌月而産産八日而遂以
卒余讀其辭又甚悲聞將以卒之明年二月二十一日
權窆于慧山祖塋之次余父所命也乃敘而銘之銘曰
女徳曷徵觀于所聚宜爾家人異姓同志豐耶嗇耶胡
歸爾遽二十五年實命之以爾復爾魄𤣥室其處永即
爾安尚不忘爾後嗣
　　明王介婦顧氏墓誌銘
介婦顧姓邑之膠山人封刑部員外郎諱盛章之孫承
事郎諱可賢之長女母繆氏其生以正徳辛巳四月三
日年十六歸予季弟邑庠生望道生子女各一人皆殤
其卒以嘉靖庚子六月六日去予仲弟婦華氏之卒適
一月時予方在京師仲弟為婦請銘予哀而許之至是
予自京師歸季弟亦以狀請予益愴然不忍然不得辭
也按狀婦雅性儉素勤恪自其父家盛時以第宅輿馬
相髙紛紜煜爚鼎食而綺衣牙籌滿前寂若無睹唯日
事紃組績紡必以身先服御不喜華靡既為予家婦綜
理益勤閨門之政宻如尤能執婦道處妯娌以和雖僮
僕羣萃數百指莫敢有煩言焉承事君之厄于訟也仇
家多徒鴟張而虎視時又弗值良有司進退跋㚄予弟
蚤夜奔命稍稍廢學婦蹙然不寧數相勞苦曰吾不能
為緹縈如累君何已而承事君竟以憤懣發疾卒婦慟
哭毁瘠見者歎曰誰謂承事君無子者承事君遺言畀
以别宅一區及某鄉之田千畆婦不為意動間歸吾父
語之曰而翁以無子故以是為汝分良宜顧而翁方不
幸可因以為利耶婦涕泣唯唯退遂以田宅盡反諸母
氏無靳色於乎婦生長華族無侈汰驕盈之習共於從
令郤數千金之資不為係戀此皆婦徳所難者可不謂
賢歟生二十年而竟夭死哀哉予父命以卒之明年二
月二十一日與仲弟婦同窆于慧山之新阡異塋實藁
𦵏銘曰
貨財既聚見所爭天下攘攘為利奔嗟爾婦徳堪儀刑
千金一言敝屣輕生則無禄兮殁迺永寧
　　明故顧孺人墓誌銘
孺人太醫院御醫錢君春林配也錢君自嘉靖壬午以
名醫起家至甲午遷御醫進直聖濟殿孺人從事京邸
乆之君有節菴翁之喪解去辛丑服闋始復来明年壬
寅孺人迺又至至未幾卒七月二十六日也往余嘗與
君同里居孺人之卒余吊之君既命其子𤣥齡奉其櫬
歸吴卜𦵏於杜宇山之新阡粤癸夘某月日吉先期手
𤣥齡所乞翰林吉士嚴君所為狀以泣請銘於余盖猶
以同里故余不能辭也按狀孺人長洲名族有世徳父
伯和母陸氏夙稟懿訓婉嫕有儀御醫君既失前配遴
而聘焉始君父世菴以弟節菴無子以君後節菴節菴
翁素嚴毅厥配鄭孺人性亦專慤孺人相君周旋祗服
弗怠外内咸安之逮君獲以禄養節菴翁孺人益朝夕
恪勤婦道有疾必親侍湯藥至籲天祈以身代君醫術
既精明名傾搢紳間求療者户屨雜襲孺人時時語君
醫生道也毋以緩亟毋以厚薄必盡其情使勿憾用是
君名又日大起孺人與有贊焉孺人雅性素約不為華
侈之飾經紀閫以内事具有恒度教其子𤣥齡輩動以
禮義待女若婦尤委悉有恩先是𤣥齡之婦卒孺人哭
之慟兩越月竟以不起人哀其慈云孺人生於𢎞治己
酉四月初三日春秋五十有四子男三長即𤣥齡順天
府學生娶沈河南布政杰孫女次昌齡太醫院醫士娶
張太醫院判承宗女次永齡娶張蘇州衛指揮使瑀女
女二長嫁蘇州衛鎮撫徐霑次嫁太醫院醫士張子貫
孫男一好禮𤣥齡出孫女四俱幼銘曰
不知其婦言視其夫謙謙之度是惟刑于迺惠迺温婦
婦姑姑委禄順終首丘于吴鐫石幽宫爾善永孚
　表
　　封文林郎蕭山縣知縣東涯張翁墓表
於乎自先王之政不行而民始有不獲其所者生無養
死無蔵重之以水旱癘疫之灾則號呼頓踣僵腐於溝
壑之間者相隨屬也犬狐野豕白晝而爭人之胔而烏
鳶翔於水上與河魚競飽雖有惻隱之心一過怵然哀
之再見則習而忘焉其不仁甚者雖其親戚宗黨知舊
知其主名居止而莫之相收恤夫固以為非已責也或
諉曰吾力不足也余悲之乆矣比數年來水旱癘疫不
時作而民又非有所仰于寛政以生䝉袂而丐于市者
屨大小相續然余行邑中則固無有死于道路者以為
皆轉徙于四鄰則又非理矣既而聞諸邑人曰噫嘻此
張翁之徳也翁司諫張君之父司諫君嘗令蕭山有恵
政蕭山之民歌之天子嘉其最以為司諫未數月以直
諫罷歸君之歸也翁迎謂之曰死諫爾職也然吾夫婦
老矣天子以餘生畀汝此洪恩也他日則又曰吾嘗一
入蕭山知汝有徳於蕭山之民夫士茍可以澤物不必
有禄位雖不能生死者然猶可以使其有歸而不憾汝
其推蕭山之餘以恵吾邑之人終以母怠乃出一圖授
司諌君以墨規其上幾數千曰自今死無歸者必於我
乎棺每棺一人則於規中識月日焉期滿數乃更為圖
有不及棺者傭貧人完而瘞之而優計其工於是貧人
日覘伺其邑中之死而未蔵者持鍤走翁所無逺近必
如翁指乆之環數百里間雖甚凶歲而水無流莩野無
遺骼則翁之為之也於乎翁可不謂古之仁人哉余一
日過司諫君問之前後所收已數千百人矣夫奪人於
魚鳶狐犬之腹而壤庇之使游魂殘魄各得其所安其
徳厚不啻能生死者而世顧莫之能行豈非以枯骨為
無知雖有禄位為民父母者猶或難之與余於是數嘆
慕翁以翁為仁人也司諌君又每為余言翁少貧困學
稍後時然有竒志鋭然欲以功名自見日夜誦讀至醫
卜星厯堪輿佛老家言罔不涉獵性勤慤鄉人往往樂
得翁為弟子師翁亦樂以其所嘗學與其所以教子弟
者以教鄉人子弟故彬彬多成材平生外和内剛審於
義利輕重之辨遇人無貧富貴賤皆能不失其意聚外
氏之孤而衣食之有稱貸不能償者召而與之劵其喜
施而恤窮盖亦素所志也司諌君之為蕭山也翁奉詔
如其官封然終抑抑自將出不輿馬晩得痔病起居為
艱司諫君嘗躬抱持之後又病欬逆每發必以十日晝
夜有聲其少間也亦必十日乃復發如是者三年竟以
乙巳閏二月癸未卒年七十三卒之前數日有喜祥既
含歛四體猶柔軟識者以為翁好徳之報云翁諱獻可
字廷諫别號東涯配孺人周氏與翁同封子男一即司
諫君選娶顧氏繼華氏鄷氏女二適朱仲武恵繡孫男
一應科娶尤氏女七許嫁庠生宋儒殤其次許鄭邦係
華孟珍黄學憲吴申鍚又其次許喻永齡亦殤又其次
許余季弟信道司諫君與余父同登己丑榜進士雅相
契重故翁之𦵏司諫君欲得余文表諸墓隧余方以病
謝文翰然義不可辭為書其常所敬慕於翁與所聞於
司諫君者而歸之若其世系姻族與夫生卒歲月之詳
則别有誌者不書
　狀
　　唐氏行狀
孺人姓唐氏常之武進人户科給事中曽可先生諱貴
之孫永州府太守有懐翁之第三女也母贈宜人宜興
任氏有懐翁與吾父同上春官一見相得甚有婚姻之
約故孺人歸于我翁吾常禮法名家任宜人尤善綱紀
内政愛而能教諸子女皆敏恵夙成孺人年五六歲時
已解為纂繡紃組諸女工其兄應徳君既就學則又效
其佔畢習字書應徳君喜其聰警每曰惜女不為丈夫
子當遂亢吾宗比長益知書識古今又雅性孝謹動必
咨於姆訓自吾父母及妯娌姻族内外皆安之始入門
猶及事吾祖贈户部主事約齋府君吾祖喜曰得婦若此
足慰吾老眼矣予未有子孺人方盛年然數以為憂一
日自歸寧從一女子俱還顧謂予曰君大宗之後也不
可以不亟圖此於卜相皆宜子吾故為君聘之既乃時
時為理笄櫛膏沐飾容止唯恐其不得予意也歲庚
子予兩弟相繼喪婦孺人適從予京師泣且請曰日所
以來以叔姒實朝夕吾舅姑側耳今安能乆留此乎予
遂以是歲陳情歸省又明年兩弟各繼有室孺人以復
從予如京師將行吾父母撫予曰吾二人齒髮若此此
别也無逺三載孺人聞之大感動至京迺數以歸期訊
予予遲之孺人輒請前發曰以堅君志竟以甲辰三月
歸歸時舟中人病寒熱者相繼孺人憂且悴故抵家未
匝月而病病幾再旬而卒不起於乎哀哉孺人之既歸
也吾父以舊所居囂隘欲處之别宅孺人辭不可曰凡
所為歸者以奉吾大人耳即少逺左右其何以共婦事
且非吾夫子意也孺人事予十七年從宦者十年然服
御一不改其素以予禄入之薄非歳時賓燕食不設重
肉或予偶飯於他所孺人輒為蔬具問之第曰吾適不
喜肉耳至予所飲食滋味必手調或一飯數起聞病既
憒索杯羮嘗之以為㫖目女奴使進予所盖猶其平日
事也於乎哀哉嘗言人生衣食各有定禄溢其分則易
竭吾欲使常有餘故不敢取費耳於乎迺又終不禄也
豈予徳薄而厚饗天故以為孺人嗇耶予素簡黙室中
無外言然物情臧否或人事隱顯得失親賓往來禮文
疏數之節取予進退之宜時以一二觀孺人孺人言之
未嘗不中肯綮也平居不為褻語惰容雖遇僮使亦無
妄喜怒予有㣲過則孺人終日不自得或一事稍善未
嘗不從㬰其間盖孺人於予有友道焉終孺人之生蚤
作夜思綜理纖宻予不復問門以内事然孺人必以請
於予示有從也於乎孰謂天竟奪吾良友耶孺人生於
正徳壬申五月朔以嘉靖甲辰五月二十一日卒年纔
三十有三耳子男一化𢎞聘太學生安子介女女二俱
幼其一人母陸氏孺人故所聘也於乎予為薄禄所縻
不克偕孺人以歸使攜諸兒逺涉數千里之險迺孺人
之殁又不克一言與訣訃聞留滯數月始得歸則塵滿
繐帷凉溫變節矣撫棺長慟竟何及哉竟何及哉獨計
乞銘於聞人以為不朽之圖庶可少慰幽泉未瞑之目
敢先窀穸之期而以請于下執事惟執事其憐而許之
　
　
　
　
　
　
　
　具茨文集巻七
欽定四庫全書
　具茨文集巻八
　　　　　　　　　　　　明　王立道　撰
　　充國不欲歸功二將
天下之事有必然有當然必然者理也當然者情也情
可以徇理而理不可以徇情是故君子可貴可賤可生
可死而其言終不可奪者要諸理而已理固有必出於
此必不可出於彼者出於此則濟雖不幸而敗無恤也
出於彼則弗濟雖幸而不敗無取也况其已然之效出
於此而濟者已具可見顧乃避一時之嫌推以自逺而
姑反常以徼名徇情以貶理豈惟誣人抑亦自誣而已
吾於漢之充國有取焉方其誅先零下䍐开釋兵振旅
䇿馬而入京師其功名固已籍籍滿朝廷矣於是而修
退讓之節為古人之事豈非士之所貴而俗之所謂長
者然歟故當時之愛充國者欲其稱武賢譽延夀一歸
之功而已弗居焉是亦一説也傳曰世之治也君子讓
能而讓其下小人農力以事其上是以讒慝黜逺由不
爭也嘗觀晉之三卿歸自克楚而其遜功之言若出一
口不曰君所教也士用命也則曰庚所命耳燮之制耳
君子是以多欒郤范文子之不伐也艾㑹渾濬之爭古
今以為大恥故曰功盖天下守之以讓勞而不伐有功
而不徳豈非處功名者之一大律度哉然吾聞之君子
不以變易常不以身先國不以近忘逺不以小遺大浩
星賜之言謂之愛充國則可爾謂之知充國則未也何
則當時西羌之叛其於中國不啻若疥癬而生事喜功
者輒欲一舉而劓殄滅之噫亦甚快矣豈知用師之道
固以還定安集為期殺人以逞以徼幸於一時之功固
仁人之所隱耳而謂我充國為之乎屯田之疏凡四三
上而異議者始一息喙而終不能止破羌彊弩之師充
國之功其不撓於二子者幾希矣正使不幸而師老於
田虜稽於誅妨我農功索我士氣坐食罷敝而一無成
功焉㣲破羌彊弩之師誠㒺攸濟然而釋懐柔務戰攻
委良圖從少筭是直可以僥倖而不可以萬全吾雖無
功猶欲為天子一明言之使後舉者無以辛許藉口雖
天子不察而以忌功疑我亦甘心爾今也先零破散而
䍐开之屬竟不煩兵而下則天子亦既信老臣之言為
不誣而知兵事之不可不圖其萬全矣而乃避矜功之
小嫌忘經國之逺畧舎必然之常理沽讓善之虚名其
所以謀其身者亦得矣而何以為漢家乆逺計哉昔者
嘗讀秦史記至殽之師穆公利鄭管鑰介三帥而潛趨
焉時惟蹇叔入則諫諸朝出則哭而送之野曰吾見師
之出而不見其入也既而晉以先軫之力卒阨而殲諸
殽墓木未拱而蹇叔之言信矣秦誓之作大都以違良
士任勇夫信諞言為深悔然則為蹇叔計者亦將終以
孟明之舉為得䇿哉理固有所不可易功固有所不必
讓老成謀國其胸中各有定見蹇叔以不用敗充國以
用而成其可不可要皆有必然者而何暇徇人之情以
求名耶甚矣浩星賜之非知充國也為人臣殺其身有
益於君則為之已欲以讓為名而使吾國家䝉無窮之
禍此固不俟智者而後能計其失得矣漢宣之立去武
帝猶未甚逺呻吟之聲創痍罷病之卒其絶於耳目未
乆也藉使衛霍公孫之屬得一充國焉豈不可以少抑
武帝之鋭而動其天而何忍以數百萬之師為胡鬼哉
而輪臺之詔又何至末年而始下哉故吾謂充國之為
漢將有數善焉以恩信招羌人而不果於殺仁也休兵
屯田不血刃而䍐开服焉畧也料羌虜之必破智也慮
及國家而不為身謀忠也漢一代老成之將誠未有出
充國之右者易曰師貞丈人吉充國以之
　　真為伏節死義之舉
君子之消亂也於其治不於其亂而其知人也於其始
不於其終誠以禍機之伏每無常形而忠義之在人心
則固未嘗不素定也明主知其然故常用其素定之忠
義而制其未然之亂焉此其保邦之畧存乎用俊之明
要不待亂生而後為之防忠義已成而始識其人之有
益於人國也故曰始之不圖終悔無及唐之𤣥宗良可
歎已昔者常怪唐虞之盛外而百辟内而卿士莫不濟
濟焉師師焉相安於無事而無一節義之士挺然於其
間豈其人之不後世若哉盖至於夏商之季而後龍逢
比干夷齊之徒出焉言激而危志貞而固其所以自靖
自獻以無負乎當時無愧於天下後世者初不敢一毫
自愛其身君子於是而傷世道之不幸矣夫忠義之來
根於天體於人成於性不以生死存亡不以古今有無
用之於治世則為嘉謀嘉猷正道直行其身與忠義而
俱存焉者唐虞之臣是也用之於亂世則為危言危行
精忠勁節其身以忠義而自殉者夏商以後諸臣是也
然而君子不以是為死忠義者之不幸而深以為當時
國家惜者何歟宋之范景仁有言古之君子消亂於未
萌無智名無勇功吾獨不得為此使天下受其害而吾
享其名吾何心哉吾是以知忠義之不幸在國家而不
在臣子也然世之人主其慮淺而術疎方其承平閒暇
之時莫不侈心縱欲以從事於聲色狗馬之間晏然自
以為天下莫敢謀也一時載髙位食厚祿者非其私昵
近倖則其外親小童而凡才猷之士不二心之臣一不
見録有或昌言而顯爭之則輒斥去不用及其危機潛
伏禍亂既成而彼偏方下邑平日未嘗一識天子之面
而受其榮施者乃始任其難而委身焉此正韓非之所
謂所養非所用而所用非所養者而何以為天下國家
哉夫制之於未然者其勢順而易救之於已敗者其勢
逆而難順而易故忠義無迹而隱然為國家之益焉逆
而難則忠義之在臣子者非不足以自韙其身而國家
之受弊深矣昔人嘗曰蹇叔宫之奇不用燭之武張孟
談受大賞唐之𤣥宗良可歎哉天寳之際溺於晏安祿
山首亂而河北無一義士賴有巡逺杲卿天與忠義孤
城守死盖凜然為國之重然考其名位爵祿則不過一
守一令之㣲而已夫以使之之病也任之之重也而魯
之負杖者猶不難其死焉數子名位雖下要亦朝廷一
命官食君禄而死其難盖無足怪者吾獨惜明皇委用
之不早也當時祿山之必反張曲江嘗爭之矣帝固不
以為然也九齡之忠義即巡逺杲卿之儔耳使其不先
祿山之亂而死安知死祿山者不又有一九齡哉曲江
之祭即其所以歎息於真卿者也噫亦晩矣此先儒所
以推明皇之亂不在於祿山之反之日而在於罷九齡
相林甫之年也使九齡而常在朝則安知巡逺杲卿之
流不由之而彚征而開元之治其復還矣雖然明皇嘗
任姚宋矣嘗任韓休張九齡矣其所以用君子而不克
終任小人而致大亂者良以居位日乆有所蔽惑而然
耳故曰為國有九經以尊賢為重尊賢有四事以去讒
逺色為先㫖哉言矣
　　萬世相天下之法
古今之論相道者其説不一以道徳言者曰唯大人為
能格君心之非一正君而國定此孟軻氏之説而傅説
諸人實為之以節行言者曰立天下之大節而後能辦
天下之大事此蘇氏之説而伊尹實為之以才能言者
曰宰相能否視天下安危此董晉氏之説而房杜之屬
實為之以大體言者曰不衒能矜名親小勞侵衆官而
獨論討其大經焉此栁氏之説而曹參丙吉之徒實為
之夫輔之以道徳貞之以節行宏之以大體而經緯之
以才若是則於相天下之法亦幾矣而論者猶有取於
孔明之四言以為是萬世相天下之法何哉吾知之矣
荀子曰臣之於君也無適而非命也無所逃於天地之
間也世之人臣類多懐是心焉以事其君故其所以奔
走而服勤者要不過相持以分相縻以祿利而非有所
謂繾綣不容己之情焉於是乎有曲學阿世躐取髙位
而假經術以文其姦者矣於是乎有優游充位伴食自
容而借鎮俗以飾其愚者矣於是乎有重厚可任不學
無術而藉粗才以成其功者矣於是乎有剛愎自用妬
賢嫉能而䝉主心以行其私者矣如是而猶欲以所謂
四言者望之不亦類於持方柄欲内圓鑿也哉吾是以
尤夫相道之不立未必皆夫人之過而君子者不能昭
之訓而啟其𠂻也夫四言者何也曰開誠心布公道集
衆思廣忠益也是道也夫人不能知而孔明知之噫是
可以昭萬世之訓而為之法矣今夫所謂相者其上為
天子之所仰成其下為百官之所承式其内為萬民之
所倚以為安危而其外為四夷八方之所觀望以為順
逆去就此其為責亦甚重且大矣傳曰天生民而立之
君使司牧之有君而為之貳使師保之大臣所以貳也
而可以姦私且愚者為之哉有志於相天下者夫亦即
孔明而法之耳盖其於昭烈枉駕之初即慨然以馳驅
自許厯二十一年而無變度易慮焉曰臣竭其股肱之
力不濟則以死繼之其忠精至今可想也是故取益州
而天下不以為貪兄弟各一主而百姓不以為貳昭烈
臨崩有君可自取之言而亮亦不以為嫌何哉惟其誠
耳左右昭烈父子立國巴蜀中外之事罔不經理綜畫
而於身及家曽不一措念是故容法正用士元而人不
以為比廢李嚴廖立殺馬謖而人不以為專何哉惟其
公耳至其自表於後主每以攸之禕允等為言而作教
與下拳拳於徐元直董幼宰之勤渠曰違覆而得中是
棄敝蹻而獲珠玉也於主簿楊顒之諫生既謝之死又
哭之其為心何如哉所謂集衆思廣忠益者孔明又自
得之矣相天下者不於孔明而誰法哉雖然盡大臣之
道宜建大臣之業而孔明猶不能佐昭烈而王何歟此
世之以成敗論人物者所由滋惑也要之孔明之可法
者相道也而其不能成業者時與勢實為之也君子亦
惟其道而已而奚以時勢為哉孟子謂滕君曰有王者
起必來取法是為王者師也是知滕不能王而王者之
法固存於滕孔明不能佐其君以王而王佐之法固存
於孔明矣君子其無以成敗論人物哉
　　管仲致慟於鮑叔
君子以其所可必者責之已而不以其所不可必者責
之人故屈伸得失一無能動其情焉夫人之難知尚矣
人之於我則亦我之於人也我之於人不可必知而欲
責人之必我知焉亦常常之見爾夫子曰不患莫已知
求為可知也盖所以求為可知者乃吾之所能自必吾
且責已之不暇而暇計夫人之知我與否也與哉然責
已之士世不一二而知己之説古今以為口實者何歟
噫亦有自矣夫一介之士生於窮巷長於白屋其始莫
不頓蹙齟齬困鬱離騷有不能自免於寒飢者一朝遇
相知有氣力得位者推挽而遂釋羈絏弛負擔致身卿
相彼其視窮阨時不啻若異世事自非大有見者亦安
能不為之動心哉夫遇以國士此豫讓之所以死智伯
也早不能用急而求之此燭之武所以有辭於其君也
士固薄於不知己而厚於知己者故曰士為知已死女
為説己容何獨一管仲鮑叔哉雖然古之人無有也其
原起於春秋戰國之士奔走形勢其足跡交於公卿貴
人之門冀一托身而自售焉得之則揚揚然喜一不遇
則薾然悴悒然恨望爾吾聞辯士之善喻者曰驥之齒
至矣服鹽車上太行蹄伸膝折尾湛胕潰遷延負棘而
不能上伯樂一見而覆以紵衣乃始俯而噴仰而鳴聲
達於天若出金石盖其心誠以伯樂望之人而不量其
身之非驥也故郢人死則匠石輟斤而不斵伯牙之琴
絶絃破軫而不更鼓者以世之不復有子期爾於乎此
士之所以貴知己也而豈知聖賢之所以自處固不若
是耶昔者舜固一厯山之野人也堯舉之而位以司徒
授以百揆既乃老而禪之天下焉自後世之士得之宜
何如其為感而舜曽不以是動其情者彼誠有大見耳
仲尼之在春秋周流於齊魯宋衛楚蔡之間車轍幾半
天下而曽不一大遇當時之知孔子者魯有孟僖衛有
伯玉孔子亦聽之而已夫天生聖賢責任有在而豈區
區由一人之私哉吾是以知舜孔之非悖施也故曰養
其才天下無窮士成其徳古今無棄賢正使一人不知
而天下自有知之者天下不知而後世亦自有知之者
通塞時也屈伸勢也遇不遇命也而何能舎其所以自
信而求人之信汲汲焉為欣戚累耶管鮑之事世多道
之觀仲所自謂見知於鮑叔者曰貪而知其貧也怯於
戰而知其為親也三仕見逐而知其不遭時也遺子糾
不能死而知其不修小節也甚矣叔之知夷吾也當時
射鉤之恨桓有殺仲之心矣鮑叔厯道其五事之賢詐
而請諸魯於是解束縛就釁沐未幾而命為卿尊為仲
父舉齊國惟仲之聽焉凡其所以顯庸而尊遂者秋毫
皆鮑叔力也仲其敢㤀諸乎吾則以為不然古之聖賢
其心事可以表天日其素行可以質鬼神明白而無疑
正大而足以取信於天下萬世故用之臨財而㢘用之
戰陣而勇用之事君而合用之死生而審其所為其所
不為要可使天下共知之耳而何藉於一鮑叔哉不然
則鮑叔能知其為貧與親諸不得已之故而其貪其怯
其忘君事讐至今猶昭昭在人耳目固不以一鮑叔之
知而盡信之也吾是以知聖賢之所以責於已者重而
望於人者輕耳世之人類以為名必有所托而後起功
必得所主而後成蒼蠅之飛逺不尋丈止驥尾則一日
而千里焉其所附然也故馬遷謂砥行立名者非附青
雲之士不能施於後世噫亦淺之為丈夫也吾知吾之
所以自立而已而又如人何哉雖然夫子固曰不患人
之不已知患不知人也管仲慟鮑叔魏之游雅以嘗失
知髙允而自訟云爾盖當時崔浩嘗謂允之豐才博學
一代所推所乏者矯矯風節而雅之心亦以為然然方
浩之得罪戰慄不能一言而髙允獨敷析其是非卒有
以悟主心而活數百人之族以是而知其矯矯也揖宗
愛於王公趨拜之中盖挺然不為威屈以是而知其風
節也况於忠不欺君貞不狥太子義不負翟黑忘崔浩
又有知之而不盡者乎此雅之所以悔恨於知人之未
明也故嘗謂知已之許在鮑叔而不在管仲不知人之
咎游雅可以自責而髙允不可以責人謹論
　　垂世立教之大典
論曰讀大學書而後知聖賢憂天下之深也惟四代之
學考諸經可見已其所以引之表儀陳之常道約之以
法制使無失其固有者盖已莫不煥然其大明卓然其
有定士之生於斯時者童而習焉終身而勉强焉不見
異物而遷焉而何俟乎詔之以言也聖王不作而學校
廢前日之所以維持紀綱乎天下者至是而蕩然無復
存者矣嗚呼君子以是而悼周之衰也夫大道湮則邪
説起正教弛則異學行而人心之壊斯極矣斯時也位
不在夫子而道在焉則夫進而淑之人退而明之書吾
夫子固無以自逭其任於天下后世矣韓子曰上而為
君故其事行下而為臣故其説長噫説非夫子之得已
也憂夫教之不立而天下後世將無有不得其門而入
者乎將無有荒唐其詞以溺人而使之不自覺者乎將
無有艱難險危其説以阻人之進者乎將無有為之不
以其漸造之不自其端而終身擾擾焉以求之者乎而
夫子之憂滋甚矣嗚呼此固大學之書之所以作也此
固朱子所謂垂世立教之大典也自今觀之先之以明
徳則為格物為致知為誠意正心而修身推之以新民
則為齊家為治國平天下述之而為經釋之而為傳而
孔曽相與講明之功於是為大矣夷考學記諸篇大抵
述其所以教之之規與夫學之之益而入徳之方立教
之法則舎大學一篇無所於考夫提其綱領而先焉所
以為之使其易知也舉其條目而詳焉所以導之使其
易從也其進之有序則其施之也不悖矣其為之有本
則其求之也不拂矣是故以之為已則順而祥以之為
人則愛而公以之為天下國家則無所處而不當古昔
聖王之教雖不必其常存於天下而有志者因是考焉
亦庶幾其無遺法矣乎吾夫子憂天下之心盖至是而
可以少自慰也人之言曰太上立徳其次立功其次立
言若夫子者其果止於立言非耶憂以起思思以立意
意以立言言以立典典以立教教得而天下後世無有
不得其所者矣嗚呼萬世之下其將仰而慕曰吾夫子
之徳也鼓舞其澤而思曰吾夫子之功也謂果止於立
言否耶抑嘗謂中庸之所謂修道所以原立教之本也
論語之所謂富而教之所以定立教之時也孟子之所
謂庠序學校所以設立教之地也得其本得其時得其
地而後舉其法則立教之方盡矣大學所以挈其綱領
論孟所以盡其精㣲中庸所以極其歸趣先之大學參
之論孟而復會其極於中庸則入教之等盡矣愚敢以
立教之方為上之人告以入教之等為學者告
　　亷逺堂髙
人臣而欲導君以尊禮其臣者必先有以伸其尊於君
而後其説可行矣何則人之情莫不好自尊大而况於
履天子之位居天下之上其自視為何如也其心以為
朝廷之上所奔走而趨事者皆利賴乎我者也抑而下
之卑而使之彼亦未必不於我乎甘心焉臣之分愈卑
則君之尊益甚而吾晏然而位於上信乎天下之一人
矣於此而欲導之使尊其臣彼固不能不疑於彼屈而
此伸而吾之所以欲尊其臣顧類於欲卑其君者矣夫
必先伸其尊於君而後入之説焉則其君樂於自尊而
吾之説或始可以動其聽賈生太息於文帝之朝而曰
亷逺地則堂髙嗚呼其亦可謂善喻矣其亦可謂善導
君矣何者君之於臣非徒以分相使而已也亦以勢相
維持云耳記曰刑不上大夫又曰大臣不可不敬也是
民之表也古之人君所以必隆其禮於臣豈過卑以下
其臣哉天下之所仰視逺方之所觀望蠻夷之所四面
而内向者君之下臣而已矣元首股肱言乎其相須也
手足腹心言乎其一體也故臣之勢既卑則主之勢亦
降勢降則威奪威奪則命犯命犯則政弛于是而有悖
逆無上之人焉于是而有僭亂不軌之事焉皆自夫卑
臣始也故人主之欲卑其臣而求自尊者亦弗思之甚
矣夷其陛而求其堂之崇世果有是禮哉楊子曰周之
士也貴秦之士也賤卑臣之説自秦人之作俑也秦行
之叔孫通陋儒襲之當時髙祖方自喜其為天子之貴
而豈知騎項之態益足為天下笑哉故臣卑而君亦卑
矣文帝之時沿漢初而不變者也朝廷之上固有朝縉
紳暮縲絏身未違君側已捽而之圜土者區區獄吏豈
固貴於諸侯哉而所以使之俯首下氣於牘皆之視者
亦辱之深矣嗚呼此誼之所以忿懣而太息也然方當
尊君卑臣之時而首倡為尊臣之説焉此其君得無駭
而不信耶故啟之以昌言之拜則疑扵迂告之以畏相
之事則疑於妄語之以伯父叔父之呼則疑於僭誼之
為説亦難矣夫織薄之徒吹簫之夫固亦未足多重然
既舉而加諸上位則固民望之攸歸也聖人之制禮也
豈為一人惜哉㢘逺堂髙之説吾故以誼為善喻也吾
故以為善導其君也名尊其臣而實所以自尊雖㣲文
帝亦審有必從者矣雖然吾猶惜誼之生之晩也觀漢
之俗大抵多蹈秦故而誼亦數推其首禍於秦如教太
子如律令刑罰如徳色誶語之薄俗不一而足使誼之
説聞於始皇之時則庶乎可以深絶其源而不至於甚
敝及文帝之時而後捄之故所喻者一文帝而已未幾
而釋之以名臣死淮南鼂錯以近臣斬東市亞父又以
取筯之戅見殺矣彼景帝者豈亦習見夫秦俗之常而
不能近守文帝之家法故耶嗚呼吾是以深惜誼之不
生於秦也吾是以深惜誼之説不聞於秦也謹論
　　三代遺直
士之所以上附於古人者必其能立天下之大節端天
下之大本以享天下之全名而一行之稱弗與焉大節
者何君臣之義是也大本者何君心是也全名者何徳
業聞望昭於一時表於後世天下之人仰而慕之而不
可以一二名焉者也有大節然後可以服天下端大本
然後可以化天下而天下之全名於我乎享焉斯則可
進於古君子矣然則非後世之臣三代之臣也嗚呼是
弗之盡而徒以一直名焉此吾之所以不滿於魏文貞
也是所謂一行之稱予之而不盡予者也昔子産之卒
也孔子以為古之遺直而後世之論孔明者亦以三代
遺才稱之徵之為遺直也亦若是而已而君子何過之
深也噫君子之論人非好論人也論諸古者所以訓諸
今也吾恐世之徇於直而忘其大節之當立也而忘其
大本之當正也而何能為一徵惜耶嘗觀徵之於太宗
也糾過繩違諫無虚日賀有唐者衆矣賜之金帛以旌
其忠列之屏幛以紀其言方諸鑑擬諸韋弦以須其益
不惟徵以直自許而太宗固亦以直許徵當時之臣固
有事太宗三十年而無言及獻替者徵其不為唐室之
翹楚耶謂之曰三代遺直夫奚議然吾聞之人臣事君
有死無二二乃辟也徵也名在建成有年數矣古之人
有言曰竭股肱之力加之以忠貞不濟則以死繼之如
是而後無媿於天下之大節也𤣥武之變豈徵也茍生
之時乎存而臣之沒而背去之顧僕僕焉為讐人役徵
其有靦面目矣田舎翁之殺碑之仆徵固以是取輕於
太宗也故伊川謂寧無魏公之忠亮而不可無君臣之
大義盖有以識此矣大節之弗植奚直之云乎至於貞
觀之治僅止於米斗三錢外户不閉而不能列於三代
之隆甚則内亂之辱外夷之侮更不免後人嗤笑徵固
與有責矣君心之弗正而徒區區於行政用人之間抑
末也孟子曰惟大人能格君心之非徵其嘗講之乎心
之未格是大本之弗端也又何以其直乎哉不然則人
將曰是三代之臣也是伊傅之亞匹而周召畢榮之儔
也而何止以一直名耶徵之徒以一直名是吾所謂一
行之稱予之而不盡予者也嗚呼繩之以三代徵固未
得為純臣自後世求之要亦未可以厚責也直道如徵
善論天下事如徵侃侃焉為後世之所尊信如徵漢唐
而下誠亦未暇多見觀人者固當于是乎取節矣故曰
論徵之大而責其全徵固僅得為遺直責徵之全而忘
其直則愚亦不免有遺論
　　願為良臣
古人有愛君之心者知欲與其君相安於無事而不欲
自為功以干天下之譽也夫臣之事君其事不一而其
心亦不一也彼君安共其榮而國危不與其憂如鄙夫
憸人者固未足多誚而乃有幸天下之有事以自名其
忠於後世者獨何心哉古人愛君之心於是乎可識矣
魏文貞之對太宗也曰願使臣為良臣無為忠臣嗚呼
是豈薄龍逢羞比干而竊自附於皋陶稷契之列以夸
毗於君也哉觀徵之言者盖不當泥其截然分别之過
於忠良之間而藹然忠愛之㫖固當識之於言意之表
矣君子之事君也治而相安焉亂而致身焉惟其時而
已武子不求生事於有道之朝而於衛成之季獨周旋
焉則今日之良臣亦他日之忠臣耳而臣之所以自居
者則固不得不去彼而取此徵之言其有見哉去國以
逺害誠潔矣弗愛吾君故不忍委身以致命誠難矣無
益吾國故不為擇而取之君子於是乎有在徵其不為
良臣而將誰為耶上下相安不動聲色使天下隂受其
賜而吾無所與其功焉徵之願於是乎畢矣折檻牽裾
皆出下䇿而况於剖心之事耶名在我而禍在君徵也
其忍言之臣之於君非以其强言敢諫為難而歆之以
堯舜使其有好之不已而能常保夫治者斯為可貴也
故有稷契皋陶之臣而自無龍逢比干之事使其先有
意於地下之從遊而自諉於言合稷契謀合皋陶之未
能焉則事變之末吾恐其不免於亡羊補牢之悔而吾
身與國其偕亡矣徵之言其有見哉其誠有愛君之心
哉太宗初政亦稍可觀而末年志怠弗克有終若徵者
糾過繩違諫爭已任輔政得人賀有唐者衆矣韋弦之
比屏幛之列庶哉乎言聴諫行者而仁義之説卒致天
下於治安者徵尤大有力焉嗚呼徵其可謂不負其志
者哉當時如劉洎以堅貞名禇亮以鯁亮著而馬周之
論列又表表于時皆不可謂其無意於太宗者而忠良
之説均未有及焉則徵又獨有得矣雖然徵有稷契皋
陶之心矣而未聞道也格心之學徵其嘗講之耶故當
時之治雖小康而内亂之辱外夷之侮終不免為後人
嗤笑則徵亦與有責矣况夫翦鬚之意雖美而田舎翁
之殺終蓄諸心故鑑亡而碑亦旋仆矣其身之不保而
何以能善君之後耶是故欲為稷契皋陶之臣者尤不
可不知稷契皋陶之道
　　行冲諸備藥物之末
論曰求士者以相成為賢知道者以相濟為務故下之
於上也不徇其所長而輔其所短而大人君子之有志
於天下者亦每每求其所不足而不安於其所有餘者
彼誠知自律也故曰言不期逆順期於利行味不期甘
苦期於衛生不然則彼以便柔為佳士此以容容為得
計而相濟相成之道亡矣而何以其士為哉夫論行而
結交者蚤知之士也虛已以成業者忠正之輔也然世
之大臣其佞媚從㬰之士常有餘而蹇諤之士常不足
成侯之美其不如城北徐公固也而一時客其門下者
莫不以為過之何哉蔽於求耳元行冲之於仁傑乃獨
有不然者其言於梁公曰明公之門珍味多矣元冲請
備藥物之末此豈非能以相濟為務輔其所短而不徇
其所長者乎夫以大臣如仁傑宜若可以勿藥矣而行
冲之所以惓惓者殆未可遂謂之過慮也美疢不如惡
石此臧大夫之所以致慟於孟孫茍惟其愛已之是狥
而不知其害焉則紇之涕為無從已行冲其能無意乎
今夫上之人所貴於士者非徒欲其游楊令名譽道功
徳習為依阿軟美之詞俯仰竦脇諧婉之態茍以取悦
目前而鼓脣吻㺯筆墨飾容觀逐班行伈伈睍睍進云
則進退云則退者又豈知道之士之所甘心於其上哉
然而為羊皮者比肩為狐腋者不一二下日以諂上日
以驕而天下之事日以益壊其平日之所以自尊而快
意者適所以養成今日之病而已盖嘗見有富厚之家
盛奉養竭滋味煎熬燔炙惟嗛口是務非芻豢莫陳非
遐方異物莫御此其視參苓芷术真若弁髦土梗無所
用之一旦氣失其平而疾攻其内則其平日方丈之珍
九鼎之實一不足濟而牛溲馬勃顧有貴於熊蹯豹胎
者矣何者物各有適用各有宜平則養疾則攻此固理
身之常道而君子之所以砥行立功者亦若是而已昔
嘗有桓侯者方其疾之在腠理腸胃而不治以為醫之
好利而誣之耳及其疾深而覺痛則越人之逸去乆矣
而尚可救藥乎哉吾以是知行冲之不能無意於仁傑
也當是之時女主恣睢於上酷吏羅織於下虐熖熏灼
以鉗鈇刀鋸待天下之士士之以無辜逮戮者不可選
數英才碩望陷疑似而赤其族者相屬也仁傑以區區
唐室舊臣處於其間亦危矣夫自其孝之行於事親也
㢘之著於律身也義之激於代僚友而任患也仁之昭
於雪無罪也直之切切於無濫刑無崇飾異端之諫也
明之見於舉親也而精忠大節尤有不可以一二言者
此非必行冲之心知其無所事藥雖仁傑亦自知之矣
獨計以為知者不觀能以速禍忠臣不危身以圖功唐
嗣之弗殄繄仁傑是賴茍為不能深自韜晦宻其機緩
其為而以虚名結主疑以危言賈戮則功不建社稷家
先無炊火此固行冲之所深憂也歟此固行冲之所欲
隂藥而預防之者歟卒之母子天性之言復而不厭直
而不訐曲而不諂柔而不懾而唐之正朔遂復其魄雖
其授龍洗光功固有在吾謂行冲亦與有力焉耳矣雖
然行冲者藥也儲之者仁傑也藥籠中物仁傑之所儲
富矣其所以自醫者有餘矣故一旦出之以醫國而武
氏之墨守發焉廬陵之廢疾起焉李氏社稷之膏肓鍼
焉一脉既活大命斯還然後知柬之彦範輩真强劑而
仁傑之所儲為有賴也故愚嘗為之説曰行冲之藥不
驗於攻仁傑之時而驗於復唐祚之日仁傑之藥不驗
於復唐祚之日而驗於授五龍之時謹論
　　擬宋范祖禹進三經要語表
伏以學典始終事莫先於稽古道存精一義尤切於纂
言爰資時習之勤庶廣日新之益動闗君徳喜洽臣隣
臣祖禹誠惶誠恐稽首頓首上言竊惟紀言專乎右史
六經莫古於尚書立教昉於素王四子獨尊夫論語暨
孝經垂訓於千古由曽參請益於一時誦其言莫非洋
洋之聖謨資其理足成蕩蕩之王道卓兹經世之典允
惟載道之文自堯舜以來其法攸具由周公而下其説
斯長顧王政布在於方䇿之間而聖學不專於章句之
末欲圖可乆而可大莫若易知而易從兹盖伏遇皇帝
陛下聖神立極睿智先天必世乆王者之仁因心廣天
子之孝庻矣富矣教矣化既無為知之好之樂之學尤
有獲兹當聴講之暇聿求守約之方謂三經之淵㣲開
巻有益而百篇之繁悉更僕未終誕命愚臣纂成要語
視為樸學奚取漢武之表章托之空言徒陋唐𤣥之序
製及我朝之命講乃更進夫三書至先臣之奮庸亦兩
由於半部時將有待道不虛行臣祖禹學本面牆官叨
從輦啟乃心以沃朕職未盡於交修資於父以事君忠
敢忘於將順肆厪搜輯冀罄愚𠂻或取二三冊於一篇
之中或得一兩句於數章之内先王之法言徳行紀錄
罔遺聖人之綏來動和規橅具在用塵睿覽仰贊皇猷
伏願學每知新人惟求舊恭已同乎帝舜之治率祖體
夫殷王之心作之君作之師兆民賴一人之慶長守貴
長守富萬年嚮五福之全臣無任瞻天仰聖激切屏營
之至謹以三經要語若干巻隨表上進以聞
　　擬進燕享九奏樂章表(洪武四年/)
洪武四年某月某日吏部尚書臣詹同禮部尚書臣陶
凱謹以所撰燕享九奏樂章進呈者伏以禮洽泰交見
君臣之相悦樂由豫奮與天地而同和式昭至徳之光
用助大享之養九成備奏百辟咸歡臣等誠惶誠恐稽
首頓首上言竊惟卑髙陳貴賤之位燕享通上下之情
自六典備於周官而賓禮掌於宗伯折俎體薦爰存名
義之殊鹿鳴魚麗備見瑟笙之協恩優湛露澤沛需雲
慨宵雅之詩既亡而綿蕞之儀徒在漢因秦舊唐襲隋
乖擊柱競功臣驕未戢佩刀侈賜君好罔終雖宋宴之
歳行第詩章之日褻詎非一人建中和之極孰能百年
肇禮樂之興兹盖伏遇皇帝陛下聰明齊聖濬哲溫恭
一怒止戈還綱常於萬古兩階舞羽敷文徳於九陔顧
功允宜於象成而樂猶沿於勝國淫哇亂先王之雅夷
韎雜中國之音將因律以和聲遂命官而正樂徳已同
乎覆載節必貫乎始終爰分九奏之章庶極一成之妙
渙頒嚴命俯及愚儒臣等陋擬魯生聰非師曠繆綴和
平之響猥多蕪謭之詞一奏而為本太初之章再奏而
為仰大明之曲民初生也品物亨也御六龍也固皆淡
而不傷曰泰階平曰君徳成曰聖道成亦皆樂而不厭
肆惟畢奏在樂清寧泱泱大風未敢動季札之嘆洋洋
盈耳庶幾如師摰之初體裁僅别於下俚善美未彰於
上徳被之律吕聊宣鎬飲之歡間以笙鏞庶續徵招之
作伏願聴音而思臣徳非獨取其鏗鏘好樂而與人同
咸欲聞乎管籥金聲玉振心和時發於氣和獸舞鳳儀
今樂遂同於古樂臣等無任瞻天仰聖激切屏營之至
謹以所撰九奏樂章隨表上進以聞
　　問張良為韓報讐何如
觀古人之忠義者固當體其志於顯然之際尤當察其
機於隱然之中夫忠義一心根於天地力之所及何莫
不存其見之事為之著者固不能自晦於人人而寓之
謀畫之㣲者有不可遽得而推測此所以顯然者夫人
得而知之而隱然者則非有超見而卓識者有所不能
知也張良終始為韓請因明問而復之盖自韓非懐擯
棄之忿而隂禍王安之宗吕政縱并吞之謀而首郡潁
川之地良也以五世之相韓恥一朝之就滅將欲効臣
靡之興夏而無一旅之可資抑欲如田單之復齊而無
二城之未下由是弟死不𦵏而汲汲於始皇之報萬金
不吝而切切於力士之求雖其舉事非出於萬全有類
乎刺客之習而其忠憤内根於一念盖卓哉國士之風
由今觀之博浪之椎不共戴天下邳之匿幾陷死地此
其忠猶未灰也所幸祖龍死而秦鹿失祠狐効奸而罾
魚倡亂良也乗豪傑起事之秋奮義士彎弓之志説項
梁以求夫韓後立横陽而為之申徒卒之望夷之誅兆
應於嚙驂之虎而覇上之組祚絶於當道之蛇而復讐
之心於是乎遂矣方將輔韓成以馳驅而恃之以興復
奈何天不祚韓楚復見殺則其讐秦之心復移於楚而
為韓之念未改其初是以鴻溝之割甫息楚漢之爭而
養虎之喻頓悟沛公之意卒使垓下悲歌烏江授首良之
心於是乎畢矣夫其始滅韓者秦也則未嘗一日而忘
秦其既殺成者楚也則未嘗一念而釋楚進説於項氏
而非為項氏謀委身於沛公而非為沛公計區區楚漢
彼豈樂為之臣哉不然則何黄石之編方試而赤松之
念頓萌也使成也若在則天下當不在漢而在韓矣故
夫康節謂之善藏其用而有取於燒棧之謀伊川稱其
儒者氣象而獨惜其養虎之説愚則以為燒棧之謀固
為韓也而養虎之説亦為韓也始欲阻之於蜀而歸為
韓氏之臣繼欲速其誅項而終報韓氏之怨吁留侯誠
人傑也哉
　　擬漢令郡國舉孝廉詔(元光元年/)
朕惟周官以六行教萬民以六計弊羣吏實惟孝與㢘
為厥攸重是固風化之原治道所賴乃者徳色誶語之
俗稍變秦故越小大臣亦多自飾於簠簋者夫事親孝
則忠可移於君亦克施於有政孟公綽之不欲則庶幾
為成人焉其令郡舉孝㢘各一人朕將顯擢焉以勸來
者
　
　
　
　
　
　
　
　
　
　
　
　具茨文集巻八
欽定四庫全書
　具茨遺藁目録
　　論
　　表
　　䇿
欽定四庫全書
　具茨遺藁
　　　　　　　　　　　　明　王立道　撰
　論
　　聖王貴以禮讓為國
立經所以定分也守志所以明節也表行所以勵俗也
覈異所以抑詭也經不立則爭分不可得而定矣志不
守則爽節不可得而明矣行不表則慕者弛俗不可得
而勵矣異不覈則巧者飾詭不可得而抑矣然立經者
存乎古表行者存乎當時覈異者存乎後世而守志以
明節固存乎其人焉耳漢韋賢之薨也則國宜授之長
子𢎞者也𢎞以國繫家人於是乎矯賢令而属國於𤣥
成焉𤣥成之拒而不受也守志明節之人也其友人侍
郎章謂聖王貴以禮讓為國宜優養𤣥成勿枉其志此
固表行勵俗之説而君子復何議之有焉盖在𤣥成之
讓則可學𤣥成而讓者吾恐其未協於中不由其誠而
徒以詭道教天下也則亦安得而無以覈其異哉夫傳
子之説何始也傳必以嫡以長其法又何以始也古之
聖人固有舉天下而授之於素所非望者矣而奚必於
子也然猶慮天下後世之不能舜禹則爭端且自我始
故不得已而定於與子焉韓子曰傳之人則爭未前定
也傳之子則不爭前定也而其法又必以嫡以長長以
明其宗嫡以貴其出父也死則子也立子也死則孫也
立故㣲子雖賢不得代紂公儀仲子舎其孫而立衍檀
弓之所為免也聖人垂之以為法而天下萬世守之以
為經而卒無以易焉於是乎以私愛奪嫡者懼矣覬幸
者息矣强有智而欲竊位者釋矣故曰立經所以定分
也然法之所制者常也而人之不能盡守者變也故或
取舎以愛予奪以賢貴賤以功廢置以勢顧不在其身
則在其身後而嫡庶長幼之分於是乎大亂矣然而俠
者圖之貪者取之靜者安之賢者守之而夷齊兄弟至
於終身餓死而不受孤竹之封豈非以其情有未安而
其志不可奪哉其次則曹之子臧吴之季札是已子臧
之言曰聖達節次守節下失節為君非吾節也而札之
賢至於使其父兄三致國而卒不受焉此其與夷齊不
亦相先後哉嘗觀扶陽侯之病也固以𢎞之被繫而念
之矣至其立𤣥成之命則賢初未之有也此其與夷齊
季札受父命於生前者又大不同矣𤣥成安得而有之
且兄以罪廢弟以次立則仁心者其獨忍之哉而世之
僭竊窺覬之人又孰不僥倖其兄之廢黜而已代之哉
其甚者又孰不設詐以陷其兄於罪而已代之哉盖𤣥
成之立大抵與子臧同而其拒而不受亦庶幾為能守
節者故曰守志所以明節也然吾聞漢之法侯而無後
則廢其國所以明彞典重嗣續止盜竊也𢎞既不可立
𤣥成復不欲立則扶陽之國漢其絶之矣然𤣥成之佯
狂而去也固非不知國之當絶也其意固欲知賢之賢
不可無後則有賢之子𢎞在或者寬其繫而授之國也
不然猶或權其功罪薄其封而不冺其嗣也而何當時
之弗諒也自御史以實不病劾奏之而𤣥成之望又絶
矣此章也所以有禮讓為國之云也於乎旌别淑慝表
厥宅里彰善癉惡樹之風聲豈聖人者以是為塗飾生
民之具哉正以風天下之不能發其慕心而變其汚習
也故君好仁而民興仁矣君好讓而民興讓矣尚㢘退
則志士益修崇名節則君子競進昔人謂朝廷有教化
則士人有㢘恥士人有亷恥則天下有風俗其機係乎
上之所與耳故以𤣥成之讓而欲一以律令從事正以
嗣續之常繩以廢置之法不然則司憲得而劾之又不
然則司封者得而絶之使𤣥成而不度於義不明其節
晏然嗣而侯之漢固將遂侯之矣侯之法也而何以勵
天下也哉故枉一𤣥成之志而後世之為𤣥成者怠矣
故曰表行所以勵俗也夫相嘘而為風相染而為俗一
人倡之百人和之其漸使之然也然人情多詐而挾偽
之習行焉故有始佯為之而終不然者其心欲之而外
為是以徼譽者知其獲退讓之名而終不失其利而為
之者而天下之俗反以是薄矣孟子曰好名之人能讓
千乗之國茍非其人簞食豆羮見於色則知以介心於
簞食豆羮之時而為是讓國之節以徼名者為不無矣
不然則或其氣之所激情之所徇而不免溺於一節之
偏要亦未可以為吾道之中也故許由一讓而卞隨務
光者出焉申徒狄蹈於河矣徐衍負石而入海矣此非
幾於有激而偏者乎故𤣥成既讓而丁鴻劉愷興焉二
子之讓蘇子瞻子由皆嘗論之愚以為𤣥成之讓有為
而讓者也且以弟鴻愷之讓無為而讓者也且以兄有
為而讓誠也以弟順也無為而讓偽也以兄逆也吾欲
以讓為高而胡為使其弟之義非分之獲也弟而復如
我之讓則將無故而頓令絶先人之國而謂孝子忍之
乎然則所謂貴禮讓者適所以率天下於偽而已故曰
覈異所以抑詭也雖然天下之人自一介而上皆將役
役焉求之而况於一國之利乎而乃有一朝釋而去之
而不寘吝色焉者亦難矣其清風高節至今猶足以汗
貪人之顔而泚其顙而况於當時乎雖其氣有所激情
有所矯而何夫人之不能皆然也漢以下寥寥乎二三
人止矣先儒有言求士於三代之上惟恐其好名求士
於三代之下惟恐其不好名吁良有見哉
　　一元文明之㑹
君子不取必於適然之運而取必於當然之理故或治
或亂一歸之人而天弗與焉夫世之言治亂者莫不曰
人事亦莫不曰氣化氣化在天者也人事在人者也在
天與在人者相為感遇而治亂生焉其治也氣化之盛
也人事之得也而不然者反是若是乎治之不可獨責
於人而天實為之也與哉非也氣化其適然者也人事
其當然者也是故君子不取必於彼而取必於此不求
之天而求之人焉夫古今言天下之治之盛者莫如堯
説者謂其當一元文明之會意者天固有以相堯之治
而堯亦有以得天之時者乎夫元㑹之説何始也盖自
康節以數窮天地之始終於是乎皇極經世之書作焉
有元以統㑹有㑹以統運有運以統世其元起於子究
於亥中於午堯之興適於午之會故曰堯得天地之中
數此其治之所以為盛而古今以為不可及也夫邵子
之數吾不得而知也堯之興果於午之㑹與否吾亦不
得而知也嘗觀諸日矣出於旦昃於夕而獨盛於中天
焉嘗觀諸月矣明生於朔魄死於晦而其光獨全於望
焉又嘗觀諸嵗之時矣生於春收藏於秋冬而獨長育
於夏焉易曰相見乎離離南方之卦萬物皆於是乎相
見也堯之時語其徳則蕩蕩乎與天同其大而無能名
矣語其業則巍巍乎其有成功而煥乎其有文章矣當
時雖朝野有所不與知史臣有所不及記其治化之盛
盖亦窮天地而一時者耳其上為黄帝為神農為伏羲
又其上為洪荒太古之世而已其下為虞為夏為商為
周又其下為漢唐而益無足道矣夫前乎此則未之或
至後乎此則無以尚之不猶日之中月之望時之夏而
易之所謂離乎是則堯之所以獨得乎氣化之盛而一
元文明之會兹其時耳吾則以為天之道逺而難知人
之道近而可見六經之論治者其言不可悉舉而未聞
有一言諉於氣化者豈非以人事既盡則雖氣化之衰
不能使之亂人事既失則雖氣化之盛亦不能使之治
耶時乎時乎亦存乎其人焉耳人徒知堯之治古今而
一時而未知堯之為君固古今而一人者也善言治者
其可求之天哉易曰聖人者先天而天弗違後天而奉
天時天且弗違而况於人乎吾是以知文明之會意者
天之不能違堯而非堯之必有得乎天也不然則天之
㑹人之事夫亦有不相期而適相遇者耳故有君如堯
則雖如周之衰如秦晉及隋之季之亂而文明之㑹可
還天時可復不然則唐虞之治亦且否矣其又如時何
哉其又如天何哉當堯之時洪水猶汎濫也民之巢居
而穴處者猶未安其所也百糓未播而民之阻飢猶自
若也逸居無教而民之逺於禽獸者無幾也使堯而徒
嘿然兀然一無所用心焉以坐待夫天下之治曰吾有
得乎天之時矣則吾不知洪水孰治五糓孰播而五教
孰敷時雍於變之治又孰為而孰成之也則文明之會
固亦自成於天地之間耶故曰運不獨亨時不獨成有
舜則一元之㑹在於虞有禹則一元之㑹在於夏有湯
則一元之㑹在於商有文武則一元之㑹在於周天無
常人有定也是猶日必有中月必有望歳必有夏何獨
至於元而疑之哉使必曰惟堯為得其中則吾恐天地
之㑹不可以常午而後世之治之不如古也亦天為之
而已故曰盡人事而後可以言天吾慮夫後之人主惑
於氣數之適然而忘其人事之當盡也故不容於不辨
　　識重亟反
論曰保天下之治存乎勢制天下之勢存乎變察天下
之變存乎幾幾者動之㣲而變之㑹勢之所以為輕重
而天下之所以為治亂者也不知其幾無以通變不知
其變無以制勢勢不制則其趨也莫之或禦而天下之
事將遂至於不可為其原始於不知其幾而已故先其
幾而逆防之則雖常人亦易為力待其勢之成而後救
之則雖聖賢亦竭力而莫能及也幾之動其可畏哉易
曰臣弑其君子弑其父非一朝一夕之故其所由來者
漸矣又曰知幾其神乎君子見幾而作不俟終日盖所
以不俟終日者正所以辨之於早而速防其漸云爾周
子曰天下勢而已矣勢輕重也極重不可反識其重而
亟反之噫其知此哉昔嘗怪夫有天下者其始莫不恬
然以安肅然以一相統紀於操縱予奪之中而莫敢有
離遏者而其後乃至於渙散决裂潰敗四出而不復可
收拾者豈天之亡人國其禍固有出於不意而非人之
所能為者歟木之生也有萌水之流也有源勢之成也
有幾松栢生于山林其長千尋其大百圍先其未成則
一手足可以擢而拔蹶而絶洪水之來漂山蕩陵而其
流固涓涓焉善圖治者亦審其幾而已幾審則變通變
通則其勢解勢解則其重固嘗在我而人不得以乗其
隙焉不然則持太阿而授之柄幾何其不反中其鋒也
哉故曰權之所存雖疏必重勢之所去雖親必輕制其
勢也又曰為政而不行甚者必變而更化之更化則可
善治通其變也又曰明者逺見於未萌而智者避危於
無形審其幾也故天下之勢雖聖人不能使之常平而
其所以不至于甚重者審其幾而速變之而已昔周之
有天下也並建親賢藩屏王室宜若可以乆安長治而
卒并於秦者秦得其勢也然犬戎之難秦人盡取岐豐
之地八百里此其幾之所在而周若罔知焉其亡不待
赧王之入而後决矣秦有天下盡收其重其勢與周大
異而反以二世亡者其重偏於内也然指鹿為馬其幾
已成而胡亥不能見其亡又何怪哉漢興矯周之枉監
秦之弊其勢之重常在朝廷故吕氏不能危七國不能
亂然而其勢卒移於外戚者盖自武帝以霍子孟受顧
命自是大將軍之權重赤鳳五侯迭居更秉而漢遂失
其勢矣此其幾又豈無自耶光武中興則又監西漢而
變更之者也然桓靈之世勢歸宦官卒以傾國中間以
李杜諸人之賢欲收其重不能一措手而顧身不免焉
其幾始於不任三公而鄭衆以誅竇憲功受封賞則尤
其輕重之分界也向使此數代者知其幾之所在而亟
變之則雖至今存可耳故曰封建非能弱周周自弱也
宦官非能亡漢漢自亡也周書曰惡之易也若火之燎
于原不可嚮邇其猶可撲滅秦漢以下固皆待其勢之
燎原而後救之者也而何能及哉善持勢者亦審其幾
而已雖然君不勝勢勢不勝道故重勢不能危明君而
昏庸之主則雖盡操天下之權亦無救於亂亡也故諸
侯之禍不起於文武成康之周而起於平赧外戚宦官
之禍不起於文景明章之漢而起於哀平桓靈盖可見
矣故欲制天下之勢者雖以審幾為先尤以自治為急
　　聖人至公至神之化(㑹試/)
聖人有鼓舞之機以妙天下之感此天下之人所以日
入於善而不知而治功之盛古今以為不可及也夫天
下之道二善與惡而已矣天下之民二亦善與惡而已
矣聖人不能使天下必無惡而常有以消其惡不能使
天下必皆善而常有以作其善此其機之所在固不疾
而速不行而至而莫知其所以然者而亦初非外民以
為之也聖人不能外於民以為之機而民亦不能外聖
人之機以妙其感此其一好惡一賞罰所以見聖人至
公至神之化言天下之盛治而不可加也盖嘗論之天
地之常以其心普萬物而無心聖人之常以其情順萬
事而無情若是乎聖人無情也又曰天地無心而成化
聖人有心而無為若是乎聖人無為也今而好惡著則
有情矣賞罰行則有為矣以是而語至公至神之化則
聖人之化得無幾於褻乎噫是正不足以知聖人且不
足以知天也天之生物必因其材而篤焉故栽者培之
傾者覆之是故觀諸天地之栽培傾覆而聖人之化可
識矣以栽培傾覆為非天地之化可乎今夫天下之人
之異齊也古今之所同也廣谷大川異制剛柔緩急强
弱輕重異俗衣服飲食器械異宜然要其所歸不過善
與惡兩端而已聖人者出樹之風聲分之物采陳之藝
極引之表儀予之法制告之訓典著之律度宣之話言
是故有會朝表著周旋行列之等焉有参伍殷輔陪臺
之役焉有射鄉食饗井田學校軍師之制焉有親疎貴
賤長幼之節焉凡所以慮民之心甚詳而治民之道甚
備也使天下而皆如聖人之意則即是而守之固可以
不賞而勸不怒而威而吾聖人亦得以無為而治矣然
而天下不能皆如聖人之意也故其善與惡終有不可
約之同歸要之一致者而聖人之心於是乎戚然甚矣
於乎此好惡之情賞罰之制所以甚不得已於天下而
亦初非外於天以為之也何則天有生殖長育聖人象
之以制賞於是乎有車服之庸有宅里之表有名位章
物之旌而善用丕勸天有震曜聖人象之以制刑於是
乎有甲兵之威有斧鉞刀鋸之戮有梏拲鞭朴流放之
惨而罪用丕懲故書曰天命有徳五服五章哉天討有
罪五刑五用哉夫命討出於天子而皆以天言之吾是
以知聖人之所以鼓舞乎萬民者即天之所以鼓舞乎
萬物而造化之妙所以非人之所能測也而亦何嘗外
於民以為之機哉故其機之所動捷於影嚮機之所向
順於風靡好一人焉賞一人焉而民莫不曰吾惟無善
善則上好之而賞將及矣惡一人焉罰一人焉而民莫
不曰吾惟無惡惡則上惡之而罰將及矣故不必其人
人而好之而惡之而賞之而罰之而機動於此誠動於
彼懦者起怠者奮乖戾者熙然其大和舊染而汚者翕
然其維新矣由是而皇極可建也大猷可秩也降𠂻之
恒性夫人皆可復也推而極之又將有順則而不識日
遷善而不知為之者機之所感其妙矣哉聖人至公至
神之化其盛矣哉故堯用是機而百姓昭明萬邦協和
矣舜用是機而從欲以治四方風動矣禹用是機而政
乃乂黎民敏徳矣成湯用是機而商邑用協四方用丕
式見徳矣文武用是機而有徳有造垂拱而天下治矣
是機也公而溥㣲而彰寂而能感何謂公而溥程子曰
廓然而大公物來而順應是也何謂㣲而彰周子曰幾
㣲故幽神應故妙是也何謂寂而能感張子曰無我得
正已之盡存誠妙應物之感是也是機之妙可以成變
化可以行鬼神用之於天地而範圍不過也用之於萬
物而曲成不遺也發㣲不可見充周不可窮也以言乎
逺則不禦以言乎邇則靜而正也皇之所以為皇帝之
所以為帝而王之所以為王也使聖人而安於無情樂
於無為而不用其機以鼓舞天下則吾恐善無所於勸
而日益消惡無所於懲而日益肆而天下之治且隳矣
而何以成其至公至神之化也哉抑愚又有説焉董仲舒
曰天任徳不任刑故陽常居大夏而以生育長養為事
隂常居大冬而積於空虚不用之地故古之聖人雖
好惡不偏賞罰並用而善善之意恒長惡惡之意恒短
故書曰與其殺不辜寧失不經傳曰與其失善寧其利
淫此聖帝明王所以養忠厚之徳以凝和平之福而享
夫雍熙悠乆之盛者也而亦何妨於至公至神之化哉
愚也敢併及之謹論
　　帝王應天下之務
論曰天下之變無窮也人主欲以一身焉處之而使之
各得其當則固不外乎明理之功而已盖事之在天下
其變雖無窮而要之各有當然之理學也者夫固將明
理以治心以盡窮天下之變而善處之云爾然則君人
者可不以務學為急而其學又可不以明理為先也哉
夫人君以一人之㣲居天下之上言其地則曰萬邦也
言其人則曰萬姓也言其事則曰萬幾也夫以其地之
廣人之衆幾事之煩多若是而皆委諸吾身焉則雖聖
智亦日不足矣故一日二日紛至㳫來則精神必有所
限而莫之盡賢否異人常變異時可否異勢則心思必
有所遺而莫之悉憸邪以眩之讒䛕以逢迎之則聰明
必有所蔽而莫之通若是則天下之務無所於應而治
且隳矣而何以君天下哉學也者所以廣其聰明啟其
心思而扶植其精神者也古之人君其所以為學者何
如也自孩提有識而三公三少即明孝仁禮義以導習
之則其教也豫精一以傳心多聞以建事前言徃行以
畜徳則其具也大有終始之典有緝熙之益則其功也
勤盤盂几杖刀劒户牖莫不有銘則其防也宻侍御僕
從皆正人旅賁官師瞽史皆有規戒則其輔也周故教
豫而漸之乆具大而守之正功勤而得之深防宻而習
之恒輔周而養之善夫是以物無不格知無不致意無
不誠心無不正而天下之務莫不於我應焉而裕然有
餘矣堯舜之所以帝者此也禹湯文武之所以王者此
也商太甲高宗周成王之所以守成業致盛治而伊傅
周召之所以致其君者亦此也帝王所以應天下之務
者其果有外於學而帝王之學其果有外於明理以治
心乎哉然而世之人君夫孰無天下之務者而其善窮
天下之變而䖏之者又何其寥寥也噫吾知之矣大抵
不學之弊有三而學之弊亦有三何則庸君不知有所
謂學而明君有絶人之資者又以為無所事學中才之
君其性可導而上下者則又溺於聲色田逰之娱馳于
土木神仙甲兵之好而不能學此三者固不學之弊也
其或知悦學矣宜遂可以應天下之務矣然而黄老之
學惑於異端詞藝之學類於文士記覽之學近於儒生
斯亦何與於理何得於心而何闗于天下之務哉故或
不得其要則學之弊正與不學等此唐虞三代之盛所
以不復見於後世也雖然其所以致是者大學之道不
明于天下而已何則格物致知誠意正心皆大學修身
之事而天下之務又未有出于齊家治國平天下之外
者此勉齋氏之有意於人君而體吾夫子之意以為説
也然則人君欲應天下之務者無他焉亦惟明乎大學
之道而已
　　人君納諫之本
人君欲有以來天下之言必先有以為受言之地而後
天下之言有所入焉夫人君以一人之尊臨天下之上
其勢嚴其威重盖不獨人之視之以為凜然而不可犯
而其自視亦甚異矣自視異則其中恒侈然自滿而猶
欲責之以難挽之以所不欲其不以為謗已而賣直者
幾希矣於乎此天下之言所以不来而人主所以孤立
於上也然其所以為受言之地豈有他哉要惟在於虛
已而已在書益贊于禹曰滿招損謙受益盖所謂謙者
即虚已之謂而滿固虚之反也在易益之彖曰自上下
下其道大光傳曰益徳之裕也盖惟虚已故能下下下
下則其道大光而所謂裕者在是矣夫曰益曰裕此固
人君徳之所進治之所資而一本於虚焉信乎納諌之
本於是乎在而訑訑自足未有不距人於千里者也今
夫海非不茫然大也其東無東也其西無西也其南無
南而其北無北也震盪天地吞吐日月而不知津涯畔
岸之所在也然其所以能成其大者虚而已虚故能受
而凡天下之水㣲若畎澮大若江淮河漢流若川匯若
澤其來不一而一收之無遺勺焉其量定也故夫知海
之大者可以知人君之大知海之受者可以知人君之
受矣虛之道其善矣哉天下之言之弗一也猶夫水也
其理有顯㣲其辭有逆順其情有緩急而其人有親疎
貴賤也惟夫不震以威不絶以勢不窮以辨不蔽其路
而一以虛受焉夫然後下無匿情上無遺聴君無蔽明
臣無隱忠而凡天下國家之大萬幾之煩民情物理雜
出而不窮者莫不知之明處之當而無有遺憾焉故曰
為川者决之使導為民者宣之使言不宣無以通其來
不虚無以廣其受受之不廣則亦其中之未虚而已譬
則溝洫焉雨倐然集則瀵然盈其量固然無足異也納
諫之本其有外於虚哉今夫堯舜禹湯皆古所謂大聖
人者後世無及也而稱之者則固曰稽衆舎已也取諸
人以為善也聞善言則拜也從諫弗咈也噫是可以觀
聖人之虚矣是可以知唐虞夏商之所以為盛治矣吾
故謂海之大也衆水為之也聖人之大也衆言為之也
距衆言以為聖不猶之塞衆川以為海哉况夫臣之於
君本以義合自非其性忠義而為國者鮮不因其君之
意向而逢迎焉古之人君賞以勸之罰以激之而猶恐其不
言也今也不諫者賞而諫者罰矣彼亦安肯以其身而自
試於不測之淵哉信乎納諫之本之在於虚也雖然虚固無
弗受矣受之則或未必皆是也而將一施之乎曰非也虛則
明明則能擇擇而行之則是非固有所取舎矣舜所以執兩
端而用其中也然則虛其納諫之本歟明其從諌之用歟
　　李斯諫逐客
甚矣辯詐之傾國也假忠益而飾身謀功利之惑人也
狥近效而忘逺害故巧説之士可以欺貪君而不可以
欺明主而善為國者未嘗不黜一時之利而為千萬年
乆大之圖也茍徒見其效而不見其害喜其有謀國之
忠而不察其情之自為也則其説行其詐售一時君臣
之間非不知各自以為得而不知釀成莫大之憂者於
是乎在矣可不戒哉昔始皇之世其臣有因國之間而
建為逐客之議者始皇聞李斯之諫而正史氏録其書
而歸之功謂秦卒用其謀兼天下意若幸李斯之不去
而信其言之酬者噫甚惑矣且善觀人者不先辨其言
之是非而先察其意之向背斯之意其果為秦謀之乎
無也斯固客耳其所以厯明用客之效要皆不過自為
之地而何有於秦哉嘗觀蔡歸生之於楚木備道晉大
夫之賢析公雍子巫臣苗賁皇之所以去楚而謀之者
其言雖若為楚忠計而其實為一伍舉言之故夫聲子
假人之患以懼楚而李斯援客之功以啗秦斯之所以
得留者即伍舉之所以得復也然以始皇之智而不免
為斯之所欺則以功利之説有以動其心而惑之耳夫
内紹四君之功外明王者之徳五帝三王之所以無敵
此誠始皇之所欲急聞者而豈悟其言之為大謬哉自
今觀之秦之興自繆公始再廓於孝公繼盛於恵昭至
始皇而天下一矣其所以寖昌而寖大者繄客之功也
故由余百里奚蹇叔丕豹公孫支之属植其機商鞅張
儀范睢之徒踵其轍而後李斯者要其成人亦孰不信
客之真無負於秦哉吾則以為秦之衰自繆公始積㣲
於孝恵昭而遂滅於始皇之世何也天之亡人國不必
其貧弱寡小之足憂而凡廣之以疆宇厚之以憑藉増
之以勢焰皆所以滋其毒而降之罰故仁積之謂富徳
勝之謂强義行之謂威道隆之謂盛昔之所以世大其
業而因有天下於長乆者用此道也不然則其所謂一
時之大邦者其根本元氣已斬然消滅乆矣而尚何以
有天下為哉昔者嘗嘆吴之有國僻在荆蠻已厯數百
載矣至其末世因巫臣之來教之乗車使其子為行人
以通吴於晉後又得楚人伍員者用之闔閭夫差之世
非不赫然盛也主黄池之盟且與晉爭執牛耳然盟血
未入口而越已破其國殺其太子未幾而吴沼矣越本
夏𦙍其封猶乆於吴至勾踐而有泄庸大夫種范蠡計
然之徒教之生聚教誨料兵蒐乗與吴競强於夫椒檇
李之間卒兼吴國而有之修覲聘馳兵車以進於中國
文明之㑹曽不一再傳而楚縣之矣向使夫差勾踐不
為伍員種蠡之所教界封疆而守之則㤗伯夫餘諸君
猶可延血食於殷乆奚至於遽餒哉秦之為國猶不可
與吴越同日語始但邑西戎以保西陲後因犬戎之難
遂力戰取豐鎬盡有成周之故地傳及繆獻已數與晉
爭衡要不待孝恵而後强盛也使數君而能屏遊士却
賓客之言縱横者修仁義務道徳擁雍州之地守殽函
之固則天下必不能與爭而秦世世無患矣嘗聞漢人
論建都之利謂山東雖亂秦地可全而有則知秦之處
勢誠便守國誠固正使不能有天下猶可祀栢翳於千
百年之後也况其勢又非終為諸侯者乎不知出此而
乃聴諸客之言惑功利之説刑爭末事任為上圖一時
筭計見效若甚可喜孰知其國愈大其亡愈蹙其勢愈
强而其祀愈不乆也中間若百里奚由余頗賢然夷考
其事亦不出并國圖伯而殊無一二及於仁義道徳之
為衛鞅而下復何言哉夫以鞅之鷙酷儀之狡險睢之
隂賊得一人焉亦自足以夷秦之種而何必代有其人
也其强兵則坑屠掩滅至於殺十萬人而不以為慘其
聚財則辟地増賦箕歛頭㑹至於盡壊先王之法而不
以為賊其峻刑則曹誅族剷膏流節離至於血波於道
刑黥師傅而不以為忍其自為利也則欺執誘殺至於
虜公子戕國君離親戚廢太后而况其淫狡暴厲又有
不可一一言之者哉孟子曰今之所謂良臣古之所謂
民賊若數子者其何啻民之賊也謂之國賊可耳斯而
為秦忠計者顧不明言用客之害而猶曰以客之功豈
非更為秦生一鞅也烹滅諸侯焚燒六經破壊井田要
其所為不過襲鞅之故轍而尤加甚焉當時事勢正如
大病之人其氣垂盡又從而膺之以木索施之以箠楚
其不遂奄然絶者幾希天下不勝其毒一旦起而乗之
適戍强於五伯閭閻逼於戎狄嚮應憯於謗議奮臂威
於甲兵不數年而秦無遺育者斯之罪顧不大哉夫混
一之樂不足以償殄滅之慘南靣之榮不足以洗係頸
之辱死而有知則數君者亦自悔于地下思其逐客之
不早也雖然秦之用客固足以僨其宗而客之用於秦
者亦未有不反中其身覆其族姓者也睢之免猶賴蔡
澤儀以殺死鞅以車裂斯具五刑惡之甚其受禍亦酷
故秦既迄兹無聞家而諸人之後亦斬矣昔人謂不韋
以人易貨揚子雲曰以國易宗故愚謂李斯諸人亦若
是而已不然則數子輔秦之功可以比伊吕之在殷周
與國咸休也而胡為不克庇其身哉愚故併及之使後
為人臣無效李斯也
　　雋不疑引經斷獄
善定天下之事者必先假一説以服人之心使之無敢
異議然後可以徐而䖏之以得其情而其義之合與不
合殆有所不及詳矣夫事之在天下也未嘗不敗于狐
疑而成於决斷况夫事變倉卒之時衆志叵測不可以
逆防不可以詳諭使無一説以徵諸大義而折服其心
則姦萌一兆天下未必無異議焉其禍有不可勝言者
矣盖嘗觀之經曰蓄疑敗謀又曰惟克果斷乃罔後艱
言事之貴乎斷也傳曰無徵不信不信民弗從言信之
存乎徵也子産曰夫從政有所反之言制事明民當有
權以解其惑而不能拘拘焉蹈其故常也敏以斷之徵
以信之權以反之不疑之説春秋將於是乎在豈若彼
經生者流哉陳冊牘操觚翰據時事首尾考諸義而精
取諸類而當以是從容議論几席間夫亦誰不可者而
可責備於應變倉卒之頃乎方在廷之臣左右顧愕莫
敢一言而首倡其説以消其隂圖則其所稱引亦不過
假是以濟其變而已而尚及區區焉較擇其經義之合
與不合而後立之辭哉戾太子之事班史載之詳焉可
覆也吾不暇多述獨怪夫當昭帝之時男子成方遂因
舎人貌類之言而為誣罔之計犢車詣闕自稱太子此
其心固僥倖于一時之富貴而非有深謀逺慮以大有
所圖自今事定之後觀之疇不謂是煩一獄吏决耳然
而蒯聵盟孔悝以求國陳涉假扶蘇以鼓衆衛秦之亂
實由是基昭帝之在當時正田文所謂主少國疑大臣
未附百姓未信之日也犢車之入朝野變色天子詔朝
臣雜識視而至者噤不一啟口則安知其真太子耶其
非太子也安知不有踵秦人之故智而為之者其真太
子也安知不有左右之臣隂為之羽翼顧天子所以處
之何如而因以階亂耶安知不有東宫舊人素知太子
仁厚憚少帝嚴明故召之入而欲為廢立䇿耶數者有
一焉則漢之為漢且未知攸底而何暇謀為昭帝地也
昔晉耳立而吕郤焚宫鄭子儀亹忽之亂傅瑕實外市
焉使漢而有如二三臣者亦甚可為寒心也已夫太子
之死去是已數十年廷臣之疑無足怪者疑於是則雖
智者亦不知所處疑於非則又未能使之帖然無辭以
退也今也不斥其非而直以大義斷之於是乎天子之
心釋大將軍以下之疑决而犢車男子之姦塞卒不能
措一辭焉以就廷尉非固不待言是亦無所冀數語之
間其獄立辨不疑之善斷大事固如是哉或者咎其是
轍拒蒯聵為戾於春秋之㫖於乎其於春秋之㫖誠戾
也是果何時而暇為是裁度考據耶呼吸之間事機立
異使尚可以從容安緩而圖之則其真妄是非亦自有
説又何以引春秋為哉何則方遂之為是詐也實動心
於舎人貌類之言則知當時之識太子者未為無人也
天子一發明詔使内而掖庭太子宫外而朝廷又外而
及於京邑之民凡及見太子者莫不至至則求其肖而
别焉則衆目攸萃情狀莫匿其何説之辭此其一説也
不然則詰之曰泉鳩之匿拒户之經太子死有明徵矣
而何為者此又一説也又不然則詰之曰闕下之戰三
公自將先帝震怒有斬反者之詔矣既而壺闗三老有
疏田千秋有言上心悔悟而江充族矣蘇文焚矣歸來
望思之臺作矣其欲赦太子明甚而弗聞乎時胡不束
身歸罪今焉自詣何嗟及也此又一説也又不然則詰
之以當時宫禁之事如皇后之所教衛融之所譛訴用
法大臣之所以不悦以至太子幼之所經厯阿保乳母
壯之所通賓客以至江充之姦石徳之計闕下之戰任
安暴勝之之死之詳使其是也周能言之使其非也則
雖其甚黠亦必不能一一記憶况宫省事秘又有所不
及知者摘其一二矛盾亦自成獄此又一説也夫持是
數説以詰太子不出於此必出於彼宜若無遁情者然
反覆曲折非累千百言不可决以是䖏事吾恐口語未
終而肘腋生變議者不旋踵而社稷已移之他人矣是
可不深慮耶使其議已决矣太子其果非真矣而吾前
所謂是則愈不可䖏非則不能使之帖然無辭者是又
可不深慮耶吾是以謂不疑之能斷大事也折諸經所
以徵聖責之罪所以正法而其是與否一不計焉故能
不移時不廢辭而其獄决矣吾是以謂不疑之能斷大
事也而尚可以經術未精為之病哉雖然經術所以經
世務而春秋者尤聖人經世大法所在吾聞之董生為
人臣子者不可以不知春秋䖏經事而不知其宜遭變
事而不知其權其尤不可不究心尚矣然古之善經術
者不明於當事之際而明於未事之先盖其胸中事事
有定一旦有感而通則口如其心心如其經經如其事
事如其義而動不失其當焉其宜其權惟吾之所䖏而
何嘗有牽合附㑹之説是其所非非其所是以罔一時
之不知者乎然則論不疑者當如何取其應變之權置
其所引之經而無深求焉可也謹論
　　陳平周勃
天下之事不可以幸而成也以幸成斯以不幸敗古之
所謂大臣者當不若是機可以先圖勢可以逆制而直
依阿㢲懦茍安目前僥倖以自定而後之人猶從而稱
之曰某之功某之功吾不知其説也嘗觀平勃之在漢
也奮身徒步際髙祖之興而景附之非内叅謀議則外
應征代天下未定則設竒應變攻城掠地如彼其勞也
天下既定則誅亂制暴持危扶傾又如此其艱也吕氏
之亂㣲二人者其孰不為漢危之盖髙祖安劉必勃之
語至今以為知人而二子所謂安社稷定劉氏後者亦
莫不以為能踐其言也然吾聞之大臣之所以任天下
之事者非徒以其一時之權譎小數可以愚敵人之耳
目亦非以其椎魯樸鄙一無所事而徒以竊夫長者之
稱而已也鎮之以望本之以忠守之以義謀之以豫而
經緯之以才然後可以折姦萌遏亂源動無不克行無
過舉而天下國家之事於我乎濟焉此固非有所僥倖
於適然者也今觀平之在當時也臣魏事楚而卒亡命
於漢回節易行於數主之間受金之汚亦且直任不愧
而勃固織薄吹簫之徒也此其素望之不能明矣及其
髙恵繼世吕雉擅命意欲貴其私戚而猶未敢公言之
也天下之事豈一孺子之所能知平勃顧因辟疆之言
遽推諸吕而王之度其意不過以太后哭泣不可止畏
其有圖已之心而姑為是以順適其欲不知夫周陳氏
安而劉氏危矣忠於謀國者顧若是乎哉故説者謂當
時以義爭之陵既不可平又不可勃又不可則吕氏亦
必有憚而不敢而胡為乎既不能諫又從而導䛕之也
要之平勃於漢草莽相從不過以强弱定君臣之分軋
之以權勢縻之以禄爵而初非誠有為漢之心一旦勢
殊事異則皆渙然離耳而欲以伏節死義責之不亦過
耶夫既不能正之於先猶宜深察其變而豫為之所當
時操兵柄典宿衛者悉為吕氏兄弟其不能使之帖然
於下必矣而乃優㳺以卒年歳寂寂而無一謀其平日
所謂秘䇿奇計者一無所見而徒燕居深念至於陸賈
直入坐而不知亦甚可笑也已盖平之才不過權譎小
數而勃者直一椎魯樸鄙之人而止耳而何足與言社稷
之大計耶故當諸吕之發難也非朱虚侯章則其隂
謀有所不及知非灌嬰齊王襄連兵於外則諸吕之心
無所憚非平陽侯窋則賈壽之言無自聞非酈寄之紿
説紀通之矯節則太尉不得入北軍而漢家之事於是
乎敗矣迨其劉章諸人布置已定而勃猶未敢誦言誅
之左右袒之問其心盖尚業業也然則平勃固亦坐收
其成功而已而豈真有安漢之才者哉故愚嘗謂二子
之成功實有四幸髙后既殂一也人心為漢二也樊噲
早死三也諸吕皆愚人四也何則使髙后尚在則雖其
罪惡甚彰姦宄畢露而城社依憑决不可動不然吾恐
事未克而先就菹醢之地矣彼太后者其何有於平勃
耶沛公之有天下也剪除煩苛與民更始其徳澤之在
人心乆矣傳一二世而吕氏乃欲竊而取之此固天下
之所憤鬱也故絳侯以一節入北軍一呼而士皆左袒
豈誠勃之能使然也哉樊噲之死蘇氏嘗幸之矣使噲
也後太后而死則乗之以僣竊之權而濟之以雄桀之
氣雖其妻吕嬃之智亦自高諸吕數等終不能遂成大
事易劉氏而帝之而漢已深受其弊矣其肯安然受刃
於諸將之手耶彼吕氏諸人皆庸奴俗子不過藉后勢
以幸旦夕之富貴而非有雄才大計深識逺圖足與計
子孫者也故酈寄一紿遽欲解組而去之正如司馬懿
之料曹爽所謂駑馬戀棧豆者曽不思其主兵也何功
其享有漢氏之祿爵也何道其所以服當時之將相大
臣也何能獨恃一太后而后則死矣而猶欲歸封國享
富貴以為吕氏不拔之業噫亦太愚矣且諸老人亦嘗
有言其不便者使産祿當時僅得中人之識但據南北
軍而不去則雖十勃百酈寄吾亦不知其何以措手故
曰平勃之成功亦幸而已大抵平之機詐有餘而忠正
不足至於吕氏之難則併其機詐而亡之諺所謂老將
至而耄及之者平之謂矣事變既平而雍雍文帝之朝
錢榖决獄之所弗與知以修宰相之度夫何難者勃之
木强有餘而才識不足觀其就國之後執兵見守尉處
事猶周章若此而况於變故之頃乎渭橋之迎倉卒請
間所謂招之不來麾之不去者器度當不若是也要之
二子於大臣之道均未之講論其優劣則勃之重厚猶
可倚仗而陳平者特一巧詐小人而已奚其智奚其智
　表
　　擬輔臣謝賜夏日同遊詩表
嘉靖某年某月某日伏䝉聖恩賜臣等夏日同遊詩若
干首者景際文明鸞簉徯觀于龍御志同上下奎章紀
盛於宸遊方驚覩乎賁文遽拜嘉於晉錫捧緘知重拭
目生輝臣等誠懽誠忭稽首頓首上言竊惟聖人之情
見乎辭猶化工之妙著於物心存解阜徽音遐想於虞
絃戒切荒淫家法明徵於禹訓六府三事修和之政可
歌天保采薇經綸之迹具在慨聖人之不作因刪後以
無詩大風惟猛士之思勁草溢諫臣之美芝房天馬紀
祥未數於休徵玉樹後庭導欲徒彰於否徳惟先王無
流連之樂必明聖乃述作之資兹盖伏遇皇帝陛下乾
徤統天震明御極發孝思於明倫之典闡聖學於敬一
之箴禮舉耕桑復千年之曠典祀分丘澤决數代之疑
文治既切于時幾道尤通於張弛朱明甫屆釋一日之
萬幾玉輅有來肅千官於羣從君臣相悦泮奐爾游顧
惟鼎覆之徒亦與泰交之㑹仁覃茂對每先天而奉時
學有緝熙自因聲以成律景隨心暢樂與人同掞睿思
之春容飛雲章之藻麗經緯乎天地之運炳煥乎日星
之明光燭寳奎香浮錦軸信乎陋唐宗苦炎熱之句而
未與爭驅視聖祖醉學士之歌而庶幾嫓美者也臣某
等叨竊無能遭逢有幸翠華飛而臣扈已濫具茨之遊
叢雲起而帝歌共駭洞庭之奏臣敢不敷言是訓傳世
為榮捧觀已眩於珠璣珍襲允同於琬琰忠慚召奭矢
詩未遂於巻阿志效袁絲諷諫尚懸於峻坂伏願典則
丕承乎祖訓怠荒時儆於聖謨武文為天下君永見堯
言之布游豫作諸侯度重興夏諺之休受丕丕基建極
㑹歸于一統惟明明后保厯聿至于萬年臣無任瞻天
仰聖忻戴屏營之至謹奉表稱謝以聞
　　擬賜衍聖公孔彦縉宅於京師謝表(永樂二十二/年)
伏以道崇梁木爰推覆幬之恩眷及樗材曷罄涓埃之
報儒林有慶吾道増輝竊惟尼山毓將聖之英洙泗衍
斯文之統宫牆入望日月快瞻綏來動和神化功於俄
頃道徳仁義作宗主於萬年秩祜申錫於後人殊寵屢
頒乎前代褒成錫號漢尊孔覇之稱文宣襲封宋下孔
宜之命雖屋烏之推愛自昔有聞而澤鴈之究安于今
僅見兹葢伏遇皇帝陛下沉幾先物英斷若神文治煥於
無為武功昭於不殺聰明盡下恭儉守成抑祥瑞以逺
佞䛕購遺書以備省閲民流動念天變咎躬納北狄之
降志存柔逺罷西域之貢心恐煩民重詒謀必嚴宫臣
輔導之勅崇儒術既謹先師釋奠之儀復延賞於後昆
遂濫恩於庇賤趣司徒以課後走繕部以鳩工是經是
營迺慰迺止俾當虞廷之肆覲無煩鄒館之假留環堵
之素分太踰夏屋之懐居已甚一朝盛典世羡為榮千
載奇逢人誇其美惟漢哀賜董賢之第祗示寵私若唐
𤣥侈祿山之居徒資譏訕新宅以徙晏子景公尚昧於
卜隣殿材以賜魏徵太宗不終夫舊好崇徳象賢光前
裕後未有如今日之命者也臣彦縉叨承聖後忝列儒
流過庭之訓雖聞入室之功未致襲爵繆仍乎世命悚
恧已深賜宅俄出於新恩感思何既敢不勉圖報效期
帝眷之莫辜益勵學修求家聲之弗墜道同時而俱泰身
與國以咸休伏願治不下堂薄海際文明之盛身先建
極敷天同歸仰之誠天下為一家永示建瓴之勢春秋
大一統恒固宅中之基臣無任瞻天荷聖激切屏營之
至謹奉表稱謝以聞
　　擬文華殿新造九五齋恭黙室成廷臣賀表(㑹試/)
伏以日新聖學昭龍徳之正中天啟宸居仰明哲之作
則大人已孚於利見良弼冀協於旁求歡洽臣民光昭
海宇臣等誠懽誠忭稽首頓首竊惟宫室之營實係國
家之重詩歌築室書美肯堂禮謹月令之居易兆棟隆
之吉禹卑宫而民悦文作臺而子來顧後王之汰無窮
而離宫之營益廣未央壯麗昭儉徳以何禆仁夀紛華
敝侈心於無用惟一人之立極以四海而為家動必有
成書皆可法恭惟皇帝陛下徳懋重華道隆峻極闡孝
思於明倫之典邃帝學於敬一之箴禮舉耕蠶復千年
之曠典祀分丘澤决數代之疑文爰觀土木之興每見
時幾之勅無逸有殿心存稼穡之艱豳風有亭義昭風
化之自頃於文華之殿復新齋室之營軒轅草圖羲和
練日罄玉石於隴阪空瓌材於瀟湘梓人効審曲之能
司空董繩直之役美兼輪奐户列西南匪徒為即安之
謀抑以寓藏修之益虹梁雲繞掲九五以名齊螭柱星
羅采恭黙而扁室心罔安於上治志常切於交修期進
徳修業之及時求多聞建事以永世庸言之信庸行之
謹已徵徤法於天行汝惟舟楫汝惟鹽梅會見思通於
帝賚臣等官聫禁省學愧通儒啟沃無能恒懐憂於夕
惕遭逢有幸每傾望於雲從爰觀鼎建之成益喜泰來
之㑹伏願懋商宗有獲之學體周文未見之心龍飛溥
出震之功兩儀耀徳虎變協繼離之照三極呈祥梦兆
熊羆衍百男之鴻慶化行麟趾詒萬葉之燕謀臣無任
瞻天仰聖欣躍屏營之至謹奉表稱賀以聞
　　擬重修大明㑹典進呈表
伏以盡倫盡制宏猷逺酌於百王載筆載言大典繼明
於昭代人存政敏君舉必書述作信明聖之徵摩編效
臣工之職政由俗革治以道同竊惟堯言存舜典九功
之敘可歌武烈繼文謨六典之文具在惟太祖之御極
暨列聖之承宗治定而功成已見重熙於千載議禮以
制度式存㑹典之一書纂成肇始於敬皇潤色再厪於
武廟上自洪武戊申之歳下迄𢎞治壬戌之秋法始正
家俯陋仙源之講恩終懐逺下嗤王㑹之圖夏典明明
而可徵周文郁郁乎大備顧自書成之日已幾數十年
中間法制之殊何止二三冊前規雖在近事靡徵兹盖
伏遇皇帝陛下舜孝烝烝文心翼翼道則天而同大徳
與日以俱新敬一有箴逺妙傳心之法明倫有典丕昭
嗣服之心謂兹㑹典之成實出先朝之志離明繼照紹
述逺發於宸衷㢲命重申續纂上承於手札臣等草茅
賤質樗櫟散材學不足以知今文非善於記事勉勤鉛
槧繆正金根特書屢書事曲盡於當代識大識小道豈
資於在人爰攄終歲之功用塵乙夜之覽伏願對揚光
訓法近守於祖宗率由舊章動必徵諸方冊自家而國
而天下恒享和平之休曰夀與福與多男永膺祚𦙍之
盛臣無任瞻天仰聖激切屏營之至謹以重修大明㑹
典隨表上進以聞
　䇿
　　問成帝罷中書宦官髙宗遣天竺方士歸國何如
有可法之善者君子不能冺其迹無為善之誠者君子
不能掩其非盖政之所行固有善否之殊而事之所由
尤有誠否之别由於已者誠也雖明君不是過也不由
於已者非誠也雖善政無足取也此漢成之罷宦官唐
髙之遣方士君子所以存其迹而著其非歟請因明問
而復之古今論小人之害國者必曰宦官也方士也盖
宦官以隂柔蠧國政方士以左道蕩主心其術不同而
同歸於亂古今論人主之善政者必曰不任宦官也不
信方士也故君身為之强固君徳為之清明其善不同
而同歸于治君子是以善成帝高宗之舉也夫宦寺之
設昉於周公觀周官分職太宰司徒宗伯之属皆有所
謂奄人然而其事㣲其勢甚不得已也浸淫於春秋至
秦而禍極矣伊戾以坎盟殺宋痤寺栁以熾炭蠱元公
閽人之狀戴吴趙髙之賊二世皆是物爾自漢言之則
如武帝之英明而𢎞恭石顯猶得以竊其權焉故宋人
論奄尹之禍如毒藥猛獸未有不裂肝碎首吁亦可畏
矣彼成帝者乃能一朝罷而去之此綱目所以有罷中
書宦官之書也方士之説昉于周穆觀今傳記所載得
八龍騎之西遊與王母宴于瑶池之上然而其年耄荒
其國亦幾失也崇信於秦皇至漢武而其惑甚矣新垣
候日於再中少君夜祠以致鬼五利之鬬棊公孫卿之
仙迹皆是物爾自唐言之則如太宗之神武而娑婆昧
者猶得以售其術焉故漢人論神怪之説聴其言洋洋
滿耳若將可遇求之盪然如繫風捕影終不可得吁亦
知言矣彼髙宗者乃能一朝遣而去之此綱目所以有
遣天竺方士歸國之書也然以二君之政無一可書而
偉然此舉逺非武帝太宗之所能及君子是以疑於其
故焉何則中官外戚相為低昂此勢盛則彼勢衰當其
時赤鳳秉樞機五侯越政軌成帝之不能有為明矣故
宦官之去正恐其與已分權事在元舅而不在天子也
罷一宦官任一宦官君子謂其亂則均爾漢祚之移于
王氏其禍不基於是哉長生淫欲相為出入彼念去則
此念專當其時才人長髮於尼寺昭儀煽豔於房闥高
宗之迷於情慾甚矣方士之遣正恐其妨於淫欲事在
女后而不在天子也遣一方士惑一方士君子謂其害
尤甚爾唐祚之移于武氏其兆不萌於此哉於乎不納
叛人其説非不正也而莒僕之黜季文實因是以執魯
柄焉不用外戚其事非不善也而穰侯之罷范睢實因
是以得秦權焉二事亦甚類矣善觀人君之政者先觀
其所由可也
　　問王蘇徳學何如
君子之律人也以道而其取人也以長律人以道則其
辭不得不嚴而凡一言一行之不合於聖賢者皆在所
必黜取人以長則其論不得不恕而凡一言一行之能
自立於天下後世者皆在所必與何則道固不可以少
假而無求備於一人則先王之所以存忠厚之道於天
下也知乎此斯可與論王蘇二公之徳學矣夫事之成
敗莫不有已然之明迹而善探本者不遺其始而狥其
終人之是非亦莫不有已然之定論而善原情者不觀
其顯而釋其隱故世之論二公者吾嘗聞之矣病天下
者莫如新法而荆公信以為可行於是青苗均輸紛然
變其祖宗之舊而熙豐之政亂矣壊國家者莫如小人
而荆公恃以為可用於是恵卿李鄧顯然布於執政之
地而紹聖之禍基矣任王韶以開邊而百萬之生靈殱
於兵刃逐韓富以專國而三朝之舊臣委于外藩其所
以蔽主而蠧民者要未可一二數而蘇氏則無之此其
已然之成敗是非固未有不罪王氏而釋蘇氏者也殊
不知二公心事無大懸殊而其謀猷論議固相出入生
財之説蘇氏亦嘗言之非荆公為之先發則新法之禍
在蘇氏而不在王氏也用兵之説蘇氏亦嘗言之由荆
公為之首倡故熙河之敗在王氏而不在蘇氏也親少
游之徒則所與者皆浮薄訾程氏之黨則所崇者非正
學其所以不貽禍于天下者要亦當時之不大用而已
此其隱然之成敗是非又未可釋蘇氏而罪王氏也所
以然者盖由二公於聖賢之道均未之講故雖所為或
可知或未可知而皆無以逭乎君子之譏耳然人之所
為失於彼者未必無得于此而有所短者不可遂掩其
長君子於是乎每取節焉何則以荆公之行言之則其
不愛官爵固逺過于富貴利達之徒而不溺聲色亦誠
可為清正修潔之士故先儒嘗謂公之素履與溫公大
略相同使其政事不大謬焉誠亦未易得矣以坡公之
文言之則其自謂如千里之駒御以王良萬斛之泉隨
地而出盖信然也故當時其父子隱然名動京師而得
與歐陽氏並稱於世使其學術稍以正焉誠亦不多見
矣惜乎功利詞章有以沒溺二公之心而終不悟也噫
　　問陳蕃薦五處士詔徵皆不至夫五人者之行果
　　　有可稱者歟其不至豈各有所見歟
見賢而舉者大臣為國之公見幾而作者君子保身之
哲何則妨賢病國不免於狥私意而忘公道入亂居危
將至於蹈險地而履禍機由前言之則不忠由後言之
則不智不忠非大臣也不智非忠臣也吾是以知見賢
而舉大臣之所以為其國見幾而作君子之所以保其
身也請因明問而復之漢自光武再興鼎遷東洛九傳
而至桓帝運且否矣幸而人豪如陳蕃實維持之處困
亨屯為國柱石擴好善之心廣進賢之路推轂士類側
陋俱揚當時膺其薦者在豫章則為徐穉在彭城則為
姜肱在汝南則為袁閎在京兆則為韋著在潁川則為
李曇而是五處士者則皆匿以為高往而不返崇廉靖
之真守退讓之志白駒皎皎空谷遐心雖安車𤣥纁之
徵囂囂不顧略不為漢一屈而為蕃一出焉夫無知薦
陳平常何薦馬周皆為其有可用之才山公之啟事王
旦之疏名皆為其有可取之實則知薦人者當於其行
而不可沽舉善之美名陳蕃薦五人而五人者其行果
足薦歟如廣漢楊厚之來則陳漢三百年之厄江夏黄
瓊之至則有明習政事之稱而李固以直言舉又嘗以
尚書之非人為對則知為士者當行其志也不可負見
舉之美意五人者之不至其見果何居歟今以五人考
之如徐穉則業勤耕稼而自食其力恭儉義讓而人服
其徳行何懿也姜肱則博通五經兼明星緯友愛諸弟
感悔賊冦行何良也身居土室而以耕學為業則袁閎
之行為足稱隱居教授而為三輔冠族則韋著之行為
可取以至遭值少孤家貧力學繼母嚴酷事之惟謹則
李曇之行之優又可見矣是蕃之薦為能薦其所當薦
矣非有為國之心而能若是乎以當時言之則國步多
艱根本已蹶四海横流非砥柱之所能遏三綱將墜豈
一木之所能支黨錮殺戮之慘已於是而可以覩其機
中官專恣之惡已於是而可以窺其非故郭有道既明
且哲以保其身申屠蟠見幾而作不俟終日觀魏桓對
其鄉人所謂生行死歸於諸子何有之言則知其時之
不可以有為而五人之不至亦各有見不失為可以䖏
而䖏矣愚不佞敢以此為獻惟執事其與進焉
　　問程朱之門人衆矣願詳其行義而推其善學者
傳道於先正者或得其一偏或得其全體君子不可不
究其實而别其優也盖不究其實則行義之詳無自而
知不别其優則善學之士又何自而可見哉故或得其
一偏或得其全體傳道雖同而造徳各異君子其可以
弗辨哉執事發䇿下詢而以程朱之門人為問欲有以
詳其行義而推其善學者愚請掇拾其一二以為復盖
自夫五星聚奎宋啟文明之運諸儒繼出身當道統之
傳誨人存不倦之誠而立教有因材之篤在洛有如二
程夫子焉明道徳性寬大規模廣濶伊川氣質剛方文
理宻察此其有得於道者也而門外尺雪師道尊嚴座
上春風意象渾厚當時門人寧無可言者乎是故純粹
宏深簡易平淡而為老師俗儒所推先則楊時其人也
問學日進政事絶人而為公卿大夫所尊信則游酢其
人也才識頴悟則有若李端伯力排異端則有若朱光
庭蘇季明徳性純茂强學篤志吕與叔修身好學行如
古人范淳夫資質平正謝顯道行學可師吕和叔任道
擔當風力甚勁而深潛縝宻不及與叔張思叔窮理造
㣲鮮能及之而持守工夫不及和靖周恭叔持身嚴苦
塊然一室貴娶瞽女愛過常人侯師聖安於羇苦守節
不移經術通貫不窮時事纖㣲皆察志在行道如馬伸
雖勇於為義而恥以釣名也資質魯鈍如尹焞雖持守
有餘而格物未至也程子之門人其行義之可見者如
此在閩則有如朱子焉豪傑之才足以折羣疑於百家
格致之學有以集大成於諸子此其有得於道者也而
廣信鵞湖之寺從游者多長沙敬簡之堂依歸者衆當
時門人又豈無可言者乎是故進學可畏䖏事不茍則
有若李燔義所當為勇不可奪則有如張洽黄直卿明
睿端莊造詣純篤㬊亞夫進學意氣頗多激昻陳才卿
一室蕭然有以自樂工夫精進尤為可喜蔡季通有精
詣之識卓絶之才不可屈之志不可窮之辯陳安卿論
顔子卓爾之説甚善論大本達道意甚備鄭可上説易
中庸甚孜細論人心道心益精宻方賓王親切的當不
失乎為學之序蔡仲黙註書明範不愧乎父師之托學
有根據而為政能舉先王之典以活無告之人者寥徳
明其人焉身在都城而能味衆人之所不味以至卒究
大義者輔漢卿其人焉朱子之門人其行義之可見者
又如此然而升堂濟濟莫非一時之俊彦論道侃侃率
皆天下之英材伊欲推其善學者而表章之則愚得以
折諸當時同列之所稱與者矣何則和靖尹氏之言有
曰河南二程夫子以孔孟絶學為天下之倡而升堂覩
奥者三人曰廣平游定夫上蔡謝顯道龜山楊中立是
已則知三人者之於程子可以為善學矣勉齋黄氏之
言有曰季通於先生之門可謂傑然者則知季通之於
朱子可以為善學矣夫曰行義者論其槩也曰善學者
舉其尤也行義或得其一偏而未盡乎程朱之妙善學
則得其全體而可續夫道統之傳若夫諸門人之淺深
髙下則予豈敢以輕議哉敢執此以為明問復
　
　
　
　
　
　
　
　
　
　
　
　
　
　具茨遺藁
