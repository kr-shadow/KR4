#+TITLE: 對床夜語-宋-范晞文
#+DATE: 2018-05-12 10:21:27
#+SOURCE: github.com/kanripo/KR4i0044 master 4e73361f                
欽定四庫全書　　　　　集部九
　對床夜語　　　　　　　詩文評類
　　提要
　　　　(臣/)等謹案對床夜語五巻宋范晞文撰晞文
　　　　字景文號葯莊錢塘人太學生咸淳丙寅同
　　　　葉李蕭規等上書劾賈似道似道文致其泥
　　　　金飾齋匾事竄瓊州元世祖時程鉅夫薦晞
　　　　文及趙孟頫於朝孟頫應詔即出晞文迄不
　　　　受職流寓無錫以終是編成於景定中皆論
　　　　詩之語其間如論曹植七哀詩但知古者未
　　　　拘音韻而不能通古韻之所以然故轉以魏
　　　　文帝詩押横字入陽部阮籍詩押嗟字入歌
　　　　部為疑論杜甫律詩拗字謂執以為例則盡
　　　　成死法不知唐倖雙拗單拗平仄相救實有
　　　　定規非以意為出入至於議王安石誤以皇
　　　　甫冉詩為杜詩而李端蕪城懐古詩則誤執
　　　　才調集刪本指為絶句王維送丘為下第詩
　　　　則誤以為沈佺期作亦不能無所舛訛其推
　　　　重許渾而力排李商隠尤非公論然當南宋
　　　　季年詩道凌夷之日獨能排習尚之乖如曰
　　　　今之以詩鳴者不曰四靈則曰晩唐文章與
　　　　時髙下晩唐為何時耶其所見實在江湖諸
　　　　人之上故沿波討源頗能推衍漢魏六朝唐
　　　　人舊法於詩學有所發明云乾隆四十三年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
對床夜語原序
景定三年十月予友范君景文授以所著書一編語甚
綺而文甚髙時夜将半剪燭疾讀不能去手大類葛常
之韻語陽秋雞戒晨而畢株連節解激發人意作而曰
美哉此書也杜子美詩王介甫談經以為優於經其為
史學者又視為史無它事覈而理勝也韓退之謂李長
吉謌詩為騷而進張籍詩於道楊大年唱西崑體一洗
浮靡而尚事實至送王欽若行君命有所不受其名節
有如此者若論詩而遺理求工於言辭而不及氣節予
竊惑之輒序于對床夜語之首以補其遺景文然之不
深居之人馮去非可遷甫
欽定四庫全書巻
　對床夜語巻一　　　　　宋　范晞文　撰
羔羊之皮素絲五紽詩人美在位者之辭也充耳琇瑩
　㑹弁如星又四馬既閑輶車鸞鑣之類皆借服御以
美其君也若楚詞髙余冠之岌岌兮長余佩之陸離
　是亦以服御自美也
古詩十九首有云冉冉孤生竹結根泰山阿與君為新
　婚兎絲附女蘿兎絲生有時夫婦㑹有宜千里遠結
　婚悠悠隔山陂思君令人老軒車來何遲言妻之於
　夫猶竹根之于山阿兎絲之于女蘿也豈容使之獨
　處而久思乎詩云葛生䝉楚蘝蔓于野予美亡此誰
　與獨處同此怨也又渉江采芙蓉蘭澤多芳草采之
　欲遺誰所思在逺道又庭中有竒樹緑葉發華滋攀
　條折其榮将以遺所思馨香盈懷袖路逺莫致之亦
　猶詩人籊籊竹竿以釣于淇豈不爾思逺莫致之之
　辭苐反其義耳前輩謂古詩十九首可與三百篇並
　驅者亦此類也
霍去病志得意歡作歌曰四夷既䕶諸夏康兮國家安
　寧樂未央兮載戢干戈弓矢藏兮麒麟來臻鳳凰翔
　兮與天相保永無疆兮親親百年各延長兮去病非
　以文章名者乃知西漢時言語自非後世可企
詩曰山有漆隰有栗子有酒食何不日鼓瑟且以喜樂
　且以永日宛其死矣他人入室悲其君有酒食鼓瑟
　之不能樂猶有國而弗治則将為他人之所有也曹
　子建樂府云置酒髙殿上親友從我遊秦箏何慷慨
　齊瑟和且柔主稱千金夀賔奉萬年酬又盛時不可
　再百年忽我遒生存華堂處零落歸山丘有詩人為
　樂之意而無其諷又詩曰蟋蟀在堂嵗聿云莫今我
　不樂日月其除無已太康職思其居好樂無荒良士
　瞿瞿既欲其樂又慮其荒此詩人憂深思逺之意陸
　士衡云來日苦短去日苦長今我不樂蟋蟀在房我
　酒既㫖我肴既臧短歌可詠長夜無荒全是詩人之
　體
七哀詩子建云君行踰十年孤妾常獨棲怨遊子之未
　返也王仲宣云路有饑婦人抱子棄草間歎時世之
　喪亂也又方舟溯大江日暮愁我心感羈旅之多憂
　也張孟陽云毁壤過一坏便房啓幽户傷漢陵之發
　掘也又白露中夜結朩落柯條森慨秋氣之可悲也
　哀之雖同而意各異初不解七哀義或謂病而哀義
　而哀感而哀悲而哀耳目聞見而哀口歎而哀鼻酸
　而哀所哀雖一事而七者具也
子建公讌詩云清夜遊西園飛葢相追隨明月澄清景
　列宿正参差秋蘭被長坂朱華冒緑池潛魚躍清波
　好鳥鳴髙枝讀之猶想見其景也是時劉公幹王仲
　宣亦有詩劉云月出照園中珍朩欝蒼蒼清川過石
　渠流波為魚防芙蓉散其華菡蓞溢金塘靈鳥宿水
　裔仁獸遊飛梁王詩云凉風撤蒸暑清雲却炎暉髙
　㑹君子堂並坐䕃華榱嘉肴充圓方㫖酒盈金罍管
　絃發徽音曲度清且悲皆直冩其事今人雖畢力竭
　思不能到也
蔡琰雖失身然詞甚古如不謂殘生兮却得旋歸撫抱
　胡兒兮泣下霑衣漢使迎我兮四牡騑騑胡兒號兮
　誰得知與我生死兮逢此時愁為子兮日無光輝焉
　得羽翼兮将汝歸一歩一逺兮足難移魂消影絶兮
　恩愛遺此将歸别子也時身厯其苦辭宣乎心怨而
　怒哀而思千載如新使經聖筆亦必不忍刪之也劉
　商雖極力擬之終不似葢不當擬也
子建明月照髙樓流光正徘徊上有愁思婦感歎有餘
　哀結句云願為西南風長逝入君懷君懷良不開賤
　妾當何依解韻者謂哀叶于希反且引毛詩山有蕨
　薇隰有杞桋君子作歌維以告哀又謂懷叶胡威反
　及引離騷載雲旗兮委蛇心低徊兮疲懷等語為證
　辯則辯矣如不通何且子建此篇既押徊又押哀乃
　一韻耳及懷字之上亦有㑹合何時諧諧懷亦一韻
　也何必强為引證葢古未拘音韻旁入他聲者亦奚
　疑焉若魏文帝漫漫秋夜長皆押十陽獨一句云三
　五正縱横又阮籍登髙臨四野皆押七歌獨一句云
　豈復嘆咨嗟不知解者又當如何茍謂後世亦有如
　此押者則擬古者倣之耳非古人作古之意也
張茂先穆如灑清風奐若春華敷又屬耳聴鶯鳴流目
　玩鯈魚以對言之則當曰清風灑聴鳴鶯也古對間
　當如此亦楚詞蕙肴烝兮蘭藉奠桂酒兮椒漿
謝惠連屯雲蔽曽嶺驚風涌飛流零雨潤墳澤落雪灑
　林丘浮氛晦崖巘積素惑原疇曲汜薄停旅通川絶
　行舟連四韻句法皆相似古詩正不當以此拘也
魏文帝西北有浮雲亭亭如車葢惜哉時不遇適與飄
　風㑹吹我東南行行行至呉㑹呉㑹非我鄉安能久
　留滯棄置勿復陳客子常畏人子建轉蓬離本根飄
　颻隨長風何意廻飊舉吹我入雲中髙髙上無極天
　路安可窮類此游客子捐軀逺從戎毛褐不掩形薇
　藿常不充去去莫復道沈憂令人老此結句換韻之
　始
楚詞沅有芷兮澧有蘭思公子兮未敢言又望美人兮
　未來臨風帆兮浩歌又王孫遊兮不歸春草生兮萋
　萋又惟草朩之零落兮恐美人之遲暮皆愛君惜時
　之辭後世擬之者不過徒法其句耳非其意也江文
　通云日暮碧雲合佳人殊未來又黄雲蔽千里遊子
　何時還謝靈運云圓景早已滿佳人猶未適惠連云
　紈素既已成君子行未歸𤣥暉云春草秋更緑公子
　未西歸劉休𤣥云芳年有華月佳人無還期陸士衡
　云芳草久已茂佳人竟不歸古詩亦有浮雲蔽白日
　遊子不顧返
古塘上曲有云莫以賢豪故棄捐素所愛莫以魚肉賤
　棄捐葱與薤莫以桑麻賤棄捐菅與蒯前云衆口鑠
　黄金使君生别離或謂甄后為郭后所譖遂作此觀
　其辭殆亦是也陸士衡云男懽智傾愚女愛衰避妍
　不惜微軀退惟懼蒼蠅前願君廣末光照妾薄暮年
　則為甄后作無疑矣劉休𤣥擬古云願垂薄暮景照
　妾桑榆時適與士衡末句同
詩曰昔我往矣楊柳依依今我來思雨雪霏霏東坡謂
　韓退之始去杏飛蜂及歸柳嘶蛩與詩意同子建云
　昔我初遷朱華未希今我旋止素雪雲飛又始出嚴
　霜結今來白露晞王正長云昔往倉庚鳴今來蟋蟀
　吟顔延年云昔醉秋未素今也嵗載華退之又居其
　後也
子建詩朱華冒緑池古人雖不于字面上着工然冒字
　殆妙陸士衡云飛閣纓虹帶層臺冒雲冠潘安仁云
　川氣冒山嶺驚湍激巗阿顔延年云松風遵路急山
　烟冒壠生江文通云凉葉照沙嶼秋華冒水潯謝靈
　運云蘋䓑泛沈深菰蒲冒清淺皆祖子建
張平子詩云我聞其聲載坐載起王仲宣云我思弗及
　載坐載起劉公幹云思子沉心曲長歎不能言起坐
　失次第一日三四遷懷人之意盡于此矣
左太冲詠史云濟濟京城内赫赫王侯居冠葢䕃四術
　朱輪竟長衢朝集金張館暮宿許史廬南隣擊鐘磬
　北里吹笙竽寂寂揚子宅門無卿相輿鮑明逺詠史
　云京城十二衢飛甍各鱗次仕子彯華纓遊客竦輕
　轡明星晨未稀冠葢已雲至賔御紛颯沓鞍馬光照
　地君平獨寂寞身世兩相棄江文通詠史亦云金張
　服貂冕許史乗華軒王侯貴片議公卿重一言太平
　多歡娯飛葢東都門顧念張仲蔚蓬蒿滿中園三詩
　一軌也
子建云朝遊江北岸日夕宿湘沚潘安仁云朝發晉京
　陽夕次金谷湄劉越石云朝發廣莫門暮宿丹水山
　謝靈運云旦發清溪隂暝投剡中宿鮑明逺云朝遊
　雁門山暮還樓煩宿皆本楚詞朝發軔于蒼梧兮夕
　余至于縣圃若陸士衡朝採南澗藻夕息西山足又
　江文通朝食琅玕實夕飲玉池津則亦本楚詞朝飲
　朩蘭之墜露兮夕飡秋菊之落英
傅𤣥辭云美人一何麗顔若芙蓉花一顧亂人國再顧
　亂人家未亂猶可奈何全是李延年歌延年歌云北
　方有佳人絶世而獨立一顧傾人城再顧傾人國寕
　不知傾城與傾國佳人難再得
石季倫王昭君詩序云匈奴請婚于漢元帝以後宫良
　家子昭君配焉昔公主嫁烏孫令琵琶馬上作樂以
　慰其道路之思其送昭君亦必爾也熟參此序廼知
　昭君出嫁之時未必以琵琶寄情特後人想像而賦
　之耳
王景𤣥詩詎憶無衣客但知狐白温用子建狐白足禦
　冬焉念無衣客之語謝𤣥暉亦云誰規鼎食盛寕要
　狐白鮮
靈運詩初篁包緑籜新蒲含紫茸丘希範詩巢空初鳥
　飛荇亂新魚戲綽有流麗之風視小謝魚戲新荷動
　鳥散餘花落之句亦無愧
一身事關西家族滿山東二年從車駕齋祭甘泉宫三
　朝國慶畢休沐還舊邦四牡曜長路輕葢若飛鴻五
　侯相餞送髙㑹集新豐六樂陳廣坐祖帳揚春風七
　盤起長袖庭下列歌鐘八珎盈彫爼綺肴紛錯重九
　族共瞻遲賔客仰徽容十載學無就善官一朝通鮑
　明逺數詩也卦名人名及建除等體世多有之獨無
　以此為戲者
鮑明逺詩朱脣動素腕舉洛陽少童邯鄲女古稱渌水
　今白紵催絃急管為君舞窮秋九月荷葉黄北風驅
　雁天雨霜夜長酒多樂未央全類張籍王建
韓非子曰六國時張敏與髙惠二人為友每相思不能
　得見敏便于夢中往尋之但行至半道即迷不知路
　沈休文云神交疲夢寐路逺隔思存又夢中不識路
　何以慰相思用前事也古辭云逺道不可思夙昔夢
　見之又獨宿累長夜夢想見容輝皆㳂韓非之微意
　而變之耳
陸士衡呉趨行云楚妃且莫歎齊娥且莫謳四坐並清
　聴聴我歌呉趨呉趨自有始請從昌門起謝靈運㑹
　吟行云六引緩清唱三調佇繁音列筵皆靜寂咸共
　聆㑹吟㑹吟自有初請從文命敷盡踵其歩驟
蘇子卿詩俯觀江漢流仰視浮雲翔魏文帝云俯視清
　水波仰看明月光曹子建云俯降千仭仰登天阻何
　敬祖云仰視垣上草俯察階下露又俯臨清泉淵仰
　觀嘉朩敷謝靈運云俯濯石下潭仰看條上猿又俯
　視喬朩杪仰聆大壑灇辭意一也古人句法極多有
　相襲者如前所議日暮碧雲合及朝遊江北岸之類
　皆是若嵇叔夜目送歸鴻手揮五絃俯仰自得遊心
　太𤣥則運思冩心􁒛不同矣
宋袁淑有詩云種蘭忌當門懷璧莫向楚楚少别玉人
　門非植蘭所葢淑為彭城王府祭酒王不好文學故
　云
薛道衡空梁落燕泥之句人多不見其全篇葢題是昔
　昔鹽其辭云垂柳覆金隄蘼蕪葉復齊水溢芙蓉沼
　花飛桃李蹊採桑秦氏女織錦竇家妻關山别蕩子
　風月守空閨常斂千金笑長垂雙玉啼盤龍隨鏡隱
　綵鳳逐雲低飛魂同夜鵲倦寝憶晨雞暗牖懸蛛網
　空梁落燕泥前年過代北今嵗往遼西一去無消息
　那能惜馬蹄無非閨中懷遠之意但不知立題之義
　如何趙嘏乃廣為二十章以一句為一題亦復綺麗
　其中有云良人猶遠戍寂寞夜閨空繡户流春月羅
　帷坐曉風魂飛沙帳北腸斷玉關中尚自無消息錦
　衾那得同又雲中路杳杳江畔草萋萋妾久垂珠淚
　君何惜馬蹄邊風悲曉角營月怨春鼙未道休征戰
　愁眉又復低
　
　
　
　對床夜語巻一
欽定四庫全書巻
　對床夜語巻二　　　　　宋　范晞文　撰
嚴滄浪(羽/)云禪道惟在妙悟詩道亦在妙悟惟悟乃為
　當行乃為本色然悟有淺深有分限之悟有透徹之
　悟有但得一知半解之悟漢魏尚矣不假悟也陶謝
　至盛唐諸公透徹之悟也他雖有悟者皆非第一義
　也姜白石䕫亦有云文以文而工不以文而妙然捨
　文無妙聖處要自悟葢文章之髙下隨其所悟之深
　淺若看破此理一味妙悟則徑超直造四無窒礙古
　人即我我即古人也
嚴滄浪又云詩有别材非關書也詩有别趣非關理也
　而古人未嘗不讀書不窮理所謂不渉理路不落言
　筌者上也詩者吟咏情性也盛唐詩人惟在興趣羚
　羊掛角無跡可尋故其妙處瑩徹玲瓏不可湊泊如
　空中之音相中之色水中之月鏡中之影言有盡而
　意無窮近代諸公作竒特解㑹以文字為詩以議論
　為詩以才學為詩以是為詩夫豈不工終非古人之
　詩也葢于一唱三嘆之音有所歉焉然則近代之詩
　無取乎曰有之吾取其合于古人者而已
蕭千巖(徳藻/)云詩不讀書不可為然以書為詩不可也
　老杜云讀書破萬巻下筆如有神讀書而至破萬巻
　則抑揚上下何施不可非謂以萬巻之書為詩也
劉後村(克荘/)云唐文人皆能詩柳尤髙韓尚非本色迨
　本朝則文人多詩人少三百年間雖人各有集集各
　有詩詩各自為體或尚理致或負材力或逞辯慱要
　皆文之有韻者爾非古人之詩也
周伯弜(弼/)云言詩而本于唐非固于唐也自河梁之後
　詩之變至于唐而止也謫仙號為雄㧞而法度最為
　森嚴况餘者乎立心不専用意不精而欲造其妙者
　未之有也元和葢詩之極盛其實體製自此始散僻
　事險韻以為富率意放辭以為通皆有其漸一變則
　成五代之陋矣
兩句三年得一吟雙淚流知音如不賞歸臥故山秋島
　之詩未必盡髙此心亦良苦矣信乎非言之難其聴
　而識之者難遇也雖然馬非伯樂而不鳴琴非子期
　而不調果不吾遇也則困鹽車焦㸑下吾寕樂之後
　世復有揚子雲必好之矣
四靈唱唐詩者也就而求其工者趙紫芝也然具眼猶
　以為未盡者葢惜其立志未髙而止于姚賈也學者
　闖其閫奥闢而廣之猶懼其失廼尖纎淺易相煽成
　風萬喙一聲牢不可破曰此四靈體也其植根固其
　流波漫日就衰壞不復振起吁宗之者反所以累之
　也
樹揺幽鳥夢螢入定僧衣勁風吹雪聚渇鳥啄氷開古
　㕔眠易魘老吏語多虚坡暖冬生笋松凉夏健人林
　花埽更落徑草踏還生垂枝松落子側頂鶴聴棊古
　塔蟲蛇善隂廊鳥雀癡病嘗山藥遍貧起草堂低廢
　巢侵燒色荒塜入鋤聲地古多生藥溪靈不聚魚隴
　狐來試客沙鶻下欺人逺鐘驚漏壓微月被燈欺古
　壁燈重畫秋琴雨慢絃草礙人行緩花繁鳥度遲上
　數聫亦晚唐警句前此少有表而出者葢不獨雞聲
　人跡風暖日髙等作而已情景兼融句意兩極琢磨
　瑕垢發揚光彩殆玉人之攻玉錦工之機錦也然求
　其聲諧韶濩氣泐金石則無有焉識者口未誦而心
　先厭之矣今之以詩鳴者不曰四靈則曰晚唐文章
　與時髙下晚唐為何時耶放翁云文章光燄伏不起
　甚者自謂宗晚唐
老杜詩天髙雲去盡江逈月來遲衰謝多扶病招邀屢
　有期上聫景下聫情身無却少壮跡有但覊棲江水
　流城郭春風入皷鼙上聫情下聫景水流心不競雲
　在意俱遲景中之情也巻簾唯白水隱几亦青山情
　中之景也感時花濺淚恨别鳥驚心情景相觸而莫
　分也白首多年疾秋天昨夜凉髙風下朩葉永夜攬
　貂裘一句情一句景也固知景無情不發情無景不
　生或者便謂首首當如此作則失之甚矣如淅淅風
　生砌團團月隱墻遥空秋雁滅半嶺暮雲長病葉多
　先墜寒花只暫香巴城添淚眼今夕復清光前六句
　皆景也清秋望不盡迢遞起層隂逺水兼天凈孤城
　隱霧深葉稀風更落山逈日初沉獨鶴歸何晚昏鴉
　已滿林後六句皆景也何患乎情少
五言律詩固要貼妥然貼妥太過必流于衰茍時能出
　竒于第三字中下一拗字則貼妥中隱然有峻直之
　風老杜有全篇如此者試舉其一云帶甲滿天地胡
　為君逺行親朋盡一哭鞍馬去孤城草朩嵗月晚關
　河霜雪清别離已昨日因見古人情散句如乾坤萬
　里眼時序百年心梅花萬里外雪片一冬深一逕野
　花落孤村春水生蟲書玉佩蘚燕舞翠帷塵村舂雨
　外急隣火夜深明山縣早休市江橋春聚船老馬夜
　知道蒼鷹饑着人用實字而拗也行色遞隱見人烟
　時有無蟬聲集古寺鳥影度寒塘簷雨亂淋幔山雲
　低度墻飛星過水白落月動沙虚用虚字而拗也其
　他變態不一却在臨時幹旋之何如耳茍執以為例
　則盡成死法矣
虚活字極難下虚死字尤不易葢雖是死字欲使之活
　此所以為難老杜古墻猶竹色虚閣自松聲及江山
　有巴蜀棟宇自齊梁人到于今誦之予近讀其瞿唐
　兩崕詩云入天猶石色穿水忽雲根猶忽二字如浮
　雲着風閃爍無定誰能跡其妙處他如江山且相見
　戎馬未安居故國猶兵馬他鄉亦鼓鼙地偏初衣袷
　山擁更登危詩書遂墻壁奴僕且旌旄皆用力于一
　字
仰看明星當空大無處告訴只顛狂但使殘年飽喫飯
　案頭乾死讀書螢却似春風相欺得更接飛蟲打著
　人堂上不合生楓樹不分桃花紅似錦惜君只欲苦
　死留數日不可更禁當皆化俗為雅靈丹㸃鐡矣又
　王孫若箇邊若箇猶那箇遮莫隣雞報五更遮莫猶
　儘教若爺娘妻子走相送則本木蘭不聞爺娘哭子
　聲又昏黒應須到上頭乃是常琮全語
數物以箇俗語也老杜有峽口驚猿聞一箇兩箇黄鸝
　鳴翠柳雙字有樵聲箇箇同箇箇五花文漁舟箇箇
　輕却遶井欄添箇箇司空圖鶴羣長遶三株樹不借
　閑人一隻騎隻亦箇字之類
老杜偪仄行自從官馬送還官行路難行澁如棘泛江
　夜宴燈前往往大魚出聴曲低昂如有求退之曲江
　荷花大明宫中給事歸走馬來看立不正謁衡嶽廟
　手持杯珓𨗳我擲云此最吉餘難同下三字似乎趂
　韻而實有工于押韻者
汲黯匡君切亷頗出将頻直辭才不世雄畧動如神以
　下聫貼上聫也神女峰娟妙昭君宅有無曲留明怨
　惜夢盡失歡娯猶前格也特倒置下句耳若羣盗哀
　王粲中年召賈生登樓初有作前席竟為榮宅入先
　賢傳才髙處士名異時懷二子春日復含情未見其
　全篇如此亦又一格也
雙字用于五言視七言為難葢一聫十字耳茍輕易放
　過則何所取也老杜雖不以此見工然亦每加之意
　焉觀其納納乾坤大行行郡國遥不用納納則不足
　以見乾坤之大不用行行則不足以見道路之逺又
　寂寂春将晚欣欣物自私則一氣轉旋之妙萬物生
　成之喜盡于斯矣至若汀煙輕冉冉竹日凈暉暉湛
　湛長江去冥冥細雨來野徑荒荒白春流泯泯清地
　晴絲冉冉江碧草纎纎急急能鳴雁輕輕不下鷗簷
　影微微落津流脉脉斜相逢雖衮衮告别莫匆匆等
　句俱不泛若濟潭鱣發發春草鹿呦呦則全用詩語
　也
老杜詩兩邊山朩合終日子規啼以終日對兩邊不知
　雲雨散虚費短長吟以短長對雲雨桑麻深雨露燕
　雀半生成以生成對雨露風物悲游子登臨憶侍郎
　以登臨對風物句意適然不覺其為偏枯然終非法
　也柳下惠則可吾則不可
詩在意逺固不以辭語豐約為拘然開元以後五言未
　始不自古詩中流出雖無窮之意嚴有限之字而視
　大篇長什其實一也如舊里多青草新知盡白頭又
　兩行燈下淚一紙嶺南書則久别乍歸之感思逺懷
　舊之悲隱然無窮他如詠閑適則曰坐歇青松晚行
　吟白日長壮景物則曰雲霞出海曙梅柳渡江春似
　此之類辭貴多乎哉劉後村有云言意深淺存人胸
懷不繫體格若氣象廣大雖唐律不害為黄鐘大吕
　否則手操雲和而驚飊駭電猶隱隱絃撥間也
周伯弜選唐人家法以四實為第一格四虚次之虚實
　相半又次之其説四實謂中四句皆景物而實也於
　華麗典重之間有雍容寛厚之態此其妙也昧者為
　之則堆積窒塞而寡於意味矣是編一出不為無補
　後學有識髙見卓不為時習熏染者往往于此解悟
　間有過于實而句未飛健者得以起或者窒塞之譏
　然刻鵠不成猶類于鶩豈不勝于空踈輕薄之為使
　稍加探討何患不古人之我同也
四虚序云不以虚為虚而以實為虚化景物為情思從
　首至尾自然如行雲流水此其難也否則偏于枯瘠
　流于輕俗而不足採矣姑舉其所選一二云嶺猿同
　旦暮江柳共風烟又猿聲知後夜花發見流年若猿
　若柳若花若旦暮若風煙若夜若年皆景物也化而
　虚之者一字耳此所以次于四實也
故人江海别幾度隔山川乍見翻疑夢相悲各問年孤
　燈寒照雨深竹暗浮烟更有明朝恨離盃惜共傳暮
　蟬不可聴落葉豈堪聞共是悲秋客那知此路分荒
　城背流水逺雁入寒雲陶令門前菊餘花可贈君前
　一首司空曙後一首郎士元皆前虚後實之格今之
　言唐詩者多尚此及觀其作則虚者枯實者塞截然
　不相通徒駕宗唐之名而實背之也其前實後虚者
　即前格也苐反景物于上聫置情思于下聫耳如劉
　長卿楚國蒼山古幽州白日寒城池百戰後耆舊幾
　家殘則始可以言格若劉商晚晴江柳變春夢塞鴻
　歸今日方知命前年自覺非則下句幾為上句壓倒
李杜之後五言當學劉長卿郎士元下此則十才子(盧/綸)
　(吉中孚韓肱錢起司空曙苗/發崔峒耿煒夏侯審李端)
七言律詩極不易唐人以詩名家者集中十僅一二且
　未見其可傳葢語長氣短者易流于卑而事實意虚
　者又幾乎塞用物而不為物所贅冩情而不為情所
　牽李杜之後當學者許渾而已周伯弜以唐詩自鳴
　亦惟以許集諄諄誨人今摭其警句可以為法者書
　于后云風傳鼓角霜侵㦸雲巻笙歌月上樓山殿日
　斜喧鳥雀石潭波動戲魚龍潮寒水國秋砧早月暗
　山城夜漏稀日照蒹葭明楚塞煙分楊柳見隋堤潮
　生水郭蒹葭響雨過山城橘柚踈野蠶成蠒桑柘盡
　溪鳥引雛蒲稗深凌敲臺云湘潭雲盡暮山出巴蜀
　雪消春水來洛城云水聲東去市朝變山勢北來宫
　殿髙金陵云石燕拂雲晴亦雨江豚吹浪夜還風書
　所見云五夜有情隨暮雨百年無節待秋霜衛将軍
　廟云漢業未興王覇在秦軍才散魯連歸皆妙其起
　結尤非中唐人可及趙嘏劉滄七言間類許渾但不
　得其全耳
古樂府當學王建如凉州行刺促詞古釵行精衛詞老
　婦嘆鏡短歌行渡遼水等篇反覆致意有古作者之
　風一失于俗則俚矣
或問放翁曰李賀樂府極今古之工巨眼或未許之何
　也翁曰賀詞如百家錦衲五色炫耀光奪眼目使人
　不敢熟視求其補于用無有也杜牧之謂稍加以理
　奴僕命騷可也豈亦惜其詞勝若金銅仙人辭漢一
　歌亦傑作也然以賀視温庭筠輩則不侔矣
　
　
　對床夜語巻二
欽定四庫全書巻
　對床夜語巻三　　　　　宋　范晞文　撰
李太白北上行即古之苦寒行也苦寒行首句云北上
　太行山艱哉何巍巍因以名之也太白辭有云磴道
　盤且峻巉巗凌穹蒼馬足蹶側石車輪摧髙崗又殺
　氣毒劔㦸嚴風冽衣裳此正古辭羊腸坂詰屈車輪
　為之摧樹朩何蕭瑟北風聲正悲太白又有奔鯨夾
　黄河鑿齒屯洛陽猛虎又掉尾磨牙皓秋霜亦古辭
　熊羆對我蹲虎豹夾路啼又汲水澗谷沮採薪隴坂
　長草朩不可飱饑飲零露漿是亦古辭行行日已逺
　人馬同時饑擔囊行取薪斧氷持作糜特辭語小異
　耳陸士衡謝靈運諸作亦不出此轍若老杜則不然
　曰漢時長安一丈雪牛馬毛寒縮如蝟又凍埋蛟龍
　南浦縮寒刮肌膚北風利一空故習矣
老杜詩重露成涓滴稀星个有無前輩謂此聫能窮物
　理之變探造化之微又有句云久露清初濕髙雲薄
　未還又晚照斜初徹浮雲薄未歸雖不迨前作然含
　悠揚不廹之意他人未易及也若塞雲多㫁續邊日
　少光輝又蜀星隂見少江雨夜聞多則又于前所稱
　者不同也
老杜多欲以顔色字寘第一字却引實字來如紅入桃
　花嫩青歸柳葉新是也不如此則語既弱而氣亦餒
　他如青惜峰巒過黄知橘柚來碧知湖外草紅見海
　東雲緑垂風折笋紅綻雨肥梅紅浸珊瑚短青懸薜
　荔長翠深開㫁壁紅遠結飛樓翠乾危棧竹紅膩小
　湖蓮紫收岷嶺芋白種緑池蓮皆如前體若白摧朽
　骨龍虎死黒入太隂雷雨垂益壮而險矣
老杜詩冬温蚊蚋在人逺鳬鴨亂詩意謂因冬之温故
　尚有蚊蚋因人之逺故鳬鴨得恣其亂黙有所寓也
　韓子蒼乃謂人逺如鳬鴨之亂恐非公意况此十字
　正是五言句法
牽牛出河西織女處其東萬古永相望七夕誰見同神
　光竟難候此事終朦朧觀此則老杜不取世俗説也
　然又有詩云牛女年年渡何曽風浪生
無貴賤不悲無富貧亦足萬古一骸骨鄰家遞歌哭又
　禍首燧人氏厲階董狐筆君看燈燭張轉使飛蛾密
　逹道之言也詩云乎哉
自京赴奉先有云入門聞號咷幼子饑已卒吾寕捨一
　哀里巷猶嗚咽所愧為人父無食致夭折豈知秋未
　登貧窶有倉卒䑛犢之悲流出胸臆故彭衙行云衆
　雛爛熳睡喚起霑盤飡赴王十五㑹云病身虚俊味
　何幸飫兒童
寄書問三川不知家在否比聞同罹禍殺戮到雞狗幾
　人全性命盡室豈相偶自寄一封書今已十月後反
　畏消息來寸心亦何有亂離之後殺戮殆盡其能全
　家生免者幾希矣故反畏其消息之回憶昔云洛陽
　宫殿燒焚盡宗廟新除狐兎穴傷心不忍問耆舊復
　恐初從亂離説亦反慮其動懷舊之悲也
干戈猶在眼儒術豈謀身紈袴不餓死儒冠多誤身感
　憤之作也曽何傷若儒術于我何有哉孔丘盗跖俱
　塵埃叱聖人之名而使之與盗賊同列嘻得罪于名
　教亦甚焉或謂孟子曰舜跖之徒舜與跖豈可徒耶
　然為利為善之别亦昭然矣
寄岑參云沉吟坐秋軒飯食錯昏晝謂懷人之深至忘
　昏晝也䕫府詠懷云奴僕何知禮思榮錯與權謂小
　人之僭不可假借也至日云何人錯憶窮愁日愁日
　愁隨一線長堂成云旁人錯比揚雄宅懶惰無心作
　解嘲呀鶻云清秋落日已側身過雁歸鴉錯廻首他
　如尚錯雄鳴管指揮鐡如意及舉目貪看鳥回頭錯
　應人江邊老翁錯料事眼睛不見風塵清雖出一手
　而用之工拙亦甚易辯
漢書大兒孔文舉小兒楊徳祖最能行云小兒學問止
　論語大兒結束隨商旅徐卿二子歌大兒九齡色清
　徹秋水為神玉為骨小兒五嵗氣食牛滿堂賔客皆
　回頭劉少府畫山水歌大兒聰明到能添老樹巔崖
　裡小兒心孔開貌得山僧及童子本漢語也
子厚西岑極逺目毫末皆可了老杜有齊魯青未了劉
　禹錫一方眀月可中庭老杜有清池可方舟退之緑
　凈不可唾老杜自為青城客不唾青城地乃知老杜
　無所不有
髙適九日詩云縱使登髙祗㫁腸不如獨坐空搔首老
　杜有羞将短髪還吹㡌笑倩傍人為整冠亦反其事
　也結句云明年此㑹知誰健醉把茱萸仔細看與劉
　希夷今年花落顔色改明年花開復誰在之意同氣
　長句雅俱不及杜戴叔倫對月云明年此夕遊何處
　縱有清光知對誰欲脱其胎而不可葢才力不逮也
　東坡用其意作中秋月詩云此生此夜不長好明月
　明年何處看遂成絶句
髙適詩云林稀落日行人少醉後無心怯路岐老杜有
　前村山路險歸醉每無愁辭簡意工孰臻其妙學造
　語者宜知之又如揚衡詩云正是憶山時復送歸山
　客張籍云長因送人處憶得别家時盧象還家詩云
　小弟更孩幼歸來不相識賀知章云兒童相見不相
　識却問客從何處來語益換而益佳善脱胎者宜參
　之　近時嚴坦叔還家詩亦有舊時巷陌渾忘記却
　問新移來住人頗得知章之遺意
老杜得弟信詩云浪傳烏鵲喜深負鶺鴒詩吾觀郎到
　詩云待爾嗔烏鵲抛書示鶺鴒是皆用鶺鴒寓兄弟
　事其憶之則云百戰今誰在三年望汝歸别之則云
　數盃巫峽酒百丈内江船又止于盡憶别之意未嘗
　用事也亦何害其不為憶弟别弟之詩其他與子姪
　之詩亦然近因舉許渾示弟詩有云家貧為客早路
　遠得書稀或謂不見示弟之意不足為佳似未嘗讀
　杜詩也
好句易得好聫難得如池塘生春草之類是也唐人天
　勢圍平野河流入㫁山朽關生濕菌傾屋照斜陽風
　兼殘雪起河帶㫁氷流興䦨啼鳥喚坐久落花多客
　尋朝磬至僧背夕陽歸廢巢侵燒色荒冡入鋤聲石
　梯迎雨潤沙井帶潮鹹迸笋侵忩長驚蟬出樹飛下
　句皆勝于上老杜固不當以此論其工拙然亦時有
　此作如地卑荒野大天逺暮江遲亂雲低薄暮急雪
　舞回風深山催短景喬朩易髙風岸風翻夕浪舟雪
　灑寒燈風事吹玉柱露井凍銀床薄雲巗際宿孤月
　浪中翻逺鷗浮水靜輕燕受風斜等句皆不免此病
十日君家把酒盃六年波浪與塵埃不知烏石崗邊踏
　到老相尋得幾回人謂此詩本顧况一别二十年人
　堪幾回别之句予讀老杜别唐十五詩云九載一相
　逢百年能幾何顧之意或原于此張籍有絶句云山
　東二十餘年别今日相逢在上都説盡向來無限事
　相看磨捋白髭鬚句不同而意極長使後人能於其
　中易以一字則不足以為絶句賈島亦有舊國别多
　日故人無少年與張意同
韓偓落花詩總得苔遮猶慰意便教泥汚更傷心弱甚
　老杜有從教醉裡風吹盡可待醒時雨打稀去偓輩
　逺矣王建亦有且願風留着唯愁日炙銷正堪與偓
　詩上下
詩用古人名前輩謂之㸃鬼簿葢惡其為事所使也如
　老杜但見文君能化俗焉知李廣不封侯今日朝廷
　須汲黯中原将帥憶亷頗等作皆借古以明今何患
　乎多李商隱集中半是古人名不過因事造對何益
　于詩至有一篇而疊用者如茂陵云玉桃偷得憐方
　朔金屋脩成貯阿嬌誰料蘇卿老歸國茂陵松栢雨
　蕭蕭此猶有微意牡丹詩云錦幃初見衛夫人繡被
　猶堆越鄂君石崇蠟燭何曽剪荀令香爐可待熏不
　切甚矣
詩人形容新臺之事不過曰新臺有泚河水瀰瀰燕婉
　之求籧篨不鮮形容公子頑之事不過曰墻有茨不
　可埽也中冓之言不可道也所可道也言之醜也如
　是而已李商隱詠真妃之事則曰平明每幸長生殿
　不從金輿唯夀王彰君之惡也聖人答陳司敗知禮
　之問恐不爾也又未免被他褒女笑只教天子暫䝉
　塵又君王若道能傾國玉輦何由過馬嵬又如何四
　紀為天子不及盧家有莫愁皆有重色輕天下之心
　大抵商隱之詩類如此如東阿王云君王不得為天
　子半為當年賦洛神曼倩詞云如何漢殿穿針夜又
　向忩中覷阿環至有趙后樓中赤鳳來之句發乎情
　止乎禮義之意安在
人知許渾七言不知許五言亦自成一家知劉長卿五
　言不知劉七言亦髙許五言如樹色隨山逈河聲入
　海遥月髙花有露烟合水無風别馬嘶營柳驚烏散
　井桐海風聞鶴逺潭日見魚深全篇如示弟云自爾
　出門去淚痕長滿衣家貧為客早路逺得書稀文字
　誰人識烟波幾日歸秋風正摇落孤雁又南飛長卿
　七言登餘干古城云孤城上與白雲齊萬古蕭條楚
　水西官舎已空秋草緑女墻猶在夜烏啼平沙𣺌𣺌
　來人逺落日亭亭向客低沙鳥不知陵谷變朝來暮
　去弋陽溪其他散句如漢口夕陽斜渡鳥洞庭秋水
　逺連天江上月明胡鴈過淮南朩落楚山多細雨濕
　衣看不見閑花落地聴無聲措思削辭皆可法餘則
　珠聫玉暎尤未易遍述也
許渾絶句亦佳但句法與律詩相似是其所短耳學仙
　云聞有三山不知處茂陵松栢滿西風緱仙廟云曲
　終飛去不知處山下碧桃春自開秋思云髙歌一曲
　掩明鏡昨日少年今白頭皆無衰靡之氣若旌儒廟
　云廟前亦有商山路不學老翁歌紫芝四皓廟云山
　酒一巵歌一曲漢家天子忌功臣則雄拔藻麗之中
　有一叚議論在又與前作不侔矣其始皇墓云一種
　青山秋草裡路人惟拜漢文陵曹鄴亦有行人上陵
　過却拜扶蘇墓扶蘇非有徳于人者意亦不如許
風定花猶落鳥鳴山更幽前輩謂上句置靜意於動中
　下句置動意于靜中是猶作意為之也劉長卿片雲
　生斷壁萬壑遍疎鐘其體與前同然初無所覺咀嚼
　既久廼得其意
有所思古樂府云有所思思昔人曽閔二子善養親和
　顔色奉昏晨至誠烝烝通神明傳者一失于正遂致
　庾肩吾有拂匣看離扇開箱見别衣呉均有春風驚
　我心秋露傷君髮至盧仝則云當時我醉美人家美
　人顔色嬌如花今日美人棄我去青樓珠箔天之涯
　豈亦傳習之誤耶或謂仝此詩自有所寓云
崔豹古今注曰杞梁妻者杞殖妻妹朝日所作也殖戰
　死妻曰上無父中無夫下無子人生之苦至矣乃抗
　聲長哭杞都城感之而穨遂投水死其妹悲姊之貞
　乃作歌名曰杞梁妻焉梁殖之字也列女傳曰齊荘
　公襲莒殖戰而死僧貫休乃云秦之無道兮四海枯
　築長城兮遮北胡築人築土一萬里杞梁貞婦啼嗚
　嗚上無父兮中無夫下無子兮孤復孤一號城崩塞
　色苦再號杞梁骨生土疲魂饑魄相逐歸陌上少年
　毋相非味其詞則杞梁乃秦之築城卒其妻亦未嘗
　死也
呉融見多隣犬遥相認來慣幽禽近不驚與雍陶初歸
　山犬翻驚主久别江鷗却避人之句同白樂天想得
　家中夜深坐還應説着逺行人語頗直不如王建家
　中見月望我歸正是道上思家時有曲折之意劉商
　柳詩幾回離别折欲盡一夜春風吹又長却不如樂
　天草詩野火燒不盡春風吹又生語簡而思暢或又
　謂樂天此聫不如春入燒痕青之句
呉融秋樹詩云曉烟散去隂全薄明月臨來影半空姚
　倫亂聲千葉下寒影一巢孤或許其有摹冩之工劉
　方平有萬影皆因月千聲各為秋亦佳但不題樹然
　起句云林塘夜汎舟蟲響荻颼颼引帶而下頓覺精
　彩盧綸山中古朩云墜葉鳴荒竹斜根擁斷蓬半侵
　山影裡長在水聲中思致亦不淺
　
　
　
　
　
　
　
　
　
　
　
　
　
　
　
　對床夜語巻三
欽定四庫全書巻
　對床夜語巻四　　　　　宋　范晞文　撰
唐人絶句有意相襲者有句相襲者王昌齡長信宫云
　玉顔不及寒鴉色猶帶昭陽日影來孟遲長信宫亦
　云自恨身輕不如燕春來還遶御簾飛王建綺岫宫
　云武帝去來紅袖盡野花黄蝶領春風鮑溶隋宫云
　煬帝春遊古城在壞宫芳草滿人家張喬寄維揚友
　云月明記得相尋處城鎻東風十五橋杜牧懷呉中
　友云惟有别時今不忘暮烟秋雨過楓橋韋應物訪
　人云怪來詩思清人骨門對寒流雪滿山王涯宫詞
　云共怪滿衣珠翠冷黄花瓦上有新霜又杜牧沈下
　賢云一夕小敷山下路水如環佩月如襟白樂天暮
　江吟云可憐九月初三夜露似真珠月似弓劉長卿
　送朱放云莫道野人無外事開田鑿井白雲中韓偓
　即日云須信閒中有忙事曉來衝雨覓漁師此皆意
　相襲者又杜牧送隱者云公道世間惟白髮貴人頭
　上不曽饒髙蟾春詩云人生莫遣頭如雪縱得春風
　亦不消賀知章還家云兒童相見不相識却問客從
　何處來雍陶過故宅看花云今日主人相引看誰知
　曽是客移來賈島渡桑乾云客舎并州已十霜歸心
　日夜憶咸陽無端更渡桑乾水却望并州是故鄉李
　商隱夜雨寄人云君問歸期未有期巴山夜雨漲秋
　池何當共剪西忩燭却話巴山夜雨時此皆襲其句
　而意别者若定優劣品髙下則亦昭然矣
七言仄韻尤難於五言長孫佐輔有詩云獨訪山家歇
　還渉茅屋斜連隔松葉主人聞語未開門遶籬野菜
　飛黄蝶好事者或繪為圖柳子厚云南州溽暑醉如
　酒隱几熟眠開北牖日午獨覺無餘聲山童隔竹敲
　茶臼言思爽脱信不在前詩下髙駢云清溪道士人
　不識上天下天鶴一隻洞門深鎻碧忩寒滴露研朱
　㸃周易駢為吕用之等所紿致于殺身亡家而不悟
　固無足取然此等辭語决非塵埃人可道
唐人五言四句除柳子厚釣雪一詩之外極少偶者今
　偶得四首謾録于此玉階怨云玉階生白露夜久侵
　羅襪却下水晶簾玲瓏望秋月拜月云開簾見月時
　便即下階拜細語人不聞北風吹裙帶蕪城懷古云
　風吹城上樹草沒城邊路城裏月明時精靈自來去
　秋日云反照入閭巷憂來與誰語古道無人行秋風
　動禾黍前二篇備婉孌之深情後兩首抱荒寂之餘
　感
王昌齡從軍行云百戰苦風塵十年復霜露雖投定逺
　筆未坐将軍樹早知行路難悔不理章句怨其有功
　未報也岑參云早知逢世亂少小謾讀書悔不學彎
　弓向東射狂胡悲其所遇非時也意雖反而實同
岑參詩疲馬臥長坂夕陽下通津山風吹空林颯颯如
　有人賈島云數里聞寒水山家少四隣怪禽啼曠野
　落日恐行人逺途凄慘之意畢見于此
王維寄崔鄭二山人云鄭生老泉石崔子老丘樊賣藥
　不二價著書仍萬言息隂無惡朩飲水必清源余賤
　不及議斯人竟誰論是時維官必未顯也送丘為云
　知爾不能薦羞稱獻納臣則可言而不言綦母潛之
　落第孟浩然之斥還豈亦維謀之薦之不力也
詩人發興造語徃徃不約而合如雨中山果落燈下草
　蟲鳴王維也樹初黄葉日人欲白頭時樂天也司空
　曙有云雨中黄葉樹燈下白頭人句法王而意參白
　然詩家不以為襲也
楊衡詩云落葉寒擁壁清霜夜沾石正是憶山時復送
　歸山客殷勤一樽酒曉月當忩白語意清脱畧無塵
　土紛華之氣及讀其白紵詞則有云躡珠履歩瓊筵
　輕身起舞紅燭前又凉風蕭蕭漏水急月華沉灔紅
　蓮濕牽裙攬帶翻成泣又金壺半傾芳夜促梁塵霏
　霏暗紅燭全類李長吉謂與前詩同出一喙吾不信
　也其看花小句亦佳詩云都無看花意偶到樹邊來
　可憐枝上色一一為愁開
蘇渙有變律詩二首其一云養蠶為素絲葉盡蠶不老
　傾筐對空林此意向誰道一女不得織萬夫受其寒
　一夫不得意四海行路難言語如此則渙亦非尋常
　之盗也
髙適詩一月猶北風天隂雪冥冥寥落一室中悵然慚
　百齡苦愁正如此門柳復青青皇甫冉云岸有經霜
　草林有故年枝俱應待春色獨使客心悲不如適氣
　長而有生意淵明歸去詞云朩欣欣以向榮泉涓涓
　而始流善萬物之得時感吾生之行休冉述之也
老杜入六弟宅詩云令弟雄軍佐凡才汚省郎李嘉祐
　云故鄉那可到令弟獨能歸初謂唐人自有此稱及
　讀謝靈運酧惠連詩云末路值令弟開顔披心胸廼
　知不始唐人也
老杜螢火詩幸因腐草出敢近太陽飛未足臨書巻時
　能㸃客衣隨風隔幔小帶雨傍林微十月清霜重飄
　零何處歸韓退之云朝蠅不須驅暮蚊不可拍蠅蚊
　滿八區可盡與相格得時能幾時與汝恣啖咋凉風
　九月到掃不見蹤跡疾惡之意一也然杜微婉而韓
　急廹豈亦目擊伾文輩專恣而惡之耶
退之南山詩云延延離又屬夬夬叛還遘喁喁魚闖萍
　落落月經宿誾誾樹墻垣巘巘架庫廐參參削劔㦸
　燠燠銜瑩琇敷敷花披蕚闟闟屋摧霤悠悠舒而安
　兀兀狂以狃超超出猶奔蠢蠢駭不懋連十四句皆
　用雙字起葢亦古詩青青河畔草欎欎園中柳之意
退之序孟東野詩云東野之詩其髙出魏晉不懈而及
　于古其他浸淫乎漢氏矣又薦之以詩云有窮者孟
　郊受材實雄驁冥觀洞古今象外逐幽好横空盤硬
　語妥帖力排奡敷柔肆紆餘奮猛卷海潦榮華肖天
　秀㨗疾逾響報東坡讀東野詩乃云孤芳擢荒穢苦
　語餘詩騷水清石鑿鑿湍急不受篙初如食小魚所
　得不償勞又如煮彭越竟日嚼空螫要當鬭僧清未
　足當韓豪人生如朝露日夜火消膏何苦将兩耳聴
　此寒蟲號退之進之如此而東坡貶之若是豈所見
　有不同耶然東坡前四句亦可謂巧于形似
東野長安道詩云胡風激秦樹賤子風中泣家家朱門
　開得見不可入長安十二衢投樹鳥亦急髙閣何人
　家笙簧正喧吸氣促而辭苦亦可憐也退之有贈孟
　之詩云長安交遊者貧富各有徒親朋相過時亦各
　有以娯陋室有文史髙門有笙竽何能辨榮悴且欲
　分賢愚亦廣其意而使之安其貧也
退之誌虢州司户韓岌墓止稱其父祖之能太學慱士
　李干墓惟辨其服藥之誤若殿中少監馬繼祖墓則
　哀其四十年間哭三世耳子厚亦然祕書姜蕚墓謂
　其生二日即授六品官及嗜音畜妓襄陽丞趙公于
　墓亦獨記其子求銘之事又温縣主簿韓慎之墓不
　過曰生也以其弟之恭知君之為友沒也以其弟之
　戚知君之為愛古人誌實不少假今則不然真諛墓
　也
退之銘墓其辭約子厚銘墓其辭豐各法其長也子厚
　獨銘覃季子墓云困其獨豐其辱兩句而已
子厚與李睦州論服氣書末云願椎肥牛擊大豕刲羣
　羊以為兄餼窮隴西之麥殫江南之稻以為兄夀鹽
　東海之水以為鹹醯敖倉之粟以為酸極五味之適
　致五藏之安心恬而志逸貌美而身胖退之李慱士
　服丹致斃誌其墓云五榖三牲鹽醯果蔬人所常御
　今惑者皆曰五榖令人夭當務减節鹽醯以濟百味
　豚魚雞三者古以養老反曰是皆殺人不可食不信
　常道臨死乃悔子厚戒之于其生退之誌之于其死
　服丹與氣誠不若飲食之常也古詩云服藥求神仙
　多為藥所悞不如飲美酒被服紈與素此二又之本
退之紀夢云我能屈曲自世間安能從汝巢神仙遊青
　龍云忽驚顔色變韶稚却信靈仙非怪誕又謝自然
　云簷楹氣明㓕五色光屬聫須臾自輕舉飄若風中
　烟信且見矣華山女云豪家少年豈知道來繞百匝
　脚不停雲忩霧閤事恍惚重重翠幔深金屏仙梯難
　攀俗縁重浪凴青鳥通丁寕又誰氏子云或云欲學
　吹鳳笙所慕靈妃嫓蕭史非不信且見故從而斥之
　也
聫句或二人三人隨其數之多寡不拘也其法則不同
　有跨句者謂連作第二第三句城南等作是也有一
　人一聫者㑹合遣興等作是也有一人四句者有所
　思等作是也遣興聫句東野云我心隨月光冩君庭
　中央退之云月光有時晦我心安所忘辭有意串如
　同一喙不然則真四公子棊耳
東野詩云靜朩有恬翼潛波無躁鱗廼知喧競場莫處
　君子身葢謂君子之立身不容不擇其所寓言云誰
　謂碧山曲不廢青松直誰謂濁水泥不汚明月色是
　又欲和光而同塵也下句亦本太白獨漉水中泥水
　濁不見月第反其意耳
王荆公謂老杜暝色赴春愁下得赴字大好若下見字
　起字即小兒言語予觀唐詩知此句乃皇甫冉詩荆
　公誤記也其詩云暝色赴春愁歸人南渡頭渚烟空
　翠合湖月碎光流云云王昌齡亦有寒鳥赴荒園之
　句似不逮前雖句中不可無好字亦看人用之何如
　耳岑參有句云愁雨懸空山懸字不易及裴説用之
　云嶽面懸青雨㸃化既工尤勝于岑李嶠有星月懸
　秋漢唐僧有雪溜懸南嶽又懸燈雪屋明皆于懸字
　上見工
老杜泉詩有云明涵客衣淨細蕩林影趣涵蕩二字曲
　盡形容之妙嚴維詠泉亦云獨映孤松色殊分衆鳥
　喧頗得老杜活法又張鼎詠僧舎小池云冷光揺砌
　錫踈影露枝猿人皆知其揺露二字有功殊不知其
　用心實在砌字枝字之上熟參者始知之唐人又有
　映地為天色飛空作雨聲窺魚光照鶴洗鉢影揺僧
　皆詠泉之作也
前輩云詩家病使事太多葢皆取其與題合者類之如
　此乃是編事雖工何益李商隱人日詩云文王喻復
　今朝是子晉吹笙此日同舜格有苗旬太逺周稱流
　火月難窮縷金作勝傳荆俗剪綵為人起晉風獨想
　道衡詩思苦離家恨得二年中正如前語若隋宫詩
　云玉璽不縁歸日角錦帆應是到天涯又籌筆驛云
　管樂有才真不沗關張無命欲何如則融化幹旋如
　自已出精粗頓異也
商隱又有題新剏河亭詩云河蛟縱玩難為室海蜃遥
　驚耻化樓不過蛟室蜃樓耳而㸃化如此世稱王禹
　玉鳳輦鼇山之句本斯意也
虹收青嶂雨烏沒夕陽天月澄新漲水星見欲銷雲池
　光不受月野氣欲沉山城窄山将壓江寛地共浮秋
　應為紅葉雨不厭蒼苔皆商隱詩也何以事為哉又
　落花云落時猶自舞埽後更聞香梅花云素娥帷與
　月青女不饒霜尤妙若江海三年客乾坤百戰場則
　絶類老杜
李商隱賈誼詩云可憐夜半虚前席不問蒼生問鬼神
　韓偓云如今冷笑東方朔唯用詼諧侍漢皇又長卿
　祗為長門賦未識君臣際㑹難皆反其事而言之是
　時韓在翰林故出此語視李為切
韓偓在唐末粗有可取者如沙頭有廟青林合驛歩無
　人白鳥飛細水浮花歸别浦㫁雲含雨入孤林白髭
　兄弟中年後瘴海程途萬里長五言如鳥啼深不見
　人語靜先聞雖神氣短緩亦微有深致其秋夜憶家
　絶句云垂老何時見弟兄背燈悲泣到天明不知短
　髪能多少一滴秋霖白一莖悽楚可悲亦善于辭者
　若挾彈少年多害物勸君莫近五陵飛又蕭艾轉肥
　蘭蕙瘦可能天亦妬馨香是直訕耳詩人之興掃地
　矣
　
　
　對床夜語巻四
欽定四庫全書巻
　對床夜語巻五　　　　　宋　范晞文　撰
阮嗣宗詠懷云開軒臨四野登髙望所思丘墓蔽山岡
　萬代同一時千秋萬嵗後榮名安所之可謂混貴賤
　之殊盡死生之變老杜云王侯與螻蟻同盡隨丘墟
　則簡而妙矣又劉越石答盧諶云何以贈子竭心公
　朝老杜送嚴武云公若登台輔臨危莫愛身鮑照東
　武吟云将軍既下世部曲亦罕存老杜哭嚴僕射云
　素幔隨流水歸舟返舊京老親如夙昔部曲異平生
　善用古者自不同若丈人試靜聴賤子請具陳則又
　用鮑明逺主人且勿喧賤子歌一言之句又身輕一
　鳥過亦用張景陽詩張詩云人生瀛海内忽如鳥過
　目
左太冲詠史云吾希叚干朩偃息藩魏君吾慕魯仲連
　談笑却秦軍皮日休七愛云吾愛房與杜貧賤共聫
　歩又云吾愛李太尉崛起定中原倣前詩也
羅隱隴頭水云借問隴頭水年年恨何事全疑嗚咽聲
　中有征人淚于濆云借問隴頭水終年恨何事深疑
　嗚咽聲中有征人淚所賦同造語同未有議其非者
　今人則豈無剽竊之疑又如皇甫冉詩云巫峽見巴
　東迢迢出半空雲藏神女館雨到楚王宫朝暮泉聲
　落寒暄樹色同清猿不可聴偏在九秋中李端云巫
　山十二峰皆在碧虚中回合雲藏日霏微雨帶風猿
　聲寒過水樹色暮連空愁向髙堂望清秋見楚宫句
　意亦同
宋玉髙唐賦云昔楚襄王與玉遊于雲夢之臺望髙唐
　之觀其上獨有雲氣王曰此何氣也玉對曰昔先
　王嘗夢見一婦人曰妾巫山之女也聞君遊髙唐願
　薦枕席王因幸之又神女賦云襄王使玉賦髙唐之
　事其夜王寝夢與神女過詳其所賦則神女初幸于
　懷再幸于襄其誣蔑亦甚矣流傳未冺凡此山之片
　雲滴雨皆受可疑之謗神果有知則亦必抱不平于
　沉冥恍惚之間也于濆有詩云何山無朝雲彼雲亦
　悠揚何山無暮雨彼雨亦蒼茫宋玉恃才者凴虚搆
　髙唐自重文賦名荒淫歸楚襄峨峨十二峯永作妖
　鬼鄉或可以泄此憤之萬一也
常建弔王将軍墓云嫖姚北伐時深入强千里戰餘落
　日黄軍敗鼓聲死嘗聞漢飛将可奪單于壘今與山
　鬼隣殘兵哭遼水哀之至矣第二聫尤妙祖詠有夕
　次圃田店詩亦與前格相類詩云前格入鄭郊向經
　百餘里馬煩時欲歇客歸程未已落日桑柘隂遥村
　烟火起西還不遑宿中夜渡京水秀整而韻不緩且
　曲盡旅行之意詠又有風簾揺燭影秋雨帶蟲聲又
　逺樹低蒼壘孤山出草城亦錢郎之亞也
既老又不全始得離邊城一枝假枯朩歩歩向南行去
　時日一百來時一月程常恐道路旁掩棄狐兎塋所
　願死鄉里到日不願生聞此哀怨詞念念不忍聴惜
　無異人術倐忽具爾形右趙微明回軍跛者之詩只
　讀起句不必看題目亦必知為此詩矣所謂去時日
　一百來時一月程則前月行軍之速今日被疾而歸
　曲見于此又所願死鄉里到日不願生百世之下誦
　之猶慘然其時可知也結句用事尤着題且有不盡
　之哀盧綸逢病軍人詩云行多有病住無糧萬里還
　鄉未到鄉蓬鬢哀吟古城下不堪秋氣入金瘡驅駕
　雖未及前而悽苦之意殆無以過起句亦盡
劉滄咸陽云渭水故都秦二世咸陽秋草漢諸陵唐彦
　謙蒲津河亭云烟横愽望乗槎水日上文王避雨陵
　論句法則劉不及唐然叙懷感之意得諷興之體則
　劉詩勝若崔曙登仙臺云三晉雲山皆北向二陵風
　雨自東來思優柔而語益健矣劉滄下聫云天空絶
　塞聞邊雁葉盡孤村見夜燈視許渾髙樹有風聞夜
　磬逺山無月見秋燈尤為工妥王荆公已無船舫猶
　聞笛還有樓臺祗見燈之句必自此聫出也
劉灣雲南行云妻行求死夫父行求死子且喪亂之世
　妻倚夫而茍生父恃子而送死者今皆先其身而夭
　則鰥寡孤獨失其所矣但辭傷于直潘安仁關中詩
　云肝腦塗地白骨交衢夫行妻寡父出子孤亦欠包
　涵之工
潘安仁悼亡云望廬思其人入室想所厯悲有餘而意
　無盡江文通擬之云明月入綺忩髣髴想蕙質工于
　述者也白樂天用之云手携稚子夜歸院月冷房空
　不見人又任彦昇哭人云寕知安歌日非君徹瑟晨
　樂天亦用之云當君白首同歸日是我青山獨往時
白樂天楊柳枝云陶令門前四五樹亞夫營裏百千條
　何似東都正二月黄金枝映洛陽橋劉禹錫云金谷
　園中鶯亂啼銅駞陌上好風吹城東桃李須臾盡爭
　似垂楊無限時張祐云凝碧池邊歛翠眉景陽樓下
　綰青絲那勝妃子朝元閣玉手和煙弄一枝薛能云
　和風烟樹九重城夾路春隂十萬營惟向邊頭不堪
　望一株憔悴少人行三詩皆倣白獨薛能一首變為
　凄楚耳李商隱亦有二絶立意頗新其辭云暫凴樽
　酒送無憀莫損愁眉與細腰人世死前惟有别春風
　爭擬惜長條含烟惹霧每依依萬緒千條拂落暉為
　報行人休盡折半留相送半迎歸
商隱别有柳枝詞味其序柳枝乃商隱從昆讓山隣家
　之女因悦商隱燕臺詩遂通其約且以後三日為期
　㑹友人盗商隱臥装先去不果留伺後竟為他人所
　有詩中所謂嘉𤓰引蔓長碧玉氷寒漿東陵雖五色
　不忍值牙香非不忍也不果也若玉作彈棊局中心
　亦不平又如何湖上望只是見鴛鴦亦惜其不終遇
　之意
商隱詩鬬鷄回玉勒融麝暖金缸玳瑁明朱閣琉璃氷
　酒缸七言云不收金彈抛林外却惜銀床在井頭綵
　樹轉燈珠錯落繡檀廻枕玉雕鏤金玉綵繡排比成
　句廼知號至寶丹者不獨王禹玉也
劉長卿有湘中紀行十詩花石潭有云水色深如空山
　光復相映浮石瀬云秋色照瀟湘月明聞盪槳横龍
　渡云亂聲沙上石倒影雲中樹皆勝語也他如天光
　映波動月影隨江流又入夜翠微裏千峯明一燈又
　潮氣和楚雲夕陽映江樹又巻簾髙樓上萬里看日
　落辭妙氣逸如生馬駒不為韁絡所縶讀之使人飄
　飄然有凴虚御風之意謂其思鋭方窄者不亦誣矣
劉長卿王昭君歌云自矜嬌艶色不顧丹青人那知粉
　繪能相負却使容華翻誤身上馬辭君嫁驕虜玉顔
　對君啼不語北風鴈急浮雲秋萬里獨見黄河流繊
　腰不復漢宫寵雙蛾長向胡天愁琵琶絃中苦調多
　蕭蕭羌笛聲相和誰憐一曲傳樂府能使千秋傷綺
　羅銅雀臺尾句云春風不逐君王去草色年年舊宫
　路宫中歌舞已浮雲空指行人徃來處皆反覆包蓄
　得古風體他如朔風蕭蕭動枯草旌旗獵獵榆關道
　漢月何曽照客愁胡笳只解催人老又横笛能留孤
　客愁緑波澹澹如不流商聲寥亮羽聲苦江天寂厯
　江楓秋如此等作尤不可以五言掩其美
鄭谷鷓鴣詩云雨昏青草湖邊過花落黄陵廟裏啼不
　用鈎輈格磔等字而鷓鴣之意自見善詠物者也人
　惟傳其海棠一聫耳又有句云潮來無别浦朩落見
　他山李洞有樓髙驚雨濶朩落覺城空非不佳但驚
　覺兩字失于有意不若谷詩之自在然谷他作多卑
　弱無氣
張祜公子詩云紅粉美人擎酒勸錦衣年少臂鷹隨公
　子之富貴可知也顧况云雙鐙懸金縷鶻飛長衫刺
　雪生犀束不過形容其車馬衣服之盛耳然末句云
　入門不肯自升堂美人扶踏金階月氣象不侔矣雍
　陶云金鞭留當誰家酒拂柳穿花信馬歸公子豈空
　囊而出耶若改留字為戲字猶可也
唐人詠太和公主還宫詩極多惟李頻一聫最佳辭云
　禁花半老曽攀樹宫女多非舊識人其他五言如河
　聲入峽急地勢出關低秋盡蟲聲急夜深山雨重可
　與十才子並驅
贊皇桂花曲云仙女侍董雙成桂殿夜凉吹玉笙曲終
　却從仙官去萬户千門空月明錢起云曲終人不見
　江上數峯青雖詞約而深不出前意也贊皇詩人少
　知之而錢以此名世亦可見幸不幸耳
馬上相逢久人中欲認難問姓驚初見稱名憶舊容乍
　見翻疑夢相悲各問年皆唐人㑹故人之詩也久别
　倐逢之意宛然在目想而味之情融神㑹殆如直述
　前輩謂唐人行旅聚散之作最能感動人意信非虚
　語戴叔倫亦有嵗月不可問山川何處來意稍露而
　氣益暢無愧于前也
詩用生字自是一病茍欲用之要使一句之意盡于此
　字上見工方為穩帖如唐人走月逆行雲芙蓉抱香
　死笠卸晚峯隂秋雨慢琴絃松凉夏健人逆字抱字
　卸字慢字健字皆生字也自下得不覺
戎昱詩云逺客歸去來在家貧亦好樂天云始知為客
　苦不及在家貧唐僧善生云縱然為客樂爭似在家
　貧皆本古詩客行雖云樂不如早旋歸太白亦有錦
　城雖云樂不如早還家
唐僧淡交冩真詩云圖形期自見自見却傷神已是夢
　中夢更逢身外身水花凝幻質墨彩聚空塵堪笑予
　兼爾俱為未了人或稱其了死生齊物我予謂此詩
　謂之不着題不可也若論見識則譬猶育者之捕蟬
　耳求其聲尚不可得况其形乎清尚笑僧詩云水荒
　元在海月落不離天斯可以言悟
張喬多有好絶句河湟舊卒云少年隨将討河湟白首
　清時返故鄉十萬漢家零落盡獨吹邊曲向殘陽漁
　父云首戴圓荷髪不梳葉舟為宅水為居沙頭聚看
　人如市釣得澄江一尺魚不獨城鎻東風十五橋之
　句也又兄弟江南身塞北雁飛猶自半年餘夜來因
　得還鄉夢起讀前秋轉海書亦籍牧之亞
情新因意勝意勝逐情新上官儀詩也王駕有雨前初
　見花間蕋雨後全無葉底花脱胎工矣人以為此格
　自駕始非也或又謂為荆公作亦非也
鴿墜霜毛落定僧寒螀發定衣坐石鳥疑死又螢入定
　僧衣非衲子親厯此境不能道也若萬里八九月一
　身西北風七千里外一家住十二峯前獨自行行脚
　之作也上聫則沈佺期五湖三畆宅萬里一歸人下
　聫則柳子厚一十年前南渡客四千里外北歸人
楓根支酒甕鶴虱落琴床貫休詩也鶴虱兩字未有人
　用又童子念經深竹裏獮猴拾虱夕陽中亦生
唐僧詩除皎然靈徹三兩輩外餘者卒皆衰敗不可救
　葢氣宇不宏而見聞不廣也今擇其稍勝者數聫于
　后清塞云叢桑山店逈孤燭海船深寒扉關雨氣風
　葉隱鐘音饑䑕縁危壁寒貍出壊墳齊已云只有照
　壁月更無吹葉風(聴/泉)湘水㵼秋碧古風吹太清(聴/琹)貫
　休云好山行恐盡流水語相隨壑風吹磬斷衫露滴
　花開子蘭云踈鐘揺雨脚積水漫雲容懷浦云月沒
　栖禽動霜晴凍葉飛亦足以見其清苦之致
　
　
　
　
　
　
　
　
　
　
　
　
　
　
　對床夜語巻五
