#+TITLE: 草堂詞餘--闕名
#+DATE: 2016-06-11 12:26:43
#+SOURCE: github.com/kanripo/KR4j0070 master 3b3f5ddb                
欽定四庫全書　　　　　集部十
　草堂詩餘　　　　　　　詞曲類二(詞選之屬/)
　　提要
　　　　(臣/)等謹案草堂詩餘四巻不著撰人名氏舊
　　　　傳南宋人所編考王楙野客叢書作於慶元
　　　　間已引草堂詩餘張仲宗滿江紅詞證蝶粉
　　　　蜂黄之語則此書在慶元以前矣詞家小令
　　　　中調長調之分自此書始後来詞譜依其字
　　　　數以為定式未免稍拘故為萬樹詞律所譏
　　　　然填詞家終不廢其名則亦倚聲之格律也
　　　　朱彝尊作詞綜稱草堂選詞可謂無目其詬
　　　　之甚至今觀所録雖未免雜而不純不及花
　　　　間諸集之精善然利鈍互陳瑕瑜不掩名章
　　　　俊句亦錯出其間一概詆排亦未為公論此
　　　　本為明上海顧從敬所刋何良俊稱為從敬
　　　　家藏宋刻較世所行本多七十餘調其刻乃
　　　　在汲古閣之前又諸詞之後多附以當時詞
　　　　話汲古閣本皆無之考所引黄昇花菴詞選周
　　　　宻絶妙好詞均在宋末知為後来所附入非
　　　　其原本然採摭尚不猥濫亦頗足以資考證
　　　　故仍並存焉乾隆四十四年三月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
草堂詩餘原序
顧子汝所刻草堂詩餘成問序於東海何良俊何良俊
曰夫詩餘者古樂府之流别而後世歌曲之濫觴也爰
自上古鴻荒之世禮教未興而樂音巳具蓋樂者由人
心生者也方其淳和未散下有元聲則凡里巷歌謠之
辭不假繩削而自應宫徴即成周列國之風皆可被之
管絃是也迨周政迹熄繼以强秦暴悍由是詩亡而樂
闕漢興郊祀房中之外别有鐃歌辭如雉子班朱鷺芳
樹臨高䑓等篇其他蘇李雖創為五言詩當時非無繼
作者然不聞領於樂官則樂與詩分為二明矣魏晉以
來曹子建怨歌行七解為晉曲所奏他如横吹相和平
調清調清商楚調諸曲六朝並用之陳隋作者猶擬樂
府歌辭體物縁情屬詠雖工聲律乖矣唐太宗以文教
開國又𤣥宗與寧王軰皆審音海内清宴歌曲繁興一
時如李太白清平調王維鬱輪𫀆及王昌齡王之渙諸
人畧占小詞率為伎人傳習可謂極盛迨天寶末民多
怨思遂無復貞觀開元之舊矣宋初因李太白憶秦娥
菩薩蠻二詞以漸創製至周待制領太晟府樂比切聲
調十二律各有篇目桺屯田加増至二百餘調一時文
士復相擬作而詩餘為極盛然作者旣多中間不無昧
於音節如蘇長公者人猶以鐡綽板唱大江東去譏之
他復何言耶由是詩餘復不行而金元人始為歌曲蓋
北人之曲以九宮統之九宮之外别有道宮髙平般渉
三調總一十二調南人之歌亦有南九宮然南歌或多
與絲竹不叶豈所謂土氣偏詖鍾律不得調平者耶總
而覈之則詩亡而後有樂府樂府闕而後有詩餘詩餘
廢而後有歌曲大抵創自盛朝廢於叔世元聲在則為
法省而易諧人氣乖則用法嚴而難叶兹蓋其興革之
大較也然樂府以皦逕揚厲為工詩餘以婉麗流暢為美
即草堂詩餘所載如周清真張子野秦少㳺鼂叔原諸
人之作柔情曼聲摹寫殆盡正詞家所謂當行所謂本
色者也苐恐曹劉不肯為之耳假使曹劉降格為之又
詎必能逺過之耶是以後人即其舊詞稍加隠括便成
名曲至今歌之猶聳心動聽嗚呼是可不謂工哉余家
有宋人詩餘六十餘種求其精絶者要皆不出此編矣
顧子上海名家家富詩書代傳禮樂尊公東川先生博
物洽聞著稱朝列諸子清修好學綽有門風故伯叔並
以能書供奉清朝仲季將漸以賢科起矣是編乃其家
藏宋刻本比世所行本多七十餘調是不可以不傳今
聖天子建中興之治文章之盛幾與兩漢同風獨聲律
之學識者不無歉焉然則是編於聲律家其可少哉他日
天翊昌運篤生異人為聖天子制功成之樂上探元聲
下採衆説是編或大有裨焉觀者勿謂其文句之工但
足以備歌曲之用為賓燕之娛爾也嘉靖庚戌七月既
望東海何良俊撰
欽定四庫全書
　草堂詩餘巻一
小令
　搗練子
　　秋閨　　　　　　　　　　　　秦少㳺
心耿耿淚雙雙皓月清風冷透窻人去秋來宮漏永夜
深無語對銀缸
　憶王孫
　　春景　　　　　　　　　　　　李重元
萋萋芳草憶王孫柳外樓髙空斷魂杜宇聲聲不忍聞
欲黄昏雨打梨花深閉門
　　夏景　　　　　　　　　　　　周美成
風蒲獵獵小池塘過雨荷花滿院香沉李浮𤓰氷雪凉
竹方牀針線慵拈午夢長
　　冬景　　　　　　　　　　　　李重元
同雲風掃雪初晴天外孤鴻三兩聲獨擁寒衾不忍聽
月籠明窻外梅花影瘦横
　如夢令
　　春景　　　　　　　　　　　　秦少游
門外緑隂千頃兩兩黄鸝相應睡起不勝情行到碧梧
金井人静人静風弄一枝花影
　　春景　　　　　　　　　　　　秦少游
鶯嘴啄花紅溜燕尾㸃波緑皺指冷玉笙寒吹徹小梅
春透依舊依舊人與緑楊俱瘦
　　春晩　　　　　　　　　　　　周美成
池上春歸何處滿目殘花飛絮孤館悄無人夢斷月堤
歸路無緒無緒簾外五更風雨
　　春晩　　　　　　　　　　　　周美成
花落鶯啼春暮陌上緑楊飛絮金鴨晩香寒人在洞房
深處無語無語葉上數聲疎雨
　　春晩　　　　　　　　　　　　李易安
昨夜雨疎風驟濃睡不消殘酒試問捲簾人却道海棠
依舊知否知否應是緑肥紅痩
　　　(苕溪漁隱云近時婦人能文詞如李易安頗有/佳句如云緑肥紅瘦此語甚新又九日詞簾捲)
　　　(西風人似黄花瘦此/言亦婦人所難到也)
　　春恨　　　　　　　　　　　　晏叔原
樓外殘陽紅滿春入柳條將半桃李不禁風回首落英
無限腸斷腸斷人共楚天俱逺
　　冬景　　　　　　　　　　　　秦少游
冬夜月明如水風𦂳驛亭深閉夢破䑕窺燈霜送曉寒
侵被無寐無寐門外馬嘶人起
　長相思
　　春閨　　　　　　　　　　　　馮延巳
紅滿枝緑滿枝宿雨厭厭睡起遲閒庭花影移　憶歸
期數歸期夢見雖多相見稀相逢知幾時
　　秋怨　　　　　　　　　　　　李後主
一重山兩重山山逺天高烟水寒相思楓葉丹　菊花
開菊花殘塞鴈高飛人未還一簾風月閒
　　秋懐　　　　　　　　　　　　黄叔暘
天悠悠水悠悠月印金樞曉未收笛聲人倚樓　蘆花
秋蓼花秋催得吳霜㸃鬢稠香箋莫寄愁
　　錢塘　　　　　　　　　　　　白樂天
汴水流泗水流流到𤓰州古渡頭吳山㸃㸃愁　思悠
悠恨悠悠恨到歸時方始休月明人倚樓
　　　(花菴詞選云居易此詞上四句皆説錢塘景并/載長相思一闋云深畵眉淺畵眉蟬鬢鬅鬙雲)
　　　(滿衣陽臺行雨廻時巫山高巫山低暮雨蕭蕭/郎不歸空房獨守  蓋詠閨怨也此二詞非後)
　　　(世作者/所及)
　　山驛　　　　　　　　　　　　万俟雅言
短長亭古今情樓外涼蟾一暈生雨餘秋更清　暮雲
平暮山横幾葉秋聲和鴈聲行人不要聽
　　　(玉林詞客云雅言之詞詞之聖者也發妙音於/律呂之中運巧思於斧鑿之外工而平和而雅)
　　　(比諸刻琢句意而求/精麗者豈不逺哉)
　生查子
　　春恨　　　　　　　　　　　　晏叔原
金鞍美少年去躍青驄馬牽繫玉樓人翠被春寒夜
消息未歸來寒食梨花謝無處説相思背面鞦韆下
　　詠筝　　　　　　　　　　　　張子野
含羞整翠鬟得意頻相顧鴈柱十三弦一一春鶯語
嬌雲容易飛夢斷知何處深院鎖黄昬陣陣芭蕉雨
　㸃絳脣
　　春暮　　　　　　　　　　　　賀方回
紅杏飄香柳含烟翠拖金縷水邊朱戸門掩黄昬雨
燭影揺紅一枕傷春緒歸不去鳯樓何處芳草迷歸路
　　春閨　　　　　　　　　　　　何　籀
春雨濛濛淡烟深鎻垂楊院暖風輕扇落盡桃花片
薄倖不來前事思量遍無由見淚痕如線界破殘粧面
　　春閨　　　　　　　　　　　　何　籀
鶯踏花飜亂紅堆徑無人掃杜䳌來了梅子枝頭小
撥盡琵琶總是相思調知音少暗傷懐抱門掩青春老
　　秋閨　　　　　　　　　　　　汪彦章
高柳蟬嘶採菱歌斷秋風起晩雲如髻湖上山横翠
簾捲西樓過雨涼生袂天如水畵樓十二有箇人同倚
　　　(花庵云此詞畵樓十二有/箇人同倚之句曲盡閨情)
　　冬景　　　　　　　　　　　　汪彦章
新月娟娟夜寒江静山銜斗起來搔首梅影横牕瘦
好箇霜天閒却傳杯手君知否亂鵶啼後歸興濃如酒
　　詠草　　　　　　　　　　　　林君復
金谷年年亂生春色誰為主餘花落處滿地和烟雨
又是離歌一闋長亭暮王孫去萋萋無數南北東西路
　　　(詩話總龜云林和靖不特工於詩尤工於詞/如作㸃絳脣乃詠草耳終篇不出一草字)
　浣溪紗(一名山/花子)
　　春景　　　　　　　　　　　　周美成
水漲魚天拍柳橋雲拖鳩雨過江臯一畨春信入東郊
　閒碾鳯團消短夢静看燕子壘新巢又移日影上花
梢
　　春景　　　　　　　　　　　　歐陽永叔
小院閒牕春色深重簾未捲影沈沈倚樓無語理瑶琴
　逺岫出雲催薄暮細風吹雨弄輕隂梨花欲謝恐難
禁
　　春暮　　　　　　　　　　　　周美成
樓上晴天碧四垂樓前芳草接天涯勸君莫上最高梯
　新笋看成堂下竹落花都上燕巢泥忍聽林表杜䳌
啼
　　晩景　　　　　　　　　　　　賀方回
鶩外紅銷一縷霞淡黄楊柳帶棲鴉玉人和月折梅花
　笑撚粉香歸繡户半垂羅幕䕶窻紗東風寒似夜來
些
　　　(漁隠叢話云詞欲全篇好極難得如賀方回淡/黄楊柳帶棲鴉秦處度藕葉清香勝花氣二句)
　　　(寫景詠物造㣲入妙/其全萹則不逮此也)
　　春遊　　　　　　　　　　　　歐陽永叔
湖上朱橋響畵輪溶溶春水浸春雲碧琉璃滑淨無塵
　當路遊絲縈醉客隔花啼鳥喚行人日斜歸去奈何
春
　　春懐　　　　　　　　　　　　歐陽永叔
雨過殘紅濕未飛珠簾一帶透斜暉遊蜂釀蜜竊香歸
　金屋無人風竹亂夜篝盡日水沈㣲一春須有憶人
時
　　春恨　　　　　　　　　　　　李　景
手捲真珠上玉鈎依前春恨鎻重樓風裏落花誰是主
思悠悠　青鳥不傳雲外信丁香空結雨中愁回首緑
波三峽暮接天流
　　　(温叟詩話李景有曲手捲真珠上玉鈎或改為/珠簾舒信道有曲云十年馬上春如夢或改云)
　　　(如春夢非/所謂知音)
　　春恨　　　　　　　　　　　　蘓東坡
風壓輕雲貼水飛乍晴池館燕争泥沈郎多病不勝衣
　沙上未聞鴻雁信竹間時有鷓鴣啼此情惟有落花
知
　　春恨　　　　　　　　　　　　晏同叔
一曲新詞酒一盃去年天氣舊亭臺夕陽西下幾時回
　無可奈何花落去似曽相識燕歸來小園香徑獨徘
徊
　　　(漁隱叢話晏元獻公赴杭州道過維揚憇大明/寺瞑目徐行使侍吏誦壁間詩板戒其勿言爵)
　　　(里姓名終篇者無幾又俾别誦一詩云水調隋/宮曲當年亦九成哀音巳亡國廢沼尚留名儀)
　　　(鳯終陳迹鳴蛙只廢聲淒涼不可問落日壁蕪/城徐問之江都尉王琪詩也召至同飲又同歩)
　　　(逰池上春晚已有落花晏云每得句書墻壁間/或彌年未嘗强對且如無可奈何花落去至今)
　　　(未能也王應聲曰似曽相/識燕歸來自此辟置館職)
　　春閨　　　　　　　　　　　　秦少游
青杏園林煑酒香佳人初試薄羅裳柳絲揺曵燕飛忙
　乍雨乍晴花易老閒愁閒悶日偏長爲誰消瘦减容
光
　　春閨　　　　　　　　　　　　張子野
樓倚江邊百尺高暮煙收處見歸橈幾時期信似春潮
　花片片飛風弄葉柳隂隂下水平橋日長人去又今
宵
　　春閨　　　　　　　　　　　　張子野
錦帳重重捲暮霞屏風曲曲鬬紅牙恨人何事苦離家
　枕上夢魂飛不去覺來紅日又西斜滿庭芳草襯殘
花
　　春閨　　　　　　　　　　　　張子野
水滿池塘花滿枝亂香深裏語黄鸝東風輕軟弄簾幃
　日正長時春夢短燕交飛處柳烟低玉牕紅子鬭棊
時
　　夏景　　　　　　　　　　　　周美成
日射欹紅蠟蒂香風乾㣲汗粉襟涼碧綃對捲簟紋光
　自剪柳枝明畵閣戯抛蓮菂種横塘長亭無事好思
量
　　夏景　　　　　　　　　　　　周美成
翠葆參差竹徑成新荷跳雨淚珠傾曲欄斜轉小池亭
　風約簾衣歸燕急水揺扇影戯魚驚柳梢殘日弄㣲
晴
　　秋思　　　　　　　　　　　　李後主
菡萏香消翠葉殘西風愁起緑波間還與韶光共憔悴
不堪看　細雨夢回雞塞逺小樓吹徹玉笙寒多少淚
珠何限恨倚欄干
　　　(雪浪齋日記云荆公問山谷云作小詞曽看李/後主詞否云曽看荆公曰何處最好山谷以一)
　　　(江春水向東流爲對荆公曰未若細雨夢回雞/塞逺小樓吹徹玉笙寒又細雨濕流光最好又)
　　　(南唐詞集云馮延已作謁金門李後主云風乍/起吹皺一池春水干卿何事對曰未若陛下小)
　　　(樓吹徹玉/笙寒也)
　　漁父　　　　　　　　　　　　黄魯直
新婦磯頭眉黛愁女兒浦口眼波秋驚魚錯認月沉鈎
　青篛笠前無限事緑簔衣底一時休斜風細雨轉船
頭
　　　(東坡云黄魯直作此詞清新婉麗聞其得意自/以水光山色替却玉肌花貎此乃真得漁父家)
　　　(風也然纔出新婦磯又入女/兒浦此漁父無乃太瀾浪也)
　　湖上　　　　　　　　　　　　歐陽永叔
堤上逰人逐畵船拍堤春水四垂天緑楊樓外出鞦韆
　白髪戴花君莫笑六么催拍盞頻傳人生何處似樽
前
　　　(侯鯖録云歐陽永叔浣溪紗云堤上遊人逐畫/船拍堤春水四垂天緑楊樓外出鞦韆此等語)
　　　(要皆絶妙只一出字是後人著意道不到處黄/魯直云六一居士曲世所見者幾百首或謂於)
　　　(音律小不諧此詞横放傑出/自是曲子中縛不住者)
　菩薩蠻(一名重疊金一名子夜/歌又與醉公子相近)
　　春閨　　　　　　　　　　　　何　籀
南園滿地堆輕絮愁聞一霎清明雨雨後却斜陽杏花
零落香　無言勻睡臉枕上屏山掩時節欲黄昬無聊
獨倚門
　　閨情　　　　　　　　　　　　李太白
平林漠漠煙如織寒山一帶傷心碧暝色入髙樓有人
樓上愁　欄干空佇立宿鳥歸飛急何處是歸程長亭
更短亭
　　　(玉林云太白此詞允/為百代詞曲之祖)
　　秋閨　　　　　　　　　　　　秦少游
蛩聲泣露驚秋枕羅幃淚濕鴛鴦錦獨卧玉肌涼殘更
與恨長　隂風翻翠幔雨澁燈花暗畢竟不成眠鴉啼
金井寒
　　秋閨　　　　　　　　　　　　秦少游
金風蔌蔌驚黄葉高樓影轉銀蟾匝夢斷繡簾垂月明
烏鵲飛　新愁知幾許却似絲千縷鴈巳不堪聞砧聲
何處村
　　冬景　　　　　　　　　　　　黄叔𤾉
南山未解松梢雪西山巳掛梅梢月說似玉林人人間
無此清　此身元是客小住娛今夕拍手凭欄干霜風
吹鬢寒
　　離别　　　　　　　　　　　　孫巨源
樓頭尚有三通鼓何湏抵死催人去上馬苦匆匆琵琶
曲未終　回頭凝望處那更亷纎雨謾道玉為堂玉堂
今夜長
　　　(玉林云孫公於元豐間為翰苑與李端愿太尉/徃來尤數㑹一日鎖院宣召者至其家則出數)
　　　(十輩蹤跡得之於李氏時李新納妾能琵琶公/飲不肯去而迫於宣命入院幾二鼔矣遂草三)
　　　(制罷復作此長短句以/記别恨遲明遣以示李)
　　詠筝　　　　　　　　　　　　張子野
哀事一弄湘江曲聲聲寫盡湘波緑纎指十三絃細將
幽恨傳　當筵秋水慢玉柱斜飛雁彈到斷腸時春山
眉黛低
　訴衷情
　　寒食　　　　　　　　　　　　僧仲殊
湧金門外小瀛洲寒食更風流紅船滿湖歌吹花外有
高樓　晴日暖淡煙浮恣嬉遊三千粉黛十二䦨干一
片雲頭
　　　(玉林詞選云仲殊之詞多矣佳者固不少而小/令為最小令之中訴衷情一調又其最盖篇篇)
　　　(竒麗字字清婉高處/不减唐人風致也)
　醜奴兒令(一名羅敷令/一名採桑子)
　　秋怨　　　　　　　　　　　　李後主
轆轤金井梧桐晩幾樹驚秋晝雨和愁百尺蝦鬚上玉
鈎　瓊牕春斷雙蛾皺回首邊頭欲寄鱗遊九曲寒波
不泝流
　　詠雪　　　　　　　　　　　　康伯可
馮夷剪碎澄溪練飛下同雲著地無痕柳絮梅花處處
春　山隂此夜明如書月滿前村莫掩溪門恐有扁舟
乗興人
　　　(花庵詞客云順庵作此詞促養直赴雪夜溪堂之/約一本澄溪作澄江又飛下同雲作吹下紛紛)
　　　(柳絮梅花處處春作柳絮楊花觸處春既用柳/絮又用楊花是關門閉戸掩柴扉也月滿前村)
　　　(作月破黄昬既曰此夜/又破黄昬意亦重複)
　卜筭子(平韻即巫/山一叚雲)
　　春恨　　　　　　　　　　　　　秦處度
春透水波明寒峭花枝瘦極目煙中百尺樓人在樓中
否　四和裊金鳬雙陸思纎手擬倩東風浣此情情更
濃如酒
　　春怨　　　　　　　　　　　　　徐師川
胷中千種愁掛在斜陽樹緑葉隂隂自得春草滿鶯啼
處　不見凌波歩空想如簧語門外重重疊疊山遮不
斷愁來路
　　送春　　　　　　　　　　　　　僧皎如晦
有意送春歸無計留春住畢竟年年用著來何似休歸
去　目斷楚天遥不見春歸路風急桃花也似愁㸃㸃
飛紅雨
　　孤鴻　　　　　　　　　　　　　蘇子瞻
缺月掛疎桐漏斷人初静時見幽人獨徃來縹緲孤鴻
影　驚起却回頭有恨無人省揀盡寒枝不肯棲寂寞
沙洲冷
　　　(山谷云東坡道人在黄州作此詞語意高妙似/非喫煙火人語自非胸中有萬巻書筆下無一)
　　　(㸃塵俗氣孰能至此鴈苕溪漁隱曰揀盡寒枝/不肯棲之句或云鴻  未嘗棲宿樹枝惟在田)
　　　(野葦叢間或改作寒蘆亦是但此詞本詠夜景/耳至換頭但只説鴻正如賀新郎詞乳燕飛華)
　　　(屋本詠夏景至換頭只説榴花葢作文之法語意/到處即為之不可限以繩墨  鮦陽居士云缺)
　　　(月刺明㣲也漏斷暗時也幽人不得志也獨徃/來無助也驚鴻賢人不安也回頭愛君不忘也)
　　　(無人省君不察也揀盡寒枝不肯棲不偷安於/高位也寂寞沙洲冷非所安也此詞與考槃詩)
　　　(極相/似)
　好事近
　　初夏　　　　　　　　　　　　蔣子雲
葉暗乳鵶啼風定老紅猶落蝴蝶不隨春去入薰風池
閣　休歌金縷勸金巵酒病煞如昨簾捲日長人静任
楊花飄泊
　憶秦娥(一名秦/樓月)
　　春思　　　　　　　　　　　　康伯可
春寂寞長安古道東風惡東風惡臙脂滿地杏花零落
　臂綃不耐黄金約天寒尚怯春衫薄春衫薄不禁揾
淚為君彈却
　　閨情　　　　　　　　　　　　孫夫人
花深深一鈎羅襪行花隂行花隂閒將柳帶試結同心
　耳邊消息空沉沉畫眉樓上愁登臨愁登臨海棠開
後望到如今
　　秋思　　　　　　　　　　　　李太白
簫聲咽秦娥夢斷秦樓月秦樓月年年柳色灞陵傷别
　樂遊原上清秋節咸陽古道音塵絶音塵絶西風殘
照漢家陵闕
　　　(花庵詞客云太白此詞及菩/薩蠻二詞為百代詞曲之祖)
　　詠雪　　　　　　　　　　　　張安國
雲垂幕隂風慘淡天花落天花落千林瓊玖滿空鸞鶴
　征車𣺌𣺌穿林薄路迷迷路增離索増離索楚溪山
水碧湘樓閣
　　佳人　　　　　　　　　　　　周美成
香馥馥樽前有個人如玉人如玉翠翹金鳯内家粧束
　嬌羞愛把眉兒蹙逢人只唱相思曲相思曲一聲聲
是怨紅愁緑
　謁金門
　　春思　　　　　　　　　　　　陳子髙
愁脉脉目斷江南江北煙樹重重芳信隔小樓山幾尺
　細草孤雲斜日一晌弄晴天色簾外落花飛不得東
風無氣力
　　春恨　　　　　　　　　　　　秦處度
鴛鴦浦春漲一江花雨隔岸數聲初過櫓晚風生碧樹
　舟子相呼相語載取暮愁歸去寒食江村芳草路
愁來無著處
　　春恨　　　　　　　　　　　　韋端已
空相憶無計與傳消息天上嫦娥人不識寄書何處覔
春睡覺來無力不忍把伊書跡滿院落花春寂寂斷腸
芳草碧
　阮郎歸
　　春景　　　　　　　　　　　　李後主
東風吹水日銜山春來長是閒落花狼籍酒䦨珊笙歌
醉夢間　春睡覺晚妝殘無人整翠鬟留連光景惜朱
顔黄昏獨倚䦨
　　春景　　　　　　　　　　　　歐陽永叔
南園春半踏青時風和聞馬嘶青梅如豆柳如眉日長
蝴蝶飛　花露重草烟低人閒簾幙垂秋千慵困解羅
衣畫梁雙燕棲
　　春閨　　　　　　　　　　　　秦少㳺
春風吹雨遶殘枝落花無可飛小池寒緑欲生漪雨晴
還日西　簾半捲燕雙歸諱愁無奈眉翻身整頓著殘
棋沈吟應刼遲
　　春恨　　　　　　　　　　　　蘇養直
西園風暖落花時緑隂鶯亂啼倚欄無語惜芳菲絮飛
蝴蝶飛　緣底事减腰圍遣愁愁著眉波連春渚暮天
垂燕歸人未歸
　　初夏　　　　　　　　　　　　蘇東坡
緑槐高柳咽新蟬薰風初入絃碧紗牕下水沈烟棋聲
驚晝眠　微雨過小荷翻榴花開欲燃玉盆纎手弄清
泉瓊珠碎又圓
　　初夏　　　　　　　　　　　　曽純甫
柳隂庭館占風光呢喃清晝長碧波新漲小池塘雙雙
蹴水忙　萍散漫絮飄揚輕盈體態狂為憐流去落紅
香銜將歸畫梁
　　　(絶妙詞選云上苑初夏公侍宴池上/有雙飛新燕掠水而去得㫖賦之)
　　旅况　　　　　　　　　　　　秦少㳺
湘天風雨破寒初燈殘庭院虛麗譙吹徹小單于迢迢
清夜徂　人意逺旅情孤崢嶸嵗又除衡陽猶有鴈傳
書郴陽和雁無
　　詠茶　　　　　　　　　　　　黄山谷
歌停檀板舞停鸞高陽飲興䦨獸烟噴盡玉壺乾香分
小鳯團　雲浪淺露珠圓捧甌春笋寒絳紗籠下躍金
鞍歸時人倚欄
　　　(古今詞話云觀者歎服此詞八句狀八景音律/一同殊不散亂人爭寳之刻之琬琰挂於堂室)
　　　(之間也烹愚觀山谷集有一曲詠煎茶亦名阮/郎歸云  茶留客駐金鞍月斜忩外山見郎容)
　　　(易别郎難有人愁逺山殘歸去後憶前歡畫屏/金博山一盃春露莫留  與郎扶玉山併附于)
　　　(此/)
　畫堂春
　　春怨　　　　　　　　　　　　徐師川
落紅鋪徑水平池弄晴小雨霏霏杏花憔悴杜鵑啼無
奈春歸　柳外畫樓獨上凭欄手撚花枝放花無語對
斜暉此恨誰知
　　春怨　　　　　　　　　　　　秦少㳺
東風吹柳日初長雨餘芳草斜陽杏花零落燕泥香睡
損紅粧　香篆暗消鸞鳯畫屏縈繞瀟湘暮寒輕透薄
羅裳無限思量
　　　(古今詞話少㳺畫堂春雨餘芳草斜陽杏花零/落燕泥香之句善於狀景物至於香篆暗消鸞)
　　　(鳯畫屏縈遶瀟湘二句便含蓄無/限思量意思此其有感而作也)
　武陵春
　　春晚　　　　　　　　　　　　李易安
風住塵香花已盡日晚倦梳頭物是人非事事休欲語
淚先流　聞説雙谿春尚好也擬泛輕舟只恐雙谿舴
艋舟載不動許多愁
　青衫濕
　　感舊　　　　　　　　　　　　呉彦高
南朝千古傷心地還唱後庭花舊時王謝堂前燕子飛
入人家　恍然相遇天姿勝雪宫鬢堆鴉江州司馬青
衫淚濕同是天涯
　西江月
　　春日　　　　　　　　　　　　柳耆卿
鳯額繡簾高捲獸環朱戸頻揺兩竿紅日上花梢春睡
厭厭難覺　好夢狂隨飛絮閒愁濃勝香醪不成雨暮
與雲朝又是韶光過了
　　春夜　　　　　　　　　　　　蘇東坡
照野瀰瀰淺浪横空曖曖微霄障泥未解玉驄驕我欲
醉眠芳草　可惜一溪明月莫教踏碎瓊瑶解鞍欹枕
綠楊橋杜宇數聲春曉
　　重陽　　　　　　　　　　　　蘇東坡
㸃㸃樓前細雨重重江外平湖當年戲馬㑹東徐今日
凄凉南浦　莫恨黄花未吐且教紅粉相扶酒䦨不必
㸔茱萸俯仰人間今古
　　警悟　　　　　　　　　　　　　朱希真
世事短如春夢人情薄似浮雲不湏計較苦勞心萬事
元來有命　幸遇三杯酒美况逢一朶花新片時歡笑
且相親明日隂晴未定
　　　(黄玉林云希真又有一闋云日日深盃酒滿朝/朝小圃花開自歌自舞自開懐且喜無拘無礙)
　　　(安青史幾畨春夢紅塵多少竒才不湏計較與/  排領取而今見在此二詞辭淺意深可以警)
　　　(世之役役于/非望之福者)
　　勸酒　　　　　　　　　　　　黄山谷
斷送一生惟有破除萬事無過逺山横黛蘸秋波不飲
傍人笑我　花病等閒瘦弱春愁沒處遮攔盃行到手
莫留殘不道月斜人散
　　　(后山詩話云此詞用韓文公逺興詩斷送一生惟有/酒又贈鄭兵曹詩破除萬事無過酒才去一字)
　　　(遂為切對而語益峻又云盃行到手莫留殘不/道月斜人散謂思相離之憂則不得不盡飲俗)
　　　(一改為留連遂使兩句/文義相失故併論之)
　　梅花　　　　　　　　　　　　　蘇子瞻
玉骨那愁瘴霧氷肌自有仙風海仙時遣探芳叢倒掛
緑毛么鳯　素面飜嫌粉涴洗粧不褪脣紅高情已逐
曉雲空不與梨花同夢
　　　(冷齋夜話東坡在惠州作梅花詞時侍兒名朝/雲者新亡其寓意蓋為朝雲作也  苕溪漁隱)
　　　(王直方詩話載鼂以道云説之初見東坡詞便/知道此老須過海只為古今人不曽道到此須)
　　　(罰教去此言鄙俚近於忌人之長幸人之禍/直方無識載之詩話寧不畏人之譏誚乎)
　桃源憶故人
　　春閨　　　　　　　　　　　　秦少游
碧紗影弄東風曉一夜海棠開了枝上數聲啼鳥粧㸃
知多少　妬雲恨雨腰肢裊眉黛不堪重掃薄倖不來
春老羞帶宜男草
　　冬景　　　　　　　　　　　　秦少㳺
玉樓深鎖多情種清夜悠悠誰共羞見枕衾鴛鳯悶則
和衣擁　無端畫角嚴城動驚破一畨新夢牕外月華
霜重聽徹梅花弄
　探春令
　　春恨　　　　　　　　　　　　晏叔原
緑楊枝上曉鶯啼報融和天氣被數聲吹入紗牕裏又
驚起嬌娥睡　緑雲斜嚲金釵墜惹芳心如醉為少年
濕了鮫鮹帕上都是相思淚
　少年逰
　　冬景　　　　　　　　　　　　周美成
并刀如水呉鹽勝雪纎手破新橙錦幄初溫獸烟不斷
相對坐調笙　低聲問向誰行宿城上巳三更馬滑霜
濃不如休去直是少人行
　　曉行　　　　　　　　　　　　林少瞻
霽霞初散曉月猶明疎木掛殘星山逕人稀翠蘿深處啼
鳥兩三聲　霜華重逼雲裘冷心共馬蹄輕十里青山
一溪流水都做許多情
　青門引
　　懷舊　　　　　　　　　　　　張子野
乍暖還輕冷風雨晚來方定庭軒寂寞近清明殘花中
酒又是去年病　樓頭畵角風吹醒入夜重門静那堪
更被明月隔墻送過鞦韆影
　醉花隂
　　重陽　　　　　　　　　　　　李易安
薄霧濃雰愁永晝瑞腦噴金獸佳節又重陽寳枕紗厨
半夜秋初透　東籬把酒黄昏後有暗香盈袖莫道不
銷魂簾捲西風人似黄花瘦
　南柯子(即南/歌子)
　　端午　　　　　　　　　　　　蘇子瞻
山與歌眉斂波同翠眼流游人都上十三樓不羨竹西
歌吹古揚州　菰黍連昌歜瓊彛倒玉舟誰家水調唱
歌頭聲遶碧山飛去晚雲留
　　秋日　　　　　　　　　　　　僧仲殊
十里青山逺潮平路帶沙數聲啼鳥怨年華又是凄凉
時候在天涯　白露收殘月清風散曉霞緑楊堤畔閙
荷花記得年時沽酒那人家
　怨王孫
　　春暮　　　　　　　　　　　　李易安
夢斷漏悄愁濃酒惱寳枕生寒翠屏向曉門外誰掃殘
紅夜來風　玉簫聲斷人何處春又去忍把歸期負此
情此恨此際擬託行雲問東君
　　春暮　　　　　　　　　　　　李易安
帝里春晚重門深院草緑堦前暮天鴈斷樓上逺信誰
傳恨綿綿　多情自是多沾惹難拚捨又是寒食也鞦
韆巷陌人靜皎月初斜浸梨花
　鷓鴣天
　　上元　　　　　　　　　　　　向伯恭
紫禁烟花一萬重鼇山宫闕隱晴空玉皇端拱彤雲上
人物嬉㳺陸海中　星轉斗駕回龍五侯池館醉春風
而今白髪三千丈愁對寒燈數㸃紅
　　春行即事　　　　　　　　　　辛㓜安
著意尋春懶便回何如信歩兩三盃山纔好處行還倦
詩未成時雨早催　携竹杖更芒鞋朱朱粉粉野蒿開
誰家寒食歸寧女笑語柔桑陌上來
　　春閨　　　　　　　　　　　　秦少㳺
枕上流鶯和淚聞新啼痕間舊啼痕一春魚鳥無消息
千里關山勞夢魂　無一語對芳樽安排腸斷到黄昬
甫能炙得燈兒了雨打梨花深閉門
　　　(古今詩話此詞形容愁怨之意最工如後叠甫能/炙得燈兒了雨打梨花深閉門頗有言外之意)
　　秋意　　　　　　　　　　　　辛㓜安
枕簟溪堂冷欲秋斷雲依水晚來收紅蓮相倚深如怨
白鳥無言定是愁　書咄咄且休休一丘一壑也風流
不知筋力衰多少但覺新來懶上樓
　　重陽　　　　　　　　　　　　黄山谷
黄菊枝頭破曉寒人生莫放酒盃乾風前横笛斜吹雨
醉裏簪花倒著冠　身健在且加餐舞裙歌板盡清歡
黄花白髪相牽挽付與時人冷眼看
　　除夕　　　　　　　　　　　　朱希真
撿盡厯頭冬又殘愛他風雪耐他寒拖條竹杖家家酒
上箇籃輿處處山　添老大轉痴頑謝天教我老來閒
道人還了鴛鴦債紙帳梅花醉夢間
　　漁父　　　　　　　　　　　　黄魯直
西塞山邊白鷺飛桃花流水鱖魚肥朝廷尚覔𤣥真子
何處如今更有詩　青箬笠緑蓑衣斜風細雨不須歸
人間欲避風波險一日風波十二時
　　　(山谷自序云李如篪云𤣥真子漁父詞以鷓鴣/天歌之極入律但少數句因以𤣥真子遺事足)
　　　(之憲宗畫像訪之江湖不得因令集其歌詩上/之𤣥真兄松齡懼其放浪而不返和其漁父詞)
　　　(云樂在風波釣是閒草堂松桂巳勝攀太湖/水洞庭山狂風浪起且須還此余續成之意)
　　詠酒　　　　　　　　　　　　晏叔原
綵袖慇勤捧玉鍾當年拚却醉顔紅舞低楊柳樓心月
歌盡桃花扇底風　從别後憶相逢幾回魂夢與君同
今宵剩把銀缸照猶恐相逢是夢中
　　　(雪浪齋日記云晏叔原此詞云舞低楊柳樓心/月歌盡桃花扇底風此等語不愧六朝宫掖體)
　　　(而趙德麟侯鯖錄鼂無咎云叔原不蹈襲人語/  風調閒雅自是一家如舞低楊柳樓心月歌)
　　　(盡桃花扇底風自可知此/人不生於三家村中也)
　玉樓春(一名木/蘭花令)
　　立春　　　　　　　　　　　　毛澤民
小園半夜東風轉吹皺氷池雲母靣曉披閶闔見朝陽
知向碧堦添幾線　小烟弄柳晴先煖殘雪禁梅香尚
淺殷勤洗拂舊東君多少韶華都借看
　　春景　　　　　　　　　　　　宋子京
東城漸覺風光好皺縠波紋迎客棹緑楊烟外曉雲輕
紅杏枝頭春意閙　浮生長恨歡娯少肯愛千金輕一
笑為君持酒勸斜陽且向花間留晚照
　　　(遯齋閒覽云張子野郎中以樂章名擅一時宋/子京尚書竒其才先往見之遣將命者曰尚書)
　　　(欲見雲破月來花弄影郎中子野屏後呼曰得/非紅杏枝頭春意閙尚書耶遂出置酒盡歡蓋)
　　　(二人所舉皆警䇿也古今詩話亦云子野嘗作/天仙子詞云雲破月來花弄影士大夫多稱之)
　　　(張初謁見歐公迎謂曰好雲破/月來花弄影恨相見之晚也)
　　春景　　　　　　　　　　　　晏同叔
緑楊芳草長亭路年少抛人容易去樓頭殘夢五更鐘
花底離愁三月雨　無情不似多情苦一寸還成千萬
縷天涯地角有窮時只有相思無盡處
　　　(詩眼云晏叔原見蒲傳正云先公平日小詞雖/多未嘗作婦人語傳正云緑楊芳草長亭路)
　　　(年少抛人容易去豈非婦人語乎晏曰公謂年/少為何語傳正曰豈不謂其所歡乎晏曰因公)
　　　(言遂曉樂天詩兩句欲留所懽待富貴富貴不/來所歡去傳正笑而悟其言之失然此詞語意)
　　　(甚為/高雅)
　　寒食　　　　　　　　　　　　謝無逸
弄晴數㸃梨梢雨門外畵橋寒食路杜䳌飛破草間烟蛺
蝶惹殘花底霧　東君著意憐樊素一段韶華天付與
粧成不管露桃嗔舞罷從教風柳妬
　　春暮　　　　　　　　　　　　溫飛卿
家臨長信往來道乳燕雙雙拂烟草油壁車輕金犢肥
流蘇帳曉春鷄早　籠中嬌鳥暖猶睡簾外落花閒不
掃衰桃一樹近前池似惜紅顔鏡中老
　　　(苕溪漁隠曰飛卿所作/晚春曲殊有富貴之致)
　　春睡　　　　　　　　　　　　歐陽烱
日照玉樓花似錦樓上醉和春色寢緑楊風送小鶯聲
殘夢不成離玉枕　堪愛晚來韶景甚寳柱秦箏方再
品青娥紅臉笑來迎又向海棠花下飲
　　春恨　　　　　　　　　　　　錢思公
城上風光鶯語亂城下烟波春拍岸緑楊芳草幾時休
淚眼愁腸先已斷　情懐漸覺成衰晚鸞鏡朱顔驚暗
換昔年多病厭芳樽今日芳樽惟恐淺
　　　(玉林詞話云錢思公暮年/作此詞頗極悽惋之情)
　　宫詞　　　　　　　　　　　　李後主
晚粧初了明肌雪春殿嬪娥魚貫列笙簫吹斷水雲閒
重按霓裳歌遍徹　臨春誰更飄香屑醉拍䦨干情味
切歸時休照燭花紅待放馬蹄清夜月
　　天台　　　　　　　　　　　　周美成
桃溪不作從容住秋藕絶來無續處當時無奈鳥聲哀
今日重尋芳草路　烟中列岫青無數雁背夕陽紅欲
暮人如風後入江雲情似雨餘粘地絮
　　　(按東坡有㸃綘脣詞詠天台云醉漾輕舟信流/直到花深處塵緑相誤無計花間住  烟水茫)
　　　(茫回首斜陽暮山無數亂紅如雨不記來/時路蓋全用劉阮天台事也今併附于此)
　　妓館　　　　　　　　　　　　歐陽永叔
妖冶風情天與措清瘦肌膚氷雪妬百年心事一宵同
愁聽雞聲牕外度　信阻青禽雲雨暮海月空驚人兩
處强將離恨倚江樓江水不能流恨去
　　　(按司馬槱有贈妓一詞名蝶戀花云妾本錢塘/江上住花落花開不管流年度燕子銜將春色)
　　　(去紗牕幾陣黄梅雨斷斜挿犀梳雲半吐檀板/輕敲唱徹黄金縷望  行雲無覔處夢回明月)
　　　(生南浦又毛澤民有贈錢塘妓惜分飛詞云淚/濕䦨干花著露愁到眉峯碧聚此恨平分取更)
　　　(無言語空相覷斷雨殘雲無意緒寂寞朝朝暮/暮今夜山深處斷魂分付潮回去大為東坡稱)
　　　(賞澤民由此得名此二詞/結語皆祖六一翁詞意)
　　離别　　　　　　　　　　　　晏叔原
鞦韆院落重簾暮寂寞春閒扄繡戸墻頭紅杏雨餘花
門外緑楊風後絮　朝雲信斷知何處應作巫陽春夢
去紫騮認得舊游踪嘶過畫橋東畔路
　木蘭花令
　　春晚　　　　　　　　　　　　賈子明
都城水緑嬉㳺處􁦆棹徃來人笑語紅隨逺浪泛桃花
雪散平堤飛柳絮　東君欲共春歸去一陣狂風和驟
雨碧油紅斾錦障泥斜日畫橋芳草路
　　　(花庵詞客云公平生惟/賦此一詞極有風味)
　　冬景　　　　　　　　　　　　徐昌圖
沈檀烟起盤紅霧一剪霜風吹繡戸漢宫花靣學梅粧
謝女雪詩裁柳絮　長垂天幕孤鸞舞旋炙銀笙雙鳯
語紅牕酒病對寒氷永覺相思無夢處
　鵲橋仙
　　七夕　　　　　　　　　　　　秦少㳺
纎雲弄巧飛星傳恨銀漢迢迢暗度金風玉露一相逢
便勝却人間無數　柔情似水佳期如夢忍顧鵲橋歸
路兩情若是乆長時又豈在朝朝暮暮
　　　(按七夕歌以雙星㑹少别多為恨少㳺此詞謂/兩情若是乆長不在朝朝暮暮所謂化臭腐為)
　　　(神竒寧不/醒人心目)
　　七夕　　　　　　　　　　　　謝勉仲
鈎簾借月染雲為幌花靣玉枝交映凉生河漢一天秋
問此㑹今宵孰勝　銅壺尚滴燭龍已駕淚浥西風不
盡明朝烏鵲到人間試説向青樓薄倖
　虞美人
　　風情　　　　　　　　　　　　葉少藴
落花已作風前舞又送黄昬雨曉來庭院半殘紅惟有
㳺絲千丈裊晴空　殷勤花下重携手更盡杯中酒美
人不用斂歌眉我亦多情無奈酒䦨時
　　離别　　　　　　　　　　　　蘇東坡
波聲拍枕長淮曉隙月窺人小無情汴水自東流只載
一船離恨向西州　竹溪花浦曾同醉酒味多於淚誰
教風鑑在塵埃醖造一塲煩惱送人來
　　感舊　　　　　　　　　　　　李後主
春花秋月何時了徃事知多少小樓昨夜又東風故國
不堪回首月明中　雕欄玉砌應猶在只是朱顔改問
君能有幾多愁恰似一江春水向東流
　　　(雪浪齋日記云荆公問山谷云作小詞曽看李/後主詞否云曾㸔荆公云何處最好山谷以一)
　　　(江春水向東流為對荆公云未若細雨夢/回雞塞逺小樓吹徹玉笙寒尤為高妙)
　南鄉子
　　曉景　　　　　　　　　　　　周美成
晨色動粧樓短燭熒熒悄未收自在開簾風不定颼颼
池面氷澌趂水流　早起怯梳頭欲綰雲鬟又却休不
㑹沈吟思底事凝眸兩㸃春山滿鏡愁
　　夜景　　　　　　　　　　　　黄叔暘
萬籟寂無聲衾鐡稜稜近五更香斷燈昬吟未穩凄清
只有霜華伴月明　應是夜寒凝惱得梅花睡不成我
念梅花花念我關情起看清氷滿玉缾
　　重陽　　　　　　　　　　　　蘇東坡
霜降水痕收淺碧粼粼露逺洲酒力漸消風力軟颼颼
破㡌多情却戀頭　佳節若為酬但把清樽斷送秋萬
事到頭都是夢休休明日黄花蝶也愁
　　　(三山老人語録云自來九日多用落㡌事/獨東坡云破㡌多情却戀頭尤為竒特)
　　閨情　　　　　　　　　　　　孫夫人
曉日壓重簷斗帳春寒起未忺天氣困人梳洗懶眉尖
淡畵春山不喜添　閒把繡絲撏認得金針又倒拈陌
上㳺人歸也未厭厭滿院楊花不捲簾
　　妓館　　　　　　　　　　　　潘庭堅
生怕倚欄干閣下溪聲閣外山惟有舊時山共水依然
暮雨朝雲去不還　應是躡飛鸞月下時時整珮環月
又漸低霜又下更䦨折得梅花獨自㸔
　雨中花
　　夏景　　　　　　　　　　　　王逐客
百尺清泉聲陸續映蕭灑碧梧翠竹面千歩廻廊重重
簾幙小枕欹寒玉　試展鮫綃㸔畵軸見一片瀟湘凝
緑待玉漏穿花銀河埀地月上欄干曲
　　　(温叟詩話云余嘗觀此詞不用浮𤓰沉李之事/而天然有塵外凉思其詞語非觸熱者之所知)
　醉落魄
　　詠茶　　　　　　　　　　　　黄魯直
紅牙板歇韶聲斷六么初徹小槽酒滴真珠竭紫玉甌
圓淺浪泛春雪　香芽嫩蕋清心骨醉中襟量與天闊
夜䦨似覺歸仙闕走馬章䑓踏碎滿街月
　　詠佳人吹笛　　　　　　　　　張子野
雲輕柳弱内家髻子新梳掠生香真色人難學横管孤
吹月淡天垂幕　朱脣淺破櫻桃萼倚樓人在䦨干角
夜寒指冷羅衣薄聲入霜林蔌蔌驚梅落
　　　(苕溪漁隱云樂府雜録云笛者羌樂也古曲有/折楊柳落梅花故杜少陵詩故園楊柳今揺落)
　　　(何得愁中却盡生此皆言折楊柳曲也復齋澷/録言古曲有落梅花非謂吹笛則落梅詩人用)
　　　(事不悟其失余以為不然蓋詩人有因笛中有/落梅花曲故言吹笛則梅落其理甚通用事殊)
　　　(未為失且如角聲中有大小梅花曲初不言落/詩人尚猶如此用之故秦太虛和黄法曹云月)
　　　(落參横畵角哀暗香消盡梅花老者是也古今/詩詞用吹笛則落梅者甚衆若以為失則落梅)
　　　(花之曲何為笛中獨有之决不虛設也如張子/野此詞蔌蔌驚梅落摭遺載梅花詩南枝向暖)
　　　(北枝寒一種春風有兩般慿仗高樓莫吹笛大關/家留取倚䦨干眺次膺填入水龍吟詞云最是)
　　　(情處高樓上一聲羌笛仗何人説與爭取倚䦨/看孫濟師落梅詞云一聲羌笛吹嗚咽玉溪半)
　　　(夜梅翻雪泛觀古今詩詞用/事一律可見復齋之妄辯也)
　梅花引
　　冬景　　　　　　　　　　　　万俟雅言
曉風酸曉霜乾一鴈南飛人度關客衣單客衣單千里
斷䰟空歌行路難　寒梅驚破前村雪寒雞啼破西樓
月酒腸寛酒腸寛家在日邊不堪頻倚欄
　踏莎行
　　賞春　　　　　　　　　　　　黄魯直
臨水夭桃倚墻繁李長楊風掉青驄尾坐中有酒可酬
春更尋何處無愁地　明日重來落花如綺芭蕉漸著山
公啟欲牋心事寄天公教人長壽花前醉
　　　(山谷云余親書此詞遺祝有道云諸樂府雖/有賞歎其詞而未深解其意味者故并奉寄)
　　春旅　　　　　　　　　　　　秦少㳺
霧失樓䑓月迷津渡桃源望斷無尋處可堪孤館閉春
寒杜䳌聲裏斜陽暮驛寄梅花魚傳尺素砌成此恨
無重數郴江幸自遶郴山為誰流下瀟湘去
　　　(冷齋夜話云少㳺到郴州作此詞東坡絶愛其/尾兩句自書於扇曰少㳺巳矣雖萬人何贖)
　　　(范元實詩眼云余誦淮海小詞云杜鵑聲裏斜/陽暮山谷云此詞高絶但既云斜陽又曰暮即)
　　　(重出也欲改斜陽為簾櫳余曰既言孤館閉春/寒似無簾櫳山谷曰亭傳雖未必有簾櫳有亦)
　　　(無害余曰此詞本模寫牢落之狀若曰簾櫳恐/損初意山谷曰極難得好字當徐思之然余因)
　　　(此曉句法/不當重疉)
　　春閨　　　　　　　　　　　冦平仲
春色將䦨鶯聲漸老紅英落盡青梅小畫堂人静雨濛
濛屏山半掩餘香裊　宻約沉沉離情杳杳菱花塵滿
慵將照倚樓無語欲䰟銷長空黯淡連芳草
　　春閨　　　　　　　　　　　　冦平仲
小徑紅稀芳郊緑遍高臺樹色隂隂見東風不觧禁楊
花濛濛亂撲行人面　翠葉藏鶯朱簾隔燕爐香静逐
㳺絲轉一塲愁夢酒醒時斜陽却照深深院
　　離别　　　　　　　　　　　　歐陽永叔
候館梅殘溪橋柳細草芳風暖揺征轡離愁漸逺漸無
窮迢迢不斷如春水　寸寸柔腸盈盈粉淚樓高莫近
危欄倚平蕪盡處是春山行人更在春山外
　小重山(一名小/冲山)
　　立春　　　　　　　　　　　　李漢老
誰勸東風臘裏来不知天待雪惱江梅東郊寒色尚徘
徊雙綵燕飛傍鬢雲堆　玉冷曉粧臺宜春金縷字拂
香腮紅羅先繡踏青鞋春猶淺花信更湏催
　　春閨　　　　　　　　　　　　趙德仁
樓上風和玉漏遲鞦韆庭院静落花飛午牕纔起煖金
巵勻面了欄畔㸔春池　何事苦顰眉碧雲春信斷儘
來時鴛鴦㳺戯鎮相隨雲霧斂新月挂天西
　　宫詞　　　　　　　　　　　　和成績
春入神京萬木芳禁林鶯語滑蝶飛忙曉桃凝露妬啼
粧紅日永風和百花香　烟鎻柳絲長御溝澄碧水轉
池塘時時微雨洗風光天衢逺到處引笙簧
　　　(愚按和凝為石晉宰相有喜遷鶯一詞云曉月/墜宿雲披銀燭錦屏帷建章鐘動玉繩低宫漏)
　　　(出花遲黄春態淺來雙燕紅日漸長一線嚴粧/欲罷囀  鸝飛上萬年枝此詞與小重山詞語)
　　　(意相類至于薄命女一詞云天欲曉宫漏穿花/聲繚繞牕裏星光少  冷露寒侵帳額殘月光)
　　　(沉樹杪夢斷錦幃空悄悄强起愁眉小/此詞頗盡宫中幽怨之意倂附于此)
　　宫詞　　　　　　　　　　　韋端巳
一閉昭陽春又春夜寒宫漏永夢君恩卧思陳事暗消魂
羅衣濕紅袂有啼痕　歌吹隔重閽遶庭芳草緑倚長
門萬般惆悵向誰論顒情立宫殿欲黄昏
　　初夏　　　　　　　　　　　蔣子雲
花過園休清䕃濃琅玕新脱笋緑叢叢語聲只在小池
東閒欹枕直面芰荷風　斜日敞簾櫳輕塵飛不到畵
堂空一樽今夜與誰同人如玉相對月明中
　　秋閨　　　　　　　　　　　　汪彦章
月下潮生紅蓼汀殘霞都斂盡四山青柳梢風急堕流
螢隨波去㸃㸃亂寒星　别語記丁寧如今能間隔幾
長亭夜來秋氣入銀屏梧桐雨還恨不同聽
　　佳人　　　　　　　　　　　　宋豐之
花様妖嬈柳様柔眼波流不斷滿眶秋窺人佯整玉搔
頭嬌無力舞罷却成羞　無計與遲留滿懐禁不得許
多愁一溪春水送行舟無情月偏照水東樓
　
　
　
　
　
　
　
　
　
　
　
　
　
　草堂詩餘巻一
欽定四庫全書
　草堂詩餘巻二
中調
　一剪梅
　　離别　　　　　　　　　　　李易安
紅藕香殘玉簟秋輕解羅裳獨上蘭舟雲中誰寄錦書
來鴈字回時月滿樓　花自飄零水自流一種相思兩
處閒愁此情無計可消除纔下眉頭却上心頭
　　　(苕溪漁隱云近時婦人能文詞者如趙明誠之/妻李易安長於詞有潄玉集三巻行于世此詞)
　　　(頗盡離别之/情當為拈出)
　臨江仙
　　立春　　　　　　　　　　　賀方回
巧剪合歡羅勝子釵頭春意翩翩艷歌淺笑拜嫣然願
郎宜此酒行樂駐華年　未至文園多病客幽襟淒斷
堪憐舊遊夢掛碧雲邊人歸落鴈後思發在花前
　　　(復齋漫録云方回詞有雁後歸詞乃山谷守當/塗方回過之人日席上作也腔本臨江仙山谷)
　　　(以方回用薛道衡詩故易/以鴈後歸云今仍其舊)
　　　(唐劉餗傳記云隋薛道衡聘陳為人日詩首云/入春纔七日離家巳二年南人嗤之及云人歸)
　　　(落雁後思發在花前/乃曰名下無虛士)
　　春暮　　　　　　　　　　　鼂無咎
緑暗汀洲三月暮落花風靜㠶收垂楊低映木蘭舟半
篙春水滑一段夕陽愁　灞水橋東回首處美人親上
簾鈎青鸞無計入紅樓行雲歸楚峽飛夢到揚州
　　夏景　　　　　　　　　　　歐陽永叔
池外輕雷池上雨雨聲滴碎荷聲小樓西角斷虹明欄
干倚處待得月華生燕子飛來窺畵棟玉鈎垂下簾
旌涼波不動簟紋平水晶雙枕傍有墮釵横
　　夜景　　　　　　　　　　　李知幾
煙柳疎疎人悄悄畵樓風外吹笙倚欄聞喚小紅聲熏
香臨欲睡玉漏巳三更　坐待不來來不去一方明月
中庭粉墻東畔小橋横起來花影下扇子撲飛螢
　　宮詞　　　　　　　　　　　鹿䖍扆
金鏁重門荒苑靜綺窓愁對秋空翠華一去寂無蹤玉
樓歌吹聲斷巳隨風煙月不知人事改夜䦨還照深
宮藕花相向野塘中暗傷亡國清露泣香紅
　　　(按周美成西河詞云燕子不知何世向尋常巷/陌人家相對如説興亡斜陽裏亦是就煙月不)
　　　(知人事改句/變化出來)
　　感舊　　　　　　　　　　　陳去非
憶昔午橋橋上飲坐中多少豪英長溝流月去無聲杏
花疎影裡吹笛到天明　二十餘年成一夢此身雖在
堪驚閒登小閣看新晴古今多少事漁唱起三更
　　　(苕溪漁隱云去非舊有詩云風流丘壑真吾事/籌䇿廟堂非所知其後登政府無所建明卒如)
　　　(其言九日詞云九日登臨有故常隨晴隨雨一/傳觴用退之淮西碑欲事故常之語如憶吳中)
　　　(舊逰臨江仙一闋清婉竒/麗簡齋詞集推此詞最優)
　蝶戀花(一名鳯棲梧/一名鵲踏枝)
　　元日立春　　　　　　　　　辛㓜安
誰向椒盤簮綵勝整整韶華爭上春風鬢徃日不堪重
記省為花長抱新春恨　春未來時先借問晩恨開遲
早又飄零近今嵗花期消息定只愁風雨無憑凖
　　清明　　　　　　　　　　　趙德麟
欲减羅衣寒未去不捲珠簾人在深深處紅杏枝頭花
幾許啼痕止恨清明雨盡日水沉香一縷宿酒醒遲
惱破春情緒飛燕又將歸信誤小屏風上西江路
　　春暮　　　　　　　　　　　李世英
遙夜亭臯閒信歩纔過清明漸覺傷春暮數㸃雨聲風
約住朦朧淡月雲來去　桃杏依稀香暗度誰在鞦韆
笑裏輕輕語一寸相思千萬緒人間没個安排處
　　春暮　　　　　　　　　　　蘇子瞻
花褪殘紅青杏小燕子來時緑水人家遶枝上柳緜吹
又少天涯何處無芳草　墻裏鞦韆墻外道墻外行人
墻裏佳人笑笑漸不閒聲漸悄多情却被無情惱
　　　(古今詞話予得此詞真本於友人處極有理趣/緑水人家遶非遶字乃曰人家曉曉字與遶字)
　　　(蓋霄/壤也)
　　春暮　　　　　　　　　　　晏同叔
簾幙風輕雙語燕午醉醒來柳絮飛撩亂心事一春猶未
見餘花落盡青苔院　百尺朱樓閒倚遍薄雨濃雲抵
死遮人面消息未知歸早晩斜陽只送平波逺
　　春暮　　　　　　　　　　　歐陽永叔
庭院深深深幾許楊柳堆煙簾幙無重數金勒雕鞍逰
冶處樓高不見章臺路　雨横風狂三月暮門掩黄昏
無計留春住淚眼問花花不語亂紅飛過鞦韆去
　　　(易安居士序歐陽公作蝶戀花有深深深幾許/之句予酷愛之用其語作庭院深深數闋其聲)
　　　(即舊臨/江仙也)
　　春恨　　　　　　　　　　　趙德麟
捲絮風頭寒欲盡墜粉飄香日日紅成陣新酒又添殘
酒困今春不减前春恨　蝶去鶯來無處問隔水樓高
望斷雙魚信惱亂横波秋一寸斜陽只與黄昬近
　　深秋　　　　　　　　　　　晏叔原
庭院碧苔紅葉遍黄菊開時已近重陽宴日日露荷凋
緑扇粉塘煙水明如練　試倚涼風醒酒面鴈字來時
恰向層樓見幾㸃䕶霜雲影轉誰家蘆管吟秋怨
　　曉行　　　　　　　　　　　周美成
月皎驚烏棲不定更漏將殘轣轆牽金井喚起兩眸清
炯炯淚花滴破珊瑚枕　執手霜風吹鬢影去意徊徨
别語愁難聽樓上欄干横斗柄露寒人逺雞相應
　　懐舊　　　　　　　　　　　俞克成
夢斷池塘驚乍曉百舌無端故作枝頭閙報道不禁寒
料峭未教舒展閒花草　盡日簾垂人不到老去情疎
底事傷懐抱相對一樽歸計早玉山不减巫山好
　　懐舊　　　　　　　　　　　歐陽永叔
海燕雙來歸畵棟簾影無風花影頻移動半醉海棠春
睡重緑鬟堆枕香雲擁　翠被雙盤金縷鳯憶得前春
有箇人人共花裏鶯聲時一弄日斜驚起相思夢
　　感舊　　　　　　　　　　　王晉卿
鐘送黄昬雞報曉昬曉相催世事何時了萬苦千愁人
自老春來依舊生芳草　忙處人多閒處少閒處光隂
幾箇人知道獨上小樓雲杳杳天涯一㸃青山小
　　離别　　　　　　　　　　　蘇東坡
春事䦨珊芳草歇客裏風光又過清明節小院黄昬人
憶别落紅處處聞啼鴂　咫尺江山分楚越目斷䰟銷
應是音塵絶夢破五更心欲折角聲吹落梅花月
　唐多令
　　武昌　　　　　　　　　　　劉改之
蘆葉滿汀洲寒沙帶淺流二十年重度南樓柳下繫船
猶未穩能幾日又中秋　黄鶴斷磯頭故人曽到不舊
江山都是新愁欲買桂花重載酒終不似少年逰
　蘇幙遮
　　懐舊　　　　　　　　　　　范希文
碧雲天黄葉地秋色連波波上寒煙翠山映斜陽天接
水芳草無情更在斜陽外　黯鄉䰟追旅思夜夜除非
好夢留人睡明月樓高休獨倚酒入愁腸化作相思淚
　　風情　　　　　　　　　　　周美成
隴雲沉新月小楊柳梢頭能有春多少試著羅裳寒尚
峭簾捲青樓占得東風早　翠屏深香篆裊流水落花
不管劉郎到三疊陽關聲漸杳斷雲只怕巫山曉
　漁家傲
　　春景　　　　　　　　　　　王介甫
平岸小橋千嶂抱揉藍一水縈花草茅屋數間牕窈窕
塵不到時時自有春風掃　午枕覺來聞語鳥欹眠似
聽朝雞早忽憶故人今總老貪夢好茫茫忘了邯鄲道
　　　(雪浪齋日記云荆公/此詞畧無塵土思)
　　　(黄玉林詞選云半山老人/此詞極能道閒居之趣)
　　春恨　　　　　　　　　　　周美成
幾日輕隂寒惻惻東風急處花成積醉踏陽春懐故國
歸未得黄鸝乆住如相識　頼有蛾眉能暖客長歌屢
勸金盃側歌罷月痕來照席貪歡適簾前重露成涓滴
　　秋思　　　　　　　　　　　范希文
塞下秋來風景異衡陽鴈去無留意四靣邊聲連角起
千嶂裏長煙落日孤城閉　濁酒一盃家萬里燕然未
勒歸無計羌管悠悠霜滿地人不寐將軍白髪征夫淚
　　　(東軒筆録云范希文守邊日作漁家傲樂歌數/闋皆以塞下秋來為首句頗述邊鎮之苦永叔)
　　　(嘗呼為窮塞主之詞及王尚書素守平涼永叔/亦作漁家傲一詞以送之其斷章曰戰勝歸來)
　　　(飛㨗奏傾賀酒玉堦遥獻南山壽/且謂王尚書曰此真元帥之事也)
　　冬景　　　　　　　　　　　六一居士
十月小春梅蘂綻紅爐暖閣新粧遍錦帳美人貪睡煖
羞起懶玉壺一夜氷澌滿　樓上四垂簾不捲天寒山
色偏宜逺風急鴈行吹字斷紅日晩江天雪意雲撩亂
　　漁父　　　　　　　　　　　謝無逸
秋水無痕清見底蓼花汀上西風起一葉小舟烟霧裡
蘭棹艤柳條帶雨穿雙鯉　自嘆直鈎無處使笛聲吹
散雲山翠鱠落霜刀紅縷細新酒美醉來獨枕簔衣睡
　　漁父　　　　　　　　　　　張仲宗
釣笠披雲青嶂繞緑簔雨細春江𣺌白鳥飛來風滿棹
收綸了漁童拍手樵青笑　明月太虛同一照浮家泛
宅忘昬曉醉眼冷看城市閙煙波老誰能認得閒煩惱
　　　(苕溪漁隱云張仲宗有漁家傲詞余徃嵗在錢/塘與仲宗從逰甚乆仲宗手寫此詞相示云舊)
　　　(所作也其詞第二句原是橛頭雨細春江渺余/謂仲宗曰橛頭雖是船名今以雨襯之語晦而)
　　　(病因為改作緑簔雨細仲宗笑以為然又有一/詞亦寄調漁家傲云樓外天寒山欲暮溪邊雪)
　　　(後藏雲樹小艇風斜沙嘴露流年度春光巳向/梅梢住  短夢今宵還到否葦村四望知何處)
　　　(客裏從來無意緒催歸去故園正要/鶯花主亦清新流麗故附見於此)
　醉春風
　　春閨　　　　　　　　　　　趙德仁
陌上清明近行人難借問風流何處不歸來悶悶悶回
鴈峯前戱魚波上試尋芳信　夜永蘭膏燼春睡何曾
穏枕邊珠淚幾時乾恨恨恨惟有窻前過來明月照人
方寸
　品令
　　詠茶　　　　　　　　　　　黄魯直
鳯舞團團餅恨分破教孤另金渠體淨隻輪慢碾玉塵
光瑩湯響松風早减二分酒病　味濃香永醉鄉路成
佳境恰如燈下故人萬里歸來對影口不能言心下快
活自省
　　　(苕溪漁隱云魯直諸茶詞余謂品令一詞最/佳能道人所不能言尤在結尾三四句)
　行香子
　　晩景　　　　　　　　　　　蘇子瞻
北望平川野水荒灣共尋春飛歩孱顔和風弄袖香霧
縈鬟正酒酣時人語笑白雲間　飛鴻落照相將歸去澹
娟娟玉宇清閒何人無事宴坐空山望長橋上燈火亂
使君還
　　　(苕溪漁隠云淮北之地平夷自京師至汴口並無/山惟隔淮方有南山南山石崖上有東坡行香子)
　　　(詞後題云與泗守過南山晩歸作字畫是東坡/所書小字但無姓名崇觀間禁元祐文字遂鐫)
　　　(去之余居泗上打得/此碑詞至今尚存)
　聲聲令
　　春思　　　　　　　　　　　俞克成
簾移碎影香褪衣襟舊家庭院嫩苔侵東風過盡暮雲
鎻緑窻深怕對人閒枕剩衾　樓底輕隂春信斷怯登
臨斷腸䰟夢兩沉沉花飛水逺便從今莫追尋又怎禁
驀地上心
　錦纒道
　　春景　　　　　　　　　　　宋子京
燕子呢喃景色乍長春晝覩園林萬花如繡海棠經雨
胭脂透柳展宮眉翠拂行人首　向郊原踏青恣歌擕
手醉醺醺尚尋芳酒問牧童遥指孤村道杏花深處那
裏人家有
　　　(古今詞話云此詞海棠經雨胭脂透一句最善/形容景物至下段用問酒杏花村事曲盡郊外)
　　　(春遊之情工/於詞者也)
　風中柳
　　閨情　　　　　　　　　　　孫夫人
銷减芳容端的為郎煩惱鬢慵梳宮粧草草别離情緒
待歸來都告怕傷郎又還休道　利鎖名韁幾阻當年
歡笑更那堪鱗鴻信杳蟾枝高折願從今須早莫辜負
鳯幃人老
　鳯凰閣
　　傷春　　　　　　　　　　　葉道卿
遍園林綠暗渾如翠幄下無一片是花萼可恨狂風横
雨忒煞情薄盡底把韶華送却　楊花無奈是處穿簾
透幙豈知人意正蕭索春去也這般愁沒處安著怎奈
向黄昬院落
　青玉案
　　春日懐舊　　　　　　　　　歐陽永叔
一年春事都來幾早過了三之二綠暗紅嫣渾可事緑
楊庭院暖風簾幙有箇人憔悴　買花載酒長安市又
爭似家山見桃李不枉東風吹客淚相思難表夢䰟無
據惟有歸來是
　　春暮　　　　　　　　　　　賀方回
凌波不過横塘路但目送芳塵去錦瑟年華誰與度月
樓花院綺窻朱戸惟有春知處　碧雲冉冉衡臯暮綵
筆空題斷腸句試問閒愁知幾許一川煙草滿城風絮
梅子黄時雨
　　詠雪　　　　　　　　　　　陳瑩中
碧空黯淡同雲繞漸枕上風聲峭明透紗窓天欲曉珠
簾纔捲美人驚報一夜青山老　使君命客金尊倒正
千里瓊瑶未經掃欹壓江梅春信早十分農事滿城和
氣管取來年好
　　警悟　　　　　　　　　　　吳彦高
人生南北如岐路世事悠悠等風絮造化小兒無定據
翻來覆去倒横直豎眼見都如許　伊周功業何須慕
不學淵明便歸去坎止流行隨所寓玉堂金馬竹籬茅
舍總是無心處
　天仙子
　　送春　　　　　　　　　　　張子野
水調數聲持酒聽午睡醒來愁未醒送春春去幾時回
臨晩鏡傷流景徃事後期空記省　沙上並禽池上暝
雲破月來花弄影重重翠幙密遮燈風不定人初静明
日落紅應滿徑
　　　(古今詩話有客謂張子野曰人皆謂公張三中/即心中事眼中淚意中人也公曰何不目之為)
　　　(張三影客不曉公曰雲破月來花弄影嬌柔懶/起簾壓捲花影柳徑無人墜飛絮無影此余平)
　　　(生所/得意)
　　　(高齋詩話子野有詩云浮萍斷處見山影又長/短句云雲破月來花弄影又云隔墻送過鞦韆)
　　　(影並膾炙人口世謂張三影按苕溪漁隱云/細味二説當以古今詩話所載三影為勝)
　　水閣　　　　　　　　　　　沈㑹宗
景物因人成勝槩滿目更無塵可礙等閒簾幙小䦨干
衣未解心先快明月清風如有待　誰信門前車馬隊
别是人間閒世界坐中無物不清涼山一帶水一𣲖流
水白雲長自在
　　　(苕溪漁隱云賈芸老舊有水閣在苕溪之上景/物清曠㑹宗為賦此詞其後水閣易主今巳摧)
　　　(毁乆矣遺址正與余水閣相近同在一岸景物/悉如㑹宗之詞故余嘗有鄙句云三間小閣賈)
　　　(芸老一首佳詞沈㑹宗無限當時好/明月如今總属績溪翁葢謂此也)
　江城子(即江/神子)
　　春思　　　　　　　　　　　謝無逸
杏花村館酒旗風水溶溶颺殘紅野渡舟横楊柳緑隂
濃望斷江南山色逺人不見草連空　夕陽樓外晩煙
籠粉香融淡眉峯記得年時相見畵屏中只有關山今
夜月千里外素光同
　　　(復齋漫録云無逸嘗於黄州關山杏花村館驛/題此詞過者必索筆於館卒卒頗以為苦因以)
　　　(泥塗之其為/人賞重可知)
　　春别　　　　　　　　　　　蘇子瞻
天涯流落思無窮既相逢却匆匆擕手佳人和淚折殘
紅為問東君餘幾許春總在與誰同　隋堤三月水溶
溶背歸鴻去吳中回望彭城清泗與淮通寄我相思千
㸃淚流不到楚江東
　　離别　　　　　　　　　　　秦少㳺
西城楊柳弄春柔動離憂淚難收猶記多情曾為繫歸
舟碧野朱橋當日事人不見水空流　韶華不為少年
留恨悠悠幾時休飛絮落花時候一登樓便做春江都
是淚流不盡許多愁
　千秋嵗
　　春景　　　　　　　　　　　秦少㳺
柳邊沙外城郭輕寒退花影亂鶯聲碎飄零疎酒盞離
别寛衣帶人不見碧雲暮合空相對　憶昔西池㑹鴛
鷺同飛蓋擕手處今誰在日邊清夢斷鏡裏朱顔改春
去也落紅萬㸃愁如海
　　　(后山詩話云王平甫之子嘗云今語例襲陳言/但能轉移耳世稱此詞愁如海為新竒不知李)
　　　(後主虞美人詞已云問君還有幾多愁/恰似一江春水向東流但以江為海耳)
　　　(冷齋夜話云少游小詞竒麗詠歌之想見其神/清在絳闕道山之間余兄思禹使余賦崔徽頭)
　　　(脣詞因次韻曰半身屏外睡覺面紅退春思亂/芳心碎空餘簮髻玉不見流蘇帶誰與問今人)
　　　(秀韻誰宜對分湘浦曽同㑹手弭青羅盖疑是/夢中猶在十  春易盡一㸃情難改多少事却)
　　　(隨恨逺/連雲海)
　　夏景　　　　　　　　　　　謝無逸
楝花飄砌蔌蔌清香細梅雨過蘋風起情隨湘水逺夢
遶吳峯翠琴書倦鷓鴣喚起南牕睡　密意無人寄幽
恨憑誰洗修竹畔疎簾裏歌餘塵拂扇舞罷風掀袂人
散後一鈎淡月天如水
　祝英臺近
　　春晩　　　　　　　　　　　辛㓜安
寳釵分桃葉渡烟柳暗南浦陌上層樓十日九風雨斷
腸㸃㸃飛紅都無人管倩誰勸流鶯聲住　鬢邊覷試
把花卜歸期纔簪又重數羅帳燈昬哽咽夢中語是他
春帶愁來春歸何處又不解帶將愁去
　側犯
　　夏景　　　　　　　　　　　周美成
暮霞霽雨小蓮出水紅粧靚風定看歩襪江妃照明鏡
飛螢度暗草秉燭游花徑人靜擕艷質追涼就槐影
金環皓腕雪藕清泉瑩誰念省滿身香猶是舊荀令見
説吴姬酒壚寂靜烟鎻漠漠藻池苔井
　四園竹(作西園誤/)
　　秋怨　　　　　　　　　　　周美成
浮雲䕶月未放滿朱扉䑕揺暗壁螢度破窻偷入書幃
秋意濃閒竚立庭柯影裏好風襟袖先知　夜何其江
南路遶重山心知謾與前期奈何燈前墮淚腸斷蕭娘
舊日書辭猶在紙鴈信絶清宵夢又稀
　御街行
　　秋日懐舊　　　　　　　　　范希文
紛紛墜葉飄香砌夜寂靜寒聲碎真珠簾捲玉樓空天
淡銀河垂地年年今夜月華如練長是人千里　愁腸
巳斷無由醉酒未到先成淚殘燈明滅枕頭欹諳盡孤
眠滋味都來此事眉間心上無計相迴避
　過澗歇
　　夏景　　　　　　　　　　　柳耆卿
淮楚曠望極千里火雲燒空盡日西郊無雨厭行旅數
幅輕㠶旋落􁑾棹蒹葭浦避畏景兩兩舟人夜深語
此際爭可便恁奔利名九衢塵裡衣冠冐炎暑回首江
鄉月觀風亭水邊石上幸有散髪披襟處
　陽關引
　　離别　　　　　　　　　　　冦平仲
塞草烟光闊渭水波聲咽春朝雨霽輕塵斂征鞍發指
青青楊柳又是輕攀折動黯然知有後㑹甚時節　更
盡一盃酒歌一闋歎人生裏難歡聚易離别且莫辭沉
醉聽取陽關徹念故人千里自此共明月
　　　(苕溪漁隱云王右丞絶句云渭城朝雨裛輕塵/客舍青青柳色新勸君更盡一盃酒西出陽關)
　　　(無故人此送元二使安西告别之詩也近世又/歌入小秦王更名陽關曲蓋用詩中語也舊本)
　　　(蘭畹集載冦萊公陽關引其語豪壯送别/之曲當為第一亦以此絶句填入詞云)
　紅林檎近
　　冬初　　　　　　　　　　　周美成
風雪驚初霽水鄉増暮寒樹杪墮毛羽簷牙掛琅玕纔
喜堆門積巷可惜迤邐銷殘漸看低竹翩飜清池漲微
瀾　歩屐晴正好宴席晚方歡梅花耐冷亭亭來入氷
盤對山前横素愁雲變色放盃同覔高處看
　　冬雪　　　　　　　　　　　周美成
高柳春纔軟凍梅寒更香暮雪助清峭玉塵散林塘那
堪飄風遞冷故遣度幙穿窓似欲料理新粧呵手弄絲
簧　冷落詞賦客蕭索水雲鄉援毫授簡風流猶憶東
梁望虛簷徐轉回廊未掃夜長莫惜空酒觴
　金人捧露盤
　　春晚感舊　　　　　　　　　曽純甫
記神京繁華地舊㳺踪正御溝春水溶溶平康巷陌繡
鞍金勒躍青驄觧衣沽酒醉絃筦柳緑花紅　到如今
餘霜鬢嗟前事夢魂中但寒烟滿目飛蓬雕欄玉砌空
餘三十六離宫塞笳驚起暮天鴈寂寞東風
　　　(玉林詞選云公東都故老及見中興之盛者詞/多感慨庚寅春奉使過京師作金人捧露盤憶)
　　　(秦娥等曲悽然有黍離之悲如邯郸道上望叢/臺有感作憶秦娥云風蕭瑟邯郸古道傷行客)
　　　(傷行客繁華一瞬不堪思憶連叢臺歌舞無消/息金尊玉管空陳迹空陳迹  天草樹暮雲凝)
　　　(碧亦有感慨/故併録之)
　鬭百花(亦名夏/)
　　春恨　　　　　　　　　　　柳耆卿
煦色韶光明媚輕靄低籠芳樹池塘淺蘸烟蕪簾幙閒
乘風絮春困厭厭抛擲鬭草工夫冷落踏青心緒終日
扄朱戸　逺恨綿綿淑景遲遲難度年少傅粉依前醉
眠何處深院無人黄昬乍拆鞦韆空鏁滿庭花雨
　新荷葉
　　採蓮　　　　　　　　　　　僧仲殊
雨過回塘圓荷嫰緑新抽越女輕盈畵橈穩泛蘭舟波
光艶粉紅相間脉脉嬌羞菱歌隱隱漸遥依約凝眸
堤上郎心波間粧影遲留不覺歸時暮天碧襯蟾鈎風
蟬噪晚餘霞暎幾㸃沙鷗漁笛不道有人獨倚危樓
　𤓰茉䔧
　　秋夜　　　　　　　　　　　柳耆卿
每到秋來轉添甚况味金風動冷清清地殘蟬噪晚甚
䀨得人心欲碎更休道宋玉多悲石人也須下淚　衾
寒枕冷夜迢迢更無寐深院静月明風細巴巴望曉怎
生捱更迢遞料可兒只在枕頭根底等人睡來夢裏
　驀山溪
　　贈衡陽妓陳湘　　　　　　　黄山谷
鴛鴦翡翠小小思珍偶眉黛斂秋波儘湖南山明水秀
婷婷嫋嫋恰是十三餘春未透花枝瘦正是愁時候
尋芳載酒肯落誰人後祗恐逺歸來緑成隂青梅如豆
心期得處每自不由人長亭柳君知否千里猶回首
　　　(雪浪齋日記云山谷此詞云春未透花枝瘦正/是愁時候極為學者稱賞秦湛處度嘗有小詞)
　　　(云春透水波明寒峭/花枝瘦蓋法此也)
　　春半　　　　　　　　　　　張東父
青梅如豆斷送春歸去小緑間長紅㸔幾處雲歌柳舞
偎花識靣對月共論心携素手採香㳺踏遍西池路
水邊朱戸曾記銷魂處小立背鞦韆空悵望娉婷韻度
楊花撲靣香糝一簾風情脉脉酒厭厭回首斜陽暮
　　春情　　　　　　　　　　　易彦祥
海棠枝上留得嬌鶯語雙燕幾時來並飛入東風院宇
夢回芳草緑遍舊池塘梨花雪桃花雨畢竟春誰主
東郊拾翠襟袖霑飛絮寳馬趂雕輪亂紅中香塵滿路
十千斗酒相與買春閒呉姬唱秦娥舞拚醉青樓暮
　　自述　　　　　　　　　　　宋謙父
壺山居士未老心先懶愛學道人家辦竹几蒲團茗椀
青山可買小結屋三間開一逕俯清溪脩竹栽教滿
客來便請隨分家常飯若肯小留連更薄酒三盃兩琖
吟詩度曲風月任招呼身外事不關心自有天公管
　　早梅　　　　　　　　　　　曹元龍
洗粧真態不假鉛華御竹外一枝斜想佳人天寒日暮
黄昬院落無處著清香風細細雪垂垂何况江頭路
月邊疎影夢到銷魂處結子欲黄時又須作亷纎細雨
孤芳一世供斷有情愁消瘦損東陽也試問花知否
　千秋嵗引
　　秋思　　　　　　　　　　　王介甫
别館寒砧孤城畫角一𣲖秋聲入寥廓東歸燕從海上
去南來鴈向沙頭落楚臺風庾樓月宛如昨　無奈被
些名利縛無奈被他情擔閣可惜風流總閒却當初謾
留華表語而今誤我秦樓約夢䦨時酒醒後思量著
　早梅芳
　　曉别　　　　　　　　　　　周美成
花竹深房櫳好夜闃無人到隔窓寒雨向壁孤燈弄餘
照淚多羅袖重意密鶯聲小正䰟驚夢怯門外已知曉
　去難留話未了早促登長道風披宿霧露洗初陽射
林表亂愁迷逺覽苦語縈懐抱謾回頭更堪歸路杳
　滿路花
　　冬景　　　　　　　　　　　周美成
金花落燼燈銀鑠鳴牕雪庭深微漏斷行人絶風扉不
定竹圃琅玕折玉人新間闊著甚悰情更當恁地時節
　無言欹枕帳底流清血愁如春後絮來相接知他那
裏爭信人心切除共天公説不成也還似伊無箇分别
　　風情　　　　　　　　　　　朱希真
簾烘淚雨乾酒壓愁城破氷壺防飲渇培殘火朱消粉
褪絶勝新梳裹不是寒宵短日上三竿殢人猶要同臥
　如今多病寂寞章臺左黄昬風弄雪門深鎻蘭房密
愛萬種思量過也須知有我著甚情悰仰但㤀了人呵
　蕙蘭芳引
　　秋懐　　　　　　　　　　　周美成
寒瑩晩空㸃青鏡斷霞孤鶩對客館深扄霜草未衰更
緑倦㳺厭旅但夢繞阿嬌金屋想故人别後盡日空疑
風竹　塞北氍毹江南圖障是處温燠更花管雲牋猶
寫寄情舊曲音塵迢遞但勞遠目今夜長爭奈枕單人
獨
　華胥引
　　秋思　　　　　　　　　　　周美成
川源澄映烟月溟濛去舟似葉岸足沙平蒲根水冷留
鴈唼别有孤角吟秋對曉風鳴軋紅日三竿醉頭扶起
寒怯　離思相縈漸看看鬢絲堪鑷舞衫歌扇何人輕
憐細閲檢㸃從前恩愛鳯牋盈篋愁剪燈花夜來和淚
雙疊
　洞仙歌
　　初春　　　　　　　　　　　李元膺
雪雲散盡放曉晴庭院楊柳於人便青眼更風流多處
一㸃梅心相應逺約畧顰輕笑淺　一年春好處不在
濃芳小艶疎香最嬌軟到清明時候百紫千紅花正亂
已失春風一半早占取韶光共追㳺但莫管春寒醉紅
自暖
　　　(公自序云一年春物惟梅柳間意味最深至鶯/花爛熳時則春已衰遲使人無復新意予作洞)
　　　(仙歌使探春者歌之/不至有後時之悔耳)
　　夏夜　　　　　　　　　　　蘇子瞻
氷肌玉骨自清凉無汗水殿風來暗香滿繡簾開一㸃
明月窺人人未寢欹枕釵横鬢亂　起來携素手庭戸
無聲時見疎星渡河漢試問夜如何夜巳三更金波淡
玉繩低轉但屈指西風幾時來又不道流年暗中偷換
　　　(東坡自序云僕七嵗時見眉州老尼姓朱忘其/名年九十餘自言嘗隨其師入蜀主孟昶宫中)
　　　(一日天熱主與花蕋夫人夜起避暑摩訶池上/作一詞朱具能記之今四十年朱已死乆矣人)
　　　(無知此詞者獨記其首兩句暇日/尋味豈洞仙歌令乎乃為足之云)
　　　(漫叟詩話云楊元素作本事曲記東坡洞仙歌/詞謂錢塘有一老尼能誦後主詩首章兩句後)
　　　(人為足其意以填此詞余嘗見一士人誦全篇云/氷肌玉骨清無汗水殿風來暗香滿簾開明月)
　　　(獨窺人欹枕釵横雲鬢亂風起來瓊戸啟無聲/時見疎星渡河漢屈指西  幾時來只恐流年)
　　　(暗中/換)
　　　(苕溪漁隠云漫叟詩話所載本事曲云錢塘一/老尼能誦後主詩首章兩句與東坡洞仙歌序)
　　　(全然不同當/以序為正也)
　　中秋　　　　　　　　　　　鼂無咎
青烟羃處碧海飛金鏡永夜閒堦卧桂影露凉時零亂
多少寒螿神京逺惟有藍橋路近　水晶簾不下雲母
屛開冷浸佳人淡脂粉待都將許多明付金樽投曉共
流霞傾盡更携取胡床上南樓看玉做人間素秋千頃
　　　(苕溪叢話云凡作詩詞要當如常山之蛇救首云/救尾不可偏也如鼂無咎作中秋洞仙歌其首)
　　　(青烟羃處至閒堦卧桂影固已佳矣其後云待/都將許多明付與金樽至素秋千頃若此可謂)
　　　(善救首尾者也至朱希真作中秋念奴嬌則不/知出此其首云挿天翠柳被何人堆上一輪明)
　　　(月照我藤床凉似水飛入瑶䑓銀闕亦已佳矣/其後云洗盡凡心滿身清露冷浸蕭蕭髪明朝)
　　　(塵世記取休向人説此兩句全無意味/收拾得不佳遂并全篇其氣索然矣)
　　詠雨　　　　　　　　　　　李元膺
亷纎細雨殢東風如困縈斷千絲為誰恨向楚宫一夢
多少悲凉無處問愁到而今未盡　分明都是淚泣柳
沾花常與騷人伴孤悶記當年得意處酒力方酣怯輕
寒玉爐香潤又豈識情懐苦難禁對㸃滴簷聲夜寒燈
暈
　　垂虹橋　　　　　　　　　　林　外
飛梁壓水虹影澄清曉橘里漁村半烟草嘆今來古徃
物換人非天地裏惟有江山不老　雨巾風㡌四海誰
知我一劍横空幾畨過按玉龍嘶未斷月冷波寒歸去
也林屋洞門無鎻認雲屏烟障是吾廬任滿地蒼苔年
年不掃
　　　(古今詞話云此詞乃近時林外題于呉江/垂虹亭世或傳以為吕洞賔所作者非也)
　江城梅花引
　　閨情　　　　　　　　　　　康伯可
娟娟霜月冷侵門怕黄昬又黄昬手撚一枝獨自對芳
樽酒又不禁花又惱漏聲逺一更更縂斷䰟　斷䰟斷
䰟不堪聞被半温香半薫睡也睡也睡不穩誰與温存
惟有牀前銀燭照啼痕一夜為花憔悴損人瘦也比梅
花瘦幾分
　八六子
　　春怨　　　　　　　　　　　秦少㳺
倚危亭恨如芳草萋萋剗盡還生念柳外青驄别後水
邊紅袂分時愴然暗驚　無端天與娉婷夜月一簾幽
夢春風十里柔情怎奈向歡娯漸隨流水素絃聲斷翠
綃香减那堪片片飛花弄晚濛濛殘雨籠晴正銷凝黄
鸝又啼數聲
　魚㳺春水
　　春景　　　　　　　　　　　闕　名
秦樓東風裏燕子還來尋舊壘餘寒猶峭紅日薄侵羅
綺嫰草方抽碧玉茵媚柳輕拂黄金縷鶯囀上林魚㳺
春水　幾曲欄干遍倚又是一畨新桃李佳人應怪歸
遲梅粧淚洗鳯簫聲絶沉孤鴈望斷清波無雙鯉雲山
萬重寸心千里
　　　(復齋漫録云政和中一中貴人使越州回得詞/于古碑隂無名無譜不知何人作也録以進御)
　　　(命大晟府填腔因詞中/語賜名魚游春水云)
　　　(古今詞話云東都防河卒於汴河上掘地得石/刻有詞一闋不題其目臣僚進上上喜其藻思)
　　　(絢麗欲命其名遂摭詞中四字名曰魚㳺春水/命教坊倚聲歌之詞凡八十九字而風花鶯燕)
　　　(動植之物曲盡之此唐人語也後之狀/物寫情不及之矣二説不同未詳孰是)
　夏雲峯
　　夏景　　　　　　　　　　　柳耆卿
宴堂深軒檻雨輕壓暑氣低沈花洞彩舟泛斚坐繞清
潯楚臺風快湘簟冷永日披襟坐乆覺疎絃脆管時換
新音越娥蕙態蘭心逞妖艶泥歡邀寵難禁筵上笑歌
間發舄履交侵醉鄉歸處須盡興滿酌高吟向此免名
韁利鎻虛費光隂
　草堂詩餘巻二
欽定四庫全書
　草堂詩餘巻三
長調
　東風齊著力
　　除夕　　　　　　　　　　　胡浩然
殘臘收寒三陽初轉巳換年華東君律管迤邐到山家
處處笙簧鼎沸㑹佳宴坐列仙娃花叢裏金爐滿爇龍
麝烟斜　此景轉堪誇深意祝夀山福海増加玉觥滿
泛且莫厭流霞幸有迎春夀酒銀缾浸幾朶梅花休辭
醉園林秀色百草萌芽
　法曲獻仙音
　　初夏　　　　　　　　　　　周美成
蟬咽凉柯燕飛塵幕漏閣籖聲時度倦脱綸巾困便湘
竹桐隂半侵朱户向抱影凝情處時聞打窗雨耿無語
　嘆文園近來多病情緒懶尊酒易成間阻縹緲玉京
人想依然京兆眉嫵翠幕深中對徽容空在紈素待花
前月下見了不教歸去
　意難忘
　　佳人　　　　　　　　　　　周美成
衣染鶯黄愛停歌駐拍勸酒持觴低鬟蟬影動私語口
脂香蓮露滴竹風凉拚劇飲淋浪夜漸深籠燈就月仔
細端相　知音見說無雙解移宫換羽未怕周郎長顰
知有恨貪要不成粧些箇事惱人腸試説與何妨又恐
伊尋消問息痩减容光
　塞翁吟
　　夏景　　　　　　　　　　　周美成
暗葉啼風雨牕外曉色瓏璁散水麝小池東亂一岸芙
蓉蘄州簟展雙紋浪輕帳翠縷如空夢逺别淚痕重淡
鉛臉斜紅　忡忡嗟憔悴新寛帶結羞艶冶都銷鏡中
有蜀紙堪憑寄恨等今夜洒血書詞剪燭親封菖蒲漸
老早晩成花教見薫風
　滿江紅
　　春暮　　　　　　　　　　　張仲宗
春水連天桃花浪幾畨風惡雲乍起逺山遮盡晩風還
作綠遍芳洲生杜若楚帆帶雨煙中落認向來沙嘴共
停橈傷飄泊　寒猶在衾偏薄腸欲斷愁難著倚蓬牕
無寐引盃孤酌寒食清明都過了可憐辜負年時約想
小樓日日望歸舟人如削
　　春暮　　　　　　　　　　　鼂無咎
東武南城新堤固漣漪初溢隱隱遍長林髙阜卧紅堆
碧枝上殘花吹盡也與君試向江邊覔問向前猶有幾
多春三之一　官裏事何時畢風雨外無多日相将泛
曲水滿城爭出不見蘭亭修禊事當時座上皆豪逸
到如今修竹滿山隂空陳迹
　　春閨　　　　　　　　　　　周美成
晝日移隂攬衣起春幃睡足臨寶鑑綠雲繚亂未忺粧
束蝶粉蜂黄都退了枕痕一線紅生玉背畫欄脉脉悄
無言尋棋局　重㑹而何時卜無限事縈心曲想秦箏
依舊尙鳴金屋芳草連天迷逺望寶香薫被成孤宿最
苦是蝴蝶滿園飛無心撲
　　　(苕溪叢話蝶粉蜂黄都退了人以蜂蝶時節都/退殊與下句不相屬兼卒章有蝴蝶滿園飛相)
　　　(反後見一相識云退字乃褪字而蝶粉蜂黄乃/當時宫中時粧故宋子京蝶戀花云淚落胭脂)
　　　(界破蜂黄淺則知方睡起時宫粧褪/盡所見惟一線枕痕耳此説為可據)
　　　(鶴林玉露云楊東山言道藏經云蝶交則粉退/蜂交則黄退周美成詞云蝶粉蜂黄都退了正)
　　　(用此也而説者以為宫粧且以退為褪余因嘆/曰區區小詞讀書不博者尙不得其㫖况古人)
　　　(之文章而可/臆見妄解乎)
　　秋望　　　　　　　　　　　趙元稹
慘結秋隂西風送絲絲雨濕凝望眼征鴻幾字暮投沙
磧欲往鄉闗何處是水雲浩蕩連南北但脩眉一抺有
無中遥山色　天涯路江上客腸巳斷頭應白空搔首
興嘆暮年離隔欲待忘憂除是酒奈酒行欲盡愁無極
便挽将江水入樽罍澆胸臆
　　詠雨　　　　　　　　　　　張安國
斗帳髙眠寒牕静瀟瀟雨意南樓近更移三鼓漏傳一
水㸃㸃不離楊柳外聲聲只在芭蕉裏也不管滴破故
鄉心愁人耳　無似有遊絲細聚復散真珠碎天應分
付與别離滋味破我一牀蝴蝶夢輸他雙枕鴛鴦睡向
此際别有好思量人千里
　　幽居　　　　　　　　　　　吕居仁
東里先生家何在山隂溪曲對一川平野數椽茅屋昨
夜江頭新雨過門前流水清如玉抱小橋囘合柳參天
揺新綠　疎籬下叢叢菊虛簷外蕭蕭竹嘆古今得失
是非榮辱須信人生歸去好世間萬事何時足問此春
春釀酒何如今朝熟
　　　(苕溪叢話云余性樂間退一丘一壑蓋將老焉/吕居仁所作此詞能具道阿堵中事毎一歌之)
　　　(未嘗不/擊節也)
　　杜䳌　　　　　　　　　　　康伯可
腦殺行人東風裏為誰啼血正青春未老流鶯方歇蝴
蝶枕前顛倒夢杏花枝上朦朧月問天涯何事苦闗情
思離别　聲一喚腸千結閩嶺外江南陌正長堤楊柳
翠條堪折鎮日丁寕千百遍只將一句頻頻説道不如
歸去不如歸傷情切
　尾犯(一名碧/芙容)
　　秋怨　　　　　　　　　　　栁耆卿
夜雨滴空堦孤館夢囘情緒蕭索一片閒愁想丹青難貎
秋漸老蛩聲正苦夜將䦨燈花旋落最無端處總把良
宵秪恁孤眠却　佳人應怪我别後寡信輕諾記得當
初剪香雲為約甚時向深閨幽處按新詞流霞共酌再
同懽笑肯把金玉珠珍博
　玉漏遲
　　春景　　　　　　　　　　　宋子京
杏香飄禁苑須知自古皇都春早燕子來時繡陌漸薰
芳草蕙圃夭桃過雨弄碎影紅篩清沼深院悄綠楊影
裏鶯聲低巧　早是賦得多情更對景臨風鎮辜歡笑
數曲䦨干故人漫勞登眺天際微雲過盡亂峯鎻一竿
斜照歸路杳東風淚零多少
　六么令
　　重陽　　　　　　　　　　　周美成
快風收雨亭館清殘燠池光静横秋影岸栁如新沐聞
道宜城酒美昨日新醅熟輕鑣相逐衝泥䇿馬來折東
籬半開菊　華堂花艶對列一一驚郎目歌韻巧共泉
聲間雜琮琤玉惆悵周郎巳老莫唱當時曲幽歡難卜
明年誰健更把茱茰再三矚
　掃地逰
　　春恨　　　　　　　　　　　周美成
曉隂翳日正霧靄烟横逺迷平楚暗黄萬縷聽鳴禽按
曲小腰欲舞細遶囘堤駐馬河橋避雨信流去那一葉怨
題今在何處　春事能幾許任占地持盃掃花尋路淚
珠濺俎嘆将愁度日病傷幽素恨入金徽見説文君更
苦黯凝竚掩重闗遍城鐘鼓
　天香
　　冬景　　　　　　　　　　　　王　充
霜瓦鴛鴦風簾翡翠今年又是寒早矮釘明窗側開朱
户斷莫亂教人到重隂未解雲共雪商量不少青帳垂
氊要宻紅牕放圍宜小　呵梅弄粧試巧繡羅衣瑞雲芝
草伴我語時同語笑時同笑已被金樽勸酒又唱箇新詞
故相惱盡道窮冬元來恁好
　　對梅花懷王侍御　　　　　　劉方叔
漠漠江臯迢迢驛路天教為春傳信萬木叢邊百花頭
上不管雪飛風𦂳尋交訪舊惟翠竹寒松相認不意牽
詩動興何心襯粧添暈　孤標最甘冷落全不許蝶親蜂
近直自從來潔白箇中清韻儘做重聞塞管也何害香
銷粉痕盡待到和羮纔明底藴
　燕春臺
　　春景　　　　　　　　　　　張子野
麗日千門紫烟雙闕瓊林又報春囘殿閣風微當時去
燕還來五侯池館屛開探芳菲走馬重簾人語轔轔車
幰逺近輕雷　雕觴霞灧翠幙雲飛楚腰舞栁宫面粧
梅金猊夜煖羅衣暗裛香煤洞府人歸笙歌院落燈火
樓臺下蓬萊猶有花上月清影徘徊
　滿庭芳
　　春景　　　　　　　　　　　秦少游
晩色雲開春隨人意驟雨纔過還晴古臺芳榭飛燕蹴
紅英舞困榆錢自落鞦韆外綠水橋平東風裏朱門映
栁低按小秦箏　多情行樂處珠鈿翠蓋金轡紅纓漸
酒空醽醁花困蓬瀛豆蔲梢頭舊恨十年夢屈指堪驚
凭欄久疎烟淡月微映百層城
　　夏景　　　　　　　　　　　周美成
風老鶯雛雨肥梅子午隂嘉樹清圎地卑山近衣潤費
爐烟人静烏鳶自樂小橋外新綠濺濺凭䦨久黄蘆苦
竹擬泛九江船　年年如社燕飄流瀚海來寄修椽且
莫思身外長近樽前憔悴江南倦客不堪聽急管繁絃
歌筵畔先安枕簟容我醉時眠
　　秋思　　　　　　　　　　　秦少游
碧水澄秋黄雲凝暮敗葉零亂空堦洞房久静斜月照
徘徊又是重陽近也幾處處砧杵聲催重門外風揺翠
竹疑是故人來　情懷増悵望新歡易失往事難猜問籬
邊黄菊知為誰開謾道愁須殢酒酒未醒愁巳先囘憑
欄久金波漸轉白露㸃蒼苔
　　冬景　　　　　　　　　　　康伯可
霜幕風簾閒齋小户素蟾初上雕櫳玉盃醽醁還與可
人同古鼎沉烟篆細玉笋破橙橘香濃梳粧懶脂輕粉
薄約畧淡眉峯　清新歌幾許低隨慢唱語笑相供道
文書針線今夜休攻莫厭蘭膏更繼明朝又紛冗匆匆
酩酊也冠兒未缷先把被兒烘
　　晩景　　　　　　　　　　　秦少游
山抹微雲天連衰草畫角聲斷譙門暫停征棹聊共飲
離樽多少蓬萊舊事空囘首烟靄紛紛斜陽外寒鴉數
㸃流水遶孤村　銷魂當此際香囊暗解羅帶輕分謾
贏得秦樓薄倖名存此去何時見也襟袖上空染啼痕
傷情處髙城望斷燈火巳黄昏
　　　(侯鯖錄云鼂無咎云比來作者皆不及秦少游/如斜陽外寒鴉數㸃流水遶孤村雖不識字亦)
　　　(知是天生/好語也)
　　　(藝苑雌黄云程公闢守㑹稽少遊客焉館之蓬/萊閣一日席上有所悦自爾眷眷不能忘情因)
　　　(賦長短句所謂多少蓬萊舊事空囘首烟靄紛/紛是也其詞極為東坡所稱道取其首句呼之)
　　　(為山抹微雲君中間有寒鴉數㸃流水遶孤村/之句人皆以為少游自造此語殊不知亦有所)
　　　(本予在臨安見平江梅知錄云隋煬帝詩云寒/鴉千萬㸃流水遶孤村少游用此語也予又嘗)
　　　(讀李義山效徐陵體則更衣云輕寒衣省夜金/斗熨沉香乃知少游詞玉籠金斗熨沉香與夫)
　　　(睡起熨沉香玉腕不勝金斗其語亦有來處苕/溪云  無咎謂少游斜陽外寒鴉數㸃流水遶)
　　　(孤村雖不識字人亦知是天生好言/語其褒之如此蓋不曾見煬帝詩耳)
　　佳人　　　　　　　　　　　蘇東坡
香靉雕盤寒生氷筯畫堂别是風光主人情重開宴出
紅粧膩玉圎搓素頸藕絲嫩新織仙裳雙歌罷虛櫩轉
月餘韻尚悠颺　人間何處有司空見慣應謂尋常坐
中有狂客惱亂愁腸報道金釵墜也十指露春笋纎長
親曾見全勝宋玉想像賦高唐
　　　(玉林詞選云栁耆卿有晝夜樂詞云秀香家住/桃花徑算神仙才堪並層波細剪明眸膩玉圎)
　　　(搓素頸愛把歌喉當筵逞遏天邊亂雲愁凝言/語是嬌鶯一聲聲堪聽  洞房飲散簾幃静擁)
　　　(香衾歡心稱金爐麝裊青烟鳳帳燭揺紅影無/限狂心乘酒興這歡娛漸入佳境猶自怨隣雞)
　　　(道秋宵不永蓋為贈妓作也此詞麗以淫不/當入選以東坡嘗引用其語故併此詞錄之)
　　警悟　　　　　　　　　　　蘇東坡
蝸角虚名蠅頭微利筭來著甚干忙事皆前定誰弱又
誰強且趂閒身未老儘放我些子疎狂百年裏渾教是
醉三萬六千場　思量能幾許憂愁風雨一半相妨又
何須抵死説短論長幸對清風皓月苔茵展雲幙高張
江南好千鍾美酒一曲滿庭芳
　　　(按詩僧號晦菴者亦有一詞名滿江紅云擾擾/勞生待足何時是足據見定隨家豐儉便堪龜)
　　　(縮得意濃時休進步須防世事多翻覆枉教人/白了少年頭空碌碌  誰不願黄金屋誰不愛)
　　　(千鍾粟算五行不是這般題目枉使心機間計/較兒孫自有兒孫福又何須採藥訪蓬萊但寡)
　　　(慾此詞亦是達觀之見俗以/此曲與坡詞作對刋碑刻云)
　　吉席　　　　　　　　　　　胡浩然
瀟灑佳人風流才子天然分付成雙蘭堂綺席燭影耀
熒煌數幅紅羅繡帳寶粧篆金鴨焚香分明是芙蕖浪
裏一對浴鴛鴦　歡娛當此際山盟海誓地久天長願
五男二女七子成行男作公卿將相女須嫁君宰侯王
從兹去榮華富貴福祿夀無疆
　　漁舟　　　　　　　　　　　張子野
紅蓼花繁黄蘆葉亂夜深玉露初零霽天空闊雲淡楚
江清獨棹孤篷小艇悠悠過烟渚沙汀金鈎細絲綸慢
捲牽動一潭星　時時横短笛清風皓月相與忘形任
人笑生涯泛梗飄萍飲罷不妨醉卧塵勞事有耳誰聽
江風静日髙未起枕上酒微醒
　鳳皇臺上憶吹簫
　　離别　　　　　　　　　　　李易安
香冷金猊被翻紅浪起來慵自梳頭任寶奩塵滿日上
簾鈎生怕離懷别苦多少事欲説還休新來痩非干病
酒不是悲秋　休休這囘去也千萬遍陽闗也則難留
念武陵人逺烟鎻秦樓惟有樓前流水應念我終日凝
眸凝眸處從今又添一段新愁
　水調歌頭
　　春半　　　　　　　　　　　劉改之
春事能幾許宻葉著靑梅日髙花困海棠風暖想都開
不惜春衣典盡只怕春光歸去片片㸃蒼苔能得幾時
好追賞莫徘徊　雨飄紅風撲翠苦相催人生行樂且
須痛飲莫辭盃坐則髙談風月醉則恣眠芳草醒後亦
佳哉湖上新亭好何事不曾來
　　春行　　　　　　　　　　　黄山谷
瑶草一何碧春入武陵溪溪上桃花無數花上有黄鸝
我欲穿花尋路直入白雲深處浩氣展虹霓秪恐花深
裏紅露濕人衣　坐白石欹玉枕拂金徽謫仙何處無
人伴我白螺盃我為靈芝仙草不為朱脣丹臉長嘯亦
何為醉舞下山去明月逐人歸
　　中秋　　　　　　　　　　　蘇東坡
明月幾時有把酒問青天不知天上宫闕今夕是何年
我欲乘風歸去又恐瓊樓玉宇髙處不勝寒起舞弄清
影何似在人間　轉朱閣低綺户照無眠不應有恨何
事長向别時圎人有悲歡離合月有隂晴圎缺此事古
難全但願人長久千里共婵娟
　　　(東坡自序云丙辰中秋歡飲/達旦大醉作此篇兼懷子由)
　　　(苕溪漁隱云先君嘗云柳詞鼇山綵結蓬萊島/當云綵締坡詞低綺户當云窺綺户二字既改)
　　　(其詞/益佳)
　　　(苕溪漁隠云中秋詞自東坡水調歌頭一出餘詞/盡廢然其後亦豈無佳詞如鼂次膺緑頭鴨一詞)
　　　(殊清婉但尊俎間歌喉以其篇長憚唱故湮沒/無聞焉其詞云晚雲收淡天一片琉璃爛銀盤)
　　　(來從海底皓色千里澄輝瑩無塵素娥澹佇净/可數丹桂參差玉露初零金風未凛一年無似)
　　　(此佳時向坐久疎星時度烏鵲正南飛瑶臺冷/闌干凭暖欲下遲遲念佳人音塵隔後對此應)
　　　(解相思最闗情漏聲正永暗斷腸花影漸移料/得來宵清光未减陰晴天氣又爭知共凝戀如)
　　　(今別後還是隔年期人縱/健清尊素月長願相隨)
　　重陽　　　　　　　　　　　韓无咎
今日我重九莫負菊花開試尋髙處携手躡屐上崔嵬
放目蒼崖萬仞雲䕶曉霜成陣知我與君來古寺倚修
竹飛檻絶纎埃　笑談間風滿座酒盈盃仙人跨海休
問隨處是蓬萊落日平原西望鼔角秋深悲壯戲馬但
荒臺細把茱茰看一醉且徘徊
　　詠月　　　　　　　　　　　韓子蒼
江山自雄麗風露與髙寒寄聲月姊借我玉鑑此中看
幽壑魚龍悲嘯倒影星辰揺動海氣夜漫漫擁起白銀
闕危駐紫金山　表獨立飛玉佩整雲冠潄冰濯雪眇
視萬里一毫端囘首三山何處聞道羣仙笑我邀我欲
俱還揮手從此去馭鳳更驂鸞
　　快哉亭　　　　　　　　　　蘇子瞻
落日繡簾捲亭下水連空知君為我新作窓户濕青紅
長記平山堂上欹枕江南煙雨杳杳沒孤鴻認得醉翁
語山色有無中　一千頃都鏡净倒碧峯忽然浪起掀
舞一葉白頭翁堪笑蘭臺公子未解荘生天籟剛道
有雌雄一點浩然氣千里快哉風
　　　(藝苑雌黄云歐陽公送劉貢父守雒陽作長短/句云平山欄檻倚晴空山色有無中平山堂望)
　　　(江左諸山甚近或以為永叔短視故云山色有/無中東坡笑之因賦快哉亭道其事云長記平)
　　　(山堂上欹枕江南烟雨杳杳沒孤鴻認取醉翁/語山色有無中蓋山色有無非烟雨不能然也)
　燭影揺紅
　　上元　　　　　　　　　　　張材甫
雙闕中天鳳樓十二春寒淺去年元夜奉宸逰曾侍瑶
池宴玉殿珠簾盡捲擁羣仙蓬壺閬苑五雲深處萬燭
光中掲天絲管　馳隙流年恍如一瞬星霜換今宵誰
念泣孤臣囘首長安逺可是塵緣未斷漫惆悵華胥夢
短滿懷幽恨數㸃寒燈幾聲歸雁
　　上元　　　　　　　　　　　吳大年
梅雪初消麗譙吹罷單于晩使君千炬起頒春歌吹香
風暖十里珠簾盡捲人正在蓬壺閬苑賣薪買酒立馬
傳觴昇平重見　誰識鰲頭去年曾侍傳柑宴至今衣
袖帶天香行處氤氲滿巳是春宵苦短更莫遣歡逰意
懶細聽歸路璧月光中玉簫聲逺
　　春恨　　　　　　　　　　　王晉卿
香臉輕勻黛眉巧畫宫粧淺風流天付與精神全在嬌
波轉早是縈心可慣更那堪頻頻顧盼幾囘得見見了
還休爭如不見　燭影揺紅夜闌飲散春宵短當時誰
解唱陽闗離恨天涯逺無奈雲收雨散凭欄干東風淚
眼海棠開後燕子來時黄昏庭院
　　閨情　　　　　　　　　　　孫夫人
乳燕穿簾亂鶯啼樹清明近隔簾時度栁花飛猶覺寒
成陣長記眉峯偷隱臉桃紅難藏酒暈背人微天半嚲
鸞釵輕籠蟬鬢　别久啼多眼應不似當時俊滿園珠
翠逞春嬌没個他風韻若見賓鴻試問待相將綵牋寄
恨幾時得見鬭草歸來雙鴛微潤
　塞垣春
　　秋怨　　　　　　　　　　　　周美成
暮色分平野傍葦岸征帆缷烟村極浦樹藏孤館秋景
如畫漸别離氣味難禁也更物象供瀟洒念多才渾衰
减一懷幽恨難寫　追念綺窓人天然自風韻嫻雅竟
夕起相思謾嗟怨遥夜又還将兩袖珠淚沈吟向寂寥
寒燈下玉骨為多感痩來無一把
　倦尋芳
　　春景　　　　　　　　　　　王元澤
露晞向曉簾幙風輕小院閒晝翠逕鶯來驚下亂紅鋪
繡倚危欄豋髙榭海棠著雨胭脂透筭韶華又因循過
了清明時候　倦遊燕風光滿目好景良辰誰共携手
恨被榆錢買斷兩眉長鬭憶得高陽人散後落花流水
仍依舊這情懷對東風盡成消痩
　　春閨　　　　　　　　　　　蘇養直
獸鐶半掩鴛甃無塵庭院瀟洒樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨　漸迤邐更催銀箭何處貪歡猶繫驕
馬旋剪燈花兩點翠眉誰畫香滅羞囘空帳裏月高猶
在重簾下恨疎狂待歸來碎揉花打
　黄鶯兒
　　詠鶯　　　　　　　　　　　栁耆卿
園林晴晝春誰主暖律潜催幽谷暄和黄鸝翩翩乍遷
芳樹觀露濕縷金衣葉映如簧語曉來枝上綿蠻似把
芳心深意低訴　無據乍出暖烟來又趂遊蜂去恣狂
踪跡兩兩相呼黄昏霧吟風舞當上苑栁濃時别館花
深處此際海燕偏饒都把韶光與
　漢宫春
　　元宵　　　　　　　　　　　康伯可
雲海沉沉峭寒收建章雪殘鳷鵲華燈照夜萬井禁城
行樂春隨鬢影映參差栁絲梅蕚丹禁杳鼇峯對聳三
山上通寥廓　春衫繡羅香薄步金蓮影下三千綽約
冰輪桂滿皓色冷侵樓閣霓裳帝樂奏昇平天風吹落
留鳳輦通宵宴賞莫放漏聲閒却
　　　(花庵詞客云此詞伯可/在慈寜殿元夕被㫖作)
　　上元前一日立春　　　　　　　京仲逺
暖律初囘又燒燈市井賣酒樓臺誰将星移萬點月滿
千街輕車細馬隘通衢蹴起香埃今嵗好土牛作伴挽
留春色同來　不是天公省事要一時壮觀特地安排
何妨綵樓鼔吹綺席樽罍良宵勝景語邦人莫惜徘徊
休笑我痴頑不去年年爛醉金釵
　　詠梅　　　　　　　　　　　鼂叔用
瀟洒江梅向竹梢深處横兩三枝東君也不愛惜雪壓
風欺無情燕子怕春寒輕失佳期惟是有南來歸鴈年
年長見開時　清淺小溪如練問玉堂何似茅舍疎籬
傷心故人去後冷落新詩微雲淡月對孤芳分付伊誰
空自倚清香未減風流不在人知
　　　(苕溪漁隱云此詞用玉堂事乃引用薛維翰白/玉堂前一樹梅詩事或云宫苑之玉堂非也)
　　　(又云曾端伯編樂府雅詞以此詞為李漢老作/非也乃鼂叔用作政和間以獻蔡攸是時朝廷)
　　　(方興火晟府蔡攸携此詞呈其父云今日於樂/府中得一人京覽其詞喜之即除大晟府丞)
　聲聲慢
　　夏景　　　　　　　　　　　劉巨濟
梅黄金重雨細絲輕園林霧烟如織殿閣風微簾外燕
喧鶯寂池塘彩鴛戱水露荷飜千㸃珠滴閒晝永稱瀟
湘竿叟爛柯仙客　日午槐隂低轉茶甌罷清風頓生
雙腋碾玉盤深朱李静沉寒碧朋儕閒歌白雪缷巾紗
樽俎狼籍有皓月照黄昏眠又未得
　醉蓬萊
　　上巳　　　　　　　　　　　葉少藴
問春風何事斷送繁紅便拚歸去牢落征途笑行人覊
旅一曲陽闗斷雲殘靄做渭城朝雨欲寄離愁綠隂千
囀黄鸝空語　遥想湖邊浪揺空翠絃管風髙亂花飛
絮曲水流觴有山翁行處翠袖朱欄故人應也弄畫船
煙浦㑹寫相思尊前為我重翻新句
　　中秋　　　　　　　　　　　謝幼槃
望晴峯染黛暮靄澄空碧天無漢圎鏡髙飛又一年秋
半皓色誰同歸心暗折聽唳雲孤鴈問月停盃錦袍何
處一尊無伴　好在南鄰詩盟酒社刻燭争成引觴愁
緩今夕樓中繼阿連清玩劇飲狂歌歌終起舞醉冷光
零亂樂事難窮疎星易曉又成浩歎
　帝臺春
　　春恨　　　　　　　　　　　李景元
芳草碧色萋萋遍南陌飛絮亂紅也似知人春愁無力
憶得盈盈拾翠侣共携賞鳳城寒食到今來海角逢春
天涯行客　愁旋釋還似織淚暗拭又偷滴謾遍倚危
欄儘黄昏也只是暮雲凝碧拚則而今巳拚了忘則怎
生便忘得又還問鱗鴻試重尋消息
　八聲甘州
　　送參寥子　　　　　　　　　蘇東坡
有情風萬里捲潮來無情送潮歸問錢塘江上西河浦
口幾度斜暉不用思量今古俯仰昔人非誰似東坡老
白首忘機　記取西湖西畔正暮山好處空翠烟霏算
詩人相得如我與君稀約他年東還海道願謝公雅志
莫相違西州路不應囘首為我沾衣
　　　(苕溪漁隱云晉書謝安雖受朝寄然東山之志/始末不渝毎形於言色及鎮新城盡室而行造)
　　　(浮海之裝欲須經畧粗定自海道還東雅志未/就遂遇疾篤還都尋薨羊曇為安所愛重安薨)
　　　(後輟樂彌年行不由西州路嘗因大醉不覺至/州門左右白曰此西州門也曇悲感以馬策扣)
　　　(扉誦曹子建詩曰生存華屋處零落歸山丘因/慟哭而去東坡用此故事若世俗之論必以為)
　　　(成䜟矣然其詞石刻後東坡題云元祐六年三/月六日余以東坡年譜考之元祐四年知杭州)
　　　(六年召為翰林學士承㫖則此詞蓋此時作也/自後復守頴徙揚入長禮曹出帥定武至紹聖)
　　　(元年方南遷嶺表建中靖國元年北歸至常/乃薨凡十一載則世俗成䜟之論果足信耶)
　　追和東坡韻　　　　　　　　鼂無咎
謂東坡未老賦歸來天未遣公歸向西湖兩處秋波一
種飛靄澄暉又擁竹西歌吹僧老木蘭非一笑千秋事
浮世危機　莫倚平山欄檻是醉翁飲處江雨霏霏送
孤鴻揮手相接眼中稀念平生相從江海任飄蓬不遣
此心違登臨事更何須惜吹㡌淋衣
　夏初臨
　　夏景　　　　　　　　　　　劉巨濟
泛水新荷舞風輕燕園林夏日初長庭樹隂濃雛鶯學
弄新簧小橋飛入横塘跨青蘋綠藻幽香朱欄斜倚霜
紈未揺衣袂先凉　歡歌稀遇怨别多同路遥水逺烟
淡梅黄輕衫短㡌相携洞府流觴况有紅粧醉歸來寶
蠟成行拂牙床紗㕑半開月在廻廊
　慶清朝慢
　　春遊　　　　　　　　　　　王通叟
調雨為酥催冰作水東風分付春還何人便将輕暖點
破殘寒結伴踏青去好平頭鞋子小雙鸞烟栁外望中
秀色如有無間　晴則个隂則个餖飣得天氣有許多
般須教撩花撥栁爭要先看不道吳綾繡襪香泥斜沁
幾行斑東風巧盡收翠綠吹在眉山
　　　(玉林詞話云風流楚楚詞林中之佳公子也世/謂栁耆卿工為浮艶之詞方之此作蔑矣集名)
　　　(冠栁豈偶然哉春遊踏青一/詞又不獨冠栁詞之上者也)
　􁫧瓏四犯
　　春思　　　　　　　　　　　周美成
穠李夭桃是舊日潘郎親試春艶自别河陽長負露房
烟臉憔悴鬢㸃吳霜念想夢魂飛亂嘆畫欄玉砌都換纔
始有緣重見　夜深偷展香羅薦暗窓前醉眠葱蒨浮
花浪蘂都相識誰更曾擡眼休問蒨色舊香但認取芳
心一㸃又片時一陣風雨惡吹分散
　雙雙燕
　　詠燕　　　　　　　　　　　史邦卿
過春社了度簾幕中間去年塵冷差池欲住試入舊巢
相並還相雕梁藻井又軟語商量不定飄然快拂花梢
翠尾分開紅影　芳徑芹泥雨潤愛貼地爭飛競誇輕
俊紅樓歸晚看足栁昏花暝應是棲香正穩便忘了天
涯芳信愁損翠黛雙蛾日日畫欄獨凭
　　　(玉林詞話云姜堯章極稱賞栁昏花/暝之句形容雙燕亦曲盡其妙矣)
　孤鸞
　　早梅　　　　　　　　　　　朱希真
天然標格是小蕚堆紅芳姿凝白淡竚新粧淺㸃夀陽
宫額東君想留厚意倩年年與傳消息昨夜前村雪裏
有一枝先拆　念故人何處水雲隔縱驛使相逢難寄
春色試問丹青手是怎生描得曉來一畨雨過更那堪
數聲羌笛歸去和羮未晩勸行人休摘
　瑣窓寒
　　寒食　　　　　　　　　　　周美成
暗栁啼鴉單衣竚立小簾朱户桐花半畝静鎖一庭愁
雨洒空堦更䦨未休故人剪燭西窓語似楚江暝宿風
燈零亂少年羇旅　遲暮嬉遊處正店舎無烟禁城百
五旗亭喚酒付與髙陽儔侣想東園桃李自春小脣秀
靨今在否到歸時定有殘英待客携樽俎
　髙陽臺
　　春思　　　　　　　　　　僧皎如晦
紅入桃腮青囘栁眼韶華巳破三分人不歸來空教草
怨王孫平明幾㸃催花雨夢半䦨欹枕初聞問東君因
甚将春老却閒人　東郊十里香塵旋安排玉勒整頓
雕輪趂取芳時共尋島上紅雲朱衣引馬黄金帶算到
頭總是虚名莫閒愁一半悲秋一半傷春
　金菊對芙蓉
　　秋怨　　　　　　　　　　　康伯可
梧葉飄黄萬山空翠斷霞流水爭輝正金風西起海燕
東歸凭欄不見南來鴈望故人消息遲遲木樨開後不
應悮我好景良時　只念獨守孤幃把枕前囑付一旦
分飛上秦樓遊賞酒殢花迷誰知别後相思苦悄為伊
痩損香肌花前月下黄昏院落珠淚偷垂
　　重陽　　　　　　　　　　　辛幼安
逺水生光遥山聳翠霽烟深鎖梧桐正零瀼玊露淡蕩
金風東籬菊有黄花吐對映水幾簇芙蓉重陽佳致可
堪此景酒釅花濃　追念景物無窮嘆少年胸襟忒煞
英雄把黄英紅蕚甚物堪同除非腰佩黄金印座中擁
紅粉嬌容此時方稱情懷盡拚一飲千鍾
　　桂花　　　　　　　　　　　僧仲殊
花則一名種分三色嫩紅妖白嬌黄正清秋佳景雨霽
風涼郊墟十里飄蘭麝瀟灑處旖旎非常自然風韻開
時不惹蝶亂蜂狂　携酒獨揖蟾光問花神何屬離兑
中央引騷人乗興廣賦詩章幾多才子爭攀折嫦娥道
三種清香狀元紅是黄為榜眼白探花郎
　玉蝴蝶
　　春思　　　　　　　　　　　鼂叔用
目斷江南千里灞橋一望烟水微茫晝鎖重門人去暗
惜流光雨輕輕梨花院落風淡淡楊栁池塘恨偏長佩
沉湘浦雲散髙唐　清狂重來一夢手搓梅子煑酒新
嘗寂寞經春小橋依舊燕飛忙玉鈎欄凭多漸暖金縷
枕别久猶香最難忘看花南陌待月西廂
　　春遊　　　　　　　　　　　栁耆卿
漸覺東郊明媚夜來膏雨一洗塵埃滿目淺桃深杏露
染烟裁銀塘静魚鱗簟展烟岫翠龜甲屏開殷晴雷雲
中鼓吹遊徧蓬萊　徘徊隼旟前後三千珠履十二金釵
雅俗熙熙下車成宴盡春臺好雍容東山妓女堪笑傲北
海樽罍且追陪鳳池歸去那更重來
　　秋思　　　　　　　　　　　栁耆卿
望處雲收雨斷凭欄悄悄目送秋光晚景蕭疎堪動宋
玉悲涼水風輕蘋花漸老月露冷梧葉飄黄遣情傷故
人何在烟水茫茫　難㤀文期酒㑹幾辜風月屢變星
霜海闊山遥未知何處是瀟湘念雙燕難憑逺信指暮
天空識歸航黯相望斷鴻聲裏立盡斜陽
　　秋思　　　　　　　　　　　髙賓王
喚起一襟涼思未成晩雨先做秋隂楚客悲殘誰解此
意登臨古臺荒斷霞斜照新夢黯微月疎砧總難禁盡
将幽恨分付孤斟　從今倦看青鏡既遲勲業可負煙
林斷梗無憑嵗華揺落又驚心想蓴汀水雲愁凝閒蕙
帳猿鶴悲唫信沉沉故園歸計休更侵尋
　渡江雲
　　春景　　　　　　　　　　　周美成
晴嵐低楚甸暖囘鴈翼陣勢起平沙驟驚春在眼借問
何時委曲到山家塗香暈色盛粉飾争作妍華千萬絲
陌頭楊栁漸漸可藏鴉　堪嗟清江東注畫舸西流指
長安日下愁宴闌風飜旗尾潮濺烏紗今朝正對初弦
月傍水驛深艤蒹葭沉恨處時時自剔燈花
　絳都春
　　上元　　　　　　　　　　　丁仙現
融和乂報乍瑞靄霽色皇州春早翠幰競飛玊勒爭馳
都門道鰲山結綵蓬萊島向晩色雙龍銜照絳綃樓上
彤芝蓋底仰瞻天表　縹緲風傳帝樂慶三殿共賞羣
仙同到迤邐御香飄滿人間聞嬉笑須㬰一㸃星毬小
漸隱隱鳴梢聲杳遊人月下歸來洞天未曉
　　清明　　　　　　　　　　　劉叔安
和風乍扇又還是去年清明重到喜見燕子巧說千般
如人道墻頭陌上青梅小是處有閒花芳草偶然思想
前歡醉賞牡丹時早　當此三春媚景好連宵恣樂情
懷到曉縱有珠珍難買紅顔長年少從他烏兎茫茫走
更莫待花殘鶯老恁時歡笑休把萬金換了
　　梅花　　　　　　　　　　　朱希真
寒隂漸曉報驛使探春南枝開早粉蘂弄香芳臉凝酥
瓊枝小雪天分外精神好向白玉堂前應到化工不管
朱門閉也暗傳音耗　輕渺盈盈笑靨稱嬌面愛學宫
粧新巧幾度醉吟獨倚欄干黄昏後月籠疎影横斜照
更莫待單于吹老便須折取歸來膽缾頓了
　念奴嬌(一名酹江月一名赤壁詞一/名大江東去一名百字令)
　　春情　　　　　　　　　　　李易安
蕭條庭院有斜風細雨重門須閉寵栁嬌花寒食近種
種惱人天氣險韻詩成扶頭酒醒别是閒滋味征鴻過
盡萬千心事難寄　樓上幾日春寒簾垂四面玉欄干
慵倚被冷香銷新夢覺不許愁人不起清露晨流新桐
初引多少遊春意日髙烟斂更看今日晴未
　　荷花　　　　　　　　　　　僧仲殊
水楓葉下乍湖光清淺涼生商素西帝宸遊羅翠蓋擁
出三千宫女絳綵嬌春鉛華掩晝占斷鴛鴦浦歌聲揺
曵浣紗人在何處　别岸孤裊一枝廣寒宫殿冷落棲
愁苦雪艶氷肌羞淡泊偷把胭脂勻注媚臉籠霞芳心
泣露不肯為雲雨金波影裡為誰長恁凝竚
　遶佛閣
　　旅况　　　　　　　　　　　周美成
暗塵四斂樓觀逈出髙映孤館清漏将短厭聞夜久籖
聲動書㡢桂華又滿閒步露草偏愛幽逺花氣清婉望
中迤邐城隂度河岸　倦客最蕭索醉倚斜橋穿栁線
還似汴堤虹梁横水面看浪颭春燈舟下如箭此行重
見嘆故友難逢覊思空亂兩眉愁向誰舒展
　解語花
　　元宵　　　　　　　　　　　周美成
風銷熖蠟露浥烘爐花市光相射桂華流瓦纎雲散耿
耿素娥欲下衣裳淡雅看楚女纎腰一把簫鼓喧人影
參差滿路飄香麝　因念帝城放夜望千門如晝嬉笑
遊冶鈿車羅帕相逢處自有暗塵隨馬年光是也惟只
見舊情衰謝清漏移飛蓋歸來從舞休歌罷
　慶春澤
　　上元　　　　　　　　　　　劉叔安
燈火烘春樓臺浸月良宵一刻千金錦步承蓮彩雲簇
仗難尋蓬壺影動星毬轉映兩行寳珥瑶簮恣嬉遊玉
漏聲催未歇芳心　笙歌十里誇張地記年時行樂憔
悴而今客裏情懷伴人閒笑閒吟小桃未盡劉郎老把
相思細寫瑶琴怕歸來紅紫欺風三徑成隂
　萬年歡
　　元宵　　　　　　　　　　　胡浩然
燈月交光漸輕風布煖先到南國羅綺嬌容十里絳紗
籠燭花艶驚郎醉目有多少佳人如玊春衫袂整整齊
齊内家新様粧束　歡情未足更䦨漫勾牽舊恨縈亂
心曲悵望歸期應是紫姑頻卜暗想雙眉對蹙斷絃待
鸞膠重續休迷戀野草閒花鳳簫人在金谷
　玉燭新
　　梅花　　　　　　　　　　　周美成
溪源新臘後見數朶江梅剪裁初就暈酥砌玉芳英嫩
故把春心輕漏前村昨夜想弄月黄昏時候孤岸峭疎
影横斜濃香暗沾襟袖　樽前付與多才問嶺外風光
故人知否夀陽漫鬭終不似照水一枝清痩風嬌雨秀
好亂挿繁花盈首須信
　　　(按孫濟師有落梅詞菩薩蠻云一聲羗笛吹嗚/咽玉溪半夜梅翻雪江月正茫茫㫁橋流水香)
　　　(含章春欲暮落日千山雨一㸃著枝酸吴姬先/齒寒亦是用羌笛奏落梅之事今併附見于此)
　木蘭花慢
　　重陽　　　　　　　　　　　京仲逺
算秋來景物皆勝賞况重陽正露冷欲霜烟輕不雨玉
宇開張蜀人從來好事遇良辰不肯負時光藥市家家
簾幙酒樓處處絲簧　婆娑老子興難忘聊復與平章
也隨分登髙茱茰綴席菊蕊浮觴明年未知健否笑杜
陵底事獨凄凉不道頻開笑口年年落㡌何妨
　桂枝香(一名疎/簾淡月)
　　秋旅　　　　　　　　　　　張宗瑞
梧桐雨細漸滴作秋聲被風驚碎潤逼衣篝線裊蕙爐
沉水悠悠嵗月天涯醉一分秋一分憔悴紫簫吹斷素
牋恨切夜寒鴻起　又何苦凄凉客裡負草堂春綠竹溪
空翠落葉西風吹老幾畨塵世從前諳盡江湖味聽商
歌歸興千里露侵宿酒疎簾淡月照人無寐
　　金陵懷古　　　　　　　　　　王介甫
登臨送目正故國晩秋天氣初肅千里澄江似練翠峯
如簇征㠶去棹殘陽裏背西風酒旗斜矗綵舟雲淡星
河鷺起圖畫難足　念自昔豪華競逐歎門外樓頭悲
恨相續千古憑髙對此漫嗟榮辱六朝舊事隨流水但
寒煙衰草凝綠至今商女時時猶唱後庭遺曲
　　　(古今詞話云金陵懷古諸公寄調於桂枝香凡/二十餘首獨介甫最為絶唱東坡見之不覺嘆)
　　　(息曰此老乃/野狐精也)
　憶舊遊
　　春恨　　　　　　　　　　　周美成
記愁横淺黛淚洗紅鉛門掩秋宵墜葉驚離思聽寒螿
夜泣亂雨瀟瀟鳳釵半脱雲鬢窓影燭花揺漸暗竹敲
凉疎螢照曉兩地䰟銷　迢迢問音信道徑底花隂時
認鳴鑣也擬臨朱户嘆因郎憔悴羞見郎招舊巢更有
新燕楊柳拂河橋但滿眼京塵東風竟日吹露桃
　
　
　
　
　
　
　
　
　
　
　草堂詩餘巻三
欽定四庫全書
　草堂詩餘巻四
長調
　水龍吟
　　春遊　　　　　　　　　　　陸務觀
摩訶池上追遊路紅綠參差春晩韶光妍媚海棠如醉
桃花欲暖挑菜初閒禁烟將近一城絲管看金鞍爭道
香車飛蓋爭先占新亭館　惆悵年華暗換黯銷䰟雨
收雲散鏡奩掩月釵梁拆鳳筝絃零鴈身在天涯亂山
孤壘危樓飛觀歎春來只有楊花和恨向東風滿
　　春恨　　　　　　　　　　　陳同甫
閙花深處層樓畫簾半捲東風軟春歸翠陌平莎茸嫩
埀楊金淺遲日催花淡雲閣雨輕寒輕暖恨芳菲世界
游人未賞都付與鶯和燕　寂寞憑髙念逺向南樓一
聲歸雁金釵鬭草青絲勒馬風流雲散羅綬分香翠綃
封淚幾多幽怨正銷䰟又是疎烟淡月子規聲斷
　　清明　　　　　　　　　　　劉叔安
弄晴臺館收煙候時有燕泥香墜宿酲未解單衣初試
騰騰春思前度桃花去年人面重門深閉記彩鸞别後
青驄歸去長亭路芳塵起　十二屏山遍倚任蒼苔㸃
紅如綴黄昏人静暖香吹月一簾花碎芳意婆娑綠陰
風雨畫橋烟水笑多情司馬留春無計濕青衫淚
　　贈妓　　　　　　　　　　　秦少游
小樓連苑横空下窺繡轂雕鞍驟疎簾半捲單衣初試
清明時候破煖輕風弄晴㣲雨欲無還有賣花聲過盡
垂楊院落紅成陣飛鴛甃　玉佩丁東别後悵佳期參
差難又名韁利鎖天還知道和天也痩花下重門栁邊
深巷不堪囘首念多情但有當時皓月照人依舊
　　　(高齋詩話秦少游在蔡州與管妓婁婉字東玉/者甚宻贈之詞云小樓連苑横空又曰玉佩丁)
　　　(東别後是也又贈妓陶心兒詞南歌子云玉漏/迢迢盡銀河淡淡横夢囘宿酒未全醒已被鄰)
　　　(雞催起怕天明燈臂上粧猶在襟間涙尚盈水/邊燈火漸人行天外一鈎殘月帶三星末句隠)
　　　(心字/也)
　　慶夀　　　　　　　　　　　辛幼安
渡江天馬南來幾人真是經綸手長安父老新亭風景
可憐依舊夷甫諸人神州沉陸幾曾囘首算平戎萬里
功名本是真儒事君知否　况有文章山斗對桐陰滿
庭清晝當年墮地而今試看風雲奔走綠野風烟平泉
草木東山歌酒待他年整頓乾坤事了為先生夀
　　詠笛　　　　　　　　　　　蘇東坡
楚山修竹如雲異材秀出千林表龍鬚半翦鳳膺微漲
玉肌勻繞木落淮南雨晴雲夢月明風裊自中郎不見
桓伊去後知辜負秋多少　聞道嶺南太守後堂深綠
珠嬌小綺窓學弄梁州初遍霓裳未了嚼徵含宫泛商
流羽一聲雲杪為使君洗盡蠻風瘴雨作霜天曉
　　梨花　　　　　　　　　　　周美成
素肌應怯餘寒艶陽占盡青蕪地樊川照日靈闗遮路
殘紅斂避傳火樓臺妬花風雨長門深閉亞簾櫳半濕
一枝在手偏勾引得黄昏淚　别有風前月底布繁英
滿園歌吹朱鉛退盡潘妃却酒昭君乍起雪浪翻空粉
裳縞夜不成春意恨玉容不見瓊英謾好與何人比
　　楊花　　　　　　　　　　　章質夫
燕忙鶯懶芳殘正堤上柳花飄墜輕飛亂舞㸃畫青林
全無才思閒趂遊絲静臨深院日長門閉傍珠簾散漫
垂垂欲下依前被風扶起　蘭帳玉人睡覺怪春衣雪
霑瓊綴繡床漸滿香毬無數纔圎却碎時見蜂兒仰粘
輕粉魚吞池水望章臺路杳金鞍遊蕩有盈盈淚
　　　(玉林詞話云質夫傍珠簾/散漫數語形容盡之矣)
　　楊花　　　　　　　　　　　蘇東坡
似花還似非花也無人惜從教墜抛街傍路思量却似
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起　不恨此花飛盡恨西園落
紅難綴曉來雨過遺蹤何在一池萍碎春色三分二分
塵土一分流水細看來不是楊花㸃㸃是離人淚
　　　(曲洧舊聞云章質夫水龍吟詠楊花其命意用事聲/清灑可喜東坡和之若豪放不入律吕徐而視之)
　　　(韻諧婉便覺質夫詞有織繡工夫故鼂叔用云東坡如/毛嬙西施浄洗却面與天下婦人鬭好質夫豈可比耶)
　瑞鶴仙
　　上元　　　　　　　　　　　康伯可
瑞烟浮禁苑正絳闕春囘新正方半氷輪桂華滿溢花
衢歌市芙容開遍龍樓兩觀見銀燭星毬有爛捲珠簾
盡日笙歌盛集寶釵金釧　堪羡綺羅叢裏蘭麝香中
正宜遊翫風柔夜煖花影亂笑聲喧閙蛾兒滿路成團
打塊簇著冠兒鬭轉喜皇都舊日風光太平再見
　　　(玉林詞話云伯可渡江初有聲樂府受知秦申/王王薦於髙宗皇帝以六詞待詔金馬門凡中)
　　　(興粉飾治具及慈寜歸養兩宫歡集必假伯可/之歌詠故應制之詞為多按此詞進入太上皇)
　　　(帝極稱賞風柔夜煖以下/數句至於末章賜金甚厚)
　　春情　　　　　　　　　　歐陽永叔
臉霞紅印枕睡覺來冠兒還是不整屏間麝煤冷但眉
山壓翠淚珠彈粉堂深晝永燕交飛風簾露井恨無人
與説相思近日帶圍寛盡　重省殘燈朱幌淡月紗窓
那時風景陽臺路逺雲雨夢便無凖待歸來先指花梢
教看却把心期細問問因循過了青春怎生意穩
　　春遊　　　　　　　　　　　周美成
悄郊原帶郭行路永客去車塵漠漠斜陽映山落斂餘
紅猶戀孤城欄角凌波歩弱過短亭何用素約有流鶯
勸我重解繡鞍緩引春酌　不記歸時早暮上馬誰扶
醒眠朱閣驚飈動幕扶殘醉遶紅藥嘆西園巳是花深
無地東風何事又惡任流光過却猶喜洞天自樂
　　醉翁亭　　　　　　　　　　黄山谷
環滁皆山也望蔚然深秀琅邪山也山行六七里有翼
然泉上醉翁亭也翁之意也得之心寓之酒也更野芳
佳木風髙石出景無窮也　游也山肴野蓛酒冽泉香
沸觥籌也太守醉也諠譁衆賓歡也况宴酣之樂非絲
非竹太守樂其樂也問當時太守謂誰醉翁是也
　慶春宫
　　秋怨　　　　　　　　　　　周美成
雲接平岡山圍寒野路囘漸轉孤城衰柳啼鴉驚風驅
鴈動人一片秋聲倦途休駕淡烟裏微茫見星塵埃憔
悴生怕黄昏離思牽縈　華堂舊日逢迎花艶參差香
霧飄零絃管當頭偏憐嬌鳳夜深簧暖笙清眼波傳意
恨宻約匆匆未成許多煩惱只為當時一餉留情
　拜星月慢
　　秋怨　　　　　　　　　　　周美成
夜色催更清塵收露小曲幽坊月暗竹檻燈窓識秋娘
庭院笑相遇似覺瓊枝玉樹暖日明霞光爛水眄蘭情
總平生稀見　畫圖中舊識春風面誰知道自到瑶臺
畔眷戀雨潤雲温苦驚風吹散念荒寒寄宿無人館重
門閉敗壁秋蟲歎怎奈向一縷相思隔溪山不斷
　石州慢
　　感舊　　　　　　　　　　　張仲宗
寒水依痕春意漸囘沙際煙闊溪梅晴照生香冷蘂數
枝争發天涯舊恨試看幾許消魂長亭門外山重疉不
盡眼中青怕黄昏時節　情切畫樓深閉想見東風暗
消肌雪辜負枕前雲雨樽前花月心期切處更有多少
凄凉殷勤留與歸時説到得再相逢恰經年離别
　晝錦堂
　　閨情　　　　　　　　　　　周美成
雨洗桃花風飄柳絮日日飛滿雕簷懊恨一春幽恨盡
屬眉尖愁聞雙飛新燕語更堪孤枕宿酲忺雲鬟亂獨
步畫堂輕風暗觸珠簾　多厭晴晝永瓊户悄香銷金
獸慵添自與蕭郎别後事事俱嫌短歌新曲無心理鳳
簫龍管不曾拈空惆悵長是毎年三月病酒懨懨
　南浦
　　旅况　　　　　　　　　　　魯逸仲
風悲畫角聽單于三弄落譙門投宿駸駸征騎飛雪滿
孤村酒市漸䦨燈火正敲牕亂葉舞紛紛送數聲驚鴈
下離烟水嘹嚦度寒雲　好在半朧溪月到如今無處
不銷䰟故國梅花歸夢愁損緑羅裙為問暗香閒艷也
相思萬㸃付啼痕算翠屏應是兩眉餘恨倚黄昏
　氐州第一
　　秋思　　　　　　　　　　　周美成
波落寒汀村渡向晩遥看數㸃帆小亂葉翻鴉驚風破
鴈天角孤雲縹緲官柳蕭疎甚上掛微微殘照景物闗
情川途換目頓來催老　漸解狂朋歡意少奈猶被思
牽情繞座上琴心機中錦字覺最縈懷抱也知人懸望
久薔薇謝歸來一笑欲夢髙唐未成眠霜空巳曉
　宴清都
　　春閨　　　　　　　　　　　何　籕
細草沿堦軟紅日薄蕙風輕靄微暖東君靳惜桃英尚
小柳芽猶短羅幃繡幙髙捲早巳是歌慵笑嬾凭畫樓
那更天逺山逺水逺人逺　堪怨傅粉疎狂竊香俊
雅無計拘管青絲絆馬紅纓繫羽甚處迷戀無言淚珠
零亂翠袖儘重重漬遍故要得别後思量歸時覷見
　　秋思　　　　　　　　　　　　周美成
地僻無鐘鼔殘燈滅夜長人倦難度寒吹斷梗風翻暗
雨洒窓填户賓鴻謾説傳書算過盡千儔萬侣始信得
庾信愁多江淹恨極須賦　凄凉病損文園徽絃乍拂
音韻先苦淮水夜月金城暮草夢䰟飛去秋霜半入青
鏡嘆帶眼都移舊處更久長不見文君歸時認否
　齊天樂
　　端午　　　　　　　　　　　周美成
疎疎幾㸃黄梅雨佳時又逢重午角黍包金香蒲切玉
風物依然荆楚形裁艾虎更釵裊朱符臂纒紅縷撲粉
香綿喚風綾扇小窗午　沉湘人去巳逺勸君休對景
感時懷古謾囀鶯喉輕敲象板勝讀離騷章句荷香暗
度漸引入醄醄醉鄉深處卧聽江頭畫船喧韻鼔
　花犯
　　梅花　　　　　　　　　　　周美成
粉墻低梅花照眼依然舊風味露痕輕綴疑净洗鉛華
無限清麗去年勝賞曾孤倚氷盤共燕喜更可惜雪中
髙士香篝薫素被　今年對花最匆匆相逢似有恨依
依憔悴凝望久青苔上旋看飛墜相将見脆圎薦酒人
正在空江烟浪裏但夢想一枝瀟洒黄昏斜照水
　　　(玉林詞選云此只詠梅花而紆餘反覆道盡三/年間事昔人謂好詩圓美流轉如彈丸余於此)
　　　(詞亦云愚謂此/為梅花第一)
　喜遷鶯
　　立春　　　　　　　　　　　胡浩然
譙門殘月聽畫角曉寒梅花吹徹瑞日烘雲風和解凍
青帝乍臨東闕暖向土牛簫鼓天路珠簾髙掲最好是
戴綵幡春勝釵頭雙結　竒絶開宴處珠履玳簮俎豆
爭羅列舞袖翩翻歌喉縹緲壓倒柳腰鶯舌勸我應時
納祜還把金爐香爇願嵗嵗這一巵春酒長陪佳節
　　　(雙溪老人云浩然此詞先紀節序次/述宴賞末歸應時納祜一一有歸宿)
　　閏元宵　　　　　　　　　　吳子和
銀蟾光彩喜稔嵗閏正元宵還再樂事難并佳時罕遇
依舊試燈何礙花市又移星漢蓮炬重芳人海盡勾引
徧嬉遊寶馬香車喧隘　晴快天意教人月更圎償足
風流債媚柳煙濃夭桃紅小景物逈然堪愛巷陌笑聲
不斷襟袖餘香仍在待歸也便相期明日踏青挑菜
　　端午　　　　　　　　　　　呉子和
梅霖初歇正絳色海榴爭開佳節角黍包金香蒲切玉
是處玳筵羅列鬭巧盡輸年少玉腕綵絲雙結艤彩舫
見龍舟兩兩波心齊發　竒絶難畫處激起浪花翻作
湖間雪畫鼓轟雷紅旗掣電奪罷錦標方徹望中水天
日暮猶自珠簾髙掲棹歸晩載荷香十里一鈎新月
　　慶夀　　　　　　　　　　　康伯可
臘殘春早正簾幙䕶寒樓臺清曉寶運當干佳辰餘五
嵩嶽誕生元老帝遣阜安宗社人仰雍容廊廟盡總道
是文章孔孟勲庸周召　師表方眷遇魚水君臣須信
從來少玉帶金魚朱顔綠鬢占斷世間榮耀篆刻鼎彜
将遍整頓乾坤都了願嵗嵗見柳梢青淺梅英紅小
　　　(按此詞語意儘佳惜皆媚/竈之語蓋為檜相作耳)
　春雲怨
　　上巳　　　　　　　　　　　馮偉夀
春風惡劣把數枝香錦和鶯吹折雨重栁腰嬌困燕子
欲扶扶不得軟日烘烟乾風收霧芍藥荼䕷弄顔色簾
幙輕隂圖書清潤日永篆香絶　盈盈笑靨宫黄額試
紅鸞小扇丁香雙結團鳳眉心倩郎貼教洗金罍共看
西堂醉花新月曲水成空麗人何處往事暮雲萬葉
　春從天上來
　　感舊　　　　　　　　　　　吳彦髙
海角飄零嘆漢苑秦宫墜露飛螢夢回天上金屋銀屏
歌吹競舉青㝠問當時遺譜有絶藝鼓瑟湘靈促哀彈
似林鶯嚦嚦山溜泠泠　梨園太平樂府醉幾度春風
鬢髪星星舞徹中原塵飛滄海風雪萬里龍庭寫胡笳
幽怨人憔悴不似丹青酒微醒一軒涼月燈火青熒
　　　(彦髙序云㑹寜府遇老姬善琵琶自言梨園舊/籍因有感而賦此後三山鄭中卿嘗從張貴謨)
　　　(使金亦聞彼/中有歌之者)
　綺羅香
　　春雨　　　　　　　　　　　史邦卿
做冷欺花将烟困柳千里偷催春暮盡日㝠迷愁裏欲
飛還住驚粉重蝶宿西園喜泥潤燕歸南浦最妨他佳
約風流鈿車不到杜陵路　沉沉江上望極還被春潮
急難尋官渡隱約遥峯和淚謝娘眉嫵臨斷岸新綠生
時是落紅帶愁流處記當日門掩梨花剪燈深夜語
　　　(玉林詞話云臨斷岸以下數語姜堯章稱賞謂梅溪/之詞蓋能融情景于一家㑹句意于兩得其謂是歟)
　雨霖鈴
　　秋别　　　　　　　　　　　柳耆卿
寒蟬凄切對長亭晩驟雨初歇都門帳飲無緒方留戀
處蘭舟催發執手相看淚眼竟無語凝咽念去去千里
烟波暮靄沉沉楚天闊　多情自古傷離别更那堪冷
落清秋節今宵酒醒何處楊柳岸曉風殘月此去經年
應是良辰好景虚設便縱有千種風情更與何人説
　永遇樂
　　春情　　　　　　　　　　　解方叔
風暖鶯嬌露濃花重天氣和煦院落烟收垂楊舞困無
奈堆金縷誰家巧縱青樓絃管惹起夢雲情緒憶當時
紋衾粲枕未嘗暫孤鴛侣　芳菲易老故人難聚到此
翻成輕誤閬苑仙遥蠻箋縱寫何計傳深訴青山綠水
古今長在惟有舊歡何處空贏得斜陽暮草淡烟細雨
　送入我門來
　　除夕　　　　　　　　　　　胡浩然
荼壘安扉靈馗掛户神儺烈竹轟雷動念流光四序式
週囘須知今嵗今宵盡似頓覺明年明日催向今夕是
處迎春送臘羅綺筵開　今古徧同此夜賢愚共添一
嵗貴賤仍偕互祝遐齡山海固難摧石崇富貴籛鏗夀
更潘岳儀容子建才仗東風盡力一齊吹送入此門來
　歸朝歡
　　春遊　　　　　　　　　　　馬荘父
聽得提壺沽美酒人道杏花深處有杏花狼籍鳥啼風
十分春色今無九麝煤銷永晝青烟飛上庭前柳畫堂
深不寒不煖正是好時候　團團寳月憑纎手暫借歌
喉招舞袖真珠滴破小槽紅香肌縮盡纎羅痩投分須
白首黄金散與親和舊且銜盃壮心未落風月長相守
　　春閨　　　　　　　　　　　張子野
聲轉轆轤聞露井曉引銀瓶牽素綆西園人語夜來風
叢英飄墮紅成逕寳猊煙未冷蓮臺香蠟殘痕凝等身
金誰能得意買此好光景　粉落輕粧紅玉瑩月枕横
釵雲墜領有情無物不雙栖文禽只合常交頸晝夜歡
豈定爭如翻作春宵永日曈曨嬌柔嬾起簾壓捲花影
　花心動
　　春景　　　　　　　　　　　阮逸女
仙苑春濃小桃開枝枝巳堪攀折乍雨乍晴輕暖輕寒
漸近賞花時節柳揺臺榭東風軟簾櫳静幽禽調舌斷
䰟逺閒尋翠徑頓成愁結　此恨無人共説還立盡黄
昏寸心空切強整繡衾獨掩朱扉簟枕為誰鋪設夜長
宫漏傳聲逺紗窓暎銀缸明滅夢回處梅梢半籠淡月
　　　(花庵詞客云阮逸女工/於文詞惟此曲傳于世)
　瀟湘逢故人慢
　　初夏　　　　　　　　　　　王和甫
薰風微動方榴花弄色萱草成窩翠幃敞輕羅試冰簟
初展幾尺湘波疎簷廣厦稱瀟湘一枕南柯引多少夢
䰟歸緒洞庭雨棹烟簔　驚囘處閒晝永更時時燕雛
鶯友相過正綠影婆娑况庭有幽花池有新荷青梅煑
酒幸隨分贏取髙歌功名事到頭終在嵗華忍負清和
　應天長
　　寒食　　　　　　　　　　　周美成
條風布暖霏霧弄晴池塘遍滿春色正是夜堂無月沉
沉暗寒食梁間燕前社客似笑我閉門愁寂亂花過隔
院芸香滿地狼籍　長記那囘時邂逅相逢郊外駐油
壁又見漢宫傳燭飛烟五侯宅青青草迷路陌強載酒
細尋前跡市橋逺栁下人家猶自相識
　　閨情　　　　　　　　　　　康伯可
管絃繡陌燈火畫橋塵香舊時歸路腸斷蕭娘舊日風
簾映朱户鶯能舞花解語念後約頓成輕負緩雕轡獨
自歸來凭欄情緒　楚岫在何處香夢悠悠花月更無
主惆悵後期空有鱗鴻寄紈素枕前淚牕外雨翠幙冷
夜凉虛度未應信此度相思寸腸千縷
　尉遲盃
　　離别　　　　　　　　　　　周美成
隋堤路漸日晩宻靄生深樹隂隂淡月籠沙還宿河橋
深處無情畫舸都不管烟波隔南浦等行人醉擁重衾
載将離恨歸去　因念舊客京華長偎傍疎林小檻歡
聚冶葉倡條俱相識仍慣見珠歌翠舞如今向漁村水驛
夜如嵗焚香獨自語有何人念我無憀夢䰟凝想鴛侣
　西河
　　金陵懷古　　　　　　　　　　周美成
佳麗地南朝盛事誰記山圍故國遶清江髻鬟對起怒
濤寂寞打孤城風檣遥度天際　斷崖樹猶倒倚莫愁艇子
曾繫空遺舊跡鬱蒼蒼霧沉半壘夜深月過女墻來傷
心東畔淮水　酒旗戲鼓甚處市想依稀王謝鄰里燕
子不知何世入尋常巷陌人家相對如説興亡斜陽裏
　　　(漁隱叢話云王謝是二姓即王導謝安之族所居名烏/衣巷有曰烏衣之聚不當作謝安或者乃引劉斧摭遺)
　　　(所載唐王謝航海遇風抵一州見烏衣國王以女妻之/後謝思歸取飛雲軒令謝入其中閉目少息至其家視)
　　　(之梁上雙燕呢喃後寄詩曰誤到華胥國裏來主人/終日獨憐才雲軒漂去無消息洒淚春風幾百回)
　　　(女荅曰昔日相逢㝠數合今時暌逺是生離來年縱/有相思字三月天南無雁飛此小説虚誕何可信也)
　春霽
　　春晴　　　　　　　　　　　胡浩然
遲日融和乍雨歇東郊嫩草凝碧紫燕雙飛海棠相襯
粧㸃上林春色黯然望極困人天氣渾無力又聽得園苑
數聲鶯囀柳隂直　當此暗想故國繁華儼然遊人依
舊南陌院深沉梨花亂落那堪如練㸃衣白酒量頓寛
溪量窄算此情景除非殢酒狂歡恣歌沉醉有誰知得
　秋霽
　　秋晴　　　　　　　　　　　陳後主
虹影侵堦乍雨歇長空萬里凝碧孤鶩髙飛落霞相映逺
状水鄉秋色黯然望極動人無限愁如織又聽得雲外
數聲新鴈正嘹嚦　當此暗想畫閣輕抛杳然殊無些
箇消息漏聲稀銀屏冷落那堪殘月照窓白衣帶頓寛
猶阻隔算此情苦除非宋玉風流共懷傷感有誰知得
　　櫽括東坡前赤壁　　　　　　宋謙甫
壬戌之秋是蘇子與客泛舟赤壁舉酒屬客月明風細
水光與天相接扣舷唱月桂棹蘭槳堪遊逸又有客能
吹洞簫和聲嗚咽　追想孟徳困於周郎到今空有當
時蹤跡算惟有清風朗月取之無禁用不竭客喜洗盞
還再酌既巳同醉相與枕藉舟中始知東方晃然既白
　解連環
　　閨情　　　　　　　　　　　周美成
怨懷難託嗟情人斷絶信音遼邈縱妙手能解連環似
風散雨收霧輕雲薄燕子樓空暗塵鎖一牀絃索想移
根換葉盡是舊時手種紅藥　汀洲漸生杜若料舟移
岸曲人在天角漫記得當日音書把閒語閒言待總燒却
水驛春囘望寄我江南梅萼拚今生對花對酒為伊淚
落
　二郎神
　　春怨　　　　　　　　　　　徐幹臣
悶來彈鵲又攪碎一簾花影謾試著春衫還思纎手薰
徹金猊燼冷動是愁端如何向更怪得新來多病嗟舊
日沈腰而今潘鬢怎堪臨鏡　重省别時淚漬羅襟猶
凝料為我厭厭日髙慵起長託春酲未醒鴈足不來馬
蹄難駐門掩一庭芳景空竚立盡日欄干倚遍晝長人
静
　　　(苕溪漁隱云馬蹄猶駐駐/字一作去字語意乃佳)
　　　(古今詩話悶字深有意義鵲本/喜聲為其無憑乃悶而彈之)
　　七夕　　　　　　　　　　　栁耆卿
炎光初謝過暮雨芳塵輕灑乍露冷風清庭户爽天如水
玉鈎遥掛應是星娥嗟久阻叙舊約飈輪欲駕極目處
微雲暗度耿耿銀河髙瀉　閒雅須知此景古今無價
運巧思穿針樓上女擡粉面雲鬟相亞鈿合金釵私語
處算誰在囘廊影下願天上人間占得歡娯年年今夜
　望逺行
　　冬雪　　　　　　　　　　　柳耆卿
長空降瑞寒風剪淅淅瑶花初下亂飄僧舍宻洒歌樓
迤邐漸迷鴛瓦好是漁人披得一簔歸去江山晩來堪
畫滿長安髙却旗亭酒價　幽雅乘興最宜訪戴泛小
棹越溪瀟灑皓鶴奪鮮白鷴失素千里廣鋪寒野須信
幽蘭歌斷同雲收盡别有瑶臺瓊榭放一輪明月交光
清夜
　望梅
　　小春　　　　　　　　　　　柳耆卿
小寒時節正同雲暮慘勁風朝冽信早梅偏占陽和向
日處凌晨數枝先發時有香來望明艶遥知非雪展礲
金嫩蘂弄粉素英旖旎清徹　仙姿更誰並列有幽光
照水疎影籠月且大家留倚欄干鬭醁醑飛看錦牋吟
閱桃李春花料比此芬芳俱别見和羮大用莫把翠條
謾折
　傾盃樂
　　上元　　　　　　　　　　　柳耆卿
禁漏花深繡工日永蕙風布暖變韶景都門十二元宵
三五銀蟾光滿連雲複道凌飛觀聳皇居麗佳氣瑞烟
葱蒨翠華宵幸是處層城閬苑　龍鳳燭交光星漢對
咫尺鰲山開雉扇㑹樂府兩籍神仙梨園四部絃筦向
曉色都人未散盈萬井山呼鰲忭願嵗嵗天仗裏常瞻
鳳輦
　望湘人
　　春思　　　　　　　　　　　賀方囘
厭鶯聲到枕花氣動簾醉䰟愁夢相半被惜餘薰帶驚
剰眼幾許傷春春晩淚竹痕鮮佩蘭香老湘天濃暖記
小江風月佳時屢約非烟遊伴　須信鸞絃易斷奈雲
和再鼓曲終人逺識羅襪無蹤舊處弄波清淺青翰棹
艤白蘋洲畔儘目臨臯飛觀不解寄一字相思幸有歸
來雙燕
　望海潮
　　春景　　　　　　　　　　　秦少游
梅英疎淡氷澌溶洩東風暗換年華金谷俊游銅駞巷
陌新晴細履平沙長記誤隨車正絮飜葉舞芳思交加
栁下桃蹊亂分春色到人家　西園夜飲鳴笳有華燈
礙月飛蓋妨花蘭苑未空行人漸老重來是事堪嗟烟
暝酒旗斜但倚樓極目時見棲鵶無柰歸心暗隨流水
到天涯
　　錢塘　　　　　　　　　　　柳耆卿
東南形勝三吳都㑹錢塘自古繁華烟柳畫橋風簾翠
幙參差十萬人家雲樹繞堤沙怒濤巻霜雪天塹無涯
市列珠璣户盈羅綺競豪奢　重湖疉巘清佳有三秋
桂子十里荷花羗笛弄晴菱歌泛夜嬉嬉釣叟蓮娃千
騎擁髙牙乗時聽簫鼓吟賞烟霞異日圖將好景歸去
鳯池誇
　　　(羅鶴林云此詞流播金主亮聞歌欣然有慕於/三秋桂子十里荷花遂起投鞭渡江之志近時)
　　　(謝處厚詩云誰把杭州曲子謳荷花十里桂三/秋那知卉木無情物牽動長江萬里愁余謂此)
　　　(詞雖牽動長江之愁然卒為金主送死之媒未/足恨也至於荷艶桂香粧㸃吳山之清麗使士)
　　　(大夫流連於歌舞嬉遊之樂/遂忘中原是則深可恨耳)
　　贄賀　　　　　　　　　　　沈公述
山光凝翠川容如畫名都自古并州簫鼓沸天弓刀似
水連營十萬貔貅金騎走長楸少年人一一錦帶吳鈎
路入榆闗鴈飛汾水正宜秋　追思昔日風流有儒將
醉吟才子狂遊松偃舊亭城髙故國空餘舞榭歌樓方
面倚賢侯便恐為霖雨歸去難留好向西溪恣携絃管
宴蘭舟
　夜飛鵲
　　離别　　　　　　　　　　　周美成
河橋送人處良夜何其斜月逺墮餘輝銅盤燭淚巳流
盡霏霏涼露霑衣相将散離㑹處探風前津鼓樹杪參
旗華騮㑹意縱揚鞭亦自行遲　迢遞路囘清野人語
漸無聞空帶愁歸何意重紅滿地遺鈿不見斜徑都迷
兎葵燕麥向殘陽影與人齊但徘徊班草唏嘘酹酒極
望天西
　薄倖
　　春情　　　　　　　　　　　賀方囘
淡粧多態更的的頻囘眄睐便認得琴心先許與綰合
歡雙帶記畫堂風月逢迎輕顰淺笑嬌無奈向睡鴨爐
邊翔鴛屏裡羞把香羅偷解　自過了燒燈後都不見
踏青挑菜幾囘憑雙燕丁寜深意往來飜恨重簾礙約
何時再正春濃酒煖人閒晝永無聊賴懨懨睡起猶有
花梢日在
　大聖樂
　　初夏　　　　　　　　　　　康伯可
千朶奇峯半軒微雨曉來初過漸燕子引教雛飛菡萏
暗薫芳草池面涼多淺斟瓊巵浮綠􁀙展湘簟雙紋生
細波輕紈舉動團圎素月仙桂婆娑　臨風對月恣樂
便好把千金邀艶娥幸太平無事擊壤鼓腹携酒髙歌
富貴安居功名天賦爭奈皆由時命呵休眉鎖問朱顔
去了還更來麽
　風流子(一名内/家嬌)
　　初春　　　　　　　　　　　秦少游
東風吹碧草年華換行客老滄洲見梅吐舊英柳揺新
綠惱人春色還上枝頭寸心亂北隨雲黯黯東逐水悠
悠斜日半山暝烟兩岸數聲横笛一葉扁舟　青門同
携手前歡記渾似夢裏揚州誰念斷腸南陌囘首西樓
算天長地久有時有盡奈何綿綿此恨無休擬待倩人
説與生怕伊愁
　　秋思　　　　　　　　　　　張文潜
亭臯木葉下重陽近又是搗衣秋奈愁入庾腸老侵潘
鬢謾簮黄菊花也應羞楚天晩白蘋烟盡處紅蓼水邊
頭芳草有情夕陽無語鴈横南浦人倚西樓　玉容知
安否香箋共錦字兩處悠悠空恨碧雲離合青鳥沉浮
向風前懊惱芳心一㸃寸眉兩葉禁甚閒愁情到不堪
言處分付東流
　　秋怨　　　　　　　　　　　周美成
楓林凋晩葉闗河逈楚客慘將歸望一川暝靄雁聲哀
怨半規凉月人影參差酒醒後淚花銷鳳蠟風幕捲金
泥砧杵韻髙喚囘殘夢綺羅香減牽起餘悲　亭臯分
襟地難拚處偏是掩面牽衣何况愁懷長結重見無期
想寄恨書中銀鈎空滿斷腸聲裏玉筯還垂多少暗愁
宻意惟有天知
　　風情　　　　　　　　　　　周美成
新綠小池塘風簾動碎影舞斜陽羡金屋去來舊時巢
燕烟花繚繞前度莓墻鳳閣繡幃深幾許聽得理絲簧
欲説又休慮乖芳信未歌先咽愁近清觴　遥知新粧
了開朱户應自待月西廂最苦夢魂今宵不到伊行問
甚時説與佳音宻耗寄將秦鏡偷換韓香天便教人霎
時厮見何妨
　霜葉飛
　　秋思　　　　　　　　　　　周美成
露迷衰草疎星掛涼蟾低下林表素娥青女鬭嬋娟正
倍添悽悄漸颯颯丹楓撼曉横天雲浪魚鱗小見皓月
相看又透入清輝半餉特地留照　迢逓望極闗山波
穿千里度日如嵗難到鳳樓今夜聽西風奈五更愁抱
想玉匣哀絃閉了無心重理相思調念故人牽離恨屏掩孤
顰淚流多少
　女冠子
　　上元　　　　　　　　　　　李漢老
帝城三五燈光花市盈路天街遊處此時方信鳳闕都
民奢華豪富紗籠纔過處喝道轉身一壁小來且住見
許多才子艶質携手並肩低語　東來西往誰家女買
玉梅争戴緩歩香風度北觀南顧見畫燭影裏神仙無
數引人魂似醉不如趂早歩月歸去這一雙情眼怎生
禁得許多胡覷
　　夏景　　　　　　　　　　　柳耆卿
淡烟飄薄鶯花謝清和院落樹隂翠宻葉成幄麥秋霽
景夏雲忽變竒峯倚寥廓波暖銀塘漲新萍綠魚躍想
端憂多暇陳王是日嫩苔生閤　正鑠石天髙流金晝
永楚榭光風轉蕙披襟處波翻翠幕以文㑹友沉李浮
𤓰忍輕諾别館清閒避炎蒸豈須河朔但樽前隨分雅
歌艶舞盡成懽樂
　　夏景　　　　　　　　　　　康伯可
火雲初布遲遲永日炎暑濃隂髙樹黄鸝葉底羽毛學
整方調嬌語薰風時漸動峻閣池塘芰荷争吐畫梁紫
燕對對銜泥飛來又去　想佳期容易成辜負共人人
同上畫樓斟香醑恨花無主卧象牀犀枕成何情緒有
時䰟夢斷半窗殘月透簾穿户去年今夜扇兒扇我情
人何處
　　雪景　　　　　　　　　　　周美成
同雲宻布撒梨花栁絮飛舞樓臺悄似玉向紅爐煖閣
院宇深沉廣排筵㑹聽笙歌猶未徹漸覺輕寒透簾穿
户亂飄僧舍宻洒歌樓酒帘如故　想樵人山徑迷蹤
路料漁人收綸罷釣歸南浦路無伴侣見孤村寂寞招
颭酒旗斜處南軒孤鴈過嚦嚦聲聲又無書度見臘梅
枝上嫩蘂兩兩三三微吐
　過秦樓
　　夏景　　　　　　　　　　　周美成
水浴清蟾葉喧凉吹巷陌馬聲初斷閒依露井笑撲流
螢惹破畫羅輕扇人静夜久凭欄愁不歸眠立殘更箭
嘆年華一瞬人今千里夢沉書逺　空見説鬢怯瓊梳
容銷金鏡漸懶趂時勻染梅風地溽虹雨苔滋一架舞
紅都變誰信無憀為伊才减江淹情傷荀倩但明河影
下還看稀星數㸃
　　惜餘春慢
　　春情　　　　　　　　　　　魯逸仲
弄月餘花團風輕絮露濕池塘春草鶯鶯戀友燕燕將
雛惆悵睡殘清曉還似初相見時携手旗亭酒香梅小
向登臨長是傷春滋味淚彈多少　因甚却輕許風流
終非長久又説分飛煩惱羅衣痩損繡被香消那更亂
紅如掃門外無窮路岐天若有情和天須老念髙唐歸
夢凄凉何處水流雲遶
　丹鳳吟
　　春恨　　　　　　　　　　　周美成
迤邐春光無賴翠藻飜池黄蜂遊閣朝來風暴飛絮亂
投簾幕生憎暮景倚墻臨岸杏靨夭邪榆錢輕薄晝永
思惟傍枕睡起無憀殘照猶在庭角　况是别離氣味
坐來便覺心緒惡痛引澆愁酒奈愁濃如酒無計銷鑠
那堪昬暝䔩䔩半簷花落弄粉調朱柔素手問何時重
握此時此意長怕人道著
　沁園春
　　退閒　　　　　　　　　　　辛幼安
三逕初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閒要早豈為蓴羮鱸
鱠哉秋江上看驚弦鴈避駭浪船囘　東崗更葺茅齋
好都把軒窓臨水開要小舟行釣先應種柳疎籬䕶竹
莫礙觀梅秋菊堪飱春蘭可佩留待先生手自栽沉吟
久怕君恩未許此意徘徊
　摸魚兒
　　春晩　　　　　　　　　　　辛幼安
更能消幾畨風雨匆匆春又歸去惜春長怕花開早何
况落紅無數春且住見説道天涯芳草迷歸路怨春不
語算只有殷勤畫簷蛛網盡日惹飛絮　長門事凖擬
佳期又誤蛾眉曾有人妬千金縱買相如賦脉脉此情
誰訴君莫舞君不見玉環飛燕皆塵土閒愁最苦休去
倚危欄斜陽正在烟栁斷腸處
　　　(鶴林玉露云詞意殊怨斜陽烟栁之句其與未/須愁日暮天際乍輕隂者異矣使在漢唐時寜)
　　　(不賈種豆種桃之禍哉愚聞夀王見此詞頗不/悦然終不加罪可謂至徳也巳又題江西造口)
　　　(詞鬱孤臺下清江水中間多少行人涙西北是/長安可憐無數山青山遮不住畢竟東流去江)
　　　(晩正愁予山深聞鷓鴣蓋南渡之初金人追隆/祐太后御舟至造口不及而還幼安因此起興)
　　　(聞鷓鴣之句謂/恢復行不得也)
　　退居　　　　　　　　　　　鼂無咎
買陂塘旋栽楊柳依稀淮岸湘浦東臯雨過新痕漲沙
嘴鷺來鷗聚堪愛處最好是一川夜月光流注無人自
舞任翠幄張天柔䄄藉地酒盡未能去　靑綾被休憶
金閨故歩儒冠曽把身誤弓刀千騎成何事荒了召平
𤓰圃君試覷滿青鏡星星髩影今如許功名浪語便似
得班超封侯萬里歸計恐遲暮
　　　(花庵詞客云鼂無咎摸魚兒真能道/急流勇退之意真西山極愛賞之)
　賀新郎
　　春情　　　　　　　　　　　李　玉
篆縷銷金鼎醉沉沉庭隂轉午畫堂人静芳草王孫知
何處惟有楊花糝徑漸玉枕騰騰春醒簾外殘紅春已
透鎮無聊殢酒厭厭病雲鬢亂未忺整　江南舊事休
重省遍天涯尋消問息斷鴻難倩月滿西樓憑欄久依
舊歸期未定又只恐缾沉金井嘶騎不來銀燭暗枉教
人立盡梧桐影誰伴我對鸞鏡
　　　(玉林詞話云李君之詞雖不多見/然風流藴藉盡于賀新郎一詞矣)
　　初夏　　　　　　　　　　　葉夢得
睡起流鶯語掩蒼苔房櫳向曉亂紅無數吹盡殘花無
人問惟有垂楊自舞漸暖靄初囘輕暑寳扇重尋明月
影暗塵侵尚有乘鸞女驚舊恨鎮如許　江南夢斷衡
臯渚浪粘天葡萄漲綠半空烟雨無限樓前滄波意誰
採蘋花寄取但悵望蘭舟容與萬里雲帆何時到送孤
鴻目斷千山阻誰為我唱金縷
　　夏景　　　　　　　　　　　蘇東坡
乳燕飛華屋悄無人槐隂轉午晩凉新浴手弄生綃白
團扇扇手一時似玉漸困倚孤眠清熟簾外誰來推繡
户枉教人夢斷瑶臺曲又却是風敲竹　石榴半吐紅
巾蹙待浮花浪蘂都盡伴君幽獨穠艶一枝細看取芳
意千重似束又恐被秋風驚綠若待得君來向此花前
對酒不忍觸共粉淚兩䔩䔩
　　　(古今詞話云蘇子瞻守錢塘有官妓秀蘭天性/黠慧善于應對湖中有宴㑹羣妓畢至惟秀蘭)
　　　(不來遣人督之須㬰方至子贈問其故具以髪/結沐浴不覺困睡忽有人叩門聲急起而問之)
　　　(乃樂營将催督也非敢怠忽謹以實告子瞻亦/恕之坐中府倅屬意於蘭見其晩來恚恨不已)
　　　(責之曰必有他事以此晩至秀蘭力辨不能止/倅之怒是時榴花盛開秀蘭以一枝藉手告悴)
　　　(其怒愈甚秀蘭收淚無言子瞻作賀新凉以觧/之其怒始息子瞻之作皆紀目前事蓋取其沐)
　　　(浴新凉曲名賀新凉也後人不知之誤為賀新/郎蓋不得子瞻之意也子瞻真所謂風流太守)
　　　(也豈可與俗/吏同日語哉)
　　　(苕溪漁隱云野哉楊湜之言真可入笑林東坡/此詞冠絶古今託意高逺寜為一娼而發簾外)
　　　(誰來推繡户枉教人夢斷瑶臺曲又却是風敲/竹用古詩捲簾風動竹疑是故人來之意今乃)
　　　(云忽有人叩門聲急起而問之乃樂營將催督/此可笑者一也石榴半吐紅巾蹙待浮花浪蘂)
　　　(都盡伴君幽獨穠艷一枝細看芳意千重似束/蓋初夏之時千花事退惟榴花獨艶因以寫幽)
　　　(閨之情今乃云榴花盛開秀蘭以一枝藉手告/倅此可笑者二也此詞腔調寄賀新郎乃古曲)
　　　(名也今乃云取其沐浴新凉故名賀新凉後人/不知之誤為賀新郎此可笑者三也詞話中可)
　　　(笑者甚衆姑舉其尤者第東坡此詞深為/不幸横遭㸃汚吾不可無一言以雪其恥)
　　夏景　　　　　　　　　　　趙文鼎
晝永重簾捲乍池塘一畨過雨芰荷初展竹引新梢半
含粉綠蔭扶疎滿院過花絮蜂稀蝶懶窓户沉沉人不
到伴清幽時有流鶯囀凝思久意何限　玉釵墜枕風
鬟顫湛虚堂壺氷瑩徹簟波零亂自是仙姿清無暑月
影空垂素扇破午睡香銷餘篆一枕湖山千里夢正白
蘋烟棹歸來晩雲弄碧楚天逺
　　端午　　　　　　　　　　　劉方叔
翠葆揺新竹正榴花枝頭葉底鬭紅爭綠誰在紗窓停
針線閒理竹西舊曲又還是蘭湯新浴手弄合歡雙綵
索笑偎人福夀低相祝金鳳嚲艾花矗　龍舟噀水飛
相逐記當年懷沙舊恨至今遺俗雨過平蕪浮天闊畫
鷁凌波盡簇沸十里笙歌聲續好是蟾鈎隨歸棹住歡
呼船重成頺玉猶未忍罩銀燭
　　端午　　　　　　　　　　　劉潜夫
深院榴花吐畫簾開綵衣紈扇午風清暑兒女紛紛新
結束時様釵符艾虎早巳有遊人觀渡老大逢塲慵作
戲任白頭年少爭旗鼔溪雨急浪花舞　靈均標致髙
如許憶生平既紉蘭佩又懷椒醑誰信騷䰟千載後波
底垂涎角黍又説是蛟饞龍怒把似而今醒到了料當
年醉死差無苦聊一笑弔千古
　　端午　　　　　　　　　　　劉潜夫
思逺樓前路望平堤十里湖光畫船無數綠盖盈盈紅
粉面葉底荷花解語鬭巧結同心雙縷尚有經年離别
恨一絲絲總是相思處相見也又重午　清江舊事傳
荆楚嘆人情千載如新尚沉菰黍且盡樽前今日醉誰
肯獨醒弔古泛幾盞菖蒲綠醑兩兩龍舟爭競渡奈朱
簾暮捲西山雨看未足怎歸去
　　七夕　　　　　　　　　　　宋謙父
靈鵲橋初就記迢迢重湖風浪去年時候嵗月不留人
易老萬事茫茫宇宙但獨對西風搔首巧拙豈闗今夕
事奈癡兒騃女流傳謬添話柄柳州柳　道人識破灰
心久只好風涼月佳時疎狂如舊休笑雙星經嵗别人
到中年巳後雲雨夢可曾常有雪藕調氷花熏茗正梧
桐雨過新涼透且隨分一盃酒
　　櫽括東坡後赤壁　　　　　　宋謙甫
歩自雪堂去望臨皋將歸二客從予遵路木葉蕭蕭霜
露降仰見天高月吐共對影行歌頻顧月白風清如此
夜嘆無肴有酒成虚度聞薄暮網罾舉　歸而斗酒謀
諸婦便携鱗載酒相從舊追遊處斷岸横江尋赤壁不
復江山如故但放舟中流容與客去㝠然方就睡夢蹁
躚羽衣揖余語相顧笑遂驚悟
　　遊湖　　　　　　　　　　　劉改之
睡覺啼鶯曉醉西湖兩峰日日買花簮㡌去盡酒徒無
人問惟有玉山自倒任拍手兒童争笑一騎乗風翻然
去避魚龍不見波聲悄歌韻逺喚蘇小　神仙路近蓬
萊島紫雲深參差禁樹有烟花遶人世紅塵西障日百
計不如歸好付樂事與他年少費盡栁金梨雪句問沉
香亭北何時召心未愜鬢先老
　　吉席　　　　　　　　　　　辛幼安
瑞氣籠清曉捲珠簾次第笙歌一時齊奏無限神仙離
蓬島鳳駕鸞車初到見擁箇仙娥窈窕玉珮玎璫風縹
緲望嬌姿一似垂楊裊天上有世間少　劉郎正是當
年少更那堪天教付與最多才貌玉樹瓊枝相映耀誰
與安排忒好有多少風流歡笑直待來春成名了馬如
龍綠綬欺芳草同富貴又偕老
　金明池
　　春遊　　　　　　　　　　　秦少游
瓊苑金池青門紫陌似雪楊花滿路雲日淡天低晝永
過三點兩點細雨好花枝半出墻頭似悵望芳草王孫
何處更水遶人家橋當門巷燕燕鶯鶯飛舞　怎得東
君長為主把綠鬢朱顔一時留住佳人唱金衣莫惜才
子倒玉山休訴况春來倍覺傷心念故國情多新年愁
苦縱寶馬嘶風紅塵拂面也則尋芳歸去
　白苧
　　冬景　　　　　　　　　　　柳耆卿
繡簾垂畫堂悄寒風淅瀝遥天萬里黯淡同雲羃羃漸
紛紛六花零亂散空碧姑射宴瑶池把碎玉零珠抛擲
林巒望中髙下瓊瑶一色嚴子陵釣臺歸路迷蹤跡
追惜燕然畫角寶玦珊瑚是時丞相虚作銀城換得當
此際偏宜訪袁安宅醺醺醉了任他金釵舞困玊壺傾側
又是東君暗遣花神先報南國昨夜江梅漏泄春消息
　十二時
　　秋夜　　　　　　　　　　　柳耆卿
晩晴初淡烟籠月風透蟾光如洗覺翠帳凉生秋思漸
入微寒天氣敗葉敲忩西風滿院睡不成還起更漏咽
滴破憂心萬感並生都在離人愁耳　天怎知當時一
句做得十分縈繫夜永有時分明枕上覷著孜孜地燭
暗時酒醒元來又是夢裡　睡覺來披衣獨坐萬種無
憀情意怎得伊來重諧雲雨再整餘香被祝告天發願
從今永無抛棄
　蘭陵王
　　春恨　　　　　　　　　　　張仲宗
捲珠箔朝雨輕隂乍閣欄干外烟栁弄晴芳草侵堦映
紅藥東風如許惡吹落梢頭嫩蕚屏山掩沉水倦薰中
酒心情怕盃勺　尋思舊京洛正年少疎狂歌笑迷著
障泥油壁催梳掠曾馳道同載上林携手燈夜初過早
共約又爭信飄泊　寂寞念行樂任粉淡衣襟音斷絃
索瓊枝璧月春如昨悵别後華表那囘雙鶴相思前事
除夢䰟裏暫忘却
　　詠栁　　　　　　　　　　　　周美成
栁陰直烟裏絲絲弄碧隋堤上曾見幾畨拂水飄綿送
行色登臨望故國誰惜京華倦客長亭路年去嵗來應
折柔條過千尺　閒尋舊蹤跡又酒趂哀絃燈照離席
梨花榆火催寒食愁一箭風快半篙波暖囘頭迢逓便
數驛望人在天北　悽惻恨堆積漸别浦縈囘津堠岑
寂斜陽冉冉春無極念月榭携手露橋吹笛沉思前事
似夢裡淚暗滴
　瑞龍吟
　　春景　　　　　　　　　　　周美成
章臺路還見褪粉梅梢試花桃樹愔愔坊陌人家定巢
燕子歸來舊處　黯凝竚因念箇人癡小乍窺門戸侵
晨淺約宫黄障風映袖盈盈笑語　前度劉郎重到訪
鄰尋里同時歌舞惟有舊家秋娘聲價如故吟牋賦筆
猶記燕臺句知誰伴名園露飲東城閒歩事與孤鴻去
探春盡是傷離緒官柳低金縷歸騎晚纎纎池塘飛雨
斷腸院落一簾風絮
　　　(花庵詞客云按美成此詞自章臺路至歸來舊/處是第一叚自黯凝竚至盈盈笑語是第二叚)
　　　(此謂之雙拽頭屬正平調自前度劉郎以下即/犯大石係第三叚至歸騎晚以下四句再歸正)
　　　(平今諸本皆於吟牋/賦筆處分叚者非也)
　大酺
　　春雨　　　　　　　　　　　周美成
對宿煙收春禽静飛雨時嗚髙屋墻頭青玉斾洗鉛霜
都盡嫩梢相觸潤逼琴絲寒侵枕障蟲網吹粘簾竹郵
亭無人處聽簷聲不斷困眠初熟奈愁極頓驚夢輕難
記自憐幽獨　行人歸意速最先念流潦妨車轂怎奈
向蘭成憔悴衞玠清羸等閒時易傷心目未怪平陽客
雙淚落笛中哀曲况蕭索青蕪國紅糝鋪地門外荆桃
如菽夜遊共誰秉燭
　浪淘沙慢
　　春别　　　　　　　　　　　周美成
晝隂重霜凋岸草霧隱城堞南陌脂車待發東門帳飲
乍闋正拂面垂楊堪攬結掩紅淚玊手親折念漢浦離
鴻去何許經時信音絶　情切望中地逺天闊向露冷
風清無人處耿耿寒漏咽嗟萬事難忘惟是輕别翠樽
未竭憑斷雲留取西樓殘月　羅帶光綃紋衾疊連環解
舊香頓歇怨歌永瓊壺敲盡缺恨春去不與人期弄夜
色空餘滿地梨花雪
　玉女揺仙佩
　　佳人　　　　　　　　　　　柳耆卿
飛瓊伴侣偶别珠宫未返神仙行綴取次梳粧尋常言
語有得幾多姝麗擬把名花比恐傍人笑我談何容易
細思算竒葩艶卉惟是深紅淺白而巳爭如這多情占
得人間千嬌百媚　須信畫堂綉閣皓月清風忍把光
隂輕棄自古及今佳人才子少得當年雙美且恁相偎
倚未消得憐我多才多藝願嬭嬭蘭心蕙性枕前言下
表余深意為盟誓今生斷不辜鴛被
　多麗
　　春情　　　　　　　　　　　聶冠卿
想人生美景良辰堪惜向其間賞心樂事古來難是并
得况東城鳳臺沁苑泛晴波淺照金碧露洗華桐烟霏
絲柳綠隂揺曵蕩春一色畫堂逈玉簮瓊佩高㑹盡詞
客清歡久重燃絳蠟别就瑶席　有翩若驚鴻體態暮
為行雨標格逞朱唇緩歌妖麗似聽流鶯亂花隔慢舞
縈囘嬌鬟低軃腰肢纎細困無力忍分散彩雲歸後何
處更㝷覔休辭醉明月好花莫謾輕擲
　　　(花庵詞客云冠卿之詞不多見如此篇亦可謂/才情富艶矣其露洗華桐四句又所謂玉中之)
　　　(拱璧珠中之夜光毎/一觀之撫玩無斁)
　六醜
　　落花　　　　　　　　　　　周美成
正單衣試酒悵客裏光隂虚擲願春暫留春歸如過翼
一去無跡為問家何在夜來風雨送楚宫傾國釵鈿墮
處遺香澤亂點桃蹊輕飜栁陌多情更誰追惜但蜂媒
蝶使時叩窗槅　東園岑寂漸蒙籠暗碧静遶珍叢底
成歎息長條故惹行客似牽衣待話别情無極殘英小
強簮巾幘終不似一朶釵頭顫裊向人欹側漂流處莫
趂潮汐恐斷鴻尙有相思字何由見得
　寶鼎現
　　上元　　　　　　　　　　　　康伯可
夕陽西下暮靄紅隘香風羅綺乘麗景華燈争放濃熖
燒空連錦砌覩皓月浸嚴城如晝花影寒籠絳蘂漸掩
映芙蕖萬頃迤邐齊開秋水　太守無限行歌意擁麾
幢光動朱翠傾萬井歌臺舞榭瞻望朱輪駢鼓吹控寶
馬耀貔貅千騎銀燭交光數里似亂簇寒星萬點擁入
蓬壺影裏　宴閣多才環艶粉瑶簮珠履恐看看丹詔
催奉宸遊燕侍便趂早占通宵醉緩引笙歌妓任畫角
吹老梅花月滿西樓十二
　三臺
　　清明　　　　　　　　　　　万俟雅言
見梨花初帶夜月海棠半含朝雨内苑春不禁過青門
御溝漲潜通南浦東風静細栁垂金縷望鳳闕非烟非
霧好時代朝野多懽徧九陌太平簫鼓乍鶯兒百囀斷
續燕子飛來飛去近綠水臺榭映鞦韆鬭草聚雙雙遊
女　餳香更酒冷踏青路㑹暗識夭桃朱戸向晚驟寶
馬雕鞍醉襟惹亂花飛絮正輕寒輕暖漏永半陰半晴
雲暮禁火天巳是試新粧嵗華到三分佳處清明看漢
宫傳蠟炬散翠煙飛入槐府斂兵衛閶闔門開住傳宣
又還休務
　哨遍
　　歸去來辭　　　　　　　　　蘇東坡
為米折腰因酒棄家口體交相累歸去來誰不遣君歸
覺從前皆非今是露未晞征夫指予歸路門前笑語喧
童稚嗟舊菊都荒新松暗老吾年今巳如此但小牕容
膝閉柴扉策杖看孤雲暮鴻飛雲出無心鳥倦知還本
非有意　噫歸去來兮我今忘我兼忘世親戚無浪語
琴書中有真味步翠麓崎嶇泛溪窈窕涓涓暗谷流春
水觀草木欣榮幽人自感吾生行且休矣念寓形宇内
復幾時不自覺皇皇欲何之委吾心去留誰計神仙知
在何處富貴非吾願但知臨水登山嘯詠自引壺觴自
醉此生天命更何疑且乘流遇坎還止
　戚氏
　　秋夜　　　　　　　　　　　栁耆卿
晚秋天一霎微雨灑庭軒檻菊蕭疎井桐零亂惹殘烟
凄然望江闗飛雲黯淡夕陽間當時宋玉悲感向此臨
水與登山逺道迢逓行人凄楚倦聽隴水潺湲正蟬鳴
敗葉蛩響衰草相應聲喧　孤館度日如年風露漸變
悄悄至更闌長天静絳河清淺皓月嬋娟思綿綿夜永
對景那堪屈指暗想從前未名未祿綺陌紅樓往往經
嵗遷延　帝里風光好當年少日暮宴朝歡况有狂朋
怪侣遇當歌對酒競留連别來迅景如梭舊遊似夢烟
水程何限念利名憔悴長縈絆追往事空慘愁顔漏箭
移稍覺輕寒聽嗚咽畫角數聲殘對閒牕畔停燈向曉
抱影無眠
　
　
　
　草堂詩餘巻四
