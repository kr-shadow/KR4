#+TITLE: 東塘集-宋-袁說友
#+DATE: 2018-05-12 10:19:30
#+SOURCE: github.com/kanripo/KR4d0245 master a1981284                
欽定四庫全書　　　　　　集部四
　提要
　　東塘集二十卷　　　　　别集類三(宋/)
　　　　臣等謹案東塘集二十卷宋袁説友撰説友
　　　　字起巖建安人流寓湖州登隆興元年進士
　　　　第嘉泰中官至同知樞密院參知政事説友
　　　　學問淹博留心典籍官四川安撫使時嘗命
　　　　属官程遇孫等共輯蜀中詩文自西漢迄于
　　　　淳熈為成都文類五十卷深有表章文獻之
　　　　功其集則書録解題宋史藝文志皆不載故
　　　　厲鶚宋詩紀事僅從楊慎全蜀藝文志採其
　　　　巫山十二峯詩一首從郁逢慶書畫題跋記
　　　　採其題米敷文瀟湘圖詩一首而不言其有
　　　　集則非惟詩文散佚併其集名亦湮没不傳
　　　　矣今據永樂大典所載蒐羅排纂得詩七卷
　　　　文十三卷又家傳一篇不知誰作後半文已殘
　　　　缺而前半所叙仕履頗詳亦並存之以備考
　　　　證集中題跋諸篇于司馬光韓琦歐陽修蘇
　　　　舜欽蘇軾黄庭堅蔡襄米芾諸人皆慨想流
　　　　連服膺甚至而跋黙堂帖一篇於王安石新
　　　　學之失辨之尤詳知其學問淵源實沿元祐
　　　　之餘𣲖故其論事之文曲折暢達究悉物情
　　　　具有歐蘇之體其詩與楊萬里倡和頗多五
　　　　言近體謹嚴而㣲傷局促七言近體警快而
　　　　稍嫌率易至于五七言古體則格調清新意
　　　　境開拓置之石湖劒南集中淄澠未易辨别
　　　　矣説友敭歴中外凡三十年其政績雖不盡
　　　　見于後然章奏敷陳多切時病今集中尚見
　　　　大凡其論守淮宜用武臣一疏謂文臣不諳
　　　　兵事不宜以邊務委之切中當時坐談僨事
　　　　之弊非迂儒之所能言又蜀将當慮其變一
　　　　疏引崔寧劉闢王建孟知祥為戒説友殁後
　　　　卒有開禧吳曦之變若先事而預睹之其識
　　　　慮亦不可及魏了翁鶴山集有祭袁參政文
　　　　以耆臣宿弼相推惋悼頗深當非無故宋史
　　　　不為立傳殊不可解今收拾于散佚之餘剰
　　　　簡殘篇尚能成帙俾其人其文併藉以傳則
　　　　是集之存其足補史氏之闕者又不僅在詞
　　　　翰間也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　東塘集卷一　　　　　　宋　袁説友　撰
　　五言古詩
　　　連宵得雨應禱
蜀旱昔流行皇恩念凋瘵饑寒乏冬酒烹剥仰春菜二
麥儻復失一飽竟安在當春苦旱乾甘澤未沾沛奔走
山川靈翻履雲雨改連宵建瓴水萬畝輕花穗如渴飲
得泉如病藥得瘥髙原沃清潤熱蒸䝉濯灑只今麥隴
收可以日月待喜氣挂珠玉詞源擁濤瀬自憐憂國願
窘似生體疥得此霡霂益遂入清凉界容我早歸田懐
章東望拜(案此詩上去二聲互押集/中此類甚多今悉仍其舊)
　　　被㫖許浦閲舟歸
皇家百萬兵一一拱行闕朌恩勞軍士有詔㳙良月鳴
鑾肅天仗君王自親閲旌旗照鼙皷鎧甲耀冰雪金繒
辱君賜再拜嵩呼疊天子曰嘻哉長江殆虚設雲屯皆
壯士寧有中外别廼命臣某某腆犒均行列許之問軍
旅利害與優劣臣聞疇昔論舟師利通㨗出入如風馳
進退如電掣鄉来經始意規置有餘烈更張一何誤事
亦隨廢缺横舟卧平沙鍪胄半折裂䝉衝纔什五水卒
無梟傑祗今衆弊見噤不一語决往往憂國者無路伸
喙舌小臣愧不敏銜命紆華節願陳一得慮竹頭而木
屑方畧許圖上稽首思罄竭君王赦其愚臣敢畢其説
　　　書懐
攤書志尚友咄咄心如癡上言思堯舜下言商龍夔搜
竒日有富得句中自怡家人問産業即曰非所知
古人不可見古書今可求尋源謝潢汙至味捐珍羞朝
曦去還至夜炬燃復休從此飽文字不聞飢餓愁
　　　采石遇順風
我觀挽强弓去鏃不可止弓力小有盡所至亦無㡬又
觀鴻鵠飛冲霄勢難已天髙羽翼倦俄復知還矣何如
我行舟雄風東北起危檣張横幅波濤湧前水青山掠
窻户白浪送舟尾快哉一帆速何止萬牛比飛蓬偶颭
灧稚子且憂喜衆曰無彼懼天借此風只鳴鉦十數過
瞬目三百里嗟我出修門江淛半經履輕舟縱壑便未
見㨗如此頗聞順逆勢殆似倚伏理逆境當反視順亦
無自侈今朝進固銳明日去還弛遲速本何常付之造
物耳
　　　過風頂山
直上風頂山如接天上語環觀千里内此山峙為主循
彼下山脊翠石滿原膴巉巖巧雕刻詭特效蟠舞青
蒼髙一色磊塊千萬數光膩細潑油滋腴潤經雨攅天
石林居綿地三茅宇大湖石可並靈壁磬同取少却俄
回首一洞視須俯崖深拱四壁下蟄蛟龍虎梯躡不可
下蹲望深可怖但覺拂衣塵㣲風洞門鼓太息天地間
紛紛詫竒覩雲収樹隂轉山浄川華吐長吟筆力窮小
憩去程阻
　　　泊采石登蛾眉亭蛾眉山為雲靄所蔽
平生山水縁所閱輙相偶尋幽半江浙領擥如益友我
聞姑孰下二梁山對守兩娥顰黛逺乆落詩人手今行
適未到夢寐念殊乆今朝古亭上四望一無有風嵐暝
四合雲沙漲江口渺渺天際間了不辨妍醜登臨漫連
日所得竟何取嗟予山澤姿林泉賸奔走嵗晚憶蛾眉
欲見事還否人間遇不遇難以智力誘墜樓人不見舉
案情何厚何如對此山逺拂雙眉栁風檣明日上相期
後牛首天浄楚江寒黄昏一杯酒
　　　過新灘百里小駐峽州城
明朝上巴江日日峽中行天險三峽路峽險灘頭程就
中十二灘新灘尤可驚父老記往時此地江流平一朝
陵谷變崩裂山峥嶸大崖江裏卧小石江心横作此一
大灘水石相吞并濤雷殷晝夜浪雪鳴軒轟空山十里
遥已接千鼓聲末流到山尾猶作洶湧鳴朝家憂病渉
遣使勞經營輦石竟無謀舟至不敢征東来西上者因
有盤灘名我来灘水傍滚沸如煎烹衆畏豈不畏稚耋
棲簷楹遐觀一舟来掀浪嘈鼓鉦羣夫山下蟻百丈風
中筝衝濤已颭灧轉柁猶欹傾戞戞到龍門艱苦如頡
羮須㬰近平峽便覺天地清携孥穏乗舟相慶如更生
蜀道登天難於此論始明况我衰病餘懐此憂懼情國
恩念未報一葉身為輕小臣抱孤忠思有稱使令舉酒
望星河作詩聊自評
　　　江舟撁夫有唱湖州歌者殊動家山之想賦吴
　　　歌行
我家苕霅邉更更聞夜船夜船聲欵乃膓斷愁不眠一
聲三四咽掩抑含凄切宛轉斷復連盡是傷離别兩月
江頭程杳不聞此聲身㳺荆渚路夢到湖州城但聞空
山女兒呼不見前溪漁父鳴今朝撁頭上忽作吴歌唱
初聲與後聲一一渾悲愴問汝何所得昔棹吴中航吟
得溪女曲動君思故鄉我方西上夜夜夜家山側聲聲
勸早歸霅水年年碧
　　　和魏南伯縣丞寒食西湖韻
紅塵乆厭人湖山猛從事巾車出西闗觸目飽幽致聊
從吸鯨飲發我湧泉思松鳴當絲竹山肴勝肉味愛此
天地寛無復名利覬淡粧與濃抹晴雨蓋一類車馬㡬
馳逐簮珥頗遺棄稍出鵷鷺行来與鷗鳥綴歸来燈火
近忽枉珠玉遺三復已醒然襲藏有巾笥
　　　二月上澣㑹制司幕屬和孟誠之制參韻
三刀入夢鄉逺作益州鎮空懐十駕念那復一簣進心
勞政自拙愧彼東郊尹得人盛烏幕澹臺不由徑競効
有用學一掃虚名徇雍容三語掾文潤相涵映一樽聚
羣彦坐乏黄封印開懐縱清酌詞鋒凛豪雋春花自開
落醒醉百念静談笑吐胸臆寧較名與分矧兹賔客賢
訟過便(平/聲)退聴吾儕東與西邂逅喜滋甚惜也民菜色
旦旦急荒政及兹雨膏麥觴詠是招聘我方道州考盍
抗歸老論早上竹笮船故園松菊盛
　　　和林子長韻
横塘老居士官意云蹉跎歸田百頃溪一目真恒河春
来幾櫛沐昧者時工呵惟公獨未然計拙樂且多秧針
破水面照影成婆娑黄梅雨朝昏已壓前溪荷連旬聽
盆傾頽空競嵯峨城頭望彌漫湖海環丘坡横隄蕩如
洗滅没相陂陀(陂陀謂/廣袤也)却聞城南圍千丈一水過堅壁
了不動坐勝洪濤波佛力與願力精意馴蛟鼉獨此夏
日雨慰公春時簔我方嵗事憂一飽今無何乞我黄淤
秋(後山詩乞我黄淤/十里秋謂田也)同此天地和不然遂彈鋏稍續馮
君歌
　　　和林子長韻二首
霜風弄衣結脱木嘶千峯寒暑相主客造物誰為功百
年俯仰間逸興追林宗白髪已種絲飛雪篩長松宦遊
豈不佳於我馬牛風
我老倦吟哦君詩如淵明秀句出閒暇熏然有餘情寒
深雪意淺頗厭十日晴東鄰買嬋娟一斛明珠輕借我
一面看詩人豈狂生
　　　又和三首
兄弟生同室長大相差池浮生朝露如歡樂隨憂悲南
来㡬飛鴈北去歸同時嗟君胡不知恨此何可追
　　　　右感鶺鴒原
前生老居士識我臭味同詩囊欲往来一别已再冬相
從能㡬何嵗晚驚飄蓬須賦早歸歟共老千巖松
　　　　右懐蕭居
人生自作難百念一已多七十古稀有况此疾病何紛
紛老駘駑失脚千丈坡行樂當及兹嵗月如經過
　　　　右歎七十
　　　和王徳和知縣謁蕭千巖韻二首
虚名誤壯夫黄金變顔色誰歟帛米謀困此芻狗迹安
和一榻上精神餘筆力我欲造之深劇談忘漏刻
詩工解窮人詞苦乃見意味公千巖篇粗了瑟僴義平
生師友念正爾金蘭契毋使我廻還執炙不知味
　　　和林子長訓諸郎韻
祝臝不知難䑛犢不知累我生飽經渉一一如厯塊泛
觀孩提兒鏗鏘㨗應對由其學不學所入遂同異有子
當務教否則基業墜明經仰韋賢所重識與器黄金委
塵土教子逰於藝父子踵黄閣功業美且粹最憐房杜
家門户早覆簣紛紛不肖子掃蕩等劇戱賢愚豈少年
成敗見晚嵗君家萬金産兩兩蘭玉萃兒時見頭角已
負食牛氣誦詩了瑟僴引義觸儔類長大守經訓含咀
樂心醉瀾翻紙上語筆力功憑恃老蚌生明珠光彩爛
足畏渥洼墮龍種不數蟾蜍軰孟仲叔季間更盛而迭
貴吾兒豚犬耳衣鉢倘可遺登門倚羣玉辱交每不外
譬如般若光照此大海㑹願續無盡燈庶為宗門慰
　　　和梁飾甫通判招飲林子長溪堂韻
多病苦長夏炎歊盛朱明得秋如故人一見意已清夜
来風襲月桂栁窺欄楹頗憶横塘溪百計無餘營清風
菡萏秋摇摇月中聲剽聞有新約賔主意各傾妙語含
風漪一笑槊可横尊前欠佳客豈無葛强生
　　　再賦
千家滿明月更覺雙溪明秋来詩酒無毋乃亦太清詩
筒解我意續續堆軒楹豈無斗酒藏而待君所營頓聞
别駕賢行聴立鵠聲秋光恐無㡬有酒何從傾扁舟下
滄浪及此月猶横要當辦兹逰竒絶誇平生
　　　郡寮案樂飲趙判院有詩次其韻
簿書紛如絲取樂得少空悠然杯勺興藉此歌舞送從
事来官厨醉不睡隣甕衣裳䞉蘭澤言議雜囂閧人生
醒忌獨勝日飲須痛向来韝上鷹府公解其縱(僉判司/理禀樞)
(相許之/方作㑹)先生作禪卧肯以静嗤動形臞詩則昌萬境供
日用文字與紅裠寧非一理共退之强分别無乃夢中
夢絲竹娱中年耐此髪種種明當解予酲酒徳賡舊頌
　　　病不能從沈徳逺少卿草堂醵飲
溪南十里山有客今淵明歸来厭城市着脚鷗鷺汀客
来笑談劇日暮車馬行我昔曽見之浩氣猶憑陵尊酒
浸成列翰墨時相迎慚渠前日約念此故舊情衝風走
籃輿剥啄山頭扄人生等游戱底問割與烹但令賔主
歡莫識衆我醒毋以患難移政須公主盟
　　　李兼濟分教江隂
結交不在乆但問交者誰相從何用頻要以道誼期我
初未識君已誦班馬辭太學金薤篇爛若琳琅垂妙理
遡家學雄文想英姿天乎慰此心而獲親芝眉一見語
未盡覺我驕氣移荷君偶過聴得我嗟何遲我方縛㣲
官君亦居所疑於今五六年見日常差池有時適相逢
一語不及私往往從容間百篇惟新詩歸来念所得如
日身親之君將抱停涵一洒澄江緇想君車馬至短褐
環旌旂萬口如一詞是曰得所師一斑見稍稍士氣今
虹霓江城見儒英而我失所資自慚索米乆不去今何
為及𤓰早歸歟問舍江之湄政須邇門牆作意頻追隨
窮逹於其天紛紛徒自欺買羊沽酒日剖此胷中竒
　　　沈徳逺守衢州用林子長通判送行韻
宦海足風波洶湧百態動更嗟為郡難一木支橈棟利
害秦越瘠謗讟鄒魯閧區區美衆口於道竟何用一堕
怨憎機玉毁石可貢鄉来羞染指負此淮陽重公今上
柯山威望壓羣衆州横車馬衝吏黠機巧共寛猛歎何
適往事成一夢利孔百已竭舉手下輙訟其難皆如此
要以人折衷如公補天子輕重識抱甕善刀而蔵之游
刃真總總政成餘嘯坐事定畧銜控人生五馬貴願公
還舊供歸来佐雄畧一洗潢池弄我方煙霞痼爾若丹
霄鳳儻知下愚賢應笑臧文仲
　　　王恭父出守洋州二首
胷中萬卷書足下四方志士任重道逺渠以中外異肯
戀承明直狹此天下計方此議逺畧慷慨誰襆被翻然
有抗章屬之英儒耳
我懐粗憂世所遇輙盾矛自公握手初臭味一一投一
麾咸陽邉而豈但寢謀應有齊人者歸此侵疆不小䇿
洋州勲不止萬户侯
　　　鄭恵叔閣學守建寧三首
天生棟梁姿本作棟梁用豈其天下望可使觖萬衆乾
坤欲開泰數定不可霿我公胷中秋萬寳一未種士其
少須之要以他日重
周之士也貴如圭璧璠璵東陜與南土出入本裕如髙
冠不可羈位次實有餘輕此一葉舟孰肯戱魯儒自公
抗章行益以貴士夫
公乎斯文宗學者仰泰北而我幸姻婭心切迹每梏龍
門甫登進已動驪駒曲江湖摇歸心我亦慕髙躅更愁
帆風船無路送雙目(時方䕶客不獲/與江頭祖席)
　　　贈王副伴
将軍年少時束髪在行伍西方頃多事二十勇如虎一
身殆百戰手足瘡四五征行乆邉戍肯憚服役苦西陲
五十郡一一經險阻一官三十年銖積僅如許我聞中
興後卷甲乆未舉宿将零落盡屈指不可數政恐據鞍
者驕懦如嬰乳時平偶無事酒肉而子女問之行陣事
縮頭而栗股有如将軍乎少小服軍旅金瘡厯厯在末
老勇亦賈抵掌談世事忠憤氣如鼓願欲奏君王臣不
知死所輕舟明月夜慷慨聞奏語釃酒誓長淮有力期
共努歸去覲前旒此懐須盡吐
　　　觀野塘荷花
淤泥生荷花物外各有性環城散紅錦颭灧滿支徑人
卧蓮葉舟酒吸碧筩柄箇中有真樂樂盡意不盡
　　　松坡
陵坡擢孤根生意已翹楚主人嵗寒姿於此眼目具夷
荒挺勁節偃盖浥漙露相對琳琅篇後来慚驥附
　　　大石
困卧籃輿中醒視人影直伸頭起四望不斷山環碧羊
腸路百轉當面一蹲石髙廣不可際隆重誰與匹宛如
百楹屋𤣥繒四籠羃又如龍虎踞煙雲繞其側突出衆
山間旁無他石立古今嵗年乆光彩净如拭兒童梯級
上羣聚相戱劇偉哉殊特觀我来聊扣擊汝從何代有
長養成大質汝今閱世多㡬見陵谷易漢王欲東時曽
經車馬迹武侯三顧後曽見王師出衮衮千萬載人與
事如織興亡竟何在而汝獨如昔古有石能言今乃不
可詰徘徊不忍去撫掌重太息安得李将軍一箭誇雄
力
　　　遂寧府庫古銅物
我貌殊不古而有好古心未老已成癖此病那砭鍼本
非口腹累乃困耳目侵遂州古名邦有物嵗月深一一
銅作器得之古墓隂燈􁂭間管柱匜耳擎杯斟劒弰累
蒼節鳳口塗黄金人形雜獸面詭異難橅臨糢糊滓塵
土剥蝕遭晴霖摩挲細拂拭名代不可尋楛矢辨形質
古磬鳴聲音一經聖賢手疑信别古今佳哉今所藏厯
世方駸駸㑹當有博雅破此聾與瘖敢效石鼓歌吾意
豈㣲吟
　　　蘇公内翰栢石圖
栢生兩石間顔状何落落行鬚接石脉生理初甚約豈
無螻蟻窺未免風雨剥孤撑謝裁培欲取那可攫森然
兩石意與栢真不薄峥嶸炎凉外盤踞互相絡千尺意
有餘凛凛未可度公㸔養口體怪此軀幹削滿眼較短
長瑣細公所畧
　　　題陳氏净香亭
人生樂事難清節視險夷遇坎而履坦詎以得喪虧我
觀萬物間獨此琅玕宜頎然挺氷操得之風雨時秋風
桐飛翻夏雨民怨咨怵廹真乃見嗟物如一岐此君豈
其然風雨而不移姢姢净明月細細香浮漪此理固千
載俗士難與知洮湖著危亭千畝胷中竒植此凛凛節
照公堂堂姿仕已輕浮雲喜愠不一施山髙空翠濕草
勁便(平/聲)疾吹此風此雨至公乎無磷緇我方索米乆官
事成痴兒望公瀟洒中糞壤與菌芝何當亭上遊細誦
簡齋詩
　　　題楊誠齋南海集二首
君侯大雅姿萬態歸物色商畧南海句以心不以迹試
吐胷中竒如臂指運力今推王揚賢童子漫雕刻
詩以變成雅騷以變逹意變其權者徒中有至當義水
清石自見變定道乃契文章豈無底過此恐少味
　　　至游堂二首
力田須逢年掘井須及泉學者志於道如以規正圓及
其見道時攬轡誰争先筌蹄蛻陳迹羽化而登僊是中
時反觀一一人之天森然衆妙現所見惟所便猗與至
㳺者日運萬里船胷中三景軸與道相因縁道大心以
悟心逺見孰偏一室景象存物物隨飱眠不㳺以為㳺
至樂無冥顛㳺非在山水黙與山水聮天下有至㳺得
道有至賢賢者以道㳺百游不一愆至于游俱忘公與
道獨全談笑出清風樽罍益欣然張扁詫中郎訓記増
雄編嗟予幸升堂頓覺塵垢湔從公至㳺境左右餘芳
鮮歸来欲語人心知口難傳
嗟哉予少年學志如䝉泉區區指漫血未識方與圓晚
於方冊間再拜予公先琳琅粲珠璣意公真其僊寒忩
手不停朝暮披雲天已辦膺門登肯放邉腹便一身落
宦海去若不繫船懐此日月長嵗晚而夤縁長安初拜
公摳趨立庭偏一見意未盡憒憒如醉眠春闈接從容
拜賜喜欲顛夜半呼論文不復懐官聮此身願持似稽
首從公賢一意門牆歸稍却名利愆尋幽並湖山百計
一未全而公亦倦㳺卜築方怡然把酒問明月誨我詩
成編淋浪身上衣歸喜那更湔雄篇富褒拂字字華衮
鮮吾儕一瓣香斯文今有傳
　
　
　
　
　
　
　
　
　
　
　東塘集卷一
欽定四庫全書
　東塘集卷二　　　　　　宋　袁説友　撰
　　七言古詩
　　　仲春勸耕有獻兩岐麥者和丁端叔茶使韻
周原膴膴侔歌頌我訪春郊届羲仲市橋曲屈古招提
媚日暄風傍韉鞚布宣徳意父老喜醉飽盤餐兒女共
眼㸔秀色壟頭多風落輕花枝穂重東皇生意滿阡陌
不待池塘春草夢道傍瑞麥獻者誰秀出雙枝駭羣衆
春風和氣下披拂産出禎祥呈妙用我思昔嵗旱為虐
㡬度牋天香火供懸知政拙漫心勞自慚弗稱甘泉從
今年春到一犂牛是處膏腴飽耕種舉趾于耜競東作
剥棗烹葵弭田訟三農儻遂富庶樂四體如忘疴癢痛
只今貽此来牟喜大手鋪張煩屈宋崆峒有詠拾遺語
茂陵作頌相如諷(司馬相如居茂陵/作頌曰嘉穀六穗)詩成豈待擊鉢催
句惡自慚操管弄與君拍手頌豐年姑置别離傾酒甕
　　　行麥壟
農操豚蹄競謀鬼已信今年非昔比十日五日風雨時
好語急傳兒女喜南来麥熟春事収東郊日落人影稠
騷人一見喜不盡新詩預慶豐年秋懸知聖徳回天地
荒政已修非罪嵗目前更㸔牧羊人不覺維魚来夢寐
　　　禱祈喜以甲子日得晴
去年閔雨忙今年以晴禱年年水旱苦闗心憂國不知
身暗老蜀田百里無陂池山頭隴畝如畫棊平時憂旱
不憂水秋水十日憂雨垂天公忍使垂成阨但把精誠
期感格扶桑忽上東海来一夜天清風露白今朝甲子
逢晴秋定應無耳生禾頭少待餘糧棲畝日倩渠送我
歸田休
　　　詠晴
農夫一飽甞憂遲十年五旱無已時今年隴上消息好
天不靳我食與衣黄梅雨了時雨至三尺稻梗一尺泥
不憂夏潦憂甲子阿香忽放雷車歸白波翠浪雨霑足
已覺抄雲先簸粞新春入甑供晨炊吾農自此今無饑
邇来更説蠲輸好州邑撫我如嬰兒如今不怨田家苦
但憶詩人歌子婦
　　　喜晴即用前韻
春田欲雨常憂遲夏田得雨嗟踰時春耕夏耨兩無及
眼乾淚竭空沾衣翻翻聫聫脚力盡萬車不救一尺泥
朝看東南暮西北晚霞倐忽山頭歸白日一照黄潦定
秋来凖擬篩紅粞早田拾得晚田熟今年更救明年饑
念夫隴上一月宿趂晴歸欲呼妻兒與夫嵗嵗同甘苦
未容恤緯慙嫠婦
　　　江行有惠梅花者因憶杜少陵云江上被花惱
　　　不徹無處告訴只顛狂遂借此意而吟
去年短櫂孤山閣尋得横斜在籬落帯花飲酒六七人
醉傍錢塘城下泊今年江上花惱時無處告訴狂如癡
一枝的皪對無語獨把詩酒相羈縻平生百念輕於髪
惟有梅花心未歇只愁花謝老相催老盡頭白花又發
　　　峽中聞杜鵑
春風破曉晴嵐濕客子竛竮去程急空山兩兩杜鵑聲
回首家鄉無羽翼勸歸不歸聲厭多旅懐剌剌空奈何
君不見秭歸城上今啼不多少行人滿江口
　　　聽道人彈琴
東城尋春春事濃長嘯理䇿蓬菴中道人飯了徒快睡
萬慮一洗惟絲桐髙山不斷春嘖嘖流水無言聲磔磔
月明露冷意有餘夜想朝吟恨誰釋平生心賞竹間尋
嵗晚欣逢正始音煩君更撫文王操慰我寒忩在此琴
　　　和林子長海棠韻
去年寒食猶依然海棠花落南溪前風隨雨雪作三厄
燕支落盡無人憐今年花下去年色不暖不寒三月天
花間置酒君有意我負宿約慚周旋年年惜春春易老
春去花殘常恨早勸君更辦一杯春明朝捲地東風掃
園溪已漲桃花急月明夜釣漁舟笠君能割我半亭溪
寧嘆此錐無地立
　　　和趙周錫詠魏南伯家葱茶韻
武夷十月甞先春風生兩腋撩詩人玉塵一縷輕且純
不與凡味争比鄰鐺中碧玉濤湧銀七盌不厭烹啜頻
書窻假寐熟欠伸重煎倍覺滋味匀吾鄉此茗孰與倫
誰家却説江茶珍剥葱細切誇珠蠙泛甌更騁如鋪璘
不知珉玉難並陳從来居上嗟積薪魏君胡為白頭新
懐兄詎可論不均我雖曽沃齒下齦不敢溢美忘鄉津
方圭圓璧當春晨請君反本毋予嗔
　　　和林子長謝徐吉甫蒲萄韻(吉甫生子與/仲子同日)
吾兒癸夘豚犬耳徐家同日生明珠廼翁愛子愛其類
堆盤嵗嵗分甘腴甞新既足㫖甘奉遣送更欲均有無
但肯食芹而美矣如渠此意夫豈徒嗟予已老将疾至
肉味不啜惟僧蔬忽驚馬乳墮几案未免饞口飡其餘
及兹滿架未零落少待明月相攜壺
　　　和魏南伯乞酒韻
古人行斾誇碧油我舟寂寞隨處留何人夜半詩博酒
鬼神欲泣如楚囚一朝江上同漂泊莫向樽前情淡薄
為君更作白頭吟欲辦錦囊慙句惡
　　　小飲
殘蟬古路無人跡瑟瑟西風已三日杜門却掃處一室
顛倒筆硯理書帙平生但恐辜吟筆薄宦雲浮奚固必
客来相與入詩律一葉庭柯恍如失
　　　和王使君恵詩酒韻
我生紀厯三逢申乆矣隻影誰為親戀彼溪山意已在
舉目更友君子人言論道徳歸大醇葑菲下采顔色温
買羊一見慰飢渇載酒三就忘辛勤今朝好語㡬盈門
排攅炫晃驚童孫字向紙上欲翻舞句生妙處増清新
推忩更沃囁嚅口便覺四體陶然春嗟予從此毋多作
君方袖手韜竒畧詩壇行即拜将軍莫謂小兒多淺薄
　　　和董顯叔韻
江南人物在覿面足以慰予疇昔念識公只在文字間
君子若人今子賤江湖路逺暌言談八年於外自亦閒
有時拂拭舊珠玉端欲論詩伯仲間公懐席珍方就聘
一航我欲長安近只知喜接故人歡寧羡官髙如斗印
羇懐寂寞逢春光未著語意何可當下帷諸孫出新句
如蠒抽緒思無疆一詩傑出駭竒創陡覺詩壇羣膽喪
自憐老退無好懐語不驚人慚少壯宦情不絶真如絲
有憤莫吐誰與咨只今猶得斯人語剰有風騷同激推
不堪人事長乖處聞説扁舟復西去十年一見意匆匆
更冩瀟湘别離句男兒氣節天所資道大何計合與違
但讀詩書談世事㸔公衣錦他年歸
　　　和野堂恵老中秋月蝕韻
一年清絶中秋時仰天髙欲攀桂枝乾坤鎔入玉奩鑑
萬象一掃光芒垂今年不見今宵月有物噉之傾且仄
惜哉至此狼狽凶空效玉川歌月蝕一盃相囑三更夜
安得飛来明月借明年應解勝今年莫使詩人愁筆下
吁嗟今夕知何夕且對孤燈照忩隙夜闌搔首獨翻書
且喜燈前雙眼碧
　　　和張季長少卿塵外亭韻
金城玉壘雄西邉雲崖凛凛摩蒼天環城萬井四十里
無處著眼江頭煙我来登臨重嘆息搜索勝景披雲巔
結亭百雉上南郭山川映帶圍桑田春風城南細麥好
夏雨城北圓荷鮮長瀾四溢去不斷茂林百種森當前
朝光下卷西山霧界天一白如鎔甄兩年寂寞誰知已
一日邂逅詩中仙品題印可喜所遇瀾翻筆下源流泉
平山醉翁何以重一詞一記垂千年於今塵外已獨歩
壯觀絶致誰争妍痴兒莫苦簿書債一笑亭上應忘筌春
来花栁賸遨樂念我一舸方東遄甘棠遺愛定無有赤
壁懐去猶能全他年吴蜀問安好簡繒各寄滄浪篇
　　　和周元吉提刑席上得雨韻三首
西山忽作暮捲勢長蜺噀水驅炎暉雷車震動吹海立
火傘退避如鷁飛天公不憚翻覆手客醉何惜淋浪衣
雲収暑退夜空濶歸路已覺星河稀
湖山十里圍萬井烟雲過盡迎朝暉連巒得雨有餘態
歸鷺倚風無限飛田頭逺布翠縠浪池上暗濕紅裙衣
山翁何惜一倒載及此訟簡人已稀
蓬莱秦望兩如峙中有萬頃浮光暉自憐俗吏脚不厯
每欣竒觀身欲飛芃芃布野翠捲浪靄靄出袖雲為衣
詩材滿目供不盡只恐寡和詩人稀
　　　野堂恵老恵筍
騎臺落日飱秋菊寒食江南饌餳粥一年節物正撩人
賸把嘗新伴幽獨平生慣飽藜藿淡口腹累人何日足
故園又作穿籬態解籜呈新包一束甘寒不澆礧磈腸
一飯更須炊白玉年来稍學長沙味一月煨藏愛餘馥
腥羶棄去不復念從渠且負將軍腹老僧日食常住供
飽坐饑食不論斛春来不訟籜龍寃每誦坡僊食無肉
箇中風味有誰同付與新詩照湖緑
　　　謝恵補之送梁杲墨
江南黟歙千峯長盤紆融結百鳥頏鍾靈孕秀山之玉
中有石墨時伏翔曹公萬斤如贏糧士龍二螺石髓香
人間那得掣筆郎此物我亦成空囊松煤僅貯陳𤣥光
磨楯未辦文檄梁知公腹藁誇成章夢中盈袖方櫝藏
仲将一㸃容升堂佳哉秀句来一方愧我學書臨池旁
幸公瓊報母相㤀
　　　寄于忠父先生
天教英雄聲名好滿眼㸔渠騰蹋早吁嗟世事暗如漆
虞卿窮困劉蕡老平生翰墨彌九州豐城埋劒干斗牛
一官了不受羈束婆娑風月聊歸休天欲成之煩一蹶
子美東屯笑耕月諸山摇落不成林看取孤松嵗寒發
西湖十頃玻璃風酒闌豪氣詩千筒請君流水照冰雪
長魚豈與蝦蜆同
　　　再賦
詩来已報平安好猶恨得公詩不早忽聞單舸下滄浪
却喜此翁元未老折腰耐辱来皇州大手妙割無鷄牛
平生拄腹五千卷百未一究真難休我昔從之曽竭蹶
刮眼期公空嵗月老来猶足舉千鈞豈是周郎獨英發
苕溪獵獵蘋花風溪樓萬瓦如鋪筒未須黄帽催歸去
尊酒一笑期君同
　　　　贈青眼楊相士
秋風摵摵敲庭檟獨卧孤窻類瘖瘂道人剥啄向東塘
欲識酸寒孟東野公今以直不以情我亦論心不論形
　平生方寸只如此政可煩公䨇眼青年来萬事翻成覆
幸有藏家書可讀丁寧莫學世間癡苦欲從公専問福
　　　潜聖汪君辱借詩編作小詩歸之
是客胷中春百頃日夜葩花落毛頴竒芳珍艷亦不乏
緑賸紅餘盡桃杏定収三冬充腹肆那費五車壓牛領
不憂銅雀吻乾燥正喜詩泉勢奔猛舉檛聊作漁陽摻
成篇半是吴江冷誰憂𤣥豹老雲霧寒谷空濛光欲炳
　　　渡嘉陵江宿什邡驛
山程十日不見江前日初逢黎渡水牽車又到渠江畔
漾漾翻波意尤美今朝嘉陵江水寛危峯大石更巑岏
棹兒艇子呼晚渡亦刜鉦鼓推標竿渡頭楓緑薔薇宻
我宿山南雍城側細思青史什邡侯君恩何似嗟来食
　　　過蝦蟆泉
平生一壑清濯裳愛泉謹䕶如隄防酌飲爰至蝦蟆涪
水經第四源流長天教神禹使壬甲幻得蟾蜍半山壓
建瓴瀉出沆瀣清底事汗流猶背浹恵山車馬松江舟
兩泉寒冽天下求不知此水更竒品世間實處多名浮
　　　過渠江渡
櫂歌江峽三月程頗厭風濤困征艣驅車山路兩旬浹
又覺﨑嶇萃勞苦甘溪嶺下冉村路一道渠江拆山塢
風平雨細無皺面浥浥寒漪清客暑渡船也學鉦鼓聲
催上籃輿傍江滸夷猶短檝瞥眼過却懐江程乆如許
山蹤水跡本逰戱南北東西慣安處兹行兩脚不遺力
千里環山㡬艱阻一江淼淼横目前如渴得泉旱得雨
流波聞向合州去却入恭江匯西溆便欲挾浪扁舟西
褰裳回首忻從之君恩如天未酬一一念惓惓繫孤跡
　　　過故郡渡
山路一千三百里中間四渡今江流天涯作客壯年事
老馬長途㡬日休誰知江深念歸客日向峨岷無盡頭
舉首白雲天共逺四方上下與同愁
　　　過黄泥坂
牽車緩上黄泥坂複嶺重崗甚前日躋攀千級下如之
十里三山三降陟平生兩脚疲辛酸嵗晚行路熟蹣跚
人言蜀道如登天未必登天如此難
　　　登嘉州萬景樓
我行大江西勝槩數追逐南樓岳陽上雄絶快心目今
到西南第一樓嗟哉餘子真碌碌巖層嶂疊匝天外蒲
净葭叢蘸江曲三峩之雪晚在望九頂之雲暗相矗縈
紆拱揖儼左右吞吐澎湃環山腹瀰瀰漭漭三萬頃何
止江郊供逺矚俯觀大象欲墮地仰摘星辰㡬可掬一
天萬景不可状盡付此樓歸約束危欄徙倚納清觀蹁
躚意已追鴻鵠仙官五千九百到我亦悠然立於獨霧
收江際天接水日動山尖光漾木倚樓拍手呌青天一
笑江横送飛鶩
　　　舟行遇逆風
扁舟直下滄浪緑百里溪程消一宿天公嘘吸解窮人
逆水衝風何太酷年来矻矻便深居一動一静誠何如
不堪世事苦相逼政自未免奔走餘今朝莫訝東風逆
明日歸舟順如翼世間逆順豈關人自是人心長戚戚
　　　過馬肝峽石形與色皆如馬肝迸出峭壁之上
　　　予觀之盖石芝耳大窠一本小者四五不知風
　　　雨㡬百載而質不敗賦石芝行
巉巖復巉巖昨日通靈灘通靈二十里有峽名馬肝一
山削壁立萬仭中有突兀如芝蟠輪囷累片葉盤結分
枝欒宛然老枝菌如出枯樹端大窠數尺迸崖縫小者
四五髙低攅徃来競稱馬肝石不悟石芝為異觀朝廷
日清明郡國無曠官鍾此温厚氣瑞草凝㠝岏不見為
羊又為馬石芝靈異元非難此芝瑞峽中一一行人㸔
何人果妙丹青手便可圖上歸長安
　　　舟人强以二鍰多取漁人之魚余増百錢與之
　　　作漁父行
老父家住逢家洲無田可種漁為舟春和夏炎網頭坐
茫茫不覺秋冬過賣魚日不滿百錢妻兒三口窮相煎
朝飱已了夕不飽空手歸去蘆灣眠今朝何人買鮮鯽
直得千錢酬二百抛錢帆去了不譍却謝君子為増益
嗟嗟莫怨行路人滿江風月儂最親但㸔漁翁更强健
銀刀赤尾長鱗鱗
　　　峽中瀑布泉
萬石枕山眠千峰隨路轉林深暝巖穴一道寒泉濺分
明氷箒垂空壁隠約珠簾掛蒼石深山寂寞有誰知只
與行人潤詩筆
　　　孔明廟柏
陵邱冉冉烟草新叢祠寂寂君與臣千年不死一庭柏
八陣猶餘三峽春(八陣圖在夔州城外春/時郡人載酒歌舞其上)昔人已化遼
東鶴古徃今来事如昨當年魚水奮雲龍天不興劉死
諸葛
　　　題天衣寺
稽山道上多名蹟萬頃湖光襯山色雲蒸霧集累千年
屈指風流㡬人物平生佳處身曽經頼此泉石供餘齡
愛山何惜買山費明珠不博娉與婷我聞天衣最竒絶
萬頃清凉掃煩熱持經夜半鳥鼠聽忽覩金僊起還滅
把茅從此成開山法華妙果僧中賢當時十詔徴不起
神竒變化泥生蓮山神謹䕶泥封詔獨有遺風傳内教
袈裟金縷照琉璃時放祥光蔽雲物我来官守無時閒
著脚未厯城南山區區俗眼空自翳耿耿此意如循環
我心豈是真如石慙愧新詩與推激自憐未到此山中
想見入山深未得要令攻俗如攻城兹逰約與秋風迎
吾曹豈辦痴兒事為君一醉南湖清
　　　朱東父作室
貪夫築室齊雲湄滿溢既死不可持佳哉髙人世念薄
文室緝綴如繭絲門前流水照明月門裏有詩清更絶
汲泉欲潄齒怯寒擕杖先登腰易劣客不待速来往頻
剥啄扣門有誰譍主人酌酒要客醉坐客見花心自醒
長松古栢垂楊岸為萁一畝酒無算花開詩酒足逢迎
花謝蝶蜂漫零亂萬物榮枯付逹觀我欲從君著眼看
儻能剩掃床頭金笑彼人間癡死漢
　　　揚州堡寨
西風一舸来揚州疋馬直上新城頭環城九里十六歩
一一峭壁臨深溝俄焉唯喏兩軍士衆手指示陳其由
揚鞭試問築城意曰堡曰寨何所謀誦言長淮十六郡
天險地利兹其尤江横萬里限南北藉此屏翰屯咽喉
向来强敵蹈此境夜半一叱遭䖍劉平疇曠野不可限
一城未足防侵牟髙城西北古城後因勢决䇿成楚丘
四門大開樓櫓備中有萬甲蔵戈矛譬如一鎧何足恃
被之重鎧前無憂乃知舊臣建議僅出此我亦䇿馬嗟
去休不知城二勢則一添足畫蛇真贅疣君不見紫巖
先生昔經理釣橋深塹先防秋當時方畧豈不究而使
浪䇿為今羞吁哉成事不復説只恐前計無時酬書生
銜命偶經履一見敢謂可與不世間萬事一笑裏輕帆
送我催行舟
　　　題陳日華二友堂
書生作吏從朱墨官事紛紛何日息不堪鴈鶩對敲朴
寧解詩書伴松竹太丘退食何蕭然筆研不落塵埃邊
前嵗讀書山水縣今年二友来通川料君捧詔還朝日
老蓋寒梢應的皪此時留與後人看要使清風繼前跡
　　　送陳景齋宰鈆山
我昔曽為江左國賸説鵝湖今壮邑頻年官府苦催科
百里齊民猶珥筆男兒遇事難是圗猛士縛獸須於莬
才髙政不較難易知公此去無趦趄嗟予仰韓如仰斗
公亦登門及予否為言饑餓六年中兩眼猶能記千首
　　　送周可大守通州
丈夫憂國如憂身疴癢疾痛均傷生胷中百藥寒凉明
有疾一試真權衡我觀周郎真豪英落落磊磊通而清
少年志欲天下平夜光無因匹夫驚萬卷堆胷兀相撑
尚論千載欣談兵不堪北首瞻神京抵掌不平中屢鳴
老来符竹䟽新榮捧檄正須堪一行舌翻衮衮傾波瀛
察譏之説何鏗鍧龍頭悦懌意若迎領畧健論心為傾
朱轓好去方北征黄堂暇日煩經營老狐戀戀巢穴成
兩雛兢鬭誇紛爭料公志畧須縱横邊塵一洗誅長鯨
片言定可攻聊城覆巢熏穴无餘氓牢盆細務毋太縈
簿書期㑹母留情只今了却功與名大副昔年梁楚聲
我来蹤跡水上萍與公相望㡬連甍交情契合踰弟兄
頡頏上下相嘲評有時立論披腹呈彼此浩氣俱崢嶸
公今事業行軒轟我懐礧磈方聾盲願公不負忠與誠
歸来濶歩名公卿願我百念一羽輕公乎訪我惟巖耕
　　　送王齊卿教授造朝
江浄孤月寒山空野梅白我是天涯人却送東行客送
君直上蓬山首莫忘西南困征取功名富貴不須多只
把詩書垂不朽
　　　寄中都故人
千山疊疊髙入天中有縹緲之神仙壁立煙容風虎卧
林深洞啟雲龍潜長安詩翁有健筆蜀道客子無新篇
尺書萬里寄天逺萬一故人曽我憐
　　　用楊誠齋韻題吴夢與集
大鈞落落元無鉤百尺空卧元龍樓天生斯人竟何用
摇筆僅可供眉愁詩人慣作驚人語富貴迫人嗟㡬許
世間萬事要其終只今此道猶能東
　　　陳日華刪定讀書林
雄編已汗南山竹對坐松篁誇鼎足猶嫌官事作癡兒
故向書林巧徴逐蒼龍宛轉鱗之而此君寂寞清且髙
晚来鴈鶩無人進又報明公欲變騷
　　　題王順伯秘書所蔵蘭亭修禊帖
永和九年暮春日蘭亭修禊羣賢集含毫欲下意已先
媚日暄風佐摇筆當時一筆三百字但説斯文感今昔
誰知已作尤物㸔流傳人間天上得天髙地逺閟不示
僅許一二翻摹勒忽然飛上白雲俱徑入昭陵陪玉骨
識真之士已絶少真者一去嗟難覔紛紛好事眼空眩
只把殘碑慕真迹蕭郎䄂去明真贋定武傳来差甲乙
如丁如爪辨形似不豐不露分肥瘠人亡無復見風流
漫費精神疲得失臨川先生天下士古貌古心成古癖
捜竒日富老不厭如渴欲飲饑欲食有時瞥眼道傍見
倒屣迎之如不及牙籖軸已過三萬集古録多千卷帙
平生著意右軍處並蓄兼収一何力賞音本在筆墨外
何必此優而彼劣清波萬頃渾一㸃明月一輪雲半入
是中元不礙真趣氣象典刑尤厯厯知我罪我春秋乎
政爾未容言語直我方隨羣厚其嗜門户弗彊纔僅立
幾年㝠捜政無那剩欲流涎分半席閱公善本三四五
不覺長歌書卷側羲之死矣空費公家九萬箋安得斯
人寫金石
　　　十月雪四白
夜来風絮鳴觚稜紛紛消息何頻仍不堪十月已四白
豈暇一嵗誇三登祁寒未必小民怨哭雪政恐樵夫憎
窮閻冷市糴貴榖破竈濕葦燒層冰寒忩又凍詩翁筆
清夜誰憐貧婦織人言宜瑞不宜多官放論錢不論日
請君髙吟祈碧蒼願天今夕開扶桑寄語龍公且相卹
忍待明年莫倉卒
　　　傚東坡從歐陽公詠雪體不用鹽玉鶴鷺絮蝶
　　　飛舞為比不使皓白潔素等字
樓頭一夜寒聲促但怪重衾慣藏六小窻起聴枯葉鳴
更覺凝寒透肌粟乃知龍公修故事幻作輕細巧翻覆
搏空積勢欺簷楹過眼隨風滿坑谷雲濤衮衮浩無際
頃刻庭前三萬斛小山愛我已霜髩老盡蒼崖垂布瀑
兒童愛雪不愛身堆削形橅笑盈掬風梢嫋娜困無奈
一一扶頭恣敲朴我来苕霅四寒暑破漏憐渠數間屋
無人推户起僵卧漫把清風繼前躅寒爐夜撥終不熖
凍筆呵吟已先秃人間憂樂有定分隣家乃奏琵琶曲
回飈落屑㸃翠袖紛紛花映花奴肉杜陵老眼不禁寒
只有詩筒再三讀請君早辦雪兒歌喚取詩翁醉醽醁
　　　雪中簡林子長
玉沙飛墮何衮衮一夜青山損顔色此山底事厭青姿
故學何郎輕傅粉曉來窻户何人開僵卧欲起驚皚皚
微風淅瀝捲還起片片直上雙毛來扁舟賸欲敲鄰屋
料得羔羊酒初熟瓊瑶欲盡不可留梁園歌吹須君侯
　　　巫山十二峯二十五韻
巫山磊塊山林姿一邱一壑貪成癡寸峯拳石瞥眼過
張皇攫覔惟憂遲東南佳山多秀麗就中所欠雄與竒
飽聞巫山冠巴峽竒峯十二相參差昔年圖畫常一見
欲見此山無路之扁舟西泝上三峽千巖萬壑争追隨
終朝應接已不暇心目洞駭俱忘疲驀然鐘鼓髙唐上
峯巒二六排旌旗一峯霞彩迥在望一峯展翠開屏帷
(望霞峯/翠屏峯)無心出岫雲吐色偃盖平巒松並枝(朝雲峯/松巒峯)仙
蹤鶴駕羽衣近壇石瑶臺閶闔低(集仙峯聚鶴峯/净壇峯上昇峯)白雲
一起鳳皇下清泉四合蛟龍嬉(起雲峯聖泉峯/栖鳳峯登龍峯)羣峯角
立變態異一一大巧乾坤為外堪擊拊試聲律中含造
化分四時天下名山亦多矣未有列岫竒如兹九華一
景固天巧惜與江流相背馳南北兩峯喧衆口妝抹却
恨同西施何如此峯無限好行行列列臨江湄烟雲漠
漠出寸碧風雨時時横黛眉舟人漁子漫回首騷士墨
客勞支頤我来穿水入天去貂裘章甫生塵緇昻頭見
此大竒特躋攀不上空嗟嘻吾將欲訪三島登九嶷上
蓬莱道山之壁絶泰華終南之嵋飛鳬去舄嘯滄海却
来巫峽温前詩
　
　
　
　
　
　
　
　東塘集卷二
欽定四庫全書
　東塘集卷三　　　　　　宋　袁説友　撰
　　五言律詩
　　　喜晴放海棠
春日海棠早媚雲開逺嵐醉容猶未足睡態已微酣嫩
緑干枝襯殷紅一㸃含東君真有助落筆為渠談
　　　常通判惠虞美人花亦名雙魚兒花
好景無窮巷名園有異姿春今十分好花又一畨竒比
目紅綃結雙魚碧玉枝孤窻還遣伴空憶美人詞
　　　盆池荷花
根向盆池束華敷菡萏叢細擎深院宇低裊半窻風蘸
水凝綃翠當軒試臉紅化工雖力淺猶折小蓮蓬
　　　石上玉簪花
根齧稜稜石香銜寸寸心誤人猜落蘂眩眼拾遺簪掬
水滋繁種柔枝倚短岑清姿浮玉潤不受暗塵侵
　　　植花於假山
巖石稜稜巧盆池淺淺開空山初幻化方丈小飛来屈
曲清泉溜參差細草栽只今山在眼着眼便徘徊
　　　石上水蕉
傍石根斜綴澄波葉半舒氣涵流水潤冷徹内心虚帶
月軒窻外凝藍雨露餘慿將摩詰畫雪裏細尋渠
　　　和林子長種菰韻
城郭千林靜菰蒲二頃宜移根元不費殖利已先知僅
脱黄泥賤相從白玉炊平生慣藜藿於此羨耘耔
　　　屋後植竹
穏袖三年手新鋤十丈園傍山移早筀掃徑斸孤根瑣
碎梢頭影凄凉竹外村可人風月地頭角見龍孫
　　　丹桂
月窟分僊種人間識此花十分晴殢酒一抹晚呈霞曉
鏡勻丹臉香肌挹絳紗相看秋色凈獨映夕陽斜
　　　水竹
拳石環清泚龍鬚細屈蟠兩峯低峍崒一簇小琅玕宻
葉風前影疎枝水底寒相從此君爾著意問平安
　　　楊梅
酒著圓腮重珠聯細葉芳絳紗籠蜜顆朱粉皺新粧色
漬桑間椹甘傳荔子漿輕酸認梅種草木有他楊
　　　莫子章惠蒲萄
慣病冝秋早分甘荷嵗寒驪珠初壓架馬乳又堆盤酒
美誇重醒書成欠百端不須煩廣利移種眩長安
　　　謝周唐卿分惠宣棃二首
啄木門初扣分甘味占髙風標誇飣坐津潤憶流膏賸
受千梨户寜辭五藏刀一杯須領意老欲為渠饕
澹澹夕陽逺行秋塞鴈髙卷舒連夜燭長短幾檠膏貧
豈嗟懸磬家猶及賣刀藜腸慣羞澁更覺近來饕
　　　周可大惠崑崙桃
秋雨成蕭瑟緗桃辱記存品髙来禁籞地逺想崑崙幸
有千年實愁無五石樽欲修瓊玖報素手愧空言
　　　謝侃老惠乳糕
多病柘漿酒閒愁梅雨天婆娑清夢㫁剥啄好音傳憐
我虀鹽薄從渠乳酪鮮莫嗟聞道晚著意問師禪
　　　嘗顧渚新茶
碧玉圑枝種青山擷草人先春迎曉至未雨得芽新雲
疊槍旗細風生齒頰頻何人修故事香味徹楓宸
　　　惠相之惠顧渚芽答以建茗
一室環三徑諸郎讀五車山髙空鎖翠澗濶自流花輟
我閩山焙酬君顧渚芽書來驚嵗晚老去各天涯
　　　鬭茶
截玉誇私鬬烹泉測嫩湯稍堪膚寸舌一洗莧藜腸千
枕消魔障春芽敵劒鋩年年較新品身老玉甌嘗
　　　遺建茶於惠老
東入呉中晚團龍第一匳政須香齒頰莫慣下薑鹽笑
我便捜攪從君辨苦甜更煩揮妙手銀粟看纎纎
　　　沈無隠國正惠殿廬所賜香茶
公論歸吾黨平生只故人近書時遣况舊雨日相親茶
輟閩山貢香分御府珍須公文石陛回首霅溪濵
　　　謝呉斗南教授惠貢茶
我愧周行乆君方戴席重一緘馳素璽五玉卧烏龍滴
雪浮甌淺濡香過齒濃欲酬新句好官事正填胷
　　　謝葉秀州惠酒
雅况尊罍重髙情翰墨餘寒窻半杯醁老眼數行書舊
雨故人少因風來雁疎君侯獨懐舊一嵗幾相於
　　　晚春過雨
酒惡病成惱春深愁轉加園林三月事風雨一庭花燕
幕自相語蜂屯爭趁衙傍欄迎霽色溪上幾人家
　　　梅雨踰月始晴甫兩日復大雨
猛作連朝雨愁添一尺溪頺雲驚滿坐漲水急平堤澤
國幾成壑田家未半犂闗心獨朝暮剛認勃姑啼
　　　和林子長池上聽雨韻
逺浦鳴疎雨平林送落暉霏煙青栁暗晚霽白鷗歸觸
目懐心賞慿川念昔非池塘消息近一笑莫身違
　　　歸舟遇大風雨
客裏纔三日歸來僅一程片雲天外立短棹雨中行小
却黄昏路猶須半夜晴春光又零落㳺子不勝情
　　　夏至日雨
煙暝千巖木溪明一帶樓片雲封舊恨急雨罥新愁節
又匆匆過詩從軋軋抽病軀無耐暑老鬢不禁秋
　　　暑雨
獵獵蒲欹岸斑斑蘚漬墻簷低泣蛛網葉落濺蜂房西
嶂暮凝色北窻新送凉晚来池上過風擘藕花香
　　　溽暑雨後
多病愁如許催人暑奈何簷窮風有限雲薄雨無多浪
捲連村麥珠旋小葉荷炎凉苦多變四月未清和
　　　雨中即事
夜雨恰一尺新秧髙九分煙深數峯暗澗急滿山聞蒼
蔚添新翠溟濛藹暮雲田家方樂嵗泥淖也忘勤
　　　喜晴
夢㫁窻全曙兒童競報晴層雲擘輕絮飛鵲噪新聲一
水長天靜雙溪萬櫓鳴傍簷聊覔句樂處漫蠅營
　　　乆雨霽後見月
漲水横侵屋輕舟半宿溪竹風千影亂簾月一鈎低鼠
黠欺殘照鴉啼識故棲餘樽纔稍稍薄露已凄凄
　　　暑夜得月
風攪桐聲碎螻鳴鼓吹長半山蟾吐影一水鑑浮光冷
碧迎秋色清飈借乆凉不堪鷄唱曉歸枕報朝陽
　　　登屋後城
笑傲愁如失登臨酒半醒故將雙眼碧割斷半山青土
沃差宜竹城髙未著亭可人東郭外綃翠舞娉婷
　　　雙溪亭
源委縈苕霅乾坤接水雲半天孤月照兩派一溪分日
落虹垂影魚翻縠斷紋煙波豈無義(邦人謂雙溪/為無義水)涇渭
固難羣
　　　題小隠九曲亭
小隠前山入空亭往事忙放泉盃曲水環坐客流觴雅
不尋絲竹歸冝釂酒漿山陰莫專美更數水雲鄉
　　　題墨妙亭
繭紙竒蹤絶龜趺古意長憐渠風雨厄為爾屋廬藏寂
寂閒庭静迢迢永晝忙傷心三廢碣猶識漢文章
　　　白蘋亭
苕水誇空闊蘋花笑泬寥(白蘋今/無有矣)樓臺溪上女楊栁岸
邉橋凉月明烟渚春氷稱畫橈晚来魚一躍帶雨識魚跳
　　　北園
菡萏暑風曉芙蕖秋露時青山無限好明月故相宜雨
長穿城竹湖深隔岸池春堂夜留客舉首問南箕
　　　水西葉氏園(石林/之後)
風月欲在眼園林須傍家崚嶒飛翠巘颭灧舞綃花門
近山光入堂深樹影斜猶將小西景更為石林誇
　　　俞氏園
好景環深院名園得故家樓髙春帶月池曲曉催花亭
著城頭穏溪浮眼界賖成陰雖嵗月老樹看槎牙(霅川/名園)
(圃惟俞園/嵗月最乆)
　　　王氏山居
豆粥通幽徑松杉蔽野門眼空樓外碧身落洞前村荷
靜風巖曉梅開雪月昏環山書未捲林薄鳥聲喧
　　　六客堂
山水呉興窟風流一代雄滿城溪月裏六客笑談中玉
骨埋黄陌雲書掛碧空(六客堂東/坡所書也)聲名百年舊無復二
三公
　　　碧瀾堂
照影瀾飛碧臨深雨過凉夜横千櫂月冷浸一溪堂魚
躍翻寒藻鷗閒戱夕陽百年數行客幾度落危檣
　　　題顔魯公懐忠堂
羽化仙家乆祠嚴霅水東一身終許國千載獨懐忠徙
倚豐碑舊瞻依古像雄堂堂祭如在從祀有坡公
　　　慈感寺
門迫滄浪水堂深泰華蓮光芒珠一粟相貌佛諸天(寺/藏)
(蚌珠具羅/漢如来相)樹老半無葉僧閒誰問禪雨暘須大士澤國
屢豐年
　　　逰慈感寺用壁間趙安石韻
薄俗冷還暖餘年春復秋詩窮無限意身老半生愁飽
睡書慵展居閒客强畱功名羞鏡裏白髮奈盈頭
　　　慈感寺放生
生滅成宗刼慈悲種善因紛紛嗟蠢動一一付波臣物
我形聲異人禽愛惡均不堪明月夜小艇擲絲綸
　　　慈感寺四月八日浴佛㑹
一刹傳經地諸天誕佛辰猶將清淨水更浴涅盤身居
士應無垢菩提各有因要須慿苦海萬里滌情塵
　　　同周可大莫子章同逰證通寺
好友頻相過閒愁一笑忘逶迤蕭寺徑淡薄老僧房飽
飯溪山足空門日月長歸来懐妙語心地轉清凉
　　　天寜寺有白石曰卞山脚石上多名公題識
隠隠来崗續沈沈土脉縈一峯庭下立十里地中行石
脚猶依佛山腰恰近城摩挱嗟嵗月風雨幾題名
　　　侃老捨天寜寺往逰何道二山二首
拍手笑無語挑包去不還行行餘一鉢厯厯上諸山明
月隨方照孤雲任意閒猊床待師處猿鳥撤松闗
飛錫真㳺戱論詩解往還一聲獅子吼十里道塲山緑
竹静無語白雲長自閒趙州應路滑無復嘆間闗
　　　逰清凉寺逢説命者傅㑹云帥垣星照西方
奔走纔千里辛勤説五行星躔初下照君命趣東征萬
壑乾坤注千艘日夜横江山看不暇此役快平生
　　　峴山塔院
野寺埋荒草浮屠出近郊松聲来葆樂竹影亂旗梢地
僻鐘魚響庭空燕雀巢斷崖流澗逺隠隠下山坳
　　　送惠老往住上方
又作西山去潮音鼓一通叢林推此老詩社得諸公著
眼浮生外衝風逆水中殷勤三請已此意不雷同
　　　過富池廟
祀典名稱重神靈逺近聞陳牲共豕一裹飯集烏羣水
旱憂民切江山䕶國勤丹誠禱祠下不敢事虚文
　　　霸王廟
志大無遺策天亡有愧心威稜空炯炯祠殿獨陰陰木
秀千年古溪流萬折深江東父老意羯鼓奏新音
　　　過三山磯有廟祀李氏女嘗以詩託之過客夢
　　　中江神曰逰奕將嘗求經於陳惠公得㝠司遷
　　　職
磯到三山峻濤奔亂石濵吟哦靈女廟逰奕䕶江神古
往人何在幽㝠事已深平生仗忠信持此問天津
　　　訪趙王北園荷池
小熟烏程釀重逰習氏園亂蟬依栁噪疎雨趁荷喧短
棹雙溪静輕鷗一羽翻青山滿歸路新月送黄昏
　　　過鄰水縣横碧川
一水横空翠羣山送逺陰臨流新栁媚隔岸小樓深五
斗淵明米朞年子賤琴可人山水縣莫倦讀書音
　　　出東城觀水
浩蕩東城外微茫病眼開烟颿一鳥過雲挿亂峯堆緑
水漫漫去青山衮衮来飛邊雙鷺沒天末晚風迴
　　　駱駝橋
家住水雲窟路分苕霅溪天髙横蝃蝀水闊跨鯨鯢捲
浪去還却行人東望西帆檣驚嵗月橋柱幾人題
　　　甘棠橋
波入南溪緑荷薰夾岸香一川虹倒影百步帶横塘(邦/人)
(為橋如/腰帶形)舟傍橋邊栁魚驚月下榔人亡遺愛逺誰復賦
甘棠
　　　舟行夜過甘棠橋
逺鼓三更急長虹十丈低影浮氷鑑月身渡玉壺溪畫
燭人應醉桃源路肯迷疎星與殘月㸃㸃下玻璃
　　　舟泊竹篠港夜坐誦後山詩
沙岸人歸後船窓月上時霜風竹篠港燈火後山詩嵗
晚羈懐惡江空熟路遲鄰舟一樽酒不使老夫知
　　　舟發黄州連日遇逆風泊赤壁
赤壁磯方到黄州路未遙辛勤四十里䟦涉兩三朝戢
戢牛羊下閒閒鷗鷺驕忍將今嵗月容易客中銷
　　　舟遇逆風有葉舟坐二小兒以一竿掛二笠代
　　　帆而来
小艇浮孤葦垂髫識二童巧將雙箬笠快奪一帆風去
去漁歌裏翩翩麥浪中呉兒慣浮浪早已逐飄蓬
　　　舟行邂逅别呉子明郎中
杜宇催歸急青山送客忙去帆辭斷港過眼接危檣親
戚五年别尊罍一笑長山西墮殘照不忍酹離觴
　　　庖人舟以風殿後早飯不繼
帆蓆攙前去炊煙落後陳一杯羮已飫方丈食何因自
分貧兼客休嗟愁殺人江風吹送穏晚酌待頻頻
　　　舟中懐稚子
逺浦三更月春風一夜程平生慣安静多病怯征行急
櫓誇先後連山䕶送迎闗心小兒女幽夢落東城
　　　觀漁舟得巨魚
猛作修鱗想觀漁憶故濠横舟排雪浪敏手奪銀刀過
熟偏宜酒餘鮮更帶糟忍窮須忍口老矣為渠饕
　　　舟過七里店迓客
漲水一篙足環山七里長維舟横畧彴驚鷺入菰蔣話
舊人俱老相嗟鬢各霜年來慵不出猶未免迎將
　　　舟中酒味酸許深父漕使以家醸来亦不欲受
樽酒稱臺餽牢辭以例陳獨醒心已醉不飲意如春凝
望嗟陶令誇醒笑伯倫兼金有前訓寄謝白衣人
　　　月河
路轉雙溪曲河灣一逕通清秋楊栁月落日芰荷風直
抵濯纓水當前文筆峯滿城佳氣聚擢秀美羣公
　　　練湖
練湖四十里往往半徐州巨浸膏千畆餘波濟萬艘回
旋迷宿鳥浩蕩狎飛鷗父老相迎問猶懐旱暵憂
　　　入淮
桐栢分源逺清流接泗濵於何號邊境不忍問淮民北
顧闗山在西風草木新天河如可挽吾欲洗邊塵
　　　上官桀詐令人為燕王旦上書言光疑有非常
　　　臣願歸符璽宿衛察變上曰朕知是書詐也後
　　　桀燕王等謀廢立事覺盡誅
燕國歸符璽將軍有謗書君王嗟詭詐黨與悉趦趄白
日中天照浮雲掃地除狂謀身一敗邪骨滿丘墟
　　　髙廟災董仲舒推説其意稿未上主父偃候仲
　　　舒私見嫉之竊其書而奏焉上召視諸儒吕步
　　　舒以為大愚下仲舒吏當死詔赦之
老學推占後姦人媢嫉初懐私真詭計候見竊成書猛
欲擠賢轍寜思戒覆車那知一回首身已斃誅鋤
　　　文帝登虎圈問尉禽獸簿不能對虎圈嗇夫對
　　　甚悉上拜嗇夫為上林令張釋之曰今以口辨
　　　超遷恐天下爭口辨無實遂不拜
辨舌機鋒鋭言簧巧意傾一聞賢者議衆鄙嗇夫名利
口宜深戒違顔願力爭須知𤣥黙化帝已乆躬行
　　　文帝議以賈誼任公卿絳灌馮敬等害之乃毁
　　　誼曰洛陽年少擅權於是天子疎之以誼為長
　　　沙王太傅
諸老讒言入長沙逺地留一聞天子議衆嫉少年謀自
墮姦諛術誰寛痛哭憂至今言絳灌猶為孔門羞
　　　張湯治獄皆窮根本上欲釋嚴助伍被湯曰弗
　　　誅後不可治巧排大臣益見尊任後以懷詐面
　　　欺上使使簿責湯湯為書謝遂自殺
最是慈祥日為臣慘刻聞彎弓屠善類刺骨見深文流
毒嗟苛吏傷恩負此君不知慚簿責一死尚何云
　　　遇張玉叔荆漕自潼州易節来言蜀人兩載前
　　　以制帥相期矣
上愧三朝老深慚四蜀民君恩無語報世事有前因叱
馭寜論逺捫參敢愛身但思强健日歸計莫因循
　　　孟子開宰餘杭二首
畿邑三年令先聲百里春公朝勤恤隠吾道足親民不
作勞人想猶堪發刃新從渠清俗論峩豸已知津
得友寜論少登門不愧遲交㳺今有幾襟抱獨相期笑
我方椎鈍如公政驟馳我今懷舊意不敢愛於詩
　　　武康縣治松桂林二首
松桂論交乆詩書造道深猶於官事日不忘嵗寒心此
地賡酬句他年蔽芾隂男邦有佳政應促詔綸音
詩競山川秀亭隨草木新弦歌魯言偃吏隠漢梅真淇
苑雪霜􁎾廣寒宫殿春相望不百里一葦要身親
　　　遺雲液新醇花胯正焙於制幕
彦聚有英倫公餘無雜賔一樽雲送液寸玉雪先春浮
蟻酒中聖團龍天上珍遣之陪幕府聊以欵車巾
　　　曽同年南仲至自徳清二首
嵗月飛梭疾交㳺舊雨疎故人欣戾止之子最相於話
舊須樽酒奔忙缺飯蔬不酬千種意空寄一行書
老去慵馳騖詩来慰闊疏吾廬聊復爾仁里盍依於乞
米慚書帖呼兒笑擷蔬强吟鬚撚句博得玉鈎書
　　　和同年張唐英懐弟晉英韻二首
舊學知何補丹心早已平過從欣故侣慨慕熟英聲笑
洽愁腸釋詩来俗眼清君家好兄弟何愧洛中程
嗜利終羞澁論交愧懶昏日髙忺閉户客至倦迎門多
謝鏗金語来如挾纊温窮年得佳友花栁樂村村
　　　和張思濟縣尉韻二首
作計尋山徑論交獨兩生相過真有意多病只垂情老
怯終年别詩煩一夜程懐思幾秋夢月落曉溪横
書債頻年積舟行一水期稍吟秋夜雨不盡故人思正
為才髙累寜論事了嗤相忘心屢折落筆更蜚馳
　　　和唐英韻
客乆催歸馭愁牢愛大杯驪駒勤詠歎行李尚淹回皇
甫有書至盖公何日来巾車莫濡滯祗此趣鹽梅
　　　和丁端叔九日韻
風雨重陽候旌旗五客逰清樽煩卜夜歸鬢但驚秋薄
暮靄雲散傾城終日留晚樓東望際萸菊故園丘
　　　和人懷歸
宦海風波惡窮途故舊新匹夫猶按劒夜璧莫投人狎
水舟沈羽防城口累身歸来老丘壑一笑樂吾真
　　　和林子長家庭韻
諸郎方競秀蘭玉謝庭家國士無雙譽蟾宫第一花侍
嬪歌采苢笄鬢綰堆鴉已辦如椽筆綿綿賦瓞𤓰
　　　和惠老自上方来住廣福寺
嵗晚逢三友身閒愛一丘喜聞孤錫至又向白蘋留失
笑拈花手無人野渡舟個中須具眼著語待公酬
　　　鄉人徐辯道見過自云有升平遺策當挾之西
　　　逰乞詩祖行聊作一首
鄉翁初識面獨往定何如客舍風霜急權門韋布疎北
書應有犬南食尚無魚身外祗遺策蒼苔空故廬
　　　故人爽貸粟之約
小泊漁舟晚春風燕子回從渠三月約誤我一舟來風
雨故相厄溪山猶可陪人生竟何有此抱向誰開
　　　謝王進士惠近作
秋入淮鄉老風連塞鴈悲一書煩故舊七字更新竒我
已歸颿日公方客館時天涯每相遇不敢愛於詩
　　　謝李兼善書庫寄近作
筆下陳無已香分一瓣竒有孫今見嫡得髓政忘皮懷
舊書来曰驚人語妙時猶思頻咀嚼嚥子百篇詩
　　　謝趙周錫制幹和篇
甫擲抛磚句俄驚翻水成源泉誇敏思擊鉢噤無聲白
玉彫鐫巧黄金煅煉精我慚非腹藁不復敢披呈
　　　疑獨學録屢過僕言詩又遺以成編盖區區毎
　　　有意於此而拙無佳語為大恨因作鄙言奉報
初聞富經術頗復事風騷作者意不盡斯人才已髙大
編来警策短髮對爬搔好語逺相避獨憐曽幾遭
　　　泊金陵得仲元書
親戚不忍别弟兄那可離枕邊鴻鴈信天外鶺鴒詩老
大須長健音書莫較遲今朝萬金至無語不成思
　　　興化吳宰商卿來書
百里報消息一緘勞寄馳但知懷舊切猶恨得書遲儒
者可言政懐邦當易為問君安否外别後幾篇詩
　　　讀書
宦牒剛馳逐篇章半掃除稍尋無事日重理舊詩書筆
硯寒燈寂軒窓晝景舒政須堂下問糟粕意何如
　　　持課
夢接三乘境香勝一炷薰風牕獨趺坐鳥雀聽聲聞目
想金剛㑹心存貝葉文稍蠲煩惱毒天雨看繽紛
　　　周可大攜子入山讀書
一日不覿面三秋應動心剛聞將子去又慣入山深飯
飽羣書樂窻閒萬竹隂扁舟纔十里得得要相尋
　　　訓子
投老尋三窟傳家只一經呼兒親料理開卷熟叮嚀我
已頭居白誰堪芥拾青頗懐蘭與玉長憶謝家庭
　　　展掃先塋
寂寞千松老縈紆一水通重來驚鬢雪遺恨滿春風拱
木人何在傷心淚已窮羇懐不成寐月落半山空
　　　展掃先塋省伯氏用前韻
久作弟兄别相看笑語通寒窻酧酒夜落月對床風志
得寜論晚名髙不畏窮君看天下事一一漫彫空
　　　閉户
户屨無人滿庭羅盡日張閒窻書白羽清夢熟黄粱瓦
甕苕溪渌銅鑪柏子香出門本無礙龜穴慣深藏
　　　曝書
紅日庭初熭青編手自摩烏踆浮竹簡魚蠧眩陽和眼
恨頻催老書慚未觸多相看不相棄同老故山阿
　　　試硯
斷璧推良質寒窻足雅供㸃分鸜眼秀色漬馬肝濃巖
浸端溪月紋藏古歙峯可憐方寸石筆下幾迎逢
　　　治藥
藥採人間足方從肘後參年來醫罕問老去病多諳風
雨關淫疾刀圭辨苦甘君看不龜手猶敗越人南
　　　理髮
揀髮亭移晝臨風手獨搔愁添絲幾縷老怯鬢雙毛自
歎頭顱薄空懐膽氣豪年華莫相逼疎櫛已如繅
　　　懐仲子病目
秋日家鄉逺西風去鴈遲小兒應藥喜老父數歸期昨
夜三江夢今朝五字詩至情如飲水冷煖自深知
　　　家信報仲子目疾已平用前韻
峴也平安久書云傳遽遲意寛千里逺歸更一旬期眼
過無非景身閒足可詩江湖終欲老鷗鳥已先知
　　　有感
萬事縁憎愛孤衷只惷愚歸與乖俗好老矣誤時須舉
世冲霄鵠何人濫吹竽窮通一不問無復鬼揶揄
　　　偶成
老眼慵開闔閒窻獨欠伸夢殘亭過午漏永箭浮申黄
卷卷舒足黒甜滋味真生涯惟一枕百慮不關身
　　　燈花
一㸃寒釭照樓頭夜鼓撾報人初綴玉戱我只空花身
已遺榮辱燈應誤逞誇焚膏疇昔事牆角幾檠斜
　　　自適
有地容投老無田解賦歸浮生幾朝露活計一書幃閒
只詩添債愁應帶減圍人間翻覆手莫怨是中非
　　　絶糧
舊索長安米今無負郭田平生一飽計嵗晚百憂煎漂
母今何有王孫空自憐日髙亭欲午寒屋竈無煙
　　　淮白
未識淮鄉味饕饞老不衰及兹秋水漲已食小鮮肥衆
口雖難美飢腸本易為豈無鱸鱠好物以罕為竒
　　　古鏡
老眼羞看鏡華顛怯半霜棲遲勲業晚孤負嵗年長月
透光深杳花搖影頡頏衣冠從爾正不趁曉来粧
　　　景山寺古鼎
小憩山前路清談得道僧愛渠惟一鼎持此供三乘製
作前無古摩挲喜不勝兹逰真可樂著句憶吾曽
　　　靈壁蹲石
幾朶連峯峻千年古鏡浮氣分靈壁秀聲逐泗濵流笑
我成孤影從渠老一丘山川多勝地擊拊嘆中州
　　　洞庭立峯
絶壁横翔勢當軒偉岸姿一峯雲欲下亂蘚雨頻滋獨
立霜寒耐銜空月影篩緬懐黄石事猶想穀城時
　　　玲瓏山
頗怪玲瓏景渾疑雷雨穿燈分巖下徑目駭洞中天傍
磴莓苔合環山草木鮮白雲時欲下煙鎖閉神仙
　　　與副伴王領衛論奕象
輕兵三十二一著見安危疋馬渡河日單車馳敵時棘
門漫兒戱淝水付枰棊小試平戎手將軍更出竒
　　　扇畫雪景
杖屨祁寒裏林巒幻景同生綃明月影淡墨老霜叢㸃
染三冬雪招邀六月風呼童小揮手殘吹襲簾櫳
　　　壁畫竹鶴
風月寒窻寂丹青半堵開南牆看儼立華表認歸來邈
想風聲唳求棲鳥雀猜雨餘新著色㸃㸃上蒼苔
　　　卞山石林
物是人非舊堂空語不譍千重雲夭矯百態玉崚嶒斷
壁苔封徑懸巖樹掛藤搘頥重覔日猶記昔年曽
　　　午陰小飲
草樹澗邊青人稀自掩扄陰沈端午水晴映半天星倦
枕敷横榻枯藜傍小亭誰知一杯酒小醉不嫌醒
　　　和惠老元日立春復雪韻
一聲春正曉雪裏薦新年攬鏡星霜久催人嵗月遷化
工原著意物態漫爭妍我老心尤逺居閒覺地偏
　　　歸自郊外遇雪
細雨初收脚飛来已濺身固應宜瑞雪未必困行人酒
裏寒猶重吟邊語未新更憐渠白叟呵手訴車塵
　　　和某提舉喜雪韻
冷徹狐裘薄風團栁絮堆雪先迎臘至梅怯後時開曉
色連山老年華兩鬢催浮生驚節物誰與賦歸来
　
　
　
　
　
　
　
　
　
　
　東塘集卷三
欽定四庫全書
　東塘集卷四　　　　　　宋　袁說友　撰
　　七言律詩
　　　元日立春
春入簾幃線幾添更隨桃茢快新瞻曉看宻宻輕絲墮
晚作纎纎細雨兼可喜田家餘穀粟也應澤國飽魚鹽
年豐更樂弦歌化知是曹裝漸趣嚴(令尹以今/夏受代)
　　　元日得雨
知時膏澤下新正便覺欣欣物意生細雨寒梢半簷滴
單床孤夢五更聲兩年元日嗟萍梗萬里殊鄉付酒觥
不似斗杓容易轉只今迎嵗指東城
　　　惜春
不緣雨雪不緣風九十風光半已窮嫋娜熟眠楊栁緑
天嬈濃醉海棠紅客懐不直韶光好詩興猶因景物雄
投分東君未應薄乞花償酒强迎逢
　　　梨花
東風日日㸃征衣野闊林疎四望奇景物賸供行客眼
梨花更索老夫詩登山趁得春三月帶月猶看雪一枝
七日崎嶇三百里倡條冶葉故相隨
　　　和楊誠齋春雨韻
十年此袂與君分一笑樓頭日過晨真箇愁來真似夢
不因詩到不知春雲霄元似非關我風雨何須故惱人
猶得吟邊慰懐抱絶知膏馥乞諸鄰
　　　早行遇雨
約得東風二月春稍陪孤櫂曉溪行酒能寛我三更夢
雨不饒人半日程愁對梅殘初話别懶看桃艷欲欣榮
紅塵未踏心先退不是宵長故獨醒
　　　四月雨應禱
夜半溶溶四面遮雲峯推起阿香車只今隴上誇多麥
誰為丘中賦有麻喜見緑針初刺水笑渠青笠趁燒畬
偶然精禱誠非昧應有歡娛田舍家
　　　趙再可邦君六月雨應禱
長夏何堪日日晴徳音優渥遍羣氓黄堂少試為霖手
赤地今傳喜雨聲誠意自知關善政天心正不逺人情
四郊已報田家語一飽應無百計營
　　　禱雨於保福寺是日大雨至
常暘為虐勢流金稽首長松幸屈臨一佛等慈清苦海
衆生度厄浴甘霖沛然而下期中熟可以無饑免大祲
好雨㥄人愁抱釋退思疇昔尚熏心
　　　和趙成子提幹喜雨韻
一天膏澤下民區此意拳拳敢自居欲冩呉歌誇嵗好
苦無傑語愧才虚稍留佳客聨珠履共酹餘觴笑麴車
試問蘇州兩年熟豈無名筆作(去/聲)農書
十年三已冒為州每每於民有旱憂午聽雷聲鳴屋角
晚驚雨脚壓雲頭及時三日為霖好為汝千箱樂歲求
欲辦一椽名喜雨愧無老筆贊宸旒
　　　和子西喜雨
戰龍捲水動詩兵着語才非喜雨亭但得雲秔香顆顆
不愁霜髮短星星秧針刺水輕浮緑麥浪翻風半挾青
只願年年飽憂國庶幾萬里一心寧
　　　鄂渚得雨
江頭一夜水鳴艖江外歡聲百萬家已報主人詩滿袖
更誇使者雨隨車支離田父烟蓑濕辟易炎官火傘斜
一望阿瞞狼狽地村村刺水透針芽
　　　連雨
一月長晴窘漕渠更留殘暑要驅除飄風也解終朝久
驟雨新添二尺餘但覺天公真有意不知民力已潛紓
田家是處均膏澤兩岸歡吟使者車
　　　大風雷雨
雷風一息到山西欹側村花不自持際晚甘霖如倒峽
今年香雪可翻匙緑秧蘸脚元非揠白水齊腰不恨遲
浪說隨車誇故事但知憂國願無饑
　　　中秋無月
皓魄埋雲未肯収佳娥寂寞為誰羞可憐數㸃不多雨
誤却一輪無限秋急掃妖氛天外去莫教㣲影暗中流
終當永夜清如水我為停杯更倚樓
　　　海棠
江行了不按春光江路欣看得海棠淺蘸深紅叢蓓蕾
細開濃白巧梳粧蜀花但鬭臙脂濕荆種新傅膩粉香
行客紛紛正寥落為渠着語快飛觴
　　　江行得水仙花
徹底清姿秀可餐柔枝不怯膽瓶寒三星細滴黄金盞
六出分成白玉盤是物合陪僊子供何人遣傍客舟看
山礬似俗梅偏瘦别與詩人較二難
　　　和施徳逺雙蓮韻二首
老向塵埃度歲華不堪才拙負州家天公着意成豐歲
地産無心出異葩亂翠綃中雙暈臉抺青山外兩凝霞
何人欲採蓮歸去我有輕舟試一拏
政拙才踈祗具員也應和氣到呉邊鄉來偶爾雙岐麥
今復申之並蒂蓮頗覺園丁驚創見正須騷客賦新聨
天休要是傳消息得得装成大有年
　　　迓金國聘使舟中逢玉簮花
扁舟伊軋亂秋聲花下新涼暑不侵濃葉襯成螺展髻
芳苞拆盡玉垂簪誰將茉莉評髙下未必清香較淺深
把酒問花花不語㣲吟空伴小蛩吟
　　　新繁縣麥秀兩岐
豐碑喜瑞熟摩挲後至深慚拙政多魯國不聞三月治
漁陽敢說兩岐歌年豐今日魚旟夢農兆前村鸛鵲窠
又見東阡西陌雨倚樓遙望濕輕蓑
　　　麥秀三岐
用過其才愧弗宜但於牧養要張施未應拙政才兼月
森出來牟過兩岐長短異形垂美穗青黄間色識新枝
懸知瑞應由明主自是豐年屬聖時
　　　午晴觀孔雀
異雀逢人正美觀一鳴晴日傍欄干昂頭未展雲霄翼
掉尾先搖錦繡盤危坐我方詩興切薄寒誰伴酒腸寛
世間最是羇懐惡猶得亭花著意看
　　　沿溪轉山入野亭小飲甚適
惜此青青一日春愛閒因得兩三人放身度宻窮山崦
隨意居寛趁水濵逸飲不成愁淡薄苦吟終是喜清新
物華時世相流轉今古之間幾窖塵
　　　過霞山小飲
霞山書院醉焚香細雨輕隂見海棠春動舊懐杯酒後
晚吹新恨笛聲長或紅或白花饒笑為整為斜草更芳
寄語風光易塵土相看流轉且相羊
　　　張守招飲(是日王勉夫到明/日嚴文柄之呉中)
春風吹作萬家春誰得聨鑣從使君㣲徑問花同載酒
深堂剪燭細論文王郎把臂簪仍盍嚴老呼舟首又分
安得雲龍隨上下佳辰不復歎離羣
　　　余應卿招飲
東門郭外七桐裏知有宣州别駕家再世從遊心自喜
暫時觴咏語無譁平田寒日行孤鶩枯木淒風集亂鴉
酒聖詩狂休問我淋漓顛倒任横斜
　　　陳主管招飲(時納/婦)
鵲拳庭竹語頻頻忽有書來寂寞濵盛事許同花燭夜
芳辰仍醉綺羅春璧聨香閣初鳴鳳霞泛仙觴定脯麟
更辦歸裝攟珠玉一時人物各詩人
　　　霞山葉學諭家梅下飲二首
嵗闌何地看梅花霜日新晴晚更嘉古觀去尋寒士屋
山園來近舊人家香傳細宻聞仍久影倒髙深落又斜
同是溪南閒澹者暫時相賞醉無譁
不待梅梢三兩花任他酒薄漫殽嘉恍然靈運穿林屐
妙矣王維入畫家静聽喔咿雞唱曉明分疎落鴈行斜
醉吟却是尋芳客借取殘冬一笑譁
　　　同子隆次公小飲
老境昏昏只醉眠不知門外艷陽天奚為有客攜壺至
又以閒人到酒邊山路試登桃映日溪城一望草如煙
春分花事今多少未覺心情勝去年
　　　送彭世昌山臺小飲
象山只在水西頭雲木猶髙瀑更流往事何能話師友
時情徒與惜交遊東風又緑溪邊草明月還歸天際舟
白髮蒼顔吾亦老一尊臺上洗春愁
　　　登第一山
極目俄登最上巖秋風衰草塞雲閒漫游江浙幾千里
今識東南第一山志士逢時寧恨晚壯懐有淚不須澘
興亡自古知多少天道何曽不好還
　　　和南伯山行韻二首
日日登山復下山崎嶇分寸絶難攀已無魚腹江湖慮
肯怯羊腸道路彎滿目詩材供客子一杯醽醁染衰顔
四方弧矢男兒事捫盡參墟莫畏艱
千峰踏盡又層坡冠染征塵不暇峩佳處賞心惟酒爾
愁時引睡奈詩何憩亭尚逺日先暮脚力已窮山更多
白髮對山聊自醉如公自富郢中歌
　　　遊金焦二山至汲江亭用前韻
江山萬里憶徐州十月迎風度小舟極目不知天外景
亂雲遙接水中丘此身五十昔未到著語再三今可酬
欲把邊塵聊一洗只今更吸大江流
　　　過揚州平山堂邂逅許深父主漕
平生踪跡半江湖歲晚淮鄉識舊都小却車塵行復止
要看山色有還無關山回首嗟何限風景於人豈不殊
猶得故人談世事金城方略政堪圖
　　　泊姑蘇館
衝風挾雨到蘇州贏得檣烏半日留豈是甘棠無剪伐
浪持使節幾經由羣觀厎事多耆老一笑猶能認故侯
回首齊雲舊游處西山端欲送行舟
　　　遊滄浪亭
出門猶未識滄浪勝日能銷一詠觴緑障千巒森羽㦸
翠綃十頃颭池塘清談杖履窮幽徑歸路籃輿帶夕陽
豈是此纓無地濯可憐長說簿書忙
　　　和應憲使遊滄浪亭韻
使星兩兩照前山筆下髙吟萬選錢絶景政須終日欵
兹游真可以詩傳深林遇雨排清晝晚日迎風浸碧煙
千載不渾亭下水俯欄猶得繼前賢
　　　和韓倅滄浪亭韻
平生公賞最巖居肯作癡兒失故吾正爾不堪塵滿面
為君何惜酒隨車十年夜隔青藜杖(僕去館已/十餘年)一日身
游碧玉壺莫道欲歸歸未得買山作計定何如
　　　春日懐錢塘西湖
只今春色滿皇州料得西湖已縱游出郭競聨城下騎
循隄同上栁邊舟恨無兩翼從渠去曽有諸公念我不
到厎長安風物外逺方何敢詫遨頭
　　　和董顯之留西湖韻
開門喜得故人音訪我浮生一旅亭老大區區驚歲月
功名落落負簪纓有誰知已頭空白舉世如君眼獨青
羨子百篇詩在手湖山相望不勝情
　　　和忠父于先生西湖韻
先生擺脱世間縁老去猶堪十萬錢氣節向來投匭意
風流今識詠梅篇飽聞東閣掄材久未許西湖對客眠
聖主如天懐讜論只今此席為君前
　　　遊武昌東湖
只說西湖在帝都武昌新又說東湖一圍煙浪六十里
幾隊寒鷗千百雛野木迢迢遮去鴈漁舟㸃㸃映飛烏
如何不作錢塘景要與江城作畫圖
　　　和趙周錫制幹峽中韻四首
西陵峭壁路初經但見攙空兩岸青天近下連蒼玉嶂
山髙傍湧翠雲屏劃開龍虎流三峽勅下雷霆遣六丁
終日横風倚江轉恍疑身世在滄溟
千仭山頭更有山一山去後一山還林巒有路春回緑
僊洞無人夜啓關岫列千屏森葆衛石藏五色像形顔
舉頭待向峽中望見說青天近一斑
急峽髙流日夜東嵌空怪石浪穿礲濤喧灘口波翻雪
雲斷山腰氣吐虹幾陣堂堂峯硉矹一泉滴滴水玲瓏
我行天下今將半安得名山如此工
絶景都忘峽路長江風時送野花香峯排玉帳腰凝雪
泉溜珠簾乳滴房後日奇山猶續續而今偉觀已堂堂
雄篇曲盡形容妙滿袖珠璣到旅囊
　　　和同年成峽州韻
平生蹤跡鴈門踦投老猶甘萬里馳夜永尚迷行客夢
曉來新得故人詩秋髙蓴美念歸處月白江清下水時
此日此身無羽翼輸君先去訪鴟夷
　　　過皂角林
南北城髙俯塹深過帆猝猝倦登臨兩山未逺𤓰洲渡
十里俄驚皂角林坐想英靈猶炯炯眼看祠廟獨隂隂
塘村共說興亡處笑指東河血未沉
　　　和羅春伯奉常寄題稽山閣韻
公來祇謁自周行脚踏稽山意逺翔疊嶂排雲煙杳靄
半天得月夜淒涼無言可狀湖山好有客來時錦繡張
厎事東呉聲價重螭頭椽筆冠文塲
　　　遊齊山用唐杜紫微韻
聨鑣出郭疾於飛好景留人倦式微盡日山行惟所適
夕陽堤上詠而歸摩挲苔壁嗟前事徙倚巖亭惜寸暉
空憶樊川秋影去為誰重唱縷金衣
　　　泊沙市
雪浪雲煙日卷舒去城逺近聚㕓居千年隄岸圍沙市
十里人煙半竹廬荆國平分荆水闊楚樓遙接楚天餘
江民日與波神狎只把濤雷當噏嘘
　　　同莫子章方舟下龜溪
一舸相從下碧瀾城南百里話更殘絶知未減在家好
政自不愁行路難舒望最堪詩眼縱忘形只覺酒腸寛
歸來頗訝山頭黒果是西風一夜寒
　　　順風至采石
快哉真得楚王風鉦鼓喧江四面雄但欲帆檣催上水
敢辭井路傍西戎江空歲晚飛煙外人静霜明過浪中
少泊山腰羌笛斷一樽那肯為詩窮
　　　過楚州用霍希文韻
夜入山陽鷁首東單車出郭更匆匆欲知勢扼三江近
政以城髙百尺雄此恨終天身未老何人抵掌氣凌空
連雲細草秋風下把酒長吁問化工
　　　被㫖徃許浦閱兵風雨中舟過梅里
濃雲障日卧前山已覺林深寸歩難風雨於人本無意
筋骸如我不禁寒小窻飽聽喧江浪蕭寺時驚落岸灘
慨念興亡千古事夜闌相對說江干
　　　銅鐵堆
　　　　過峽江銅鐵堆由是分荆蜀界
千峯揷碧繞江面兩石中分銅鐵堆東岫附庸方崒嵂
西山儼立更崔嵬懸知造物精神巧幾誤良工斧鑿來
萬里西舟今蜀境安流到此莫辭杯
　　　自常熟敲氷行舟半日一夜僅十里
到曉纔通十里氷頗憐黄帽歎征行半篙不下風霜夜
一曰之間水陸程無復穏時村路滑不勝危處斷橋傾
驅馳原隰皇華事筋力猶堪誓此生
　　　周錫自蜀歸浙
東甌西浙兩夤縁齊止金陵萬里船風月醉中同客夢
簿書叢裏讀詩篇懐歸念我方投劾勇去輸君已著鞭
歲晚江空颿力滿長安春好正朝天
　　　送葉表姪歸鄉
枌榆離别幾春秋作計呉中祗謬悠回首故園三歎息
喜公歸路兩經由懐鄉誰不思邱首游宦余方愧督郵
千里相忘未歸去家山時向夢中求
　　　新河
　　　　楚州舊有磨盤河謂紆曲也乾道間濬而直
　　　　之目曰新河
路轉風回四面歌新河磨盡磨盤河一川漲碧分灘逺
萬栁排青夾岸多此日經行空歎息當年功績未鐫磨
客遊為愛瀟湘楚五日之間一再過
　　　荆州道中
硉矹奇峯繞復環淼茫大水枕前灣望迷荆楚山川外
浮遍乾坤日夜間舉酒欲吞雲夢去倚樓無復利名干
霧船風纜經多少老盡行人只此山
　　　觀潮
倐見江頭萬鼔催更聞脚底一聲雷怒濤直欲浮天去
急浪猶能帶雨來豈但皇都誇偉觀要令區宇絶纖埃
靈胥勇志嗟何在共弔江山付此杯
　　　閘柱
　　　　唐建洪澤閘舊基猶存兩柱柱經丈餘傳疑
　　　　云柱有靈凡舟過而誤觸之者能作孽
三丈圍寛兩木靈千年閘骨狀如城揚颿欲過心先動
擊柱纔聞念已驚東越梅梁猶逞異南城老樹也為精
昔聞求福木居士今向枯株免禍成
　　　宿鄰水縣
酒餘孤館夢初回漸覺茅簷淅淅來夜半山前風薦雨
曉來崖厎澗鳴雷賸添崗翠三分色呈出秧針一寸栽
恰得烏雲天外少鸎花無數惱人懐
　　　紹興府學齋宿
從容黌舍日西流淺飲猶看夜氣浮小欵話時殊淡薄
細論文處轉清幽諸公學業方加銳一戰功名要早収
我了齋祠便歸賦故園已作夢中游
　　　釋奠齋宿
雲髙天白夜沉沉墻外誰家送逺砧有月林梢鳴翠羽
無風窻下落黄金百年已老安仁鬢三徑空懐靖節心
病眼細書何齟齬短檠猶得對孤斟
　　　和薛公叔留都城韻
年來更覺一身難却掃應須早閉關老矣壯懐空歲月
歸歟活計只溪山未堪鵾化搖而上肯類蠅營去復還
白璧深藏有餘地區區何必苦躋攀
　　　和劉叔驥司户韻
不飲無何一味羶聽渠七字輒欣然念非公子誰堪比
可奈吾衰不待年料得詩魔排錦繡却從筆力褁山川
蘭亭若未歸修禊更伴劉郎發祕傳(聞劉將歸/山隂也)
　　　和潘徳久韻
曽讀桐江路上題斯文便合請君司向來呉㑹連朝語
晚歲揚州七字詩憂世自憐聞道晚論心猶恨結交遲
帆檣百里孤吟罷坐愛雄風約雨師
　　　和陸成父韻
功名落落愧强年晚到淮鄉意惘然問月髙歌聊自適
吟秋苦思替渠憐據鞍剩欲誇馳駿釃酒猶堪醉擊鮮
坐對晴雲浄如拭水光秋色正連天
　　　和兼善韻
江湖蹤跡厭萍游只有詩魔老未休平日故人談語句
朞年裹眼識風流自能作意閒中趣無復關心世外愁
趁此百年身偶健為君一語竟須酬
　　　和惠國博韻
平生心賞有髙蹤更喜夤縁造化中語次欲傳須栁子
詩宗不愧是江翁無言可究稱醇徳有眼能看拜下風
共覩謝庭蘭玉秀只今攀桂廣寒宫
　　　用呉知立韻
老去胷中句甚豪清風應笑我徒勞可憐官事何時了
肯使詩盟取次逃剩欲論交思擊節不妨飲徳要投醪
如君豈是長貧者自古詩成得繡袍
　　　呈浙西張提倉(張為鄱陽教官去已數月僕來/為法曹曽見於此嘗問訊所學)
老掾當年意已傾執鞭雖晚眼仍青繡衣公子初雲漢
璧水先生尚典刑負弩前驅容漫叟下帷覃思媿𤣥經
催科欲付飜羮手照我山行定幾星
　　　入山呈孫使君
平生懶慢豈能剛身外微官似漫郎不怪閒居為消渇
何勞多酌本醒狂(僕早衰多病畏人懶出每/從使君飲輙不勝杯酌)雪晴欲試
穿雲履背冷仍尋曝日牀為想騎牛破山碧晚風吹笛
野梅香
　　　簡唐英同年四首
春風已落百花中鏡裏空嗟兩鬢蓬病懶未能禁酒困
多愁元不為詩窮偶然貞曜生同世尤喜丁寛易未東
聚散由來皆造化一篇我欲謝天公
早起孤舟掀浪中自憐老大要飄蓬風前索酒輕寒殺
夢裏尋詩始意窮帆飽急隨山脚去櫓回强趁水頭東
明朝已作掃門計未必堂堂舍蓋公
書生懐贄大門中一見歸來話小蓬坐喜情文渾不薄
退嗟吾道豈憂窮更將儒術重熈載要使君心亦欲東
若也銘勲在彞鼎古今何止一周公
舊言山色有無中今日環觀在短蓬遊子不堪歸路冷
篙師愁殺裹囊窮便回溪口風尤急欲到山頭月已東
贏得閒言擾詩社煩君更語主人公
　　　丁端叔茶馬㑹同年同庚
竹林賔主樂襟期並榜齊年兩見之丙午同生雖共老
甲辰笑我獨為雌秋鴻社燕時難值桂酒椒漿醉莫辭
半是天涯老行客耆英當繼洛中詩
　　　登蓬萊閣
癡兒官事苦相臨每到蓬萊慰賞心一水縈湖連海去
片雲帶雨入山深自憐老客從渠晚喜有詩翁到此尋
中外升沉政懸絶强抽荒思續髙吟
　　　饋春茶于制司屬官
戊午新芽上蜀江表情未有敢先嘗幾年爭鬭無雙品
萬里書來第一綱水截龍章浮碾玉爐煎蟹眼試慿湯
知君文字五千卷正欲冥搜錦繡腸
　　　求酒於邵元實刪定
骨相酸寒不足論平生心賞舊家村七年誤索長安米
百病幾成楚客魂命薄不堪嗟分定官閒猶得荷君恩
秋風一醉餘疴殄須乞莊生五石樽
　　　乞酒於林子長通判
衰顔得酒尚能赬笑我維罍恥弗盈無計青州幾從事
可憐白面一書生新篘競說鄰家熟好句慚無健筆成
傳語白衣人記取何須秋帽始關情
　　　謝誠齋惠酒
褰裳樂得送迎翁遣句猶煩七字工頗識當年斤斧手
却慚昔日馬牛風平生楊敬惟稱項晚歲侯芭只守雄
便把黄封紅客眼一尊已當百壺豐
　　　饋蝦腊彎魚乾於端叔
東西萬里苦相望海物時來自故鄉兩眼尚能驅水族
(水母得蝦/方能行)一彎猶解詫丁香(一名/彎魚)莫孤念逺勤將意且
欲均甘未敢嘗有詔知君便歸去古人驛寄願頻將
　　　和沈徳逺寄江鰩韻
粉身截玉慰渠貪浪迹泥塗遽著籃坐缺江生嗟不樂
詩來東老謝分甘世間風味鄞江頰傳裏形容太史談
欲報瓊瑤無一可移文空到北山南
　　　橄欖來自嘉州
筠籠相逐到天涯喜見森森色正佳尚想紅鹽落青子
未誇黄蜜挂蒼崖眼中鄉味催歸夢足下跫音慰逺懐
稍待酒殘回齒頰餘甘猶足助談諧
　　　岳大用寺簿惠佩刀
文陣談鋒不可當小恢游刄向朝行一夫敵爾嗟長劔
十九人中見頴囊徐子身非逢季札吕䖍心已識王祥
善刀我亦知藏去他日猶煩賜尚方
　　　謝梁飭父通判登樓賞雪之約
蘢蔥天闊曉光浮滿地斜飛玉作毬好趁陽春歌白雪
政須從事謁青州打門報我樽前約乗興須君剡上遊
清絶有人誇盛事貳車攜客醉南樓
　　　和程閣學觀雪韻
入竹投窻細細添兩山瓊玉稱遐瞻巧於夜半將新歲
每以風回蹴上簾寒雀棲枝驚落屑饑烏鳴食訝堆鹽
正須度臘成三白已覺西風勢轉嚴
　　　和梁曹池陽道中遇雪韻
癡兒汨汨尚尋梅㸃檢花梢次第開客裏相逢秋日好
雪中重喜故人來歳寒過我留佳句夜半論文酹此杯
毋疾其驅行有詔江頭凖擬送君回
　　　臘雪二首
歲事無多臘近殘謝渠飛屑破天慳禱祠空愧兼旬力
造物惟消一夜間是則化工端有意要於官政亦相關
雪催詩後詩催雪更欲堆鹽滿四山
無計遮留歲月殘頗驚節物愧才慳可人臘雪偏宜處
屈指春風未到間猶得微吟供午枕不須髙卧閉晨關
晚來碎玉零珠後已老蘇州一半山
　　　喜雪
玉龍方急戰寒聲滿陣江風雪作茵凖擬豐年須造物
編排佳境付詩人莫辭樽酒偏勞勸更喜江梅欲鬭新
愧我為州無善狀楊花何事已先春
　　　誠齋指簷頭雪為詩材二首
春風著意向春宵巧作氷凘細細飄正好千門競燈火
故添萬瓦燦瓊瑤誰憐梅蕋猶含玉大遣楊花為奪標
一段風光付詩手物華正恐為君撩
使旌獵獵晝連宵賸說吟邊湧思飄曉枕已哦千樹雪
夜船更踏一溪瑤誰將春霰天然巧來伴寒梅别様標
贏得袁家僵卧者開門今為好詩撩
　　　立春日雪
料理風光興未殘老無詩手一何慳新傳綵勝排枝上
趁得氷花落鬢間噪雀曉來埋屋角土牛聲已動譙關
寒窻我欲觴眉夀不是羊羔醉玉山
　
　
　
　
　
　
　
　
　
　
　東塘集卷四
欽定四庫全書
　東塘集卷五　　　　　　宋　袁説友　撰
　　七言律詩
　　　恭和御製賜進士詩韻二首
雲漢昭回下建章鸞翔鳳翥燦龍光宸奎錯落皆謨訓
聖語丁寜示抑揚自古求言開數路只今兼聴極羣方
一篇黙寓憂勤意正為成王不敢康
堯言不數漢文章漫説唐人萬丈光百辟共知尊上指
羣儒何止戴言揚絲綸甫幸來中禁琬琰俄欣奏上方
京邑小臣觀盛事願輸忠悃賛明康
　　　車駕過重華宫和陳止齋韻
曉到觚棱簇仗齊千官星拱馬無嘶清塵警蹕來宫闕
夾道歡聲浹耄倪孝治未應誇鄭隧皇威今已竦邊鼙
小臣何以揚君徳手舞相呼醉月溪
　　　擬詠展觀太上皇帝御書
龍顔祇肅閲堯章寳軸神毫赫有光八法心傳齊帝學
萬年奎畫與天長襲藏肯比唐三傑墨妙尤卑晉二王
舜治方隆定于一區區發問陋梁襄
　　　擬詠宴羣臣
宴錫蓬山煥舊章羣工列席侍龍光加籩折爼君恩重
合奏迴風韻語長擊筑為歌嗤漢祖舉觴隆禮視周王
幸哉盛事今逢見願赴功名敢入襄
　　　端叔奉詔還朝二首
清樽連日話辛酸正為中年作别難二十年間嗟契闊
八千里外得團欒湖山覺夢俱萍迹風月題詩徧錦官
一舸輸君已僊去微吟空抱屈平嘆
萬目環觀一節東江酣遲日漾春風君王恨見嚴徐晚
廊廟方資稷契忠四蜀正須煩筆下一言知已定胷中
少焉我欲歸田去拭目期君鼎鼐功
　　　閲兵給賚
小臣銜命入雲屯聖主如天詔語温萬甲衝風隆士氣
一言挾纊荷君恩頗驚霹靂燒殘壘更想蒙衝上海門
欲挽長江問豪傑豈無擊檝歎中原
　　　盧徳華郎中將漕福建
疇昔相從在帝關更于嵗晚接清班同朝所恨常疎闊
一嵗之中幾往還便合横翔來楚路未應清夢落閩山
誰將好雪留征櫂毋疾其驅有詔頒
　　　和虞仲房潼川運使韻
西湖樽俎憶風流今日檣烏過我州萬里相忘嗟又别
九華何惜更同游中郎有字新鐫石小子無言只㸃頭
及此公餘多暇日為君作計且邀留(求公為書池/陽觀徳亭記)
　　　再賦
飄然擊檝問中流仗節觀風十四州見説九重天語好
不妨萬里蜀山游大書競照光山色好句應題灎澦頭
稍辦澄清早歸去周南寜復嘆淹留
　　　和閭丘資深轉運判官送張同年韻
造門剥啄笑談餘過我頻迂長者車八詠繼呉推翰長
一封諭蜀屬相如岷峨詩富追風雅韶濩聲諧復古初
仰止騷壇方北面不堪官事蠧書魚
　　　和浦勉道轉運判官巡行出關韻
濤雷殷書候前驅駟馬橋邊使者車風約江聲喧笑語
山迎雨脚傍閻閭城頭北海傾樽後馬耳西風攬轡初
關外秋來聞小熟更將餘瘵入呵嘘
　　　和許深父轉運判官韻二首
我輩難忘故舊情為君滿意説詩清抛磚不愧塵埃想
剖蚌俄驚的皪明宦路幾年嗟契闊長安累月話平生
詩筩却趁郵筩急吟到揚州更袖呈
詩裏論交淡淡情箇中風味不勝清錦囊著句知才盡
山色逢人作意明已覺頭顱侵晚景尚堪風月快餘生
與君握手關心處媿乏琅玕腹可呈
　　　送呉子明知閬州
聖主方勤西顧憂大朝臨遣遴賢侯蘭香昔在潛郎地
符竹今分古閬州蜀道難時雖萬里漢川佳處正三秋
莫嗟身落江湖逺魏闕心存記子牟
　　　送同年曽南仲寺丞知温州
乆同朝蹟又同年更送旌麾過海邊多士向來親戴席
斯民今幸得蘇天潛心閣上書千卷鴈蕩山中草一川
小待公餘尋舊迹便歸玉笋聴鳴鞭
　　　送樓攻愧知婺州二首
壯年才氣壓詞場衆已相期白玉堂垣制孰非經大手
斯文無復數他楊諸公政爾需調鼎一語翻然忽抗章
汲黯固知當大用得君徒欲重淮陽
三十年間企絶塵乆同朝蹟話平生論文密處雖朋友
投分深時即弟兄自恨我無分袂語但輸君已著鞭行
東陽一葦杭之便母惜公餘蚤寄聲
　　　日華書自通州來言其同僚多唱酬
題輿贏得錦囊歸酬唱西崑事可追乆不陪君三日語
政須嚥子百篇詩寜甘咄咄癡兒事稍愧紛紛俗吏為
我亦湖山多暇日秋蟬時解噪寒枝
　　　餞金使出北關風雨大作
出郭初行十里賖狂風急雨閙田家香秔飽熟雲翻浪
蕎麥新開雪作花淺水半村環野趣好山一帶接京華
晚來踏盡臨平路風脚全收雨脚斜
　　　次常熟縣先君舊所攝宰也
衝寒一舸下琴川小纜依依市栁邊花縣重來聴好語
棠陰深處不論年釣遊頗憶兒童舊風物徒驚嵗月遷
老恐不任奔走力問儂何日賦歸田
　　　守郡不能同憲使倉使游靈巖
秋風敲葉漾湖光兩兩星華古寺傍曉日一川迎使節
晚山十里送歸艎風流我已非山簡賔客公應念葛彊
豈是清游本無分紛紛鴈鶩苦相妨
　　　司庾㑹稽道中答衢民綵幟送行
征車何事不容征綵斾歌謠塞路津徒以平生多拙政
偶於嵗晚得衢民我方州縣慚尸禄汝向閭閻切愛身
料得去思均彼此一詩聊復慰邦人
　　　過池陽舊治和呂子西韻
浮沈宦海幾春秋嵗晚重來舊典州昔日青山雖在眼
故侯白髮已盈頭吟邊感慨關情乆忙裏工夫著意偷
聞説峽江春漲晚捲帆聊為此邦留
　　　送惠縣丞之官
立之何事屈藍田隠忍功名古已然預信鵷鴻只他日
莫嫌鳬鶩尚頻年征帆夜濕三更雨去路人欣八月天
話别匆匆毋重惜一封丹詔下天邊
　　　和魏南伯縣丞韻
著語相過見一斑我慚尺寸強躋攀羈懐衮衮三江水
去路迢迢萬里山酒盞逢花尋客處詩筒將月對船間
固應侯喜多知己未必詩聲只汗顔
　　　和洪叔昞主簿浮玉亭韻
亭為君來又得名公餘贏取眼雙明溪光影碎黄金艷
波面聲流白玉琤夜半呉歌縁底恨晚來山色不勝情
風光我欲平分破故把吟邊當結盟
　　　肅客借重金紫綬
平生青紫濫於身更冒金章肅使賔何以假為誠豈敢
烏知非有笑無因猨狙自是羞華服鵷鷺姑容接後塵
囬首紛紛天下事有時宜假不宜真
　　　成都府學釋奠
西風淅淅露溥溥釋菜雍容禮可觀冠帶三千嚴鵠立
風雲九萬欲鵬摶錦江曽吐胷中鳳泮水新囘筆下瀾
拭目諸君快秋㨗臚傳髙壓萬人㸔
　　　送吕武仲司户范純之司法赴南宫試
欣然願作送行詩盛事江邦獨見之釃酒且同明月醉
驅車未怕朔風吹相逢蹔入紅蓮幕穏去髙攀丹桂枝
莫負玉階方寸地為言民力要扶持
　　　送柯伯東省試
道義如君只幾人相從了不見塵侵一樽但覺論文細
三畫從知得意深自是强年應折桂不妨朞月早傳音
我今已辦如椽筆擬稱瓊林最後吟
　　　送惠補之昆仲秋試
斑斑蘭玉不勝清長羨于門乆日榮共慶兩蘇離蜀道
從今二宋到神京三年刻楮真餘事一日乘槎定筞名
想得頥山來嵗好緑袍黃裏照溪明
　　　送聘儒姪秋試
八月靈槎萬里秋乘風得雋要遨頭吾家連已躋儒級
汝業今宜濟巨舟掘井莫令嗟九仭善刀終自見全牛
儒冠豈解真相誤有志應當萬户侯
　　　送薛公叔秋試
流落相逢霅水濵與君傾葢即平生湖山十里雙溪畔
賔主三年一日情學海波瀾誇健筆夜窻燈火幾長檠
不堪送客杭州路更聴驚人快一鳴
　　　鹿鳴宴
秋影涵江暇日長銀袍濟濟宴公堂九華佳氣眉間色
千佛髙名馬上郎賸數連珠誇瑞應㑹看僊桂滿枝芳
春風得意歸來好衣錦聨鑣入故鄉
　　　成都府鹿鳴宴
大啟文明㑹勝流同升更合上西樓三春得意桃花浪
八月乘槎桂子秋結綬偏應登鳳闕挐雲直欲釣鰲頭
乘除但看今年好六八名髙五十州
　　　集同年於聚景園
慈恩回首幾畨春樽酒相期在帝京人事好乖知嵗乆
天宫作意得朝晴向來禁籞所未到同此英遊真可榮
無奈斜陽又催去更憑餘酌話平生
　　　餞送蜀進士入奉廷對
蜀才卓犖照賓筵秀出斯文萬選錢聖主龍飛初䇿士
皇朝春好正朝天丹墀獨對三千字黄甲重魁四十年
歸把羣書觀未見要令學業到純全
　　　宴許成子魏華文二魁呉文伯節判陳表之教
　　　授盧仲修軍資以考西省試同集
晝繡歸來自帝京魁星雙照錦官城持衡稱職真能事
勸駕何功亦與榮細與論文重欵接要看落筆更縱横
我歸便作江湖計拭目需君輔太平
　　　同張元善集癸未同年
同年幾合幾分違三十年間見日稀尊酒相逢今也幸
詩書論政舊焉依慈恩故事嗟回首呉地清談對落暉
平世功臣在公等尚期努力佐龍飛
　　　和薛子晉來慶癸未登第韻二首
雲霧油然託應龍姓名偶徹大明宫臚傳殿廡千官肅
聲到旌旗萬馬雄黃蝶飛來驚拜命青衫誤著敢言功
如何李郃猶能第造物何心本至公
寒荄也趁百花新眼懶猶貪上國春五技怪能成薄命
一名却喜繼前人喚將好意詩頻賦洗却閒憂酒再巡
厎事牛堪有歸序韓公平日最相親
　　　㑹新第進士和陳振享韻
梧桐風細月將樓猶得公餘欵俊游喜入芳樽涼徹夜
風生綺席氣横秋兩魁前躅髙三輔八雋飛觴照一州
屈指呉門多盛事眼看勲業佐宸旒
　　　蜀進士許成子魁天下用其殿前賦詩韻以志
　　　喜
岷峨䇿足問修程入對明光近太清五十年間多士賦
三千筆下一魁榮斯文焜燿由奎畫是處流傳仰蜀纓
我已夤縁觀盛事更看公等致隆平
　　　送誠齋二首
誰作朝陽一鳳鳴公朝今復歎斯人抗章寜奪三軍帥
去國尤輕一葉身政以青蒲姑夕駐更聞白簡為前陳
只今小試回天力它日擎天看柱臣
長裾端欲曳賓墀人事何乖遽别離未盡胷中懐舊意
又吟江上送行詩公名此去如山重我老誰憐似足踦
憑得征鴻寄消息書來猶記别君時
　　　寄李兼善
湖山昔日記清游百遍相過語未休逺邇漫勞人室念
東西空望淛江流中年别去情尤惡幅紙書來意轉愁
嵗晚漸於詩興好待君歸後飽賡酬
　　　祝子正從范使君鍛以詩寄之
栁下嵇郎好在無深居應得靜工夫丹成便許隨雞犬
分定初知豢鶴鳬癢處端能窺鳥爪夢中不用斷龍胡
别來亦有閒忙事日向黃家問酒壚
　　　贈應童子
閩山佳氣毓英儒丱角胷中敵萬夫黃石固應傳孺子
𤣥文真可與童烏飽充器識觀他日莫負聲名滿上都
更憶韓公序文好成人之禮正相須
　　　姚行簡撫幹歸霅川
一見油然慰所望巾車更辱到他鄉相從樂處光陰速
索笑濃時意味長樽酒未堪留好客湖山早已送歸艎
秋來尚憶門前路莫惜溪頭屢買航
　　　和楊誠齋韻謝惠南海集詩三首
斯文宗主賴公歸不使它楊僣等夷四海聲名今大手
萬人辟易幾降旗天方欲治將焉徃用不崇朝尚竊遲
整頓乾坤從小試南州昔日洗潢池(公嘗持節廣/中盪平冦盜)
玉海書來喜欲狂飡霞食瀣齒牙香固應宗派名江右
厎用宫袍入建章今代歐黃真有種向來沈鮑肯同行
只今五集三千首但覺熒煌錦繡張
芸閣登儒拜黼衣鳳凰來泊鳳凰枝待教黃閣調元去
蹔對青藜下燭時身到三山真得路君留羣玉幾題詩
(館中有/羣玉亭)十年前訪岷峨事也作書郎慕左思(某丁酉嵗/備數館職)
　　　胡元邁編吕僊翁傳
工夫未達性中天九轉還丹漫費年至理本無多智巧
此公自有一神僊絶知開卷翁如在剩欲忘言意自傳
功行世間千百億諸天更辦筆如椽
　　　同鄂州都統制司登壓雲亭
一帶城頭四望全壓雲亭上更無邊手攀北斗輕飛肉
目盻南樓僅及肩城郭千年髙復下江湖萬里後還先
(大江在前/東湖在後)平生頗負昻霄志便欲乘風送上天
　　　張思濟縣尉剏舞翠亭
新築成時秋事髙滿天風月下岧嶤佳名欲奪雙溪景
淡墨須煩六幅綃一簇穿楊誇箭羽幾畨伐皷動溪潮
此亭政合貪山水百里之間患已銷
　　　題廟池上新剏瀛紅舞綃亭
髙青逺緑映回塘菡萏菰蒲細細涼蘸水瀛紅羅襪渡
舞霓綃翠綺襦香瓊珠碎落風前雨蘭櫂夷猶月下觴
老帥如何太風味兩年池上送殘陽
　　　廟南新剏塵外亭
城頭拄頰俯橫塘塵外躋攀四面涼南瀆夜鳴江水瀧
北牕曉浥芰荷香著亭盡得山川景攜客同甘醴盎觴
寄興江村家八九平分我欲卧南陽
　　　和資深同游塵外亭韻
城南絶景半林端城北荷塘十畝寛風月無塵頻入座
江山弔古一凭欄瀛紅淺露嬌啼臉綃翠輕颸醉倚干
日暮對花吟不足三翁步屧小橋看
　　　用劉汀洲左顧亭韻
杖屨東風欲濫巾小舟重泊一亭春醉看梅月無新語
老與溪山作故人意氣不驚雙白鬢功名忍負百年身
我來又續題詩柱敬為劉郎細拂塵
　　　用陳和父太博韻題江州髙逺亭四首
鮮新棟宇出樓顛盡得江山四面全髙摘星辰風月夜
逺迷河嶽水雲天一湖尚想甘棠愛(又湖名/甘棠湖)萬井誰呼
大隠廛見説松關頻却掃兩賢吟處日回旋
亭髙未涉意先申五馬同來却報春一笑孰知今在旅
兹游端不厭居塵分張好景因人重排拶佳篇逐日新
我是東州西上客也來吟作社中人
潯陽名郡敢言支最愛江山左右之松葢前傾渾似故
詩兵㨗出愈稱竒案頭朱墨無多事亭面東風足四時
相與平分賸遺愛未饒白傅去時思
乆説匡廬喜蹔經遐觀但覺眼青青倚欄萬事雙頽鬢
撫掌千年一古亭珠玉名章方競賦江山喜色已先形
我來落筆真如助撩得詩狂不為醒
　　　清暉閣(丁巳/再游)
清暉傑閣幾朝昏吟咏曽喧白下門一别朱欄陪綺席
重來青草接荒村名章尚憶江秋句短些誰招月夜魂
老去情懐更蕭瑟懶從孤館覔清樽
　　　㑹文堂
束帶峩冠集㑹文郡侯著語到諸君平居講習須朋友
退食工夫在典墳士學何先先尚志書生務業業惟勤
鵾鵬他日扶搖上共致雲霄慶䇿勲
　　　善頌堂
庭前雲葢碧巉嵓堂上先生雪滿髯説藥客來聊下榻
謁齋僧去便垂簾種時法好花難謝買處錢多石易添
子舍光榮身壯健只將香火事華嚴
　　　桂椿堂
欈李于門伯仲佳聲名籍籍到天涯一經早已傳韋氏
五桂今重説竇家滿眼衣冠真盛事幾年棠棣看聨華
蘭臺曷與編青史要使文風萬世誇
　　　白雪堂
今代斯文只此翁乾旋坤轉獨孤忠千年此地江山裏
一日東坡翰墨中莫起黃泉空老淚可憐赤壁幾春風
瀟瀟暮雨雙雙竹白雪堂前忍酹公
　　　知止堂
先生七十已垂車父子俱榮出帝都當世若無知止者
公朝何以勵貪夫升堂展卷人何在訪竹尋梅色尚臞
我老自憐生也後拊編猶得歎前蕪
　　　題韓元吉可止齋
平生我亦愛知休三徑如公最早謀歸意酒醲何切切
宦情紙薄正悠悠書來誨語如親面别後光陰歎轉頭
更為蒼生須一起志功元自合封留
　　　游揚子雲墨池
平隄修栢轉林塘飛葢同升吐鳳堂後世有傳由凖易
斯文無復數他揚草𤣥大啟天人奥池色猶關翰墨場
弔古懐賢尚遺恨不然晁董可相頏
　　　遂寜府境内火池
澤中有火猶為革焰出方池更異常氣烈羣山酣土赤
陽潛深地液硫黃書生考訂言雖確造化工夫理甚彰
君看輿薪一杯水物因偏勝故為强
　　　過廣安軍王恭父大著墓
與君執友共為郎尚憶松江送客艎在昔清班方衮衮
至今衰草恨茫茫百年名世嗟天喪一日修文在帝傍
雲檟風杉空掛劍不勝老淚灑危岡
　　　謁洪澤鎮龍祠
平生忠孝徹幽㝠稽首龍祠鑒此誠自是皇靈頻震疊
也知神力解因成片帆以往無多路百里之間只一程
目斷長淮嗟往事孤哀有淚落邊城
　　　遊江瀆廟用故侯呉龍圖韻
馬嘶楊栁泊林塘六月城南趂曉涼萬古叢祠千木暗
五風十雨一爐香翬飛棟宇新輪奐鼓奏犧牲薦豆觴
努力為民祈福地年豐今已格陰陽
　　　劉徳修殿院持節歸蜀
堂堂栢府幾人過屈指精忠竟若何正爾浮雲遮白日
賴公砥柱立頽波回天力挽千鈞重去國身輕一葉多
萬里長江向東去清明無日可鐫磨
　　　過忠州酆都觀
古栢修篁萬木顛盤山百折叩真僊便疑脚踏如來地
已覺身遊洞府天空翠遐觀浮海日偃雲時汲濯纓泉
我來只恨無僊骨未必丹爐不再燃
　　　和野堂僧子惠韻
與公林下昔閒人别後書來意轉親老去興懐空繾綣
詩來得句愛清新眼看呉地千峯月心在苕溪一釣綸
猶得支郎消息好錦囊時寄筆端春
　　　堅老住廣福
髙僧七十未龍鍾飛錫飄然百里中正欲逢場施手叚
不妨臨老入花叢把茅便可傳宗㫖一鉢由來是祖風
直要空門髙著眼看渠拍手任西東
　　　飯西湖兠率寺
風爐煮餅梵王家一日平湖十里賖遊子政須供杖屨
老僧應有痼煙霞絶知咳唾新珠玉想見氷霜遶齒牙
我恨三山無路到望中贏得眼昏花
　　　題淨相寺
清詩冷閣更佳名一叚家風太瘦生東老懸知有餘樂
西湖今可問前盟年來信覺青山好老去休驚白髪更
欲識箇中無盡意挑包急急看吾行
　　　過懐安軍雲頂寺
拂雲絶頂俯金囦直上重山最上顛一佛嚮來臨大地
萬松今獨近髙天枯楠夭矯渾生意斷石盤陁幾合年
大士重來聞囑付毫光端欲掃烽煙
　　五言排律
　　　善頌堂
家法傳忠孝朝英仰正平抗詞嚴廟制勇去樂親榮一
室從新扁羣公詠落成清風天籟靜斜日雪山横養志
閔曽重浮名廣受輕聞風千載下凜凜萬夫驚
　　　和程泰之閣學春雪韻
妬臘三呈白欺春六出花玉層渾欲墮珠霰一何奢巧
態穿庭樹餘寒戀釣槎積難殊未密散易已成賖有客
門間卧何人帳裏遮淺斟羞獨舉低唱敢言譁故壓梅
花信猶先栁絮斜晚澌方歴亂夜櫓正咿啞剩把新年
雪初烹改火茶剪裁歸妙造比興屬詩家應有呵纎手
朝窻學畫鴉
　　　飲寓隠軒
軒亭曉清曠行樂未妨頻無客不堪醉有花長是春憑
欄尚紅藥結伴擅芳辰笑駐凌波步香分折角巾鶯聲
殊自健杏子况嘗新仰止宗英伯來為鄭驛賓言辭獨
樂樂仍命可人人鴻弄舞時影梁蜚歌處塵棋枰誰得
雋詩筆自疑神欹倒何妨屢歌呼却甚真升沈塞上馬
容易鬢如銀柰許追歡地回頭迹便陳
　
　
　東塘集卷五
欽定四庫全書
　東塘集卷六　　　　　　宋　袁説友　撰
　　五言絶句
　　　贈相士林石
豈是無仙骨平生百念輕但存方寸地吾不計前程
　　　題闗都官西湖孤山四照閣圖
三賢堂趣逺四照閣詩傳髙節無人繼孤山只儼然
　　　跋本朝六名公帖
道䘮嗟耆舊人亡獨簡編家藏六君帖何必萬人傳
　　六言絶句
　　　十三日飲俞園昌甫斯逺彦章畢至
忽爾嚴冬設鱠更於晴日觀梅人道荒尋邂逅我忻良
集而來
　　　題米元暉太湖圖卷
水際天低岸逺山腰霧捲雲鋪擬喚松江小艇歸來好
趂蓴鱸
　　　題東坡蘇公三笑圖帖
不覺虎溪過却軒渠一笑而歸此笑此心真處自然魚
躍鳶飛
　　　和程泰之閣學汎舟南溪遇雪韻三首
目斷山前浮玉春回雪裏宜城得意扁舟乘興歸来好
語増明
憐我閉門卧雪慚渠有酒盈樽老盡青山曉色愁添白
髪霜根
孤鴈聲悲南浦漁人冷徹歸蓑獨有耐寒瓊玉一枝先
奪陽和
　　七言絶句
　　　和康叔探梅韻三首
今年人憶去年梅試問今年花已開見説春風正料理
不應小雨便花摧
詩壇傳檄未應虚忍負東君自作疎急急花前巖下看
横斜清淺兩何如
尋梅著語樂清閒已覺孤山氣象還未辦輕舟行百里
也須踏脚法華山
　　　題石上玉簪花
欲訪招提倦不禁空懷落落海潮音如今不作維摩病
猶記年時賦玉簪
翠鈿瓊葩别樣芳涼風㣲雨淡梳粧姮娥夜半朝天闕
應有遺簪墜帝旁
　　　和范石湖詠雙蓮三首
江妃瑟裏恨沈沈萬㸃紅邊意轉深擁出三千歌舞罷
翠綃縈得兩同心
天泉池上舞晴暉一别人家未肯歸千載却隨湘女泣
風前時學鳳凰飛
鑑湖一曲記蓬萊櫂入紅蕖挽不回今日池光少公事
好懷聊復為渠開
　　　題尤提舉恵雙蓮二首
十年蹤跡落修門賸憶西湖菡萏風今日江城秋浦上
舞綃依約舊相逢
六月炎歊苦盛長一枝遣伴北窓凉此花便合雄文記
擬為君書瑞應堂
　　　致菊種於子長
好花一歳幾回開喜見東籬舊信來不惜移根到鄰里
離披也入畫堂栽
　　　致盆梔子於同年樓大防天官
一輪月影漲幽香碧玉釵頭白玉粧持似此花供燕几
玉堂端可夀萱堂
　　　和程閣學送小春茶韻四首
眼看節物去重來又見寒梢數㸃梅草木已隨新嵗好
冬芽豫占一年魁
物物呈祥豈偶然新芽新味更新年靈苖却解為人夀
請為君謨續此篇
七椀由來厭八珍猶堪代酒亦生春箇中風味須知趣
慙愧劉公獨倚新
家山歴歴未歸來投老江湖祇自咍頼有年年鄉信好
一甌浮玉飽春臺
　　　和子長見招韻四首
攻擊愁城従事裏消磨日月手談中不縁我輩真風味
安得尊前笑語同
青林綠幄春歸後翠岫蒼崖雨過初作意尋幽還得笑
隨宜供客莫求餘
清游已恨期年别勝處能消一日情莫對浮山無好語
相逢草木有佳聲
飛香雨過雙溪閣舞翠荷開十丈花佳處正須供一賞
相従吾亦豈匏𤓰
　　　招山陽髙徐二生飲二首
梅花時節屢開樽欲贈梅花欠可人今日有人梅樣好
逢君同賞雪中春
欲作山隂興盡回良思與子把離杯要須人境俱清絶
好抱瑶琴踏雪來
　　　到房山交代招飲四首
躡盡巉巖氣未蘇悔來坡下獨長吁一觀烟霧南山面
従昔名坡信厚誣
簷外浮嵐㬉翠堆道人清眼為渠開飡錢官薄何須計
直為南山亦合來
勝日山堂共一樽未妨窈窕對嶙峋髻分翠影眉争綠
人與南山各可人
妓圍簷額潤空青岫幌雲闗夜不扄吏隠風流輸我輩
不須逋客詫山靈
　　　再次韻四首
山好能令肺病蘇詩來把玩更驚吁蜀人例作殘山看
端喜因詩免受誣
語不能工恨作堆撚髭空對翠屏開清吟賴有雕龍手
繡段聨翩詔後來
犖确悍頑經數驛醒然初挹碧嶙峋眼明驟與真山晤
不比逃虛見似人
山色隂晴逺更青誰教睥睨枕巖扄詩翁意欲移千步
安得朱符祝巨靈
　　　再次交代韻四首
筆力潛窺大小蘇詩傳諸老定嚱吁従今訂價連城重
政使羣兒有善誣
昔夸石廩祝融堆驟見人家畫軸開坐挹髙寒吾願足
此行似為此山來
環秀亭中命淥樽雲烟明滅映嶙峋佐州不喜分風月
喜與南山作主人
詩人妙思天同巧鬼守𤣥闗不及扄閒挹山光誦竒語
斷無塵滓溷襟靈
　　　再次交代韻四首
嗣皇仁覆物昭蘇皋自陳謨鯀自吁聞道諸公扶國論
須君左袒訂邦誣
今朝著我簿書堆領客樽罍未辦開始信南山是知己
露竒呈秀斬闗來
漫叟當年臼作樽侑樽青嶂漫嶙峋與君屢共山前醉
似覺清歡勝昔人
傳聞洞府鎖髙清探著詩成數啟扄想見羣僊書玉葉
更應交口歎精靈
　　　再次韻四首
君家詩價自姑蘇系胄蟬聨世唶吁欲把阿元輕輩行
古今俗子喜相誣(世稱韋郎葛立方謂士元非/韋比立説甚嚴見韻語陽秋)
眼底薔薇玉雪堆過従休待牡丹開送春疎酒山應笑
底用奚囊日往來(是日同/小酌)
視草行看賜上樽濁醪付我酹嶙峋扶攜誰共山前醉
従此無君度外人
詩愁磨盡鬢邊青𤣥鑰無施閉理扄牛渚錦官祠廟古
瓣香儻格在天靈
　　　復次韻四首
諸李辭章推李白向來蜀道賦噫吁房陵山險猶如許
石穴巴卭定不誣
昔上瞿塘灎澦堆盤渦如井放舡開山行歡喜今非錯
(地有錯/歡喜山)備見捎濆撆漩來
十里髻鬟誰綰結半天蒼翠自嶙峋教兒莫憚依山住
闊領裁衣盡土人
病肺還沽竹葉青(房酒/頗佳)小園春去尚深扄春衫紅藥强
相比婢子可憐無性靈
　　　夜飲朱國寶家
又見僊潭二月春一畨官栁市橋新重來莫訝星星髪
樽酒相看只故人
　　　二十日新田清江一曲小飲
一曲清江古岸頭茅簷初日照髙秋數聲又得閒身到
相對綠漪横小舟
　　　晦日昌甫見過因約伯皋小飲黄守繼至三首
滿簷風動海棠雨北客江南詩酒中華髪尊前無好句
飛花常望夕陽紅
章泉泉水在玉山有客嵗時來往間今古風烟只如此
見君生怕又言還
靖州太守詩自佳留連濁酒看殘花澗上乆矣無此樂
落拓尤憐雲月家
　　　飲歸
醉飲寒窓慣擊鮮扶頭岌岌似乘船賡酬磊落成佳致
糠粃誰令輒在前
　　　謝王提幹召飲三首(既往則妓車/集一盃徑歸)
坐上紅衣未放歌客間冷面釂金荷驚飛可待聞檀板
擬奈吾家故事何
賔筵笑語雜絲絃説到山翁更粲然衰鬢豈應粧面側
陳編只合粉袍前
不慣香風擁妓車分當清坐冷官衙歸來自笑殺風景
却把茶甌對菊花
　　　學宫諸生飲邀予與子野同之二首
同簉儒宫把一觴鹿鳴伐木奏深堂要防技癢論文地
莫憶前宵放酒狂
少日峨冠英俊塲課餘觴飲共徜徉孰知薄宦江湖去
頻夢爐亭餅飥香
　　　求酒於鄰
太息官寒獨養疴浮生半作病維摩新涼欲學東城醉
亡奈維罍已恥何
　　　求酒於周時仲教授
寒窓矻矻數更聲燈火無多獨自親忽報周郎好消息
明朝應遣白衣人
　　　謝曹宗臣恵詩酒二首
公今自是客中身更為閒人念客情料得酒腸終易放
一樽相寄拓愁城
方册相看四十年客中尋得舊夤縁與君一夜清談約
已覺羇懷寖不然
　　　和同年張季良少卿餽家釀韻三首
六十衰頽愧髩蓬黄花更負一年中白衣誰薦紅茰酒
吸盡殘荷碧玉筒
與君昔日賦斜陽綺語曽窺萬丈光節物撩人人更老
籬邊猶是去年黄
拭目髙吟陋戴盆續貂何敢曳詩門百壺蕩漿惟公爾
此外應無説尹村
　　　謝魏南伯饋假河魨羮
江南風物與君論蘆笋䕡蒿薦晚樽舉酒不知身在逺
隔江誰送假河魨
　　　先遺二子魚於子長踰旬而子長以四子魚來
詩來愧我秕糠前四尾堆盤勝酒􁋆席上已無彈鋏恨
感恩何止二贏錢
　　　泊吳江食蓴鱸菰菜二首
青絲簇飣蓴羮味白雪堆盤縷鱠鱸我向松江飫鮮美
菜腸今更食新菰
一舸清風四牡還垂虹亭上幾欄干季鷹命駕勞千里
如我清遊却不難
　　　庖人舟殿後餒甚以葱虀佐飯
黄州狹港半江空白飯青葱酒一鍾莫厭路貧愁欲絶
稍還甕牖舊家風
　　　謝侃老送苦筍
籜老泥黄千仞種箇中風味亦佳哉誤人政為甘言誘
愛我従渠苦口來
　　　謝侃老恵蜜
釀花流蜜傍虚簷乞我分甘要屬饜剛被平生飽辛苦
自憐嚼蠟不知甜
　　　詠墨
奚李名髙三百秋只今良法信源流裕陵獨寶君家物
猶帶祥光燦斗牛
　　　瑞孫周嵗
頭顱七十已看看喜抱孫來傍晬盤敢望吾家有英物
箕裘且欲戀儒冠
　　　題邵氏集瑞圖
詩歌召伯意懷哉愛及甘棠勿剪摧自是慶源鍾草木
故將多瑞秀雲來
　　　題江月圖
賸愛江邊月滿衣雲髙天闊數星稀如今解組浮家去
準擬扁舟滿載歸
　　　題恵老所藏嵗寒圖
寒梢獨挺昻霄意蒼蓋猶矜傲雪顔盤膝倦吟無一事
老僧心與白雲閒
　　　氷解圖
游魚豈解知人意孝子精誠一念深樂事世間如此少
我懐風木只傷心
　　　題信相寺黄筌畫花竹
生成造化奪工夫盡入黄家幾畫圖可惜春來誤遊子
攀花不落有還無
　　　題牧隠二首
年來厭索長安米老去猶居大隠廛豈是紅塵故相挽
枉令空愧牧牛篇
鐘鼎山林志則均未須牧隠卧漳濵要令天下歸吾牧
莫為牛羊遽絶人
　　　題寄顔畫士姜元愷
丹青以意不以色人不論形當論心我有平生方寸地
煩君更向筆端尋
　　　臨安邸中即事且謝誠齋恵詩十二首
猶得千篇慰旅思坐吟行咏只相隨豈無一箇閒賔客
便有誰來得似詩
東風一夜轉西南分外羇愁分外寒秋裏酒膓渾不放
一盃全似十盃寛
老來無復夢清都到得清都却守株些子行期猶自拙
箇中能巧定應無
一去重來髪已星八年歸老卧漳濵似曽相識滿天下
不信憐渠未有人
悶殺樓居隘似囚一樓四壁障雙眸趁晴下得樓來看
又被西風趕上樓
有愁無睡照燈青鼠齧蟲吟到五更不分小黥同作祟
呼牌也作百般聲
世事全無只恁閒光隂閒裏故相闗欲將睡去消磨日
睡得醒時日未闌
只作離家一月程如今一月正飄零定非官禄星臨命
想見流年是客星
急雨斜風一夜狂客衾愁枕五更長問君箇裏情懷惡
不聽鵑啼也斷腸
挑燈拭眼聚詩材撚斷鬚時句欲裁判却三更猶不寐
待渠明月過樓來
萬瓦叢中客裏身可憐虚度一畨春日長尋得寛心術
喚取門前賣卜人
男兒弧矢四方居何以家為莫念渠打撲精神希一遇
書來不必問何如
　　　題端上人詩卷
般若經中正續燈可憐白足赤髭人頭陀臨水曽觀影
應識圓光寶蓋身
　　　萬元亨名所居為景馬堂於其家求書記額
公居雖未稱潭潭占盡湖山直到南覔我新題留琬琰
少游髙處要同諳
　　　泊金山觀虞仲房書雲峯扁牓
平生筆法蔡中郎到處標名憶仲房一涕無従人不見
雲峯亭下水茫茫
　　　題汪伯時家藏顔魯公書裴將軍帖
詩成小見英雄手筆落能令風雨驚萬古言言有餘烈
従今詞翰豈虛名
　　　跋蘇文忠公帖
世言晚食同於肉緩步猶云可當車三復文忠二三帖
古人深意在徐徐
　　　題山谷居士書坡公帖
當年二老歎云云猶喜坡翁返故鄉展卷如今但陳迹
丘原無復起蘇黄
　　　跋馮文簡公贈朱忠靖公帖四首
三魁天下極登庸具眼相看識巨公翰墨密傳心印子
勲名同在百年中
人間事了乞身歸想見蕭然閉户時鐘鼎山林元不二
惟公全徳兩無虧
傳家二帖到今存嵗月君看上相言大似涪翁推酉日
永平七禩記鹽盤
忠靖由來世不殊昔年我亦見今謩至今猶有家風在
却恨丘原起日無
　　　題胡待制平賊帖
誤國何人作計疎滿朝元未識真儒至今恨却無頗牧
不念丘原起日無
　　　題徐氏子所藏四賢帖
十年尋夢舊江湖嵗晚尋幽愛此居今日門前山色好
客來銜袖有文書
　　　題徐氏手帖二首
不作朝家青紫綈笑看金鼎識刀圭右軍六帖家藏在
乞與安西手自題
我昔曾窺玉海書畫圖今見澤僊癯為君持似人間世
凛凛猶堪立懦夫
　　　將至慎邑寄鼎
踏盡瓊瑶百里山欲投城郭暮雲間紅爐速置一壺酒
故嵗誰家新嵗還
　　　葉信父家聽琵琶
娉婷未嫁惜琵琶借與詩人著意誇不數前人推引曲
只矜趙女綺羅花
　　　觀鹽井二首
桔橰汲水三千丈頃轉輪餘一日回蓑笠傍城埋井底
皮囊挈出滷泉來
私井公鹽日夜煎力勞功寡廢民田不如大噫驅東海
捲取洪波向蜀川
　　　和程泰之閣學詠雪十二題
僵卧誰憐此意真開門羞見玉為塵休穿東郭先生履
要踏蜂巢滿地銀
　　　　右看雪
春芽初趁六花光嫩火新烹喚客嘗政藉瓊漿浮㸃乳
浪云勝雪詫餘香
　　　　右煮雪
相看景物又年華淅淅投窓意轉嘉冷落不堪春信晚
稍留六出待梅花
　　　　右留雪
陽春有脚時難駐見睍初消意已先我亦鬢蓬飛雪滿
與君相遇約年年
　　　　右餞雪
凛節清姿老更堅不須藏雪待炎天明年歸拜頒氷寵
吉甫清風在舜絃
　　　　右藏雪
一别瑶池輒去思明年農事要先知天風夜半旛旂動
便欲欺梅更壓枝
　　　　右招雪
灑窓猶作故人來聲到樓頭畫角猜聞罷更須凴目力
箇中時欲認真梅
　　　　右聞雪
飲氷受命元非僻齧雪充饑豈是狂何似催班僊仗裏
一堂均宴近臣觴
　　　　右飲雪
庭柯風動還篩玉稍稍柔條醉欲持剛道瓊瑶未輕掃
晚鴉棲處已摇枝
　　　　右打雪
浪走嬌兒意却癡長安餓客最憂時尤憐甲士寒侵骨
十萬邊兵政有辭
　　　　右嘲雪
天與騷人景物宜風流嘲戲恰相知長安道上吟詩罷
笑裏騎驢緩勒羈
　　　　右弄雪
一庭氷柱初融濕滿陣飛沙又壓簷奪得瓊花消息早
揚州十里上珠簾
　　　　右挂雪
　
　
　
　
　
　
　
　
　
　
　
　東塘集卷六
欽定四庫全書
　東塘集卷七　　　　　　宋　袁説友　撰
　　七言絶句
　　　江上度元宵節
一舟兀夕卧孤村夜半相呼了不應説與兒曹休誶語
黄州明日買殘燈
　　　上元次日至黄州遇雨
誰説黄州斗様㣲滿城燈火亦相輝癡兒方有揶揄意
却得連江雨解圍
　　　遇順風
天髙江闊快飛篷雲去山移過眼中江上鼓鼙驚不斷
連朝送我岳陽風
　　　遇順風不及到齊山
愛渠風伯送行舟莫作齊山一日留直向峽江千里去
攙天絶壁快吟眸
　　　發山陽得順風二首
曉入山陽古渡頭輕㠶獵獵送行舟風師憐我征程滯
頃刻揚舲到泗州
一陣南風更帶囘輕扶柂櫓疾於飛舟行若借帆檣便
細數何須十日歸
　　　被㫖許浦蒐兵道中凍合舍舟行陸二首
已辦輕舟著脚登笑渠河伯故隂凝征車政欲周阡陌
贏得天教一夜氷
荒村十里展琉璃依舊籃輿涉水湄自是小臣懐恐懼
要令履薄但兢危
　　　有感
半生宦海㡬途窮嵗晚扁舟繫此中料得江神知我意
明朝好贈一帆風
　　　解機政得請題歸舟
浮沉宦海笑童顛好上鴟夷老子船今日君恩賜骸骨
半篙秋水送歸田
　　　常熟敲氷行舟三首
岸頭猛作敲氷勢船下俄聞戛玉聲寸進未應容退尺
要於此地卜平生
畫鷁悠悠輒退飛一程百里兩程歸天公若念羇懐惡
一夜東風便解圍
一枕更闌客夢囘氷聲猶作浪聲來并刀曽剪松江水
更欲從渠為剪開
　　　舟行跨江之南北隨流以行夜船多在淮西
蜀道登天在一涯乾旋坤轉任推排此身已是萍遊客
終日行江夜宿淮
　　　渡楊子江遇顛風和霍希文韻三首
危檣恰恰傍金山風送船囘勢莫攀忘却波濤望金碧
無邊閣上幾層欄
衝濤逐浪不禁寒何止舟行百丈灘柂櫓一聲江已轉
瓜州岸上報平安
朝暾下接水光明風激濤頭浪捲層衮衮舟帆來復往
江心笑殺幾閒僧
　　　過赤壁
幾年青史説周郎赤壁烏林在武昌明日有人山下過
一樽容我弔興亡
　　　泊荆南二首
荆州天險大江蟠坐制金陵自不難却遣千艘沉赤壁
至今耆老笑曹瞞
可憐呉蜀愛荆州勝賞相當卒罷休何地無城堪保障
此城端為據咽喉
　　　金陵
　　　　某初筮仕之所也今二十有六年矣
青衫往事幾經秋白首重來憶舊遊今夜臺城無限月
更憑樽酒豁羇愁
　　　泊真州沙岸
終朝百尺掣風槎半夜將星到白沙休説元戎誇十乗
且隨商櫓傍村家
　　　白鷺洲
可惜洲亭已漸荒了無鷗鷺白雙雙摩挲石上琳琅句
猶得斯文鎮大江
　　　翻流水
　　　　荆江七百里路多拗曲當夏則荆江水漲濁
　　　　波湧急逆泛洞庭瀟湘清流亦為改色俗謂
　　　　之翻流水今水落矣水色清碧與池鄂間江
　　　　水全異
荆江七百拗如讎盡日縈紆倒轉舟不必瀟湘時逆泛
清波今日不翻流
　　　西湖
西湖歴歴舊嬉遊佳處欣逢輒少留却恨草堂元不識
故教俗眼為君羞
　　　過洞庭
兩湖綿亘連千里萬古蒼梧説二妃最羡巴童并蜀客
飽看日月去還歸
　　　重湖
　　　　湖在渚宫之北一水湛然舟自渚宫夷猶其
　　　　中殆三四里左右二橋相望兩岸野花交映
　　　　自湖入子城北便門即郡圃矣
夷猶畫舫入重湖野蝶閒鷗自笑呼踏遍北園桃李徑
又尋芳草到南郛
　　　楚渚宫
　　　　昔楚王下見子西泝江入郢當處最髙地今
　　　　在城隅沮洳之地蓋後唐髙從誨鑿内城而
　　　　為之非楚故址也
楚王下見泝江舟豈是城隅沮洳頭自古循名多失實
不妨猶記舊風流
　　　過道人磯
幾年烟雨鎖蒼苔咫尺侯門路不開夜半一聲横笛處
道人隨月過山來
　　　汨羅
　　　　汨水出豫章境其陽為羅縣巴陵本春秋羅
　　　　子國也羅水出焉二水既合故曰汨羅其下
　　　　曰屈潭楚三閭大夫懐沙自沉之所也
懐沙元不為讒囂要與江山作美謡千載孤忠動神物
三湖今向汨羅朝
　　　息壤
　　　　息壤在城南野寺中方圓文許覆以四柱屋
　　　　碑立其傍謂壤有起伏起則狀如牛馬伏則
　　　　一夕如故踐之者立即死唐元和州牧裴宙
　　　　掘視及六尺得石城方六尺制與江陵之城
　　　　同徙置壁間是嵗霖雨不已江流暴漲得道
　　　　者謂當復還石城於土中埋之而水退今郡
　　　　中禱雨畧動壤土雨即隨至
石城出壤水懐州息壤藏城水復收千載故侯猶未識
土能勝水有深謀
　　　祀江神
古廟隂隂不記年揚帆逆浪幾舟船我舟小泊沙洲下
也諗江神問濟川
　　　遊武擔山
叟邪歌漫遏行雲抔土千年幾晝曛石鑑可磨人不見
東西臺下淚泉聞
　　　遊中巖
籃輿屈曲上中巖峻壁危峰面面山心月亭前何世界
不知天上與人間
　　　峽路山行即事十首
環山翠幄逺尤清栢葉叢枝到地生恰傍濃隂深處過
無端杜宇兩三聲
短籬深閟兩三家門外低畦長荳麻急繫芒鞋㸔行客
野花猶帶一枝斜
旌旗獵獵曉雲風撲面清㣲破午烘更度幽香來細細
轉頭尋見野花紅
跳山踏草笑迎逢要識新侯過眼中寄語山翁吾老矣
冬裘夏葛與伊同
雙牛隻叟一横犁白水青秧透面肥是處喜經連夜雨
田家十口可無饑
老去紆行盍罷休忙身閒慮足搔頭林烟巖霧鳥聲逺
獨對遥山無限愁
鼙鼔鳴山緑葉摇繁聲囂雜漫終朝不如澗下一盃水
沃起行人心肺焦
倚風修竹葉滋繁穿石湍流浪吐吞薄暮柴門人影寂
曉風烟樹鳥鳴喧
浩蕩東風晚更嚴黄埃得得上霜髯細題今日山中景
更有前頭萬㸃尖
千里山行一月程攀層躡級幾宵征明朝猛入遂寧路
聞説夷途砥様平
　　　和丁端叔月窟韻
幾度飄零滿地金移根堂下豁塵襟主翁自是曽修月
更為人間著翠隂
　　　瑞香亭和丁端叔韻
拍手闌干㸔錦堆留翁未肯十分開惜花惜别情相似
急急從今載酒來
　　　吕公亭
僊翁何地不翺翔底事三遊只岳陽不是朗吟飛過疾
洞庭張樂要迎將
　　　題烏程簿㕔浮玉亭七首
道塲山頂出南溪蒼弁峯頭正直西更割東橋儀鳯水
如今定不怨鸞棲
人言苕霅下千崖一水中分兩派開但怪玉浮浮似磬
不知原自泗濱來
誰將絶景傍家邊舉足溪山已滿前莫恨㣲官清俸少
一亭風月不論錢
一日溪流萬櫓聲簿書叢裏眼偏明青衫不怕籠朱墨
直下滄浪便濯纓
霅川今是輞川圖城郭中藏十頃湖空説侯門深似海
得如簿領一亭無
浮屠髙直一溪雲水面渾如鏡面分此景正縁髙士得
不然何以獨輸君
誤把新題涴彩梁我書元不是中郎亭前若解真浮玉
成我蒹葭倚玉堂
　　　用左康叔知府韻題龜溪左顧亭
風下踈櫺月下溪愁邊拓盡剖藩籬平生漫説江湖客
未解人間手不龜
　　　再至左顧亭用前韻二首
春入桃花水漲溪薔薇隔屋粲成籬湖山正為詩人好
早賦歸歟要抵龜
曉日摇光下釣溪鳴舷布網竹編籬枯魚泣與魴魚釣
要學亭前曳尾龜
　　　用洪叔昞題左顧亭韻
龜老一溪懐舊事人亡千載尚虚名亭前獨有山川在
付與詩人著語明
　　　雄楚亭
江山萬里接西東呉蜀咽喉此地中奄宅荆州誇楚勢
此亭所以得稱雄
　　　陳氏子讀書堂
為公相與年猶小拾芥明經意轉非惟有城南賢父子
讀書元只為傳衣
　　　王醇父統帥舫齋
將軍忠勇貫家聲獨擅長江十萬兵早誓中流誇擊檝
料公猶小舫齋名
　　　題簡齋
　　　　故㕘知政事陳公嘗寓郡圃號曰簡齋今舊
　　　　址尚存
胷中元自有江山故向巴丘見一斑明月清風收拾盡
簡齋詩遂滿人間
　　　御書閣
　　　　張定叟留守創閣于府庠藏思陵御書
寳閣翬飛燦碧霄中藏奎畫歎先朝要令冠帶升堂者
日日羮牆遂見堯
　　　楚樓
　　　　樓在沙市規製宏廣東西皆見江山郡中以
　　　　之為酒肆
東江風月夜潮平西望巫山白帝城止為山川增楚觀
惜哉徒沸市廛聲
　　　江漢樓
樓髙百雉楚城東呉蜀衣冠邂逅逢自是荆山為屏翰
更㸔江漢日朝宗
　　　庾公樓
危樓千尺俯江津天外飛㠶㸃㸃勻作此雄觀真壯士
奈何猶説汚人塵
　　　登張説樓
　　　　唐開元間中書令張説謫守於此日與才士
　　　　賦詩自娛
譙樓偉觀接城西天遣公來重以詩豈是江山與人助
江山元是以人知
　　　和丁端叔雙清韻
翠雲白雪兩僊容未怯姮娥傍月宫若把佳人較清絶
爭妍應愧伯夷風
　　　和丁端叔曉紅韻
曉紅著意一番新穏送公歸上國春花下賸傳多好客
滿園渾是愛棠人
　　　呵筆
呵筆小吟消白日閉門髙卧却紅塵平生笑我千方誤
投老從公兩嵗隣
欲放酒腸愁酒病強投詩社闕詩聲浮生失意每如此
簿命何人詳細評
　　　送沈商卿知府入覲二首
檣烏猛作朝天去君到長安著脚初若訪西湖問西子
朋遊應亦念其餘
山行已辦猶嫌晚天意多慳未放晴無奈公車留不住
片颿催聽櫂歌聲
　　　和丁端叔書懐韻二首
養花藏日半籠晴尚有嬌紅照眼明却恨中年怕離别
好詩撩動故鄉情
春江穏去趣東歸折盡亭前楊柳絲我欲呉江辦投劾
與君花下説襟期
　　　和同年春日韻五首
尋花喜見去年人㸃檢枝頭次第春踏遍雲塘舊遊處
漾波漲碧更粼粼
傷心客裏子規啼自笑情懐更小兒短策強隨楊柳去
歸來却喜燕銜泥
一川晴草競春光綠抺紅勻日日忙榼酒莫辭花下醉
相將堤上柳花黄
雨膏風軟草烟低處處春來處處知尤喜梅花未輕褪
枝頭一朶尚凝脂
雄篇多幸到柴扉祇恨空留最後枝收拾愧同螬食李
侯生誰復敢言詩
　　　和友人秋日韻二首
樓外西山日脚低茰觴新唱縷金衣十年為客秋風裏
空負黄花幾賦歸
了無風雨夕陽低多少詩翁問白衣把酒西風暗相約
年年籬下菊時歸
　　　和艮齋贈輪道者韻
血指濡毫字字工赤髭白足㑹常同從今定了沙彌相
揔為先生一語中
　　　和仲躬贈輪道者韻
孤峯頂上阿誰能苦竹憐渠著意曽他日林間重勘辨
我身元是在家僧
　　　贈徐相士
欲歸公未許身閒欲外云云去亦難我意公言兩矛盾
料公猶作世情㸔
　　　書魏元益便面
閉門終老幽人事負笈擔簦學者宜過我莫虚黄卷日
還鄉須念錦衣時
　　　懐借舟主人
自憐五十鬢如絲更把閒身與物馳惟有髙人收倦翼
世間萬事一弹棋
　　　寄同年懐安曹守二首
慈恩猶記北山遊四十年間幾别愁嵗晚天涯重握手
兩翁齊白九分頭
我丈之賢今老成題輿剖竹傍青城從容官事一時了
莫忘蓴鱸秋日羮
　　　和陸成父司户過淮隂縣韻三首
誰云追信屬酇侯政為髙皇意欲留嵗晚不疑雲夢計
那知大業已興劉
當年三傑共封侯誰念淮隂為漢留不是向來曾躡足
未容平勃獨安劉
論功久已冠羣侯更欲王齊願自留從此朝家若懲創
王侯應得戒非劉
　　　和成父過寳應縣韻
趁得花封八月凉相家有子綰銅章習華指日神京路
此地方知寳應祥
　　　和梁轉運判官韻
古括人豪醉墨鮮一樽寧怯酒如船新詩磊磊珠璣落
不記梅花在眼前
　　　李君量晉州奉詔還朝
厭直承眀兩建牙更將義槩浹朝家舉杯珍重吾歸矣
林下需君歩軟沙
　　　岳之婦人多以白練蒙首俗傳馬伏波征蠻死
　　　於岳至今不為之易素
將軍乆已歸黄壤江婦如何未黒頭若使將軍知此意
素縑蒙首也應休
欽定四庫全書
　東塘集卷八　　　　　　宋　袁説友　撰
　　進論
　　　論選舉當求可行
臣聞之天下之患莫大於使學者棄難而圖易因利而
求害也昔之聖人懼人之淺其所習也於是乎有所謂
難者而使之必知懼人之溺於所謀也於是乎有所謂
利者而使之必貴聖人非切切然於所可緩也葢舉天
下棄難而圖易則其學之難者將使何人而知之舉天
下因利而求害則其事之利者將使何人而貴之聖人
固不安於此也嗟夫君子之學其亦求至於難者耳天
下之理其粗著於顯然易見之間而其妙寓於隱賾難
眀之際得其一説者不若得其説之全得其一意者不
若得其意之盡若以一説一意之易而遽止焉其何貴
乎君子之學哉聖人曰吾必使學者不棄難而圖易則
至難之理彼或可得之矣天下之事必有利害之殊世
固可以去害而就利而又豈可因利而就害哉吾之心
將以致某利也然其致之甚艱利未及我而害己踵至
則亦為甚不可今夫學者固有以某事而致某利也若
以某事而致某害聖人安得不窮其致害之由而絶之
是二者之説常存於選舉之間衆人之所忽而不思而
智者每以為慮豈非為學者之所輕重抑有不可不講
者歟自周家有鄉舉里選之法而由漢迄唐其制屢變
而不一以至於我國家所以剔蠧而剗弊者亦靡不至
天下之士率三嵗而偕計於鄉邦又程之南宫然後天
子親䇿而予之仕其察之不為不詳其官之不為不審
凡有志於此者亦莫不激昻淬勵以求自奮於一日之
程蓋亦以法之可行此天下所以常行而不倦雖然事
不以法而不生而法常以事而必變如今之選舉其大
槩固合乎人情若其間或有使學者棄難而圗易因利
而就害者此則不可以不革也何以言之士之於言語
文章猶人必有飲食衣服之具學之必以經猶衣之必
以桑麻食之必以糓粟也捨桑麻糓粟而為衣食則其
用必不可久捨經而為學則其理必不可造而今之學
徒志於儻來之榮而不先正其在我者故以十人求之
而捨經習賦者則已七八矣彼非惡夫經也必曰習詞
賦者雖倉猝而可為而通乎經者非累年不可也知其
難而棄之而不知夫難者葢理之所㑹知其易而圖之
而不知夫易者實理之所闕也烏有以君子之學而自
闕其理哉噫言物者恥一物之不知問字者恥一字之
不辨學焉而不志於通經亦已惑矣臣非敢以習賦者
之舉不知經也然其間或有以古人志學之年一朝挾
雕蟲之藝而遽被鄉書有老儒通經者之所不可得葢
有徒惑一時綴緝之工遂以謂過於通經隠奥之説此
其為大可革也往者朝廷兩行兼經矣然不待再舉而
又易之其説則曰詞賦非老儒之便也是以一變而不
復用不知其以經義進者若果有卓越之論雖曰賦不
及之要亦宜置髙等况其既通經學則所謂詞賦者殆
不過在不能工巧之失必非蕪繆而舉不足讀也苟以
如是之説而試之又安足為老成者之病哉故曰棄難
而圖易也臣愚以為宜申前制所未盡者率自今日始
然前日之法嘗以大經之義二小經之義一以為一日
之長則其文或幾於太簡又安能盡見能否之實宜於
大經之義益以一篇而其小者則如舊制庶幾學者有
所本而不雜今川蜀之士來廷試者葢肇於辛未之春
以迄于今日而不變朝廷亦欲使其皆試于廷以均逺
邇之勢而蜀之士子亦欲觀光上國或能為魁選之榮
若以此推之則亦何害之可云也而臣嘗得於蜀人之
言皆謂因利而就害者莫過於此夫蜀之距上都㡬萬
里方冬之仲月固以挈挈而在道彼以萬里之塗必有
數百千之儲而後可達然又道路奔衝之勞疾病安養
之事其貧且無力者必鬻産通貸而後行或以此而破
家者而往來之久力疾而歸抱疾而死者往往有之彼
之心固將以謀利也而或有破家者有殞身者此不亦
甚可惻哉故曰因利而就害者臣愚以為宜立一格有
以酬其欲來之心而絶其就害之路凡魁蜀之省闈者
其恩列之視大魁畧殺一官而列於二三者則與廷試
之五名者等庶幾不失蜀人之本心而深革其逺至之
害然今之來者固不能却而使之歸若因其歸塗増其
驛劵亦足以為寒儒之助凡此皆能救學士大夫之病
而世之論者遂指為迂濶而不一言噫文章與時髙下
矣豈可使之棄難而圖易君之仁者善養士矣又豈可
使之因利而就害也哉臣之所言其亦慮夫可為而不
為也
　　　論養士大夫氣節
臣仰惟陛下虚心以求言和顔以受諫固嘗有進言以
遷秩未聞有納忠而得譴者也然而在廷之臣不聞諤
諤以抗節惟知唯唯而取容昔之敢言者雖有斧鉞之
誅而猶且不顧豈今之世有爵賞之勸反有所不敢臣
有以知士大夫氣節之不立也蓋士大夫之氣節養之
則鋭挫之則懾方其鋭也雖有斧鉞之誅而不懼方其
懾也雖誘以爵賞而不為惟養之於無事之時斯可用
於有事之際無事之時苟不先有以養之欲其用於有
事之時難矣方今天下外無邊鄙之憂内無盗竊之虞
雨暘以時倉廪以足正天子養尊士大夫養氣之時也
陛下不以此時有以養士大夫之氣節臣恐風俗自此
日委靡矣養氣以勵風俗當自朝廷始朝廷臺諫給舍
之官所以紏官邪而杜姦慝也朝廷之風采繫焉夫自
執政以為可臺諌給舍以為不可於是有彈劾之章有
繳駮之奏所以示至公也陛下既已信其人則不可以
不信其言其人既是則其言不可得而非其人既非則其
言不可得而是陛下既信之於未用之始不當難之於
己用之後故臺諫給舍之所與是公議之所共與也雖
陛下不得以不與臺諫給舍之所不與是公議之所不
與也雖陛下亦不得而與之陛下非徒從言責之臣也
從公議也士大夫亦非畏言責之臣也畏公議也陛下
當使天下畏公議不當使天下畏言責天下畏公議則
為正直天下畏言責則為私邪臣謂欲尊朝廷當養士
大夫之氣節欲養士大夫之氣節當使臺諫給舎得以
行其言百里奚愚於虞而智於秦裴矩佞於隋而忠於
唐盖不以氣節作之雖智者不免於愚苟以氣節作之
雖佞者可使之忠也臣願陛下許大臣用人其有可否
當與大臣辨之許臺諌言事其有可否當與臺諫辨之
許給舎繳駮其有可否當與給舎辨之辨之而是從亦
何傷辨之而非不從何損都俞吁咈見於明良盛時可否
獻替是謂君臣合徳直道行於上公議伸於下士大夫之
氣節立矣氣節既立惰者必勤私者必公貪者必廉怯者
必勇方是時也陛下何為不成何欲不濟哉實天下幸甚
　　　論臺諫當伸其氣
臣聞聖人之治不務乎他而毎先其所以立國者立國者固
則其他非所慮矣何者立國在乎臺諫而臺諫之紀綱
則在乎士夫之氣焉耳氣之所在蓋將肅風采振紀綱
紀綱既振則國之尊崇可以參天地而隆泰華矣然而
氣也者常患於易折而所以養之者實在上之人是故
激之則彊抑之則弱厲之則鋭消之則鈍而彊弱鋭鈍
之間倐然而不可測者苟不深愛而曲存之則委靡銷
鑠之氣殆無異於既痿之老其安能正臺綱而大國勢
哉臣葢嘗廣引曲喻而得夫為氣之説譬之風焉方其
始也藏於太空而冺然寂然常若無有及夫小有以揚
之則入乎奥室而不留重有以發之則折乎大木而不
屈大有以鼓之則撓乎萬物而獨震此猶氣之在人隨
所激而後發至於風不鳴而卒歸於無焉則又似乎有
以遏之而氣且亡矣嗚呼聖人立國豈不欲安而無危
治而無亂哉惟無以激天下之氣則士大夫安於軟媚
之習甘於暗弱之行凡氣之在我者非惟不能肆且不
敢為夫以不能肆不敢為之人而居於臺諌之地宜其
紀綱之實悉廢放而不舉而耳目所寄徒為文具而莫
之恤使天下之小人得以無所忌憚國且不安而不治
矣故夫不先愛養其氣而激發之臣未見其能立國也
今國家有臺諌之官正以為天子耳目之寄朝廷有大
政事而臺諌得以議其不然人主有小過失而臺諌得
以救其弗逮百官有大奸慝而臺諌得以斥其所為紀
綱之立風采之著悉係於國之安危者此固非軟媚柔
弱之氣能聳動而發揚之其必有凜然若神明之不可
犯者則臺諌之紀綱可以坐舉而不廢今若抑之而使
不彊消之而使不鋭其煜然之光晦蝕之而無餘淵然
之精隱遏之而不露此其為氣將墮於小夫孺子之域
又安能振其紀綱以維持其國哉方今天下之大固非
可以一事論而大者如百官之賢否庶政之得失民情
之休戚四夷之叛順正臺諌之臣所當竭智極論而不
忘而徃年以來臺諌不得而自肆惴惴然常若鼎鑊之
臨其前者故事之小者或敢於詆議而事之大者且噤
口而卷舌矣官之卑者或敢於彈奏而官之穹者且斂
袵而下首矣此非出於所不能言葢其人自視為不可
故迄於瑟縮而不敢進雖然陛下亦豈肯使之索然而
至此哉臣愚闇忘身妄議國事雖未必舉得其實而毎
見夫或者之言以為臺諌之氣所以委靡者葢有二説
其一曰將以論某人也而某人為有權則某之論且不
行矣又未幾而黜之他官意曰某人不當論某人而致
此黜也夫有權者以有罪而論而論事者以無罪而黜
彼人臣之心莫不以遷為榮以黜為戒今且以論事而
黜也其敢復有言哉方其自臺諌而易為他官雖或為
陛下不測之權固不可以區區黜陟而論然其心亦謂
陛下心不樂其如此也安得不稍自戒以全其身耶此
氣之所從靡也其二曰朝廷之官固有數路就其間而
推之如臺諌尤清且要也然比年以臺諌而久為侍從
者止一二人由他官而安於侍從者亦多有矣豈非既
以言事為職一有所言而或犯衆怒已不朝夕而又去
固不若捨臺諌而為他官唯唯不言者之速且久也使
人人而果懐是心則臣見臺諌之司亦幾於虗文矣此
氣之所從靡也仰惟陛下樂聞切直之言常若不及飭
戒有司猶先於言詞之剴切者况欲使臺諌無故而曠
職哉臣愚以為宜稍寛臺諌之責凡以論某事而彈某
人者陛下悉以聴之其論而當者亟從褒賞而其偶弗
當者則亦務納其言毋遽遷之他官以為遏言之舉使
其氣得以日伸於冕旒之前可以因言而自壯凡進擢
之間宜一視從官使之樂於所遷務竭其獻替者以為
奏若激而厲之者如此則彼必謂陛下奬借臺諌者異
於儔輩此雖處以孱懦無能之人亦必激昻而奮厲將
見氣之所遇可以狹宇宙而隘九州矣國何患其不立
而臺綱何患其不舉哉臣嘗觀世之儒者皆指西京為
軟熟東都為矯激且曰東漢多名節慷慨之士者由光
武用一卓茂以致之而臣則曰不然西京固非軟熟也
朱雲一言之奏至折檻而不惜漢帝方有勿葺之語此
其氣象其真軟熟者耶彼光武之教實有見於前人而
李膺范滂之徒葢朱雲有以先之耳陛下試熟思之足
以見氣之係於立國者如此其大也
　　　論臣職當先民事
臣聞之天下之民所以既愛其君而又愛其君之臣者
其故何也君政之有所先後而臣知君之所先者而力
行之如斯而已今謂天下之民而愛其君其誰曰不可
而曰復愛其君之臣人誰肯信之哉嗚呼政固有先後
也為之臣者毎先於民之所以事則民將曰吾君之安
覆我者舉屬之其臣矣當此之時雖使草木之無知亦
將愛其臣之志於我也况其至愚而神又庸可欺哉然
則使天下之民既愛其君又愛其君之臣此其氣象葢
與唐虞之時無二致若其臣緩於民事而他求焉將見
為之愈多而下愈不悦刼之愈至而民愈不應不特不
愛其臣併與所謂愛其君者亦薄矣此天下所以終不
可治而庶官所以無益乎安危也葢昔唐虞之時都俞
一堂之上者朝夕不過民事而勤懇周至若慈母之愛
其子出於其意之所誠然是故雖以臯陶明刑之臣而
民猶懐其徳彼其所以愛臯陶者已如此則其君雖不
欲垂拱而無為也其將能哉臣故曰既愛其君又愛其
君之臣此與唐虞之時無二致也國家以祖宗積累之
休深仁厚澤其締結於民心者固非一朝夕之故凡舟
車所至霜露所隊誰不知愛吾君哉而臣獨慮夫為臣
而或不知其民則民將以其臣舉無預乎我也夫謂其
臣之舉無預乎我是民之與臣殆岐然而為二事而不
知夫君猶心也民猶體也臣猶手足也疾痛疴癢動於
一體則手足震掉亦不期而自應今若手足不能以䕶
其體則一心擾擾固不容於自佚烏有臣之與民可以
岐然而為二事哉臣嘗因是以觀朝廷今日之政其大
者莫過於民之休戚然而君門之逺下情固難於驟進
非有與之朝而諮詢暮而獻奏者則聖人亦安得一一
而聞之哉臣以謂宜於任官之時専其任者有一而廣
其求者有二何者夫自一命以上徃徃太半皆能言之
士而法之所制雖有片言彼亦何因而見天子今之檢
鼓二院亦為芻蕘進言之門然未信而諌政有難於遽
合者考其無所不言而人君不得不聞有司不得不行
者莫先於臺諌葢其紀綱之地政所以紏姦邪而滌弊
政可以肆意於一言凡民情之休戚他人不得而竊議
者而臺諌之臣乃得詳論而熟究此豈可苟授之哉故
莫若於始擢之日立為一法凡為臺諌者必已厯州縣
而後可葢州縣之官皆諳厯民事之久其利與害又前
日之所備聞者彼一旦有能言之隙而陛下更責以愛
民之事將有竭誠罄慮盡思其所以在民者以為説一
説行則一利在民一利興則天下受賜縱十失一二而
利之七八者亦不少矣若昔之所任者舉非州縣之職
則毋以臺諌選焉臣非謂其民事之舉不知也特其所
知者不如親厯之為盡耳是故聖人之任人常欲用其
所有餘而不欲用其所不足與其使不足於此者以為
説孰若以有餘者而言之哉故曰專其任者有一也今
夫經筵之官皆所以接天光而聆聖訓也且不特専於
言語文章之末而其治之係乎國體者亦得以納忠至
於館閣之臣實多一時之俊乂皆上之人儲之以待用
也至有不朞月而被對者其啟沃之奏亦多以次而施
行是二者蓋陛下之所眷顧而其人亦自謂某職之可
以言也要宜悉責以民事凡經筵之官於講讀之際令
以旬奏劄子而館閣之臣許以不時之覲且進言以民
事須博採民之利害務得其可利者而興起之而其害
者卒議廢弛若果有可行之實毋以虚文示天下使有
司見於必行行之至於必久而後已故曰廣其求者有
二也庶幾斯民之在天下謂吾君之任其臣者舉不出
於小民之事而其無所赴愬之憂或不告而自去將有
欽戴其上愛及於吾君之臣者陛下於此時可以不動
聲色而薄海内外均有和氣其亦有自來矣苟為不然
處臺諌者不知其民而溺於泛泛無綂之説居館閣者
不知其民而自處於不敢言之地以民之休戚而為越
秦之視臣獨不知可言而不言則將誰與之言而誰與
行哉
　　　論淮守當任武臣
臣聞之聖人之於天下所恃以為固者何其詳盡而曲
至耶然或有時而不可恃者豈士卒疲懦而失其守歟
城郭卑薄而失其勢歟抑亦糧不足食歟器甲不足用
歟此數者又皆聖人之所已治也夫既已治之而曰或
不可恃則是任其事者之非才也嗟夫聖人之重某事
也則必重某任欲重某事而不因其才則必聖人自為
而後可而聖人固不暇乎此也如是則各因其才而已
矣蓋嘗言之聖人之用人如工師之制木為楹為桷者
不可為棟為梁若處楹桷以棟梁之居雖頃刻有不能
立者何則其任有輕重故其才有小大今聖人欲使天
下之險無一日而不固此其所以守之者蓋不啻棟梁
之居若非其才而處之政恐非楹桷之所能及也自昔
者曹公濡須之役而後江淮為戰區自東晉合肥之功
而後江淮為要壤蓋江者所以固内而淮者又所以蔽
江也故夫恃江者不若恃淮譬之衣重裘焉一裘毁則
一裘可恃苟非重裘則一裘毁且盡矣是則恃淮之術
固不可以不論而其重之之䇿莫過於擇剛勇果毅之
才與其熟於固守保禦者然後可今若泛泛然而任之
則彼亦泛泛然而守之夫以聖人所恃之壌而付之泛
泛之才臣見其可以為名而不可為實也方今可恃之
險固難以一二論而其蔽大江而衛上都者蓋莫大於
兩淮皆所以籓籬其内而扄鑰其外此豈可不惟其才
而守之哉陛下方休養生靈兼愛南北不忍以一戈㦸
之㣲以毒天下思以堯舜三代之得民者以力務而安
行之雖江之與淮其守禦之事固非廟堂急先之務然
而臣愚以為善處安者必有常安之術善處治者必有
常治之理成王不以盈成而廢四時之教宣王不以既
攘而怠車馬之修而蕭俛之銷兵張説之去府衞皆足
以禍後世陛下蓋非以不言兵而遽忘其守也故夫守
淮之説在今日而為可行臣書生不習兵事固不敢妄
議軍旅之政然因可恃之險而議夫守之之䇿則臣尚
可一言之今兩淮臨邊之郡皆敵國之隣境所與平日
往來而狎習也自和好之約復堅雖無馳逐蹂踐之傷
然其唇齒之邦要不宜無常守之䇿是故城郭之固與
隳器甲之備與廢士卒之强與弱金糓之匱與盈與夫
防守之嚴不嚴機畫之善不善毫釐之差其弊或至於
四出凡此者固非無識之儒可以優游而深通之也今
考臨邊之城不下十餘郡若平日不先為自强之計一
旦苟有小警恐非倉卒所能責成如是而欲以自强蓋
南仲城朔方之所甚難也且今之守邊郡者其才果何
如哉直節堅勇足以獨立而不移智畧縱横足以臨事
而不惑藝能詳敏足以制變而不亂凡其人之果如是
者必非儒生文士之所常為此必有將帥之才與其諳
於武事者然後至此今也不然類多一時之儒生或任
子之稍稍能為者皆得以守邊矣若責之治民彼固無
可辭者而至於守禦之際政恐因陋就簡必非可為異
日之恃也以臣觀之必有舉其一而十者不治為其小
而大者不修此其為患固不在於國家閒暇之時是烏
可不因其才而任之哉試以事之小者喻之為耕者必
問農為織者必問婢為斵者必問工理也若無農也而
婢為之耕則將鹵莽而滅裂無婢也而工為之織則將
斷而不整無工也而農為之斵則將扞格而難操蓋有
如是之事者必用其能如是之人而其事之不如是者
則又非某人之所可勝也然則陛下亦用其所當用者
乎為今之計莫若申舉舊制命樞府侍從之臣以武臣
之可用者多為論薦舉某人則列某實曰臣以某事而
舉某人也既以名聞則考之僉言證之已試使之分守
兩淮臨邊之郡陛辭之日厲之以必為而重之以賞罰
而次邊者則文武有不必拘聴其久任而不為兩嵗代
易之法若以有勞而遽遷則是因其小有所為而亟止
之也至於郡之民事則以監郡者尸之不過數年其守
禦之間必有大可觀者雖然尚有可言也自往嵗師旅
之興而淮壖又多羣聚之大冦椎埋發冢以相刼於市
肆少者數十輩而衆者亦百餘人即其警捕之職必首
於一邑之尉而為之尉者類皆柔弱䛕懦之吏非有强
敏之䇿可以誅鋤而擒制夫使小姦一日而不除則大
盜將滿天下矣此亦不可不為之計也臣以為如淮之
尉宜悉注武臣立為定法必其夙有武功者然後得以
擬注蓋其氣力筋骨可以披荆棘而犯霜露必能弭盜
賊之姦以上輔守臣之所不逮者如此則兩淮之間庶
可因人而恃險而異日緩急之頃亦無遇事面墻之弊
其為利害豈不逺且大哉噫漢高既定天下且欲得猛
士以守四方陛下縱前日未得猛士又豈可但已而不
為今日所也
　　　論銓曹當革其弊
臣聞之天下有常事聖人有常法天下有變事聖人有
變法事之常者可以常法治而事之變者不可以常法
拘也嗚呼所貴乎法者以其一定而不易而聖人乃有
常變之異者獨何歟盖聖人能使天下舉無弊事而不
能使天下舉無弊法結繩之政在堯舜已不可行井田
之制至漢唐已不能用而必曰法者一定不易得乎哉
大抵事之必有法猶口之必有言耳之必有聴目之必
有視而法之不能無弊者亦猶言之不能無疵聴之不
能無蔽視之不能無惑也今指某事而曰可行也則必
某事之法為可行指某事而曰可去也則必某事之法
為可去聖人固不能使可行者必不行可去者必不去
使可行而必不行則是事之常者復變其法使可去而
必不去則是事之變者復因其法矣無故而變其法法
則愈變而事愈不行無故而因其法法則愈因而弊愈不
去此其為患特在於不知法之所以為常變者故其弊
遂至於此蓋臣嘗因是以觀自古銓選之法以為莫詳
於唐今考其書所謂一時之制毋慮數變而立長名之
榜或不變而得平允之稱如盧從願裴行儉之徒皆能
熟察士夫之情而深考銓曹之弊故其規畫毎如人意
後世論銓選者必以唐為稱首豈非遇事之變而知以
變法治歟朝廷嚴天官之選未嘗肯以輕授而銓衡之
法又權其事而後議然而事之繁夥不可勝計而法之
出入毎有不免與事俱靡者此必有可變之法存於其
間而議者特未之察也陛下踐阼以來凡少常伯之臣
皆有議法之意如嚴銓試之格有以澄入流戒吏胥之姦
有以開公道明保官之令有以考行實優已試之仕有
以限差注此皆因時度宜不拘於一法之立然有無窮
之事者必有無窮之法其法為無窮則其弊亦無窮故
臣以謂方今銓曹之法其可行者有二而其已弊者有
三何以言之今天下命士有不三嵗而增者數千人而
吏部之闕常自若也一闕之注居之者一人待之者二
人而擬之又一人逺者七八年近者三四年士夫囂然
而歸往往坐食五六年而未仕此猶不足慮也然當其
調官之日來者毎以數百人而吏部或無闕以應之又
不過取其尤逺者使之始得一闕而去莫不咨嗟歎息
集之都下若有甚不美者臣嘗察其調官愈多而得闕
愈逺多為初官耳要宜於初官之闕稍稍立一法以寛
之若徒泥銓試之格欲更以十而取一尤足以致仕者
之怨且今之尉職實先捕盜固不可以冗員目之近日
邑之有盜者多非尉吏所可獲蓋其勢不能獨禦耳故
莫若因其職以益其員凡一邑悉置兩尉而東西之職
其俸禄皆均而終更亦以三考夫既能隆一邑之勢而
吏部之闕亦可一旦而増數百若復計其待之者則足
以應千人之須恐或能為闕少之助猶愈於坐視其逺
而不之救也既下增置之令則未擬之初皆為見次宜
以調官有賞與其試在前列者方得注擬若再擬之日
則不必較此矣或曰有一官則一官有廪禄國家方有
乏財之嘆固不堪此冗也而邑之弓手猶不足以供一
尉况兼之哉臣曰不然邑之下吏其禄少州縣自足以
應之月不過數十千且又星分於天下其所出殆非甚
費者邑之弓手本非不足也特患於邑之令佐或分以
自役或析以假人今若革去二弊而盡歸之尉更總十
之二而増募之則二尉役之有餘此法之可行一也得
一官者必已試而仕其不然者雖有非常之賞舉不用
也而獨不知前日未試而仕既罷而調者何不使之必
試而後調耶今之在官者固非一一皆已試也必有援
賞於未嚴之初以恩例而免者以年及而免者以堂除
而免者以嶽祠而免者若待其解官而來宜考其已試
與否苟未試也必不可以不試亦不以薦剡既充而竟
免如此者恐不止千餘軰若以漸而究之亦可澄調官
之選此法之可行二也今吏部之法有以區區之賞而
得射暗闕者夫暗闕固不易得也且又非當出之次或
以佳地而可居或以待者之有故是以挾賞以必取殊
不知以名器之公而使吏輩得以金錢而相易何者某
人而有賞也囑之某吏曰吾將取暗闕也夫某吏者必
知闕之孰為逺孰為近故得金者告之必亟而不得金
者吝而不告亦可疾矣若削去暗闕之法止以賞典為
差注之優庶幾無吏胥之姦此法之已弊一也今以選
人而陞京秩者不啻登天之難凡小官有所挾者固有
必舉之理而寒素鮮援者多老死於選調且天下之人
安能盡有所挾哉古之人將以舉削均天下之勢然流
弊既久適足為不平之具此其為患豈特一朝夕之故
是故嘗求其至公之法以一其勢凡十考書者許以改
秩其有舉削者則如常制庶幾法無所偏而事當其可
此法之已弊二也今之改秩者必待截㑹之至方給之
鈔然最大利害者士夫辛勤百為而不得舉削之集其
將改之日則嵗月已不勝久矣夫舉主之難全固有不
終朝而存亡者而吏輩遂得持此以為受賕之隙方截
㑹之時賂之至者可朝㑹而夕下其未至者雖朞月猶
未也豈不勝其弊哉當是之時貧無力者多以此而敗
事亦可悲矣臣以為凡給鈔者不必俟截㑹之至使其
果有罪也禠而奪之何晚哉此法之已弊三也嗟夫法
之可行者特患其非果可行法之已弊者特患其非果
弊也如曰舉天下以為可行則亦何憚而不為舉天下
以為已弊則亦何惜而不革臣愚以謂今日銓衡之法
固不能盡去今日之弊然權其事而為之或恐其有得
乎此也
　　　論簾試中銓人
臣竊惟今日之法其犁然當於人心不可一日而易者
銓試是已苟非已銓而中雖有以恩例而進特㫖而免
然朝廷必不敢除給舍必不敢書吏部必不敢擬行之
甚公持之甚力無有一幸免者誠可謂良法矣而近年
以來法出姦生弊倖紛起徒知銓選之法可以律任子
而不知試闈之弊反有甚於不銓而仕者嵗復一嵗姦
計百出臣請得而詳之今一嵗則一銓銓者不下三百
人自試闈法嚴之初子弟來試者其才否雖不同同于
自試其文無他説也試闈浸寛乃始有賄賂預結同試
之能文者約以酬勞之直定以綴榜之數復囑巡案之
吏使之場中寛其伺察然後能者以代不能小則口傳
大則授草甚則易卷此固已可疾矣今大不然則又甚
于此者自數年専以厚賂囑托異鄉無圖之士則預謀
兠攬如罔市利諸郡報榜之徒則與之尋囑有同置局
内則試題甫出宻傳于外急如星馳外則同謀士人得
題共作尋復傳入出入之路或由金口門或自墻穴入
或由水筒進或雜于食物之内或隱瓶盎之下姦計萬
狀未易殫舉夫能使試題之出于外與文字之復于内
者此非上下相交受賂脉絡貫穿彼此一律安能往來
蒙蔽如風雨鬼神之迅速哉且場屋所恃者門監官官
有巡案巡有邏卒又皆各有兵吏互相察視惟其一以
賄賂悉美衆口交傳往復如臂使指嵗嵗為例各有定
價率一人之銓而幸中者凡捐金千緡使朝廷良法美
意無復可恃而子弟之果於修學者不得而自見其庸
謬多貲者不復修習惟以賄賂而占前列珉玉弗辨才
否混殽大非國家程能審官之意今來已引銓試所有
闗防禁戢之䇿自即已是不及臣愚欲望睿斷上件情
弊候今來銓試榜出如試中人應㕘部日先於吏部尚
書㕔簾試一次經義人試小經義一道詩賦人試省題
詩一首長貳監臨於六部郎官内不測論㸃有出身人
一員尚書省廰出題簾試簾試卷與銓試卷辨騐字跡
有無異同其紕繆全不成文與字畫兩體者取㫖黜落
庶幾今嵗先革代筆冒濫之弊臣所陳上件銓闈情弊
今雖銓試已畢他日豈宜不行措置欲望朝廷下吏部
長貳俾之共議闗防禁戢之䇿何前日易于約束而今
日乃畧不敗露須究其所由得其要領務貴詳盡期於
大革前弊開具奏聞施行庶幾自來嵗以往便能剗剔
姦弊一新觀聽亦教化習俗之所繫也并乞施行實天
下幸甚
　　　論蜀將當慮其變
臣聞天下有三患蠻夷之國恃兵而强盜賊之民恃衆
而叛専制之臣恃險而固是三者皆足以亂天下然而
自古之君當多事之時或至於一日不能安其身此未
必類以蠻夷盜賊之故要必溺於専制之臣久而不知
其亂者顯顯者易知而冥冥者難悟也蠻夷之彊必有
形而盜賊之叛必有迹有心目者皆知為消患之計而
専制之臣則不然平居外奉天子之令而内蓄自大之
心其為謀也無形之可尋而其為姦也無迹之可見上
役之以虗名而下亦以虗名奉上其發之似誠實而行
之似忠信者雖伊尹周公殆不過此上之人方且信為
誠然而莫之覺如嗜酒色之娛安於外之無足畏而不
知䘮元氣而致僵仆者率自此始嗚呼况又有險之可
恃哉彼以専制之臣且有險而可恃則是虎而翼虺而
足也亦可慮矣夫天下之廣有地必有險其小小者不
必論而其最可恃者江淮荆蜀之險耳是故險在人君
未必足以制天下而險於専制之臣則未有不為之資
者臣蓋嘗推原其故而觀唐之崔寧劉闢梁之王建唐
之孟知祥皆將帥専制之臣恃蜀之險以為固者若崔
劉則方謀而敗而王孟則既久不露終遂不可抗矣今
考其事如崔寧之擅蜀幾十四年而劉闢節度西川動
益驁蹇此二子者其初皆委質事上之臣一旦入蜀積
累嵗月之久遂有坐負險固輕視朝廷之心抗天子之
使吐不臣之語恬不為恠擁兵擅利幾成大變惟其上
有以深知之故隨伐隨仆終不得而肆而王建孟知祥
適逢大亂之世得以猖狂而僭竊亦皆先為不可測之
謀至宻之計使其心腹羽翼無一不至則反目咄嗟之
間坐王數千里之國此其為患在於久而不知之過夫
使今日之在蜀者皆如古之賢將則朝廷可藉為籓籬
之託然而傲戾輕侮之思姦勇雄桀之態類皆將臣之
所常有况栽培涵飬一一是聴久而馴致遂有不可摇
之勢苟任其所之而莫之限臣恐不為崔劉則為王孟
事之必然無足疑者嗚呼彼其父子之相維兄弟之相
承結之以士卒而聨之以友黨吏之奉承㫖意民之習
熟名字不啻百年之久而反顧其所恃者則又有可守
之險以為固不幸而洩其謀恐非日月可以誅鋤者此
臣之所甚慮也夫蜀之與上都相去數千里倉皇緩急
之頃固不能為朝發夕至之具而蜀郡刺史多柔脆軟
弱之士前無與之先而後無與之應又不足為討逆伐
叛之帥若今日不有以隄防而宻察之則異日當拱手
而受斃陛下豈不為之寒心哉天下之禍制之於始終
且為患制之於末後將奈何以漢室之興其征伐之功
多出於韓信而髙祖於周旋不給之際已竊貳而心疑
之馳壁而奪符麾召而易將皆所以潜銷其姦心而徐
伐其異計使髙祖不為之所及其王齊之後雖欲稍稍
折服亦已迫矣今之制蜀者未必有韓信之功恐其心
之所存較之於信亦一間耳陛下縱未欲輕為髙祖之
術如其他緩圖之䇿奈之何而不行故臣以為於此而
處之蓋有所甚難者必使急不為躁無張皇而生變緩
不為庸無安坐而待釁宜立為定制凡戍蜀之兵與襄
漢之屯一嵗兩易而職在統制者時命代易庶幾乍離
乍合不至安其教令而熟其恩恵如此則雖急而不躁
凡兩川之民不以貴賤為間朝廷時有以深恤之賦斂
之輸力役之勞每為之寛除而省畧所以愛之者常有
過於江淮閩浙湖廣之地庶幾蜀之生靈必有欽戴君
上之意則専制之臣必將誘之以亂而不從脅之以威
而不服如此則雖緩而不庸不一二年彼亦勢衰力㣲
無能為也然後以髙祖之待韓信杜鴻漸之處崔寧者
徐而制之臣未見其有不濟者而今之謀國者皆曰無
故而為之所是趣其為不義故莫若養之以恩使其有
不忍負上之志則可噫踰垣穿穴之役畏之而不禁則
後必有行刼者彼既如盜矣而又豈可以養為哉
欽定四庫全書
　東塘集卷九　　　　　宋　袁説友　撰
　　奏疏
　　　論舉將疏
臣仰惟陛下屬意武功寤寢戎事整肅軍政細大畢舉
然臣竊觀今日軍旅之事猶有可以為陛下言者曰將
是已自鄉者辛巳之擾今閱十五年宿將舊人逝者過
半其幸而僅存者亦皆廹於遲暮筋力智勇要已不逮
於壯嵗而新進後輩足以為上用者又皆抑遏於偏禆
下位邈無路以自逹儻日復一日不思有以因其舊而
圖其新以為緩急倉猝之備臣恐未免於遺材也陛下
累嵗以來蓋知舊將浸已淪落凡近日之所進用者往
往皆重勞聖慮旁搜曲取而得之夫以内外諸軍之衆
訓練校尉偏禆行伍數至繁夥其間豈可便謂無人今
者預為兼收並蓄之術得其人於閒暇之時庶幾一旦
有警不至仰煩睿算可以漸次而收用矣故臣謂莫若
行薦舉之法臣謹畫為四條以備薦目如後一曰忠勇
謂氣概軒雄膽畧沉銳誓於報國奮不顧身者二曰武
藝謂騎射擊刺行陣出沒悉皆精熟莫當其鋒者三曰
謀畧謂智慮深逺機畫精當料敵必中變態百出者四
曰兵法謂習熟韜畧精於兵法博古通今能見於用者
右臣欲望睿斷合内外諸軍將帥以臣前所陳四條不
拘偏禆行伍逺地屯戍有應得上項條目者各令薦舉
一人須盡心體國不得少徇私意廣行物色委得其人
然後結罪保明申奏陛下賜以召對徐觀其人而熟察
能否如見得委應上項條目即與留寘三衙不時宣召
詳問曲試浸以任使如所舉不應元薦條目或粗有寸
長而本不足薦者其舉官重與黜責如所舉得人或將
來因事立功却一一復與推賞庶使軍伍之内凡抱有
用之材者皆得稍稍呈露而緩急之際可以倚仗其於
軍政誠為要務
　　　給降度牒下蜀路提舉司補糴常平米疏
臣聞堯之水湯之旱雖古帝王有所不免然其卒收還
定安集之效者豈有他哉恃其能備先具爾蓋事不預
備則猝不可支思患預防則應之必裕此必至之理也
臣不才前嵗誤䝉聖恩俾䕶全蜀黽勉殫竭不敢少懈
苟有所見亟願徹聞臣竊見蜀中去秋潼川利州成都
府三路以旱傷嵗歉潼川府路為甚利路次之成都路
又次之方旱歉之初民已狼狽如潼川利州兩路之旱
共十餘州蜀人謂前此所未有者其為狼狽饑荒之狀
必已一一仰徹聖聰臣不敢縷舉仰䝉陛下軫念逺民
力行恵政給降度牒添印楮幣有司得以憑藉恵澤舉
行荒政三路飢民䝉陛下天地父母之恩何可紀極惟
是三路常平義倉蜀中每嵗所入比之東南數目絶少
去嵗既遭旱歉所當發倉廪以救饑饉夫以累年儲偫
而各處現在原不甚多繼而提舉司節次自行支撥及
諸州又各就撥充賑濟或給散借本或搬運縻費皆取
辦於常平雖幸得此支用以活飢民而今三路現在米
斛既已十去七八所存今已無幾若不預軫先備之念
早為儲蓄之策萬一向去復有水旱則各路常平見存
斗斛豈能支吾臨時必將袖手無策况每遇飢嵗米既
鮮少價復昂貴提舉常平司具申制置司各具到各路
各州已支過及現在常平米斛之數如潼川路常平司
元管本司及諸路常平米斛一萬三百八十餘石去嵗
已支過三千三百九十六石今現在僅有六千餘石利
路常平司元管本司及諸州常平米斛一十六萬九千
餘石去嵗已支過四萬五千餘石今現在僅有一十二
萬石成都府路常平司元管本司及諸州常平米斛一
十九萬餘石去嵗已支過四萬六百餘石縁本路旱傷
州郡止係三州所以支撥數目差少今現在却有一十
五萬餘石三路提舉官節次申催乞從制置司奏聞趁
得今嵗諸路一稔之後可以收糴米斛以備先具乞從
朝廷支撥錢物以多寡降下三路常平司添助將來糴
米樁備急猝臣竊思饑荒之嵗專以賑濟為先而賑濟
之策專以有米為恃若非預行樁備臨時委難旋糴蜀
中江流之險與山行之艱阻尤非臨時可以搬運今來
三路提舉官申控懇切臣若不仰告君父則他日或遇
水旱常平米斛有闕臣雖去此亦豈無緘黙失言之罪
臣愚欲望聖慈法堯湯先具之備念蜀民逺阻之難特
賜睿㫖酌量三路常平司米斛其已支及現在數目多
寡各與斟酌給降度牒若干道委各路提舉官將賣到
錢盡數分給去嵗旱傷諸州趁今嵗收成之後委各州
佐官收糴米斛專充常平倉樁管非因水旱不得支動
具收糴到米斛數申尚書省户部照㑹仍乞指揮再下
提舉司先那兌别色官錢趁今秋收糴庶幾預有儲蓄
不致現在數少一有不測得以濟用誠為各路小民無
窮之幸
　　　增糴常平倉米疏
臣竊惟國家常平之法最為近古今州縣常平之米政
所以均斂散之宜平歉嵗之糴若所儲不多或遇歉嵗
必無以均斂散而平貴糴恐非常平之本意臣庀職浙
東伏見本路州縣常平米數目尤少除紹興府有五千
餘石台州有四千餘石外其温州止一千餘石明州止
一百餘石處州止三十餘石若衢婺兩州並無現在總
計七州之數不過一萬二千石耳常平之米與義倉不
同義倉隨苗帯納嵗嵗而有常平則取之租課米與租
課錢收糴耳而租課錢米即人户請佃沒官户絶田産
内所輸者去嵗十月䝉朝廷行下將本路應於沒官户
絶田産並行估賣其錢令各解赴封樁庫臣今年正月
到任雖已節次措置出賣而區區竊有管見向者涉規
避之嫌不敢具奏今幸獲對清光得以控露且浙東一
路所管常平米已是數目絶少若又盡賣沒官户絶田
産則自此不復有佃人租課錢米是絶常平之本矣嵗
既無入又有州縣支動及陳腐耗折所謂現管一萬二
千石將不及一二年亦無復有矣豈不重失斂散平糴
之良法哉故臣謂出賣官産若果足以助經常之費猶
曰可行今浙東一路估到之數不過十二萬貫而臣到
任後多方措置方賣及四萬貫政使足十二萬貫之數
在朝廷如太倉一稊米耳所得不多所失頗重政如中
人之家雖至於甚廹促亦安肯盡棄常産以絶嵗入之
利蓋棄産得金金易盡而産不復有堅忍以保常産則
嵗嵗有常入矣此理甚曉然也臣愚欲望聖慈以常平
為重深念浙東一路常平米數絶少所賣官産不過十
二萬緡豈宜因此盡廢常平之入特發睿斷行下浙東
提舉司目下住賣沒官户絶田産其已賣者即以其錢
各令本州趁今年豐熟盡數收糴米斛解於常平倉樁
管限冬季糴足其未賣者與雖已賣而未交錢者並只
付元佃人租種仍前輸納租課錢米其後來續次收到
沒官戸絶田産自此並不得出賣勒州縣及時召人租
種庶㡬存留官産不絶常平之入及民之政莫切於此
仍乞速賜施行不勝一路厚幸
　　　補糴蜀路十五州創糴七州廣恵倉米疏
臣照對川蜀兩路内有州軍樁管制置司接續收糴到
廣恵倉米粟總計共三十一萬三千石有零專備水旱
荒歉賑濟支用此米分在諸州蜀民恃以為命誠為民
食之根本臣自慶元三年三月到任即聞上件廣恵倉
米其間散在諸州多有停積漸久未免陳腐臣思念此
米既為蜀民根本豈可有名無實緩急有誤指凖即徧
行委官相視有無陳腐及抽摘三五去處委官盤量既
而果有漸陳腐者臣亦即措置令各州於州倉見管軍
糧米内當年斟酌多寡漸行對兌其盤量到數目稍有
銷損亦即措置並皆補足其對兌之米於慶元三年四
月内並行以陳易新了當不致有名無實偶於慶元四
年三月内以三路荒旱小民艱食將至流移幸有上件
廣恵倉米得以接濟蜀民之命遂行支撥或充賑糴或
充賑濟或自鄰州搬運以分給流徙之民凡半年之間
十四州小民饑饉皆得仰此免致餓死凡支用過濟糴
米共一十一萬九千六百餘石臣前年已一一具數申
朝廷訖至慶元四年三月内賑濟結局臣即謂此米既
已支動數目已多豈可不便行補糴以足元來樁管之
數庶㡬補足之後他日一有水旱又得支撥以活小民
其間賑濟係是減價後來補糴係皆増錢又賑濟之米
元無收到錢臣亦不敢以錢數不及因噎廢食不行補
足即行多方措置錢物自慶元四年三月以後直至慶
元五年八月内一年有半之間百計規畫既不敢於諸
處作急收糴恐起米價有妨民食又不敢照例科取諸
司以致横擾止是磨以月日措置收䟎及申乞支撥到
錢物積漸收糴斟酌米價或増或減選委官補糴其山
郡搬運費力及米少無米去處不致少有騷擾今幸已
足元初樁管之數又山郡憚於搬運舊無儲偫今亦為
之創糴悉已了辦並皆委官盤量實収之數及又行下
諸郡每年以分數對兌不致積壓在厫以致陳腐其間
如簡卭二州各以地狹無米可糴潼川瀘漢眉州重慶
府懐安軍或水甚近或米數多或少遇歉嵗亦斟酌減
數補糴却那錢於無米州軍處創糴所貴兩得其便臣
今具各州元樁管數及慶元三年支過數與今來補糴
之數三路共十五州軍元樁管米三十一萬二千三百
六十石八斗六升三合五勺(内彭州崇慶府元樁管米/在内縁不曽賑濟賑糶更)
(不開列/在前)粟七百三十三石七斗慶元三年賑糶賑濟過
米粟共一十一萬九千六百三十石一斗六升七合今
次補糴到米一十萬三千九百三十六石四斗八升每
石價直不等共約計糴本錢引三十五萬七千一百七
道七十八文臣又竊見慶元三年三路旱傷之時其閬
州蓬州隆慶府綿州普州資州廣安軍皆是各路山郡
去江稍逺其搬運米斛專仰人力搬運數既不多費幾
十倍前年支撥極為費力臣今行措置錢物於前項七
州軍創置廣恵倉各行收糴樁管在厫以備他日水旱
支用庶㡬既無搬運支費又得隨手支用以濟艱急誠
為利便臣今具創糴到七州米斛之數成都府路綿州
創糴米三千三百四十六石潼川府路資州創糴米三
千三百二十七石普州創糴米三千石廣安軍又創糴
米一萬石利州路隆慶府創糴米四千石蓬州創糴米
二千五百四十八石六升閬州創糴米三千七百三十
一石六升以上三路七州共創糴米二萬九百六十三
石一斗九升六合二勺每石價值不等共約計糴本錢
引一十一萬二千八百七十九道四百六文見錢三貫
七百一文三路七百三十三石七斗慶元三年賑糶賑
濟支用過米粟共一十一萬九千六百三十石一斗六
升七合今次補糴到兩項米共一十三萬三千八百九
十九石六斗九升六合二勺除補糴過充支用樁管米
數外今増糴到米一萬四千二百六十九石五斗九合
二勺伏乞睿照
　　　又申乞禁止上流州郡遏糴疏
臣照對本州地狹民貧雖是豐熟年分居民所仰食米
亦是上江客船米斛到來江岸迤邐近城出糶始可足
用竊縁今年本州六邑均有旱傷米斛已見闕少委是
全藉上江客米舟船興販到來不惟有無相通可足一
州百姓食米之用若米船到岸數目稍多在市米價便
見減落尤於居民委有利便臣自八月以來行下松江
稅務令不得將客旅米船非理收稅縱有附帯合税之
物亦與饒潤及每遇米船到來令稅場多方勸誘遣人
同各船到州臣即行喚上客人支給酒食犒勞雖是多
方招誘而日來米船亦自稀少臣今體探得上江一路
州軍如湖北江西多有州郡禁止米船不得出界及遇
米船到州郡強行拘留更不令向下前來是致本州一
帯客船大叚稀少恐冬深上江諸州仍前遏糴枉使向
下州郡百姓坐受其困欲望朝廷特賜處分疾速劄下
江西湖南湖北帥漕嚴為賞罰令不得拘留上江米船
務令客人從便向下前來出糶仍令各處官司備坐朝
廷指揮多出文榜曉諭商旅通知豈特臣一州受粒食之
賜亦使江東一路州郡均免闕食髙價之患不勝萬幸
　　　沿江備糴疏
臣竊惟江東一路多是㳂江實為大郡而漕司又在建
康尤為重寄凡其經理之責要非他路之比陛下慨念
中原志圖恢復如江東一路係漕運𦂳切之地平居無
事廣為積粟之策此漕臣所當究心者臣以謂事事乃
其有備有備無患要宜於無事之日豐登之嵗稍為㳂
江積粟之計誠國家急先之務也欲乞睿㫖令江東漕
司及兹稔嵗價平之時於㳂江諸州多糴米斛如建康
太平宣州等處每郡糴米各不下二三萬斛逐州樁
管以備倉猝之須以寛軍旅之用庶㡬臨期優裕無三
十鍾致一石之費亦古人實邊之遺意也
　　　犒賞酒庫疏
臣竊見諸州犒賞庫元係軍中酒坊以贍軍為名取利
甚厚後來既歸朝廷數増變易今固不必縷舉但數年
來朝廷或命版曹或命都司監貳郎官或命帥漕任提
領之職未嘗一嵗而不易得之諳曉酒事者皆謂犒賞
庫今若不歸之各州止從朝廷差官提領於都下其不
便者蓋有三説浙西一路八州浙東紹興皆有犒賞庫
近郡已不下二百里如蘇常以北去都城皆數百里提
領每有追呼措置公吏往返半月在道每庫吏人不過
三四軰一畨追逮為之一空半月在途酒庫皆廢既來
都下人情生踈各庫上下表散不甚重疊其不便一也
官司不問大小凡事要定規模提領官每嵗數易人各
有見往往提領之初必有更張減額借本賒本添價減
價易置官吏色色更變每遇提領一新諸庫如理亂絲
莫知適從如此而欲望其場務規摹一定不易酒課増
羨無他費擾不可得已此不便二也諸庫嵗多是積壓
本錢遂致預行借本其來日久今朝廷選提領官臨時
分付有某官提領既已從某局借本忽易他官則元官
復不肯認互相更易務在推托致使當時借本之金前
後各不體卹諸庫益無以自寛酒課由之而虧折此不
便三也若從各州提領則皆無此患蓋諸州追呼報應
不費日子又無數易紛更之擾復無借本相為推托之
弊凡一切張官置吏之費可以遂省坐受每嵗成數之
入可以享其利而坐收成效也欲望睿㫖廢提領一所
令犒賞從各州提領以各庫每嵗合趁之額諸州以時
解版曹所有目今借過本錢令各州取見的實數目從
多寡作一年或二年均認帯納可以省事可以無擾可
以少振諸庫可以上裨國用誠為急務
　　　糾役䟽
臣以不才誤䝉聖恩久長民部日受詞訟其間有訴枉
伸屈外若可念而中實為姦者莫如糾役是也今當官
者往往知有差役之弊而不知糾役者其弊尤甚於差
役差役之不公害固及於一家也糾役之不當其害豈
止一家哉蓋甲役已滿而當替則乙合充役而妄姦被
糾者不一人官司與之追呼與之審證猶未肯已也又
訴之諸司省部焉凡妄糾一人有經涉一二年而不能
决者故甲之當替則不容其去於是破家蕩産益重其
禍逃亡避免都分無見役之人乙之當役則久而不充
於是被糾者或一二家或三四家其擾卒未已也然則
糾役之弊其曰甚於差役信矣臣以謂今當立為二説
以懲糾役之弊其一則乞降睿㫖應諸鄉保正長合滿
之前兩月令佐同責手分鄉司公共照物力髙下從條
預行定差結罪保明令佐親與審實置籍抄上候合替
者既滿則直以前所預差者告示承替其合替保正長
即與劈印日下住役不必等候替人若預被差者有所
糾論他日其詞果實則元差手分鄉司並作無心力勒
罷永不收叙其二則乞降睿㫖應預差充役人如合承
替則令日下公㕘給印著役如有糾論一面充應不得
以有所糾而未役也將來所糾得當却許截日住役本
縣給據將已歴過月日於以後充役日通理二説既行
則令佐守預差之法而得致其審胥吏知妄差之罪而
不敢容私已役者可以當替而得脱當代者不容其妄
究而幸免庶㡬糾役之弊不至重為民害臣愚欲望聖
慈深酌利病亟賜施行不勝斯民厚幸
　　　論刑獄當重疏
臣聞之聖人未嘗無不得已之事也而每寓之以不能
已之情夫所謂不能已之情者政聖人之欲盡其心也
使其於不得已者而不寓其情焉則聖人將為得已不
已者之所為矣嗟夫聖人方欲以仁覆天下必欲一夫
無不被吾之澤而肯甘心於不得已之事哉是故申之
以惻隠之心而謹之以詳明之法者聖人為不能已之
情也今夫刀鋸之所加錐鑿之所决死者不可以復生
斷者不可以復續夫是之謂刑聖人固非幸民之罹於
此也於其可死也而冀其猶足以生於其可重者而冀
其或足以恕凡其擇人而議之者皆所以申惻隠之心
而謹詳明之法也故夫聖人之用刑如醫之用藥用刑
而必擇其人如用藥而必審其醫也寒者暖者燥者濕
者用而不得其醫則將有無辜而斃者矣生者殺者流
者放者用而不得其人則將有無辜而死者矣然則聖
人固不肯使天下無辜而遂死也蓋昔之聖人其於用
刑之初莫不纎悉詳盡當獄成之際正既聽之而司冦
復聽之三公既參之而王復議之是一獄之成而審之
者有四彼非好詳者也亦以刑之既成則有不可以復
變者而司冦與王亦不苟於聽議之間故能民無寃民
而法無亂法國家累聖相承深仁厚澤在民而不可解
固未嘗無故而殺一人而司獄之官必詳於法者而後
授此其為意亦於不得已者而致夫不能已之情然臣
獨慮夫司獄者或安於馴習而不自謹耳何者天下之
罪其大小輕重與其適然而不然無辜而入者陛下安
得盡知之使司獄之臣一不謹焉或恐民有無辜而死
者臣身不列於周行顧安能盡明夫司獄者之事然亦
得夫革弊之説抑有二焉一曰嚴出入之禁以固獄情
二曰艱試法之選以均廷屬夫獄者取其宻而不洩之
謂烏可使外有所聞而内有所露哉彼有獄未具而意
已宣刑未加而罪已白者此必有内為之私而外為之
傳也其患起於寺屬出入之不嚴而内外有以相聞故
可預知而逆計嗟夫廷尉之屬政所以案獄情而議法
意而乃以此謁彼以外通内此雖處以石建孔光之流
亦將必有所不謹耳寺固有門禁也而今之胥軰可以
無故而出外之㳺民可以無故而入若適於康莊之衢
而舉無禁遂使胥軰得持獄情以受賕而㳺民得託金
錢以變法而用刑臣恐如庸醫用藥必有不得其死者
是豈可不為之所哉今寺之丞正亦有作室於寺中日
使士大夫往來於公門而天子之獄殆不過為丞正犒
賔之地此弊大不可也臣愚以為凡丞正而下可謁於
兩府與秋官之長貳他不得輒以謁見且再以受人之
謁嚴為之法期於必行而行之貴久不然者亟以罷斥
彼必有所畏而不敢為而寺之胥徒不得以妄出外逰
之民不得以擅至使門之為禁常若其不可犯則古人
名獄之本意或以是而得之臣故曰嚴出入之禁以固
獄情也朝廷設刑法之科每一嵗而一試其中選者不
一二年遂得廷評之職至有不期而來者夫以廷評之
要任為任子躐升之階又一寺之法皆廷評先以接究
自此而升之可以為正丞又上而為郎進而為侍從矣
然則廷評之官固非輕選其視館閣之遷其速相似而
今之來試者多非果於明法之士不過以數月涉獵之
學可一朝而濫得之政以取人之間或太寛而無制故
人得以徼幸而驟進以不甚明法之吏而總一寺之法
殆見内失法意而外賊良民其害有不可勝言者臣愚
以為宜稍艱其試選凡以法試者必十而取一俟其再
中與其既中之後必歴任而始擢之庶㡬於所習可得
其詳而議法不失其意臣故曰艱試法之選以均廷屬
也方今六曹之官外刑部而言之則其事皆非干民之
生死者彼受謁於在部之頃尚猶不可况棘寺之屬方
以生殺而議民之罪不有以防其私則㡬於不知務矣
今教官之選其來試者率十而取一彼於無事之員尚
致其吝况廷評之任其職係民之所休戚者不有以艱
其選則㡬於濫予矣噫是二者皆所以逹聖人不能已
之情也今若縱其所之而不之恤則其情之不能已者
彼亦恝然而不能用當是時也則是聖人必兼庶獄又
奚以臣鄰為哉
　　　論苗賦當平疏
臣聞天下有賢君無賢吏有良法無良民豈其吏之果
不可賢而民之果不可良也蓋天下之大固有可使為
賢吏之理而吏或不賢者豈非術既疏而吏自縱固有
可使為良民之理而民或不良者豈非法雖具而意已
忘哉嗚呼吏之不賢則將輕法制而玩號令雖以事之
所不忍為而加諸民者彼且妄行而不恤必求有以濟
吾術而後已夫是以民受其弊蓋將不能一日而自安
而民之不良者固非性之真而習之素也法之意既失
則民方困於上之求於已者於是朝而為盜暮而為刼
苟可起其瘁而濟其窮者亦且奔走競為之不暇如是
則天下殆有不可治者矣是故聖人有道焉嚴其所以
馭吏之法使之凛凛而不敢犯則吏之不賢者可以廹
而進之善存其所以立法之意使之章章而不少失則
民之不良者可以安於法而有嚮道之誠今之天下所
以吏不賢而民不良者亦已久矣且夫為郡邑者皆所
以承流而宣化然而主恩不宣而吏之為民害者若有
使然而不少變法意不存而民之不良者且困窮狼狽
而不可救當此之時求其得民心而治者臣以為不大
可笑則大可憂矣國家以二百州之賦以供大司農之用
其間苗之多寡器之隆殺固自一定而不易然而州縣之
間吏務纎毫之得凡輸納之害下及於吾民者有不可以
枚數何者方其苗之將輸也守以諭其令曰爾其多為
之名過為之器取之以斗者必倍其斗納之以石者必
過其石則又曰州有耗而漕司復有耗苟不於此而取
之則州且匱矣是故令知耗之不可或無也思之曰一
郡之用既有資於所納之耗則吾之邑是無耗尤不可
也逮夫正米之納也既加其耗而益之耗米之納也又
多其量而受之某之米漕司之耗也某之米耗苗之加也
則將倍於當輸者矣不特此也呈様者有米而探筒者
亦有米打杴者有米而給鈔者復有米故以一石之輸
常倍其數而後足此豈法意之當然者哉為吏者縱貪
得之心故誅求斂取而不之恤為民者廹於上之所必
取則雖至無力者亦懼其刑之或及方且鬻産逋貸而
後行求其不為窮民不為盗賊而自安於良民者亦難
矣以今觀之凡前日之為巨室者今且困於此而已貧
前日之僅足者今且困於此而顛躋矣不過數年必將
盡其所有則壯者之四方老羸轉溝壑恐不難到此臣
之所大可憂也然臣嘗叩其為令者彼以為非令之過
或者計臺州郡有以廹之臣獨不知耗粟之儲其果皆
歸之大司農耶其亦吏為私用而不之聞也嗚呼誠如
是言則是民之利害殆將壅閼而不通而吏之厲其民
者又將何時而已也今必欲使吏為賢吏而民為良民
則莫若於朝夕之間命版曹之屬置為斗器大抵一倣
有司之則令郎曹一二員分按江浙之尤甚者取某州
之斗一視此以為準州之斗既定則某州之邑亦均焉
揭為明文以告其民曰某之數也其自今日始以納其
粟若夫常平義倉之耗尚有所不免者亦宜曉然以取
之要不過十之二三庶㡬受納之間可以久而無怨州
縣之或不然者令民得以越訴於臺省苟得其實宜加
之深文以為戒復於每嵗冬之始月命郎曹覆視其實
且以聽民之私議蓋人情不常久必自怠况以一器之
設一法之行苟不時以稽之求其不變者末矣臣嘗見
今之父老皆言紹興之初歳嘗遣中都之官一人分察
郡邑名曰詔使皆所以廣求民瘼而旁通下情今不行
此久矣故臣以為按苗之使可以視此為法昔者漢宣
中興至於吏稱其職民安其業其馭吏之法纎悉不遺
而務行寛大之言亦皆在民而不在吏陛下儻力行之
則民其少瘳也
　　　論差税當究其原疏
臣聞之天下未嘗無弊也而其弊舉由夫人而起夫使
人而稍有所畏則人亦何弊之敢為徒以上之所未必
察而後小人始得切意而逆計之此天下之弊所以紛
然害民而不已蓋昔之聖人不求弊於所可知而求弊
於吾之所未必知不革弊於所可治而革弊於吾之所
未必治夫是以天下之善為弊者知上所以留意者皆
平日之所可恃今一旦而見其端暴其迹彼將以謂聖
人果不可欺也若夫不求吾之所未必知而察其所可
知不革吾之所未必治而察其所可治則彼且執其所
未必知未必治者可以安坐而為之矣臣試借他事以
明之私而為鑄所必禁也而鉟銷之耗則未必禁矣販
而必征所必防也而匿藏之税則未必防矣何者忘其
所未必察也是故私鑄雖不日獲而鉟銷者常十九漏
征雖不常聞而藏匿者滿天下然則將以革弊而利夫
民者其亦先吾之所未必察者歟今國家愛民之事往
往可行則行固未嘗苟得一焉而莫之舉也然而饑寒
之民或困於兼并之族而常産授受之際或愈鬻而愈
不可支者其亦甚可憐已此必有未必知之弊者存乎
其間而人或未之知也臣往在浙之村落見其所謂鬻
産之弊有二雖其姦謀之不同弊端之不一然究其所
歸無有不為民害者何者某人以某産而鬻於某人則
某人必利某産而市於某人至於某産之歸於某人也
則必告之有司曰某得某人之産也産之賦則某當受
之而某人之出某産者自此其不預矣謂之過割使天
下之人皆挾是説以正其法於授受之際則民將鬻一
物得一金鬻百物得百金可以從容恣肆於一金百金
之間而無他慮焉也今獨不然民之貧者廹於衣食之
不給其求售之數苟及也必欣然鬻産而不辭而富豪
之家既得其産且將執契深藏嵗收其有而不告於郡
縣故雖貧民之産已入富豪之室而産之征賦則猶掛
籍於貧民之下富者既不肯告而貧民又不能告逮有
司督其輸賦也書檄揭引舉不責之得産者而獨求於
鬻産之民州縣方廹於賦之征雖貧民赴愬懇切以為
某産今為某人之有也而某賦則某人宜當之鬻産者
其何預乎哉然而有司固不肯以過割而緩於課最凡
其刑禁之所加號令之所廹第知及夫鬻産者耳而貧
民方惟有司之懼亦不敢言吾之不當輸也則又鬻妻
出子盡所有以為賦有歴數年而不變而民遂顛躋狼
籍至於瀕溝壑而餓死矣當此之時富豪之家方且偃
然而無一事之擾其所以取於此者亦幸其上之所未
必察者耳此一弊也自國家嚴限田之法雖以宦餘之
後亦當以力而役於是冒户分名之弊填然四出而不
可究然臣亦熟察其端而得之方其得田而税夫契也
則必有一户以書其契以一户立者必以一官名使其
果有是人又果有是官固不足恠然獨恠夫以一人平
日所歴之官為一家十餘户如某之人自通直推而上
之至正議而止則其户之立也必曰通直又曰奉議復
曰承議等而升之至正議而後止則是一人之官可以
立十餘之户遂使立役之政不及施於其家而皆單民
下户之軰蓋單民下户本無官之可名欲多為之户亦
已難矣考其破家而蕩業離家而亡身者皆自彼之冒
户始此亦一弊也臣願陛下亟頒明文嚴諭州縣凡以
得産而契税者必先過割而後税過割之日不必令鬻
産之民親相辨議蓋民方困於所鬻固不可使有在官
之費不過取所立之契復索産之舊約按每嵗在官之
賦就以批注則可不勞而自明若過月匿契而不税者
宜重為之責俾出産者得陳告併以産而歸之則人詎
肯以匿契而遽亡其有哉立户之法大抵令以一人之
官則為一户之立若以他户名者必又一人而後可當
其契之來税也則必親挾某官之告以為證蓋其間復
有假親戚以為名若使一一得告而後書則親戚之告
恐未必可以皆致如此而後冒户分名之弊可以斷革
二弊既去而民力以蘇庶㡬無有司征呼代輸之擾而
以貧役者亦自此而少息噫聖人之愛民固不欲以虛
名蓋天下也漢之文景其恵養之徳必欲果有功於民
之身而後已今觀其紀猶使人歆嘆愛慕常於以手而
加額不然而不求其害之實者而去之利之實者而行
之乃曰寛刑名輕法制以此而愛天下臣恐斯民税駕
之未皇也
　　　寛恤士卒疏
臣聞傳有之曰恵則足以使人又曰徳以施恵戰所由
克又曰衣食足然後知榮辱凡此者皆謂撫存之於前
則可以責用於其後而為吾所役者亦將舒徐悦懌願
自表見自昔善用天下比皆如此而况於用兵哉臣竊
惟今日最不能以自贍而衣食單窮妻孥凍餒養生送
死一無可恃聲嗟氣嘆日甚一日知之而無能救之者
則惟諸軍之士卒是已臣頃守池州兩年之間蓋嘗親
見軍屯士卒貧窮怨嗟之狀且今士卒日給雖等殺不
同大率不過二升半米與百金而已此固從昔定數何
前日可以自存而今日遽謂不足哉臣固嘗詢之將帥
其説自謂今軍中事力與昔年逈不相侔上無寛裕之
財可以輟恵而分給則下無非時之與得以周急而恵
窮方昔年事力寛裕之時日教月習將帥捐金與帛以
激勸事藝藝精者既賞志勤者亦賞而勇力進者又賞
蓋無時無之而又其家有婚姻有疾病有亡殁則各將
言之統帥悉有給與凡是數説皆起於在上者事力寛
裕故能時有恵犒今大不然統司錢物既有定數日就
窶乏而措置料理悉所不敢是以上下煎廹秦越相視
士卒合得錢米之外一毫無有安得不窮且困哉此則
將帥自為之説耳然臣又詢之士卒攷之衆論抑又有
他説焉一曰支有減尅二曰米求出剩三曰糜於苞苴
竊聞軍中支請士卒錢米往往不即及時依數支散循
習為例暗有消尅逮於支付各將散給士卒則合得錢
米已有消折矣夫以毫釐之給豈堪復有消折哉彼數
萬人之給人各有尅則衆少致多悉歸之他用矣此所
謂支有減尅也大軍倉官支給米斛多有循習以求出
剩月減嵗尅自有定則久而羡餘則為寛剩雖非明取
實則暗積是皆瘠士卒之給以肥在上之須此所謂米
求出剩也將帥之職悉本朝廷除授而居是職者懐無
厭之望濟貪進之欲則苞苴權門取悦貴近往來於道
習以為常皆以求足其所望欲彼其苞苴之費固何所
從出哉不過朘剥士卒以充其所用而已此所謂糜於
苞苴也夫既以在上者事力之不裕又困於三者之弊
宜其士卒憔悴窮困而不能以自存也是以人懐怨嗟
非一嵗月則緩急之際責其能効死力以濟國事蓋亦
難矣為今之計欲以寛士卒殆未見有速效之䇿臣以
為所給錢米自有定數増之不能減之不可於前三者
之弊亦可以少革否乎欲望敷奏亟發聖斷嚴詔諸總
領所更切措置支散士卒錢米之時使之各足其數以
時而得毋令毫髪減尅其大軍倉官支散米斛不得剥
下豐上循習前例以幸寛剩嚴戒諸屯將帥苞苴之弊
廣行覺察一有違犯重置典憲每遇朝廷除授統帥陞
差統制嚴加訓飭以警其私庻幾知所戒懼或能稍寛
士卒窮困之苦人知感奮足以責其異日之用矣昔漢
韓信為將軍多以恩拊衆得士死力葢寛饒為司馬遇
士卒甚有恩衛卒至數千人皆叩頭願留以報厚德載
在方䇿皆其明效大驗也惟聖主以是而命將帥焉天
下幸甚
　
　
　
　
　
　
　
　
　
　
　東塘集卷九
欽定四庫全書
　東塘集卷十　　　　　　宋　袁說友　撰
　　劄子
　　　體權劄子
某仰惟主上規恢逺圖宏濟極治日與二三大臣究治
平之原定安彊之策中書以建大政樞庭以集武功君
眀臣良外無敵而内順治誠足以闡丕天之大業垂萬
世之宏謨也某䟽逺一介不識大體幸逢極治之朝儻
有以仰贊宏謨不敢黙黙竊惟職無大小皆欲正其體
事無劇易皆欲重其權體之未正則尊卑之分或狎權
之弗重則號召之威或紊夫使天下或狎於分或紊於
威其欲辦天下事也難矣故某冒陳二説以裨朝廷之
末議一曰正朝廷之體二曰重樞庭之權何謂正朝廷
之體昔者陳平既相文帝問錢榖治獄平不之對豈以
朝廷固自有體而非可以細事汨之乎今中書之務固
無所不統要宜澄源汰末使無有以慁朝廷為貴且臣
下辭免者昔惟侍從臺諌得以具奏謂其嘗入侍天子
可以位親而情控也自數年来庶官之加一職亦曰辭
免小吏之増一秩亦曰辭免以至錫召因任亦曰辭免
夫庶官辭免昔豈有此哉郡守到任一年上章匄休或
言有疾或托有故此亦從臣舊例也今庶官為州使者
率用是説輒一年而曰願以祠去此尤非情也凡此數
者一牘毎至於朝動即将上詔下不允彼以悖理之牘
不切之奏上煩朝廷敷奏之勞仰慁聖主凝旒之聽法
既無有禮則為凟古人所謂清中書之務政慮此等耳
今之民訟外有州縣監司内有六部臺省各有次第不
可驀越而頑民健訟視官府如兒戲自縣而之監司自
州而之臺部此猶其小者耳今州縣未畢越去監司臺
部徑訴都省以至攔馬叫號無所不有夫以巖廊之重
乃使頑民敢於越訴輕於干犯豈不益慁中書之務哉
某欲望敷奏眀降睿㫖今後庶官應有除授悉不許其
辭免及在任未替之前不得托疾與故以匄祠禄其有
果欲祠請者方許以實申控朝廷即可其説凡此者事
若微小而體實重大自餘徒慁中書若此等類者悉從
簡省至民訟未經臺部結絶而訴於都省者並不受理
遍牒諸道俾州縣分眀曉諭庶幾大政稍專尊卑可辨
寔有補於治道也何謂重樞庭之權夫樞筦之任創於
五季而重於本朝藝祖皇帝首崇其權與中書對持文
武二柄號為二府邉防機宻兵符軍籍將帥廢置内外
諸軍之事無非樞庭所當職也故晏殊奏真宗皇帝曰
樞宻與中書同任天子大事豈非事闗軍國其權詎容
下奪耶某聞之道路頗謂樞庭大政乃有宻分其權者
樞庭則受成以出命耳得權失權害若未見獨以居主
上樞機之地為主上樞機之臣事體俱大皆以朝廷而
重今乃咨謀不專權綱不正平居無事或可苟度嵗月
一旦烽燧有警盗賊竊發将帥驕惰士卒懈弛樞庭平
昔之權不足以軒輊則緩急誰何之際将恐見之如發
蒙耳豈不大可憂哉盖權出於正則朝廷體重雖有緩
急而愈可持權出於不正則私心必勝一有緩急而無
不紊亂矣夫不能慮事於無事之日而狎於目前之未
敗此有國者所深戒也某欲望敷奏曲軫宸慮究安危
之理於利害幾㣲之先重樞庭之權於緩急未形之日
凡今諸将之廢置材武之優劣兵符之調發士卒之選
募金榖器械城郭險便一切闗於軍政者悉歸其權於
樞庭主上總其權樞臣行其權盡塞權門之私毋輕本
兵之地以尊朝廷以一戎政以杜㣲漸以正權綱端本澄
源所繫實大不然某恐太阿倒持日甚一日緩急之際
其憂不特在於外而已此某所以不避鈇鉞之誅而冒
言之某無任昧死
　　　天府措置拘鎻人劄子
臣兹以久晴闕雨祈禱略應凡所以仰承徳意加恵小
民者不敢少怠如清刑獄如放贓賞如寛征索如蠲夏
税苟可以召和氣慰民情者行之惟恐弗及臣竊見本
府遵承舊降指揮凡盜賊累犯其人桀黠難制與已
斷逐而復回者項筒永逺拘鎻外縣日給糧食輦轂之
下誠不為過惟是積日既久拘囚數多嵗嵗増數無由
可脱目今本府拘鎻已及九十七人若永久拘囚不復
再見天日罪故可嫉情亦可憫在法羈管編管各有年
限盖未嘗終其身而拘囚也今来亢陽闕雨上件囚徒
所合措置臣愚欲望聖慈将見行項筒拘鎻之人如元
係配𨽻者即押回元配所如係强壮者即照淳熈十年
五月内本府已承指揮與分剌屯駐軍其餘皆連各人
家屬分押出本府隣州界庶幾姦盜有自新之路無終
囚之苦亦感召和氣之一端也
　　　推排劄子
臣竊見州縣小民有産去税存之害官吏非不盡知朝
廷亦累常戒諭而終無成説以革其弊此由得産富民
規避官物惟幸綬於過割隠漏税賦官司見未割税而
追呼催督止及鬻産之民彼方以産售人固甚不得已今
又無此産而納此税蹊田奪牛其毒滋甚縱使鬻者赴
官陳訴而追逮出官之費已不少於代納之費矣是豈
不為重困哉此最賊夫民之大者也在法毎三年一推
排此正祖宗欲以革産去税存之弊盖一經推排則凡
某産已去某家及某産已歸某戸一一盡知産業既眀
賦税自定豈復更為小民之害今縣道例皆前後避免
或以災傷為辭有經十年二十年而不一推排者此而
不治而譊譊曰吾病夫産去而税存也豈不闇哉臣愚
欲望睿慈自今立為定制凡天下諸縣並湏三年一推
排候如知縣任滿日州府於本官印紙該載任内曽與
不曽推排結罪保眀批上如在任三年不曽推排者候
到部日取旨若今来尚有兩年為任之人只總以三年
一推排為率各於任内計年分可見雖災傷年分湏及
八分以上然後免庶幾一行此法産税自眀鬻産小民
不至重困
　　　寛恤茶商劄子
臣謂比者兩路之盗皆出於茶商因成嘯聚此徒本亦良
民豈願流為盜賊自取死亡必有大不得已起於貧窮
然後為此朝廷要當議求二路茶商利害稍從寛恤恐
有利於公而不利於私者或利太多而茶戸不得以自
贍者或禁之無術而徒苛虐以害其商者與夫茶引之
貴賤胥吏之乞覔廵捕之邀求無厭州縣之額外科擾
凡此之類宜降眀詔命兩路茶鹽司同帥臣公共體量
事勢熟究利害須公私兩便在茶商可以安業而公家
不失所利並令畫一條具取旨施行擇其果可長久而
便民者速與行下庶幾少安茶商之心潛弭盜竊之志
　　　禁戢銷金劄子
臣竊惟京邑富盛風俗易於侈靡其間儻有侈靡過度
銷毁金寶上下慣習殊無限制久而不戢深為財寶之
害臣伏見銷金衣飾頃嵗有司屢行禁止往往法令稍
寛隨即縱弛自累嵗以来其侈日盛豪貴之家固習於
此而下至齊民稍稍有力者無不競以銷金為飾盖不
止於倡優被服之僭也今都人以銷金為業者不下數
十家貨賣充塞相望於道積日累月毁壊金寶何可數
計豈特上下僭度侈靡成風有干風化之美而國家金
寶日銷月削不復可以收拾誠非細害仰惟陛下躬儉
約以先天下豈容民庶習成侈靡毁棄珠寶以至於此
臣恭聞祥符四年詔後苑銷金者並刺配祥符八年詔
内外廷竝不得衣銷金貼金縷金間金戭金圈金剔金
陷金眀金泥金楞金背金影金盤金織金金線等但係
装着衣服竝不得以金為飾犯人及工匠干連人並行
重斷紹興七年髙宗皇帝宣諭曰銷金之法甚嚴禁中
有衣銷金者罰俸三月淳熈十一年嘗劄下本府嚴行
禁止本朝法制之宻盖如此今此風日盛禁止已是後
時臣愚欲望睿斷劄下本府舉行祥符淳熈之制眀列
項目嚴行禁戢仍乞陛下仰體紹興之旨自宫禁始以
先民庶幾法制必行愛惜金寶以抑僣侈以厚風俗不
勝幸甚
　　　辭免知潭州劄子
拜命周章撫躬震惕伏念臣本以書生遭逢盛世脱身
州縣蚤汚周行更厯中外垂四十載滿盈久積補報曽
無晚蒙陛下特達之知俾塵二府而臣才弗稱位自速
譴尤聖度如天許歸田里方且省循宿過休息餘齡何
敢絲毫遽有榮望忽叨命綍擢典帥藩恩出非常跼蹐
無地重惟臣崦嵫暮景疾病侵凌豈特筋力已疲心志
已謝而自揣疇昔外之所以奉宣徳意求詭民庸内之
所以朝夕論思贊禆國論考之已試一無可書今若貪
進而不知難必将非據身危而後已况長沙鉅鎮控制
重湖必威名素著乃可折服遐衝必徳望久孚廼可撫
綏逺俗如臣衰繆不武何以仰稱使令兼今来州名正
與臣曽祖名同音稱謂之際情義未安所合控免臣愚
欲望聖慈念選候之甚難以謀帥為尤重十連閫寄豈容
非人追寝誤恩别擇良牧以恵逺方庶幾免㣲臣誤事
之誅亦以慰一道生靈之望
　　　再辭免潭州劄子
温詔渙頒危衷震悸臣竊以用人之道必量能而受官
事上之忠當見可而後進庶幾上無濫予下亦僝功如
臣之愚渉世無用徒以千載遭逢之盛誤蒙三朝特達
之知光宗擢之四禁之聨陛下陞之二府之列器既盈
而遂覆疾已據而必危皇慈寛竊位之誅均逸獲奉身
而退甫閲東春之琯遽叨南夏之麾念兹衰病之頺齡
曷稱藩宣之重寄敢忘再瀆仰扣九閽兼臣頃辭京口
之除旋拜祠宫之命若前日之不受是實難戾於初心
念小人之過必文恐重貽於清議臣愚欲望皇帝陛下
察由衷之正切憐末路之甚難反汗無嫌且以慰湖湘
之望祝釐仍舊誓益堅香火之誠
　　　知平江府丐祠劄子
伏念臣起自書生初乏才望頃嵗蒙恩補外十四年間
三典近郡兩紆畿節去嵗二月就畀吴門視職以来今
幸書考惟是郡事繁劇支遣浩穰政事才力有餘猶不
暇給而某綿薄勝任如䖟負山鞭策疲駑将勤補拙朝
夕凛凛常恐曠職適值嵗熟小民樂業盜賊屏跡獄訟
希少上供支費悉皆辦集百姓相安委無規避惟是才
具平凡心力短弱繆當劇郡齒髪頓衰自冬至今怔忪
盜汗而福過災生近復失子憂傷之餘支吾益甚比者
已幸除代若不控告朝廷知難而退尚或冒處必致顛
隮敢望朝廷特賜敷奏陶鎔宫觀差遣一次
　　　知臨安府乞在外待闕差遣劄子
伏念臣書生碌碌了無寸長中外馳驅幾三十載平日
徒知奉法守職以服官箴偶所居官未速譴責年来遂
蒙朝廷誤為可使繁難劇郡悉荷委令京邑浩穰復俾
承乏綴班九列踰分實多到官以来已一年五閲月惟
知罄竭疲駑思見萬一而技窮才拙心力已盡毫髪無
補縣官實縁天府重寄非他郡比精神用於繁務憂責
萃於一身惟恐朝夕之間少有弗逮惴惴度日身心俱
疲縁此脾泄之疾近復増劇而怔忪易忘愈費支吾
暮景侵尋頓覺憔悴儻冒昧久處不知全璧之難則顛
隮以行徒有噬臍之悔兼今郡粗免曠弛委是别無規
避欲望朝廷特賜敷奏念某連年任劇之既久孱軀筋
力之已衰改畀在外待闕差遣稍從休養不勝萬幸他
日應有驅使不敢有辭
　　　辭免直顯謨閣知臨安府劄子
京邑浩穰非他帥比異時擢任必以禁塗宿望才智最
優者乃克稱選一有濫予則位貌輕而玩於彈壓才智
劣而謬於牧撫上孤委使下速譴呵如某者奮身書生
無他能解疇昔從事不過佔畢之學耳浸蒙推擢屢更
劇繁補拙以勤僅免曠戾去夏叨被恩召旋寘都司偶
脱州縣簿書之責方懼絲毫之無補兹者天府劇任文
謨寓班併及孱庸驚惶失所重念某才具平凡心力短
弱而又官卑位下人㣲望輕不惟治劇剸繁决不勝任
而抑彊扶弱尤為甚難盖當官而行豈無所拂怨謗纔
集孤蹤即危譬如一髪而引千鈞其為顛覆必矣知難
而退義合力陳兼某寓居湖州亦有薄産法當迴避欲
望朝廷特賜敷奏亟回成渙俾仍舊班别選一時良牧
之才上副公朝謀帥之意不勝幸甚
　　　辭免知隆興府劄子
祗膺舜詔尚閟堯俞更䟽易地之恩敢後籲天之懇臣
恭承睿訓不得再有辭免實以揣分僥踰懐不自已湏
至重凟淵聽臣本凡庸蒙陛下拔之禁塗寘之枋府聖
恩與天同大而臣力弗勝於心百謫既盈萬死莫贖一
投閒地僅閲半朞南夏選侯遽叨簡擢非所當據深切
戰兢洊干天誅期賜反令敢謂皇慈大造既未使之仍
竊閒禄且與之易鎮近藩拜命驚惶感深至泣不惟臣
心力衰謝如虺隤之馬鞭策無由必不足負荷十連之
寄而陛下眷憐簪履所以自逺而近之意尤非辠盭之
餘所可稱辱政恐襟帶江湖之地為今樂國豈容綿薄
材力之人得以冒居頫伏捫心如憑淵谷臣愚欲望皇
帝陛下赦其三凟之僣矜其一誠之愚且令少安叢祠
以靖晚節特寢今知隆興府恩命庶幾授受進退不拂
輿言不勝萬幸
　　　代人辭免除兵部尚書劄子
臣聞命自天措躬無地竊以六卿各率其屬盖分職之
甚優五材不能去兵繄司戎之尤重方聖主集勲之日
實小臣盡瘁之時非得巨才曷膺重任伏念臣遭逢最
異僥倖實多久試罔功超用甚遽初期一節以自効竟
亦何能敢意九重之特恩益加寵寄頃驟聨於法從旋
尹正於行都趨事赴功雖謹公忠之守發姦摘伏終無
彈壓之勞久虞滿溢之災累上退閒之請負薪有疾襆
被是期尚閟愈音更叨除目周大司馬掌九伐之法唐
太常伯專五兵之權豈容㣲臣狎冒兹選伏望皇眀洞
照聖徳并包鑒心膂之忱辭回絲綸之成命用安愚分
免致煩言
　　　代人再同前辭免劄子
俞詔未頒㣲躬莫措伏念臣受才譾薄逢時清眀在州
縣三十年已負壮行之學更中外歴數任敢辭了事
之癡顧頺齡已迫於桑榆而末路尚汚於荷橐更拜恩
於昕陛俾攝次於夏官求去得遷幾類鄙夫之患失以
退為進實非小已之敢然輒干咫尺之威敬露再三之
凟以榮為懼從欲是期伏望廣臨下之眀察由衷之請
必惟人而乃授祈反汗之無嫌寜惟弗累於公朝抑亦
少逃於清議
　
　
　
　
　
　
　
　
　
　東塘集卷十
欽定四庫全書
　東塘集卷十一　　　　宋　袁説友　撰
　　講義
　　　講學
臣恭聞太宗皇帝謂李至曰朕年來無他好但喜讀書
用監古成敗仁宗皇帝謂輔臣曰近講詩見國風多譏
刺得以為鑒戒髙宗皇帝謂趙鼎曰朕居禁中自有日
課早閲奏章午後讀春秋史記夜讀尚書又曰有帝王
之學有士大夫之學朕在宫中無一日廢學但推前古
治道有宜於今者要施行耳不必指摘章句以為文也
大哉祖宗所以治天下國家者其必由於學乎誠本朝
之家法啟佑乎後人者也臣仰惟皇帝陛下聰明睿智
得於天資厯數在躬繼天作子踐阼之初恭黙以執祖
䘮恪謹以隆父養倚信大臣收召人物崇廣言路敷求
直言此皆陛下疇昔講學之功其見於初政者已足慰
人心而愜衆望然而自古聖主臨政願治身致太平未
有一事不由於學况陛下御極之始尤當以講學為先
自古聖主進徳修業終身而行未嘗一日敢忘於學况
陛下春秋方盛尤當以講學為急陛下之所謂講學者
盖將學而措之以治天下國家者也本朝吕公著有言
曰天子之學與凡庶不同夫分文析字聲律章句此世
之儒者以希利禄取科級耳人主所不當學也人主所
當學者觀古人之用心論歴代帝王所以興亡治亂之
迹求立政立事之要講愛民利物之術公著之言實為
人主講學之要今陛下方上承宗廟之付託下慰四海
之觀瞻萬幾得失之端一念趨向之本小有未至即基
安危是故人主所謹端在一心正心之原實本於學盖
道者適治之路惟學然後道明以徳行仁者王惟學然
後徳進審為政之理非學何以逹理以義制事非學何
以由義古今有興亡有成敗學然後知所以興亡成敗
之本天下有利害有治亂學然後知所以利害治亂之
因人主有講學之功則明道進徳逹理由義可以成可
以興享其利享其治人主失講學之益則昧道暗徳悖
理違義至於亡至於敗受其害受其亂事之必然無可
疑者陛下前日朱邸固已親近諸儒從容論講凡其開
沃聖心培植學本者可謂弗遺餘力則陛下於道徳理
義必已能洞逹而知所原本矣於興亡成敗利害治亂
必已能深究而知所畏慕矣陛下天縱聰明非凡所及
講學之益為日固乆然既承大寳天子之學事異初潛
故臣輙以為講學之事陛下今當舉行者其説盖有五
焉一曰凡經筵講讀陛下或意有所未喻則詳為叩問
必至洞徹深曉然後已與之反覆問難使之開導聖心
知所鑒戒且不以他事而輟講亦不以拂意而倦聞若
止循故事畧無上下議論之益則雖積嵗累月於陛下
必無益也二曰經筵之例率朝廷入講陛下坐朝甫畢
聖躬豈無少勞急幸經筵諸儒僅了講讀不暇紬繹辯
論人主僅能迄事不暇叩問咨益講讀虚文莫此為甚
願頒睿㫖凡遇講日並候退朝供膳已畢然後入講下
則從容敷繹以伸論議上則再三叩問以達未喻則講
讀之官不徒設矣三曰竊聞經筵目即見講春秋通鑑
三朝寳訓陛下方此臨阼委政大臣既無他事以擾聖
抱要宜増益一二經書輪以進講尚書一經句句皆明
治亂安危之本仁宗皇帝訓典事事皆為後世子孫之
法願増此二書以全講學之力四曰講官内宿祖宗欲
以夕召儒臣廣為咨問光武講論經理夜分乃寐意盖
出此願陛下遇講官宿直即賜宣對或以日間已講讀
而意所未喻者再使詳解細説或陛下自以古昔治亂
興亡叩問原本使之開沃啟導或陛下萬㡬之務有疑
貳而未决者因以咨詢使之開誠獻納學念既専則學
力日進矣五曰古先帝王自唐虞三代以下至於唐末
正統之傳其君或善或否其治或得或失無慮百數陛
下凡遇進講或講官宿直以古帝王時取一君命講官
著論一篇凡其君之善與否其治之得與失詳為論議
相繼進入陛下觀其所論善者為法惡者為戒集為一
帙常置左右或聖意有所未喻即於經筵夕召之時再
令元撰講官詳細開説不出數月古之帝王善否得失
盡在陛下目中可以為法而為戒矣凡此五説皆所以
為講學之地願陛下上法太宗仁宗髙宗聖訓講學之
勤下稽吕公著所論聖學之要出而於經筵講讀之間
入而於晝夜觀書之際不事虛文力求實學則聖心融
澈聖學髙明聖徳日新聖治日盛施諸政事無非有得
而無失措之事業無非有利而無害一毫之差陛下自
不肯為一言之失陛下自不肯發事事中程度物物合
條理以至親君子逺小人數見儒臣尊禮正論則中興
之功太平之治誠可拱而俟也臣起自寒儒叨綴從列
論思獻納職守所繫瞻望清光之初不敢進無益之論
専以講學一事以獻陛下伏惟聖明以為當今急先之
務最切最要莫大於此務深思而力行之昔傅説之告
髙宗曰念終始典於學厥徳修罔覺監於先王成憲其
永無愆臣拳拳所奏惟陛下加念焉天下幸甚
　　　講易
臣聞夫易畫於伏羲演於文王爻詞於周公彖繫於孔
子而易成於周矣故曰周易謹按乾鑿度云易一名而
含三義簡易也不易也變易也先儒之論以簡易不易
非聖人作易之妙㫖繫辭曰易之為書也不可逺為道
也屢遷變動不居周流六虚上下無常剛柔相易不可
為典要唯變所適凡此皆變易不窮之義顧豈簡易所
能盡耶自伏羲之時世質民純巧偽未作故雖三畫可
以盡天下之變至神農堯舜取法八卦以明吉凶其大
者衣裳取乾坤而天下治降及夏商至周之世民偽滋
生禮樂闕壊天下萬事紛然而起三畫之易始不能以
盡萬變文王憂焉重卦為六十四重爻為三百八十四
又為彖辭以究八卦之用天下有變易不窮之事大易
為變易不窮之書或萬變藏於是而難見也則乾坤為
易之緼而藏者見矣或萬變出於是而難明也則乾坤
為易之門而出者明矣或莫不由於易也而後謂之道
或隂陽不可測也而後謂之神盖變之道而天人之理
具焉是故隂陽變易而成萬物日月變易而成四時此
變易之見於天道者然也消長變易而成治亂情偽變
易而成利害此變易之見於人道者然也在天之變易
則有神化以運其妙造在人之變易則有明主以成其
全功今夫君子常用小人常斥則天下易亂而為治矣
純用誠實黜逐詐偽則萬事變害而為利矣此皆人道
之變易而不可以不謹也恭惟陛下道貫三材知周萬
物舉而措之天下者大易之事業與天地合其徳者大
易之彌綸方且命召儒臣講明大易竊惟潔静精微之
妙窮理盡性之原陛下固已心感而黙識之小臣不學
不足以贊光明緝熙之盛惟是易之一書備究天人變
易之理頃者陛下親御宸翰書易泰卦以賜輔臣其於
材成輔相以左右民盖與天合矣至於人道變易使君
子常進小人常退以盡人道之變易者臣願陛下體易
之變明泰之㫖使天下常治而無亂萬事常利而無害
兹誠宗社無已之休臣冒凟天威無任昧死戰懼之至
　　　子曰居上不寛為禮不敬臨䘮不哀吾何以觀
　　　之哉
臣聞無本不立無文不行天下之事未有無本而能行
者譬之水焉或盈科後進或放乎四海而其源深流長
者皆本也本之不立末亦不舉本末舛䘮而何事之可
行哉夫居上何以服人也而其本則在於寛惟寛厚長
者則使人愛之如父母矣為禮何以示人也而其本則
在乎敬惟莊敬嚴恭則使人望之如神明矣臨䘮何以
感人也而其本則在於哀惟悲哀傷慼則使人依之如
子孫矣居上也為禮也臨䘮也皆事也寛也敬也哀也
皆本也本立於此而事自修本失於此而事皆廢矣使
居上而不寛則無以容其衆為禮而不敬則無以肅其
下臨䘮而不哀則無以盡其情本既失矣其如事何故
曰吾何以觀之哉古之聖人所以上而臨人内以修已
外以應物以理為本以本為用不敢輕用以悖理不敢
忘理以廢本故能上而服人足以保其位内而正已足
以安其躬外而盡物足以接乎下夫以一人之身而上
下内外無一而不順乎理焉是不深可觀哉雖然抑又
有説也傳曰寛而有制盖寛而無制則優柔縱弛其弊
至於弱而不振矣又曰恭敬而無實盖敬而無實則令
色足恭其弊至於詐而弗誠矣又曰䘮至乎哀而止盖
哀而不止則傷生滅性其弊至於禮有所不行矣此又
用寛施敬致哀三者之要道聖賢所當深致意焉者也
　　　季康子問仲由可使從政也與子曰由也果於
　　　從政乎何有曰賜也可使從政也與曰賜也達
　　　於從政乎何有曰求也可使從政也與曰求也
　　　藝於從政乎何有
臣聞夫子之取人不束於一律不限於一門故天下之
才或小或大而皆適於用用之各得其地則小用而小
大用而大隨其分量以成就其功用抑皆有可觀者矣
豈特夫子以是而取人古之君天下者用天下之才亦
不越此也季康子見孔門之士皆一時翹楚而未知其
所可用之地乃以三子發問焉而不知聖人固不以一
律一門而取諸人也子路之果足以斷大事子貢之達
足以通世務冉求之藝足以權物情三子之才其於從
政何所不可使聖人束以一律限以一門則必欲果必
欲達必欲藝三者兼得而後用之則天下之才將無可
為者矣此道也非康子所能知之唯二帝三王固常以
此權天下之才以收一世之用姑以堯舜觀之九徳咸
事俊乂在官而至於庶績其凝夫三徳六徳固不同也
而皆各有所長堯舜悉因其才而官使之用能收庶績
其凝之效此人主用人之要道也
　　　季氏使閔子騫為費宰閔子騫曰善為我辭焉
　　　如有復我者則吾必在汶上矣
臣聞所貴乎為聖賢者以其知命義之大戒而已能知
命則安時處順而不苟求能知義則砥節厲行而有所
立知斯二者則無適而弗安矣孔門之賢固多矣而知
命知義惟顔閔二子焉夫季氏之於魯上則不能輔國
君以盡尊王之義下則不能安其分以正陪臣之名其
為不臣盖聖人之所必誅也方且以不義之富貴欲奔
走國中之賢士夫豈知閔子者盖樂道而忘人之勢之
賢也其視季氏不啻犬彘然顧肯為斯人屈哉費宰固
不足以凂子騫也藉使循而上之加於費宰數等子騫
亦不為季氏一出也而又可以使之哉此而可使孰不
可使也夫子之言曰邦有道危言危行邦無道危行言遜
此孔門命義之戒子騫守而不失者也季氏之僭費邑
之畔其無道甚矣使之為宰而不肯就危行孰加焉然
且曰善為我辭如有復我者則吾必在汶上矣其言之
遜又如此則聖賢之處亂世固自有道哉如季氏之不
臣其心必謂人莫吾知也而閔子方不就其所使不屈
其所守所謂憂則違之確乎其不可㧞者彼然後心知
魯國之有人也以是知命義守節之士誠有益於人之
國歟
　　　伯牛有疾子問之自牖執其手曰亡之命矣夫
　　　斯人也而有斯疾也斯人也而有斯疾也
臣聞天之生賢固有定分聖人之愛賢有不能自已者
顔子之亡夫子慟焉而歸之於天故曰天䘮予伯牛之
疾夫子嘆焉而歸之於命故曰命矣夫豈非賢之生也
固自有定分哉今夫子之愛伯牛也既執其手而形之
言又悲其疾而至於再復悼其亡而歸之命辭哀意慼
愴然有愛賢無已之意自後世觀之猶使人悲傷太息
而不容已也
　　　子曰賢哉回也一簞食一瓢飲在陋巷人不堪
　　　其憂回也不改其樂賢哉回也
臣聞人之所以能休戚其心者以有欲焉爾夫欲者志
之所趨於此則樂於此失所趨則樂者為憂矣此常人
之情也是故有所欲不得其所欲則不樂無所欲未嘗
不安其欲則無不樂顔子之樂樂此而已何者簞食瓢
飲其視食前方丈何如哉居於陋巷其視榱題數尺何
如哉然天下之至美生於吾心之至樂衆人以欲而顔
子以道耳不以貧窶易其念則視簞食瓢飲如食前方
丈矣不以富貴動其心則視居於陋巷如榱題數尺矣
人之所憂顔子之所樂也此心不變則此欲不作此樂
不改則此憂不萌人見其樂而顔子亦不自知其為樂
也如是而後謂之心齋坐忘焉謂之庶乎屢空焉求之
孔門固有慍見於絶糧矣固有陋於九夷矣而顔子獨
能以道為樂可不謂賢乎哉此聖人所以賢之再三而
嘆衆人之果不可及也雖然憂樂人所未免者抑又有
富貴之憂樂者姑以堯舜觀之孟子嘗曰堯以不得舜
為已憂舜以不得禹臯陶為已憂而漢董仲舒亦曰堯
受命以天下為憂而未聞以位為樂故斥逐亂臣務求
聖賢是以得舜禹稷契臯陶賢能佐職教化盛行天下
和洽則堯舜所憂所樂者盖在於誅亂以求賢得賢以
致治是謂富貴之憂樂者顔子窮而在下耳若夫在上
之聖人其憂樂在天下豈特如顔子而已哉
　　　冉求曰非不説子之道力不足也子曰力不足
　　　者中道而廢今女畫
臣聞自古聖賢學聚問辨進徳修業豈有他道哉曰志
於力而已矣傳曰惟學遜志又曰功崇惟志惟有志則
事必成矣傳曰有能一日用其力於仁矣乎又曰力行
近乎仁惟用力則至於道矣盖志則在我而力則有限
也夫欲為而不能為此力也非志也事至於不欲為是
謂志弗堅矣力以有限而止此固非志之過志以不欲
而輟是誰之過歟此夫子所以力戒冉求而遡其心夫
子之道門人所共説者鑽堅仰髙豈容一蹴而至自非
力有分量勉强持循而不自己則未免有中道而廢者
若夫有志於夫子之道朝斯夕斯不以日月而至如適
越焉必至於越而後止此志既堅此學必固其肯功虧
一簣而遂止哉今冉求非不悦聖人之道乃自嘆力之
不足然求也退夫子固毎進之其忍於此而不鍼其膏
肓乎故曰力不足者中道而廢今女畫畫止也謂其非
力不足也特其志弗堅而自止耳使夫道愈逺而志愈
竭道愈難而志愈鋭其肯自畫於中道之廢乎故嘗因
是以觀古之聖賢如堯舜之汲汲仲尼之皇皇或孶孶
日行其道或不寢不食而思不如學此豈以力不足為
説哉此豈以中道而遂止哉然則為聖為賢欲學衆問
辨進徳修業者當自悦聖人之道始欲悦聖人之道者
當自立志始
　　　子謂子夏曰女為君子儒無為小人儒
臣聞聖人之教人必貴於辨名實也君子小人其為實
也固如天淵之有間一以虚名縁飾焉則其近似者難
辨矣自非聖人其孰能明之夫口道先王語而行如市
人此亦儒也名實之不辨則道先王語者豈不曰君子
之儒哉惟其所見者狹所志者小多欲以為奸操説以
謀利以私㓕公適已自便此所謂小人者耳使在上而
無聖人則其毒有不可已者一有聖人為之别白而是
正之則所以為小人者毫髪不能欺人矣此聖人之所
甚惡而學者之所深戒也子夏之在孔門固非有此然
聖人作炳於𦕈緜毎不敢忽子夏方出見紛華靡麗而
悦意其名實之辨或昧焉故聖人以此預告之使其知
君子之儒其道以誠而不以偽以義而不以利以本而
不以末以公而不以私斯可以為君子之儒矣臣觀三
代以後凡為小人儒者幸而見用小則如漢張禹孔光
之徒大則為唐許敬宗柳璨之軰其為患何可旣也然
則君天下者其於用人之際庸可忽諸
　　　子游為武城宰子曰女得人焉爾乎曰有澹臺
　　　滅明者行不由徑非公事未嘗至於偃之室也
臣聞中庸之言曰為政在人釋者謂在於得賢人也盖
得其人則治失其人則亂此不易之理也求之古昔上
而治天下下而治一國又下而治一邑莫不皆然子游
為武城宰孔子甞聞其絃歌之聲矣然一邑之中必有
一邑之望使為政者有所取法焉則教化易行習俗易
美聖人喜其為是邑也而民有向道之意此其功效必
有自來故問之曰女得人焉爾乎謂武城之政其美如
此者必因得人而致也而子游果以澹臺滅明為對盖
行不由徑則是以直道而行矣非公事未嘗至於偃之
室則是正已而不求於人矣直道而行必無主癰疽瘠
環之事正已而不求於人必無阿大夫毁譽之疑斯人
也其當世之賢人乎非子游之智其孰能知之非子游
之政其孰能用之宰斯邑得斯人致斯治宜其如牛刀
割鷄而收愛人易使之效也雖然治一邑者猶以得人
為治為天下國家者苟得賢者而用之國之不治臣不
信也孟子曰仁者無不愛也急親賢之為務堯舜之仁
不徧愛人急親賢也斯言也君天下者所當深致意焉
　　　子曰孟之反不伐奔而殿將入門策其馬曰非
　　　敢後也馬不進也
臣嘗觀舜之告禹曰汝惟不伐天下莫與汝争功易稱
大人言行曰善世而不伐不伐云者不自矜伐之謂也
夫聖賢所以不可及者其惟此心乎不驕則此心必不
伐故能安富貴而不敢侈處學問而不自足居功名而
持以謙有若無則其有益富實若虗則其實愈豐禹之
為禹而乾之為乾皆不外此道今孟之反魯國之大夫
耳其徳其行不詳見於傳記而其不伐之美若有不可
掩者聖人肯以人而廢言哉凡軍前曰啟軍後曰殿戰
以啟為難而敗以殿為難也魯哀公十一年魯與齊戰
魯師敗而奔孟之反不敢因敗而急奔而後入以為殿
焉是能於敗中而以殿為勇且於斯時也使孟之反以
殿為負豈特自以其難為功哉又將暴白一軍之不能
勇也其矜伐孰甚焉今也方欲與衆同其罪不欲異衆
示其功既奔而獨殿非因敗而求生者也復不自以為
殿而謂馬之不進非敢自居於勇之名也是於有功之
中而有謙晦不自伐之美推是心以徃而禹之不伐其
功乾之善世不伐皆可以馴致矣故夫子表而出之以
告後世使如孟之反者亦能有不自滿假之意其視賈
餘勇以誇人者有間矣古之人其善行至於日日新又
日新有加而無已者皆自不伐始夫惟不自為已足而
學無不足不自為已成而徳無不成此盖聖賢進修之
要道也
　　　子曰不有祝鮀之佞而有宋朝之美難乎免於
　　　今之世矣
臣聞堯舜之知人則以巧言令色為必畏夫子之論道
則以巧言令色為不仁巧言令色小人之事也持小人
之事而居於世以求悦於人取容於衆而無患難之廹
已者此非治世之所有而皆衰世之時之人也何者惡
直醜正為衰世之風去佞嫉邪為治世之事善觀世之
治亂者盖即於此夫子當周之衰慨直道之不復行思
古人之不可見彼方以辨給相傾以謟脅相勝為之咨
嗟歎息而有言曰非有祝鮀之巧言而徒有宋朝之令
色則難乎免於禍矣甚言周衰道䘮巧言之佞令色之
美二者苟闕一焉則不可以自立也嗚呼此豈治世之
事哉大抵剛則難售柔則易入難售者其説必以正易
入者無適而非邪此巧言令色能免於亂世者也惟天
下之聖賢斯能辨剛柔而識邪正是以顔淵為邦之問
夫子首告以逺佞人又曰佞人殆以言一堕於佞人之
計則其從甚易浸滛漸漬如火銷膏而人不知其殆必
矣此自古聖人之所深戒者也
　　　子曰誰能出不由户何莫由斯道也
臣聞居者未嘗無出也不由乎户則不可出矣學者未
嘗無行也不由於道則不可行矣出必由户則無穿窬
由徑之行行必由道則無非僻不正之心何者道則正
理之所自出而非虗無淡泊之謂又非矯激髙逺之謂
也有是事必有是理循理而行則無不合彼不合於道
者是不由於正理也君子之於天下也烏有不由正理
而能合於道哉雖然聖人由之而衆人則昧焉舍户而
出則所出者非正路離道而行則所行者非正理知出
必由户者之為正路則知行必由道者之為正理矣後
世異端既起詖説復附舍正路而弗由則不知出必由
户矣舍正道而弗行則不知何莫由斯道矣於是以虗
文眩俗以汙習謀利聲氣以相援比周以相殖正户之
由正道之行漫不復問自非聖人著誠去邪而反之正
其不為天下國家之患者鮮矣然則行而不由於正道
者皆聖人之所必誅也
　　　日閲兩朝聖政
臣恭聞髙宗皇帝諭宰臣趙鼎曰朕居常禁中有日課
早閲章䟽午後讀春秋史記夜讀尚書率以三鼓罷孝
宗皇帝諭講官周操曰朕在宫中並無他用心只是看
經史耳大哉皇祖之訓學有緝熈于光明所謂詒孫謀
而燕翼子者盖必由於學也仰惟陛下踐阼之初未遑
他務首開經幄添置講員増益諸經早晚兩講不以崇
髙富貴為樂而以盛徳日新為念臣去嵗八月初二日
面奏講學劄子陛下慨然垂聽出示講官越三日宣召
㣲臣玉音諭以悉行所奏中外交賀咸仰陛下學業之
篤根於至誠盖二帝三王之用心求以上繼髙宗孝宗
聖學之盛也臣竊惟陛下日御經筵固有定式惟是暇
日與朝退之際皆是清閒之燕宫中庶務必不上闗聖
懐當此暇隙之時稍思日課之學如髙宗孝宗之訓定
課式於禁中庶㡬既有外朝講讀之勤又有内庭課學
之益臣恭覩髙宗皇帝聖政孝宗皇帝聖政二書皆是
兩朝七十年間大政事藏諸金匱不惟盛徳大業醲化
懿綱一一所當訓式而紀載明白事理較然觀閲之間
易於著心而入耳固不待講解而後明也臣愚欲望陛
下以髙宗孝宗宫中讀書定課為法而復以聖政之書
専為宫中課程之學下祕書省繕寫兩朝聖政二書留
置日所御殿日閲數條以為定式設施措置之美惡法
令政事之修明熟味細觀再三紬繹積日累月不渝定
課則兩朝聖政之書盡畢觀覽良法美意皆在陛下胷
中出而見諸政治者将自脗合而無間矣此其事不勞
其道易行而其效必至者也臣拳拳愛君願裨聖學惟
陛下財幸
　　　講髙宗聖政寳訓
臣恭聞聖㫖已於今月十三日開經筵所臣仰惟陛下
聖學髙逺緝熈光明稽古憲章宏濟極治臣愚戅亡識
敢陳管見仰裨邇英之末議惟陛下財幸臣仰惟太上
皇帝身濟大業紹開中興三十六年之間仁文徳功聖
神明武發而見諸立政用人愛民馭軍之際皆一代宏
模萬世丕式陛下嗣位之初即命詞臣纂輯作宋一書
揭名聖政親製序文藏諸金匱臣以不學誤䝉聖恩俾
承中秘遂獲仰窺大政恭誦全文臣不勝至榮極幸陛
下方循堯道本於授受施之政事動協訓謨儻於聖政
之書日以繼日研覃不懈則於治體尤非小補臣愚欲
望陛下恭發詔㫖自今嵗為始以太上皇帝聖政同三
朝寳訓命經筵官日以講讀永為定制俾之紬繹大典
咨沃聖衷陛下進而定省得之面命退而講論得之方
册益以彰率由舊章之意行堯之道與天無極帝王之
學莫大於此臣何幸得親見之臣謹昧死以請
　　　進讀髙宗聖政
某仰惟主上以大有為之資親奉付托之重重華協帝
以舜事親定省慈闈以天下養嵗踰二紀亘古所無大
故非常聖心痛切至性盡於父子孝誠通於神明斷自
宸衷躬行三年之制悲憂過禮哀極有餘盖自三代以
來明君聖主不能黽勉而力行者主上發於至誠躬履
䘮彞舉無違禮跨越今古焜燿簡筴貽訓萬世甚盛甚
休某仰惟髙宗皇帝身濟大業紹開中興道備徳全功
大仁顯形之謨烈施之政令配天地參化育散在天下
而載諸史牒者盖非鋪張揚厲得以究其萬一也惟茲
羮墻之念方切於宸慮則夫聖有謨訓豈一日而可忘
恭惟乾道之二禩主上首命儒臣纂輯建炎紹興之大
典作宋一經揭名聖訓貽謀燕翼悉聚此書御製序文
藏諸金匱某頃䝉聖恩擢丞中祕得以仰窺大政拱誦
奎文不勝至榮極幸主上方極孝慕思報大恩惟有循
舊章憲成式以寓罔極之念以慰在天之靈庶㡬孝治
有隆亡替某欲望敷奏恭發睿㫖於講筵所候將來開
講日以聖政一書命經筵官日以進讀俾之紬繹寳訓
啟沃聖衷以永孝思以宏治道以仰副主上倫制兩盡
之意實天下厚幸
　　進講故事
　　　唐文宗嘗顧鄭覃曰試論我猶漢何等主覃曰
　　　文宣主也帝曰詎敢望是李石欲强帝志使不
　　　怠因曰陛下之問而覃之對臣皆以為非顔囬
　　　匹夫耳自比於舜陛下當日引月長以齊堯舜
　　　奈何比文宣而又自以為不及惟陛下開肆厥
　　　志不以文宣自安則大業濟矣
臣聞人主之向慕治之本也天下於此占之焉始之向
慕者髙則他日之所成者必不卑假令力有不逮尚猶
可得其中始之向慕者卑則他日之所成者必不髙假
令勉强力行終必不能踰其始望傳曰圖王不成其弊
猶足以霸又曰取法於上僅得其中取法於中斯為下
矣漢武上嘉唐虞尚且多慾唐太宗逺比堯舜猶不克
終况其下乎周公思兼三王仲尼潛心文王况人主乎
鄭覃以文宣比文宗未為卑汙雖文宗亦且不敢當而
李石遽非之必欲齊之堯舜不欲以文宣自安石真愛
君哉俾厥后為堯舜非堯舜之道不陳政為此耳
　　　賈昌朝奏伏見西夏僭狂今將出師以遺朝廷
　　　之憂臣竊謂此固不足慮而國家用度素廣儲
　　　蓄不厚民力頗困是則可憂自天聖以來屢詔
　　　有司節省用度以至於今未聞有所施行宋受
　　　命八十載可謂治平矣然節愛之術有所未至
　　　邉陲雖寧而兵備不省徭役雖簡而農務不篤
　　　外厚幣聘而内豐廪給自餘虗用冗費難以悉
　　　數天下諸道若京之東西則可自足陜右河朔
　　　嵗須供饋所仰者淮南江東數十郡爾故田稅
　　　不足重以𣙜禁凡山澤市井之利靡有厚薄悉
　　　入於公上而民不得售加以不耕不織游惰之
　　　俗蠶食為害都人士女燕安太平忘衣食艱難
　　　之患習尚奢侈重傷民力農所以困國之儲蓄
　　　所以不厚者職此之由夫國財民力縻於無用
　　　之日故當其有用不得不憂臣嘗治畿邑有禁
　　　兵三千而留萬户賦輸僅能了足其三年賞給
　　　仍出自内府况他郡邑兵不啻此推是可以知
　　　天下虗實矣臣又嘗掌京廪計江淮嵗運糧六
　　　百餘萬以一嵗之入僅能充朝廷之用三分二
　　　在軍旅一在冗食天下太平已乆而財不藏於
　　　國又不在於民倘有水旱頻仍之災軍戎調發
　　　之急計將安出哉願陛下鑒已徃之失察當今
　　　之務取景徳已來迄於景祐凡百用度無巨細
　　　校其所入所出之數約以祖宗舊制其不急者
　　　皆省罷之
臣聞聖人之治天下未嘗生財也而財則自生未嘗理
財也而財無不理是豈有他術哉曰節以制度而已古
之人其論生財也而歸之大道其論理財也而概之曰
義夫道與義固非為生之理之之具也盖道義者制度
之所自出而制度則本諸道義焉爾是故聖人於此立
之以為制守之以為度無事也而為有事之僃有事也
而為無事之儲上無横用而以制度行之身下無濫予
而以制度施諸人上不以不予為難下不以不得為念
無事而無傷財之患有事而無害民之憂此聖人足國
裕民而收富庶安强之效未有不出於此者仰惟國朝
版圖全盛貨財充足至於慶厯嘉祐之間可謂極盛矣
而賈昌朝之奏猶懐調度緩急之憂首陳節省之䇿以
告於上者豈非雖以天下四海之廣田租山澤之利一
不之節則將以有限之入應無窮之須固有貽患於緩
急之時也方今天下版圖之數貨財之入其視承平之
時强弱盖可見矣然財之入也嵗有損而無益其出也
嵗有益而無損加之以水旱之蠲除重之以州縣之困
乏一嵗之入盖不足以當一嵗之出臣嘗畧較其出與
入之數矣其嵗之入也當六千二百七十五萬有竒而
嵗之出也亦當六千六十萬有竒是固足以相當矣然
以天下國家之大而所出所入僅足以相當一有水旱
之蠲除州縣之困乏則又不足以支所出矣今夫小民
之家未嘗無所積也有一日之積有一月之積有一嵗
之積隨其所積之多寡卜其家之興替豈以天下國家
之大而大農所積曽不足支旬日也執事者其可以弗
憂哉然猶有可諉者則曰朝廷則有封樁之積也御前
則有内藏之積也二者其將為有事之儲乎然封樁之
積臣亦畧知之矣錢約一嵗之積不過四十餘萬而嵗
有支用所出亦多其所積又實無幾矣内藏之積臣不
得而知也使果有所積耶其積愈厚則其僃愈可恃矣
其或未然臣未知所以為緩急之儲與夫為大農之計
也故臣不暇旁舉逺引願首以古人節以制度之訓中
以賈昌朝節省用度之奏而終以今日財計出入之説
以為臣進故事之獻惟聖主深鑒徃事而力圖之
　　　漢文帝既聞亷頗李牧為人乃拊髀曰嗟乎吾
　　　獨不得亷頗李牧為將豈憂匈奴哉馮唐曰陛
　　　下雖有亷頗李牧不能用也帝迺復問馮唐曰
　　　公何以言吾不能用頗牧也唐對曰臣聞上古
　　　王者遣將也跪而推轂曰閫以内寡人制之閫
　　　以外將軍制之此非空言也臣大父言李牧之
　　　為趙將居邊軍市之租皆自用饗士賞賜决於
　　　外不從中覆也委任而責成功故李牧乃得盡
　　　其智能是以北逐單于破東胡滅澹林西抑强
　　　秦南支韓魏今聞魏尚為雲中守軍市租盡以
　　　給士卒斬首捕虜上功幕府一言不相應文吏
　　　以法繩之其賞不行臣愚以為陛下法太明賞
　　　太輕罰太重繇此言之陛下雖得頗牧不能用
　　　之文帝説是日令唐持節赦魏尚復以為雲中
　　　守而拜唐為車騎都尉
臣嘗讀曽鞏本朝政要䇿其言曰太祖皇帝之制將也
隆之以恩厚之以誠富之以財小其名而崇其勢略其
細而求其大乆其官而責其成至於論富之以財則曰
西北邊軍市之租多賜諸將不問出入徃徃賞賚又輒
以千萬李漢超守闗南屬州錢七萬貫悉以給與又加
賜賚漢超猶私販𣙜規避商算有以事聞者即詔漢超
私物所在悉免闗征故邊將皆養士足以得死力用間
足以得敵情以居則安以動則勝此可謂富之以財矣
鞏之言豈無所據而云哉盖英主之御將也誠知將帥
武夫不可以文法拘不可以亷隅律苟不有以優其貨
財使之上足而下裕則彼將自營之不暇而何暇恤吾
士耶彼為士卒上不見恤於國下不䝉恤於將欲其無
饑寒胡可得也安敢望其死國哉然則太祖之所以優
諸將實使之推有餘以優吾士也建隆開寳成效可見
於此國家養兵自御前以及㳂江屯戍亡慮數百萬其
廩而給於官者月以計之人為粟二升有半人金七十
有七而月糧之數僅三斗耳彼其人有父母妻子之養
疾病婚姻䘮死之費皆於是乎取則宜其窮餓怨嘆而
不已雖然其所給皆舊制也而何以特困於今日哉臣
嘗訊之軍卒之故老則以謂向者縣官廪而給之雖甚
微而諸大將所以優之者則猶厚也如韓世忠岳飛劉
錡之所部金帛賚及徒伍米粟厭足於與卒中雖變更
而後來所得猶擅酒酤之利囬易之息皆嵗以萬計利
入若此則士之藝且精者諸將且有以賞之也士之貧
且悴者諸將且有以賙之也厥後酒酤罷囬易廢凡軍
中一毫以上之利徃徃捜括殆盡而將帥無復利權乃
又責之以小亷曲謹束之以矩寸規尺隄防議論之甚
偹上不能以自裕下亦不能以仰給士於是時始僅守
其升合之粟百什之金而囂然有旦暮之迫矣又日使
其父母妻子奔走閭井逐口腹之急殆同丐殍而其身
亦負薪織屨轉移末作且不自給彼其平居無事困饑
寒慮妻子出怨言方觖然有不平之意一旦有事其能
捐軀盡力於上乎此臣所以日夜深思動心而懼者也
此無他惟其軍無餘利則諸將貧諸將貧則六軍之士
皆貧必先有以優其將將優能豫附士士附則令之死
國而不難此必至之理也且漢文帝豈真不能用頗牧
哉使帝知李牧盡有軍市之租賞賜饗士皆决於外而
不中覆則知所以優將矣今也魏尚以軍市租盡給士
卒而帝乃以一言之不相應文吏以法繩之則是未知
優將之説也由此言之帝之不能用頗牧豈誣言哉惟
我太祖任將之法逺過八代之所以優諸將者欲上下
相通將士均裕故能兵威所加前無堅敵今上天悔禍
敵方困於北人之擾中國固未暇問而所以先上䇿為
有僃者要當急為之圖也然則捨任將之䇿而何䇿哉
臣願上法太祖皇帝御將之方如李牧饗士制勝之效
出馮唐一言之戒下御今日士卒之道特出睿斷如酒
酤如囬易如營運之類盡復異時寛大之制令諸軍得
斡旋自行施置闗梁弗征州縣弗禁諸將得専其利則
可以賞士卒蓄廪粟繕器械毋束以文法毋拘以常制
毋責以小亷諸將稍富軍用稍寛下得以優數犒賚以
求裕吾士盖必先優吾將而後可以優吾士也惟陛下
實圖之
　　　慶厯元年十一月仁宗皇帝曰人臣雖以才適
　　　用要當以徳行為本苟懐不正挾偽以自蔽用
　　　心雖巧而形迹益彰朕以此觀人洞見邪正宰
　　　相吕夷簡等曰孔子第其門人而顔囬以徳行
　　　為首陛下所言知人之要盡於此矣
臣嘗觀司馬遷之稱堯曰其仁如天其智如神盖該天
下之明者莫大於天窮天下之理者莫妙於神而堯也
悉同其功用焉夫以如天如神之大而逹諸知人之際其
辨邪正核真偽别賢否者果何所難哉而堯乃於知人
而難之豈以如天如神之大而反病知人耶誠以堯之
所難者不難於知君子而難於知小人也君子之行也
務實實則較然而易見小人之行也以詐詐則隱然而
難知何者真未嘗能亂偽也而亂真者必偽正未嘗能
汨邪也而汨正者必邪使其顯然而為偽邪則人孰不
知之惟其巧於偽而似真則偽者難辨巧於邪而似正
則邪者難明此小人之至姦而帝堯之所難知者也恭
惟仁宗皇帝以堯之仁而覆澤萬物以堯之智而鑒觀
四方在位四十二年而所急先者必以知人用賢為務
故能朝多君子國無小人徳行名儒項背相望治安之
極上嫓唐虞可謂收得人之效矣而御朝之日方且歎
人才難辨戒邪心之萌聖訓昭然洞察真偽其曰人臣
以徳行為本是知人材當以務實為先也又曰苟懐不
正則挾偽用巧而形迹益彰是知小人必以巧偽為姦
也又曰以此觀人洞見邪正是知用人之道當在知邪
正也大哉王言所以垂家法於子孫立丕訓於萬世帝
堯之所難者仁宗一言而無餘藴者矣
　
　
　東塘集卷十一
欽定四庫全書
　東塘集卷十二　　　　　宋　袁説友　撰
　　狀
　　　君道狀
臣甞觀夫子之言曰為君難又曰如知為君之難也不
幾乎一言而興邦乎大哉聖人之言深切乎帝王用心
至到之地也仰惟陛下以春秋方盛之年履九五崇髙
之位固欲長享天下之奉而安守天下之尊也然則為
君於上而所謂難者雖一嚬笑之細而無所不寓陛下
果亦知人君之所謂難者乎臣請為陛下畧陳之夫貴
為無敵富為無倫富貴之盛為君者獨有也生殺自我
予奪自我慶賞刑威為君者獨専也有此富貴専此刑
罰天下之事宜若無有難者嗚呼是豈知為君之道哉
人主以一念慮之間知吾之所謂難者無一而可忽是
故不敢易其難而畏其難則富貴刑賞我可有而不敢
恃不以為難而忽其難則富貴刑賞我可得而不能守
盖知其難則畏畏則無一而不謹不知其難則忽忽則
無一而不縱陛下試觀自古賢君聖主凡守此大寳居
此大位而可以忽而縱者為之耶君人者大則政刑號
令而闗於治亂安危之機㣲則言動趣向而繫於教化
表儀之本細則聲音笑貌而達於視傚觀瞻之地小有
不謹則悔吝隨至浸以不善則災害有作大而悖理傷
道則亂亡不可禦矣此必至之驗也非如天下之人其
善否得失獨繫於一身一家而已陛下亦嘗思前日之
在潜邸與今日之履大位其難易果如何方陛下潛龍
之時養聖人之徳儲天下之望其一身之所形見而或
有善否得失者未必盡闗於目前之安危治亂而天下
之議論責望其屬於王邸者亦未必如是之切且亟也
今陛下上承祖宗社稷之付託下為四海生靈之宗主
萬目之所觀瞻萬物之所闗繫萬口之所責備為之甚
艱舉足皆是凡政刑號令言動趣向聲音笑貌是三者
一有過差小而議論責望大而利害休戚又大而安危
治亂皆所由出也陛下當此之時其視潛邸之日一難
一易固自判然矣試以堯舜觀之其君臣都俞之間且
曰后克艱厥后又曰惟帝其難之方且兢兢業業知其
艱且難者而不敢自安蓋以為君之難動有所闗繫故
堯則不敢以位為樂而舜則猶有已憂也由漢以下知
此難者唯唐太宗其言曰創業之難既已往矣守成之
難與諸公謹之又曰人主惟一心而攻之者衆少懈而
受其一則危亡隨之此其所以難也太宗以聰明絶人
之資其經理天下若不足道而念慮發言之間且知為
君之難反復憂懼如此此貞觀之治後世所不可及本
朝太祖皇帝嘗謂近臣曰爾謂帝王可容易行事耶仁
宗皇帝嘗下詔曰當念守文之難敢忘置器之重祖宗
念為君之難其形諸詔誥者不敢一毫有易心故能垂
裕於萬世此又陛下之家法也雖然知其難而圖其易
顧豈無説於此乎臣願陛下不以有位為樂而以保位
為憂思其如是之難而圖其為説之易一念之發則以
為難曰是善乎否也一行之出則以為難曰是得乎否
也居隱顯則一其心不以隱而加忽處細大則一其行
不以細而弗察小而聲音笑貌推此難之心而不以妄
發㣲而言動趣向推此難之心而不以輕舉大而政刑
號令推此難之心而不以自用在闇室屋漏之中常若
議者之在其後當積日累月之久不敢一日安其心惟
善是修惟不善是去惟人言是畏惟過失是憂其難在
事難之在心則有治無亂有安無危陛下享國萬年而
端命上帝譬如人之一身康强無疾而能惕焉難之飲
食起居必畏必謹則疾疢何自而至彼恃其强者易其
所難縱飲食恣起居不病則已病則雖欲救之何及哉
臣蒙被國恩職在獻納幸遇陛下始初清明之政虚心
聴納之時用敢盡竭愛君之言仰裨聖聴唯陛下勿以
為迂闊而詳察焉天下厚幸
　　　舉材狀
臣聞為治之道莫先於用人而用人之難尤貴乎審擇
世未甞無材也然一見於用則有心術有好尚適於平
正者則為公為賢而溺於偏黨者則為私為詖要其終
而成敗可見此無他中之為徳民鮮能久矣夫師也過
商也不及非中也夫子無取焉蓋智者過之愚者不及
皆足以害道也狂者進取狷者不為非中也孟子無取
焉蓋狂者失已狷者失人皆足以害道也害道則害治
矣惟夫中者有平正之徳無黨偏之蔽觀之欹器中則
必正貴中也不平不正則覆矣考之洪範㑹其有極貴
中也無黨無偏則中矣自古人材非材之難也一得其
中則有平正無黨偏中一失則失人人主用人之際是
豈不難也哉仰惟陛下以人材為急務以中道律人材
盡捐偏黨之私力扶平正之論還泰和之盛治享安靜
之美福者誠非細事也近者陛下親頒御筆立為資格
以嚴明職事蓋将垂意人材不輕除受然欲絶濫進則
當嚴其資格若夷考其人則尤貴於預擇爾臣竊觀孝
宗皇帝淳熈九年令侍從臺諌各舉所知淳熈十五年
復令侍從臺諌各舉職事官太上皇帝紹熈二年令侍
從臺諌各舉卿郎職事官此皆預加審擇也今周行闕
員朝廷或難於選授緩急時歎於乏才欲圖得人預擇
閒暇上法淳熈紹熈故事以詔論思獻納之臣實今日
所當先者臣愚欲望聖慈特發宸斷命六曹侍從翰苑
臺諌兩省給舍各舉堪充職事官者四五人或學為有
用而不事於空言或材有過人而可堪於任劇皆須心
術本於公正好惡不激於黨偏除見充職事官外不拘
資格不間寒逺平心審舉具名奏聞留置御前以備審
擇仍令錄申朝廷遇闕審用則王多吉士國無憸人進
退盡出於聖明人物悉趨於中道昭明國是宏濟治功
天下厚幸
　　　舉逸隱狀
臣仰惟陛下踐阼以來留意人物急賢選能惟恐不及
或命侍從之臣隨才公舉或命監司郡守嵗舉所知一
有上聞以次收用蓋欲多士濟濟輔成治功四海之士
皆知砥礪激昂求以上副公朝崇奨之寵惟是未聞詔
㫖郡國搜舉逸民示國家之表儀新天下之觀聴如前
代故事者要亦似為闕文也臣兹者恭遇陛下祗遹舊
章肇稱毖祀對越天地均釐寰海旁流愷澤行慶大賚
其於煥發明詔訪舉逸民使天下歸心野無遺逸厥今
實其時也而臣恭惟藝祖皇帝之召王昭素真宗皇帝
之召种放二人者皆是逸民一登周行士所歆慕而化
民成俗興治起功賢才彚征悉基於此蓋已然之明騐
也方今天下乂安文物隆盛山林巖谷之下殖學藴徳
懐才抱智而不求聞達不事科目者固豈乏人哉臣愚
欲望聖慈遵祖宗之舊憲念逸民之見晚如所謂淹貫
經史學業有用博通今古明達世務節行峻潔識量髙
逺負才宏大有志經綸凡是四目皆推重鄉里不求聞
達不事科目者願於大禮慶成之日明降徳音命帥臣
監司同加搜訪詳為考察照所立四目每路共舉一人
仍具所舉人事實連銜結罪保明限一季具有無奏聞
即不得以常才非隱逸者備數然後下之三省再加審
䆒如所舉不妄即賜召用以風厲四方鼔舞人物仰副
陛下對天交神之初斂福錫民之意實天下幸甚
　　　舉遺逸實材狀
臣竊惟國家取士之道條約最宻沿隋唐之舊制以進
士為首迄於今日大抵先辭華而畧行實要未能盡無
遺材之歎臣觀三代兩漢其取士之法甚要而得人之
效後世莫及蓋其専求行實而務於可用故凡任君之
事者皆純厚而堅正洪毅而該敏足以任重致逺振舉
百職風俗渾厚治道粹美較之隋唐雖法之詳畧不同
而所得之才固異矣今朝廷取士惟進士之科最大自
進士外雖有賢良一科又不可以數致率皆純用文詞
為去取而於行實則所不問方陛下求用實材實行之
時若取士之路祇専於文詞而不兼求行實臣恐未免
於遐遺也今天下巖穴草茅間固有為鄉里所推懐才
抱徳行實純楙或志節慷慨操履剛正或學識該洽智
畧詳敏或其材可以治民或知兵可以制敵凡此類者
往往塲屋一日之程少年時好蹭蹬勿偶進士之外他
無可進之路而賢良之科又非人人所能應選遂至老
於塲屋有終身泯没而少露者因噎廢食可不為聖時
惜哉臣愚欲望睿斷以實材實行為急務特頒明詔令
諸郡詳加搜訪嚴為取予各薦如前所陳實材一人大
郡二人須本州鄉里衆所推信通知保明申監司監司
盡公體國不得少徇私意廣行物色見得某人實應上
項條目然後以名來上命宰執臺諌復省視其所以果
見可用令召試學士院量人材以授官爵漸次擢用若
所舉不當並行黜罰或果得人優與賞賚苟一郡得一
實材則終嵗之間可得數百人或僻逺小郡無人可薦
及他郡偶未有人皆毋强以必舉将見實材輩出萃於
朝廷緩急之時足以立事誠為國之大務也惟陛下深
切留意而亟行之天下幸甚　貼黄議者或以方此官
冗恐難更立表薦之目臣竊見進納入流官多是無所
知識之人又皆不曽銓試祇為州縣之累乞降睿㫖權
罷進納其進納已未出官人並要銓試中選訖方許注
授其已到任者候滿罷日亦俟銓試中選方許參部其
已注授而未到任者亦先赴銓試中選訖方許到任若
闕到一年而試未中選者並如違年法庶幾澄此雜流
以容實材之薦其得失相去萬萬矣併乞睿照
　　　用人状
臣兹者恭覩陛下學念根於至誠學力期於無倦添置
講員増益經史日有定課夕有訪問務為入耳著心之
學不為故事虚文之舉中外慶賀如出一辭臣竊惟自
古聖王之治其端本澄源所恃以長久者在於親君子
逺小人而已惟尚書一經其言此道最為詳盡敢因陛
下添講此經得以少述其畧焉益告舜曰任賢勿貳去
邪勿疑以言任君子則貴於専去小人則貴於決也禹
告舜曰知人則哲能官人安民則惠又曰何畏乎巧言
令色孔壬以言能任君子則不畏於邪佞小人然後惠
及於斯民也伊尹告太甲曰逆忠直逺耆徳比頑童時
謂亂風邦君有一於身國必亡以言不親忠直之君子
而比頑童之小人則亂亡可立至也傅説告髙宗曰惟
治亂在庶官官不及私昵惟其能爵罔及惡徳惟其賢
以言用賢能之君子則治用私惡之小人則亂也周公
告成王繼自今立政其勿以憸人其惟吉士用勱相我
國家以言成王初政當去小人任君子則能竭力以輔
國也穆王告伯冏曰慎簡乃僚毋以巧言令色便僻側
媚其惟吉士以言人主左右當選用吉士而毋用便僻
之小人也凡此數端載之尚書毎以親君子逺小人為
安國家利社稷之本然而自古人主固有始知君子之
可親而終則移而為親小人者矣固有貌親君子而心
實疎之至於小人則貌與心俱親者矣固有君子以拂
意而日疎小人以順㫖而日親者矣固有小人指君子
以為黨人主終墮其計而遂疎君子者矣固有毁言日
至譖語日聞而君子則以譖毁而去者矣是五者之患
豈有他哉蓋君子之事君也以正正則難入小人之事
君也以順順則易親君子難進而易退故其勢易以疎
小人挾智以固寵故其勢易以親君子毎責難於君故
率多齟齬小人則逢君之惡故樂於聴從唯賢君聖主
見善明用心剛知天下之治亂繫於君子小人之用否
為之取捨進退使之各當其所而不相亂别白區區使
之各定其論而不能惑唐虞三代之治蓋無有越此者
漢元帝用蕭望之其始亦知親君子矣一墮小人之謀
卒以洪恭石顯而衰漢業唐𤣥宗相姚宋其始亦知親
君子矣一墮小人之謀卒以林甫國忠而亂唐室以是
知人主之親君子為甚難而尤難於悠久人主之親小
人為甚易而尤易於亂亡漢唐二君其明驗大效可以
概見蓋小人之足以蕩君心人君樂得其欲而不知為
天下害耳惟能親正直逺邪佞則可以免患矣至哉斯
言其深得小人之用心乎仰惟陛下初政所及動合人
心其親君子逺小人固已深得其説矣而臣猶以是為
言者誠恐自今以往歴日浸逺時日益異事日益變寧
不為陛下長久之慮乎臣願陛下深究尚書一經其言
親君子逺小人如是切至鑒漢唐二君治亂之所分觀
范祖禹論小人之情状常軫聖懐分别邪正外而百僚
庶尹内而左右近侍凡忠誠正直之臣道學實徳之士
此皆君子也願陛下視如手足親如腹心不以日久而
浸疎不以拂意而輕厭凡便僻邪佞之輩虚誕貪譖之
徒此皆小人也願陛下嫉如仇讐視如草芥不以親昵
而偏信不以悦意而愈親堅此聖心守此聖鑒陛下享
國萬年而長用此道毋摇於異議毋奪於譖言則尚書
一經帝所以帝王所以王端可齊驅而並駕矣臣不佞
荷陛下開納其言固常見之行事兹用感激奮厲盡瀝
肝膽為陛下一言惟聖慈留神毋忽焉
　　　歴郡守者始除監司狀
臣嘗觀漢制凡遣丞相史必分刺諸州未聞遽以部刺
史任也夫親民之官莫先郡守其視部刺史之職於民
事為尤詳蓋更治民以考功當自二千石始臣竊見近
嵗卿監郎曹凡未典郡而補外者往往以監司之職權
重而事簡郡守之任責重而事繁人之情莫不逺責而
就權畏繁而嗜簡故以内而乞外者必以監司為首臣
竊以為不然監司察人者也郡守受察者也夫受察者
然後可以察人今使之一日得外未歴郡守即居澄察
之職所察郡縣畧無能以制其心志佚氣驕未有不流
於苛薄者臣愚欲望睿㫖明詔大臣應在内職事官未
曽典郡而乞外者未得遽除監司且只與除郡守豈特
更歴於職任為不輕亦使在外之職當以次第而進其
於成就人材似非小補
　　　倚閣臨安府諸縣苖税殘零狀
臣仰惟陛下愛養元元如保赤子蠲租減賦見於前後
詔令者不一而足培植國本鞏固邦基政令大原孰過
於此臣以嵬𤨏之才誤蒙聖恩㧞擢屢更麾節平時無
他能解惟知仰承徳意寛裕民力兹者叨拜恩除典司
京邑臣竊惟彈壓之外其所當致意者莫先惠養百姓
少寛其力爾庶使民無重困州縣亦寛臣切見本府見
催諸縣連年苗税殘零積欠其間年分甚近數目尚多
者自當催理獨是紹熈元年苖税與二年折税尚有未
催殘零之數令諸縣立限催促追呼監督囚繫拷訊所
納不過些少所擾殆不勝計官司徒然追取百姓枉受
監繫要宜分别久近稍從蠲放臣愚欲望聖慈行下本
州將紹熈元年諸縣見催苖米折錢及元年二年諸縣
見催物帛折錢三項盡行倚閣其上件錢即非上供之
數自係本府支遣之目如蒙睿㫖施行庶幾恩出於上
民悦於下或有助於仁心仁聞之萬一不勝厚幸
　　　重閩廣奏状
臣常觀漢髙祖最善慮事方天下未定自闗以西每先
固守然後東征西伐得以取勝其自將擊陳豨也非蕭
何守闗中則韓信之叛實累其後明年又自将擊布亦
囬視郤慮常使問蕭相國何為帝之意謂寧使吾之伐
人者未克毋寧使吾之境有變焉蓋䟦前疐後以掣吾
肘皆用兵之大忌也臣仰惟陛下神功聖武超冠古昔
深念列聖二百年之貽謨中原千萬人之思漢粤自踐
阼力圖大勲将帥則上厪於主擇卒伍則捐金以加惠
器甲城堡士馬金榖凡古人戰勝攻取之具陛下已經
理而整齊之夫以天道好還之理祖宗在天之靈而鑒
觀陛下復古之念如此固已啓佑大業而犂庭蹀血之
盛將復見於今日矣然臣猶有愚慮不識忌諱以獻陛
下伏見年來江湖之盜時敢竊發比者廣西李接小冦
亦敢為妖此固自投死地何足誅鋤而臣私憂過計以
為當清白偃戈之朝區區疥癬隨自殄滅固何足道然
陛下方篤意復古勲在朝夕他日復㑹東都舉國大進
於時江湖閩廣數路萬一有警必有疐後掣肘之患此
豈可以不預為之防也夫江西湖南盜賊固當深慮若
閩廣三路尤不可忽蓋地土牽聫團簇又諸郡相望别
無險隘譬之岡阜自成一區或有冦盜苟不即滅非若
江西湖南路地形斷續隔驀散落時有髙下險難之比
若不先為之䇿異日必為後累輒以管見五説仰溷天
聴其一曰乞行下閩廣三路提刑司専一措置諸州禁
軍令守臣同本州兵官日務訓閲立為賞罰激勵能否
並不得占用一名提刑每嵗循行㸃按不得因而騷擾
月具見管禁兵姓名人數申奏其二曰閩廣諸郡城壁
頽圮兵器朘削二廣尤甚乞行下三路運司借撥錢本
同各州守臣措置日下修築城壁務令堅完打造器甲
務為可用具以修打過城壁器甲數目申奏其三曰二
廣郡守多係部闕凡以資序而得者率是癃老罷羸之
人何以應猝乞命大臣更擇𦂳要州取㫖陞作堂闕選
材差授許除第二任知縣人内係極瘴去處厚立賞格
三路守臣陛辭之日戒以訓兵愛民之事庶使材力有
餘可以責任其四曰每遇三路謀帥擇憲必先威望智
畧足以彈壓鎮服者仍乞同各州守臣皆一一久任毋
遽遷易如任滿日部内無竊發事並與遷秩超擢否則
取㫖議罰以為懲勸其五曰切惟聖化旁洽逺民興行
年來二廣之士浸多秀頴宜命大臣搜揚薦召擇其一
二以漸擢用誠足以收逺郡之心銷奸慝之疾亦漢髙
祖慰趙子弟之遺意也臣愚欲望睿㫁首以閩廣為重
頫鑒臣説以次施行庶幾陛下養晦蓄純奮然必為之
日可以専意北向無復過後之憂盖天下之事惟周防
後慮者為不可敵也惟陛下謹之重之以全大計實宗
社幸甚
　　　乞解罷參知政事丐祠狀
臣輒瀝愚誠仰干天聴伏念臣奮跡孤寒本無才望首
蒙夀皇聖帝擢登朝行綴迹省學光宗皇帝召自藩輔
旋陟禁塗陛下龍飛之初又得晉位六官出守西閫比
嵗分藩東越更叨收召復長銓官不踰年間既登右府
又預政機以書生羈窮之餘一旦寘身此地席寵非稱
竊位過優臣仰戴隆知雖曉夕思所以圖報而才品凡
下識見昏愚竟無毫分上賛聖治惟念以無功而居重
位毎切慚懼怵惕不安雖荷聖慈曲加涵貸未以罪斥
而滿盈之餘災釁間作臣素有中寒脾泄之疾自春至
秋十日九病飲食既減肌體羸瘁年踰六袠勉强實難
既無補於公家宜退安於間地是用控瀝忱悃仰干君
父察臣所乞出於由中特賜從欲之仁畀臣在外宫觀
以息餘生以安薄分祝釐香火少圖報答於君恩温飽
田疇均是泳游於聖化
　　　再乞解罷状
臣聞才智有餘則可以成必至之效膂力未愆亦可以
圖将來之功伏念臣素以凡庸誤叨煩使更歴中外凡
四十年歴事三朝遂登政路國恩深重思報未圖揆寵
榮而實多酌滿盈而已過至於災疢間作身室靡寜視
其凡庸則不能輔聖明以成必至之效觀其疾疢則不
能待悠久以圖将來之功若更玩愒嵗時不知止戒必
将上負於國下菑於身顛沛益深用是冒死上凟聖明
願從閒退兹蒙詔㫖未即允俞縁臣言語淺膚不能感
動淵聴然臣自知甚審顧戀實難陛下若責其必至之
效則臣之才智素卑若望其将來之功則臣之膂力已
憊輒敢再凟洊此控陳伏望聖慈洞鑒忱誠矜憐衰瘁
特垂天地之造亟與臣外祠差遣以保餘齡以彌災咎
臣不勝大幸
　　　又四川制置使乞祠状
臣螻蟻一介輒忘誅斥輸瀝丹誠仰干天聴伏念臣奮
身書生本乏才望出入三朝浸叨器使太上皇帝擢在
從列皇帝陛下俾攝地官執經邇英日侍旒扆而臣自
知分量洊詭外庸誤恩有加盡䕶全蜀到官以來罄竭
駑鈍細大之務必躬必親廣徳意之寛大以撫摩逺民
體聖訓之安靜以調制蠻服適逢歉嵗朝夕疚心賴皇
靈徳澤之逺漸致百萬饑民之復業臣伏自今春三月
已浹嵗周私念衰病技窮便當有請屬遵嚴詔未敢籲
天方竢夏秋之交忽叨進律之寵復遲累月始政控陳
目今四蜀妥安三邊寧謐嵗事告成逺近登熟豈不貪
戀無事輒欲冒昧有言實縁臣舊有心腎之疾年來久
困劇繁疾證暗増今嵗尤甚久坐久立皆不能支日事
呼醫不敢再告年已六十目視眵昬省閲文書尤覺費
力至於婚嫁之迫不敢悉陳職事之間豈無憎怨儻復
久當隆委必致上貽顧憂用是東望闕庭百拜控請臣
愚欲望皇帝陛下矜憐簮履舊臣十年之間備更煩使
心力既盡叨竊已盈茲守西藩兩見嵗晚今來懇奏實
非虚文特軫睿慈畀以祠禄早獲東下休養家林君父
大恩與天地等臣或未填溝壑他日尚可支吾儻被使
令赴湯蹈火敢不唯朝廷命
　　　又吏部尚書丐祠狀
臣輒瀝愚衷仰干天聴伏念臣嵬瑣庸材叨歴中外踰
三十年翫愒徒勞一無可紀比者仰蒙聖恩萬里召還
驟置銓長才不稱位每切憂惶果致挻災疾病驟作若
不控告君父祈歸田里必致不測臣愚欲望皇帝陛下
天地垂慈矜憐衰晚得疾難以任職特與在外宮觀以
便醫藥保此殘年不勝萬幸
　　　辭免攅宫覆按使轉官狀
恩榮漫及不勝憂懼縁臣事體與衆不同委為僥冒須
至控瀝危悃者臣聞賞以視功古人所以垂訓無功受
禄詩人所以刺貪蓋賞或僣濫上則不能以勸功下則
得罪於公議如臣庸陋之迹頃因備數從班誤蒙使令
覆視靈域豈特因人竟事原無㣲勞臣子銜哀所當盡
力而在寒蹤尤不當被受者其事有三伏念臣於去年
九月二十日被旨差充覆按使於十月初二日覆按囬
歸奏事至十一日即已陳乞宫祠蒙恩依所乞所供覆
按職事首尾僅二十日實無勞績可以叨賞此臣尤不
當被受者一也臣十月十二日歸伏田里之後光宗憲
仁聖哲慈孝皇帝靈駕發引渡江及虞主囬宫登祔太
室臣皆不獲竭臣子哀禮之萬一今若偃然受賞畧不
知懼萬死何逃此尤不當被受者二也臣碌碌凡才頃
者用過其量分當投置猶得坐竊祠禄已為萬萬僥倖
若更無功冒賞天刑人禍將必不免此尤不當被受者
二也區區迫切之衷言辭澁訥不能宣究惟知俯伏震
慄無地措躬欲望朝廷特賜敷奏寢罷上件特賜一官
指揮必不敢祇受庶使蕞爾㣲蹤猶或苟安愚分
　　　再辭免狀
恭承明詔感極涕零臣么麽㣲蹤自合亟拜宸綸不當
洊有陳凟以干方命之誅實以廹切之私於義未安於
心有愧若不控告朝廷定致上貽物議臣竊聞有勞者
賞然後賞可勸竣事者賞然後賞有名若本無㣲勞又
非經竣事無名冒賞有乖公議儻稽扣免必速顛隮伏
念臣頃者覆按職事誤蒙使令供職往來僅二十日兩
旬之間委無勞績已非有勞則賞之義仰惟光宗憲仁
聖哲慈孝皇帝橋山肇役迄於覆上覆按之職節次尚
有施行文字而臣覆視纔畢即伏田里其於節次職事
並不干預况通奉一階品秩為峻豈容罔功之人輕冒
無名之賞反覆以思斷不敢受用敢三凟傾露丹衷憂
思熏心必期俞允欲望朝廷再賜敷奏矜念臣今來所
陳出於誠實不敢一毫有偽特與寢免上件轉一官指
揮以叶公言以全末路其為榮寵之極過於受賞之多
不勝萬幸
　　　辭免兼修玉牒官狀
聞命悚然不知所措竊以宗藩之系莫盛於熈朝鏤牒
之傳正資於儒彦如某者幼而不學老益無聞方簡書
期㑹之間從米鹽麻麥之事舊書何有幾成隔世之知
故步已忘但愧初心之負敢謂叨蒙於異渥俾之紀述
於僊源必無汗簡之功已劇面牆之懼况上有大臣之
典領而旁多衆雋之纂修何取非才許奏薄伎儻冒承
於天奬必速致於人言仰祈睿慈洞鑒忠欵别選多文
之富筆削其間庶幾初政之公甄收惟允
　　　户部尚書乞補外狀
臣輒輸螻蟻之誠仰籲乾坤之聴竊惟吏以治民者人
主均内外之勢入而知出者臣子厲亷恥之隅故職無
輕重之殊而士全進退之義選任之理古今所同伏念
臣樸學無聞小才何用官踰十閏仕歴三朝蚤繇當路
之薦聞首辱阜陵之晉用郎闈館學七冒中除使節麾
符六更外任太上親擢則畀以京兆民曺之繁委陛下
過聴則錫之文昌經幄之特恩而臣智弗踰人勤難補
拙内乏心計之可恃外無鞭算之足施坐閲三年已負
千載一時之遇既窮五枝但知百里九十之難今已疾
病浸攻精力亦憊久此立朝之無績豈無固位之自嫌
爰控忱誠願從更迭惟厥今帑庾之支遣與将來繒帛
之匪頒觕辨支吾實無規避欲望皇帝陛下鑒由中之
請推盡下之仁儻皇慈未忍於棄捐俾愚分復叨於分
守出處士之大節或遂其私優劣中之自維誓殫餘力
有懐盡瀝得請是期
　　　再乞補外狀
某伏蒙聖慈以臣上殿奏事乞從更迭補外特降詔書
不允者伏讀訓詞感深至泣臣自惟一介么麽不當再
有控陳而中有未安義難自禁重念臣本無才望徒有
樸忠誤被三朝特逹之知遂簉一時選掄之數頃司天
府獲際龍潛毎蒙陛下畧其㣲官許之庭見天顔頫逮
已辱簡知旅列禁涂俾當劇部親覩真命御極千載一
時適丁多事之秋獨任大農之責殫竭鼠技僂指三年
目即支吾觕勝前日豈不貪戀聖徳乃欲輕為去就兹
承明詔尚閟俞音天地隆恩至深至厚實縁自揣宜去
其説有三臣聞一出一入亦朝士之常知進知退實聖
經之訓臣以嵬瑣濫綴甘泉視今侍從獨臣最久尚或
宿留出處必乖貽譏旁觀顛隮必矣此臣宜去者一也
臣蚤衰多病已迫桑榆氣積心脾踰三十載百藥不瘉
近復有加毎遇憂責熏心此疚隨即為害深慮民曺繁
劇或致為病所妨一有曠瘝上孤任使此臣宜去二也
紹熈二年諌臣奏請在朝凡陟五載許之更迭以行臣
備數朝行五更嵗琯儻不自知引去則是違戾指揮此
臣宜去者三也臣用敢仰投君父洊瀝愚衷欲望皇帝
陛下諒其畏亷恥之維鑒其非矯激之請特頒睿㫖付
以一州臣敢不益厲疲駑盡力民事糜捐報國誓死不
渝
　　　辭免權户部尚書狀
聞命震惕不知所裁竊以聖主用人必疇咨於已試忠
臣事上當知止於不能故朝有陟明之公而仕無貪進
之累一失此道兩乖其宜如臣者學無他長才止近用
頃居天府已虞盤根錯節之難兹貳地官實有左支右
吾之廹適當多事之後每懼乏興之誅方鼯鼠五技之
既窮雖駑馬十駕而何益了無鞭算竟乏錢流僅於區
區不擾之間而為稍稍觕足之計及兹再考盍賦叢祠
忽驟拜於除書俾攝承於常伯惟周官六卿之職式重
民曺在國朝兩禁之班尤髙省座豈有蔑聞於績用居
然躐晉於文昌苟貪戀而冒為必顛隮之立至伏望皇
帝陛下大明燭下獨斷馭臣諒其由衷之言賜以反汗
之詔非所據而據将自辱於危蹤置諸安則安庶少循
於愚分
　
　
　
　
　
　
　
　
　
　
　
　
　
　
　東塘集卷十二
欽定四庫全書
　東塘集卷十三　　　　　宋　袁說友　撰
　　狀
　　　皇帝登位六事狀
臣仰惟皇帝陛下聰明仁孝得於天資厯數攸歸神器
有託承太皇之命㫖尊聖父之詔音嗣守丕圖撫臨萬
㝢天地開恱神人恊和臣遭際明時至榮極幸猥瑣不
才叨綴從列向者充員京邑屢拜清光夙荷聖神特達
之知媿無職守纎毫之報兹幸身逢華旦願瀝愚衷亟
欲仰賛宏模少裨聖德竊惟自古大有為之君其於踐
阼之初必思有以收結人心慰滿衆望人心既得衆望
已孚則天順人助四夷來王極治極功所不難致陛下
嗣位惟新中外愛戴正是收結人心慰滿衆望之日臣
不暇縷舉繁目願以當今可行足以收人心而慰衆望
者有六事焉其一曰大行至尊壽皇聖帝奄棄萬方倐
已浹月陛下追慕皇祖日赴臨殿號慟備至臣民歎嗟
惟是三年之服天下通䘮自漢以來䘮禮從薄遂有以
日易月之制蓋數千百年為天子者未有斷然而能復
古也唯我壽皇聖帝頃罹高宗之䘮斷自宸衷躬行三
年之服孝誠之至萬古無踰今陛下繼統嗣位適當以
日易月禫除之初此正陛下盡孝竭誠之日夫壽皇之
於高宗蓋子為父服是以為三年之䘮今陛下之於壽
皇則孫為祖服亦當行周朞之制臣願陛下體壽皇執
䘮三年禮倣古人䘮禮近厚之說亟下詔㫖躬行周期
之服令有司討論䘮制凡御朝退朝輦過宫之服並令
斟酌裁定陛下一一躬行之此令一下中外臣子既以
仰歎陛下念祖孝誠之切復以深感陛下居䘮盡禮之
孝抑以敬服陛下聰明仁孝之實以收人心以慰衆望
莫切於此且今之敵人猶能慕我壽皇之孝而能於繼
祖踐位之日躬行三年之䘮彼且能爾今周期之服陛
下必能以身行之倘聖意以為無難即乞速降指揮不
勝臣子厚幸其二曰昨日恭聞已降指揮宣押宰臣留
正仰見陛下握符御極知所先後倚任大臣共圗盛治
規模宏逺將致太平天下幸甚臣竊意留正必須抗章
牢辭未即赴闕願陛下體古人進退大臣以禮之意深
以朝廷輔佐之任為重與降詔趣還俾之必來則陛下
禮貌大臣無愧於古先哲王矣至如起居郎陳傅良憂
國愛君不得已遂納禄而去樞密院編修官楊方以前
日時事未順亦投劾而歸二人者皆一時人望所屬臣
願陛下出自聖意亟下詔㫖並令日下依舊前來各供
舊職豈特以收結士心亦於贊襄治道大非小補其三
曰臺諫者天子之耳目所以密贊治道裨益聖聰頃歲
高宗皇帝更化之日首下詔書大開風憲之道今陛下
繼天作主舉行新政要當廣開言路崇用臺諫臣願陛
下斷自宸衷亟發詔㫖申飭臺諫令各盡乃職知無不
言凡有章奏陛下即日施行則言路既廣聖德彰聞治
效日隆下無壅閉初政之要無以越此其四曰向者壽
皇聖帝初罹高宗之䘮教坊樂人及一應俳優伶官等
並行罷逐今陛下嗣服之日適居䘮制臣願陛下即降
指揮應樂人及俳優伶官等並權令逐退候終䘮日續
聽指揮亦以見陛下聖德之至也其五曰自古人主規
圖極治增益聖聽未嘗不求言納諌以廣聽聞漢董仲
舒謂廣覽兼聽極羣下之知盡天下之美此蓋帝王之
要務也今陛下嗣服之始尤當廣求直言崇任忠鯁政
事之當否民情之休戚儻非聽言受諫陛下無由自知國
朝祖宗即位之日即相繼下詔以求直言列聖遵承以
為家法然而求言貴於能聽聴言貴於能行今朝政闕
失民間疾苦未易縷陳臣願陛下亟發詔㫖先令在朝
監察御史以上及館職學官限五日内各上封章極言
時政闕失使之盡言無隱陛下儻未能盡經乙覽即乞
以臣下章奏付後省都司官掇其必可施行者類申朝
廷將上取㫖一一施行其間有闗繫陛下躬行者亦令
大臣别項敷奏陛下恪意力行如此則五帝三王將並
駕而齊驅矣其六曰今歲適當大禮之年今大行在殯
遂降九月明堂指揮陛下即履寳位與太上皇帝事體
不同參之禮經嚴父莫大於配天蓋謂尊父以配天也
陛下若行明堂則於尊父之禮實有所礙陛下臨御之
初正欲修明號令聳動觀聽臣願陛下以明堂尊父之
禮既有所礙亟與大臣商議仍舊講行郊祀之禮如冬
至之前未得發引即照乾道元年郊祀之例别降德音
其肆赦支犒恩數等亦照隆興二年十一月冬至日指
揮施行庶幾陛下御極之始即見上帝於昭格天地歛
福庶民實為初政之助臣備數從班職在獻納既未得
即侍天威面控愚慮而於六事實不可緩用敢亟具奏
劄上凟聖聰惟陛下諒其忠悃而早行之至於躬節儉
之德以先天下惜内帑之財以養國力兩宫定省之日
風雨不渝奉安之禮極其優厚倚信大臣視為心腹收
召人物必先忠良早朝晏罷日以勤政為務臣下章奏
可否隨即施行内侍之任以忠直老誠為先見在宫殯
稍加斟酌裁減隨龍恩數必合舊制而後行左右請求
必惟成法而後與戒飭諸屯主帥務令修舉軍政申嚴
沿邊守臣專以固圉為職凡此數端望陛下曲留聖衷
節次施行則堯舜三代之治日月可冀矣臣不勝激切
控瀝之至臣昧死
　　　過宫後再入奏狀
臣竊惟天人之際自三代以來已不勝其說矣至漢董
仲舒則曰災異譴告是天心之仁愛人君也蓋天心君
德實同一體災異譴告所以時示儆戒非惟亂世而治
世亦然人君苟能因災而修省觀變而克懼事合其宜
政得其理則天心昭格帝祚靈長有不待祈而自至者
考之古昔成湯六事自責而造商宣王側身修行而興
周其所感召昭然不誣可不信哉可不畏哉恭惟陛下
神聖文武有不世出之英姿仁慈聖哲有君天下之大
德俯視漢唐誠有餘矣然而受列聖積累之阼承光堯
中興之業膺壽皇付托之命憂深慮逺莫切於此固有
以奉天心答天貺也廼者螢惑失次太白晝見金星掩
心大星行都地震亦廣甚者太陽中天而黑子磨盪黑
祲亘天而亦氣乘之旬月之間變至五六甚非所以安
上而全下也逮於望日陛下肅駕乘輿展禮慈極都邑
之内耋老稚㓜瞻望翠華無不鼔舞變憂懼為和氣易
譁謗為歡聲曾不信宿而瑞雪時至又不兩日而太陽
復明以至羣隂消伏星軌浸順夫以前日如彼而今日
如此豈非災祥之機闗於陛下一舉動之頃耶何其響
應之速如此也臣懐不自已輒盡愚衷深惟天意之難
諶端係人主之一念無曰高髙在上靡所聽聞常使兢
兢在念罔敢失墜自今以往臣願陛下修省戒儆愈久
愈篤堅志詳慮細大必謹勤兩宫定省之奉念萬務安
危之機倚信大臣開廣言路撙節財用日積而歲贏省
覽奏章朝入而暮報皆君人之實德治國之大本也陛
下天資英睿即是數者而加之意則天心喜恱帝命眷
顧和氣致祥何事不立豈惟前日災異倐然無之而天
道好還必有助大業而成大功者豈不偉歟臣本疎庸
誤被簡擢以論思為職用敢盡言不隱以答天地之造
惟聖慈留神苟臣言不忤於宸心即聖德仰當於天意
干犯旒扆隕越不勝取進止
　　　又奏乞過宫狀
臣近以事勢廹切當貢封章乞早過宫以弭外變雖小
臣狂僭宜在譴呵然父子之道本由天性仰惟陛下天
資誠孝聖度髙明當此憂危之時豈無感動之念庶幾
俯鑒愚慮或可少回萬分而側聽旬日警蹕未鳴人言
嗷嗷日以滋甚事勢岌岌不勝憂虞臣才非中人位叨
從列悉由親擢大恩未報目擊人情之已廹誠恐禍變
之鼎來豈當固位謀身不以盡告君父自古人主所恃
以長久者惟在於結人心人主君臨天下雖貴為無敵
富為無倫然得人心則安失人心則危安危之間不在
富貴在於人心之得失耳故人主自稱曰孤自稱曰寡
人曰孤曰寡蓋言富貴之不足恃而此身之常可憂也
是以得人心者則天助順人助信致宗社靈長富貴長
久失人心者則土崩瓦解日消月亡使社稷為墟身危
國滅理之必然無可疑者今夫人心秉彞之同然無如
父子之至愛雖在襁褓之内皆知父子之親閭閻小人
街談巷議或以不孝而指目皆欲以死而力争其間悖
逆之果萌則必衆人之共棄蓋其義最易見而其道最
易知其事為大逆而其名甚不美何况君上師表萬民
其他闕失尚可自文或蹈此名豈復可立倘不念人心
之同欲或有乖父子之大倫雖使無知之童皆有不平
之念其事至此於心何安今天下之人皆知事壽皇而
陛下豈不能事也然而新歲僅一行禮自春徂夏四閱
月矣未聞再講也日復一日氣候向炎而定省愈闕人
謂陛下何心哉方春和時御苑競秀未聞恭請也玉津
近地乘輿獨出而過宫不講人謂陛下何心哉人言必
曰陛下怠於事壽皇則人心自是亦將怠於事陛下矣
夫衆怒難犯衆言難一向也心自私怒今也勃勃然怒
形於色矣向也口自私言今也囂囂然言傳於道矣有
父子然後有君臣此天地之大經古今之通誼也陛下
能以子道事壽皇天下必以臣道事陛下今衆而羣臣
次而多士次而六軍又次而百姓家有家喙市有市閧
莫不怨嗟流涕疾視不平皆有為壽皇太息之意無復
察陛下過愆之跡大義所廹人心瓦解所不可知所謂
外敵之窺伺盜賊之嘯聚者不與焉陛下果何所利而
聖意乃安然不移哉臣願陛下念人心之向背維持之實
難深鑒將來之憂以為亟圗之計翻然知悔即日過宫
則人心帖然而定聖德愈久愈新既兩宫之交歡無一
事之可慮矣豈不樂哉豈不樂哉今天下謂陛下非不
知父子之至愛骨肉之至情朝夕親闈歡娛膝下而陛
下每依違而不决畏縮而不敢者謂有所疑而不行也
報政大臣朝夕奏對冀陛下天理之復明釋去往咎以
新是圖陛下每齟齬而難言廹急而後應者皆有所疑
而不自决也不審陛下疑於壽皇者果何事歟而陛下
知壽皇之有他意者果得於誰歟恭惟壽皇聖帝所以
愛陛下者可謂至矣姑言其實有二說焉陛下亦嘗躍
然黙動於心乎亦嘗油然自覺於中乎臣請為陛下言
之陛下之在王邸也魏王兄也猶無恙也壽皇聖帝斷
以獨見不惑羣議驟越魏王而正陛下於儲宫非壽皇
愛陛下而然歟陛下之在儲宫也春秋漸高多聞義理
高宗皇帝仙御上賔壽皇雖在衰絰之中而即授神器
曽不肯少遲緩也非壽皇愛陛下而然歟夫以壽皇之
愛陛下如此陛下獨何疑於壽皇哉借曰壽皇懐不足
於陛下則已事之騐不待今日始見矣况壽皇之愛子
惟陛下一人非若漢唐之他母諸王也夀皇之倦勤軍
國之事一不預知非若唐室之父子嫌隙也親父親子
揖遜授受何疑何忌廼有二心必因左右之小人務欲
誑惑於天聽故立異論蕩摇上心使父子之睽離則姦
邪之得志小人情狀豈不易知料聖心無故而致疑必
邪論浸滛之已甚設或壽皇聖帝義方加篤威顔過嚴
陛下執禮恐違小心多畏尤宜勉竭以盡歡愉豈可因
循以圗避免非惟貽謀於後世亦將少掩於外觀今若
徒懐自疑不信正論則父子之愛無乃截而為二乎宋
繆公父子自言曰生毋相見鄭莊公母子自誓曰不及
黄泉毋相見也此皆亂世召變非常聖明之朝豈宜有
此且夫怨忿曰仇角勝曰敵仇敵二字言於交逰施於
鄰里客氣所使萬一有之兄兄弟弟猶以為諱孰謂父
子可與仇敵相似哉舜之父瞽瞍至難言也而夔夔齋
慄瞽瞍底豫陛下之蒙愛壽皇者非可與舜並言也果
何所事而為自疑疑心一生必至怨忿怨忿既深遂成
仇敵壽皇何負於陛下而言笑不接定省久違幾於怨
忿角勝之為乎臣願陛下觀壽皇愛子之切至體夀皇
遜位之誠心釋去外疑速講定省翠華甫駕喜溢慈懐
既成父子相見之懽即知彼此無可疑之實臣學問荒
蕪語言失緒雖屢騰於奏牘曽本契於聖聰然而職在
論思有犯無隱故為陛下首陳結人心之說次述毋自
疑之說以開聖懐欲乞陛下亟用初一日告朔之禮速
賜過宫天下之人見者目恱聞者心喜以銷旱變以召
和氣一反覆間轉禍為福聖德彰大流傳無窮若陛下
視為常事安於無虞苟免因循恬不加悟則不美之名
愈播不平之心愈激禍變之來雖欲悔之將何及矣臣
忠於愛君廹於憂國不避誅斥盡瀝所陳惟陛下勿以
常言而忽之
　　　獨銜入奏乞過宫視疾狀
臣仰惟陛下聰明仁哲超邁古昔臨御以來勤䘏民隱
勵精庶務以開有宋無疆之業厯年將久聖德昭聞皆
由天縱之聖非矯拂勉強所能為也至於事親思孝人
道大倫尤為陛下所躬行而允蹈者壽皇為天子父陛
下必曰吾所當敬事也重華逺於南内陛下必曰吾所
當問安也事親之道要是陛下天性之生知聖德之餘
事耳而近者定省闕禮過宫愆期宰從百執抗疏昌言
甚而排闥引裾扣頭瀝血愛君之誠出於切至臣雖愚
陋亦嘗四貢封章以冒天聽然而警蹕未聞日復一日
人心摇動中外憂惶臣幸進玉階方寸之地不敢為危
言以驚動聖聽膚寸管見惟陛下少留意焉臣位列從
班出入禁闥比因羣臣奏對嘗聞聖語二三曰孝為百
行之先又曰朕欲得與壽皇相見又曰終須過宫天理
昭晰良心渾全陛下知所以事父蓋甚不忘也而趦趄
未行欲駕復輟者聖心殆將有所疑也仰惟聖心所向
非外庭小臣所可測識然事之曉然明白斷無足疑則
如臣輩可以逆料臣茲有四說以釋聖懐陛下往歲固
嘗有疑矣遷延猶豫凡八閱月羣臣封章抗疏不知其
幾聖度優容盡釋疑慮竟納羣臣之論奏遂囘父子之
良心仲冬既望長至元日而過宫者三焉册寳禮成兩
宫胥慶雨雪應瑞羣氛消除四方萬姓懽忻鼔舞當是
時也壽皇天意忻愉欵留竟日方陛下娛侍膝下凡壽
皇懽然相接之意陛下所身親也壽皇拳拳愛子之實
陛下所目擊也則凡前日所謂自疑者聖心尚何疑哉
夫後之視昔以前日徒為無故之疑而終於無可疑之
事則今日之有疑者亦猶前日無故之疑矣此臣所謂
無可疑者一也自古父子之間固有嫌且隙者矣諸子
有嫡庶則毁譽不同諸母有先後則愛憎隨别或有讒
言毁間而易所愛者或有他母浸潤而易所愛者不幸
當此之際則父子誠有難言若夫壽皇之於陛下則異
是矣壽皇聖子有三惟陛下在非有諸母諸王之隙也
壽皇斷自聖意早正陛下於儲宫高宗上賔壽皇亟禪
陛下於帝位揖遜授受誠與堯舜禹並行則壽皇之愛
陛下可以於此自信矣今也聖意懐疑牢不可破此必
小人邪言仰惑聖聽夫以聖度高明小人之言必有洞
見然而奸人巧計欲為亂階往往游談之間浸潤之力
陛下聞其言之時雖不覺其有意然日漸月漬夙留宸
衷先入固已多矣陛下一入其言聖意豈得無惑惟願
陛下體父子之至情察小人之邪志静思黙慮判然無
惑此臣所謂無可疑者二也壽皇聖體違豫今已彌月
竊聞聖恙始苦泄㵼遂成虗弱灼艾累至數百丹劑不
絶供進當此長夏飲食減少後生壯歲猶費調治何况
春秋既高豈宜久抱疢疾醫官日申一一可考陛下當
此之時非與平居之時同也非惟人子之心所宜急於
視疾兼壽皇尤欲一見陛下夫當疾病之未愈思骨肉
之至親纔倚慈顔必寛慈抱慈抱寛則疾自愈於此時
也安有纎毫異意於陛下哉此臣所謂無可疑者三也
臣竊聞二十四日陛下命嘉王詣重華宫問安雖陛下
過宫少愆而皇子將命以往中外軍民以手加額皆曰
陛下過宫有期矣嘉王問安之後當有復命之奏必曰
壽皇之疾猶未安也臣竊意陛下於此動心矣又曰壽
皇之意欲見陛下也臣竊意陛下於此必動念矣嘉王
陛下親子非若羣臣之疎逺也陛下因嘉王傳道之語
即可信夀皇欲一見陛下之心矣此臣所謂無可疑者
四也臣竊惟自古忠良之臣所以舌弊唇腐譊譊而不
肯置者皆欲吾君無過共入堯舜三代之域今日過宫
愆期本於陛下自有所疑耳如使臣子不識事幾倡為
駭論當果有可疑之時而妄為無可疑之說以誤陛下
一行遂成後悔則臣子之罪誅戮有餘惟今日之事凡
壽皇之愛陛下陛下之事壽皇父子之情了無一事一
物見於實迹之可疑者臣子於此倘不能百口祈哀冒
死不顧以告君父其誤陛下雖萬死莫贖也兹幸自兩
三日來壽皇聖體稍就向安祖宗在天之靈宗社無疆
之福願陛下亟於此時不俟羣臣奏請不俟過宫日分
斷自聖意即日過宫當壽皇稍安之時而見陛下修問
安之禮慈抱必大懽愉天顔必大喜恱聖體餘恙自然
頓減則翠華一出豈不勝於良藥美劑萬萬哉孝道以
明聖德以著以收人心以息譁謗以弭禍機凡此數者
甚非末節細故也臣愚瑣碌碌以朴忠自信蒙陛下連
年親擢叨塵法從大恩如天無路以報用敢不避天誅
控布一得之慮以感動聖念廹於愛君言不知諱惟陛
下諒其忠悃而赦之臣不勝叩頭瀝血戰灼待罪之至
　　　得聖語令與部中官商量同衆從官入奏狀
臣等竊見今月十八日權刑部尚書臣京鏜奏事乞早
過宫面奉玉㫖令與部中同官審實二十六日權户部
侍郎臣袁某奏事乞早過宫面奉諭㫖令與部中同官
商量臣鏜某即以聖語宣諭臣㸃等竊惟過宫之禮本
是陛下常行之禮止縁愆期累月事親之道全然隳廢
是以臣等冒死祈哀控告君父雖極其懇切而清蹕終
未一行今聖意所嚮猶曰審實又曰商量則是尚懐疑
豫而未决也壽皇聖帝聖體愆和逮今浹月醫官日申
厯厯可考尚何審實車駕過宫問安視疾陛下行之自
是常禮尚何商量恭聞壽皇聖體數日來疾勢進退飲
食全少後生壯年尚費調治何况春秋既高豈宜久此
抱疾盖聞慈抱以未見陛下朝夕不樂不肯服藥事體
憂危莫此為甚陛下儻於此時即駕乘輿少修定省非
惟壽皇當疾疢之中得見陛下必大喜恱不藥自愈而
陛下闕禮之久纔得過宫亦可少息軍民之憤兼自旬
日以來居民摇動遷徙大半居城内者則移居村落居
近郊者則移居傍郡富家競藏金銀市價為之倍長甚
而兩宫各分囊橐潜歸私室自謂亂釁只在目前此皆
亂世亡國氣象聖明之時豈宜有此陛下雖深居九重
豈不聞知竊料聖意必謂過宫少愆未足致亂然父子
之道天性也若父子道絶是謂逆天孩提之童無不知
愛其親若不知愛親是謂悖人禍亂未有不由是而作
也臣等實以今來事體止在陛下一過宫之頃外此無
可以審實可以商量之事惟望翠華一出大勢自定以
收人心以遏禍萌莫此為急儻陛下遷延猶豫尚求審
實商量之説則臣等實未知死所也廹於愛君再三干
犯天威罪當萬死惟陛下裁赦
　　　同衆從官乞過宫上壽狀
臣等伏見㑹慶節在即十二日禮合進香都人顒望翠
華忽又得㫖免過宫無不失望既而十三日内教十六
日十七日孟饗皆聖躬親臨中外葢望陛下必躬上玉
巵之壽伏計聖心素篤仁孝知此禮至重至大决意必
出固無待臣等再三之請政緣進香之前已有定論旋
復反汗是以不免過慮須至溷凟臣等竊惟人子事親
朝夕定省自天子達於庶人其禮一也五日一朝已為
希間今陛下自三月恭請之後至今八閱月矣皆以壽
皇聖㫖而免至於生辰上壽恭想夀皇聖意必欲陛下
一來此人之至情也竊聞今日嘉王以生朝無以報劬
勞之恩專就禁中置酒以壽二親陛下重明聖節既受
羣臣萬年之觴不曾過宫已是失禮今日嘉王夀親之
際父子歡洽陛下寜不動心上念兩宫延望之意且臣
等料度聖意所以久不過宫者或謂陛下有所疑有所
畏父慈子孝本於天性壽皇既以神器親授聖子方且
頤神沖澹凡軍國之事悉不與聞五年之間初無纖芥
斷無可疑斷無可畏苐恐由左右小人妄生離間撰造
言語惑亂聖聽全在陛下深思洞察斷然無疑臣等竊
見今年夏秋之間太白晝見至於經天九月七日金星
掩心大星而又黑祲亘天萬目駭觀螢惑見入太微垣
逼近内屏房心為明堂正屬宋分太微内屏切近帝座
此皆天變之大者也所在洪水為災衡嶽山頽正逼祠
宇劒門峯墜塞斷谷口今月十六日夜當陛下齋宿之
時行都地震有聲如雷夫衡嶽南方之鎮行都駐蹕之
所此皆地變之大者也至於人情下而閭閻衆而三軍
近而禁衛以陛下久闕定省之禮口語籍籍謗讟紛紜
所不忍聞自廟堂大臣至於百辟數進苦言徒勞容受
竟不施行莫不憂懼愁苦不能自存此則人情之所甚
不安者也陛下乘輿一駕如反掌之易則天地之變異
必銷人心之憂疑立解陛下何憚而不為若聖意固執
又復遲疑則天地之變决非虗設人心摇動必至叵測
又非去歲之比矣臣等蒙陛下擢置從列感恩至深目
擊事勢可畏如此不忍上負聖知是敢罄竭血誠控告
君父伏望聖慈斷然一出不勝宗社之福如臣等所言
更不能感悟聖心則臣皆為失職實難苟安不免引去
以俟罪譴激切之𠂻傾盡於此伏乞睿照
　　　獨銜自入奏乞過宫狀
臣輒瀝危衷干犯天聽臣淺才末學本無他長自淳熙
十五年陛下一見臣於議事堂遽蒙特達之知賜以簡
記迄今六載號召晉擢盡出親除今叨特恩濫綴從列
天地父母之恩至隆至厚臣竊自惟念臣子報君無路
可見惟有盡忠竭誠仰裨聖德或可少露萬一然時平
無事臣下不過奉職惟謹而已儻人情事變一有叵測
不能刳瀝肝膽罄竭忠誠以效古人正救之義是有負
於天地父母之恩也臣竊見近者中外人情惶惑憂懼
皆以陛下久闕慈幃定省之禮自宰相而下至於百執
事數數控奏無慮數十企望翠華一出何止以日為歲
自今月十二日進香日分已不過宫百官軍民惕惕惶
懼且臣自積日以來親聞都人私語籍籍是以十九日
臣同衆從官趙彦逾等亟具奏劄控告陛下乞於㑹慶
聖節日必駕乘輿以安人情以弭不測臣亦竊意陛下
於此上以聖父欲得相見之切中以臣子控奏懇惻之
誠下以軍民惶惑偶語之疑必翻然一出不謂又降免
過宫之㫖臣今日五更隨百官詣重華宫拜表稱賀親
見外而居民内而禁衛上而搢紳下而走隷相顧嘆息
形之言語所不可道又緣既廢玉巵奉觴之禮重華殿
下御幄在側設而弗用鼇山前列不聞三呼大樂弗陳
壽儀俱廢人情憂愧無不咨嗟閭巷所傳尤為不一陛
下不急為之改圗實恐他日有上關聖慮者臣願陛下
以聖父聖子初無疑隙斷以獨見亟於二十四日至二
十六日三日之内選定一月就今日先降過宫之㫖所
有百官賜宴候過宫了日施行陛下此令一下便足以
填紛紛多端之横議弭皇皇不測之衆情解外敵傳聞
輕視之玩心安危利害實闗宗社毋奪於間言毋變於
臨時惟陛下曲信臣所奏而亟行之臣不勝扣頭瀝血
之至臣孤逺一身蒙陛下親賜㧞擢至此豈不願仰承
聖意貪榮戀祿實以過宫一事至大至重臣若苟容取
恱隱而不言萬一事出非意驟撓聖懐臣之孤負聖恩
萬死不足敢望陛下鑒臣之忠非敢張皇事勢非敢一
語有欺掠譽取名非敢飾辭矯激即賜降㫖施行臣區
區大願臣雖已同趙彦逾等以論思無補具劄奏聞外
然父子之道天性也理之順與逆事之利與害陛下天
資仁孝固自洞察豈待臣言臣自念既不忍上負陛下
親擢之恩又不忍目擊人情憂惶之變復不忍躬蹈欺
君容身之罪是用忘其誅斥再此懇控幸陛下諒其愚
衷而赦之臣百拜無任死罪
　　　同衆從官待罪狀
臣等二十二日嘗具奏劄以論思無補居家待罪乞賜
罷黜方此震懼俟命伏准省劄備奉聖㫖並令日下依
舊供職聖恩深厚感極涕零臣等誤蒙陛下㧞擢置在
從列豈止為臣等爵祿之計正欲其因事獻忠有所裨
益臣等亦豈忍自謀其身輕為去就實緣累乞過宫未
見施行中懐疑懼臣等不勝愛國憂君之心所以冒犯
天聽今來翠華未出臣等若便強顔就職姑為前說兾
以塞外議臣等之罪愈大矣是敢再此控瀝依舊居家
待罪伏望聖慈察臣等惓惓愚衷思宗社安危大計不
俟過宫日分即降指揮斷然一出風雨不渝臣等既畢
扈從退即供職不勝大願疊冒隆威無任戰灼激切俟
命之至
　　　獨銜再入奏乞過宫狀
臣一介孤逺誤蒙聖恩連歲㧞擢叨塵從列竊惟臣子
報君惟有盡忠竭節雖使鼎鑊在前猶當挺身自奮况
陛下崇奬忠鯁容受直言臣於此時倘懐顧避之心則
有蔽欺之罪臣早隨從臣同班奏事懇奏廹切乞早過
宫天語再三曲加領畧面諭臣等定以十七日必駕乘
輿臣不勝雀躍鼓舞惟是臣粗有悃愊欲得面奏屬綴班末
不敢躐次兹幸玉音確許定日用敢敷陳萬一以冒聖
聽今至十七日止三日耳既非過宫日分須合預降指
揮又緣自累月來久闕定省常禮中外臣子引領俟命
今陛下既以定日而許從臣俄頃之間外已傳播皆謂
十七日聖駕必定過宫逺近翕然相傳無不以手加額
若不預行降㫖臨期又至變易豈特陛下失信臣下愈
使中外謗讟益深而從列小臣亦無顔面可見君父兼
夀皇聖帝愛子之念日動聖懐顒望陛下一來何止以
日為歲今日從臣同班合奏陛下面許十七日一出夀
皇必已聞知恭想喜溢慈抱指日以俟翠華若更中輟
其行外謗又不止此竊恐軍民百姓紛紛籍籍交口横
議别生事端以至伏闕上書鼓衆倡亂事起叵測何所
不有臣願陛下堅守十七日過宫之㫖毋奪於臨時無
故之疑即於今日速降指揮風雨不渝决然一出庶幾
少掩外觀稍息羣謗消弭不測之禍慰安兩宫之心一
安一危或禍或福只在陛下頃刻可否間耳可不畏哉
可不謹哉臣適又親聆玉音以謂中有離間欲得調䕶
臣竊惟凡父子兄弟親戚骨肉雖富貴貧賤各有不同
必須先有可以離間之事然後小人得以肆其離間之
術夀皇之於陛下親父親子慈孝兩盡將五十年聖意
倦勒親授神器命禹之㫖出於誠心頤神重華相忘天
下何所形迹而謂可疑既無纖芥之嫌必無離間之事
豈非陛下事父過謹生於憂畏畏心既重疑則乘之左
右小人窺見聖心寖生事端撰為離間因惑聖聽以壊
綱常此理曉然無可疑者臣願陛下深念父子出於天
性壽皇與子根於至誠盡釋往來之疑速講問安之禮
調䕶之策無出於此臣適又親聆玉音頗及唐元宗肅
宗之事臣竊惟唐二宗舊事與今日大不相同肅宗即
位靈武懐自立之嫌今陛下以禹繼舜揖遜授受其視
肅宗何止萬萬不侔肅宗内則溺於張后之愛外則墮
於李輔國之謀故父子之間竟成終天之恨今以聖父
聖子兩宫懽愉壽皇果斷剛明姦人誰敢肆其志陛下
聰明英睿左右孰得逞其私雖小人欲有離間之心在
今日自無可入之隙陛下正當痛戒肅宗之失深慮禍
胎之萌曲意慈闈力盡子道亟下詔㫖定用十七日過
宫鸞馭順動人情帖然了無浮言可撓聖聽儻或事有
可疑果如聖慮臣甘受誅斥所不敢辭如蒙聖斷無忌無
疑命駕如期一洗羣惑豈特陛下身享無窮之慶而宗廟
社稷永保無疆之休臣不勝至榮大願臣仰溷宸嚴罪
當萬死惟陛下矜其愚忠而赦之
　　　又入奏同前狀
臣今月二十二日廹於愛君憂國之切輒具奏劄干犯
天威罪在不赦雖未蒙亟賜施行而陛下優納其言未
加誅譴臣不勝感極涕零之至茲者復以事勢廹切非
前日比備位從列職在論思豈可憚於再三不以亟告
君父惟陛下賜之詳覽蓋自慶聖節之後今四日矣宰
執控瀝懇告百官奏疏痛切恭聽過宫指揮以時刻為
歲至今未降指揮人情愈更憂惶口語沸騰雜出如宰
執百官皆是陛下親任委使之臣當此急難之時上則
不過竭力苦口百拜控告下則不過上章奏疏懇切俟
命而已最是百姓譁言軍人偶語扇摇鼓衆思倡亂端
人情至此陛下豈不畧動宸慮兹又傳聞即有伏闕上
書者必須羣衆而來萬一先有此事已是鼓動衆情馴
致姦人相繼扇亂豈是細事陛下聖明如天豈忍使朝
廷事勢宫闕氣象一至於此此臣所以惶懼股慄不避
三凟痛哭復為陛下言之也為今之計極易為力在於
反掌間耳何者若陛下自有所疑仍舊固執不肯一出
則臣所奏紛紛之事中外鼓倡俄頃而生使朝廷誅之
則其所言乃是順天之理以告人主坐之何罪以行誅
戮苟以此而誅一人則禍變愈不可救矣陛下聰明神
聖豈不曉此若陛下以臣之言為信以未過宫之事為
終非所安以目下軍民譁謗之言萬一生變即日决然
過宫則臣前所奏紛紛俄頃而定了無一事可慮者此
其安與危利與害只在陛下反掌間耳臣所謂極易為
力者此也陛下何惜而不為哉變生不測豈可逆料臨
時倉卒必難撫定陛下豈可不動心也臣竊料聖意非不知
過宫為必當行之事非不知人心動摇為可憂所以猶豫
未出者必自有所危疑或以久不過宫自知非便外議紛
煽猝難撫定因此宸衷未决愈難一出然臣今有一策
以告陛下仰惟親父親子了無纎芥可疑壽皇聖壽今
將七十來年於朝廷萬事愈更毫髮不與父之愛子天
下大同陛下因何見而起危疑之隙若因浸潤之言左
右之譖此則小人大誤陛下耳烏有親父親子可以浸
潤左右而離間我者哉此决然斷無可疑也陛下觀前
日壽皇批答侍從之言有云自秋凉以來每欲與皇帝
相見此語切切愛子急急欲見之意陛下可以灼然無
疑矣今臣之策以謂陛下尚懐此疑未肯即過宫欲乞
陛下先密以宸翰一緘如家人之語其間及陛下以久
不得一侍壽皇欲得即行朝禮今幸已經㑹慶聖節翌
日願侍慈闈之意壽皇得此宸翰必喜恱欣愉當須賜
答力求招請然後陛下降指揮云來日過宫其重華宫
禁衛等人并隨駕禁衛等人並兩倍支給當日食錢陛
下即時命駕如此而出不惟陛下安心肆意愈無他疑
而又宛轉委曲益見聖父聖子相與周旋之盛願陛下
信臣之言即賜灑翰亟遣中使奏達慈扆過宫纔畢萬
事悉定懽聲四騰無一可為陛下憂者自此兩宫欣慶
父子交歡中外翕然陛下於此之時可以適聖意可以
安聖躬必無横議以擾聖聽豈不樂哉豈不樂哉兼慈
福冊寳之禮冬至上表元日舉冊皆須陛下親詣重華
然後禮成目今若更不出則是時陛下愈以為疑忽又
不過宫則冊寳之禮便當廢矣陛下前日降詔播告天
下謂朕當親率羣臣恭上冊寳若此禮不成則詔書之
言失信天下何以立國此尤大非便者陛下必不肯至
此極也陛下今能一出自此以後時時可以過宫至上
冊寳之日則翠華之出自如頓足易耳臣荷陛下親賜
㧞擢事陛下如事天地如事父母竭忠瀝血以冒天聽
死有餘罪惟陛下鑒其忠誠亟賜矜從而速行之宗廟
社稷無任幸甚
　　　同衆從官入奏夀皇聖帝狀
臣等仰惟陛下功成不居以舜禪禹上繼光堯垂耀萬
世臣等素蒙長育又荷㧞擢竭忠主上如事壽皇所願
兩宫孝慈永久無間使宗社靈長朝廷尊安無愧典謨
之盛而半載以來車駕每欲過宫起居每蒙聖慈眷免
然而因循日久寖闕禮文觀瞻所闗馴致疑惑而皇帝
天資恭謹兢業過甚深念承付託之重懐不自安幾若
嚴憚儻非壽皇聖帝加意開接每事慰安竊恐漸成疑
阻闗繫非輕今兹㑹慶節禮合上夀伏望睿慈勿復先
期更免過宫俾皇帝得以躬率羣臣展前殿玉巵之敬
三宫懽洽四海欣慶不勝幸甚竊惟父子至情本無纎
芥或恐左右小人妄有間言使孝慈之懐兩不能盡更
望聖明以宗社生靈為念曲賜洞察愈加慈愛勉以必
來皇帝素篤仁孝又蒙皇慈委曲如此必無遲囬於以
釋四海危疑之心於以光兩朝孝治之美臣等無任懇
祈激切之至
　　　同衆從官宣引入對狀
臣等比以車駕久不過宫乞宣引同班奏事伏蒙聖慈
俾並進於玉階方寸之地臣等於初七日至東華門伺
候宣引間續准傳㫖改用今日臣等區區之誠正以過
宫一事欲得面控悃素臣等竊謂父子之道天性也以
壽皇至慈陛下篤孝顧何待臣等嘵嘵冒溷聖聰苐以
近日之事觀之陛下朔望不出許以進香進香不出許
以上壽上夀又復不出明降指揮二十八日必出萬姓
歡呼踊躍以望翠華又復中輟重失人心莫此為甚旋
聞展用月旦今又聞欲用十五日仰惟陛下臨御萬方
以信為本成王翦桐為戲周公遂封康叔以為天子無
戲言况過宫美事孝治所繫四方所仰而反汗至於再
三實恐因此朝廷命令無以行於四方伏惟陛下容納
直言雖小臣忤㫖亦不加罪然言雖容而不行事欲濟
而復輟日復一日寖為常事闗繫非輕今來欲望聖慈
確然不易則社稷幸甚臣等幸甚萬一聖心未决姑示
順從使臣等無辭可措至臨期不出則又失信於中外
良可惜也臣等前次居家俟罪本不敢供職既蒙許以
宣引故黽勉就列以冀望一瞻清光如又未决臣等何
顔尚在班行非敢數忤雷霆自取誅斥誠以三軍萬姓
不知宫禁中事不知聖父聖子慈孝本自無他怨讟横
生至不忍聞恐自此不已馴致叵測非敢以引退為高
以合班為美正欲感悟聖心以消弭未然之患也冒犯
天威臣等無任惶懼俟命之至
　　議
　　　擬大行至尊壽皇聖帝諡號議
比凖尚書吏部牒催坐都省劄子今月十七日令赴尚
書省集議至尊夀皇聖帝諡號具議狀或各為之議或
並為之議某竊惟基厚者勢隆位尊者名顯載考三代
而下垂光錫祚赫奕蕃衍功德隆厚彌久彌昌未有如
我宋之盛者也故廟號稱美極其尊崇盡棄厯代之陳
言肇新臣民之耳目萬世無極四方歸尊至若功高德
大巍巍蕩蕩而無能名一字不足稱揚羣臣無能名議
則太祖太宗高宗之廟號實用萬古同尊之稱焉太祖
皇帝開基立極太宗皇帝繼志述事高宗皇帝撥亂中
興功高無紀極德大無比擬曰太曰高以萬古同尊之
稱見該括形容之意今來恭議大行至尊壽皇聖帝廟
號某獲以從列與聞其間敢以愚言上裨末議考之古
昔曰太曰髙曰世曰中此四字者實古同尊之稱出於
諡法之外也曰太曰高謂功高德大而莫能形容也曰
世一字則與太字高字並行蓋言祖功宗德已盛於前
而繼統之主復能以功德世之於後故必以世字稱焉
古人有言曰世世修德蓋能世其美也世世獻於廟蓋
能世其祀也天子之子曰世子世天下而為天子也諸
侯之國曰世爵世其國而有爵也命卿而曰世祿官族
而曰世功雖尊卑禮體之不同而世之為言其意則一
厯稽往代以世為廟號者必其功德彰顯克紹祖宗臣
民難以定名不容與列廟等西漢武帝為世宗廟當時
之詔則謂功德茂盛不能盡宣東漢光武為世祖廟後
世之釋則謂祖功宗德而能中興於此見世之為號既
以當功德之難名且以祖功宗德之有繼是故皆以世
稱焉下至唐代宗猶且因諱遷就以全其名周世宗亦
且侈大武功以尊其號豈非一代之主皆合以世字同
尊之稱以嚴其廟有不可已者方今曰太曰高之號既
見於前矣則世宗之稱可使後有闕文乎恭惟大行至
尊壽皇聖帝神聖睿文聰明英斷有大有為之志有君
天下之德在位二十七年篤志慈闈定省無闕髙宗上
賔終䘮三年孝於事親者極至也水旱變異則發政施
仁求言引咎迄遂感格誠於事天者極至也春秋漸髙
倦勤萬機静處北宫怡神澹泊是以付託為重不以天
下為樂也薄征省賦蠲者什五内帑儲偫以助經常是
以民生為重不以天下自奉也恩被公族義形閨門總
攬權綱無有私謁齊家如是其謹也除授合人望黜陟
當功罪羣下遵職趨事赴功官人如是其嚴也夙興視
朝日昃訪問夕召儒臣講論幾務勤政有如此者食菲
衣綈不事華靡臺囿無増下無横賜儉節有如此者刑
貴不殺而比於死者悉議減貸天下感壽皇之仁綱理
萬事動中機㑹而莫能遁天下服壽皇之明是以六府
順叙百嘉鬯遂銷鋒灌燧天下無犬吠之警投戈縱馬
外敵有嚮化之意孩提能言之童無不知戴豚魚含氣
之屬無不均育聖躬不豫而天下之人籲天請命以祈
萬壽升遐之日而天下之人哀痛激切如䘮考妣功大
德盛追迹祖武如天地覆載莫測帝力如日月盤礴弗
探底止雖欲多言擬稱不可得也不識何所諡號而能
盡形容乎求其說於一字之微則恐得此失彼泥一二
遺千百求以稱美或轉致狹小也夫惟上以紹太祖太
宗創守之規中以繼列聖盈成之業終以慰髙宗付托
之重克世前人之績對越在天之靈功德盛大用濟登
兹豈非祖有功宗有德而大行至尊壽皇聖帝又能以
功德世之乎某輒貢斯議敢恭擬大行至尊壽皇聖帝
廟號曰世宗既以見祖功宗德垂於前而孫謀之有繼
又以見大行至尊夀皇聖帝功德著於後而紹述之無
愧總括衆美於無得而言之中全備功德於世世相承
之際雖曰前代已用之字實與曰太曰髙並稱是足為
一代非常之主之諡不韙之議惟朝廷審擇焉謹議
　
　
　
　
　
　
　
　
　
　
　
　
　東塘集卷十三
欽定四庫全書
　東塘集卷十四　　　　　宋　袁説友　撰
　　表
　　　謝知池州表
八年就列久玷中除千里分符復叨外寄賜覲方辭於
楓陛誤恩遂躐於𤓰時趣至治封具宣徳意(中/謝)伏念臣
本無才業偶玷儒科蚤従州縣之遊觕識簡書之畏不
知為政肯辭了事之癡尊其所聞獨念壯行之學頃四
科之辱薦旋一職以留行回翔學館之中伐檀可刺再
攝郎闈之職越俎尤慚在朝空嵗月之深報國蔑絲毫
之有分甘三黜寵畀一麾錫命為優方賜便朝之對玉
音載奬無非華衮之褒治不素習而陛下謂其優為才
弗適時而陛下稱其有用命之宣㫖而驟膺付委見之
位次而獲赴事功果籌易地之宜遂冒積薪之媿君恩
至此臣職謂何永惟池陽實在江左雜居共處軍民必
貴於調和名存實亡財貨深防於滲漏士欲礪行則教
化之當務吏欲防姦則寛猛之得宜還盛時風俗之淳
寛聖上顧憂之意祇虞涼薄曷稱使令兹者伏遇皇帝
陛下虚已受人大明燭物處萬乗九重而親屈欲寸長
片善以兼收天下餘三百州每加眷注民安惟二千石
尤急選掄察臣頗熟於民情俾臣輒試以郡寄臣敢不
仰遵聖訓頫激懦衷理財首務於節財聽訟必期於止
訟牧人禦衆誓堅摩撫之心才絀地隆莫盡糜損之報
　　　謝知衢州表
五百里甸服莫重畿藩二千石起家誤當中詔政使自
為推擇何以獲此便安仰涵天地之恩頫劇淵氷之懼
臣某惟此衢郡實今輔邦人物盛於承平之時庶幾樂
土舟車指為走集之地見謂要衝然而州家之入僅給
於旬時縣官之供有嚴於寅夕非盤根錯節以别硎刀
之利則汗顔血指而羞袖手之觀若其毁日至而即墨
摇疑言聞而漢守懼雖憂畏之未免亦調䕶之甚難臣
非其人任豈堪此上恩隆厚謂其頗識徳意於立王之
朝天鑒髙明諒其嘗更治民於考功之日遂付内郡俾
圖外庸兹蓋伏遇皇帝陛下神斷自天照臨如日急先
庶民之安馴補九卿之缺析符重矣濫吹斯何臣苐知
身修而免官謗奉天子命所當宣化以承流畏聖人言
惟有愛民而節用少殫一得以報萬年
　　　謝提舉浙東茶鹽表
一再命以為州咸亡善狀六百石以察郡誤拜渥恩身
慚安便之為優衆謂甄陞之特異乾坤徳大毫髪命輕
(中/謝)竊惟斂散之權莫重常平之使山澤之利𣙜以裕國
倉庾之儲均於及民惟源流本末以阜通則上下有無
之兼足豈特欲九年之並蓄亦戒夫一孔之不遺恪恃經
常當辨取予至於民情休戚之本吏治臧否之分事無
壅於上聞澤乃周於下布求稱厥職益難其人如臣戇
愚殖學荒淺謂其嘗更中外之職有志斯人尚可俾乘
軺傳之馳往承休徳庶以異時布宣寛大之意而為今
日激揚清濁之公曽下下之考而未書迺皇皇者華而
遽遣就臨所部實寵其行兹蓋伏遇皇帝陛下器使羣
工鑑觀庶物與我共理儻田里有庶民之安惟爾之能
則金秩示列城之勸博求任使下及孤蹤臣敢不尊其
所聞期於不負無政事則財用不足肯務空言或登攬
有澄清之風尚希則哲力殫所學仰答殊知
　　　謝提㸃浙西刑獄表
假東倉之節曽下考之未書冒西憲之除忽上恩之誤
及敢矜攬轡實懼禠鞶恭承聖訓之丁寧惟有愚誠之
罄竭(中/謝)竊以成而不變君子所以盡心苟得其情聖人
矜而勿喜仰惟九重臨御之始首重四方典獄之司任
徳不任刑深念累朝之家法繼明而繼聖用宏一代之
丕規爰於臨遣之間曲示訓詞之寵公明詳審四字以
為之師枝蔓淹延一言實中其弊至於特頒詔㫖明飭
憲章大哉王言方申重巽之命儆于有位敢徇故常之
私必也通材乃副隆指如臣者本書生之習無吏道之
師内職外庸觕熟朝廷之徳意寸長尺短莫酬聖主之
深恩徒懐學道愛人之言願為報國事君之地敢期一
嵗而有再遷畀之一道之祥刑近在三吳之畿甸未能
讀律恐弗詳司空城旦之書期於無刑或少効有司
牧夫之事兹蓋伏過皇帝陛下聖仁覆下天徳出寧明
於五刑之中式孚有衆使無一夫之獄必惟其人而臣
猥以戇愚濫膺差擇躬趨楓陛親拜玉音進之可用之
實才至謂有符於公論雖與人為善恍如錫命之自天
而被寵若驚但覺措躬之無地臣敢不佩昕晨之面命
奉壬午之詔條豈特辨獄訟於雀鼠之疑恪遵三尺凡
以效涓埃於海嶽之積必究萬分
　　　謝直顯謨閣知臨安府表
在都公之列久已具員尸京邑之權又叨任劇寓文謨
之峻直仰宸眷之過優恩重丘山懼深淵谷(中/謝)伏念臣
本以書生之習初乏吏才之長委質聖時濫巾朝列學
省瀛洲之英選郎闈樞屬之清班繼詭民庸洊叨外使
再紆使節三握州麾莫非政拙而心勞正以力小而任
重精神疲於繁劇毫髪無所建明誤蒙聖主特逹之知
旋拜朝廷號召之寵為郎銓部列屬宰司半嵗周行之
間五趨漢庭之對俯欣一遇莫報萬分未干曠職之誅
乃冒陟明之典深惟天府實重日畿彈壓不足則姦宄
無以戒懲寛猛或偏則威恵何以恱服難行者挾城社
之勢無厭者縦溪壑之求一語不售則怨謗隨之百謫
既盈而蹤跡殆矣藉使才望之兼足猶懐成敗之可疑
詎容㣲臣堪此重寄雖無心而應事必出於至公然當
官而行情豈免於少拂兹蓋伏遇皇帝陛下規恢極治
總攬衆才念首善於京師每留神於岳牧謂臣粗知法
守或庶幾公爾以忘私察臣久歴外庸或熟於愛人而
節用誤當推擇俾殿浩穰臣敢不益尊所聞求稱隆指
平生報國勤勞敢計於一身竭力守藩根本願先於諸
夏
　　　辭免除太府少卿兼知臨安府表
恩榮誤及震悸弗遑伏念臣起自書生初乏才望連年
奔走失故步於邯鄲半嵗浩穰復具員於京邑仰惟朝
廷使令之寵敢憚輦轂彈壓之勞雖鞭策之備嘗曽涓
埃之莫補精神疲於任劇齒髪至於頓衰所幸憑藉國
威宣明徳意盜賊屏戢善良妥安偶千里之無虞而百
謫之未至方需旬月之及力控籲天之私忽冒月卿俾
重天府惟課功之亡有於進步以奚宜冒昧而居顛隮
可卜伏望朝廷特賜敷奏寢無名之誤寵全向暮之孤
蹤貸其職業之未修姑仍舊貫念其心力之已竭或畀
祠宫庶穆公言少安愚分
　　　辭免知鎮江府表
龍光渥洽駑質戰兢臣聞陳力就列不能者止古聖格
言昭若日月若貪榮戀祿不知自反必將上玷國恩下
貽司敗伏念臣無才無智不學不武誤蒙三朝使令致
位通顯鄉者叨典六部三歴帥藩萬里東西勇於承命
政以年未六十驅馳奔走惟恐不逮今臣年將七十筋
力頓衰位已極而身災福已盈而禍及粤自春初一病
逮今飲食減少形體憔悴衆所共見已蒙聖慈諒其無
庸憐其有疾俾歸田里控辭新渥未拜俞音更冒藩宣
之除益重顛隮之懼竊惟京口重鎮為國屏翰軍政雜
蹂舟車走集必有威望乃任彈壓必有智畧乃為保障
此其所長臣無一有況復支離抱疢頽墮孱軀千里長
城必致仰貽憂顧捫心揆已實不敢前若冒昧而行則
犯古聖之訓干清朝之誅臣欲望聖明鑒其激切之詞
知其必至於敗事寢免今來知鎮江府恩命賦之外祠
俾從休養他日儻未溘先朝露犬馬之報赴蹈之役臣
不敢辭
　　　謝除權户部侍郎表
天府充員久無善狀地官擢貳忽拜誤恩敢懷持橐之
榮實負禠鞶之懼乾坤恩重螻蟻命輕(中/謝)竊以道御權
用之既分而本源末流之莫辨上嚴期㑹之迫下盡錙
銖之供流弊至今其術益陋況兹水旱相仍之後州縣
竭力之餘知予為取之甚難損上益下之尤急必有心
計之士迺無面牆之憂伏念臣起自寒生僅存樸學彈
冠以仕蚤陪内署之嚴懷紱而行妄意外庸之詭七拜
節符之甚寵一無毫髪之可書誤叨驛召之嚴洊簉鴛
行之䆳綴班郎省列屬中臺方京邑素號於才難而書
生乃承於人乏老馬未閑於識路如䖟祇怯於負山志
廣才疎漫費朝昏之役心勤形瘵空慚嵗月之遷了不
立於事功久已多於瘝曠賜覲屢瞻於咫尺拜恩特異
於尋常忽被絲綸俾持荷橐惟此聚人之本繫於生計
之臣欲坐致於錢流正有資於鞭算有如淺陋將不勝
鼠技之窮儻誤使令豈特玷雞翹之選懇辭弗獲怵惕
是憂兹蓋伏遇皇帝陛下大智天臨至明日照睠言語
侍從之列必惟其人念經常簡易之司急先為務擢兹
民部濫及㣲臣敢不念肥瘠之所闗稽制度以為節朝
有政事自無不足之虞職在論思更盡竭忠之報
　　　辭免權户部侍郎表
恩榮過分戰灼靡寧伏念臣空疎不才愚戇自守書生
不識時務僅能為章句之儒仕者願立王朝偶復綴班
聨之末蓬山蘭省今十八年英簜竹符凡六七任念劇
繁之屢試曽績用之蔑聞久當輦轂之司妄意涓埃之
報勤雖補拙力弗勝心已寛百謫之誅敢玷貳卿之選
惟民曹劇任皆一時秀頴之英豈樗杜散材冒兩禁持
荷之寵儻昧本末源流之㫖必乖經常簡易之宜自知
甚明官謗可卜伏望聖慈俯憐危悃亟寢誤恩别選英
賢俾任論思之責庶幾名實一歸綜核之公
　　　謝除户部侍郎并賜金帶表
六卿分職愧攝貳以何功滿嵗為真忽疎榮之誤及僥
踰有靦懇避無從(中/謝)竊以損上益下王政之所先傷財
害民聖經之深戒惟調度獨闗於泉貨而盈虚盍究於
源流取予必知深懼及民之斂毫釐既析難逃致旱之
誅固知川竭而谷虚所貴下肥而吾瘠在於今日尤重
得人如臣者徒有戇愚本無能解盤根錯節敢云屢涉
於險艱厯塊過都未必盡閑於道路顧以面牆之學曽
何心計之優躐處民曹濫司國計適有浩穰之費更當
饑饉之臻收之桑榆莫補東隅之失譬之江海惟有漏
巵之憂雖鞭算之可施悵錢流之無策蔑聞兼足僅免
乏興欽承天子之威遂正司徒之貳莫非王事豈當言
日月之功全荷君恩將益重春秋之責拜兼金之出笥
俾束帶以立朝雖寵一身但虞三褫兹蓋伏遇皇帝陛
下作新初政興建太平守位曰仁深究聚人之㫖以義
為利大培立國之基弗輕主計之司每示陟明之典遂
容瘝曠亦冒寵除臣敢不念藏富之在民知生財之有
道制用而於歳杪方仰承政事之修盍徹而對年饑庶
獲覩君民之足誓殫駑力少答鴻私
　　　辭免除户部侍郎表
臣拱聞寵命深切震驚竊惟人臣不當以日月言功公
朝要先以名實為重臣濫巾版省不過簿書期㑹之勞
躐迹禁庭又無朝夕論思之益至於不加之賦而上用
足知予為取者政之宜此意懵然捫心愧甚恭遇陛下
皇天眷命初政清明而臣乃以書生謬司邦計適當國
家多事之際郡邑告歉之餘經常之數既蠲費出之供
則倍急或重於貽害緩未免於乏興雖左支而右吾亦
前跋而後㚄思欲不擾而辦每懼其為也難徒叨歳月
之遷竟蔑絲毫之補乃從幽黜忽拜真除位正貳卿匪
同攝組秩髙三品益峻官聨凡此僥逾必難稱塞伏望
皇帝陛下曲垂淵聽亟寢誤恩母拘滿嵗之真姑從反汗
庶逭終朝之褫誓畢捐軀
　　　謝除權户部尚書表
小司徒之職掌久懼罔功太常伯之攝承更叨異數委
責彌重寵光益新(中/謝)伏念臣殖學亡堪登朝有愧早荷
阜陵之識擢館學備員更辱太上之甄收節麾屢試昨
自神京之衆大載登民部之劇繁罄竭惷愚肅祇供億
屬年饑之驟至方國用之未充區區心計之闊疏何施
剸撥僅僅目前之酬應觕足支吾再越嵗年之更了無
毫髪之補譴已盈於百謫去何止於二宜忽承天寵之
優就陟地官之長惟班聨愈峻久弄印以不除豈績用
弗聞乃歴階而冒進短技莫堪於出納靦顔滋厚於忸
怩兹蓋伏遇皇帝陛下躬履儉勤治先總核均節邦賦
謹周室羞服之規久任計臣體漢家倉庾之意謂臣不
擾而粗辦知臣靡事於空言欲責乃成姑懋其賞臣敢
不率循舊職加免新功恤民窮以寛賦租廣君上深仁
之澤及年豐而備儲蓄禆國家根本之圖不負褒稱是
為論報
　　　辭免進呈徽宗皇帝玉牒孝宗皇帝光宗皇帝
　　　實錄轉兩官表
明詔疊頒㣲躬失措臣仰惟建中迄宣和之極治庶績
其凝隆興暨紹興之盛時一道相授舉綱撮要以大書
於琬琰廣記備言以傳信於簡編蔚為盛世之宏模於
赫丕天之景鑠陛下志勤法祖孝篤奉先趣二典之登
崇慶三朝之備載凡豫纂修之列均霑渥洽之恩禮示
追尊賞惟從厚顧臣駑鈍俾被寵光所宜上體於睠懷
其敢過形於矯拂俯循涯分實懼滿盈退念槧鈆曽㣲
潤色昔者猥參於涉筆兹焉適㑹於成書事悉因人功
無可錄忽拜出綸之寵驟膺陞秩之華太甚僥逾苦為
難稱儻昧牢辭之誼决貽煩嘖之羞伏望皇帝陛下俯
鑒忱誠收還誤寵豈特示明時詔爵謹持之意抑以逭
愚臣貪榮隕越之憂
　　　謝捄荒轉官表
郡邑上凶荒之報寛未賜誅國家酬安集之勲誤膺進
律撫衆僅蘇於菜色拜恩惟切於汗顔揆厥超踰孰為報
稱(中/謝)臣聞旱乾水溢雖古今代有之災政散民流繄師
帥不賢之過治有得失民為戚休仲舒稱長吏不明馴
致羣生之寡遂孝宣謂與我共此亦見庶民之舉安使
田家或棄於有年則刺史難逃於失職尚捐薄罰敢覬
殊遷伏念臣本以書生誤叨器使八年在列三覲清光
兩嵗為州一無勞績徒有壯行之志不辭了事之癡念
撫牧之既乖遂流行之致咎仰宵旰方勤於憂懼而謀
謨務極於哀矜發棠施推食之仁折劵下蠲租之令大
文仲勸分之術小周家散利之恩力軫窮民備殫荒政
臣仰承徳意祇服訓詞幸容河内之便宜深戒有司之
莫告彼終嵗雖勞於勤動而凶年獲免於死亡悉由大
徳之孚何有小臣之力遽叨増秩俾逭黜幽兹蓋伏遇
皇帝陛下惟徳動天視民若子罔怠側身之懼常懐由
已之思憫兹旱暵之邦盡布涵濡之澤誠踰翦爪配成
湯克夏之仁政靡興師陋衛國討邢之舉夙縁眇迹僥
冒誤恩臣敢不益單厥心謹如始至自今嵗其有兹幸
及於小康投閒分之宜終莫酬於大造
　　　謝覆按使轉官表
橋山肇役蔑聞共事之能勲府酬庸乃冒遷官之寵控
免弗俞於至再光榮已極於倍千刺骨銘恩熏心懷懼
(中/謝)竊以爵賞用勸貴無濫予之名事功曰勞必有可書
之績儻具位僅同於衆職施功莫竟於成終亦在討論
俾加崇奬此聖主示曲成之徳在小臣忘冒受之慚既
為汗顔敢不稽首伏念臣曩由推擇濫被使令崇陵初
肇於因山僊寢有嚴於卜兆羨封安壤偶更使於再行
流壑秀巖實視成於初議甫求復命旋即歸休始既無
用力之勞終蔑與告成之列忽十行之頒札晉三品以
陞階雖避循牆莫回出綍自顧沈淪之陳迹更汙特異
之殊榮惟甚僥踰曷為報稱兹蓋恭遇皇帝陛下思親
篤孝逮下盡仁欲厲世之有權必使臣之以禮念其乏
使曲憐簪履之餘程彼功書不棄山林之賤雖云散吏
亦賁美官臣戴恩如天思報無地里閭増耀新被寵以
在身畎畝不忘惟祝釐而事上
　　　謝除華文閣學士四川制置使表
承大司徒之乏去甫控於二宜新真學士之名威俾宣
於九折荷寵光之狎至知綿薄之難勝(中/謝)伏念臣才匪
過人學徒泥古當聖明之述作際遇三朝備中外之使
令棲遲二紀再玷周行之歩武旋司商邑之浩穰碧落
僊班寖叨曳履之列金華講籍尤為逢掖之榮凡厥踐
更悉歸親擢無九年之蓄漫久涴於地官取一障而乗
嘗洊干於天聽倐膺誤渥誕錫明綸鈿軸璇題丕赫阜
陵之懿石門劒閣往臨蜀道之雄寘乃西清而分西顧
之憂㣲乎一介而當一面之寄欽惟聖意曲示褒揚豈
伊愚臣所可徼幸兹蓋伏遇皇帝陛下風行萬國日烜
羣臣謹名器以昭至公攬權綱而恢獨斷謂臣久聨豹
從則髙其職以寵行知臣屢析虎符故選於衆而特舉
九重恩厚一已命輕臣謹當國爾忘家心乎存闕作詩
而頌主徳誓殫宣布之勤叱馭而盡臣忠敢有馳驅之
畏
　　　辭免除寶文閣學士再任四川制置使表
寵光過優震悸失措竊以進律之典朝廷所以旌有功
因任之榮邦國所以詳已試既褒陞之惟允亦選任之
咸精儻當黜而復遷或不能而後止人言弗恕臣責難
逃伏念臣蒙國厚恩冒蜀重寄仰體一視同仁之徳恪
守中和俯徇羣蠻向化之誠務求安靖兩載徒勞於政
拙百為莫格於民貧凡可宣徳意而廣上恩深欲策疲
駑而効愚力竟成玩愒蔑著事功自従香火之縁亟被
絲綸之詔益虞瘝曠忽拜晉除寶儲陞奎閣之班申命
久帥垣之任小人而負且乗寧無盜思奪之之招馮婦
之攘下車必有士者笑之之辱況已躋榮於三級豈容
未嵗而再遷偶寛百謫之誅莫逭終朝之褫伏望皇帝
陛下天心従欲聖度包荒惟賞以眂功恐終難於濫予
雖譽有所試懼不及於前時畧反汗之小嫌畀祝釐之
寸祿少安愚分庶愜逺民
　　　辭免除華文閣學士四川安撫制置使表
驟承隆委凛莫措躬竊以華學新班非當代名流不足
以膺首擢全蜀重寄非公朝偉望不足以被親除苟下
輕授受之間實上係顧憂之地如臣者庸庸寒士瑣瑣
小才誤蒙聖神特達之知累畀中外劇繁之職心力雖
盡績用靡聞重來漫涉於六年自詭願乗於一障俞音
竟閟就列愈慚敢期渙號之頒全付坤維之重帝華内
閣莫髙直學士之班蜀閫帥權兹實古方伯之任豈特
地峻職優不勝忝竊深恐力小任重必負使令恍拜恩
綸如臨淵谷欲望皇帝陛下重籌邊之寄篤舉逺之仁
念謀帥為難儻擇能而改授則得人而治雖反汗以何
嫌既昭名噐之公抑謹蕃宣之選所有恩命臣未敢祇
受
　　　謝四川制置使知成都府到任表
坤維重寄謀帥獨髙媯閤新班疏恩併及累月而走川
陸涓日以見吏民具布寛條敢陳初奏(中/謝)臣竊以惟蜀
巨鎮厥今上㳺地控百蠻徳裕著籌邊之績勢連三輔
孔明存流馬之規兵民内藉於撫綏疆埸外須於經理
仰惟度徳量能之始弄印實艱必有牧人馭衆之才出
綸乃稱伏念臣學不足以通古事之變智不足以適時務
之宜徒以樸忠累叨繁使虎符龍節更踐固多豹尾雞
翹論思何補猥切身榮於曳履莫施心計於算鞭二千
石以治民庶幾自詭三十國而有正曷敢冒居矧兹蜀
閫之嚴尤軫法宫之慮郡邑多而賦輿薄生齒衆而杼
軸空乃以人㣲猥令任大非有寛顧憂之効得無負且
乗之虞兹蓋伏遇皇帝陛下道大包涵權尊總攬同仁
一視未嘗邇泄而逺忘更治考功靡間外輕而内重謂
臣出入越二紀之久知臣典牧有一日之長魚佩奎文
曲加臨遣龍光聖訓備極恩褒凡此叨踰難為稱塞臣
敢不深謀固圉一意愛民覽八陣之形備究攘除之畧
想二圖之畫益嚴險要之防勉繼前修誓殫報効
　　　辭免賑濟有勞除徽猷閣學士表
恩榮逺暨驚懼交征伏念臣寒畯書生遭逢聖主十年
繁劇何敢愛身萬里蕃宣不知為政方蜀郡有告饑之
阨體朝家先恵逺之仁巡野之賙萬人悉遵王命荒政
之聚十二徒竭心勞捐緍賑廩皆君父之恩捄菑恤貧
豈臣子之力忽冒貪功之賞急疏進律之恩徽文髙學
士之班渙號示藩臣之寵循牆傴僂貢牘周章欲望皇
帝陛下濬發離明曲回乾造鑒由衷之忱請特示至公
畧反汗之㣲嫌俾安愚分
　　　謝救荒進徽猷閣學士表
十二荒政以聚民莫召坤維之和氣萬里自天而錫命
躐躋奎閣之崇班久虞司敗之誅乃冒涉明之典控辭
弗獲登拜若驚(中/謝)伏念臣猥自槖班誤分閫寄未寛殿
角之顧忽慮溝中之危雖湯旱彌年孰測隂陽之潛運
而堯民比屋恐傷天地之好生發粟散財蠲租折劵凡
此扣閽而有請㨗乎如響之答聲盡歸君父之恩但知
報上辱在守臣之職何敢言功急疎進律之文逺勵為
藩之志衮褒有耀氷薄増危兹蓋伏遇皇帝陛下仁及
飛潛誠參化育沛然膏澤恐不被於一夫間者阻饑已
明見於萬里爰軫宸衷之念咸知帝力之加拯諸塗炭
之中已安南畝及此絲綸之下寖上西清臣敢不仰體
鴻私頫殫駑鈍訖無反汗増光參井之墟惟有乞身冀
遂江湖之請
　東塘集卷十四
欽定四庫全書
　東塘集卷十五　　　　　宋　袁説友　撰
　　表
　　　謝除吏部尚書表
奉計坤維亟賜便朝之對歸班里履驟真選部之除避
寵莫俞撫躬載惕(中/謝)伏念臣受才百拙開跡一寒學徒
泥於古人識曷通於世務三朝顧遇誓夷險之一心二
紀馳驅有東西之惟命領天府而彈壓之譽何有尸地
官而取予之方蔑然揚箕方懼於食浮歴井遽叨於選
授始終四載黽勉百為臨遣丁寧夙佩銀鈎之訓撫循
殫竭期安玉壘之區振荒幸釋於焦熬蠲賦或蘇於凋
瘵上之賜也臣何力焉璽襃逮於罔功環召叨於黜命
方歉修門之三入敢謂都堂之再登誦中和宣布之詩
忸怩滿面冠言語侍從之選瑟縮胡顔參八座之髙華
總三銓之要劇昔殿邦作牧已慙徳裕之籌邊今課吏
考功奚取山濤之啓事僥踰滋甚報塞伊何兹蓋恭遇
皇帝陛下盛徳雲行至仁天覆明見萬里灼知臣下之
勤勞柄馭羣工儀圖流品之甄别肆令孱瑣與在選掄
臣敢不䇿勵衰疲對揚際㑹思不出位當歴觀身言書
判之長心乎愛君願備罄獻納論思之益
　　　謝寶文閣學士再任四川制置使表
坤維盡䕶曷寛憂顧之深渙汗莫囘狎畀保釐之重躐
上奎文之直益増井絡之光懼弗克勝報未知所(中/謝)伏
念臣頃繇冗散濫綴論思在六卿之聨久慙尸素陳四
方之志願畢馳驅再瞻北闕以貢囊乃盡西陲而賜履
跨州連郡每虞地大以望輕足兵裕民亡任憂深而責
重羣獠矧多於時競三農初阨於年饑外懷潢池犬吠
之驚内軫溝壑狼顧之患成務先於安靜荷詔便於蠲
除蠻俗賴寧蠶叢知樂凡得逃於訶譴皆親被於訓謨
惟積日彌久則翫愒為多念當官而行則咈戾者衆方
冀自投於閒地豈期洊被於恩綸嘗稽撫蜀之除逮今
已踰百數然自渡江以後申任不過四人有如樸拙之
孤蹤敢曰追參於前轍嵗時未久已躋五閣之班功烈
甚卑實愧諸臣之績衰力豈堪於再鼓危言不獲於三
辭申命所加下拜而受年稱借一有玷昔賢朝而禠三
恐辜異數兹蓋伏遇皇帝陛下仁先惠逺明在知人八
柄馭臣嚴更入迭出之制四方無事慮送往迎來之勞
不求改絃易調之雋功爰用増秩賜金之故事姑留庸
瑣重寄撫麾臣鼯鼠之投已窮駑馬之力不駕既叨隆
委尚詭來功職列宸居如近天威之咫尺法嚴吏道益
遵聖訓之再三不敢愛身惟知報國
　　　謝寶文閣學宫觀表
即殊庭而詔禄有汙紫禁之榮仍内閣以褰華盡復青
氊之舊身自虞於罪盭恩獨厚於寵光拜命莫勝撫心
知懼(中/謝)伏念臣頃繇冗散誤被選掄三十年陳力於仕
塗每慚前哲一再命潔身於朝著屢玷美除惟知踰分
之可憂蔑有積功之足録迺坤維之重寄捫井絡以使
行萬里勞遄莫著蕃宣之績六官建長又叨侍從之華
而臣才弗如人用過其量彌積九淵之懼竟寛三禠之
誅香火贅員濫竊祠官之豐廩奎文寓直猶居禁列之
隆名身雖去國而禄給於家職雖逺君而班仍其舊生
成既渥進退為榮兹蓋恭遇皇帝陛下子視羣臣天臨
萬物愛存博施有光末路之歸徳本有容不廢從人之
欲念臣舊叨於簪履憐臣景迫於桑榆既使便安更頒
寵數臣敢不身居畎畝力報涓埃閶闔天髙下覆衡茅
之迹長安日近益堅葵藿之心
　　　謝知紹興府表
一札起家恍驚宸命十連制閫乃在輔藩航一葦以正
封望九重而宣化雖知黽勉祇懼顛隮(中/謝)惟今越邦視
古洛宅䕶鬱葱之氣聳千巖萬壑之峙流陪衆大之都
盛右翊左扶之屏蔽然民力疲於追胥之數而利源耗
於調度之繁今寛大之書専於一方與復除之令優於
八縣尚爾公私之交匱不勝左右之支吾非知上之徳
意則不足以任撫摩非諳政之本末則不足以明取予
如臣無狀巳事可知景迫桑榆衰態益加於前日質同
蒲柳病軀獨甚於暮年心力耗於劇繁目視昏於省閱
繡衣懷舊稚耋或喜其再來白髪重新山川亦嗟其已
老懼莫囘於渙號中敢怠於承休雖萬里東西鼯鼠盡
窮途之技而八更麾節老馬猶熟路之知畧其已試之
罔功責以後圖之自効爰付内地俾訖外庸恩實重於
邱山心如臨於淵谷兹蓋伏遇皇帝陛下天明中照帝
徳有容禮以待臣庸勵羣工之職化行自近尤先三輔
之除謂臣嘗列於邇聨或能宣布憐臣屢叨於煩使尚
可馳驅致此非才玷兹謀帥臣敢不堅勤末路澡滌疲
神先惠愛以近民審寛嚴而為政天臨禹甸方目送蓬
萊之雲地接周畿猶身近長安之日靖言報稱惟有糜
捐
　　　謝兼侍講表
簉玉筍之班久汙持槖修金華之業益愧濫竽控避無
從周章就列(中/謝)竊以九五位之初見聚辨惟勤二十篇
之善言菁華莫究以喉衿之書而貫六藝豈口耳之學
可蔽一言不特開明於治原尤當滋液於聖徳如臣愚
戅識見空疎自幼讀書憶故步而猶在及壯試吏悵初
心之久違誤膺龍扆之知叨綴雞翹之從民曹主計方
智力之已窮帝幙侍言曽夢想之不到忽冒綸言之寵
俾參旃厦之聨求善至芻蕘兹固王者之能事執經陪
帷幄不勝儒生之至榮有此遭逢若為報塞兹蓋伏遇
皇帝陛下體元居正執古御今論經理必引於公卿尊
徳性以道乎問學謂勸誦在後固將考仁聖之風問内
史幾何要不専錢榖之責肆令孤陋亦玷寵光臣敢不
銜荷洪恩力殚素學識其大者方仰窺文武之師必也
聖乎期上論唐虞之際
　　　謝兼侍講表
涖三銓之政甫率官常奉五學之遊遽承人乏拜恩光
之狎至極榮遇以難勝(中/謝)伏念臣本一書生逢三聖主
孝廟置臣於館學猶親鉛槧章句之勤慈皇試臣以節
麾寖歴簿書期㑹之故際龍飛之景運塵豹從之華途
職既奉於劇繁益荒舊習跡嘗聨於誦説奚補多聞四
年出牧於蠶叢萬里召還於象闕怵志慮於跋履險難
之後疲精神於拊摩凋瘵之餘顧邯鄲之步盡忘豈金
華之業能續天官率屬加賁重來帝幙侍言有光再至
夫豈閱南宫之注籍如許容東郭之濫竽曽是空疎乃
敢徼幸兹蓋恭遇皇帝陛下惟皇作極無逸為圖雨施
雲行徳已彰於純粹月將日就學尤重於仔肩㑹峩冠
逢掖之鴻儔陪廣厦細旃之盛選不遺曳履亦俾執經
臣敢不侈千一之遭逢整萬分之稱塞陳堯舜之道仰
承聖性之髙明希褚馬之風誓竭愚誠之懇惻
　　　辭免兼侍講表
歴日幾何恩榮三錫循牆而避控露萬分自昔經幄之
間莫重侍臣之選張酺以質直守義在永平為最久無
量以敏博而辨居開元為首稱必惟其人斯當厥任如
臣窳陋見識淺膚苐慙五技之窮蔑有一愚之得翰墨
荒蕪於吏鞅精神淟汨於俗塵頃再陪五學之遊莫罄
沃心之業今復汙三侍之列曷求探賾之功矧兹大易
之微言厥有聖人之奥㫖仰日月之將就方務極深而
研幾顧鳬雁之去來詎能得意而忘象忝冒已甚凌兢
弗遑伏望皇帝陛下俯鑒由衷毋嫌反汗儒者在朝美
正必求珍席之才王人建事多聞庶廣細氊之益拊躬
知畏拜手陳辭
　　　辭免兼侍講表
聞命悸惕不知所從臣仰惟皇帝陛下天縱聰明日勤
聚辨踐阼之始典學是先開帝幕以召見儒臣増經籍
以切劘治道臣洊抒愚悃上贊宸猷悉蒙開納之私旋
拜施行之㫖竊謂聖明之在上正資鴻碩之多聞儻非
名流曷侍清燕如臣固陋輒預選掄方簿書期㑹之餘
塵容滋甚當廣厦講論之際濫吹奚宜其於海嶽之髙
深何取涓埃之補報仰祈淵鑒亟寢誤恩庶在公朝或
弗累金華之選俾安愚分是為酬玉扆之知
　　　辭免兼侍讀表
寵光狎至震悸靡寧臣仰惟陛下以神聖之資輔緝熙
之學講論經理朝夕弗倦邇英近臣必得一代耆儒當
世名士庶幾仰裨海岳有益聖明如臣佔嗶書生學無
根柢頃蒙睿簡侍言帝幙空疎荒落涓塵無有上辜親
擢偶逭譴誅今若復簉金華陞班進讀課之前功則已
試亡狀稽之今授則其濫愈加豈容芻狗之陳蹤又玷
細氊之清綴伏望皇帝陛下以名器為重惟博碩是資
前有明師願踵漢家之故事旁通經義更尊列聖之宏
規别選英材以副虚佇共成不世之業不負多聞之求
　　　辭免兼修國史兼實録修撰表
狎被寵光深増戰慄竊以祖功宗徳遹昭奕世之規帝
典皇墳上嫓古書之盛制作之嚴號稱權重筆削之任
當付儒英豈容陳腐之書生冒玷清華之妙選如臣者
粗從佔嗶曷究淵源半生州縣之徒勞久忘故步百篇
軌範之至道莫識斯文豈期甫復於青氊驟使晉聨於
鴻筆方深虞於尸素敢自詭於汗青惟大臣方謹於提
綱而羣彦共參於訪佚武宣之潤洪業垂裕維新游夏
不能措辭非才是懼伏望皇帝陛下照焉若日容之如
天念明繼聖聖繼明有嚴信史而質勝文文勝質宜俾
修能庶允愜於公言亦少安於愚分
　　　辭免同知樞密院事表
臣恭承明命彌切震驚撫已莫勝盍伸控免伏念臣一
介凡下自分孤寒州縣馳驅簿書期㑹鞭䇿陳力望絶
榮途而誤被柬知數叨隆委出藩入從疊拜恩除史館
經帷盡汙清貫退揣分量滿溢已多思報涓埃萬莫有
一兹者樞庭擢貳宜慎選掄而寵命下臨及於么麽仰
惟右府宥密之地實規恢逺畧之圖而近臣左右之間
係夷夏觀瞻之表今帝徳廣運海内敉寧偃武修文四
方率服至於慮患於已治飭備於不虞權重而委隆機
微而責劇必求瑰傑乃副使令如臣非材弗堪大用核
其已試則無狀考其素有則已盈自知甚明實難冒據
伏望皇帝陛下思本兵之重念人才之難不以反汗之
為嫌稽之公論而後與收還成渙别授時英上以廣立
武之謨下以示從欲之徳
　　　再辭免同知樞密院事表
大君申命宜極欽承小已莫勝輒忘洊控臣竊以整軍
經武實隆右府之權量能授官尤重大臣之選必才識
可以備廊廟之器必威名可以聳夷夏之瞻斯逺振於
國威以上尊於主勢如臣碌碌歴試庸庸半生繁劇之
中久沈俗吏晚嵗論思之列叨冠從班分則已踰老亦
知退忽拜殊常之寵俾補宥密之司顧此頭顱無兹夢
想雖載陳於免牘猶尚閟於俞音臣實何人任豈堪此
用以典樞機之任無乃面生使之坐政事之堂更多形
穢冒於凟再庶逭褫三伏望皇帝陛下明聽為公至仁
從欲免循夬揚之命特囘渙發之音政令於是乎成雖
既行而必信名器不可以假終惟反以何嫌
　　　辭免提舉勑令表
臣洊叨任使彌切凌兢恭惟國朝具垂丕則惟務以仁
厚固結邦本弗専以刑罰整齊斯民雖未免詳刀筆之
文實脗合畫衣冠之意欲易避而難犯當為官而擇人
自非明習於憲章何以輔成於經制如臣者愧未嫻於
讀律愚或闇於深文凡半生州縣之備更蓋三尺刑書
之未究方聖主繼承務先於徳禮而法令更定惟合乎
人情提綱已冠於樞臣列屬復班於時彦敢圖出綍迺
使濫竽儻不思共二之難必上辜畫一之制伏望皇帝
陛下謹持邦憲遴揀官聨治之具法之原事闗大柄著
為律疏為令當屬名流願亟寢於誤恩庶少安於愚分
　　　謝賜御書漢文翁龔遂故事表
神毫灑麗有光漢室之舊臣帝藻昭囘加賁蜀藩之新
命視前修而甚愧侈上賜以非常錫寵自天酬恩無地
(中/謝)竊以君臣殊遇莫隆臨遣之榮翰墨為章實冠匪頒
之式顧二者之兼際誠一時之美談載考古初孰稱雅
賜下十行於方國謾誇手迹之勤勑諸將於遼東徒示
邊功之好未有採往行前言之懿寓筆精墨妙之間疊
畀微臣是為異禮伏念臣性惟樸魯才又闊疎生際聖
明獲在侍從之選坐縻嵗月初何獻納之功冒陳一再
凟之辭驟作六十州之長前席既親於宣室後命俾衛
於中營寶閣華儲首載龍文之秘金環列帶身叨魚佩
之重更膺八法之模親灑二賢之事銀鈎鐵畫炳然丹
青而不渝玉壘銅梁燦若日星之下映概視持荷之列
獨分肆筆之光亘古未聞於今特盛尊居然後興學本
原當效於文翁去盜貴在柔民道化願希於龔遂兹蓋
伏遇皇帝陛下眷懷簪履垂意藝文聖有訓謨下陋簡
編之載書亡畦逕密參河洛之疇誤膺作屏之行申錫
大書之妙驅馳逺役被服至榮臣敢不企前喆之規答
寶奎之貺冩諸琬琰萬方行廣於私藏傳之子孫什襲
敢忘乎世守
　　　進御書墨本表
奎文下飾聿新大刻之垂益部正封爰謹寶儲之奉恭
馳副墨上冒聽蒼(中/謝)臣竊以肆筆成書昭聖人之能事
揭碑詔後屬羣下之紀功矧若微臣誤將隆委恍拜雲
章之錫式嚴翠琰之傳既植龜跗敢陳象闕兹蓋恭遇
皇帝陛下多能天縱盛徳日新鐵畫銀鈎備形八法金
城玉壘上軫九重考文翁興教之原録龔遂柔民之政
因楓宸之間燕寓筠管以發揮臣甫鎮坤維首叨晉錫
著之樂石允輝金匱之藏飾彼彩函入耀璇題之邃即
公堂而中峙盛朝服以命行臣敢不銘鏤愚衷堅勤晚
節照臨蜀道上聨東璧之輝光咫尺天威下壯西陲之
屏翰
　　　辭免召赴行在表
號召自天跼蹐無地竊以出藩入從選表為卿皆自古
以待外庸之髙豈凡材可冒中朝之寵當黜而陟非據
必危如臣者天分已卑日老且繆東西惟命莫知蠒絲
堡障之宜中外疇庸猶愧簿書期㑹之職頃叨寵綍擢
置部都賦入有限而利源濬於漏巵民俗滋繁而心力
窮於受銗救過不暇榮望敢期忽拜出綸俾之入覲雖
幸修門之四至終虞薄命之數竒倘忘冒昧而前立見
顛隮之至伏望皇帝陛下聖仁從欲帝徳有容雖天地
洪私每不勝犬馬之報然桑榆末景恐弗堪筋力之施
願亟寢於誤恩庶少安於愚分
　　　辭免召赴行在表
臣逖聞明詔凛極危衷伏念臣書生孤苦以奮身官路
馳驅於半世幸逢熙旦洊歴周行屢膺麾節之更遂躐
荷囊之侍比叨晉錫盡䕶坤維人臣精白一心勤莫將
於補拙天子明見萬里恩每厚於包荒自慚三年刻楮
之勞上負九重賜履之意心勞而力弗逮嵗久而效蔑
聞辜已貸於黜幽詔忽頒於入覲投閒置散乃為末路
之宜已試罔功曷稱修門之入念私情之莫控將公論
之不容拜手周章籲天祈請伏願皇帝陛下堯天逺覆
舜日大明知臣績用弗成何敢冒予環之寵憐臣心力
已盡願毋拘反汗之嫌俾以祝釐佚之歸老儻有捐軀
之日皆為報國之年
　　　再辭免召赴行在表
臣輒瀝丹悃仰冒天威臣去秋誤蒙聖慈賜以命召尋
具辭免温詔弗俞恩大如天實懼弗稱臣縁以迫替未
敢洊凟淵聽今來已於三月十四日起離成都四月二
十八日至荆南府重念臣書生碌碌遭遇三朝使令之
寵十五年間付以繁劇駑馬十駕終費鞭䇿之功鷦鷯一
枝每虞分量之溢陛下過聽畀之全蜀重寄萬里四年
職事之間苟可以祇承聖訓惠利逺民調服蠻徼仰寛
憂顧惟知殫竭終始不懈而心勞政拙意廣才疎翫愒
徒勞竟無可紀方怵息俟譴遽被予環雖已拜詔綸終
弗遑處臣竊聞人臣在職雖才望可以服人惟智力乃
能任事二者咸無何以舉職如臣累試亡狀才望缺然
景迫桑榆智力已盡况鳬雁去來不足繫朝廷之輕重
而蚍蜉撼大盍自量愚分之卑微儻使三入修門疊塵
清綴人言不恕晚節奚全臣愚伏望皇帝陛下諒臣久
當煩使每無勞效憐臣已入暮景只合退閒鑒其由衷
之情佚以祝釐之禄凡未填溝壑之日猶得犬馬盡力
以答國恩臣不勝大願
　　　代人謝北内表
在二卿之列已愧罔功進常伯之班實為非據念報効
未殫於一日而恩榮備極於兩朝施徳自天措功無地
(中/謝)伏念臣一從吏役半涉塵塗首被遇於上宫寖擢升
於華貫轉輸三路未能激濁以揚清牧守四州何以承
流而宣化煩使殆周於中外孤忠敢間於險夷誤蒙丹
扆之深知遂玷紫荷之親擢揚雄甘泉之既從榮則有
加石慶在位無所能罪奚可贖已寛黜典更沐恩除選
八座以陞班極一時之髙選寵光狎至殊非日月以為
功駑短奚堪况迫桑榆之末景已雖云幸力恐難勝兹
蓋伏遇太上皇帝陛下仁在華夷功參覆載神游淵黙
已欣黄屋之非心聖有訓謨尚記清廟之舊物致兹衰
陋亦被生成臣敢不忠以忘身力於報國豈惟晚節或
少酬太上之知更畢餘生永不負明君之賜
　　　代人謝除兵部尚書表
竊位貳卿已逃黜典聨班八座曷稱殊恩顧超踰實過
於周行而懇請莫囘於聰聽愧深顔靦感極涕零(中/謝)伏
念臣一無他長衆所必棄方州縣徒勞之久每分抗塵
荷聖神特達之知俾之在列月寺棘卿之髙選星郎宰
屬之清班故雖使華郡綬之榮亦在京邑王畿之内及
其孤迹盡出淵衷徒知展四體以事君無復有一毫之
報國已玷甘泉之橐更分行闕之符逮三命於夏官僅
一更於嵗籥雖爵以厲世不勝采菲之恩儻食浮於人
寧免伐檀之刺幾成既得以患失可謂求去而獲遷訖
莫遂於循牆實有慚於視組伏遇陛下厲精庶政垂意
羣工除戎器以戒不虞惟能無患有常徳以立武事克
成厥功故兹大司馬八伐之權必謹太常伯一時之任
而臣蔑寸長於一日誤親擢於十年赦其在朝曠職之
誅畀以武部司戎之長臣敢不退而鏤骨誓不愛身在
六卿之中固已汗顔而血指歛五兵之用庶幾耀武以
折衝及此桑榆仰酬君父
　　　代王江陰謝改知饒州表
軍壘承流方拜自天之寵侯邦分寄遽叨易地之榮壓
威命以欽承撫衰容而跼蹐已宣徳意悉告編氓(中/謝)伏
念臣以不足數之才輔無可為之志一官冷落蓋久負
於初心三紀奔馳曽何功於已試方毁瓦畫墁之未免
豈抱闗擊柝之敢辭乃驟沐於選掄俾獲聨於守牧需
官梓里代戍𤓰期假以一麾已幸偷安於偏壘錫之再
命豈期復玷於佳城人欣出谷之遷獨負褫鞶之懼雖
舍魚而取熊掌已則幸之然頑石而冠鼇頭人誰甘者
敢意乾坤之造誤加葑菲之微矧此鄱陽實為重郡物
饒民阜有既庶既富之風俗美化行皆可貴可尊之習
負三江之險固望雙闕之嵯峨凡兹宣化之邦率本惟
賢之選豈容固繆得以冒居兹蓋伏遇皇帝陛下練飭
羣工作新庶政億萬世無窮之業固已恢洪二千石共
理之良尤深簡注遂使粃糠之賤薦叨符竹之分臣敢
不公而忘私敬典在徳布寛大恤民之詔惟務究心賦
中和樂職之詩敢忘歸美
　　　代人謝知婺州表
兩嵗貳卿之選已貸黜幽一麾千里之符更叨分寄荷
上恩之博施許畿都之便藩俯揆庸愚惟知感涕(中/謝)伏
念臣奮身孤逺遭世清明妄意功名已愧壯行之學半
生州縣幾成了事之癡荷聖神特達之知更中外清華
之寄入登郎省出秉使權志雖抱於樸忠效莫殫於膚
寸旋蒙睿簡洊歴都公苐知展四體以事君曾無一毫
之報國更攝掖垣之直繼叨銓禁之除錫寵每優課功
蔑有揚雄甘泉之既從榮實有加石慶在位無所能辜
奚可贖已逃黜典尚畀偃藩就陞次對之聨悉本誤恩
之及生成若此報稱謂何伏遇陛下練飭羣工作新庶
政使人不求其備任官各惟其能凡二千石共理之良
每加宸慮念三十載徒勞之吏或究民情赦其在朝曠
職之誅副以輔郡承流之地臣敢不敷宣主澤寅奉教
條賦中和樂職之詩豈前人之専美聽徳化已成之詔
期癃老之齊休
　　　謝除知洪州到任表
羸軀晼晚粗安圭篳之居上聖矜憐復冒藩維之寄奉
訓詞而引道扶衰疾以到官白叟相迎争先扶杖而請
緑林未靖願聞奠枕之期既頒詔語之隆寛且諭聖心
之軫惻拜恩稽顙嘉詠載塗(中/謝)竊惟江左上流豫章古
郡吳頭楚尾實為舟車走集之衝梅嶺葛峰夙表先聖
經行之異襟帶數路冠冕十州向為外敵之傷殘未復
遺民之凋瘵加以里閭嚚訟素傳珥筆之譏山谷阻深
尤逞弄兵之習困連營之供億防大敵之窺覦雖節制
之權稍重於異時而撫綏之責莫難於今日非得碩望
孰分顧憂如臣者材歴試而不長身抱疴而久困雖大
恩不報苟懷畎畝之憂而膂力既愆苐有山林之興敢
圖推擇復預使令逮假道行朝承顔便殿灼知衰籋曲
賜拊存至於審湯劑之寒温訪醫工之良否既辭天陛
申錫僊丹出千里之名駒賚九鐶之寶帶恩波甚渥沛
然若海之觀病障頓開恍若鈞天之夢遵阻修之道路
加偃薄之霜風自忘行役之勤冀釋焦勞之慮此蓋伏
遇皇帝陛下體舜寛簡躬禹儉勤孝悌通於神明已格
上天之眷命忠信行乎蠻貊將歸北鄙之侵疆念南紀
之要區思舊人而共理以臣久陪政路知徳意之所存
察臣屢典藩方粗靜治而不擾故於臨遣不許固辭臣
敢不體宵旰求治之誠宣夙夜在公之力恪遵憲度漸
解煩苛欲知馬而問牛固慚吏術何帶牛而佩犢試詰
民姦倘丕變於淳風庶少裨於聖化
　　啓
　　　辭免除吏部尚書啓
驟叨徽渥震疊危衷竊惟八座之任必以賢居六官之
長要皆民譽矧劇曹之並建惟文部之獨髙豈因已試
之弗庸猶諉後功之足詭伏念臣腐儒無用小器易盈
徒為日月之功馴至星辰之上僥踰為甚休退是宜二
千石之起家莫奏于蕃之最尺五天之趨覲忽頒細札
之書命不獲辭行敢俟駕修門重入步疑續於邯鄲束
帶將朝席未前於宣室曽是青氊之舊物遽加皓首之
陳人得非所宜榮祇以畏雖兼收並蓄弗遺牛溲馬勃
之微而既去復還懼有狗苟蠅營之誚進退維谷傴僂
循墻伏望皇帝陛下矜軫忱辭曲囘淵聽示保全於孤
跡亟追寢於誤恩姑假桑榆俾息筋骸之憊别求藻鑑
晉儀喉舌之司
　　　辭免除吏部尚書啓
六官分職莫重於天官列部攸司獨髙於文部銓綜務
平允則當得清簡之士賢否無留滯則必資鑒裁之公
以至檢柅吏奸遵行銓法要先才望乃輯事功如臣者
章句腐儒州縣末技適際亨嘉之㑹寖階任使之恩繁
難徧畿甸之間宦遊幾天下之半誤膺睿簡擢在禁華
敢期萬里之餘躐置三銓之長雖蒼蠅附驥尾重游幸
綴於周行然頑石冠鼇頭播惡有慚於髙位儻稽控免
必致顛隮欲望皇帝陛下乾坤有容日月必照憐臣齒
髪已暮無心力之可施察臣分量久盈懼恩榮之太過
願收成渙以穆師言豈惟憃愚得以自安亦使名器不
為濫予
　　　辭免除資政殿學士與郡啓
臣聞内殿寓職所以奬勲勞外藩分牧所以盡忠力予
非所稱則為誤恩臣比以菲才冒居近列兩干天聽願
備祠官雖免預於繁機尚俾從於藩服至於峻職美名
曲全體貌臣感戴恩施但有泣下惟是臣踰年政地過
戾實多既乏書勞則内殿寓職已非所當得又臣年踰
六袠灾疢方頻不能陳力則外藩分牧尤非所當任驟
叨殊寵深積罪愆伏望聖慈收還除職予郡之命止從
外祠以便休養以愜公議不勝厚幸
　　　再辭免除資政殿學士與郡啓
竊聞君之待臣以恩臣之事君以情若禆政罔功尚加
體貌此君上示恩者寧於過也寵數非宜合從追寢此
臣下用情者本於誠也伏念臣叨踰已甚祈免未俞仰
戴君父示恩至深至重而獨以臣言淺陋未能控盡其
情上動淵聽臣疾疢投閒乃叨書殿孰不謂之貪榮昨
屢驅馳今復守障豈不更願陳力實以臣愚闇無庸積
有愆咎委難竊禮貌之全年踰六十筋力衰憊必有誤
蕃宣之寄非惟人知之臣亦自知之而力言臣之情也
臣愚欲望皇帝陛下盛徳垂慈大明頫照止規殿之美
號賦祠館之閒官以穆師言以全末路此實君父深知
其情而從其欲則所示恩者尤過於濫予之為恩也臣
不勝厚幸
　
　
　
　
　東塘集卷十五
欽定四庫全書
　東塘集卷十六　　　　　宋　袁説友　撰
　　祝文
　　　紹興府祈雨祝文
民有疾苦必訴之天訴之神天隂騭下民而神則依人
而行也東越春夏不雨訴之天訴之神既賜之甘澤矣
甫月不雨烈日所惔毒熱所剥而旱復甚於前日官惕
惕於上民熬熬於下訴之天訴之神浹旬矣而雨不至
民之疾苦莫切於此也惟神血食東南救民疾苦非一
嵗月方兹旱告神念此民其肯不動心乎某守土無善
狀固不能召神之休然百萬生靈神必不忍弗恤也運
神之靈竭神之力告諸上帝令諸羣龍使霶霈傾霔於
千里之内而民遂更生焉民足衣食神安血食將永永
無替豈不休哉某敬九頓首百拜以告
　　　謁漢髙帝廟祝文
惟帝造端自漢中以作民父母漢中地入蜀部載祀不
絶則寛仁愛人隂騭此土是不惟功於昔亦功於今也
豈惟曰猶豐沛而已敢以告至
　　　謁漢世祖廟祝文
惟帝克復漢業盡夷羣擾晚嵗得蜀為力甚難百世載
祀民心厥惟舊思蕩平之難益綏隂騭之助此民之望
帝其念之
　　　謁漢恵帝廟祝文
昔髙皇帝事從草創帝嗣以仁惠培植安定之創守俱
稱大功推昔仁惠為今隂佑猶為守成也敢告
　　　謁漢昭烈帝廟祝文
惟帝克傳正統求復大業荆州既分奄有蜀漢百世之
後英靈猶在蜀也今蜀土與民猶王土王臣黙相隂佑
敢以為請
　　　謁東嶽帝廟祝文
惟泰華在東司主民命逺若西蜀俯來歆祀一視同仁
聖之事也人生欲壽生而不傷斂福敷錫萬民所望
　　　謁諸神廟祝文
惟神載祀永長廟食民安其居吏安其職四鄙灌燧三
農多稷終始敷佑繄神之徳
　　　謁諸葛武侯廟祝文
惟侯間闗隴谷以義制兵君臣大分百世昭明祁山出
師中營隕星遺恨如在心事難平某稟命而來盡䕶蜀
府英靈不朽永奠斯土
　　　謁梓潼王廟祝文
廟食載祀嵗月彌深四方才子謁欵歸心隂騭秀民遂
其文鳴長吏之願惟神之歆
　　　謁石室文公祝文
惟公來蜀首興文治猶百世師也皇帝嘉公往績形於
奎翰某實拜賜以來逺有光華公亦與有榮焉敢以此
告
　　　謁張忠定公祝文
惟公髙世之節無後無前撫蜀之政流誦四傳百世之
下瞻仰先躅垂訓後人以敎以掖
　　　辭張忠定公廟祝文
公撫蜀之政視諸故府猶在也某無能為役而繼前躅
守而勿失得善其去前後相望如面命如口誨其𢎞多
矣瓣香云違不敢忘徳
　　　辭諸神廟祝文
奉天子命守兹西陲閲嵗維吉繄神之依奉詔而東駕
言遄歸蒙貺受祉惟神之思拜手云違載祈永綏
　　　謁土地廟祝文
府舎中嚴多閲嵗朞環垣四周皆神之依内安其奥外
樂所司奉觴告至神其監之
　　　召赴行在辭成都府江瀆廟祝文
某涖兹蜀土首崇廟飾曰雨曰暘罔不鑒格是某為民
而敬事於王王以其祐民者而祐某始終三載獲以善
去王其永綏於蜀嵗使屢豐某萬里逺涉俾安於行無
有駭浪既及其公又及其私惟兼祐而並令之某乃心
於王不以遐二
　　勸農文
　　　池州庚子勸農文
嵗二月郡太守率耆老以勸耕於郊故事也太守奉上
徳意諭凡父兄子弟何敢以故事云夫民以食為天而
農為食之原父兄子弟知之悉矣非有死亡疾痛誰肯
鹵莽滅裂而欲化穰為饑哉太守雖無勸可也今太守
不民之勸而惟已之責使太守有善政無矯法有寛禁
無苛刑皆因其所利而相之因其所欲而化之不奪其
時不窮其力輕征薄取與民休息而影響於古人安輯
之地民曰不耕太守弗信也太守承天子命以綏柔父
兄子弟父兄子弟以身之衣食而責之太守焉二者相
依而行固不欲上作而下不應也太守敬以父兄子弟
故而以政自勸父兄子弟其知太守意而以農自力此
天子所望於守臣而守臣所期於民者如此其尚勉之
哉其尚勉之哉
　　　池州辛丑勸農文
迺故嵗既旱民且艱食太守之政弗善召此一歉今尚
何顔而見吾父老欲循勸耕故事哉愧而不言可也明
天子寛郡國之誅俾爾郡守猶得庀職焉以與爾賑捄
而安輯之今幸未罪逐再與父老接話言於此若終愧
而不言則太守不職滋甚矣父老其知明天子所以惠
爾者乎蠲減田租十九者半郡有請焉詔曰可發廩户
給期以累月郡有請焉詔曰可蠲直賑糶為米二萬郡
再請焉詔曰可太守恪承徳意凡可為吾農地者曰寛
輸賦曰倚征索曰勸認糶曰釋田訟太守何敢持此自
贖以求徳於吾農哉凡以奉天子命也爾毋曰太守如
前所陳所以賑我而卹我與今所以誨我而勸我者亦
無迺大寒而後索衣裘乎嗟夫太守今不復云云而可
以古人之言告汝否良農者不以水旱輟耕信斯言也
爾父老其將使子弟親戚為良農乎抑亦因噎而廢食
乎利害較然太守無勸可也惟兹方春雨雪時至麰麥
在地秀實有期上承天時下盡人力嵗之豐凶可預卜
矣吾農其念之哉其勉之哉
　　　慶元已未成都府勸農文
太守勸耕於郊集州父老迺訓迺告今至於三矣過此
太守遂歸老乎三年爾父老相從太守情與政如一日
有惠心心雖勦而惠弗廣有愛念念雖切而愛弗孚愧
此身更愧爾民殆無以自恕者古人一日猶能用力於
仁也太守三年而有愧於州父老如逭責何今以故事
三見爾父老便將萬里以别且先以繆政自訟而後以
勸爾農夫農爾民切身事也不諭而知不學而能如饑
必食如寒必衣固不待太守嵗嵗以勸然切身之事必
先愛身身安則耕可力危則無此身且無此耕無此食
理也孝父母則享善報身自安否則隂譴乘之身危矣
息鬭則居鄉里身自安否則刑責隨之身危矣惜財物
則足衣食身自安否則饑寒困之身危矣戒驕惰則有
功績身自安否則破蕩因之身危矣四者爾知所擇則
身安然後可以耕可以穫得以食得以飽矣爾不知所
擇則身危然後不能耕不能穫無以食無以飽矣太守
不以爾農勸而以爾身勸蓋以農之本者勸爾也太守
歸矣爾父老毋忘此言毋危此身父戒子兄告弟曰今
袁太守且東去可以與太守别而不可以忘太守言子
與弟常能守太守言則如常在太守側矣嗟乎爾父老
果能以此諭子弟乎詩不云乎中心好之曷飲食之此
昔人愛賢之語太守之愛爾父老者亦如此爾其念之
　　祭文
　　　祭尤尚書文
天祐皇家必有與立迺生賢者左右培植朝有大政俾
為蓍龜民有常心俾為父師其身也榮其國也治髙山
仰止流光萬世公之清節不以利疚事或過舉賴以正
救以下劘上凜然東臺至再至三抗奏弗囘公之摛文
兼麗典誥綸掖代言玉堂敷號史廷直筆帝幄横經黼
黻王度儒臣至榮羣書萬卷山藏海積公博極之章句
臚析繭紙舊聞千載散佚公愛玩之寶於金玉嗚呼哀
哉以公之節足以鎮俗以公之文足以華國讀書是勤
百氏指南樂古為富四海律貪比正嫉邪友舊篤親皆
盛徳事具有典型天子眷乎舊學學者依乎宗師將彌
綸乎廊廟均仁壽乎華夷何聴履之方强倐逝川乎已
而嗚呼哀哉上而公議孰主張之下而善人孰領袖之
斯文不幸殆如綫矣舉世混淆誰能變矣識與不識莫
不涕洟吉人云亡將誰與歸小子辱眷接武朝蹟一再
姻婭聮好膠漆聞公易簀我嘗視之及公蓋棺我實撫
之實肴於豆實酒於巵為斯文慟九原莫追公而有知
鑒此奠詞
　　　祭唐參議文
嗚呼哀哉我思古人逮於中興故家人物夐如參辰不
見君子尚思典型嗟嗟元明儒服之英維公大父相於
承平家傳有學世濟厥聲前言往行典故章程叩之不
窮灑灑可聴髙古之文得其全淳韋編三絶獨識其真
一官州縣惓惓在民弗詭弗隨枉尺直尋六十九年有
韞莫伸一夢不覺失此老成我輩從公道合意親論文
有社尊酒有盟云胡逝川奪我善倫饋奠悽然涕沾於
巾公其有歸鑒兹哀陳
　　　祭池州王都統文
天之生才蓋將以幸當世而人之負才又豈欲僅見其
一二耶使天而有意焉則才固不以輕畀有才而遽奪
之則天理殆未可以數計也嗟公之生世濟厥美蚤焉
以詩書而自奮而拳拳用力於舉子嘗一試於文闈竟
弗能以遂志慨父書之可讀迺投筆以從事顧其文足
以自立而武則果敢而勇毅出把州麾入環禁侍輿論
為之嘉仰而上意之所眷倚兹盡䕶於江屯甫僅周於
一嵗於軍情乎練達而戎功之必備譬之嚴父慈母以
臨子弟而吏士肅然莫不畏威而懐惠蓋天之所以予
公者必有意而公亦知天之所以予我者而日親之將
以身任天下之事而不肯自巳是何一旦遽以一疾而
不能起也豈天之所付將泛然其為戲也抑天下之事
有不可以意揣而公之云亡適不幸而致耶不然胡奪
之遽使之僅見一二而遂至此也嗚呼哀哉予於醇父
昔未瞻際維故夏之六月偶一見而倒屣曽未浹辰公
已來帥我亦僥踰繼叨郡寄相從幾年警愛備至公有
疑而必問我有請而輒詣相與洞然而無間務脱略乎
苛細方將以異日之事而望之乃一夢而遽蜕雖死生
旦暮之必然而獨醇父之亡殆識與不識皆為流涕也
嗚呼醇父不可見已所可見者遺像在堂遺編在几拊
棺慟哭以致奠餽醇父有靈鑒我哀酹
　　　祭趙主奉文
公之為人信厚可親志不苟得義不徇身傲睨富貴蕭
然絶塵公之閲世為今舊人醖藉風雅典型可遵巋然
靈光曄曄有聞公之樂善得於性真所遇必施莫非善
因蟲魚之微愛之則均公之有子賢哲粹純以文華國
以才牧民為君子儒如左史循若昔壽考曰徳與仁公
具衆美百年盍簪一夢不覺俯仰莫詢宗老無幾士為
酸辛噫嘻吾邦民方告貧賴公賢子拊摩屈伸有瘼必
察有惠必陳千里晏然如物在春我輩受廛懐徳弗泯
維父之美維子之珍公雖云亡垂裕益新酹觴告訣涕
零沾巾
　　　祭葉夫人文
嗚呼夫人之壽八十二年始憂而勤百未一全終貴以
逸五福粲然昔别駕公其亡逝川夫人方壯諸孤滿前
二子一幼六女後先夫人曰吁淚下迸泉何以為家立
志在堅靜以樂貧儉以給饘閉門撫穉朝餐夕眠女也
及笄選壻有連門闌一時衣冠闐闐維時貳卿齠齔童
顛夫人撫之我其女憐始於嬰孩而敎已專及其能言
訓督益䖍擇師惟良無愧三遷譬如美玉既琢既鐫宗
廟之器瑚璉璧瑄揚鞭宦塗華䇿以搴踐揚中外聲實
四傳溫詔還之擢登禁聮夫人悦之曰予子賢我顏以
懌我志以宣天子嘉之渥恩自天曰母之訓爾惟弗愆
夫人懐歸安於故廛田園笑傲燕樂周旋七年里門壽
考綿綿夜旦推移微疾偶纏我書問安亦云小痊迺嵗
之杪一夢弗還我為諸甥荷意拳拳疇昔侍誨如母存
焉離違八稔迹如天淵孰知此來拊棺涕漣歌此奠詩
舉我一籩
　
　
　
　
　
　
　
　
　
　
　東塘集卷十六
欽定四庫全書
　東塘集卷十七　　　　　宋　袁説友　撰
　　啟
　　　賀兵部王尚書啟
竊以聖天子千載之遇若時明良大司馬九伐之權畀
我英傑惟威望四馳足以傲睨於當世則孚號一出是
以度越於諸公葢天意人心之既同宜位貌班聨之益
峻聞者胥懌翕然同辭當國家治平之秋暨疆土全盛
之日上則垂拱無為以聴萬物之自治下亦精白承徳
而惟故事之奉行方是時也葢得人為無難願在列者
雖寸長而亦可居今之事實大不然中國之可復而欲
行未前之勢常忽而弗之思内治之益修而棄本齊末
之風知敝而莫能改悠悠嵗月之逝泯泯山河之歸拊
髀空嗟挺身亡有竊思今日之大舉豈曰中材之可能
必有當代英傑之儒乃副吾君神武之略漢髙謂吾用
人傑所以決劉項之得失李尋謂朝有英雋所以致精
神之折衝彼衛綰石建之輩何能起中葉之衰而鄭絪
徳輿之徒烏足掃淮西之僣故當大有為之主必得不
世出之臣威名氣焰之所加外敵强藩之自服非此無
與計事者而吾何愛千户哉葢自古人主以待非常之
才豈務惜美官以拂具瞻之意係國休戚為時重輕惟
今此除滿衆所願仰惟某官以身許國而有直方以大
之操以道致君而無卓絶行難之慮為儒者病於泥古
則大言無當而不通負才者急於稱功則小有所成而
復失孰若内通世務而儒以効著外應物變而才與氣
全昨聞季子之來歸上歎嚴君之見晚亹亹傾河之議
決千載之事於片言惓惓貫日之忠信九重之知於一
見洊厯中外顯揚勲庸破拘攣之見而斥虚文植逺大
之模而略近效潛制敵國用綏邊庭貪夫之所深忌而
鎮以弗疑庸人之所苟安而期於必濟逮此在前之節
益殫劘上之勤凡納約自牖之間有感激囘天之論指
山川於掌上固無聚米之勞吞雲夢於胷中獨抱投鞭
之志憤國蒙恥如身納汙使主上不忘於克復而未可
輕復必將建長策於萬全使天下各志於功名而無事
於虛名相與集大勲於一舉厲丹衷而思奮蹈白刃以
弗渝孤蹇百執之中獨任一人之責用能朞嵗浸被九
遷亟長夏官更仍夕拜惟周六卿之任在漢五曹之兵
自非驚代之人豪孰對司戎之上寵昔史氏有建都之
論而呉人從飲水之謠在今揆策以圖全當使有進而
無退稍務經理以須奠居可以作士氣於方張示國人
之所嚮將制梃以撻彊楚殆折箠以鞭赤眉惟公一身
濟此大業九州千七百國之盛謀無弗成中書二十四
考之榮茲焉可卜某固不専以閣下逢時為深慶而獨
竊謂公朝用大之可為譬之未病者雖中醫調適而可
瘳已病者必上智救療而後可上方旰食以興念士亦
彈冠而樂從然餘子碌碌以因人小才沾沾而自喜天
將降於大任人獨仰於明公永言孤蹤久辱眷寵八載
朝行之幸六叨除目之恩弗虞滿盈迺負疢疾念自絶
於清貫或少殄於殘疴偶茲更生以際盛事枝辭所禱
精縕奚宣
　　　賀魏樞密仍兼㕘政啟
恭審樞庭擢貳式隆宥密之權政路聨華兼贊彌綸之
任顧本兵之寄以人而重宜長城之衛無日不然詔綍
四馳士氣百倍伏想慶慰竊以安不忘危治不忘亂實
人君保泰之基見於未兆防於未然葢臣子沈謀之術
仰惟今日深軫昔時不以修和之暫而自安於奠枕之
休不以納約之堅而遂怠於覆車之戒當匈奴之入盜
顧文帝何以為安昧吐蕃之詐盟縱馬燧亦將焉用事
若可恃而不必慮迹則甚詭而尤足疑方聖天子宵旰
而念此則百執事胼胝而敢辭况在鴻樞益顓戎政修
車馬備器械固有攸司進帷幄坐廟堂莫隆右府惟樞
機貴周密之有素則邊鄙無隙間之可投齊用晏嬰遂
獲折衝之效漢得汲黯無愧發蒙之譏是皆潛制敵謀
靜度事變此天下所以常寧而不擾而忠臣所以可用
而不誣課此偉功屬我君子恭惟某官蘊八元之善懋
十亂之功文章莫與之爭能如飛羽號萬人敵言行惟
當之為貴葢夷惠稱百世師瞭然當世之蓍龜卓爾時
人之耳目勲藏明府名簡上心郎闈宗寺之華宣幕螭
頭之貴兼判四户典職三銓繼進長於天官遂特封於
瑣闥翺翔清禁勸講邇英勞大者其位隆已司樞筦器
博者其用逺復預政機載惟清朝尚虞多事講信修睦
雖曰誓為百年可信之期思患豫防宜有不敢一日自
安之志厯觀政弊實蠧治原拱手糜食而士卒習以為
常肥已瘠人而將帥殊不知畏每掊軍俸嘗致怨言或
給以楮幣而困於虧陌之支或代以敗繒而劣於見金
之獲主兵者不一嵗而輒易被堅者雖百戰而靡酬穀
無半嵗之儲糴有横徵之迫要當深戒而痛懲烏可有
名而無實至於闢荆襄之壤不如召募而使耕總淮漢
之屯孰若選掄而久任事之大者莫過於此推而行之
存乎其人韙茲儒苑之英來贊籌帷之密得時則駕見
義必為惟有徳既進則朝廷自尊顧中興之功可日月
以冀如雷霆如河漢行觀麻案之宣作霖雨作鹽梅即
慶槐庭之拜伏念某身無可喜居有甚憂分薄命之當
然豈尤人之敢泥側聆顯制喜切懦衷諒賡康事之歌
願賦得賢之頌欲致平治非我公而其誰獲見休明顧
吾屬之何患有文書而銜袖掃門仞以曵裾豈徒借盛
事而言抑亦為斯民而賀過此以往未知所裁
　　　賀蕭參政啟
恭審疇咨人望㕘秉政機在甘泉從槖之班昔無出其
右者維中臺大政之柄茲故舉而授之清明之朝小大
以懌竊以時雨將降山川所以出雲吉事有祥國家由
以興治惟動丕應有開必先審象而求固已兆商宗之
夢卜獵而吉是將協周王之占仰惟東海之蕭實在大
江之右五百年間世而出多士以為儒宗三千字獨對
之餘一鳴而亞舉首天意密見謠言浸孚沙洲之漲夫
豈徒哉庸知必相金甌之名則其覆矣斯拱而須既登
我公爰定斯讖諒其得宰輔之位必於其天至於使朝
廷之尊咸曰有徳時固有待邦其以寧恭惟某官行直
方大而全地道之光以智仁勇而兼天下之達蚤以東
南之人物獨收鼎甲之科名色正芒寒文蔚以華其國
雷聲殷黙言出而加乎民方二十年樂於退而弗之求
蓋一二公勉其來而莫肯顧儲此碩望揚於薦書身致
雲霄於以動凝旒之聽轍環臺殿殆將伴文石之班冠
冕細氊之儒衡尺斂板之仕未有四繄之首而不兩地
之歸以此而卜淵衷知公必且大拜爰出綸綍峻登廟
堂顧瞻漢庭是無以易堯者夾輔王室吾其為東周乎
一舉之初衆聽所屬惟聖主以得賢而頌而大臣必事
君以人何世而不生材必有優游於諸野公道豈無任
責定知恢拓於崇朝使卑辱奥渫者而升本朝則廣大
樂易者足稱上意願以愚慮之得首於王前之陳愛國
士而追亡非酇侯孰計其事選拾遺於左右獨望之實
忠其謀聳觀規橅其在孫子上方登老成之佐臣洪尚
竊遲之天之欲平治斯民弱翁且大用矣相此興運訖
其逺圖伏念某所立甚孤其衰特早念昔門牆之旅進
居然嵗月之最深况席間函丈之密依蒙坐上千人之
小異謂其於文字而可教情則父兄若其捐勢位以辱
知過於子弟偉制除之誕布慚賀諁之莫陪與榮在斯
不寐而喜
　　　賀錢㕘政啟
恭審政地虛席錫命在諸公之先儒英得時贊元更二
府之柄爰以食前借箸之任庸慰海内望霖之思上意
所黙定而今迺見之士類相與言而恨其晚爾聞者胥
悦翕然同辭竊以儒者之道純然如穀粟之在人皇王
之興未有棄詩書而能治或者未效指為甚迂豈一時
人主之弗思實當世士夫之自取漢髙祖以腐儒敗事
至子房之用則為帝師司馬懿以俗儒為言至孔明之才則
稱俊傑故識時務者迺儒之實而謂書生者特儒之名
有夫子之徳而侵疆歸得仲舒之醇而膠東治使為士
每先於實用則時君何忍於棄才熙朝清明吾道振起
主上韞大有為之志相公負不世出之英相得益彰正
論斯立掲之正鵠示天下所以趨詔曰真儒至聖人而
後定春秋之褒一字仁義之效四馳侈兹無敵之勲是
豈以儒為戯賢者登用斯文重輕多士所以知歸舉國
至於相慶伏惟某官天降大任民方具瞻髙明博大足
以隘宇宙而燭萬微氣焰精神足以懾戎蠻而鎮雅俗
方其居下位之日已有致吾君之心頃嵗大昕之朝竊
聞見晚之歎契淵衷於一見之頃定大用於洊對之時
勤勞百為夷險一致破拘攣之見而務大體斥虚誕之
習而究忠謀江淮要區兵民重寄萃此二責在公一人
潛制敵國而培不拔之基無煩縣官而竟難成之業庸
人之所苟安而期以必濟姦臣之所深忌而鎮以弗疑
屹如砥柱而不摇坐使頽波之復振偉矣丕績冠乎羣
倫用能朞月之間徧儀兩地之峻
　　　賀周侍御啟
恭審道隆致主志已叶於從龍國慶得人任果膺於冠
豸老成在位臺綱自張姦邪屏謀士氣益振當主上勵
精之日實人臣論事之秋側聆御史之敢言願作議曹
之獻策竊謂今日急先之務必以敵人生事為憂累有
十萬快意匈奴之心未聞三千蹀血邊庭之舉元氣不
墮衝冒有餘彊陽雖多疾病殆至不及其本烏能有成
方内治之未修奚外敵之可破曰弊之積請厯以陳朝
廷將大有為而財計困以不足大司農昧其斂散之要
郡刺史安於掊尅之風求之者雖非一端用之者不勝
多務既乏冢宰嵗杪之制爰歎魯國年饑之傷姑述其
微以伸是説凡𨽻科名之額必先經總之全苐知多寡
之數可証於文書豈謂出納之繁見欺於官吏彼有私
取而私予自然不入而不供裒少致多由來者漸始也
漏巵之失利去害興終焉畫餅之譏名存實廢難復宇
文之校籍當思廣漢之發姦今之圭田法存王制職分
勞佚頃有等差固知上意之甚公誰念弊端之已極斛
以百計非有寸壤之可耘數出一時悉以官租而盜請
故輸納積無窮之耗量收務必倍之餘嵗貢既充羨糧
猶富可以求足盡力而為居上者本期以禄而代耕在
官者迺有無田而得食順考上古綽著宏規軻書備經
界之言開元下括實之令擇斯二者觸類長之苟任長
才當得至術天子必得可用之將將軍要多益辦之能
毋以庸才倖於一試頃嵗𤓰州之敗急於圖功曩者宿
泗之行沮於吝賞繄咎之執非將而何惟亡祈父之爪
牙難愧楚王之面目縱廟堂議罪誅責僅正於臨時而
邊鄙告危委任不移於旋踵豈有既廢而復用必其棄
舊而謀新况夫昔日叛上之徒安得一心報國之節見
韓信而具禮由乎薦士而來命李靖以談兵將欲量才
而授其道可考宜鑒乎茲昔仲尼先足兵之言我藝祖
大閲武之法且制衆以少者猶當車之臂以不教而戰
者同血指之工今之多虞過乃由此方其杜侵攘之兵
出關中之甲往往有涇原單弱之憂及其驅召募之夫
抗敵國之師比比盡神策奔馳之卒人情知可慮也執
事盍亦圖之百人荷戈千夫仰食屬縣受弊公帑以虛
此有唐致敗之由為後世循名之戒粤自敵人之犯塞
即聞邊壘之興師屢閲戰攻豈無亡沒而大將小裨以
苟得者為志則虛籍媒利仍舊數而不渝吁哉軍實之
未明信矣邦計之久匱夏啟賞用命之士真宗録戰死
之孤庸示誠心式勸來者考數載之内所以攻城而略
地則三軍之衆固多碎首以捐軀可無殊恩以恤其後
方且父母餓妻子散紛然為乞人於白晝之間徒然倉
廩實府庫充不少慰遊魂於黄壚之下將使忠憤解體
智勇灰心儻弗推無虐孤㓜之仁吾恐有疾視長上之
患事若甚細害實良多夫賞不踰時士則奮力而乃嵗
月之久靡聞毫髪之頒逮於招怨有言類沙上偶語之
變則又急封媚下同滎陽躡足之時養成犯分之姦寖
起要君之態是當勸功欲速誅罪惟明不戒履霜終見
圖蔓加之二廣要域羣盜逞姦大者掲刃以屠民小者
椎埋而發冢幸徒黨之已獲奈種族之未殲葢州牧多
飾治之儒曷致小人之有恐而壁壘無應猝之備孰為
壯士之先登宜令執鋭之將臣畀以剖符之重寄至於
吏道多端而尤雜銓曹無闕之可須待次家庭者何啻
五六年調官京畿者亡慮數百輩故祖宗立校藝之格
為搢紳澄入仕之源今則不然亦幸而免方公朝僅有
可喜之事而諸生即覬無厭之恩躍然皆貢禹之彈冠
甚者過元輿之奏疏古道久弊薄俗肆行國家之賦素
列常科郡邑之供抑存正數迺剏萬金之貢競希一旦
之名號曰羨餘本於聚斂韋堅獻終嵗之積遂為天寶
大亂之基𤣥齡上别庫之儲馴致元和晚節之禍此風
既長流毒自深不明損下之愆祗重不仁之富比飭銷
銅之律用嚴範器之防烏知法出而姦生何有令行而
禁止鬻於市者官府熟視負於逺者闗梁不呵孰謂雷
霆之朝靡具江河之法斯皆衆務之蠧藏於萬機之微
考杜牧上策之陳未臻於治冀充國先為之勝實難其
功惟整於内而外自平則齊其本而末必舉苟不察此
何以禦彊時惟臺臣密贊治體抨彈攝物不為力小謀
大之疎議論回天且無位卑言髙之罪凡天下微有得
失於筆端即與指陳大此休聲屬我君子恭惟某官以
道自任得君之專至剛至大而持之以明嘉謀嘉猷而
發之以勇顒顒令望為世豪英諤諤不羣有祖風烈好
是正直擇乎中庸比陞烏府之崇益邇龍顏之粹箴規
所達開納不忘秘殿談經王置諸其左右宸衷邁訓學
有緝於光明簡知果厚於九重清要爰班於七品邪正
白矣不埋道上之輪風采凜然自落金吾之膽慶忠臣
之當國仰聖主之得賢士知直道之已行人喜太平之
可見凡厥庶政繫公一言毋使因仍以憚改作繩愆糾
繆庶幾罔或不臧去故取新得以同歸於治克謹内修
之念用振外攘之休以若所為夫誰與敵此日之圖回
多事既輸陸贄論諫之誠他年之尅復中原亟被蕭何
發縱之賞某壯無佞舌狂有赤心頃竊儒科獲登牆仞
樂儀封之請見進童子之難言兹承成命之傳倍積懦
衷之喜時不可失倉庚猶効扵一鳴人豈無知愚者輒
攄於千慮雖微賤弗揣其分諒髙明何所不容晉男子
三十字之書儻辱京兆以聞之賜長沙傅六太息之策
終期文帝盡用之知尚須芝檢之繼頒敢後藤牋之嗣
布拳拳之蘊喋喋莫殫
　　　賀王樞使啟
恭審樞庭擢使赫然酬帷幄之勲魁枋不移庸以定腹
心之寄國朝鈞文武之二柄右府列長佐之四班厥今
元臣備此隆委道大而用莫既功崇而任則專蔽於淵
衷克相武事竊以主上願治之切甚於賙饑政路選賢
之囏幾於弄印踐阼今十七載置輔殆數十人或疇咨
僅取於臨時莫醻注意則進退弗移於旋踵何以盡忠
故君臣遇合古人難知宜功業寂寥後世滋甚自公枋
用維時道行諫臣已見於事堯夢兆又符於得説環本
兵之任葢三載而始遷隆使範之名今一日而雙拜攷
其坐廟堂之日與夫徧樞筦之班悉踰前後之數公獨
辦聖賢之能事天降大任邦其永寧仰惟某官忠誠道
徳之所渟涵節義聲名之所振厲不茹不吐本沈潛而
髙明惟危惟幾皆純白而洞達蚤以太上之眷擢居七
人之聯嶤然勲稱布在中外主上韞大有為之志相公
以不世出之英相得益彰遂授以政徧儀二府弼諧一
人惟公志不在位而在生靈忠不務名而務誠實凡所
揆策莫非愛君鎮以靜重而培不拔之基燭之幾微而
銷未然之患子房之無智勇彼何假於得名𤣥齡之善
始終史獨稱其藏用是即其意之近厚皆將為國之逺
圖爰慰民瞻遂正使號將制梃以撻强楚殆折箠而鞭
赤眉自威名重望之所加當外敵强藩之自服九州千
七百國之盛亶屬元勲中書二十四考之榮未容專美
某側聽行路之語不勝舉手之歡十年未正於使名一
日遂頒於庭告上意至此天兮匪人永維孤蹤夙被清
顧編研一職之久辱在下寮步武羣英之間俾游雋軌
聖主得賢之頌肯容往牒之獨專大臣事君以仁咸謂
斯文之有望枝辭雖罄精蘊奚宣
　　　賀四川劉制置啟
聽履而上星辰來作坤維之重伏鉞而臨參井聿申巽
命之嚴爰習吉於龜占以正封於麟璽鼎新一面壯觀
羣瞻恭惟某官道博以鎮浮節髙而用大尊主庇民之
學允合前猷牧人馭衆之才是皆餘事騎省冠七人之
列龍墀首八座之班定國是於至公奇衺盡屏啟君心
於當道獻納維良少遲三事大夫之聯用壯萬里長城
之勢謀中軍之元帥誠莫踰公率西方之諸侯是用建
長玊帳初開於月峽金城増重於雪山封疆已熟於經
行毋煩三令民吏夙諳於節制今喜再來三陲師律之
風清六詔歡聲之雷動何待政成於五月即觀詔入於
三台某揚粃在前依光惟切方浮游於航葦幸邂逅於
前茅詠思而言子歸自愧魚鳬之舊相遇而適我願喜
無鴻燕之違攄心欲言更面以布
　　　逺迎四川劉制置啟
伏以蠶國撫封豹旂夾道逖矣西土新建牙秉鉞之雄
薫兮南風壯叱馭飛軒之樂惟使旌之至止適歸櫂之
言遄迺半塗胥晤之可期葢昔日美談之未有不我先
不我後實幸㑹之匪常則心喜則心降更好言之益締
敬憑短牘用逆前驅
　　　賀單尚書致仕得請啟
抗疏漢庭共仰垂車之髙節躋班堯閣有榮出綍之溫
言舉盛典之肇新宜士林之爭慕恭惟某官聲名久大
徳用昭明扈從甘泉獨有貞元之舊蕃宣侯國半於天
下之區方曳履於文昌乃掛冠於神武秋官大司冦之
職莫能留行奎文直學士之除亶為異數更褒辭之中
出與宸畫之下臨身名俱榮始終兩備某遹觀異數仰
止清風身隔重闗愧賀賔之莫與思馳一室尚他日之
相期
　　　賀留同知啟
恭審詔趣閫臣位登樞府昔牧人御衆無踰五十餘州
之難今課効醻庸宜在二三執政之列天意素定人心
誕孚靖惟今日之顯除亶屬熙朝之盛舉竊以守天下
之至險者莫如蜀任當世之重寄者存乎人惟有誠有
徳足以深服乎其心則若兵若民翕然相安於其下韋
臯勝敵尚貽葢侈之譏徳裕籌邊猶有終身之恨必使
上不怍而下不愧葢亦知之易而行之難國家繇南渡
以來地望以西州為重銅梁玉壘號稱天塹之雄襟山
帶河實賴金城之固然或者紛張於累嵗嗟異時前後
之數公獨茲召伯西陜之功果慶留侯籌幄之拜竊觀
四載視古無人蔽以一言曰誠與敬恭惟某官恢宏而
博大忠厚而純明超羣言於絶識之中發聖祕於英辭
之表泰山喬嶽儒於道以最高金鐘大鏞仁為器也甚
重蚤被當宁之眷亟上甘泉之班登螭陛以掌絲綸繇
瑣扉而任喉舌從臣均佚閫寄洊更以徳威鎮服之餘
弭舊染讙譁之習綱紀一振軍民並安擢從大江之西
遂授全蜀之政聲色不大有威徳以服其民金石弗渝
惟至誠能用其衆強鄰歎息以知敬諸將感勵而悦隨
宣勤四年克己一節介圭促召昕陛對敭曽晝日之不
移已廟堂之極簉惟今日之勢上策莫如自治而右府
之地彊本乃能折衝汲黯用而淮南寢謀裴度相而河
朔効順仰惟經綸天下之學於以舒發胷中之奇必將
衆建於人材未暇披圖於輿地任國大事非公而誰某
晚學甚庸冗材無取瞻望尚書之履尚憶趨隅暌違夫
子之門不勝僂指每幸書生之氣習夙蒙先達之奬知
茲聴出綸至於折履情深仰斗嗟旅進之亡繇疾有負
薪顧修辭之獨後尚以江湖之孤跡敢投廊廟之洪鈞
秋琯方深樞庭多暇願精寢餗之衛用慰邇遐之瞻
　　　賀留參政仍兼同知啟
恭審顯膺制綸擢貳台席其在左右方朝夕納誨而命
之無分東西兼文武經邦之大者總此重任維時鉅公
竊以君臣道合之難固將千載而一遇至於聖哲相逢
之易則決大用於片言惟當饋念此樂得其人雖舉國
授之猶恨其晚千秋立談之頃旬月遂侯姚崇十事之
陳翌日而相使其道同志合而謂不及也則將日遷月
拜而尚竊遲之厥今留侯之來首覲宣室之對一見趣
兩社之拜昔也則無朞月環二府之班茲焉特盛敬誦
除目灼知上心仰惟某官以社稷臣為帝王佐道徳文
學而入侍實右漢庭聲名智略以出藩爰倡周牧不憚
蜀道之逺往專坤維之雄恃此忠誠寛上憂顧苐知敦
厚以鎮俗不務表暴而近名隱然長城固已奠西南之
四路我有良翰又將踰前後之數公勤勞五年始終一
致是謂天下之難辦誰其能之豈有當世之異材可久
外者延和之殿甫對政事之堂已登與其束帶而立於
朝孰當大任何必審象而求諸野莫如明公故於滿嵗
之間亟贊萬機之重兼資者徳裕武宗遂成其功既用
如弱翁漢宣將倚為相巍然共二之佐凜乎登三之期
隆卜世八百年其永相淳熙之治食封留三萬户益昌
蕃大之宗伏念某所立甚孤其哀則蚤得第三十載慨
白首何以報君投閒六七年而黄卷僅容對聖毎自笑
屠龍之拙固未忘求蠖之伸竊聴尚書之履聲念疇昔
故願侍相公之衮繡如疏逺何幸當進而論人物之時
復在退而處奥渫之日為之不樂或蒙軫念於向隅之
夫見之恐難未敢辱身於掃門之隸兹聞庭告之號莫
簉席賔之聨
　　　答宏詞科倪判官啟
伏審髙第詔賢雄文擢秀華聨三萼未多丹桂之芳芥
拾兩科今見白眉之盛斯文壯矣請論翕然竊惟文富
朝華妙覷天巧琳琅垂世獨有仙官之藏簫磬諧音時
為清廟之奏固已上窺而下逮自然實大而聲閎摘頷
厎之髭蚤已稱其易易剖胷中之夢兹益辦於多多殆
將脱穎於十九之中何畏焚舟於再三之敵昔陳密之
弗獲選科寧有不利耶以韓子之樂其名人或謂之能
也古所難者公兼得之佇須鋒車芝檢之頒即慶木天
米廩之拜某言念先契夤緣下風偶庀職於文闈俾竊
觀於筆陣英詞駭目僅逃五色之迷盛世得人共快一
斑之覩慶緘不敏謙牘首臨惟知緹襲之藏莫盡瓊瑤
之報
　　　答四川李總領啟
拜恩北闕總餉西州萬里去天上每先於憂顧三軍仰
食時方急於選掄有如望郎允矣公論伏惟某官以有
用之學當可為之時方將屬意於功名政爾假塗於煩
劇入連制閫未勞報政於期年列戍總戎何止論功於
足食惟皇華之遣已重在餉事之寄益專厥今民曹接
武兹選踵此召命非公而誰某願叩龍門莫馳馬首忽
五雲之下布曽一介之敢當謙則裕如禮云過矣地之
相去惟不勝風馬之殊公將來歸庶幾得雲天之託
　　　賀溧陽尉章同年啟
竊以懷貞曜於唐家莫追髙致得子真於相裔遂振斯
文豈惟幸寮屬之在茲抑亦見典型之如昔敢裁奏記
難盡報投伏惟某官語有令音文推奇字萃百能於夏
校雖賢士謂不及之奏三策於春官皆先生莫能對者
尚廑瀛步來尉警巡豈以翰墨之工將異溪山之趣哦
薔薇之什嘉前躅之可承對瓦屋之峯思古人而欲賦
有賢如此公論翕然佇聞芝檢之頒即登芸閣之選如
某者嶔﨑可笑險阻備嘗偶先訓之是遵亦世科之誤
玷拜恩紆緑獲附名經莅職勾朱復聨王事謹簿書而
待期㑹已亡補於縣官震風雨而知帡幪政有望於君
子
　　　回發解五人啟
程能秋貢偕計春官咸歆稽古之榮遂見起家之盛伏
以解元先輩言皆中律義必據經尊其所聞居務古人
之學求為可用弗專舉子之文蔚以詞華來由詔選髙
山流水世豈乏於知音美玊精金今果稱於定價妙語
一出蜚聲四馳某偶幸觀瀾繆當勸駕三冬足用願無
憚於膏焚一鳴驚人嗣亟聞於芥拾
　　　回知普州李大著啟
六十部之撫封濫將上指二千石以分治幸託官聯愧
告至之未遑荷馳緘之先辱伏惟某官令名四出偉望
千能岷蜀騰芳白雲耀西山之秀瀛洲接武青藜輝東
壁之光盍晉荷囊尚需剖竹豈特居官而可紀葢將更
治以考功坐令閭里之間不覺朝廷之逺故鄉地近已
同衣錦之榮飛詔天臨即上鳴鸞之直某驅馳萬里冒
昧一來可毋忘文字之交不止問簿書之事惠而好我
正惟同氣之求言以贈人尚賴多聞之益
　　　代人賀魏左史兼中書舎人啟
恭審超登螭陛亟踐綸闈疏報功崇徳之恩天子為之
親擢總載筆代言之任儒者極於至榮朝廷既尊中外
胥賀恭想慶慰竊以檮杌之文則史實先記事之功帝
王之制可行尤重贊書之寄若稽於古則執簡而肆筆
極言其效則出綍以如綸載惟二者之兼司率本九重
之善任利見大人以正也無非清切之聯不有君子其
能乎果慶選掄之中乃知今日之事足為下執之榮恭
惟某官道大而有容徳博而不倚六律奏笙鏞之間百
花粲崑閬之英韓栁為時宗工葢五百年之名世遷向
視古通達貫三萬軸之全書文章覷天巧之深議論爛
日光之照蚤躋膴仕即簡上知星曹薦易於郎闈月寺
亟司於宗牒丕闡立朝之譽益彰致主之勲當國家思
内治之修政外敵伺吾邦而舉聖主未遑他務念并州
宜以勣為先人臣各致其能顧淮陽徒得黯而重爰雍
容於宣幕務參畫於廟謨折衝既効於精神專對聿勤
於麾指萬里而展屬國大昻昻聳壑之姿片言而讋楚
王笑碌碌因人之輩輕一身於虎口等九死於鴻毛苐
知蹇蹇之匪躬迺見多多而益辦共慶單于之啟慕咸
欣唐儉之來歸大對聞天信中朝之第一貴名起日真
國士之無雙致命弗辭論功可後寵符僉議恩出至公
參聯豹尾之班密勿龍顏之粹存隱晦顯微之意有舉
必書追聱牙幽𦕈之風以宏斯道佇拜芝書之賜即真
荷槖之華方一佛出世之時已觀盛事逮貳公宏化之
日更展嘉猷伏念某冷落一官貧窮萬狀張融之無居
已久何殊焚次之傷淮隂之寄食未忘殆類畫墁之計
望龍門而旅進欣燕厦以知歸寸心所祈尺紙難盡
　　　除國正謝右相啟
殿秋官之屬久矣何功司夏校之規使之為正方英俊
如林之日在師儒接席之間稽古之榮捫心則愧攷歴
代賢闗之肇建惟本朝令典之獨詳既律之程度之文
又一以漸摩之行六經闡教雖云博士之可尊五等定
規尤藉學官之司正眂班聯而若後在掌教以實均是
皆根一學之低昻影諸生之立懦要令多士豈曰友之
云乎毋使衆言此非子之座也如某者碌碌不足數負
負無可言幸當天下有道之時欲慕古人際可之仕而
聲牙萬狀落魄半生一官僅襲於世科三仕未更於選
秩慨塵途之蚤涉已分鹽車念舊學之浸荒幾成醬瓿
比玷四科之薦墨繼叨兩部之屬員不勝智短之訾深
愜官閒之地嗟再嵗事功之蔑有迺一時憂患之相仍
已甘襆被之行無復彈冠之志荷大鈞播物謂書生習
氣之尚存而造物救人知薄命嶔巇之可憫陞之學省
寘彼周行理朝廷清選之班釋筦庫抗塵之職帥以正
孰敢不正當體厥官自小成以及大成必由乎學茲葢
伏遇某官應期王佐驚代人豪身蹈孔孟而得其傳道
過况雄而守以正事業見乎廊廟合臯謨而謂之嘉勲
庸著於鼎彝葢漢庭無出其右毎推善以舉類必事君
而以人昔焉起部之趨承已勤薦禰今也成均之聯屬
更荷鑄顔某敢不益尊所聞務正諸已思羣居之可樂
當學涉之是求重戴憑之席五十餘非敢望也紀何蕃
之行踰數事庶幾見之過此以還未知所措
　　　謝從官舉充郡守啟
刺史承流宣化特舉二人君子揚善薦賢猥煩一字惟
書生不識時務矧良吏能至中興乃及孤人為之三歎
竊謂秦設守郡漢置典州有治理效則以侯爵遷得太
守賢可為斯民賀近世名實之相蔽有司資格之不渝
如執劵之取償於得人而何有才否奚較政事可知宜
曠然大變破拘攣而一新必舉爾所知在選擇而取子
欲當明詔可非其人某者顏汗可羞骨凡不化慣平生
之􁌃弛拘薄宦於斗升固雖有意於功名竟亦何能於
尺寸蠧長安之粟人已笑其守株濫齊國之竽事葢宜
於掉臂一時奮迅肯羨輩流兩嵗編摩自安孤冷匹夫
不可以奪志仕者有時乎為貧豈繄牢落之姓名偶在
禁華之記録惟大夫之宜去二今時則然若諸侯之所
寳三則吾豈敢不求而得於今有光兹葢伏遇某官為
時名臣獨念人物見善如不及詎容按劒之至前舉賢
惟其能使處囊之自見天子有詔郡國選才顧在列豈
無雋良何俗士猥先論薦特達至矣古今無之某迹則
甚寒志當益壯下不負所學固非利禄之使然士相期
以心要使嵗寒之可託
　　　代人賀范同知啟
恭審顯膺帝命擢貳樞庭絲綸之出信萬方爰貴本兵
之任帷幄之籌勝千里聿觀繼武之功朝有正人國以
大治共相慶慰竊以北樞垂象接泰階兩兩之光右府
聨華峻維石巖巖之望將有折衝之效孰先命世之臣
范蠡致越國之強果能刷恥汲黯寢淮南之計豈謂發
蒙方清朝載纘於武功而上聖内修於政事咸欣密命
來畀時英立邦家太平之基有文武兼施之盛恭惟某
官明堂一柱太廟六瑚節義得君子之閑仁信本大人
之徳日光玉潔爛然金薤之文章鳳跱龍蹲偉矣氷壺
之人物蚤推大册俯陟巍科聲華既熟於主知位望徑
躋於禁密輟自甘泉之槖擢分益郡之符人興來暮之
謠士快爭先之覩我有良翰惟申伯而獨尊賢於長城
本李勣之善用果聞報政亟被賜環未容祠館之閒爰
趣昕朝之奏宸衷以懌帝渥惟新列西省之近班冠春
官之清選雖二年留蜀蹔希三接之恩而一日還朝當
拜九遷之命進㕘宥地入贊廟謨明良既樂於賡歌夙
夜不忘於基命伏念某單㣲末裔冷落孤蹤一官司理
屬之卑三釜及親闈之養勉修志慮知皆擴而充之仰
託陶鎔可以無大過矣茲聴明綸之布實増小已之私
披雲霧而覩青天已驚心目震風雷而知厦屋正賴帲
幪過此以還未知所措
　　　代王江隂改知饒州謝時相啟
分符偏壘方虞小器之易盈易地名邦敢意殊恩之洊
至揆庸虛而曷稱冒寵渥以知歸竊惟師帥之良實司
民社之寄處外官而甚重簡上意以特深西漢循良本
宣帝屢遷之典有唐選任葢文皇臨遣之恩故耕桑絃
誦足以致士民之功而賦調租庸可以裕國家之計雖
大小之不一願休養之惟均自非超詣之才曷副柬求
之意如某者崖枯可棄甕敝莫容荏苒一官雖切簡書
之畏驅馳三紀曽何毫髪之勤有此譾才豈復榮望昨
偶叨於錫命俾獲玷於承流甫及𤓰時方愧一麾之假
旋膺芝檢益全五馬之稱初無以小易大之心遽有取
重去輕之得徒有禠鞶之懼敢欣出谷之遷自視固已
歉然始望必不如此凡爾桑榆之景盡歸陶冶之私矧
是鄱陽介於江左薰陶至化率皆君子之歸黽勉農時
不墮小民之業濟濟類菁莪之育穰穰有貨食之餘乃
以繆庸獲茲安便茲葢伏遇某官徳熙帝載道格天心
立太平之基在闢闔弛張之頃建惟和之政得彌縫輔
相之機載登宰府之班每務大臣之義致茲孱瑣亦預
選掄某敢不運甓修勞著鞭期進震風雷而知懼正有
賴於陶鎔計日月以為功尚庶幾於官政
　　　代知縣作啟
謭薄奚堪幸聨班於京秩寵榮洊至俾宣化於男邦雖
出谷之既遷顧循涯之曷稱撫躬増愧感徳知歸竊以
治衆帥民事葢詳於百里量材定位職尤謹於一時或
勵以詔㫖而敢怠於承休或易以諫言而益兼於善後
非才㒺濟厥用匪輕如宓賤不羣乃大鳴絃之政儻尹
何未學當虞製錦之傷仰惟清朝具存成憲假徽章而
示寵昭厚賞以勸功凡兹授受之間率自選掄而至豈
容蒙陋獲玷使令如某者帚敝可捐崖枯已瘠技平平
而孰取志落落以難成適三仕三已之初敢萌喜慍當
再戰再屈之後獨笑間闗莅官踰必世之年厯任有過
旬之考彈冠入仕空嗟髀肉之生結栁送窮更嗟食羮
之覆迍邅萬狀夷險百為固知退尺進寸之難尤昧斲
方為圓之巧歎浮沈於宦海徒進退於銓曹矧此上元
密承大府獄訟闗決之來而首司其責簿書期㑹之至
而獨處其繁式裨天塹之防兼贊軍屯之給何期五技
使長一同盡歸特達之知蔑有游談之助望不及此得
之歉然兹葢伏遇某官勲列鼎彝祥參奎璧仁義禮智
生於色而根於心道徳忠誠盛於内而賁於外燦經邦
之事業大濟世之規模躬持萬物之衡大布一陶之冶
除吏八百不專崔氏之親薦士三千盡用裴公之疏路
慶公忠之闢人無競躁之求至此庸愚亦叨甄録某敢
不力勉未至求為可知治悉本於七條政當期於三異
戴星而問王事願致其勤束帶而見督郵其誰敢後過
此以往未知所裁
　　　代人為女回定啟
通經拜命恩葢侈於衛姬合姓為婚已獨慚於齊偶猥
蒙才子許畀嘉音伏承某人神氣以靈蚤決科於拾芥
而某人徳容有愧未閑禮於采蘋不圖過聴之勤誤辱
好逑之選枌榆幸接聲氣益同孟子陳戒女之言敢忘
順正韓子責成人之禮尚覿典型庸致幣将莫遑瓊報
　　　代人言定啟
同官為寮夙厚雷陳之好合姓繼世更交劉范之歡諏
吉蓍龜介言媒妁某人偶聞詩禮自期非小人儒伏承
某人蚤習組紃可謂彼君子女不圖過聽之誤俯從好
匹之求幸偶齊姜莫如韓樂能修法度式觀蘋藻之可
承宜爾室家行慶子孫之逢吉敬將末幣具載别牋
　
　東塘集卷十七
欽定四庫全書
　東塘集卷十八
　　記
　　　紹興府進士題名記
晉史謂會稽有佳山水名士多居之王羲之晚渡浙江
遂有終焉之志顧愷之謂千巖萬壑競秀争流而一時
人物如孫綽李充賀循許詢輩皆以文藝冠世某幼讀
史長而從仕謂今會稽實拱行闕仕而有職於東蓋無
難者亦庶幾見所謂以山水名天下與人物風流之盛
者乎而宦海萍游迄三十年而志弗遂淳熈十六年春
辱乘傳典倉事於是登秦望探禹穴識其委蛇盤礴之
觀而得其温厚粹美之氣蓋其鍾靈孕秀雲行川流胚
胎醖釀發而爲英傑宜有獨盛於斯世者宋朝崇儒右
文眂古爲重而東南儒風宏懋盛美會稽爲最焉杜祁
公以道徳文章功業行實克相昭陵徳在生民勲在史
冊足以儀萬世而垂後學如顧公臨典制北門陳公楊
庭執法中司傅公墨卿正位常伯石公景畧皆以文學
冠春官夏公噩齊公棠皆以賢良應大科傅公菘卿以
文藝魁舎選儒學之秀頡頏上下此非騫翔奮厲之所
藴而雄深秀麗之所鍾耶建炎初六飛渡江嘗駐蹕於
越而越今爲陪都蓋古三輔也山川之所形見風化之
所漸被其儒風士業流聞彰布益以昌大要非餘郡可
及王公佐詹公騤相望二十餘年之間皆以大策冠多
士石公轍以奏恩被魁選莫公叔光以宏博中兩科而
三歳大比賜第於太常者亡慮十餘人其連取詞科伯
仲聯第者又間見層出人物之茂實爲衣冠盛世其亦
有以權輿於此哉郡之前進士石朝英陸洋張澤闔辭
以告某曰越之山川則有郡之圗志在越之名卿大夫
則有國之信史在若無俟於登載者然鄉之宗老則懼
晚學之未聞也人寖逺而寖亡事愈久而愈墜其不沒
前人之事者幾希朝英等將以郡之進士列名於石且
請於府帥閣學尚書王公願飭工鑱石寘諸郡庠之講
堂於以示勸激之意然非文不傳也敢以請某幸以將
指來越而楚實有材又所身見而目識者其何可辭則
與之言曰夫讀古人之書肄當世之業豈直以取科級
釣爵位以誇榮侈盛於鄉曲哉其致君澤民行道及物
實自讀書肄業始漢世設科射䇿勸以官禄史氏譏之
韋氏教子一經志於青紫後世貶焉士之學固有逺者
大者今天子龍飛御天適當興賢之歳越之士方將企
前慕昔以接踵賢躅而振袂流風者其盍思所以逺者
大者乎雖然越有君子六千人昔人謂其有志行猶齊
之士呉之賢良也嗚呼千載之後其必有仍盛美於前
人者某猶拭目以觀之題名起於慶厯二年前乎此者
攷諸登科記則鄉里多不載故不録而杜祁公則大中祥
符元年甲科四名進士蓋可攷云
　　　涇縣尉㕔壁記
州縣之職其甚卑而勞者曰尉尉非能卑人人卑之而
不爲也尉之與民相親也相安也相親而民聽之相安
而民恱之不親則悖不安則慼矣尉而非其人可乎今
而曰卑之而吾弗爲嗚呼尉之真可卑也楊君堪奉刺
史命假尉於涇邑其胷中渟涵者厚而粹乃肯托諸尉
職而爲相親安於民之事以小施所學焉亦賢已哉伐
石以紀前人記壁以告來者是重尉也非重文也
　　　池州弄水亭記
淳熈七年四月十日池州弄水亭成郡太守袁某賦詩
載酒輯賔佐以落之存古也大江之東池澤上流山川
之融峙險阻之捍扼視古形勢國也而層巖絶壁變態
萬狀風月之所盤礴溪浦之所漩澓者昔亦聞于四方
矣唐二百年郡刺史多時名公至於騷人雅士游觀登
覽觴詠繾綣皆油然意足欲將終身焉所遇足以發其
趣也李太白傲睨一世其襟度飄放未易即之而惓惓
者何哉秋浦之詩白笴陂之詩愛賞悲歌之念後世誦
之意池非人間世也後有即秋浦勝地而亭者取太白
秋浦詩飲弄水中月之句而以弄水名焉會昌中刺史
杜牧之爲詩二章其言草木組麗風露光潔山溪幽足
四時異趣亭不勝其景也然歳月既久而陵谷之遂變
古今異時而名實之事舛矣何獨斯亭哉唐至今三百
年亭之實未可復而亭之名其庶幾存乎先是紹興八
年郡將復舊觀而故址在今青溪橋之西南岸壤傾落
莽爲汙池而又佛廬其旁觸目蕪圯弗容以故事攷獨
存蓮浦亦彫謝岑寂蓋牧之所謂颭灧翠綃舞者今睹
其細爾僅能因仍簡陋即南城之外沿西牆甫十步臨
清溪以亭之而基制窊甚屢壓于水淳熈四年郡復改
創累石壝土無復懐水慮居亡何悉從煨燼又三年某
來爲郡誦太白牧之之詩想其髙風雅尚屢意此邦慨
二賢之不可見也儻循其名以存大畧不亦可乎遂因
其址而規焉亭傾牆面北鄉與溪山殊不相偶又束以
狹壤施置失宜迺拓基架屋而南之中爲大亭三間其
髙二尋軒宇導從暎照後先連甃如砥弗限髙下庖傳
有所髹飾惟備由亭之東爲橋十有一柱折而北焉至
南城門而止齊山屏其前九華翼其左清溪頫流不疾
不徐蕩漾潺湲迫岸而弗敢進風日凝美波光層接殆
鬚眉可燭也西有飛橋其長三十丈因而葺之垂虹倒
影又將季孟於松江矣經始於三月五日一錢不取於
民而杇梓之工悉計直以授纔四十日而後休邦人亦
詫偉特之觀其驟見於此也雖然是足以存古矣夫因
亭以立名循名而探理吾不知水之有似於人者乎澄
之而不清撓之而不濁吾知人之隘而汙者將汗顔於
此水也源深而流長波静而光徹吾知人之淺而躁者
將汗顔於此水也水何心於人而人不能以遯於水人
何預於水而水足以愧乎人太守之登斯亭弄斯水也
其必有以鑒此水者乎不然水哉何取於水也故併書
之因以爲戒云
　　　惠補之樗室記
惠子補之作環堵之室而名以樗恵子有愛乎樗而自况
者也或曰萬物以有用貴而無用者莫如樗萬物以成
材稱而不材者莫如樗是何惠子之愛乎樗也惠子讀
書三十年成寐蘧覺油然惟文史之適而山深林宻居
弗於朝市褒衣博帶竊有志於先生長者之習益又絜
其餘力以自放於詩歌嘲感之際章聨句輯意澹辭雅
嘗見於鄉里朋友者時足以自寫風味仰而事其上親
且六十而其下亦有妻子之累惠子之才於時殆非無
所可用者也彼又安能自樂於無用而欲稅駕於擁腫
之樗哉余曰物不可使有窮也而物之窮者以有用無
爲名尸用於名則窮無爲謀府用於謀則窮無爲事任
用於事則窮無爲知主用於知則窮不然顧豈柤棃橘
柚而後窮於剥辱折泄之用哉君子之道務養其大者
而他所不暇問簞食瓢飲若落落與人異而三年使有
勇者殆表表不少遜夫使回也而有用且得有此大也
耶惠子以性爲根以道爲餘文之以爲枝葉成之以爲
華實曲而扶之直偃而使之立風雨之而不折寒暑焉
而不傷無用而用莫我窮不材而材莫我累君子之養
其大惠子之愛乎樗余固知之矣余方宦游怵怵餬其
口於四方間闗百罹殆自可歎以我眂子所得孰多哉
子盍爲我思焉猶及其拱把而封之殖之至於子之樗
而後可也
　　　池州清淨寮記
天下本無事智者過之而察愚者不及而惑不察不惑
而天下之事定矣余吏州縣十五年蓋嘗投諸膠擾之
地静而觀其變焉已迺繁者可一而棼者可擢何哉於
其理弗於其事也今州縣無壯民有黠吏無拙政有能
稱無瘠肥人之心有以隣爲壑之意天下之事始紛紛
於此矣而豈獨一州縣哉余來爲池州池民富不能以
彊地不足以廣而貧者嗇耕者瘠殆衣食怵怵弗皇暇
其眂官府亦瑟縮無敢肆而見謂嚚訟者猶能以理格
是不可以無事治耶夫投尺寸紙側立墀下太守操筆
疾書民得其說即去郡責期以竟守既自責又以責爲
令者是非白而民退聽矣顧一落吏手即其說支而難
窮余不敢爲也而比歳郡國病弗給者殆什七池如小
民家雖居處服食若不足以振耀而父兄子弟猶能相
期於一飽若太守者亦安用求餘也嗟乎果不可以無
事治耶余既知池之民而民亦知余之心上作而下應
此定而彼佚天下本無事也昔者曹參治齊蓋公爲言
治道貴清淨所以基無事也一水之澄而須眉可燭萬
籟既息而天機自見清浄之效如此而何以多事爲哉
因書其說而葺郡治之東室名之曰清淨寮繼此其必
有仍盛於相國者顧余何足以知之
　　　陳氏捨田道場山記
湖州道場山聚衆萬指異時迫弗贍其徒乞食以居權
贏較乏歳愁以懼而學之勤弛蓋未遑詰也衆病之年
來住山多名禪熟縁法飽心計有以挾佛力而撼檀施
者於是膏腴之田願陪佛供金錢之入願置沃壤衍裕
饒足日有餘力其禪足以學矣淳熈丙午有保義郎新
監行在豐儲西倉陳泌者施錢踰百萬市田百畆於路
村而告方丈隨侃曰歳九月十日其爲我設㝠陽供齋
無碍僧以薦先室趙氏救䕶幽途使大無畏隨侃歡喜
懴禮對佛作證而囑湖之寓客袁某爲之記曰佛流中
華歳千二百教孚東南盛於二浙湖在呉右叢林蔽崗
維今道塲開山自唐精藍千楹毳納萬指朝餐夕粥斗
儲勺累歳弗遑贍緇流興嗟云何一飽立兹僧伽爾時
祖師循方乞食豈無衆生捨貪施得住山隨侃說無上
縁堂殿有供郊坰有田誰曰㫖哉實善知識諸方影附
檀施雲集倉人陳氏發菩提心市田百畆捐百萬金一
念熏修無漏善故薦我室靈出纒離苦我聞圓覺譬如
苗増言念此田助其幽㝠又聞楞嚴蒸石成飯言念此
田成彼善願稽首大衆十鉢一盂趺坐飽食當讃幽塗
稽首佛慈已滅生滅鑒兹福田願破迷惑維山蒼蒼維
田穰穰我爲斯文式慰爾亡
　　序
　　　擇善易解序
易之爲書與天地準更三聖而後備學之者可以無過
焉閎衍微深藴奥難見非博學君子明隂陽變化之用
者焉能探其妙㫖哉昔王通講道河汾推明六經之㫖
自謂吾之賛易述而不論嗚呼通尚然也弗如者其曰
能乎然考古驗今釋其言而解其義者亦云富矣京房
丁寛梁丘費直之輩皆博通易道傑然穎出於西都不
幸其文逸亡其後王弼孔穎達又相繼而顯焉列於今
而不泯暨於我宋以右文興治教化茂行二百五六十
年之内英才俊士名世巨儒日以彚征多本經誼若王
程龔耿數公又皆精通於易而得於奥㫖也吁繇古逮
今明易者不爲不衆矣然予於此亦不得無言焉且易
之所以爲易者不外卦辭爻辭彖辭象辭文言繫辭兼
而爲易皆聖人所作也雖其㫖趣意義微奥難明亦不
過一說而已曷嘗有二哉奈何古今學者類皆索奇求
異各持一說欲無同於人以騁一已之學殊異立言紛
然不合於理者有之悖於理者有之遂致聖人一經之
意雜然不可考後之學者自是無所據矣且訟復即命
渝安貞吉此訟卦九四爻言也輔嗣孔氏釋之曰訟既
不勝若能反從本理渝變往前争訟之命即得安居貞
吉此一說也若東坡則釋之曰九四所當得者初六而
已近於三而强求之故亦不克訟然而有初之應即而
就其命之所當得者自改而安其政則不失其有此二
說不同也至於伊川則釋之曰四以剛陽而居健體無
與爲敵則訟無由而興故不克訟夫以剛健而不中所
以好訟若義不克訟反就正理變而安貞則吉此三說
不同也至若耿氏則釋之曰九四不克訟以剛訟柔其
義不克而復即九五聽者之命變而安則吉此四說不
同也夫一爻之間不踰數句而其意亦不過一而已諸
儒釋之各立異見若圓冠方履之不侔聖人作之之意
果安在哉由此觀之則餘解之相異可不言而喻矣予
嘗求諸儒訓釋之文以尋奥義見其彼此角立議論糾
紛不歸於一汨於胷中因釋其當於理明於道優於諸
解者萃聚其說爲一帙庶可論歸於一而予亦得以一
其心也否則將信彼歟將信此歟異時之不一其害豈
小哉雖然予學不逮人則焉能見衆說是與否也然嘗
受教親庭矣故於此不自卑遜而掇取其當者以集之
想後之君子得是書以觀之則知予集之之際不妄亂
也若夫春秋一經聖人褒善貶惡之書也左氏自爲傳
而公羊穀梁又各爲傳後世學者方之六經並行也唐
盧仝以學髙世刻意春秋乃束三傳獨抱遺經豈非厭
傳注之說穿鑿不根有激而云哉夫盧仝盡棄三傳獨
以經爲宗予求以明經而不敢盡廢其解予之學誠下
於仝一等矣然漢劉歆謂學者信口說而背傳說是末
師而非往古蓋自秦火以來殘編斷簡幸有存者傳說
之功也或者必欲盡廢之而獨探微言則朽折之餘蓋
亦難矣況支離異同之患有甚於朽折乎則是書也其
罪我乎其知我乎必有論定者矣不然儒者以六經爲
法乃累世不能通其學窮年不能究其理則太史公即
有甚憂者孔子嘗曰多聞擇其善者而從之多見而識
之知之次也予於是書目曰擇善易解云
　　　成都文類序
天地之祕藏發而爲名山大川山川之秀靈驗而爲文
章華藻二者相爲頡頏而光明者也兩京三都之賦摹
冩天地繪繡山川絢道德掞天庭潤金石諧韶濩與乾
坤造化周流盛大於宇宙之間千百萬世下而知有兩
京三都者以此文也然則天地山川而可無此文哉而
可以不傳此文哉益古大都會也有江山之雄有文物
之盛奇觀絶景僊游神跡一草一木一丘一壑名公才
士騷人墨客窺奇吐芳聲流文暢散落人間何可一二
數也凡此者予來三年亦既畧覩矣或曰兩京三都以
賦而傳使無傳焉斯文泯矣然則由漢以來其文以益
而作者今獨無傳可乎有益都斯有此文此文傳益都
亦傳矣爰屬僚士摭方䇿裒諸碑識流傳之所膾炙友
士之所見聞大篇雄章英詞綺語折法度極眩耀其以
益而聞者悉登載而彚輯焉斷自漢以下迄於淳熈其
文篇凡一千有奇類爲十一目釐爲五十卷益之文滋
備矣嗟乎後世之士豈無浮沅湘由巴蜀畧卭筰如司
馬子長者乎豈無上瞿唐過䕫梓賦雪錦如杜少陵者
乎又豈無自西蜀歴荆楚棲遲山水間如田游巖者乎
儻得如二三公者而訪斯益擥斯文焉則知清寧闔闢
至大至廣之内而有所謂蜀蜀六十州亘五千里之内
而有所謂益益都無量江漢炳靈之内而有所謂文者
其不在此書乎是書也而有傳焉庶幾乎無負於益慶
元五年二月望日
　　　成都志序
成都蜀大都會也山林川澤丘陵墳衍原隰之名物如
周大司徒職方氏所掌宜有方志以諗後來異時郡侯
亦各登載唐白敏中始爲成都記五巻本朝趙清獻公
爲成都古今記三十巻相望今數百年陵谷之變已不
同而物與時偕湮廢増益又未已也後有續記者而會
萃後先各立程度互見重出所聞異同殆凡數書矣擥
者不復一見而盡或者病焉某來守踰年暇日賔客有
曰今天下郡國悉有志顧以蜀大都會而獨弗備誠缺
文哉乃命幕僚摭拾編次胚胎乎白趙之記而枝葉於
續記之書剔繁攷實訂其不合而附益其所未備臚分
彚輯稽倣古志凡山川地域生齒貢賦古今人物上下
千百載間其因革廢興皆聚此書矣雖然竊於此有感
焉是邦也昔也風土之阜繁民生之富庶考之志可見
已今閭閻無巨室田野無饒民商者多乏絶耕者半轉
徙公不能以裕私下不足以供上􁋴􁋴然銷膏以火而
不自知也可乎哉聖明在上顧憂西南日議所以寛民
輸蠲估賦培植其元氣而鍼砭其膏肓是志也又將以
寛大之詔什一之制而大書特書焉則有俟乎後之作
者慶元己未孟秋望日
　　　白雲先生集序
某頃守臨安老兵宿吏猶能記其父祖時事則指凡官
府曰此紹興初季待制所建置者某旋貳地官因閱故
牘則又見減免下户役錢之法則曰此季待制建議也
某晚學而企瞻前修顧何幸乃獲踵英躅於六十載之
後今又再拜三復先生之文是將以仕學使學者咸有
取則焉造物之惠某者亦悉矣故嘗論士大夫之學非
欲以誇辭藻釣名譽干禄爵取富貴以自華其身必取
於有用也汲黯用於直蕭望之用於傅魏徵用於諌劉
蕡用於對此真士大夫之學也先生受髙廟深知既從
甘泉方論諌十數上朝奏暮黜畧不少貶焉而䘚以壽
一時之脈此學也非文也某撫巻太息爲之竦然
　　　成都府太守圖像冊序
士大夫非一時毁譽爲可信而數十百年以至於愈久
愈逺其毁譽乃可信也蘇文忠公見王元之繪像想其
流風餘烈願執鞭而不可得此豈一時之譽哉昔也敬
其人今覩其像而益知所敬者以愈久愈逺而愈信也
余來成都暇日過清隂館見府尹繪像蓋自漢以來至
於今所謂執鞭欣慕者何可一二數嗚呼是真有可信
者矣余慮屋壁將壓何以傳逺迺更繪以繒而冊藏之
𨽻於司府帑者雖然予將解組而去圖冩正未能就而
一時毁譽亦不能免譽生於愛毁生於怨譽固益美而
毁亦余藥石也余烏得而盡知之哉他人烏得而遽信
之哉數十百年又當有真毁者出焉因記冊首庸以自
警且告來者
　　　送趙運使赴召序
某聞自昔人有贈言之說而後世君子於論交之間凡
道義之契苟有行焉皆得以言贈蓋其情親氣合不得
已於此而寓其繾綣不忘之意是道也禮不足而情有
餘施之等輩則爲勸行之先生長者則爲薄是故不可
以不審某曰不然文所以宣意而意所以達理耳使文
道其意意適其理而無失乎贈言之意則又何禮之拘
今都運寶文檢正郎中被天子詔將歸京師與四海赤
子興大福利夫豈徒然耶於先生之行也誦古今道盛
徳蓋不知幾何人而某也介乎其間獨不欲以亡益之
辭而塞贈言之責其果何說哉人之言曰先生文章言
論貫穿今昔咀華涉源盡得前人道學之要蓋異乎析
章句而工文字是知乎先生之學也於贈焉其何知又
曰先生義根於心道形於色行不爲隨志不務合蓋在
昔道義之士不爲他奇以求異者是知乎先生之行也
於贈也亦何知則又曰先生持使者節幸江城朞年矣
長善救失靡所不至而收録成就必自其孤逺者先之
至於勢迫而權取者舉瑟縮不與是知乎先生之公也
於贈焉亦何知夫是三者於贈之意不足而切切然以
稱咏爲美先生何樂乎此哉然則某將何以告蓋又聞
之古之聖人立天下之事在乎審而審之道以謀始爲
最始之弗審後將難收越之人有將之楚者必深推其
故而後發以謂楚之果有利於我也吾然後行不然適
乎楚而事乃戾焉吾故甘於還越也果能安於楚之害
而拱受乎是故越之人必求其百全之利而後動謀之
詳計之熟則可一去而不復阻推而至於朝廷之上而
有類乎是者則亦烏可遽爲之說哉孟子曰量敵而後
進慮勝而後會孟施舍猶持此以固其勇不此之慮而
決於未必然之䇿而謂之能行也可乎先生將不辰浹
侍清閒之燕厯天下事而敢言之先生必無憚此也贈
言之勸以忠而不諛某也門下士不敢不告
　　　送元直歸毗陵序
甲申年余過常之湖洑居而張子正適在焉子正於余
契家而又同所寓意可朝夕見也然月率一見竟數語
即去願徵逐詡不可得余怪而訊諸鄰其鄰曰是公却
掃閉門課諸子誦書暮則父子共燈火夜漏過分矻矻
不肯罷他事弗遑恤也而又奚顧賔客哉余愧且太息
知其子必已奮迅傑立是足為子弟瑞者後數月見子正
令子元直與其季踉蹡出揖眉宇炯炯然猶丱角有小
兒態至問讀書事二子皆交口誦念如聞老師宿儒語
者余益知古人摘頷髭事要必在二子居亡何子正浮
家旁郡余亦急急西上蓋今八年矣癸已秋遂見元直
於博士梁君家且曰僕以易一經求正於大學博士日
課大義一小義二題意三四又道易中旨意皆厯厯中
程度似不專作舉子計者又出所自爲義一帙筆力縱
肆左右馳騁不類後生語余跫然益奇之知其真有志
者也自是稍有暇必過元直元直亦遇晚休過飜書相
上下語移時往往不及俗事如是亦兩閱月元直今將
去是而歸毗陵因袖所知鄉先生序文一巻來曰願君
亦有識也余曰善學者以其所志也學而遡其所未學
則志意廣而大有功如川之方至也混混乎晝夜之不
舍也源源乎中國之經營也不然吾見其盈科也而防
之吾見其激顙也而注之則泄泄乎日放而不留也沴
沴乎日流而將窮也夫惟志愈厲而日進業愈進而日
精功愈崇而日新不見其停不聞其盈嗚呼元直其有
樂乎此也耶其無樂乎此也耶
　東塘集卷十八
欽定四庫全書
　東壙集巻十九　　　　　宋　袁說友　撰
　　題
　　　題梁昭明太子文選
某到郡之初倉使尤公方議鋟文選板以實故事念費
差廣而力未給某言曰是固此邦闕文也願畧他費以
佐其用可乎迺相與規度費岀閱一歳有半而後成則
所以敬事於神者厚矣江東歳比旱某日與池人禱之
神焉蓋有禱輒應歳既弗登獨池之歉猶什四也顧神
貺昭答如此亦有以哉文選以李善本爲勝尤公博極
羣書今親爲讎校有補學者是所謂成民而致力於神
者歟
　　　題文選雙字
此係本朝蘇公易簡所編也池陽既鋟文選板矣而雙
字者又文選之英華與法當併栞同置郡學昔韓退之
謂大翫於詞而與世採掇吾於是書見之學者乘流涉
源溉根食實則思過半矣
　　　題計次陽教授家傳韻畧
灌園先生以此書付次陽其知子亦異矣今人率有愛
子之癖至其子已壯且老而溺愛惛惛了不知其賢與
否也次陽甫四歳灌園已知此書之必傳後四十年而
僕乃親見之蜀文物之邦也鍾靈孕秀於父子間固多
矣九齡而與𤣥文今視次陽猶當有其年不可及之嘆
　　　題東野集贈任貫道
袁起巖將眂旱之檄於句容彌月而獲見邑大夫之壻
任貫道粹厚練達所語事皆應程度而又願多見古人
詩溧陽近刋東野集敬受一帙以昌其趣予來日西矣
他日相逢更當爲我輩中賢故人也
　　　題所刋金剛經後
某竊惟諸佛菩薩以慈悲方便教放大光明破暗燭幽
除煩惱故衆生有歸向心得福多有何況聞此經典書
冩受持是爲第一最上之法爲母親某氏目疾纒惱歴
歳甚多乃至藥餌所不能及惟念佛慈廣大覺是衆生
永清根塵消滌病惱稽首金剛般若波羅蜜經功德莊
嚴是名真法肉眼天眼慧眼法眼佛眼如是天眼於恒
河中照清浄相某同母親某氏發此信心書冩刋誦無
上甚深經典特用布施願佛以兹勝果起救拔衆生之
念於燃燈佛前發大慈心爲母親某氏去暗釋翳破除
目瘴悉得消滅如醉得醒如夢自覺又如日月光明照
見種種色不驚不怖還一切相皆得成就無邊智慧功
徳云
　　跋
　　　跋御賜江瀆廟碑
慶元五年五月四川制置使臣袁某成都運判臣蒲叔
獻各奏言大畧謂蜀成都江瀆祠隋制也江四瀆首而
祠實主四蜀故瀆祠爲甚重他無與今者水旱疾疫官
吏父老禳祀饗祭如謁父母十禱十應編𨽻萬室恃以
亡恐歳月滋久矣迺歳在戊午己未曰雨曰暘一有過
差公與私犇走祠下炷薌稽首如不及蓋有廟閾未踰
而神具格矣凡以雨禱者七以晴禱者三以雪禱者一
朝扣夕答功利及物宏大以衍於是讙然曰蜀在西南
民甚夥土甚狹豐年猶弗贍旱乾水溢小弗捄則饑餓
於土地狼顧且無䇿今瀆神天地其施而赤子其民求
者得祈者遂戊午中熟己未上熟仰父俯子是佚是帖
盍思有以報神者乎臣某臣叔獻謹按律令列其狀以
聞丐賜旌異以慰滿衆願者九月十七日有詔其賜御
薌珍奩命帥臣袁某謁欵以謝臣某敬涓吉旦奉上㫖
具牲幣板祝庸告於神退而乃言曰神與人相依而行
也神不人不靈人不神不寧神之惠人曰信人之事神
曰誠夫應答如響此信也至諴感神此誠也信以響誠
誠以格信故曰神人以和唐虞盛治不在兹乎恭惟本
朝嚴奉瀆祠垂三百禩藝祖皇帝宏建廟宫列聖相承
遵行祀典妥靈斂福敷錫坤輿皇帝陛下體祖宗之誠
心來明神之信助歳頒祝冊親灑御題飭諭守臣寅蕆
縟祀神答王休孚以一信帝格神貺接以一誠蜀之民
其衣食於吾君吾神者本之誠信焉将與天地日月常
存而不已也臣某不佞身逢徳馨之賜敢誦顛末刋載
樂石置諸朝廷内以侈聖主純一之誠外以敭神明孚
佑之信逺以慰四蜀萬人之請小臣誠不勝惓惓
　　　跋臨安府獄空奬諭詔碑
維紹熈三年十一月乙未臣所治府圄空按故事騰章
以聞丁酉有詔賜臣某臣跼蹐忭舞懼不足祇承休命
竊惟聖有謨訓明徵定保其垂則逺矣乾道辛夘陛下
以儲君領尹事閱七月獄以空告親序璽書著在樂石
大哉王言以崇教勵俗爲端以徳善愛利爲具而方畧
鈎距武健果敢如趙張三王者駮乎無足議爲也仰惟
明謨大訓昭示罔極臣知所先後矣惟臣無狀蒙上推
擇使得奏薄技於輦轂下伏自念負此隆寄怵惕以思
罔敢一有逸豫進而親聆丁寧之㫖退而躬誦琬琰之
章謨訓昭然所以惠詔後之守臣誠不止臣一人而已
繼自今首善之地使民知嚮方凜凜乎興道遷義無復
抵冒獄犴而桁楊徽纆棲置弗用實陛下昔之謨訓基
焉臣恭拜褒綸震悸無措不勝小臣惓惓歸美之思用
敢伐石刋載垂億萬斯年謹昧死識歳月附見於下方
云
　　　跋御賜書漢文翁龔遂故事
臣某言臣誠不佞屬者待罪民曹蒙陛下過聽因其自
請俾及外庸迺慶元二年九月戊子詔以華文閣學士
四川安撫制置使兼知成都府命臣某臣控辭弗獲十
一月丙子即引道甫出修門有㫖賜臣御書漢臣故事
二爲寶軸一臣兢懼祇悐東望再拜以敬受非常大賜
伏自惟念臣以佔畢一介遭逢聖時遂叨器使歳在壬
子聖安壽仁太上皇帝親擢典尹京邑皇帝陛下潛龍
朱邸臣得以近比數拜清光匪惟進之而彈壓㣲勞每
垂天奬臣已不啻千載一遇矣繼叨從列身逢陛下揖
遜御極繼天作子臣與昆蟲草木均被臨照時朝家事
實繁費且重臣以謭薄繆尸計籍取予亡術捄過日不
暇其何敢冀幸寵榮陛下既弗加誅正貳卿攝常伯金
華玉牒咸得庀職焉天地施生萬物無報然臣分量有
限牽位實慚乃涓吉懐章籲天再請洊膺明詔未拜俞
音越兩月坤維謀帥首以屬臣顧以一縷係千鈞誠自
量不足以勝隆委微臣惟恐隕越於下至於嬀閣新班
兼金寶帶頒珍禁籞湛恩龎洪前所未見逮臣首塗之
始宸翰特書漢文翁龔遂二事賜臣爲萬里闑外寵又
將昭偉而風厲之仰惟雲章在天震耀螻螘昭回下飾
端自臣始竊惟在昔守帥必有教化有政事故能導上
徳意惠安民人文翁治蜀首以教化美人心龔遂治渤
海一以政事靖時變迹異功齊後世嘉仰今臣愚不學
既不能希文翁之化而甚亡具又不能望龔遂之政奎
文頫賁大懼亡以稱塞仰惟神宗皇帝命李師中守秦
州賜御書班超傳於道中髙宗皇帝御書趙充國傳宰
臣乞賜諸州守臣載在青史爲萬世盛事臣猥瑣齷齪
乃得盡䕶西蜀是不特一郡國之寄而陛下翰墨煇煌
風雷皷舞所以昭示臣子者實上契祖宗垂謨顯訓之
意以今視古臣抑有光焉繼自今犬馬服勞思效寸尺
牧民馭衆而各安無事繭絲保障而知所決擇於以仰
寛西顧之憂此臣之願也非曰臣能之也用敢敬奉寶
畫勒諸琬琰䕶置於成都之正㕔使六十州吏戴雲漢
之天麗日月之照億萬斯年相與激昻砥礪以對揚明
天子休命云
　　　再跋
後三年自蜀召爲吏部尚書不三月奉祠時慶元六載
也明年起帥越是年冬復入爲吏部尚書陛對之日玉
音猶記往者帥臨安屢進見於朱邸粤自紹熙癸丑歳
光宗擢爲從官至是已九載同列中獨爲老臣聖上念
先朝簪履之舊繁使最多將滿歳乃得備位右府凡五
月參預國政又七月遂歸田里蓋嘉泰三年矣方聖上
踐位再歳間得與諸君子偕在禁橐可謂遭時甚矣越
明年連上章請外由是在蜀四載在越一載中更奉祠
其兩長銓部總十有一月東西二府亦通及一載此十
年中雖在朝之日少而自知僥踰且疲懦不能應時用
也既歸矣聖上不忍終棄一命以潤再命以潭三命以
洪尚勤簡記俾殫幹方然度時量力勉强實難竟無從
更宣力四方以畢其所未盡先是表疏祈解政機嘗曰
視其凡庸則不能輔聖明以成必至之效觀其疾疢則
不能持悠久以圖將來之功此其辭可以逆意矣今獲
安家食荷戴君恩雖宸翰已勒石植於成都府廨懼即
沒於地敬用重刻以永榮耀於家輒併叙晚歳出處大
槩云嘉泰四年冬十月晦日臣說友頓首謹書
　　　跋鄧文簡公諌伐燕雲奏
讀文簡公諫伐燕雲之奏慨念國運之興衰版輿之離
合蓋流涕痛哭而有不忍言者嗚呼悲夫自古忠臣諫
士其憂深慮逺言弗見聽而乃得名於事定之日此忠
臣諌士之幸非國之福也使漢髙聽婁敬之言唐太宗
納魏徵之諌則平城七日之圍不能成功之悔豈復爲
漢唐羞也敬有封侯之賞而徵有仆碑之事此豈二公
所願耶文簡公之疏奏墨未乾而中原之禍已潰裂四
出今七十餘年未聞强人意者此文簡公之甚不幸然
公豈欲吾子孫懐忠追逺於數十載之後以傷今思古
哉則又文簡公之尤不幸者也嗚呼悲夫
　　　跋張季長同年所藏司馬温公通鑑漢元年藁
予嘗與師友論通鑑漢髙祖元年十月下不書五星聚
東井之文此正温公明漢史傅會之失也魏髙允謂金
水二星常附日而行冬十月旦日在尾箕昏沒於申南
而東井方出於寅北何因背日而行崔浩因之以驗其
言則五星乃前三月聚東井非十月也是時髙祖未入
闗不足爲興王之符史臣傅會明矣唐武徳初二星聚
於奎亦以爲唐興之應然是時唐已革隋其應後時矣
天寳大厯間或五星聚於尾箕或再出於東方皆青齊
之分然是時乃有安史朱泚懐恩之變謂星爲唐而聚
耶非也史臣侈瑞以同傅會前後一律也故曰盡信書
不如無書去歳侍講金華當時講官誦通鑑至漢髙祖
元年事予亦嘗推明此說兹來成都同年張季長示以
温公所修通鑑藁則髙祖元年藁也舊史五星聚東井
蓋爲異事而温公獨削之弗録是蓋春秋筆也豈後史
臣所能萬一哉人之觀通鑑者當自識之
　　　跋王順伯郎中定武本蘭亭修禊序
余幼侍先君見薛氏子爲先君道定武修禊序刻頗詳
薛之伯祖師政嘗帥定謂初得刻於定之殺狐林後置
郡廨嵗月久矣薛至定士夫乞墨本者狎至薛惡摹打
有聲自刋别本留譙樓下多持此以授覔者蓋先後已
二刻居亡何薛之子紹彭私又摹刻易元殺狐林本以
歸自是定武所藏殆薛父子所重刋二本耳故非舊物
也然好事者稽究源流次第真贗各据所聞以定勝否
年來有劖本之說謂薛所得殺狐林本欲以自别乃取
湍流帶右天五字各劖一二筆私以為記又有取況之説
謂定武者於仰字如針眼殊字如蟹爪列字如丁形紛
紛之論莫知孰是然余獨信薛者蓋其家所親見而身
歴之豈今所謂定武本者或出於薛氏父子所重刋者
耶抑所挾歸者中更多故將又轉而之他也今觀順伯
所藏余亦未敢遽以薛語劖本取況之說爲證然在等
輩實稱第一余雖隨羣嗜此所蓄益未敢信夫以右軍
平生得意書一字一筆皆足以心會而神遇要不必苦
計較毫釐疑似之間余自此更當訪佳本以求正於順
伯云
　　　跋汪季路太博定武本蘭亭修禊序
頃歳有薛氏子爲先君道其族伯紹彭定武蘭亭帖三
本始末語與前輩所書畧同去春余䟦王順伯定武本
嘗及之矣蘭亭帖距今歳月滋久本既弗一好事者說
亦紛異然物之真謬雖相去毫釐吾人若具眼力少加
訂正便可盡見如順伯與今季路所藏一見知爲至寳
物也蓋肥瘦别定武先後本亦是要論余留都下九年士
夫家所有幸數見之徃徃筆瘦而刻畫太明者甚多校
之肥本自永和九年而下只此一行其運筆自然氣象
渾厚已不可及其間如會有咸流弦暢清可浪猶齊攬
數字相去尤不勝天淵他皆如此又肥本字畫之傍石
紋自然皴動如輕煙籠染抆拭未去之狀俗語謂之粉
紋此又不可偽爲前歳見范元卿所藏渠却未深信肥
本者人固各有見也尤延之領袖博雅定武古本偶未
得刮目嘗見沈虞卿之本似不減順伯季路者余雖隨羣
嗜此而所儲殊未確僅有一二可以備遺然必求有以
頡頏於尤沈王汪之門可也
　　　䟦唐人臨晉人帖
俗子贗作虞伯施題於後反爲此帖之累當剔去之尤
伯長父子之言信矣予亦謂併其後八字宜斥去不然
豈當使斯人寄俗子籬下耶
　　　䟦歐陽文公帖
右歐陽文公帖云平生進退之節準擬措置全在此時
嗚呼其嚴哉東坡謂公見幾禍福之先脫履塵垢之外
學者於此帖亦可以窺見萬一也
　　　跋蘇文忠公帖
四帖皆先生早年字其法蓋自二王如跋語帖雜之二
王而無辨先生嘗和鮮于詩云獨作五字詩清絶如韋
郎今又進其文於屈宋之列前輩成就學士大夫類如
此嗟乎今不復見也
　　　跋蘇文忠公帖
字愈小愈難愈小而體法俱備此尤難者也坡字散在
人間固多矣未嘗見小字精妙如此帖者蓋不盈毫忽
而八法之體皆具鍾王帖中所無也臨安三茅觀有禇
遂良書隂符經真蹟字極小而精絶與坡帖甚相似皆
一世奇寶也
　　　跋清溪帖
池陽自唐杜牧之賦弄水亭詩本朝東坡先生賦清溪詞
而亭與溪之名遂大聞於世其風月變態草木呈露山
川秀逺之狀二公詩詞盡之矣兹不敢復云淳熈己亥
某來爲郡迺即故址爲亭巋然伐石作記稍還舊觀暇
日登亭誦詩對溪歌詞恨九原之不可作也元豐間苻
蘺使君張公翊嘗以青溪之景命良筆圖之携至京師
東坡首爲賦詞又囑秦少游書牧之弄水亭詩於圗後
於是一時名公篇什序跋殆八十餘人文與名而並傳
景以人而俱重翰墨璀璨溢於編帙後世誦之者如生
乎其時而身見之誠池陽之盛事也某既得其帖於張
使君凡歳月先後悉仍其舊不復差次迺刻寘亭上俾
日對溪山欵致風月復忘不韙輒繼牧之之韻以道立
亭思古意云
　　　跋米元章大字多景樓帖
淳熈壬寅十二月汪伯時自淮歸衢道由錫山泊舟梁
溪之下携賔客訪陸泉樽酒貳簋泉酌薄暮倚春松臨
清流爲九曲流盃之製賔主交罰亡能免者俄焉明月
在天松影墮地泉落流散循除自鳴主人不勸而客自
飲余醉卧亂石勺飲已不可進伯時撼余曰君毋醉吾
有醒具矣遂出多景樓帖余讀之醒然如對偉丈夫如
觀萬濤奔崩又如項羽破章邯時也軒然大呼索酒三
酌有飲必酧客有善飲者爲之辟易夜既半踏月歸步
山行如晝余獨愀然
　　　跋米公法帖
人之云亡心之憂矣信哉頃見章申公家所刋東坡自
海外歸毗陵六月帖方以建中靖國改元之意爲當時
賀甫旬日而公亡矣使天假之年所謂如有用我者吾
其爲東周乎
　　　跋米元章帖
此帖米爲代人書者今留汪氏嗟夫物之遷徙豈獨此
哉觀此令人百念灰冷
　　　跋蔡君謨書栁子厚詩大字
君謨大字真蹟流落人間者僅見此爾聞公之曽孫文
昌公嘗見之自謂家藏未有也豈伯時嗜古至到造物
固私畀之不容以異姓爲後耶
　　　䟦司馬温公帖
元祐初元六月范忠宣同知宻院温公以是年九月薨
於位今觀答忠宣賀朝謝帖蓋公已得疾卧家時所書
幾絶筆也嗚呼哀哉公以誠一格天宗主斯道既相累
月而徳在生民勲藏盟府扶持憑藉後世賴焉方忠宣
公自環慶來朝上問備禦西戎之䇿忠宣請罷兵棄地以
靖邊壘諸公會議未決忠宣甫入樞府亟申前議邊人
賴以弗恐所謂今日朝謝中外同慶是亦有見於此矣
嗚呼公方病日無聊而休戚於國事其惓惓如此余三
復斯帖竟日為之流涕
　　　䟦蘇子美寶奎頌帖
觀寶奎頌帖使人襟度飄然如排閶闔而上蓬萊也潤
色皇猷黼黻王度非斯人其誰嗚呼惜哉
　　　跋韓忠獻魏王帖
前輩書尺語簡而情有餘後世道不情語至一帖累數
百言猶恨不足是真可鄙也忠獻王與曽宣靖同相趙
康靖歐陽文忠皆㕘預凡議政令王必曰問集賢議典
故必曰問東㕔議文學必曰問西㕔至於大事則王自
决之矣人謂真得宰相體後一帖盖王與趙康靖者語雖
不多而繾綣懐舊溢於意表至謂永禆聖治則猶未忘
前日東㕔咨謀之意也前輩心在王室其於書詞豈直
爲問訊而已可不敬哉
　　　跋李北海帖
李北海七十字若草草不經意而法度咸陳毫釐必具
好事者蓄前代名帖往往僅得墨本方訂正優劣不勝
異同嗚呼是未見真者爾何紛紛墨本爲也
　　　跋山谷先生茶詞帖
後山詩云當年闕里與論詩晚歳河山斷夢思妙手不
爲平世用髙懐猶有故人知時山谷方自戎徙黔後山
蓋爲當時人物惜也余三復此帖爲之愀然
　　　跋李西臺臨魏晉帖
唐人臨書多用粉蠟紙薄紙或冷金硬黄是直欲真相
似者西臺帖獨用厚牋摹搨筆勢迅速意足而迹弗拘
此尤不可及不然有若似孔子豈真似孔子者耶
　　　跋范石湖草書詩帖
右石湖先生翰墨也紹熈癸丑某將指肅客事已道由
呉門見公於壽櫟堂飲食教誨載辱竟日某因出道間
詩編呈似公不鄙焉而覽之既又伸楮和墨取四絶作
草聖頃刻即就公曰予屬和未暇書此以當和篇耳蛟
龍驤騰蜿蜒起伏筆端變態不可窮盡視杜祁公蘇滄
浪黄太史之筆誠兼有之又六年某繆制蜀閫繼公於
十九年之後流風善政殆不止於猶存也仰企前規如
在左右慨念疇昔洒翰之寵何可自祕敬鑴樂石留置
郡齋庶幾夫古人挂劒之義且以慰蜀民愛棠之思云
因挈大軸命小史展巻簷前月華下照字畫交映三復
未竟已聞家僮鼻息雷鳴矣嗚呼所謂得之心而寓之
酒者豈獨山水之樂哉翼日因書其事於帖
　　　跋余襄公平蠻帖
慶厯間元昊納誓請和契丹以兵臨境上言爲中國討
賊襄公獨曰中國厭兵契丹所幸也故用此撓我耳朝
廷命公往報公馳騎出闗見敵於帳中從容辨折往復
數十卒屈其議遂得要領以還嗚呼子儀單騎見敵不
足道也其精神折衝如此平蠻一事真牛刀割鷄哉三
復勁畫懦者増氣慶元二年九月晦日建安袁某謹書
　　　跋沈正言放蝤蛑帖
隆興二年九月旦日與客會於妻叔知録惠公之家拜
觀正言沈公放蝤蛑帖而侍郎周公亦嘗記夢於後客
有言曰同一法界而無物我心者實於此見之二公真
仁人也某曰不然君子之於仁貴乎不自狹也而不自
狹蓋自能推始愈推而愈有餘是之謂仁今正言沈公
再世歴臺諌造膝之語皆不虚發民之及公姓氏者率
以手加額也侍郎周公歴更三院章奏百上非興利除
害不言也四海赤子遂以得所此二公之仁善推至此
豈可獨以放一鱗介之物與得一恍惚之夢而觀之哉
異時左右聖君燮調元化使萬物各正其命則其功徳
又不止於帖中語也某雖甚愚尚致力於不殺之戒而
他日涖官行法敢不以二公爲師以庶幾仁之不狹者
　　　䟦范季海摹范侍讀留題趙州諸石刻帖
癸夘年在錫山與新灃州使君范邦定邂逅相遇邦定
以侍讀公之適孫也屢出侍讀在資善堂所得阜陵舊
學時奎畫及公自書數帖君臣之遇合豈一言一見之
頃哉後十五年今復見公留題善本且聞阜陵蓋嘗宣
取而賜覽焉唐太宗得魏徵身後一紙書而記之於笏
殆不足道也雖然季海萬里使敵方驅馳鞍馬間一見
此刻下馬瞬息急脫墨本以歸非敏且勇誰能辦此漢
陳湯出西域所過城邑山川必常登望其志逺且大矣
卒之將義兵行天誅斬郅支單于懸於藁街爲漢雋功
今季海疋馬敵廷能於登望俄頃中遇事敏且勇如此使
得萬人而往則威震百蠻當不在陳湯下尚他日見之
　　　跋默堂先生帖
東坡先生道由廣徳薛昻以郡文學見昻自以年少氣
銳與坡論議滋久遂及新學推尊其說累數千言不停
口坡縱其喋喋無語及之昻語竟坡徐曰教授後生然
成敗政不在今日也今觀黙堂先生帖其論王氏之學
憂深思逺而獨要其終一歸於國家治亂之所繋極而
至於華戎之變其流毒餘孽至今未泯者此豈區區學
者欲以一時之說事科目中程度可得而是非之哉自
昔志士仁人爲天下國家慮者不憂其變而憂其窮不
計其近而計其逺夫倚道以徇利其端倪之發必有以
柔恱夫人之心然自其學之一窮而變之極於既逺則
乘其禍者乃至於君臣猶不能以相保此坡所謂成敗
不在今日而先生亦曰誰實兆之天下之患其機故如
此也先生方輕一身如鴻毛嫉權臣如犬彘國論未定
死且弗䘏故讜言一發而身已斥去然至今數十載其
憑藉扶持生民隂受其賜而不可窮者淵源所漸其及
人之逺又如此余三復此帖終日不能釋手云
　　　跋趙監簿帖
本朝文治之盛教養所漸䟽昵爲一慶厯置睦親宅兩
教授又課經典文辭二百年間本支蕃衍秀頴層出至
不幸多事而懐忠挺節者又凜如也吁有以哉今觀監
簿之帖足以驗慶厯所以詒謀之意矣
　　　跋昭明文集
池陽郡齋既刋文選與雙字二書於以示敬事昭明之
意今又得昭明文集五巻而并刋焉所以事神者至矣
夫神與人相依而行也吏既惟神之恭神必惟吏之相
則神血食吏禄食斯兩無愧
　　　跋李允蹈思故山賦
孟子謂豪傑之士雖無文王猶興此三代盛世事也漢
始以科目取士今相望幾三千年不復有所謂英豪俊
傑士矣士所抱負者大而使拘攣於文字繩墨之内豈
復有英鋭氣哉科目得人其最可稱者不過公孫晁董
耳渥洼汗血之駿而束以羈馽顧其志豈甘此耶彼既
不足以得天下士而上之人又諉曰有科目嗚呼此允
蹈所以思故山而賦歸也雖然東坡先生謂君家但草
凌雲賦我相夫子非癯仙此又允蹈家舊事其毋曰憂
心怦怦涕滂兮而自困抑哉癸夘三月二十五日
　　　跋胡元邁集句詩帖
和六材以爲弓繪五色以爲服組織縷結而錦繡具長
短十九而笙簧成數者皆天下之至巧況於稡古人之
美句聨事比律以爲詩哉若元邁者亦甚巧且博矣夫
其詠異事其人異時其出異手而元邁方裂而取之如
即一事混而成之如同一時比而聲之如出一手信乎
其爲文也老蘇謂繡繪錦縠衣服之窮美者尺寸而割
之錯而組之以爲服則綈繒之不若此元邁所自疑者
僕謂風行水上自然成文觀所集暮遊江村詩政使八
君子者自爲之其自然成文恐不過是亦何惡於割與
錯哉雖然如萬斛泉源不擇地而出滔滔汨汨雖一日
千里無難此又文之出於我而不可禦者則僕猶有望
於元邁云
　　　又跋餞仲甄舊詩
仲甄國博頃予在學省爲同舍郎今二十七年嗟乎仲
甄爲古人久矣予來帥蜀閱三年而仲甄之子大雅相
過且出昔所餞仲甄歸蜀之詩懐賢念舊不覺泫然前
輩於故舊子孫深所屬意予雖不能如西門思恭以師
友教導鄭亞之子然仲甄有子克自植立他日必能振
起門户尚刮目見之
　　　跋惠齋草書千字文
自昔學士大夫以翰墨稱者固不乏人而閨闥之間能
擅其美者自晉宋至今僅一二數也唐仙女呉彩鸞工
小楷一日夜書廣韻一部得之者售金可一兩亦以罕
得爲寳爾惠齋未笄已落筆數百紙散在人間今又存
二十年矣草書千文特其一也真衛夫人之亞呉彩鸞
其惠齋之細也耶子由遣示千文因著數語
欽定四庫全書
　東塘集卷二十　　　　　宋　袁說友　撰
　　辯
　　　張良辯
　　　　或曰張良之欲毆老父似無先見者余曰不
　　　　然作張良辯
班固記張良取履事余謂良之識老人政如其識髙祖
皆其平生逺識洞見賢否精神之妙在此二事至其謂
良初見老人命以取履怒欲毆之且曰為其老迺彊下
取履余獨未解料物纎悉必中如燭照龜卜動與神契
烏有神異如黄石老而謂良一見不能深識乃懷欲毆
之心乎且其相期平旦之言而良之往至三畧無厭斁
憚煩之意使良不有所見已知老人非庸常士其心足
以照知而測識誰肯一就其約拒而不與又至於再至
於三而猶拳拳信慕堅忍不拔以如其約哉度人之情
一往不就或勉而再再而弗與則未有不委而去者矣
今良勤劬堅確油然而就之不憚再三而與之㑹此非
胷中洞見老人之異必不至是而班固乃謂其初欲毆
之以其老而下取烏有卒然相遇命以僕妾之役肯徒
以區區之老而為之屈哉必不爾也漢髙祖與蕭曹起
於豐沛所與成帝業者良平韓彭耳韓信因蕭何之薦
而陳平彭越皆自楚往彼三人者其歸髙祖皆非有先
知之見而良獨起於草野方懐景駒之就而道遇髙祖
亡介紹非雅素一見相得欣然従之至有沛公天授之
歎此其先知逺識洞見物表豈韓彭陳平輩之所以遇
髙祖者哉以其知髙祖者而考之圯上之事則良之知
人大抵如此而班固乃載以毆之之說信斯言也則良
之取履就約皆幸遇耳而何預乎先知之識哉余故曰
史氏一時記事臆度之言良意不出此也
　　　張釋之辯
　　　　或曰張釋之能以仁恕導其君者余曰不然
　　　　作張釋之辯
人臣進言於其君雖品目端緖之不同要以近厚為主
葢人心莫不易於薄而難於厚是故従厚而入於薄者
易従薄而入於厚者難入於厚者雖未至於厚而終必
至焉入於薄者一至於薄而不復變矣况夫人主之於
刑罰其可導之而至於薄哉張釋之奏寛犯蹕之誅其
謂法者天子所與天下公共也其言寛厚彊毅執此與
臯陶之寧失不經吕命之惟敬五刑何異至謂方其時
上使使誅之則已嗚呼此一言出天下豈不為寒心哉
夫天子之與有司若名號則殊而縁情定法至意則一
天子立是法以付有司有司守是法以正天下故天子
無私法有司無私刑然後上下齊一而刑罰以正今而
曰上使使誅之則已是則導天子以縦殺而不必有司
之訊凡有干於天子者将疾誅亟戮必以快意為事而
有司之法可以一切不問是天子之殺人無適而不可
便宜也且夫有司之設正欲斂人主自縦之心守天下
一定之法今使之可以自便雖朝殺一人而慕戮十人
不復求證於有司矣而可乎吾於此不尤釋之而幸文
帝也文帝天資仁厚豈肯銳於殺人哉不然以是而告
武帝焉吾恐天下重足而立可也嗚呼一言而為智一
言而為不智其釋之之謂歟
　　　公孫𢎞辯
　　　　或曰公孫𢎞願不用卜式知人者余曰不然
　　　　作公孫𢎞辯
卜式上書願輸家財助邊上使使問式欲為官乎式曰
不習仕宦不願也使者曰家有寃欲言乎式曰臣生與
人亡所爭邑人貧者貸之式何故寃使者曰苟子何故
式曰天子誅匈奴愚以為賢者宜死節有財者宜輸之
如此而匈奴可滅也上以語丞相公孫𢎞𢎞曰此非人
情不軌之臣不可以為化而亂法願陛下勿許上不報
嗚呼公孫𢎞其以妾婦之道事其君也觀𢎞立朝大槩
顯然盡在史册固不必枚舉而後見然獨惡其以卜式
為不軌之臣不可以為化而亂法愚以春秋誅意之法
繩之則妾婦之說信矣方𢎞之事武帝其矯偽足以欺
世而愚俗而獨不能以誣汲黯葢天下之理惟正足以
識邪惟誠足以照偽彼其見詰於汲黯略不少恕凡𢎞
一言之發一事之舉黯即譙責皆遡其心之所未形見
者旁詰而曲數之故𢎞曾無一日少自縦肆往往費辭
曲說僅足以為臨時解紛之計其眂黯輩恨不斥去也
而卜式輸財之奏雖未可以為美事然觀其答使者反
覆之言與其牧羊如治民之語其忠純質直守道徇理
不㣘情勢是葢汲黯之似者而𢎞心固逆知之彼謂使
式一日居於朝廷則又復一汲黯矣一黯且不能制而
乃附益之吾其危哉𢎞意出此故曰願陛下勿許則其
懐疑猜忌之意所以刺刺於中者為何如且式後既為
郎凡因時諷諫以死請行指鹽鐡之為難謂舟車之可
罷此豈𢎞輩所可企萬分一者而曰不可以為化而亂
法嗚呼剛明英武如漢武且不足以燭姦人之計信乎
君子難進而易退者也
　　　王尊辯
　　　　或曰王尊之於衡譚責人無已者也余曰不
　　　　然作王尊辯
元帝崩成帝初即位石顯之徒為中太僕不復典權匡
衡張譚奏顯舊惡請免顯等司𨽻校尉王尊劾奏衡譚
位三公知顯等專權擅勢為海内患害不以時皆奏行
罰而阿諛曲従附下罔上失大臣體成帝乃下御史劾
奏尊不敬左遷為髙陵令新室之變其來漸矣夷攷元
成以來羣姦竊弄訖不能禁由一王尊以劾匡衡張譚
而斥然後小人不復忌憚嗚呼人主聴言之際豈可無
逺慮哉當元帝時石顯擅勢専權大作威福漢廷公卿
自蕭望之既死皆俛首下心無一人敢竊議者成帝嗣
位而衡譚僅能以區區之奏乗石顯失權之後欲以誅
鋤舊惡葢㡬於縛死虎者偉哉王尊之言乎尊意以謂
衡譚為三公親目石顯竊權釁禍勢軋人主不能劾治
於方彊之日而徒伺其既敗然後一言其於尊朝廷斥
姦回葢已晚矣夫藥不能生死也病未劇而得之則無
死之道士不能止土崩也國未殆而用之則無亡之理
尊之言其亦恨夫既劇殆而後慮哉成帝於此政當納
王尊之說正阿附之罪誅石顯罷衡譚使天下知侮權
竊柄如石顯者為無所容而畏避全身如衡譚者亦不
能免然後亟用王尊以信其說庶㡬小人一日得志必
能懐危慮患無復敢有竊弄之意而成帝慮不出此乃
曰王尊摧辱公卿輕薄國家斥去而不復顧反復優褒
衡譚畧不譴問自是而後則凡小人方張之日誰復肯
以衡譚失時之戒以求所以亟治之者訖於哀平漢室
浸弱權倖滋熾以至鳯莽其孽盤固坐攘漢璽如取懷
抱豈不痛哉然則人主聴言之間要當辯邪正權重輕
而慮及夫逺者久者其母計目睫之利害而輕示之機
哉
　　　漢儒辯
　　　　或曰漢儒五經之學有功於聖人大矣余曰
　　　　不然作漢儒辯
儒林傳賛曰自武帝立五經博士開弟子員設科射䇿
勸以官禄訖於元始百有餘年傳業者寖盛支葉蕃滋
一經説至百餘萬言大師衆至千餘人盖禄利之路然也
聖人之經以秦火而亡以漢儒而雜亡之害在書而雜
之害在道書亡而道固存道雜而聖人之意泯矣故亡
之害小而雜之害大嗚呼理存而一說具初不欲天下
後世曰是經之有是言也某人以為如是而某人以為
如彼今人以為此說而後人以為彼說也亦何嘗一言
而有二理一理而有二說哉而漢儒以専門名家以師
説分授人自為師家自為學矜私意以為書逞臆決以
立見且易一也既有田何京房之學又有施孟梁丘之
學復有張彭之學書一也既有歐陽氏之學又有大小
夏侯之學復有孔許之學至於詩禮春秋其言某氏某
氏之學不一聖人之作經以一説具一理一理之外了
無岐論豈某曰如是而某曰復如彼哉今而曰某氏之
學是一說也則又曰此某氏之學是又有一說也故飾
易文者指箕子之明夷為萬物荄滋之説而或者又曰
非古法通書傳者釋若稽古至有三萬餘言而或者又
譏其太過人各是非互相詆訾索新誇竒以自表立迄
使天下後世智者慢其説而棼以臆見鑿者勝其説而
附以竒論蔽者守其説而膠於要㫖甚至一經而有十
家之訓一訓而有異同之説傳註之學以千百計紛紛
籍籍孰知統紀皆漢儒有以基之葢如適乎荆榛之塗
旁斜曲直縱其所向而不知悟然其去通都大邑愈逺
矣然則漢儒専門立學之弊其為濫觴如何哉班固賛
之曰一經説至百餘萬言大師衆至千餘人葢禄利之
路然也嗚呼漢儒之學大畧可見矣
　　說
　　　易說
乾元坤元元者何大也欲觀乾元坤元之妙當於二五
兩爻觀之道本不可名言而聖人命之曰元元本不可
形容而聖人又命之曰中大哉中乎二五兩爻皆中位
也有陽中有陰中陰陽皆中也中與正有辨乎曰以陰
居陰以陽居陽正矣然而未中也中無所不在在在皆
有中道至於中不能加毫末於此此中之所以為大也
先儒言極其大而後中可求止其中而後大可有故皇
極者大中之謂乾坤二五之中所以為乾元坤元之大
也乾之文言曰龍徳而正中謂九二也又曰君徳也以
九居二人臣之位而以君徳為言何也中無所不在固
可以通言也自二言之則為見龍自五言之則為飛龍
飛龍之中即見龍之中天下豈有二中哉坤曰順承天
乾坤無二道也使有二道若之何而順承耶六二言大
而不言中六五言中而不言大互見也二之直方大以
中故也五之文在中其大可知矣彼執一者則謂二自
二五自五不識貫通之妙者不知中者也即乾坤而推
之餘卦皆然屯六二之十年乃字九五之屯其膏當屯
之時不敢苟合寧舒徐以要諸久不可大有為寧收斂
而嗇其用皆時中之道也蒙九二剛中之才而有包容
之道其周公遭變之際乎六五童蒙之君賴剛中之臣
乃濟其成王之謂乎君臣各盡其道正所謂中也此蒙
之所以亨也此蒙之所謂聖功也需九二曰衍在中衍
之一字妙矣哉處需之時苟不能寛綽厥心以俟天命
之定則不可以言中矣惟寛衍在中自然綽綽乎有餘
裕也九五一無所為需於酒食而已文王不遑暇食時
當然也中也成王燕嘉賓燕兄弟燕朋友故舊時當然
也亦中也故曰酒食貞吉以中正也訟非得已也九二
之不克訟其惟剛中乎剛中故能息訟五居尊位以斷
狂直惟其中正是以元吉同此一中也或息訟或聴訟
中無往而不在其可以執一言哉師五陰一陽一陽為
卦之主九二是也其丈人之謂乎故曰在師中吉六五
為長子惟其中行故能代大君當帥師之任若復以弟
子分其權則失中矣兵凶戰危其可輕也哉比六二處
比之時無阿比之私得中正之道矣故不自失中乃吾
之本心也何失之有以九居五明白洞達故曰顯比既
曰位正中又曰上使中甚矣中之可尚也自屯至比或
上體或下體皆有坎焉履險而不失其道尤足以騐中
之可比通行而無礙也至小畜則免夫險九二牽復在
中亦不自失中我所固有行其所無事自中自吉其不
失固宜九五有孚於衆陽以中正而居尊位豈獨富而
已哉能使九二得牽攣而復於上葢不止乎獨善而已
履之九二坦坦乎無係累之私惟其剛中故不自亂九
五履帝位之尊剛中之上尤為正當然猶有貞厲之戒
何也非禮勿履兢兢自持聖人之心與天同運未嘗有
一毫之間斷也嗚呼大哉中乎在乾坤為乾坤之中在
餘卦亦皆同乎乾坤之中人見其變中未嘗變也聖人
建大中以為天下凖為萬世凖有百千萬變之不同而
聖人亦不自知其所以然而然也與賢與子皆中也揖
讓征伐皆中也誅管蔡封蔡仲皆中也仕止久速無可
無不可皆中也過門不入陋巷簞瓢皆中也父師則去
為臣則守皆中也中無定在變化云為無往非中雖然
變化可也無忌憚不可也變化者未嘗不允執無忌憚
則不允執矣至于拘儒則又執一而非執中矣天下之
亂所以日多而治日少者無他故焉不壞於執一之拘
儒則壞於無忌憚之小人前史所載昭然可觀嗚呼安
得明易君子而與之論中哉
　　　又
一陰一陽之謂道一之未畫安有陰陽陰陽尚無名安
有道名嗚呼一之未畫已具陰陽陰陽未有名道在名
之先易有太極是生兩儀太極無體有體亦太極太極
無畫有畫亦太極太極非陰非陽陰陽亦皆太極不名
曰道而名之曰太極何耶名為未悟者設也名立而人
愈不知道離奇耦剛柔動靜而言者非也即奇耦剛柔
動靜而言者又非也甚矣人之難悟也
　　　呉魯字子唯說
吳氏子求名於袁起巖乃名以魯而以子唯字焉何哉
吳氏子好學之念有餘而勇於進如馳駿馬欲一蹙而
至康荘者嗟乎子不見夫赤子之心乎毋機心毋鋭志
而良知良能融造化而含萬理也子其挫銳而魯全其
天而達其人則一唯之發口耳俱喪是足以進於學矣
吳氏子亦唯而退
　　　陳晐字退翁說
陳氏之子名晐而求字於袁某曰晐聞之晐者該之異
辭也釋之韻者而以兼為言則晐與該也其辭異而㫖
同乎君盍有以字之某曰子固知夫晐之為兼也其亦
知夫兼之為說乎聖人畫卦以其兼山也而以艮言艮
者止也故象曰君子思不出其位夫兼天下之善推而
用之則出位而思也庸何病而卦也象也皆以止言兼
可恃乎自夫子之門其弟子薰陶漸漬日加益而不自
知也而顔子有若無實若虚以能問於不能以多問於
寡其有也實也能也多也豈不曰兼人哉乃且謙居遜
處而無以兼為者故曰以退為進雖以子路之勇聖人
亦以其兼人故退之顔以退而處一已之兼子路以兼
而樂聖人之退則兼山之艮聖人與羣弟子葢於是焉
洗心哉子宜以兼退為進而以退翁字焉則道愈損而
愈明已愈克而愈誠不溢於盈不矜於成將使源泉混
混而莫見夫終窮之形其兼也孰禦焉晐乎其母以名
浮也
　　賛
　　　温室百瑞圖賛
　　　　維魏奄有九有之師上稽畢昴逺追夏虞相
　　　　其陰陽土中宅都迺命工正乃括知愚爰築
　　　　爰建外郭内區後庭永巷小寢之餘越有温
　　　　室是紆是徐儀形宇宙聖哲之軀參以百瑞
　　　　丹青是攄間以藻詠述其規摹韙矣夫葢未
　　　　有不歎天地之眷命若斯之盛者也越自三
　　　　才之肇判曠宇宙之遙邈中啟聖明之運昉
　　　　於河洛之祥著為圖書之盛四靈問興萬祥
　　　　迭臻是葢有瑞志之不能盡録山經之弗克
　　　　備載者也今而畢括具詳廣羅備蒐上而景
　　　　慶之燦曜下而麟鳯之奇偉凡百有象獻其
　　　　非常之符者葢無一不在焉如是則上自皇
　　　　徳之興中由帝道之備王仁霸略之所雜出
　　　　者元康章和之所遝至者罔不畢具焉皇乎
　　　　哉亦以總古今之昭監答乾坤之良澤也歟
　　　　夫後宫燕息之所而不忘造化之應也乃如
　　　　此殆無逸之遺意流風也歟圖必有賛賛曰
維魏作都畢昴之區乃命攸司乃括智愚興築兹邑實
繁有徒乃建大寢四方無逋後至永巷小寢以餘乃有
温室乃燕乃居包括宇宙聖賢是圖爰及百瑞厥類不
孤有河之馬有洛之書由斯以降受命之符上際窮象
景慶有敷下逮寰宇麟鳯實殊厯草煒煒三秀扶疎丹
魚生沼皓獸在塗澤馬於阜三趾則烏象其彷彿録其
體膚寫以丹青乃形乃模燕息之室監戒所須無逸遺
意不介而孚用保其盈用儆無虞維魏有作烏可厚誣
獨於閒暇情意所除昭此衆祥戒其濶迂俾之不荒如
響應桴樂為歆賛監之在無
　　　辛卯嵗記顔賛
子之蒙不可擊何勇於升堂而伏几子之文不可訓何
樂於染翰而操觚嶔巇難合而欲一天下於論議之頃
酸寒陋甚而欲展四體於功名之涂子方嫉人之弗競
人亦笑子之甚迂嗟夫辰之速兮隙之駒道之難兮齊
之竽毋紛紛乎多事袖手板兮歸與縦良田之無有而
四海多山林之樂豈不能自老於臞儒者乎
　　　丙辰嵗記顔賛
汝少而學汝長而儒及其仕也天下皆智汝獨拙天下
皆敏而汝獨迂今頽齡之既晚頭白髪而已居吾即汝
貌吾觀汝軀盍歸乎問松菊之舊廬盍老焉為山澤之
癯則汝之求於造物也其諸異乎人之求之歟
　　　林晞仲記顔賛
學以禔其身名以實其稱而成也不副其學位也弗齊
其名儒則甚癯氣焉絶清有夀之行而又有夀之形此
莊子所謂且予求無所可用故能終其天齡也
　　行狀
　　　魏安人胡氏行狀
淳熈十年六月二十日故泉使魏公之夫人濡須胡氏
終於平江寓居之正寢將終呼二子炎掞告之曰生死
命也我涉世六十八年介婦於魏者四十五年父母舅
姑皆落落寒素無甚如意者患難窶乏我所諳飽自眂
閨閫之事或無一愧者今我死矣我之甥袁某幼自力
學在諸甥間以従學多往來舅家舅所望者汝欲狀吾
實其屬諸某乎夫人既終又三月炎掞書來誦夫人之
語某慟而失聲則曰不幸不能視夫人易簀迺及死而
不忘我嗚呼吾將何以報遂哭以受命夫人諱慧覺字
悟貞世居無為故黄州别駕朝散胡公賛之長女失恃
於襁褓甫四嵗已能思念母愛嘗見他兒戲母側者輒
泣下有訊者則曰我何以無母子之樂耶見者為戚戚
自幼而老凡資㝠福思報母恩者亡一朝忘去紹興初
淮饒於盜民弗寧止㑹有迫於境者適别駕公獨留寧
國官居子幼未解事親戚束手相顧無有出計者夫人
猶在室毅然曰不使我父惟家之憂以廢官事此吾兄
弟姊妹之責也迺以義糾婣族擇村落可辟地者弛擔
以就且曰吾一身不足恤吾父與族何可忽也相期以
同生死遂亡一人敢戾約胡族因以奠枕至今徳之别
駕公用是偏愛擇所宜歸者而歸泉使公夫人入門接
上下以誠愛一毫髪事不敢専已意曰是曾奉吾姑命
否也夫人之歸太夫人年已髙泉使公事母孝悉以太
夫人飲食起居事屬夫人夫人曰家事無大於此也奉
迎供養肅謹誠至凜如一日泉使公不治生事留選調
三十年居閒之日什八間得俸亦不滿萬錢夫人與泉
使公約曰所入如此當先足所以奉吾姑養者往往夫
婦不敢肉食夫人日出簪服質貿以禆太夫人飲食衣
服者有一不懌意夫人終日弗寧止稍無他即釋然慰
滿太夫人以八十頗親藥褁夫人躬修裂嘗滋味而後
進嘗曰八十之老一有疾痛豈可以驟來之醫而服嘗
試之藥哉凡藥自醫來者先嘗迺肯用太夫人夀考康
寧既殁亡憾者夫人之孝炳如也泉使公讀書四十年
既不得志場屋炎掞甫長夫人曰二子當求以酬父志
者泉使公多怵怵官事少暇日獨夫人訓飭二子甚力
寝食必戒曰家事我尸之家費我度之汝母得誰何其
間聞師之良者雖甚費不惜晝飲食夜燈火經紀使有
餘故二子得殫志於學日進進不可已也越明年二子
聮薦胄監泉使公時宦中都朝士讙曰魏氏有子矣又
一年掞入大學月書累占上㳺復以魁薦今籍内舍炎
再舉於閩漕兄弟間頡頏行輩科級皆他日餘事夫人
教子之驗其章章如此泉使公薨夫人攜二子歸寓於
平江益戒二子不出門户於進修事尤加意嘗曰吾老
矣如吾所事者吾所仰者今皆亡吾今復何為哉則盡
却家務細與大不經意飜繹内典多所觸解自壯嵗已
不愛組飾一物一念不以介介於懷亦寡笑語所遇淡
如不復動休戚意先是嵗旦家庭間致賀意夫人曰我
今又增一嵗然我年來得佛趣世故物態心已超脫覺
此生已如朝露矣二子諸孫聞斯言不敢窮夫人意向
越一月夫人曰我欲見親戚於旁郡二子不敢逆具舟
櫂侍行抵錫山某適留外舍得拜夫人膝前時精神彊
懌氣貌寛和勝異時自錫山過陽羡留甥吳濠州家半
月而後歸葢夫人性天内覺智慧益明若有所信受而
知夫死生變化者嵗旦之言旁郡之役則有以也十月
忽得心脾疾起居亦無他苦一旦屏粥食逺藥餌二子
朝夕奉藥食以進夫人視之淡如無意於瘉也二十日
將晡呼兒孫告之曰無重憂惱物物有數不可留也一
語不及家事而逝炎掞將以十一月二十三日祔於泉
使公之塋實平江府吳縣靈巖鄉横山之原夫人以泉
使公官朝散郎再封安人子男四人炎掞倓某炎廸功
郎處州司户倓早亡子女一人適故迪功郎御前軍器
所受給官莊珪孫子一人堅孫女四人嗚呼夫人之徳
行不過盡力於舅姑夫子之際爾若夫人則過是幼而
失母恭而自立長而為婦貧以起家此男子所甚難者
而夫人行之一無難焉是可敬而可仰也某未弱冠而
孤夫人愛之者招呼拊育亡虚嵗在諸甥列蒙賜獨厚
迺死之日猶不忘其甥使有言以發幽馨於泉下敬書
其足以撫範閨閫者於右以俟銘者採擇焉
　　　故太淑人葉氏行狀
淳熈十二年十一月初四日敷文閣待制單䕫之母夫
人葉氏終於里居之正寢夀八十有二其生也有子貴
盛而安榮夀考受福為特厚其亡也徳在鄉黨恩在婣
族弔哭相望為失聲嗚呼生榮死哀夫人其有焉夫人
諱妙慧世為建人曾犬父某潜徳弗仕父某少孤㳺學
壻於吳門同郡浦城之楊氏因家焉名聲詞章頡頏輩
流間郡博士選授直學職然刻思古文不就舉子尺度
終不應舉選夫人聰悟閒靜未五嵗女工已輒解直學
俾偕兄弟課句讀日記數百言楊母謂直學曰讀書非
吾女所先者當先婦道而輔以剪裂縷結可也夫人自
是益不凡未笄父母俱下世楊母之姊適建之魏氏亦
寓吳門愛重夫人俾往來其家撫育甚至又率羣葉為
擇所宜歸者而歸朝散郎通判舒州贈通奉大夫莘杭
之仁和人吏部郎中單煒之子也其歸通奉也吏部與
令人皆無恙家甚窶令人専意内典家事支吾弗皇給
夫人曰吾奉箕箒治絲枲其家伏臘之須㫖甘之奉所
當用力者宻以嫁時簮珥鞶帨鬻以為助又自攻苦茹
淡専力區處舅姑喜曰是真吾家婦也悉諉以家事夫
人營治勤劇嚴中而順外日費細大嵗儲饒乏白舅姑
以節目而躬行其靡宻焉單氏門户遂立吏部尚義好
施異時迫於弗贍曾不能快意夫人佐餕之餘毫粟撙
出内不妄用一錢思以慰吏部美意於是割衣食以賙
貧不足者治藥劑以施疾病之困乏者捐資遣以相助
婚婣之失時者吏部一言夫人承志唯亟内外親無疏
昵皆家歸之晨昏定省通奉與夫人日有常度儀法翼
翼可觀吏部耽嗜於學雖官居立朝率夜漏踰十刻夫
人約通奉拱立閤外吏部歸寢舎竟禮乃敢退其婦道
誠至如此舅姑之喪通奉哀毀致疾夫人既追慕不少
損又經紀襄事一無歉於禮者通奉詳雅和緩文而能
官恬於仕進遂老州縣為令為倅皆有清白恵愛聲夫
人内言居多焉通奉卒夫人年僅踰三十居喪守志竟
不萌世念三子六女獨二子一女有家室餘皆㷀㷀其
哀葢今貳卿方齠齓也見者傷心謂夫人不自足而飽
孤幼是良難者夫人曰事長撫幼其理一也曩時公姑
在堂雖門户已立而家事弗濟吾猶以勤儉輯今吾婺
處兒女且纍纍日亦何所憑藉哉惟有勤與儉爾則盡
絶人事閉門深居内外言不出入有田二百畆薄入儉
出錙銖較計薪水之外一介不以取予如是十餘年女
熟於訓而工於藝各擇其可終身託者其後登蘭省分
符竹員郎别乗濟濟蟬聮各得其所歸也貳卿穉嵗無
父蚤侍孀母已嶷嶷見頭角甫能言嘗曰吾獨失父不
力學自立不名為人五嵗讀書厯厯如迎刃夫人悲喜
曰是兒父所鍾愛今可教也乃訪師之良者買書史闢
廬舍晝則躬烹飯夜則供燈火俾貳卿従㳺焉今金陵
帥參錢公與貳卿相従最久而厚者年十七入銓闈髙
等未㡬復占刑法科徧厯學官騫翔監省妙年而守三
輔握蘭以總饟屯歸貳民曹為名法従實夫人有子而
善教之也夫人自孀居亡他好嗜獨紬繹佛書辯析㣲
㫖至忘餐食每以愛人利物為念貳卿既上法科廷評
命已下將就職夫人戒曰是官非州縣比汝能信吾説
即往否則勿就貳卿敬請其說夫人曰今天子仁聖愛
及螻蟻我聞廷評閱天下獄案罪所輕重在筆端寧失
不經哀矜勿喜聖人格言汝當守此貳卿職廷中六年
自評而丞丞而正讞議訊鞫一無有濫寃者而緩死之
議葢什九焉夫人之訓然也貳卿守霅川閱七月以治
理効詔奏事行在所尋以尚書郎總淮西饟事詔趣行
貳卿如金陵命其子迎侍板輿在湖日郡循例致饋夫
人親與審項目不可者盡卻郡治帳幃器皿纎悉以歸
主吏不一物偕行前此未有也湖人今猶能言葢其循
理敬法嚴於授受之細亦如此貳卿總饟四年三以王
人歸覲夫人每誨之曰汝繇卑官蒙主上特達之知遭
逢晉用何能稱塞惟是得望清光日當以裕民力寛州
縣愛士卒者入告其曰剥下以媚上瘠民以肥國則汝
大負朝廷非我疇昔望汝者用是貳卿造膝之言每不
敢戾其說貳卿既貳民曹再嵗為真宣勤於國大農衍
裕上意益嚮用矣獨夫人曰吾兒本何能而至於此才
弗稱禄食浮於名恐終不足負荷而貳卿亦欲用力四
方思以休其進退夫人曰促抗奏貳卿即請對上章誦
母子間懼弗勝榮之意詔可其請以西清次對知平江
府平江夫人昔時寓居地親朋婣族尚不乏貳卿開藩
夫人即戒以毋得毫髪私吾家又飭所親之賢俾家諭
其族母令擾吾子終貳卿去郡莫敢一人願受私者貳
卿自平江奉祠歸里門夫人年已七十六母子懽欣怡
愉杜門燕樂相以寵禄滿盈為戒貳卿居閒八年得以
娛說親闈舂容子職暇日相與翻經文訓童穉間則會
親戚接杯酒融融洩洩自適其適而無一毫干其心貳
卿之能守富貴不危溢者夫人有助焉耳年踰八十起
居飲食如强年人朝夕家事猶維持其大綱而規法之
嚴維持之素中外益自斬斬人不敢以篤老易也故冬
偶得脾弱之疾貳卿憂惴衣不解帶者踰月一日夫人
諭貳卿曰吾自三十即奉釋氏教祀佛鑱經飯桑門者
未易屈指計豈直為觀美哉誠欲今日受用耳吾常誦
其書而解死生之說今八十二年不為不夀吾於此無
嫪戀意也汝等毋苦以藥困我貳卿泣下復進藥餌即
摇手止又戒家人勿哭泣徒亂吾志遂手結彌陀印晏
然而逝夫人以通奉恩封安人貳卿既貴累封太淑人
男三人導従政郎無為軍録事參軍普朝奉郎通判揚
州䕫降授朝散大夫充敷文閣待制提舉江州太平興
國宫女六人適進士林某故朝奉郎前監行在左藏東
庫葉沆朝奉郎前權知濠州吳褒朝奉郎新通判台州
薛裵故通直郎前知明州奉化縣蘇祁朝散郎新權知
彭州吳昭夫孫男九人端彦承議郎監行在左蔵東庫
端禮端友文林郎新奉國軍節度推官端章端仁従政
郎欽州安逺縣令端臣端修端士承事郎新蘄州都大
監轄倉庫端已承務郎孫女三人長適廸功郎新臨安
府仁和縣尉陳晦次適趙某次在室曾孫男二人長誠
夫次某曾孫女一人在幼子導普女適林薛蘇者孫端
彦皆先夫人出通奉先娶李氏今葬於仁和縣大雲鄉
鳳口樂山之原將以今年四月二十三日祔葬焉嗚呼
夫人之徳之行形於家事於親浹於婣族而達於州里
其承夫義以順其教子愛以公實而弗華乆而弗渝其
胚胎根履非有所矯拂也性稟泊如薄於自奉衣服華
麗飲食盛異即唾去至於周人之急切切如已戚休事
其在窶乏時雖解衣鬻珥不少靳既貴則雖甚費而不
肯已也訃傳之日哭者必慟以為夫人之夀固天所以
福善人者夫何憾今而後緩急之際寧復有如吾夫人
耶夫人之兄罹西兵之亂身沒王事夫人捐費舉䇿委
折以請於朝卒得一官以禄其弟葉宗益多之二子導
普皆李氏出宦㳺既弗顯又跅弛無生理不幸早亡諸
孫未仕者多疾疢不能立以故二子之室無留金夫人
撫存愛養恩恵備至非一嵗月貳卿今奉夫人遺意盡
挈伯仲氏家長幼闔屋而居粟縷之給貳卿皆尸焉人
謂夫人慈愛貳卿孝友相成於善如此夫人蚤更憂患
心力為耗晚年目眎頓弱百藥弗少稔夫人曰吾生平
善念如出家人嚮佛道如行熟路不應有此日課觀音
經誦大士號貳卿又親書金剛經鋟木廣施溢萬帙一
日夫人夢有白衣老人以指爪掠畫而去自是眎物寖
明吉人之報固如此某外祖母楊氏與夫人之母為女
兄弟某於夫人為表甥然夫人未笄而外祖母撫存選
壻視如己女以故夫人與先妣如同所出而某視夫人
如母焉未可以表言也某在諸甥間獨荷夫人教愛厚
甚則又如己之子以待某也聞訃匍匐哭喪奠酎不覺
哀盡貳卿扶杖縗墨泣盡有請願疏夫人行實但狀其
大者顯者某不敢以淺纇辭敬直書焉以告勒銘之君
子
　　墓銘
　　　恵夫人墓銘
隆興二年四月丁卯瑯邪恵氏歸於建安袁某越九年
六月己亥以疾卒任所淳熈二年七月乙酉葬於常之
宜興縣君山鄉青塢之原嗚呼顧偕老其不能而兹迺
以銘君也哀哉君諱道素常之湖洑人進士萃之仲女
君生於良族族諸老言君裁十嵗知事父母敬長而孝
益謹父嘗有疽疾君憂甚不自省食息事候伺親側膳
服藥餌悉躬之病未間則焚香泣下暮夜致禱不知夕
之竟也居亡何疾瘳人謂孝敬之報宜如此後十年而
罹父喪哭泣盡哀課經文曰數十卷却葷茹久不復見
者流涕異時母氏多疾君慮以憂毀甚承意開釋昕夕
侍旁不肯去時方有二嵗子葢弗遑顧也或勸之君曰
吾母安則吾有子矣明年従某官都下居既别母雖一
飲食弗置念率旬餘輒一命介問信僅不聞則悸不自
佚信至迺少已嘗曰我歸袁氏不幸不克事舅姑恨亡
以為見獨奉家廟唯謹奉祀孔時晨昏供香火雖疾亦
力往凡諸事先者一物悉至敬君幼好内典甫識字畫
已能翻繹句讀未笄通法華義遇暇日然誦一字不舛
落既長従某而繪佛圖蓄經卷往往甚於經紀家事其
持閱眂前日益苦也君有幽閒之徳性不嗜遊觀日惟
閫政細大有節法否則咄咄經典舍是一不經意天資
敏恵剪製縷結一見輒解嫂姪姊妹悉従君是式今為
賢婦平生寡言言必契道理與之商可否事中者十九
其將死也端凝如亡恙時第曰吾死後其歸我所誦佛
書於棺其母使吾子長而不學也他皆不及某與君夫
婦十年我疾君嘗起之君疾我弗能以捄嗚呼哀哉年
三十有一生男女各二人男六嵗曰申儒餘皆亡其既
與之為三年之喪頫穴而窆君於墓又飲泣而為之銘
銘曰維善而孝淑且質厥資懿美且嬪側宜夀而昌今
何嗇輤帷不復閉白日天耶人耶理奚測吁其奈何眂
銘刻
　　塔銘
　　　僧如尚法蘊可用塔銘
義烏縣之東郭舊有六如庵興化僧寶月梵淵所剏也
二僧頃來是邑誅茅以立香火其嗣如尚朴而好善邑
人以佛稱之知其後必昌也再傳而至法蘊規度施置
益懋前績堂殿崇成庖湢飭具松竹交映衆皆瞻仰讙
曰是當為名刹一庵不足稱也法蘊亦具是願其嗣可
用者出儒家流而喜醫術務求濟人而不喻利每以桐
君自娛非庸緇比也士夫多與之有嗣曰了恩頂相豐
厚中有定力協其師以成法蘊之志頃之庵以寺名矣
寺甫成而三師相繼以逝嗚呼豈三師者宿縁相值宿
志相合共為此寺而生共成此寺而亡殆非偶然者歟
不然何生也相為謀而死焉相為屬也妙欽者傳三師
衣鉢而能侈續其業於寺之對山鼎立石壙置三墖於
上所以識開山者之甚囏難也妙欽亦觕知書其志髙
逺他日當為名僧墖具請銘於子子知始末甚詳故樂
與銘銘曰其生也相與以成其化也相忘以形萬瓦鱗
鱗三墖以寧我銘識之厥囏孔明
　　附録
　　　家傳
公諱說友字起巖建安人生於紹興庚申嵗治周易年
二十有四登隆興進士丙科調建康府溧陽縣主簿主
管刑工部架閣文字國子正宗正寺主簿改太常寺主
簿樞宻院編修官秘書丞兼權尚左郎官以疾添差浙
西安撫司叅議官知池州以私計主管建寧府武夷山
冲佑觀知衢州提舉浙東路常平茶鹽提㸃浙西路刑
獄直秘閣知平江府節制御前許浦水軍侍左郎中兼
右司郎官假顯謨閣學士萬夀觀使兼侍讀充接送伴
金國賀生辰使右司郎中直顯謨閣知臨安府太府少
卿兼知臨安府假顯謨閣學士萬夀觀使兼侍讀充館
伴金國賀正旦使權尚書户部侍郎兼修玉牒館過嵗
為真兼侍講權户部尚書華文閣學士四川置制使兼
知成都府加徽猷閣學士因任吏部尚書兼侍讀充崇
陵覆按使復以寶文閣學士提舉江州太平興國宫知
紹興府浙東路安撫使吏部尚書兼侍讀兼實録院修
撰兼修國史同知樞宻院事㕘知政事提舉詳定一司
勅令資政殿學士知鎮江府控辭提舉臨安府洞霄宫
知潭州改知隆興府力辭提舉臨安府洞霄宫加大學
士致仕嘉泰甲子嵗薨於徳清寓第享年六十有五官
至宣奉大夫爵至郡公食邑至三千二百户真食至六
百户贈少傅卹典如儀累贈太師魏國公初公寓居湖
城號東塘居士(闕/)
