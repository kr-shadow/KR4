#+TITLE: 石田詩選-明-沈周
#+DATE: 2018-05-12 10:20:03
#+SOURCE: github.com/kanripo/KR4e0118 master 38311dad                
欽定四庫全書　　　　　集部六
　石田詩選　　　　　　　别集類五(明/)
　　提要
　　　　(臣/)等謹案石田詩選十巻明沈周撰周有石
　　　　田雜記已著録此集不標體製不譜年月但
　　　　分天文時令等三十一類葢仿宋人分類杜
　　　　詩之例據慈谿張鈇跋葢其友光禄寺署丞
　　　　華汝徳所編也顧元慶夷白齋詩話載都穆
　　　　學詩於周嘗作節婦詩有青燈淚眼枯句周
　　　　以禮寡婦不夜哭議燈字未穏是周於詩律
　　　　不為不細然周以畫名一代詩非其所留意
　　　　又晚年畫境彌髙頽然天放方圓自造惟意
　　　　所如詩亦揮灑淋漓自寫天趣葢不以字句
　　　　取工徒以棲心邱壑名利兩忘風月徃還烟
　　　　雲供飬其胸次本無塵累故所作亦不琱不
　　　　琢自然拔俗寄興於町畦之外可以意㑹而
　　　　不可加之以繩削其於詩也亦可謂教外别
　　　　傳矣都穆南濠詩話稱其詠錢詠門神詠簾
　　　　詠混堂詠楊花詠落花諸聮皆未免索之於
　　　　句下葢穆於詩所得不深故所見止是也集
　　　　前有呉寛序稱其詩餘發為圖繪妙逼古人
　　　　核實而論周固以畫之餘事溢而為詩非以
　　　　詩之餘事溢而為畫寛序其詩故主詩而賔
　　　　畫耳又有李東陽後序東陽與周不相識時
　　　　已為大學士與周勢分懸隔以呉寛嘗以寫
　　　　本示之重其為人故越三十年後又補為作
　　　　之然二序皆為全集而作華汝徳刋此選本
　　　　時仍而録之非序此本者也乾隆四十六年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　石田詩選巻一
　　　　　　　　　　　　　明　沈周　撰
　　天文
　　　𢎞治改元元旦遇雨
元旦未及春東風意先蘇風來繼零雨和潤物皆濡助
我新天子沛澤彌九區河流亦傳清天與聖徳符賢俊
日拔庸治道務精圖堯舜不異人政化無兩途我衰在
畎畝感激舞蹈俱告戒各努力勤耕備公租黍穰多充
禽淵靜無驚魚上下信影響餘生幸于于
　　　雪作二首
經春十日忽作雪如此紛然門且關瞥見豪華成白屋
錯加粉飾累青山侵凌廣野容無地零亂髙空落自閒
兀坐搔頭何遣撥梅花寒勒未開顔
春雪公然沮春雨莫能為潤秪漫漫撒鹽差是殊無味
執玉徒觀不辟寒滿地蕭條悲烏雀何人徙倚愛闌干
凍皴手足鬚俱折擁被㣲吟强自寛
　　　二月三十日雨中
此雨送殘月隂雲隱有雷草雖宜濕長花亦要晴開溝
漫魚争上泥深馬忌來春山只隔眼應待我銜杯
　　　三月一日喜晴小步用士𢎞韻
雨春情况悶中諳一日初晴月已三半濕半開花解笑
相呼相喚鳥交談閒行聊樂將誰伴獨咏而歸也自堪
更有餘懐成漫酌好風吹面小軒南
　　　嘲雨
雨澤之所至千里為其方其落萬萬注河沙數微茫方
中髙低田多少落不當髙者少莫潤低者多乃殃雖有
利物名功過不相償落之徒勞勞所怨亦穰穰何如一
輪月分影不可量一處有一月一月散千光只譬一州
城萬人住中央一人一觴酒一月照一觴一觴吸一月
人醉月無傷月自行中天不驚亦不忙房杜昔為相垂
紳坐廟堂天下屬黙化熈哉稱有唐安石似道輩瑣才
事更張聚斂以為政戕民隳宋綱君子與小人於焉觀
否臧我方坐雨厄斐然成此章
　　　風雨中戲三郎園櫻盡落
風風雨雨未開晴憂病憂田白髪生聞道西園尤作惡
小僮歡喜拾殘櫻
　　　雨悶
乆雨連隂結青天安在哉大由雲所子浩及水為災羣
葉無情盡么花借濕開寂然泥淖地苦憶舊人來
　　　雨夜自遣
需霽寥寥坐夜長呼童轉燭更添香澄懐有物嫌詩在聾
耳無聞併雨忘頭上青天終自出人間白屋暫相當眀
朝補漏吾還得手把黄茅作向陽
　　　五月十五夜見月映樹有作
圎月出樹東隔㸔被樹罣羣葉相䝉茂光采還透射玉
盤雖隱映其魄自整暇脫樹漸自髙萬里大明奓了了
太極圏誰向虚空畫坐深已當頭其樹勢斯下小人蔽
君子暫爾何足訝樹月亦偶當微吟聊譬借
　　　中秋湖中翫月
愛是中秋月滿湖儘貪佳賞亦須㬰固知萬古有此月
但恐百年無老夫鴻鴈長波空眼眦魚龍清影亂眉鬚
人間樂地因人得莫少詩篇及酒壺
　　　錢士𢎞以東坡船邀汎月病阻因答
東坡新船髙似屋兩舷開䆫三十六昨乘缺月汎昆湖
今汎楊湖月方足老夫不及困河魚到月足時人欠福
莫能扶憊踏髙筵馬不進兮人累俗翠盤露酒白玉香
一飲之縁惜難卜月從水上憶車公還能入户尋幽獨
枕前只作卧逰人亦有清華爛雙目髙吟不寐待囘船
輸却醉鄉詩可贖
　　　暑中冩雪圖
六月添衣喚僮子自畫雪圖茅屋裡玉花出筆飛上樹
惨澹隂山無乃是老生放筆還自笑顛倒炎凉聊戲爾
門前有客來借㸔滿眼黄塵汗如雨
　　　松庭對雪
三白觸眼喜欲顛天王繼統新改年豈天厭惡下土濁
以此雪之同皎然光照眀堂納祥瑞一平天下知其權
疾而蒙藏能過厚卑而令髙如進賢先時上帑寶珠玉
今恣四野開瓊田何須聚斂自委積過而不拾貪夫悛
先時豺虎横食人空山忍饑今可憐威能挾天已闒茸
勢可炙手還􁡞蜷老夫忍凍亦慣事草廬安抱牛衣眠
庭前孤松有喜色要與老夫相作縁
　　　冬日
冬日晴可愛温如君子人即之不覺熱黙生懐抱春執
巻南榮下吾目亦滋神何嫌炙背徒負以獻吾君
　　　臘月二十八日立春得雨病起漫言
小閣櫺䆫風自推手添香炷撥爐灰殘年送病詩中去
淑氣將春雨裏囘午案待甞新茁韭陽檐思訪欲開梅歲
功代謝忙如許似與衰翁逓老來
　　　憫日雜言
日既去日復來來如赴去如頽來是誰約去是誰推一
來一去彼此自禪續無與我與何故使我心驚猜似乎
少年有根是汝拔老醜無種是汝栽百年所筭三萬六
千日自我而數指作枚我今行年已七十歴日二萬五
千枚所該百而去七大大半又復使我心驚獃雖欲不
驚獃猛見霜絲雪縷垂兩腮何况人生不滿百疾烏捷
兎又如此而相催我思天地靈長之氣十二萬九千六
百年然後運窮刼盡蕩而為灰吾人亦謂參三才胡乃
其氣短索不得相追陪凖天地而言人眇塵海之一埃
嘅歲月之玩人同古今而一雷我無長繩繫日住亦無
長戈揮日囘亦不知學仙能乆視亦不知託佛能輪廻
而今而後去之日付一盃來之日付一盃不憂罄其缾
恥其罍春暖秋凉山邉水隈訪黄菊尋白梅秋月自與
吾慮净春雲自與吾懷開晝逰之地吾蓬萊夕息之處
吾夜臺以殤視我吾老大以彭視我吾嬰孩信夀夭吾
何以外請享此見在不樂胡為哉
　　　苦雨寄城中諸友二首
一陣接一陣一朝連一朝官仍追舊賦天又没新苗白
日不相照浮雲那得消君休問饑飽且㸔沈郎腰
新雨似舊雨今年即去年只愁沈垕土或喜夢青天頓
頓黄虀甕家家白鷺田惟應五穀地改納水衡錢
　　　秋雨偶書
雲暗湖村水漫沙秋堂蕭颯類僧家聦明比舊堂堂减
老嬾隨年數數加風扇未愁蕉破葉雨房偏恐稻傷花
坐深兀兀多資睡强欲開書候日華
　　　中秋賞月與浦汝正諸君同賦
少時不辯中秋月視與常時無各别老來偏與月相戀
戀月還應戀佳節老人能得㡬中秋信是流光不可畱
古今換人不換月舊月新人風馬牛壺中有酒且為樂
盃廵到手莫推却月圓還似故人圓故人散去如月落
眼中漸覺少故人乘月夜遊誰我嗔髙歌太白問月句
自詫白髪欺青春青春白髪固不及豪捲酒波連月吸
老夫老及六十年更問中秋賖四十
　　　星墮
惟己酉十月五日立冬始鷄後涉黎眀寤者稍稍起有
星流西北而從東南止其大如車輪蓬然曳長尾撒星
更抛熖遺落相蘂蘂其光白中黄燭地以晝比行旅盡
驚仆吠犬鳴鶩雉墮地如砲聲引響乆未已牀闥皆簸
撼約聞三百里七月嘗示異不意復有此瞥過視莫諦
墮處曷究擬至地當有化其形當何似其墮當何曜其
罸當何理竊謂經與緯墮一天缺紀無乃金火餘其氣
互合耳餘衍固非正謫罸自有㫖菑祥付茫茫不敢扣
太史
　　　對春雨
春雨父母情惠物侔愛子潤被發華妍長養助欣喜庭
垂存腐蕉土渥芽伊始齋心臨散絲清虚及䆫几自愴
槁颯姿均榮固無理
　　　中秋無月歌
老年於世百無與待盡光隂而已耳佳時令節或難忘
有酒還隨大家喜一時過去少一時打筭百年能得幾
滿前童丱倐突弁少者如斯老何恃去年中秋月在城
白璧團團酒波裏今年中秋月在家買酒邀賔走兒子
雲漫天黒月失色老子之興殊敗矣老子非月能萬古
暫借一光何足鄙中秋失月不中秋人固無聊月當恥
常時有月我無酒有酒呼月今不起有無無有兩難謀
要是天公忌全美世途茫茫寓萬事顚之倒之亦如此
眼中屠販却封侯意外詩書多餓死便從一月觀萬變
何敢容心必其理感深坐乆欲添衣風急秋髙月如水
　　　溧陽道中遇雨
浮雲接地日無光足力衰遲道路長都是小兒能疾走
這塲風雨却誰當
　　　有竹庄賞月
爛擁銀盤草屋東白頭相賞兩三翁青天不老人自老
明月正中秋亦中怪底有娥因藥誤謀諸無婦恐尊空
百年各願身强健此夜年年此燕同
　　　八月十七夜待月
候月月不出引醪兼話長栁黄延返照苧白應新凉惡
璧沉海氣待珠開夜光我罍猶未恥願早賁林堂
　　時令
　　　元日
今日之日一年始三百六十年之終雲物昭囘天杲杲
風光澹蕩氣融融商量栁色緑少許爛漫梅花白大同
無事此杯椒栢酒老夫不覺笑顔紅
　　　四日過有竹荘
春早拏舟聞鵲鳴病餘勉强竹荘行開年數日匆匆易
向老逢人徃徃生隂隴瘦姿松抱冷雪洲芳意草知晴
稍通酒􁑭聊乘興亦漫詩篇度野情
　　　人日喜晴
今辰謂人生風日佳可喜七居陽之正宜云造物始占
晴協陽吉其兆比君子霧雨忌為隂小人象斯擬君子
履於祥歲事無不舉小人道用晦顧有菑害倚東臯動
春風强健供耒耜持以告吾人毋憂徃時否
　　　七日樹介
千松凛凛清霜㦸萬竹森森白玉殳無數小兒相怪問
老夫搔首但邾婁
　　　元夕席上贈冷菴憲副二首
石湖樂事漫呉臺茅屋今宵也一囘上客門前探節到
小兒城裏買燈來生香竹葉迎春熟活色蓮花映火開
粧㸃太平須要此百年常覆掌中盃
堂帶春星月滿臺勸君且飲一千囘休言美酒消愁得
亦被華燈送老來急管繁弦聲乍合千門萬户夜齊開
明年佳節依然在分付春光駐此盃
　　　春晴出遊
天宇及軒霽品物各華研清般約同儕絡醑仍擊鮮展
酌臨芳樹鳴琴參笑言促羽酬良辰迅光不長延請㸔
劉伶墳酹之莫達泉
　　　閒居四時吟
白日可形指青春蔑迹尋不應有開花還復有鳴禽何
物衰颯翁樂意亦充襟浩然不能遏登臨動謠吟謠吟
侑杯酌花鳥同山林一暢太和氣載鼓康衢音捫心自
有㑹求知非在今
赫暑薫永日衆皆苦煩酷林廬頼溪次茅茨非厦屋門
前䕃重栁簷後鬱深竹無風氣蕭爽汗瀋免浹肉尚可
加白葛喜謝裸裎俗晝静茶𤓰餘攤書教孫讀既倦還
偃息夢寐亦清淑
秋凉我所愛人情與時宜因念康節言還眷康樂嬉杖
屨足濟勝出門隨所之舉睇達遐邇山水陳髙卑洞庭
吹白波落木不可持我特覧眀鏡因之悲素絲素絲不
復𤣥物變咸有時亟欲學神仙早憫氣血衰羡彼南
山色青青無老期
砉砉風木號靡靡霜草白敝褐氣不温坐擁簷間日大兒
輸租還升斗告既畢區區氓庶勤萬一答帝力簷陽歴
飛晷倐忽燈火夕光下目尚見展茲編年冊其迹類歲
功乘除無紀極非徒遣永漏亦足知徃昔
　　　上已即興
春暘麗廣野和風汎冠裳庶物争敷暢葱葱媚時光縁
溪盥清流俯見鬚眉蒼假祓聊復耳所適茲晨良握蘭
襲清芬偶羽接飛觴沂水不可即道逺徒徬徨
　　　春歸曲
今朝三月三十日問春果是明朝歸春歸當向何處去
春亦不言花亂飛東家蝴蝶已無賴强逐遊絲揚落暉
青樓粉暗女子嫁朱門鳥啼賔客稀春一去萬事非臨
岐更把一杯酒愁見墻頭梅子肥
　　　端午漫書(丁酉/)
周也渾衰憊奔波已不便親淹䃈上殯食仰水中田借
貸煩親戚饑寒罪歲年低頭搔白鬢雪涕在青編憂患
今如此聦眀不及前私情吾自訟公急衆誰憐凋瘵應
傷骨劬勞不息肩趨文棄田稚隨例劾庸錢違奪虚吾
日號呼徹上天誅求家百世政令月三遷簡靜髙眀度
更張小諒權鳥安求茂木魚樂奔深淵流剽如為釁搔
驚孰任愆申商疑實際卓魯似徒傳青艾誰攻病紅葵
他自妍深居思俊徳分賛仗諸賢莫以威嚴恃須知憂
樂懸厭兒求角黍與俗話蒲鞭積雨殊滂矣浮雲亦黯
然致嬰門限外此意向誰宣
　　　端午小酌
親朋滿座笑開眉雲澹風輕節物宜淺酌未忘非好酒
老懐聊樂為乘時堂瓶爛漫葵枝倚奴髻鬅鬙艾葉垂
見享太平身七十餘年能補㡬篇詩
　　　六月望夕作
十年六月十五望昏時月出當巽向初從地中已遭蝕
妖蟇大吞魄俱䘮輾空漸髙已半露黒氣輪光兩相盪
其色昏昏赤如血熒惑紅芒近仍抗老夫茫茫不識占
但稱怪事驚還悵未聞官府行䕶典太史豈遺還弗諒
不食而食天自愆人未容知未容讓不如買酒洗此月
一洗千年永無恙
　　　立秋夜坐
霜毛隨葉落搔首忽心驚節物其如我乾坤聊且生誰
家無月色何樹不秋聲好在清哦地戛然庭鶴鳴
　　　秋暑夜坐
星河垂地夜闌珊坐乆幽懐百事關畏老欲逃如鏡裏
苦塵難脫限人間一亭多竹還妨月二水宜家又欠山
世好茫茫誰是足秪除心迹自髙閒
　　　秋夜
白屋衡門擁墮樵秋懐落落夜寥寥人間篋笥悲紈扇
天上樓臺款玉簫竹實未生岐鳯老樵書不展塞鴻遙
青春雖在潘郎鬢只恐愁多亦易凋
　　　九日無菊
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一盃兩盃長在手六印何消金握斗三
盃五盃不離口萬事莫談瓶且守瓶云罄矣我即休載
欲謀之已無婦天應私我身獨在天不全人花乃後遲
之眀日興還存紫蕋青苞得開否倘㸔爛漫即重陽借
酒東墻惱隣叟
　　　九日値雨無菊
重陽薄酒且沾脣歲患雖煩節物新昨日未知今日雨
流年不恕老年人籬花欠事無黄菊江草多愁漫白蘋
何待齊山始酬醉小孫須辦拾頭巾
　　　和呉匏菴續滿城風雨近重陽之作
滿城風雨近重陽寂寂寥寥破草堂彭澤花枝待晴把
雲安麯米帶生嘗梳頭髪應吾年白潤屋金從别姓黄
慚與潘郎續遺句沈郎瘦不似潘郎
　　　丁巳除夜
數日匆匆歲告終温存惟有此宵同安知媚術先求竈
未信空文必送窮詩巻可留還自夀釣竿無恙任為翁
茅堂已與年俱舊簾幙沈沈不動風
　　　與韓克瞻蘇安道守歲
杪歲樂合并留戀甫及除不可負竒遇請勿歌歸與天
地一逆旅所在皆吾廬各念年歲改忽忽不我儲相守
戒毋寐徹夜亦須臾四序流且既其程惟僅餘丑鷄苦
無情督曙聲喔如隔隣促沽酒一一圍地壚傳盃相彼
此廵次不可虚林静風㓕響雨迹良漸疎俯仰百年内
㡬人今夕俱人情與節物攬筆吾當書
　　　守歲
歲行殊碌碌來往類𤓰期越日成新舊關情有仳離畫
儺俱散後白叟不眠時孤注一年計同人此夜私五窮
無術遣百拙信天為舉酒鷄鳴際聊申繾綣辭
　　　送歲詞
白粉作白糰今夜送歲用千年萬年例千家萬家共歲
去還自來送者徒鄭重初謂人送歲終反被歲送人於
一歲間過眼㡬悲痛送歲人不知處歲若處夢我有同
室人今年室已空
　　　秋日早興
髙齋梧栝凉意好但是雨聲妨晏眠一心黙黙百感内
萬事悠悠孤枕邊鷄鳴犬吠物有為晝短夜長天上偏
起來盥櫛了無作賴此牀頭秋水篇
　　　立春日試筆
雪屋蕭然折竹間畏風門户鎭須關鄉推老大悲年逝
人誚迂疎喜事閒土銼撥灰燒凍芋雲簷補屨織新菅
深居終日無聊賴或為兒嬉一解顔
　　　除夜
五十三廻送歲除世情初熟鬢應疎事能容忍終無悔
心絶安排便自如立券毎賖扶病藥作緘因借養生書
親羮坐雪肥鮮少索畫人來喜饋魚
　　　病餘待旦
衾鐵凌衰颯無眠展轉頻鷄餘千慮枕霜下五更人夢
緒不可續䆫光渾未眞兩童牀脚底齁睡怕教晨
　　　除夜留客
客㑹合時須有酒歲乘除際可無詩乾坤假我為逆旅
日月玩人猶小兒黄屢相尋柰新厯白都不剰笑殘髭
浮生踪迹任流止見面儘强空爾思
　　　留客守歲歌
請君勿思家相將守除歲誰家守歲同故人惟我與君
開此例作詩送歲君有篇買酒餪歲我有錢莫嫌苦與
歲畱連惜是眀朝已隔年本戀歲華還戀客亦惜眀年
又南北歲來歲去自無窮客去客來頭漸白白頭無春
風且暎燈花紅燈花落處天拂曙君起云歸歲亦去歸
家馬蹄急如飛家人闌門誶不歸
　　　元日四首
物華初煥發鄙抱亦生春開歲始今日杖鄉無㡬人蟻
醅浮甕冽鷄彩暎門新笑進三分盞聊娯八十親
賀旦亦隨俗筋衰拜莫便鬢毛關燕次厯紀曠生年地
氣通荄早晴光入户妍小孫㸔滿抱不待衆人憐
野俗誇占候年芳比昨强值人春立早加閏歲行長話
緒及農切盃廵次客忙援時從少飲獨後感流光
頻頻逢獻歲健日憶兒童有母敢稱老無年不願豐堂
光静宜北風氣暖知東萬擾來吾慮悠悠致静忠
　　　元日用長字韻
年來隱計自為長簮笏何如書滿堂入眼晴雲占歲氣
照門春日動江光傳椒老子騰騰醉騎竹兒童故故狂
車馬東華雖富貴貧窮吾亦愛吾鄉
　　　初春
畨暖畨寒似小兒嫩春天氣作嬌癡預先辦酒等花發
醉到花飛亦霎時
㣲黄冉冉桞生姿數日春晴陟有私新水一陂他自暖
跳魚何故却先知
　　　燈夕
燈火長街閧小兒龍鍾老子亦隨嬉小兒作閧渾無度
老子貪嬉固有時滿眼杯盤人盡醉大家簫鼓夜何其
金吾不禁銷金事莫為春城筭酒資
　　　秋夜獨坐
萬事縈思獨坐中爐香深處性靈空藥如效世黄金賤
年莫瞞人白髪公疎竹畫䆫因借月墮樵驚屋偶乘風
且來拂簟尋髙卧夢境浮生一笑同
　　　秋宵
秋宵殊為老人長展轉衾裯夜氣凉夢到衰年隨血少
事尋聞感累心忙慿凌殘月空梁䑕干聒西風破壁螿
强把清吟訴無賴亦堪延緩及䆫光
　　　廿五夜戀歲
與歲别在邇五日即告終三百六十日漫過已匆匆餘
此知莫畱頃忽迅飄風譬若盃酒䦨客散堂欲空强爾
拉老兵徘徊乏歡悰把筆搆短篇燈前擁衰翁衰翁類
歲事微吟搔鬢蓬
　　　七月十五日城中晚歸
晚郭歸舟急若何市塵猶恐累漁蓑到家覺得曽風雨
兩樹芭蕉破葉多
　　　十月二十八日早自城囘
短日促解䌫起程霜鬢蓬岸姿㣲雨潤人影淡波通一
鳥没虚碧數楓留晚紅指家渾不逺村過更橋東
　　　八月一日病中即事
旬時惟有藥追陪斷不思拈舊酒盃慮静爐香宜夜坐
眼酸書巻怯朝開江蘋白應松鱸出庭草紅催朔鴈來
老去苦驚時節換壯心那復傲寒灰
　
　
　
　
　
　
　
　
　石田詩選巻一
欽定四庫全書
　石田詩選巻二
　　　　　　　　　　　　　眀　沈周　撰
　　山川(園池附/)
　　　舟中望虞山與呉匏菴同賦三首
虞山我隣境欲往路非遙比來無好抱風日虚春朝茲
藉嘉友興理舟訪岧嶤漸喜蒼翠近豁眼嵐霏消上有
古松杉落落旌幢標其下見行人徃來雜僧樵我坐意
亦馳豈伺雙屐超何異謝康樂巫湖睡且遨
　　　登梁昭明讀書臺訪徐辰翁丹井
逺秀目已週復騁登髙足青山不嫌人所取隨我欲巍
巍古仙壇寂寂奠林麓七檜交雲霞靈颷散清馥崇臺
轉磴道攀縁把傍竹同行玉堂彦髙詠應虚谷逍遙東
山風已屏歌管俗申紙驚連章謬圖仍附軸聊以志傾
賞流傳亦何卜或恐聞邦人有酒悔無逐
　　　畱連山中薄暮返棹
遲遲二三客黙黙對層岑轉柁清川口忽然西日沉常
時急歸路茲焉迂我心行行望不輟去逺思滋深所思
何以冩丹青亦難任不如就明月彈我丘中琴
　　　過長蕩
發迹過長蕩識此平生始春流方漫衍曠蕩彌十里老
葑蔽層雲敷芽青擬擬正如一明鏡㿺蝕銅繡起西山
欲臨照掩却螺髻美山亦拗怒去南走太湖涘羣勢湧
疊浪争捷互排擠我恐先我去揮手喝止止湖山四面
好轉側皆可喜此面正佳絶扁舟載西子芳洲有隙地
肯賣脫紫綺移家非丹砂所好在山水
　　　溪上獨坐
觀生吾自得飽飯荷農功盤石箕雙足清流影一翁松
喬藤輔徳楓老葉還童好在尋詩地無人杖屨同
　　　漁村
呉江本澤國漁户小成村楓葉紅秋屋蘆花白夜門都
無三姓住漫可十家存熟酒呼兒女分魚喧弟昆不憂
風雨横惟憚水衡煩鷗趂撑舟尾蟹行穿屋根怡然樂
生聚業外復何言
　　　經尚湖望虞山
日午放船湖上頭虞山隨船走不休髙雲仰見出翠璧
飛影下接滄波流青林人家隱山麓鷄鳴犬吠聞中洲
鸕鷀羣棲竹葉暗蜻蜓特立荷花秋蓮歌漁唱尚互答
落景在樹猶堪遊小舟争渡各先去獨逆風波渾不憂
　　　宿白馬澗
濕雲載春山晴秀悵莫逢朝來雙闥前頓失千巃嵸天
地大藏疾何所不包容峯巒皆養晦草木未發䝉芙蓉
不敢巧反樸鴻濛中老眚叵辨物存亡詰兒童晝夜不
分明中恐移愚公又慮九疑縮萬里來相通争髙或不
平出氣盪其胷水墨用吾事丹青莫為工
　　　大石狀
望望秦餘杭首尾行不了大石突其凥翹然一拳撟山
體厚藏骨吐秀此特表正類抱中嬰頭頂露於褓形大
氣則散趣足在於小其深雖未即逺觀已自好頃來莫
能窮繼至敢草草循墻道林麓記曲乃遺杳登登覺向
峻漸漸駕木杪猊峯據門左呵禁口欲齩有磴沿百級
有殿嵌山造並殿跨偃石懸身龍嫋矯行人自其下恍
惚怖四爪轉髙蹐其背股慄身亦掉鎭腦結佛亭所仗
力可擾四壁滿題句貴賤成雜掃同遊懲涉險旋踵促
及早次尋巖間寮蜂房互窈窕縁勢盡西向局地窄接
繚雲棧中貫穿所歴平地少山静日自長石瘠人亦槁
坐僻覬居安傳竒被遊攪陽厓詫脣掀隂竇疑目窅虚
含風飂飂濕暎雲稍稍衆縐不可熨亂舋龜拆兆層疊
百寶合正紺或厠縹亘此金剛座千古不可剿危椒壓
屋脊雷雨常怯倒草木亦作怪牢絡萬藤蔦蒼松長深
根本矮枝節老斜見山桃花㣲紅暎叢篠草異傳多藥
采掇未諳曉欲宿償三過衾裯悔忘抱既夕氣更佳延
月象倍皎尚欠一踏雪意先有璚島情狀要細述言語
未獲巧不期諸􁓈嵬拄腹早韞藁宛然紫芙蓉為我一
手拗東坡昔袖去援例我非狡山僧苦著相便覺生煩
惱
　　　移席茅山東頂徐永年避酒而去作歌嘲之
自我來茅山春霧撥不開冥迷五日思困頓當面不見
紫翠堆今朝喜有風汛掃兩目浩蕩天光囘秀峯戢戢
各拱立伺我道左千㦸排蒼松為幄碧草薦窪石一一
羅尊罍髙天廣野寄笑傲芙蓉對面勸我一吸三百盃
徐卿不能有此量自椒而竄山之隈隔林大呼谷與應掉
首竟去無徘徊却從地上舉手謝逺意若訴不得相追
陪㑹難别易略不恤有樂弗取眞呉獃山禽衝客啄餘
胔野花㸃席粘殘醅老兵既失老僧在且握石子為鬮
猜醉來枕藉足力憊扶掖不起相催頽明朝爛漫别辦
冶遊事青山在在似作遊人媒乆住山亦許不作謝令
推慿我裁截筆作剪信我包括詩為胎請君急急還來
㸔怪事金鼇左股昨夜安在哉
　　　雪中登虎山
月色風光知幾到好竒今補雪中縁急排岩樹開髙閣
生怕溪山又少年城郭萬家羣玉府塔簷千溜半空泉
杳茶美酒殊酬酢似此登臨亦可傳
　　　雨中㸔山寄楊君謙
㸔雨春山中晴日未可及巒華與嶺秀濯濯翠流汁水
墨間罨畫屏風四圍立襍花逗餘紅雅與松共濕低雲
滿窓户似愛幽者入我初作静觀併喜得静習紛紛冶
遊子此景不足給有詩在此境佳句待人拾詩腸倘乾
燥亦許借潤浥持之報楊子正可事屐笠
　　　水村圖
魚荘蟹舎一叢叢湖上成村似畫中互渚斷沙橋自貫
輕鷗逺水地俱空船迷楊栁人依緑燈隔蒹葭火暎紅
全與吾家風致合草堂曾有此愚翁
　　　天平山
天平合在名山志山下祠堂更有名何地定藏司馬史
此胷誰負范公兵髙屏落日雲霞亂襍樹交花鳥雀争
要上龍門發長嘯世人無耳著鸞聲
　　　光福
羣山西奔駐湖尾通川夾山三十里川窮小濼開鏡光
居民次水屋比比屋上有山屋下水開門波光眼如洗
虎山橋畔晚市忙打鼔漁郎賣鮮鯉霜前橘柚萬苞黄
雨後楊梅千樹紫山圍水抱開農桑樂土風光眞畫裏
三年潢潦我無家恨不移書亦居此
　　　和張碧溪登寶峯韻二首
樂事春來要不空直登峯頂路方窮青山始爾三人酒
白髮泠然萬里風城郭週遭江勢轉鶯花爛漫物華同
太平無象今成象好在詩篇杖屨中
新醅拍拍玉光浮挈榼提壺判醉逰髙帽特尋芳樹掛
清歌緩共晩雲流頻來信我何拘忌大勝為官待告休
日日乘春知未足翠㣲還補菊花秋
　　　三宿虎丘松巢
夕陽繫䌫有餘輝入寺登登曲徑微孤塔白雲平鳥背
疎林黄葉暎僧衣臨池弔劒寒泉在捫石尋題古刻稀
便欲留詩補三過(三次有/圖于此)眼花燈影不成揮
　　　與沈工侍時暘登大潮山絶頂
侍郎不到十年餘拉我松行喜並輿客子初疑穿虎豹
僧伽髙住自鐘魚龍蛇起陸香山近鵰鶚摩天震澤虚
把酒直從峯絶處眼空錯認是匡廬
　　　汎舟横大江
汎舟横大江流止隨西東前頭望廣水後頭望連峯客
程渺茫茫行雲無旋蹤霜露霑我衣覧鏡饒慽容
　　　約客山行先後相失
春山同遊不同席却被青山笑相隔村蹊宛轉馬不進
來者固遲歸亦急問人云去苦不逺如酌稍延當有及
空亭鳥下小燕過秪見殘花與殘核手捫路竹漫刋詩
將記後來君可識白雲酢汝一盃酒不問老兵何得失
　　　山行
雲壑風泉處處宜詩囊酒榼大家嬉人來人徃春無主
日短日長天有時墮胾林亭㸔螘競插花山轎愛蜂隨
野僧未識登臨樂靜自關門笑客癡
　　　楚江秋曉巻三首
天連湘漢水悠悠水色微茫接素秋殘月已沈三國恨
亂雲初散九疑愁南方流落身將老西候蕭條客倦逰
欲采蘋花恨無伴美人迢逓隔滄洲
葭菼蒼蒼白露時蕭條江色帶微暉平沙鴈逐寒潮起
野樹鴉隨亂葉飛漸見九溪如練净尚憐三戸似星稀
不堪昨夜南逰客愁向西風憶受衣
夢囘江上筭秋程水影迢迢積漸明落木西風連鄂渚
亂山髙浪隱湓城鐘邉野寺經僧起霜裡孤帆估客行
徃事獨悲前席誤不從賈誼問蒼生
　　　自甲浦道太湖四十里見異香諸山喜而有作
清苕達宜興道湖已成筭僕夫却告難風浪卒莫翫勸
我陟山麓正爾免憂患彼此有得失我臆殊未斷譬山
行見湖昏昏秪浩瀚何如行湖中坐見山秀爛僕尚清
决筮得需利在彖毅然促飛櫓猛進不復懦探穴有虎
子履險獲竒觀出浦即㑹勝列障擁一岸遙思攬呉香
妄意覔仙幔羣聳西若監巨浸東罔畔天謂湖太淫設
此似按攤雲濤日衝撞石趾力抵扞輸贏各無能兩壘
對楚漢我行鋒鏑間便以老命判山疑相慰藉逐逐笑
供玩始有舟楫虞盡被山破散山亦有情狀要我綺語
讃氣聚勢則附形散脈復貫逺近相衍迤中自存博換
雖靜有動機萬態紛變亂虬龍徐蜿蜒獅猊悍奔竄夷
突各不一小大略相半正展芙蓉屏横亘蒼玉案晴縠
縐日光莫熨錦繡段金庭與玉柱逺弄波影燦歴眼四
十程續續青不斷平生詫傳聞信美非謾讕修辭聊梗
槩歸憶庶可按
　　　岳麓秋清為西涯李閣老題
蕩摩雲漢覺喬然形勢雄㸔岳勢連赤帝奠靈天立極
紫陽宏道地生賢人凌灝氣攀珠斗峯落清湘見玉蓮
上相舊遊今不忘冩懐還復事圖傳
　　　天柱晴雲(仝前/)
一柱巍巍萬象超切台接斗見岧嶤命惟說用金為礪
天許姚擎玉作標森列宸楓均湛露夤縁野竹上青霄
文章變化成何似更倚雲霞㸔冩描
　　　黄山遊巻為篁墪程宫詹題
黄山巍峩四萬尺摩天戛日髙莫敵天下之人皆識名
土著之人遊未極篁墪先生二十年亦自今茲方决策
沈沈冬雨作泥淖日日需晴蠟雙屐天將試人故作沮
拂面猶嫌雪飄白先生一意牢不破十客追隨三不逸
到山浮雲為開路石立偉夫厓左逆梁飛危甃虹不収
樹翳古湫龍所宅湯泉觱沸幽广下熱酒不須敲火石
境深漸覺與世逺下界便從風雨隔諸峯六六互出没
目抉雲蹤寄髙歴容成浮丘合居此呼之不出聞笙笛
祥符小憩僅四詩天待先生儘蒼壁不應止此便返駕
請啓一行多後役作圖何事到野人耳聴安能當目擊
長安在西但西笑是邪非邪聊水墨更是髙篇不容和
茍能掛一還漏百宛陵妙語括嵩勝亦與歐公曠遊席
歐公不有宛陵無紙尾但留三歎息
　　　暮春登虎丘
獨信㣲吟人不知山花滿地悔來遲乆搘緑樹隂中杖
仰辨丹崖缺處詩日有閒縁逰始勝老無健步出非宜
一廻到此一廻少怕近清泉見鬢絲
　　　汛罨畫溪
長溪碧衍玉光净樹夾兩崕俱倒映羣峯樹杪髻螺出
一一隨行似相媵小舟貼水天上坐了見鬚眉落秋鏡
溪當比我懐尚澄地固不凡遊亦勝舷歌偶爾及滄浪
野鳥忽飛魚忽泳中流手洗白磁􁱗一勺分清空百病
喜聞秋潦轉澄瑩健在能尋不妨更
　　　遊張公洞(并引/)
　　　　𢎞治己未之三月余來宜興客呉君大本所
　　　　二十一日大本倡曰張洞果老修眞處古幅
　　　　地之列吾邦之仙域也必啓君一遊余笑曰
　　　　業已訂之矣於是理舟載酒從洑溪而南歴
　　　　罨畫溪迤邐四十餘里始舎舟陸行望西南
　　　　諸山髙下層疊叢然莫知所謂洞處詰之樵
　　　　人指盂山曰此中是已其山於羣山最下而
　　　　小計其髙不過二十仭心甚易之豈靈區異
　　　　壤能結乎是哉冉冉曲經田塍間三里許乃
　　　　抵已暮亟由林麓左行拆而北二百步路次
　　　　臨一穴甚深晦其脣有雜樹蔽虧人謂此洞
　　　　之天窓也轉及山椒則洞口在焉呀然向西
　　　　北且隘有石衡亘于上如門楣然入必俯首
　　　　上摩小方有刻未暇讀門側置片石楸紋縱
　　　　横云為仙枰疑好事者設之自茲從石級下
　　　　度載上載下﨑嶇甚疲於老足因小憩旁石
　　　　瞰下㝠㝠時嵐氣滃浡如水涵于中不可儗
　　　　步隱隱惟見石臺耳暝色漸翳迨無所覩乃
　　　　下山議宿道士張碧溪林館規以明日補其
　　　　未足之遊夜二鼓雨作簷聲浪浪悵然謂必
　　　　敗乃事矣黎明天就霽即蹶起厭浥行濕莽
　　　　中喜劇興熱却掖猛進冉冉焉足若虚躡洫
　　　　洫焉身若淵墜愈下而境愈竒乃及臺而昨
　　　　俯見天窓者今則仰視之日光下映四顧瞭
　　　　然下多亂石傾亞有崩跌勢洞傳孫氏赤烏
　　　　間霹靂所開天窓可想其迹也臺踞洞北趾
　　　　崇丈餘南面而立則三面環見皆石壁壁拔
　　　　地漸髙而偃如鵬翼鶱空燾下其中􁀙􁀙壁
　　　　之理上下皆庚庚而横理中乳流萬株色如
　　　　染靛巨者么者長者縮者銳者截然而平者
　　　　菡萏者螺旋者參差不侔一一皆倒懸儼乎
　　　　怒猊掀吻亷牙利齒欲噍而未合殊令人悚
　　　　悚乳末餘膏溜地積為石􁀙數長軀離立兀
　　　　兀色揉青緑可愛西壁下作大裂斜而衍幽
　　　　而窅内多流石錯互初隨行小僮誤由洞口
　　　　岐而入忽見蹣跚出于罅處衆訝曰何小子
　　　　之佻達也東壁下一小洞厠門内有石窪滴
　　　　水滿中又一洞正南壁中極黟黒云通半里
　　　　許余闖之寒氣淰淰襲人不可乆竚大本則
　　　　挾童奴二三輩執炬踉蹡而入覺其挺詣之
　　　　無難也非但不能抑不敢以老身試其不測
　　　　惟盤桓臺下恣得俯仰之觀嗟乎設者不自
　　　　知其巧而使逰者知之知也有不能盡其知
　　　　逰也亦有不易者焉余於宜興二過洞尚相
　　　　昧今於一識迨老始獲之可信境於人間不
　　　　多設逰於人生不能㡬遭因引酒獨酌心與
　　　　境融樂與迹超洋洋乎欲參造物者逰謂可
　　　　遺世而長存不知果翁之得果何如哉時大
　　　　本自别洞出仍來候余歴言其中石牀石竈
　　　　丹田之異旁之列洞不可殫記余曰毋多詫
　　　　我我亦有神偕子徃矣大本請記而系以詩
　　　　詩曰
仙山不在髙靈區設中冓包蒙自太古霹靂始與牖闇
然不耀地白日已通晝遂䙝世逰人我及千載後登頓
入地中足與石角鬬飛厓臨紫雲既掀勢還覆仰面欲
成壓山鬼自司救元氣不蒸雨五色變乳溜支本萬不
齊纂纂簮筍瘦又如人披腹呈此琅玕秀旁扉表雲房
曲密通欵竇跬步必容炬老膽怯且逗神仙未易求㝠
探亦何遘矯手采瑤華和飲千日酬聊度三千年儗與
石同夀
　　　溪上
春日熈熈百鳥鳴東溪試步覺芒輕閒來閒徃曾無為
時笑時歌自有情止水觸風微起縠過雲生雨略攙晴
隣翁偶揖還相汛道是先生底獨行
　　　登金山
龍宫湧出玉嶙峋乍眼來㸔極悚神滿地莫論無坐處
(東坡忽至佛印室中曰/内翰何來此間無坐處)中流眞見不羈人(東坡蒜山詩/云金山亦是)
(不羈/人)墻低樹少多容月石瘦花慳晏得春舟楫一江名
利路烟波誰謂不生塵
　　　史明古曾約同遊今已化去
鬍翁乆憶金焦勝感慨來登獨老身生死隔塵空舊約
江山如此欠斯人强留詩酒聊三日愁送鶯花又一春
浩蕩烟波莽囘首漫將行樂與誰論
　　　和西厓李閣老韻留題金山
儘有風波怯往還又因名勝使人攀天將白玉浮諸水
誰以黄金姓此山欲就一竿漁浩蕩更慿雙足弄潺湲
老僧莫作誰何問只借中泠洗醉顔
　　　妙髙臺望江
一源萬里勢成三截地分明限北南長塹悠悠天所設
奔流浩浩海相函獨憐擊楫存遺誓可笑投鞭是漫談
頭白妙髙方縱目落霞孤鶩晩猶貪
　　　飲中冷泉
此山有此泉他山無此泉泉名與山名並為天下傳山
泉兩合徳珠璧輝江天宛在水中央天使塵土懸山本
一江石泉井從石穿非鬼不可鑿人莫知其源黟深貫
龍窟不溢亦不騫我乆負渇心始脩一啜縁慿䦨引小
勺氷雪流荒咽載灌肝與肺化作清泠淵沁沁若沆瀣
逐逐空腥膻至味謝茗荈亦不從烹煎謬哉康王谷欲
勝宜未然未伺鴻漸知但飲必推先由我口舌譬亦獲
參其𤣥世多未沾者茫茫尚垂涎滿注兩大罌載歸下
江船搖光蕩江月汎影雲亦鮮分潤及鄉人七碗同通
仙
　　　歸途欲登惠山時烟雨空濛衆有難色余獨奮
　　　　徃
惠山怪我昨徑去歸來欲登却作雨濕雲隔眼失髙翠
掉頭不顧眞巢父願治笠屐徃慰謝衆慮霑濡吾莫沮
我言惠不在天上行不畏難當至耳呼童挈榼客乃從
一段竒蹤自伊始西湖山色竒空濛當與此山移此語
　　　光禄汝徳
發舟自東川行行渺西鶩返照變湖色四浸映浮樹輕
風汎廣水低昻浪相互亦復疎雨零頃耳遂澄霽延盃
引叢語殊莫省修路遙睇君子居聊賦停雲句欲擷汀
洲芳悵然無所遇
　　　和呉匏菴姚氏園池四絶
宫庶才名天下知舊題留在此園池墨痕蠧盡重翻稿
二十年來似夢時
蚤起治園晩始歸黄昏蝙蝠滿堂飛人家夜例開門睡
甚矣先生併去扉
雨後春池漫石磯櫻桃梅子兩争肥東風試暖諸生假
間就滄浪浣舊衣
小小園池儘自清不曾誇大命新名㸔花㸔竹多佳客
竹與追陪花送迎
　　　和匏菴觀治園和韻
散直樂清燕緩帶行園中闢荒自伊始有力適我傭
羣礫一何多瑣屑錯蒿蓬漸理塍與溝脈脈見泉踪
作者茍不劃奚憂植難豐况喜臨皇畿春早氣自葱
好鳥鳴樹顛東方至和風勿去觀小道治國将無
同
　　　水悶
破屋如舟只浮住茫茫魚鼈是比隣頻年大塊無乾土
何處巢居著老身萬頃汞田春澇富數聲雷腹曉飡貧
詩書不飽還堪遣開巻時時感昔人
　　　圖錢氏沁雪石
亭前峙竒石兀可當一障沁此萬古雪亘地氣魄壯蒸
雲勢欲軒得月神更王妙擬軼汍池潤未下雪浪刓鑿
天借巧胷次見洞蕩孤立宜有隣雅許脩竹傍風雨不
敢泐刻名乆無恙寶此一夔足磥砢不多尚貞徳允配
主白衣可呼丈我見便欲拜良信米弗誑聊與貌髙古
敢有愚公妄
　　　謝顧天祥送將樂石
一拳竒骨勝仇池落眼眞㸔玉雪姿急埽秋軒容突兀
更栽野竹與扶持已藏東海從深袖便捲滄波答小詩
莫道空言尚加拜此懐還託米顛知
　　　雨後經西園
小園西百步五畝未為慳得雨草皆滿無風花自閒儘
清全頼水論足尚虧山樹藝有餘養其如丁者頑
　　　登牛頭峯和陳永之韻
秋坐無所適牛峯期峻攀携手相魚貫極力凌孱顔東
來望城郭北指鬱江關凉風振木末葉飄巾屨間俯見
行旅人役役徃復還如我二三子逍遙意自閒其中有
達徳髙誼薄雲山
　　　夜登千人石有序
　　　　四月九日因徃西山薄暮不及行艤舟虚􁀫
　　　　東趾月漸明遂登千人座徘徊緩步山空人
　　　　静此景異常迺紀是作
一山有此座勝處無勝此羣類盡磽出夷曠特如砥其
脚插靈湫敷霞面深紫我謂瑪瑙坡但是名差美城中
士與女數到不知㡬列酒即為席歌舞日諠市今我作
夜遊千載當隗始澄懐示清逸瓶罍眞足恥亦莫費秉
燭步月良可喜月皎光潑地措足畏踏水所廣無百步
旋遶千步起一步照一影千影千人比一我欲該千其意
亦妄矣譬佛現千界出自一毫耳及愛林木杪玲瓏殿
閣倚僧窓或暎紅總在蛛網裏閴閴萬響㓕獨度跫然
履恐有竊觀人明朝以僊擬
　　　因楊君謙見和復和一首
狹逕穿山腹盤盤雄歴此吳王三千劒意以是為砥鐵
髓積廣面歲乆色尚紫石槩竒窽竅此以平為美坐閱
今古人當不知千㡬集坐畢一時僔僔嫌如市况乃實
不及千名何以始凖彼釋氏誕萬億未為恥俗驚少攝
多走觀信而喜我登紀夜吟其面月如水楊子時莫偕
清篇觸倡起歴歴到以意不遊與遊比語語盡括石石
舉在詩矣使石尚化玉倐忽鬼入耳玩之靈光生戛之
雅音倚氣復蒸春雲詩又在石裏瑟縮愧我辭荆棘礙
步履自笑邯鄲人胡為强追擬
　　　君謙又和復答
子才五色石補天曾以此餘才散為詩或突或如砥今
賦千人坐秀句尚紅紫誰謂丈人醜貴有㓜婦美一篇
似難又連篇不覺㡬謂即事深刻打搨滿城市先時漫
無文增重信伊始我如呼風鴟悲鳴自堪恥子如希有
鳥九萬借風喜上掣層霄雲下掠滄溟水餘力播此石
久静當􁀙起㸃頭有公案悟詩與禪比不然只冥頑一
石而已矣我言子無答一言而已耳尚容答千人琅玕
雜然倚還招舊時月總照新象裏我復就盤陀箕踞脱
雙履咏言証千人使石無妄擬
　　　載和答諸友
我閱丘中石􁁊屭特見此天不生亷隅蕩矣若加砥但
嫌色相在雨洗常出紫坦坦宜坐人喻千溢其美未如
清凉達所容不拘㡬可拔豈萬年菱谿笑穿市夫差墓
其側恃固乃經始小類莫試劒脆裂傍可恥夜夜曬明
月玩弄少客喜我來發豪吟鶴磵應流水初慿石乘興
亦半因月起百年擇一勝頗與赤璧比有石無此月其
遊亦漫矣有月更有石有詩兼稱耳下里和者多聲韻
妙依倚胷中各磊隗争出言句裏何當拉諸君我亦補
芒履明年待中秋石逰更堪擬
　　　月夕汲虎丘第三泉煑茶坐松下清啜
夜扣僧房覔磵腴山童道我吝村沽未傳盧氏煎茶法
先執蘇公調水符石鼎沸風憐碧縐磁甌盛月㸔金鋪
細吟滿啜長松下若使無詩味亦枯
　　　和馬抑之大小干山歌韻
大干山小干山宛如両玉浮湖間却疑子産不受棄於
水古人髙誼今者行何難山亦有何欲誰與名之干有
干於世則有欲磵愧林慚當厚顔君不見寢丘之後有
妬谷避惡之人居亦棄又不見廣州之間有貪泉好亷
之人飲所忌我為别立名寄示雙嶙峋大谷大玉小小
玉洗爾慚愧開精神老夫十年枵腹水没稻朝惟嚥日
莫飱霞與雲平生餓死事極小俛眉承睫何為人
　　　莫釐登髙巻
　　　　己亥秋文明府天爵訪王翰林濟之同登莫
　　　　釐之峯二公各有記予不能同遊不知其為
　　　　勝兹强作圖與詩聊復爾耳
洞庭雨山浮具區金庭玉柱僊所都翰林王君列僊儒
住隔萬頃玻璃湖洪濤巨浪相吞屠我欲從之老命虞
海東文侯眼孔大視之不與㘭堂殊眼中之人不可呼
翩然往就喬之鳬文侯文侯實尹呉所治百里山水俱
山靈河伯受約束疑為後擁仍前驅髙登莫釐盡竒觀
云古未始今當無白波青嶂坐可挹紅粧細馬來敢汙
兩人傲睨萬象表但恐笑語天人狙揮毫撫景間盃酌
作文競與山描摹湖山洵美我未識翻意斯文相厚誣
縁文作畫强鄙夫正如擿埴求其途茫茫意㑹復有詠
長安西笑何其迂有生不遊山亦誚手搔白髪吁嗟乎
　　　寄題金山
金山名天下名大山則小我在童丱時其名已自曉願
登盖有待待待首空皓屢扣土著人掛漏麄可道所亘
百畝石江心泊浮島山中無空處皆以殿閣遶及參能
賦者語莫盡其巧我托耳為登聊且厭悵懊譬如山墮
夢其境皆夢造夢覺費追隨所得未了了有路縣不逺
有身無大擾從地借健步從天借不老便須逰一年冩
此平生抱
　　　病中懐西山
兀兀安衰疾重簾竹下房日因忙者短夜為老人長薦
粥脩蔬品抄書􁀙藥方西山行樂地螯酒付誰狂
　　　拂水崖
只有㸔山是勝縁青鞋布襪且輕便天収雨脚賖今日
我趂花時遣老年絶壁雲扶將墮石豁崖風勒下奔泉
此來不憤空歸去旋搆新篇揀竹鐫
　　　過湖村
㡬家成聚落鷄犬夕陽時人影臨流揖帆梢拂樹移積
禾髙屋脊落葉厚茆茨隣並尤淳厚常通無有私
　　　城中夜歸
塵累茫茫有鬱襟思鄉就晩發城隂潮來頓長溝渠量
船過平穿市井心僕子促程雙奮櫓人家臨水亂鳴砧
柴門髙想慈親倚新月疎星恐夜深
　　　崔氏水南小隱
一家縣水嬾通橋寂寂寥寥逺市朝寸地有生耕子姓
索居無類畫漁樵晩波埀栁供魚貫春雨髙梧養鳯條
莫謂温生同住此不因車馬趂人招
　　　江山勝覧
滿地桑蓬屬少年出門自賦逺遊篇匡廬眞面開屏玉
嵩華僊踪倚嶽蓮野市誰家濯春酒隣船何處訪秋弦
老予牖下今頭白司馬山川是夢縁
　　　三月九日舟泊虞山下見逰人續續于椒麓間
　　　　可愛而賦
霽色澄虞山正與遊人偶一年無多月春三及秋九勿
厭傾郭人隨俗悦親友春風若招邀是處閙花栁林華競
妍新無復有惡醜間見叢緑中逺暎紅裙婦休云惱山
谷㸃綴亦可取摳趨識壯歩屢頓驗皓首下上相追擕
從髙引衣手尚有㪚逸流列石自爼豆老夫目中盡未
在逐逐走况當氣力衰孤坐還可酒
　　　雲山
雲是青山舊鉛粉一翻粧㸃一翻新鬢邉白髪偏無賴
㸃著都成老醜人
　　　丹陽道中
抖擻山邉水際身廿年重踏舊京塵依依殘夢丹陽月
兀兀輕車白髪人諒自去來無箇事趂他花栁未分春
關津莫作誰何問詩酒承平一老民
　　　錢士𢎞阻遊虞山
我懸虞山當一舎曾㡬尋山止其下見山便怪老足困
劍門拂水心空掛諸君生長為山隣終日熟逰非曰乍
今朝懊惱有長篇頗被春泥妨不借儘自空濛雨亦竒
抱衾况宿林廬夜開門㸃火照芙蓉濕翠還堪酒中㵼
　　　湖上雜言
縱目極遐曠水嬉湖中央青山載白波上下相低昻俯
首愛雲霞零亂隨蘭槳悠悠遡空冥忽忽超景光宛宛
漢臯女落鴈懸㣲茫可望不可即相思如水長
　　　題沈履徳逰湖雜詠巻
朝㸔湖船出暮㸔湖船還逰人趂日不用揀雨晴雪月
何曾間舉頭看山低頭飲唱謌小女桃華顔青山亦來
照湖水一鏡暎入千螺鬟便可斗酒詩百篇更選絶壁
鑱其頑青山萬古湖萬古歲月但與逰人慳昨日逰湖
人今日埋青山青山與湖同玩世儘把少年勾引老者
删君不見白樂天蘇子瞻云公不能再為湖山起虗名
空掛湖山間我當把湖釀酒日日醉豈被紅塵白髪相
欺謾
　　　再至虎丘松巢主僧索畫用空谷山居韻
世諦紛紛擾擾間松巢來詰老僧閒愛山已結峯頭屋
借畫仍㸔屋裏山池影心空和月見巖扉客去倩雲關
新茶新笋都叨却香積誰云染指還
　　　夜行村路中用程篁墩虎丘韻
躑躅經墟復歴丘晝時不走夜時逰泥塗我有多岐歎
江海誰閒野渡舟著力自家須杖舄發明何許借膏油
從知世路不易涉只好歸眠舊草樓
　　　紫雲洞
天地不秘寶芙蓉擘空青借問此何居仙人敞雲扃翩
然招玉童導我探窅㝠髙歌振逸響側足履落星下有
古靈湫天光泛清泠酌之不可死閱世齊冥靈
　
　
　
　
　
　石田詩選巻二
欽定四庫全書
　石田詩選巻三
　　　　　　　　　　　　　明　沈周　撰
　　居室(亭館附/)
　　　移榻西軒
舊榻處幽暗耽睡固有因移之置西軒軒製煥以新其
地不函丈虛明易知晨東方動初陽流光先枕茵破我
黑甜境夙興自然勤盥櫛能及時亦足勸奴人尚有清
夜景月出簷之脣照書僅可讀老眼自不眞兹軒所助
我遲暮生精神享此一息佳嗒然遺我身
　　　瀼西草堂
堂在瀼西黄草茨吳鄉莫把蜀鄉疑地從杜甫名全借
圖為盧鴻我不辭衣桁夕陽迷翡翠竹坪春水下鸕鷀
百壺自醉蘇司業未解求人為酒資
　　　流波館為史徳徵賦
罌湖南𣲖分兩濼翠阜浸波雙朶落沙鷗渚鷺雪㸃鏡
楊栁芙蓉錦開幕水心有屋駕虛明柱挿玻瓈髙借脚
上留客榻枕秋眠下許漁舟帶烟泊不須擇勝日移亭
何數倚晴偏快閣無地樓臺笑語凉倒天星斗魚龍躍
門前萬頃不入税寸金寸土卑城郭紅䦨我儗一臨流
但怯鬚眉老非昨
　　　閒居
顚毛脱盡野僧如世好都歸一嬾除欲博晏眠髙著枕
圖便老眼大抄書屋須矮小茅須厚窻要清虚竹要疎
心與陶翁有相得時歌吾亦愛吾廬
　　　湖南草堂為慈溪張廷儀賦
清勝之居不可當詩書亦許帶農桑近家湖似君王賜
買宅貲非録事將山有一屏華翡翠人無半唾辱滄浪
開門儘得臨流興何待蘭亭始可觴
　　　灣東草堂為弟樸賦
愛子别業灣之東去家僅在一里中蔽門遮屋樹未大
矮簷但見麻芃芃頻年一意耽詩酒翻然改與耕夫偶
赤脚饁飯走細塍戴笠牽牛映新栁時人喃喃譏子愚
問翁儘有髙明居何致妻子嫌側陋何信兄弟專錙銖
從人自説渠自好力田養親殊有道強於逺宦竊斗升
手種長腰使親飽力田養親樂己多兄弟妻子如子何
我與題詩解嘲罵門外雨來虹滿河
　　　莫氏夀樸堂
莫家種樸堂之前人家與樹相為年拱宋抱元非一年
皇明十圍猶鬱然望如車葢臨綺川張空黛色凌蒼烟
危柯垂地雷雨妬斮皮露心螻螘穿屢逃兵火合靈怪
曲赦樵斧誰夤縁雖然所托在竹地似此愛䕶寜非天
天嘗戲赭不為病與家同衰即同盛侍郎狼狽以官敗
大類犧尊災木性兒孫奕葉今森森立庭便欲空槐隂
人於門第望喬木我羡根柢生詞林嗚呼此家此樹不
易得李宿應須自封殖作圖還儗角弓篇放筆為君三
歎息
　　　君子堂讌集分韻得上字
髙堂俯闤闈所喜得虛敞門内除塵雜幽然山林想左
右饒茂木朝禽度幽響雨至微風俱况時當長養朋從
非一方各各慕義徃揖讓禮度周言談情慨慷主人金
閨彦忘形尚吾黨探詩侑深酌請火繼嘉賞咏歌清化
間允著太平象雖有東封書懐哉不須上
　　　登吕山吳氏池亭
君家四山秀相傍亭館依山起池上畫棟飛雲天影虛
日映櫺窻搖縠浪美人清歌行玉觴碧藻出魚風澹蕩
鴐鵞鸂䳵似江湖花徑臨流紫絲障屋隂壘石更學山
意未足眞翻假尚掌上芙蓉百疉青李怪牛竒知摒擋
主人去後我却來物是人非激悲悵浮生嵗月耐有期
富貴役心無盡藏老客重遊恐未縁惟儗緘書問無恙
　　　齋居燕坐
齋居過雨净燕坐意良愜習習風吹襟引酒獨淺㰱勸
飲何所有蕉袖舞長葉悦目何所有梔靨笑素頰妬幃
了無禁得得自姫妾妄境一粲破眞樂從酒攝眞妄俱
茫然且作莊生㗳
　　　題楊君謙南峯行窩
逺結遊窩怕近城雲峯窈窕阻人行草堂一力資誰送
榿木三年樹自成地吉不妨分佛界山空亦好發書聲
無心富貴知楊素還恐驊騮入谷鳴
　　　登吳汝秀萬竹亭
有山或無竹有竹或無主主家屋後山竹盛不可數布
石接隂行初入問無虎髙躋漸窈窕早露滴冠屨深翠
暎人面葉雲仰如宇長身森萬挺疎密各有序羣居愛
不亂君子樂生聚林亭雅中搆落籜仍鄣蔀清歌激凉
吹按節傍可拊想多逕造客題名刻旅旅筍富主食飫
太瘦亦自取還能長詩腴彼此有損補十個笑市城寸
寸黄金土此地多不賤一一容玉汝
　　　竹居
宦迹殊汗漫有止必有竹作屋仍竹間麄庇却易足便
似黄州樓明年恐南北君子固類聚離之便云俗凡人
有此好其人亦如玉書來儌我圖漫筆冩秋緑恐無清
氣骨顧為此君辱
　　　補屋篇
先人有遺搆宇我逾百年壞久莫除雨沾濕牀頭編欲
葺今頗喜賣菜得羡錢搆者良似易葺艱方惻然仍感
寒薄士卓錐莫夤縁内省既自幸見獲受一㕓且免歌
中露得魚敢忘筌守成固在人成人尚在天天成人弗
脩得之復自捐老馬強為駒威後終怯鞭梯危自苴補
惴惴求瓦全曝濕保後讀子孫惟勉旃
　　　宿劉邦彦竹東别墅
乍認東莊路不眞有橋通市却無鄰山窮借看堂中画
花盡來尋竹主人爛漫箋麻發新興留連櫻筍送殘春
與君再見當經嵗分付清觴緩緩巡
　　　乾坤一草亭為狄天章賦
少陵老子舊茨茅小著乾坤氣自豪作者有程吾耳耳
視之如傳世勞勞圖書可託斯文在風雨無驚地位髙
坐此笑歌三百嵗江山屏障一週遭
　　　留題蘇文輝隠居
迢迢覔虚浦依依指青林拉柁沿洄流逾梁路轉深遙
盼人家處雜户班溪潯地僻罕人事兒童窺客臨何須
詰君居漫縁清誦尋深簷映疎竹垂簾晝隂隂斂書出
肅我為喜卒莫任神通維云久覿面乃始今癯然何巉
巖長裾配寛襟愔愔寡言辭志静知慮沉父子自家學
禽魚同隠心鷄黍既云具薦醪復鳴琴欲别不忍即止
宿抱裯衾
　　　碧梧蒼栝之軒吾寢之前有屋甚虚明屋下有
　　　　一梧一栝並秀于庭因名之云
吾軒陋無取頼有此嘉樹梧栝各一植當前鬱分布正
比雙國士裒然在賔阼我是軒主人對越自朝莫讀書
接葉下小酌亦可具徘徊弄華月凉影亂瑤璐疏繁來
冷風拂亞濕清露始信昌黎公喜為五楸賦我初作軒
時自以偃息故軒樹本無因偶合亦有數以樹名吾軒
以物表所遇樹色如得意我亦成其趣栝古枝相摎偃
蹇抱貞固梧身聳而拔未可限尺度遲彼鸞與鵠引子
來相附時時掃螻蟻霜皮慮其螙但笑三千年羽化我
當去我去空此軒當為誰所住軒亦空此樹當為誰所
顧存亡俱冥冥天地聊一寓
　　　谿亭小景
幽亭臨水稱冥棲蓼渚莎坪只尺迷山雨乍來茆溜細
谿雲欲墮竹梢低簷頭故壘雌雄燕籬脚秋蟲子母雞
此段風光小韋杜可能無我一青藜
　　　馬秋官課農山莊
秋官薹笠事東菑雖愛清幽也似癡分肉戲專鄰叟社
訟田閒剖野人詞竹枝雨暗蠨蛸戸豆葉風涼絡緯籬
知遣牀頭三百甕醉中都賦勸農詩
　　　杏林書舍為戚宗式賦(父設教/子行醫)
設教開醫沸一堂君家父子為仁忙松梢露碧臨䆫硯
杏樹華紅隔水莊買藥僮歸門夜月挾書生散路斜陽
成才起死心相等用世誰如此計長
　　　浦東白詩樓
只把清哦換白頭騷情選思入㝠搜樓居疑與仙人借
詩巻當從天地留東海倚濤孤枕夜西山開雨㫁髭秋
最憐老子興不淺崔顥時時接夢遊
　　　成趣亭
舊聞淮上尚書府别作陶翁成趣園三匝菊松迂引逕
兩交梧竹暗通門亭分啼鳥邊頭座人倒飛華裏許尊
莫信平原誇冨貴只憑幽雅繼兒孫
　　　黄尚節静逸堂
記得君家附郭居一堂幽處市聲虚緑隂日薄停琴坐
白髮風凉帶雪梳蟢脚漫延䆫下酒燕泥時汚手中書
長郎日以文為業潤筆青錢可饌魚
　　　澤居偶書
比鄰星散絶經過四壁寒光渺渺波私畜牛羊芻牧少
官倉䑕雀稻粱多西風布被耽朝卧殘月松窻衍夜哦
不是老夫能遣撥出門一望奈愁何
　　　寰翠堂為韓鎭撫作
韓侯京口髙作堂堂後萬石山低昂復有瀦水方鑿塘
堂中動搖山水光金焦乃是天富貴巧手移入家中藏
簾掀曉日見翡翠笙吹夜月來鸞皇芙蓉夾座酒滿觴
宛如美人羅四傍韓侯關門醉十日只恐金焦復去江
中央
　　　十八鄰
比比托鄰並相好逾百年老少雖消息林廬無改遷辛
亥壬子嵗潢潦割相連滔滔槩吳㑹墊彼公私田田中
不生糓辟術無所傳嚼草草亦盡仰面呼髙天惟食累
于世不如枝上蟬渾舍相抱哭淚行間饑涎日夜立水
中濁浪排胸肩大兒換斗粟女小不論錢驅妻亦從人
减口日茍延風雨尋塌屋各各易為船憂厄乆不解豈
免疾疫纒死者隨河流沈骨魚龍淵生者乞四方所飽
何處邊兩年非一日幾日艱一饘逐逐更逐逐去如飄
葉然飄葉或回風故處還周旋一去叵測歸歸亦何為
㕓鄉土及骨肉豈絶情愛牽厚地莫容居皇天不哀憐
四郊類兵變蒼莽空人煙盗賊國有討此禍力難援州
司曠恤典勢分與民縣告訴走無門何况病莫前老夫
廪無米亦無廣厦千對眼不忍見衷膓惟火然便欲吐
我哺納彼止一嚥衆口相嗷嗷欲足理莫全故好成乖
隔載聚何因縁
　　　過友人澤居
獨據澤中勝遶家金壁堆谿虚水照屋花近樹平臺倚
杖鳥飛過開門月入來無鄰惱鵝鴨漁亦莫争隈
　　　喜桑氏兩通判致政為題杏花書屋圖
舊有讀書處杏花深雨中人歸髮未白春好樹仍紅富
貴浮生外弟兄吾道同門前千謝令屋下兩陶翁
　　　冬日過田家
門枕碧流盡垂楊列岸齊樹中茅暎屋垣外菜分畦噪
雀叢晴薄行人影潦谿犬聲吹暗竇牛迹匊隂蹊罄折
懽迎客盤飱趣饌雞温言謝鄭重勤意效扶㩦設座蒲
重薦防颸壁旋泥奔奔役鄰舍拜拜教孫兒滯飲容盃
緩延留怕日低性情兼禮數眞至見天倪
　　　散木髙居圖贈吳元璧
舊有茅堂依散木掛冠於此寄髙風鹿柴山水新圖裏
蟻國功名昨夢中閉戸著書今日始拏舟問字逺人通
黄州到了休重説桑梓斜陽看醉翁
　　　春水船(軒名/)
我愛君家春水船江湖已賦卜居篇不憑寸地可作屋
儘住清谿無税錢凉月蕩人簷影下晩波跳夢枕屏前
便從畫舫齋中看鸂鶒鸕鷀相對眠
　　　林堂雜詠
再拜逢迎覺不便遲遲筋力且衰年林堂看雨開春酌
午枕便風奪夜眠收蜜買茶供嵗計曬書烘畫合閒縁
交遊徃徃通朝報榮辱升沈一惘然
　　　望洋亭為李知州賦
海上髙城壓廣洋新亭東眺眼蒼茫白滔萬里登臨近
青並三山指顧長嵗久魚龍扶地軸秋清鵰鶚送天光
邦侯戾止威明肅約束陽侯不敢狂
　　　道傍酒館
酒香觸路酒旗青去馬來車到此停信是利糟名粕釀
行人醉煞不曾醒
　　　同心堂為瀆川王氏賦
王氏諸郎有徳馨芝蘭玉樹倚春庭老偕鬢雪三人白
食共炊烟五世青不聴婦言家免禍每書忍字座為銘
何當把酒髙堂上為爾臨風詠鶺鴒
　　　廢宅行
長洲苑外連雲宅青粉垍墻髙廿尺重樓㳫閣出參差
栁絮中間影朱碧堂前暖霞封画䦨淵淵伐鼓催牡丹
行人隔墻空嘆息富貴無縁容眼看主人但怕客不醉
白日未昏教火繼歌童掲調塵墮梁舞女失釵金溜地
豪華忌久復忌盈時革人亡一夢驚門前車馬野花盡
地上牛羊無草生老奴髮秃􁀙雙足猶戀遺基葺茅屋
半甌虀粥不療饑西風滿面吞聲哭
　　　送王理之赴孔林書新廟碑
王子嗜字學闔户攻古籀曾莫求人知摸搨烏衫袖發
緒到秦封探賾更周狩前年靈光菑再搆初觀復工訖
乃紀載伐石獲良琇鉅公實脩辭摽美書豈後逺檄舉
王子憲撫識不謬膏車未謀人逕作千里就聖徳無假
託髙掲有永夀譬雖衮裳貴亦見附繪繡握筆敬在先
書法要締究匪徒求嫵媚結體務莊厚老夫愛莫助贈
言恃惟舊
　　　題王理之草心齋
青青墳上草墳下母不起根秪母處生其心發子所子
心所以發在母非黄土母徳如陽春恩大無可補永懐
天地間不共草榮腐
　　寺觀(菴院附/)
　　　托嘉本初上人寄題靈谷寺
帝闕東來靈谷寺箇中但少一尋師千行松下當容杖
八徳泉頭尚欠詩今日林慙應屬我舊時墩姓又從誰
輕縑淡墨追空影白髮眞遊未是遲
　　　太倉興福寺觀劉鸞塑觀音像
古寺隂隂古佛棲壁中波浪海髙低花因觸喜偏饒笑
鳥解尋聲亦亂啼化境慈悲千種相人間影響一鏝泥
老僧香火如如地時眼來觀秪欲迷
　　　金山寺吉公房小酌
常惜忙未到到來方悟閒過江如隔世入寺不知山風
氣薄詩骨夕陽浮醉顔古人誇一宿三宿我才還
　　　宿吉公永安堂夜静懐澄復留一首
清酣散江風展火對不寐澄懐入禪觀眞若超世諦自
顧衰颯境掛住亦良計江山不厭客詩壁無曠地州人
亦可脩舟楫日容易笑我雪鴻迹天地塹為寓
　　　趙民部夢麟王廷信符用愚諸公㩦酒㑹飲涵
　　　　虛樓民部索詩遂有此作
白髮蕭蕭始此來髙樓正倚夕陽臺䦨憑南面山都出
梯到上頭江大開自媿衰翁落遲局未容民部不深盃
若教却飲天應笑豪傑眼前安在哉
　　　聴松菴小酌
喚雨林鳩且莫催聴松汲澗要徘徊已知壁畫成神物
聊與菴僧慨刼灰雙鬢雪從忙裡出廿年人似夢中來
欲歸未便忘情得更對青山酢一盃
　　　陪吳匏菴載遊瑞雲觀尋道士不遇和前題韻
渺渺扁舟入浦雲琳宫一到愜前聞春泥夾道縈人迹
野水交陂亂鴨羣洞裏朝元郭道士城中行樂鮑參軍
相尋兩度俱相失石上留題漫有文
　　　别巖天道院
琳館愜清賞樓居俯城隂髙竹間喬柯幽然自山林我
本草澤士不諧市俗心能來弗縁招忽去亦莫尋翩翩
拂雙袖孤雲渺秋岑
　　　支遁菴
千載支郎此説經寒泉幽澗尚縱横鶯花浪示春聲色
水月猶通佛性情嵌石半龕苔寄迹空庭一箇鶴留名
許詢同化無同調只有溪山照眼青
　　　遊西菴
尋僧雖愛茗盃清也要提㩦有酒罌野色迎人過橋去
春風吹面傍花行般遊欲及牛羊晩喜悦還隨鳥雀晴
白髮老翁身健在不憂無地度餘生
　　　買得城東廢尼地
空閒佛地許儒居敢謂行窩且貯書老子不妨歌十畝
小兒還可就三餘西隣機杼勤堪勸東圃耰鋤拙未疎
更喜五溪環合處閉門花栁似村墟
　　　放生池上晩坐
風來水面細細月下城角徐徐怪是放生池上有人臨
晩罾魚
　　　留題拂水崖眞公房
我家去烏目北鶩僅一餉嘗遊但東麓拂水渺在望衆
口詫竒勝翹首作西悵兹來不忌雨晴意晩始放力奮
興亦超履淖老追壯一登還一頓往往手却杖轉陟歴
亂石嵌突踏雲浪豁崖中通泉欲堕風倒抗颯颯成萬
沫仰噴下而上著面毛骨寒逺立未敢傍直訝功徳水
泌沸金剛藏老僧瞰泉住相地風水當天設冠兹山邑
人不我誑抱衾雖一宿言拙莫能狀乃知南山詩包括
自有量重來何嵗月此亦還可訪
　　　過簡書記故寮
一寮峯絶處一衲一吟身忽爾有生内寂然無此人風
翻破經巻雲䕶舊牀茵只有青山在如如似佛眞
　　　暮投承天習静房與老僧夜酌復和清虚堂韻
　　　　一首
臨昏細雨如撒沙城中官府已散衙空林古寺葉滿地
墻角僅見山茶花繫舟未穏促沽酒布帘尚曳河西家
老僧開門振髙木宿鳥續續畨鴟鴉松寮竹榻古且静
人影凌亂燈含葩殷勤小行頗展敬釃酒莫及先烹茶
更添香炷侑清啜坐久不覺蒲牢撾三盃破凍聊爾耳
俗慮脱臆如人爬浮生嵗月聚散過撫事感老徒興嗟
凈方頻來亦夙契敢惜片語償煙霞
　　　遊髙道禪居
山複岡廻静結廬林蹊生處我來初杖欺新緑苔痕裏
屐踐殘紅雨迹餘酒榼臨春聊遣撥禪單消日自清虚
壁塵怪是遊題滿教種芭蕉别倩書
　　　神樂觀留别祖席諸君
雨歇南郊風物新神仙宫觀擁金銀青山一杖付歸客
玉洞千花留故人犀首不勝無度酒滄浪應待逺遊塵
扁舟東去須乘急還剰家園數日春
　　　題致道觀靈蹟二首
蔵丹地底發金輝半夜通明識者稀坐久老師還急起
畫符封井鴿先飛
檜蛟欲走夜壇雷飛石驚門不敢開明日道人成一笑
緑隂仍鎖舊樓臺
　　　遊妙明庵
早霧未消迷過湖妙明春日步堪迂門懸㫁岸谿橋接
水限比隣野寺孤侍者鳴琴動春鳥長年引席候風烏
偶然此集眞鴻迹乘興還留水墨圖
　　　過休休庵
市閭隘處有祗林怪是沿街客易尋枕聒鼔聲嫌縣近
門垂簾子覺家深焙茶火暖香浮屋桁竹簷晴曉曬衾
愛此老僧偏静得塵埃中養出塵心
　　　題僧壁二首
塵喧俗閙漫悠悠把舌深蔵便罷休人以是非來問我
一塲鶻突但搔頭
把舌深蔵萬事休放開白眼看雲浮是非當面從人問
斷不搖頭與㸃頭
　　　保叔傅公得余詩畫失去重補
花宫寳塔映湖光題墨遊踪久已忘屈指豈勝年契濶
感人何在畫存亡頭衰要雪消難得山缺教雲補不妨
舊夢又將新夢接幾時風雨活松堂
　　　感宜興善權寺寥落
有客新尋古洞回國山無處問茶杯僧煩籍役兼徒去
虎熟禪堂引子來雨爛竹菇春委頓風驚松籜夜摧頽
未應靈勝隨人往碧殿猶存火篆雷
　　　至保叔寺
寶石岧嶤聳梵宫古城西畔亂山東熒熒髙葉丹林露
嫋嫋遊絲翠壁風下界行人映松竹半空飛鳥拂簾櫳
故鄉迢遞獨登塔烟水長洲一望中
　　祠廟(墳墓附/)
　　　留侯廟和韻
博浪還非擊鹿秋先生空作聶生流天將小挫宏開業
事到丕成細論讐羽翼四人歸妙算神仙一著是髙遊
千年遺廟蘋花在日暮相思楚水頭
　　　謁退菴陳僉憲祠堂
少從杖屨記遊行今拜祠堂慨死生忽見丹青開慘澹
尚憐忠毅鬱峥嶸犯顔切切先知禍載籍堂堂後有名
眞與吾鄉植標榜繼聲誰作鳳凰鳴
　　　聞邑中欲立周文襄公祠喜而賦此
文襄化去我其魚滿地疲癃九死餘永某舊恩驕衆䑕
宋公新術誑羣狙空聞廟貌圖君實又恐人言賦子虚
願見丹青一揮淚更將遺愛壁間書
　　　杜東原先生入鄉賢祠
節孝公然當祀典千年香火見斯人莫由貴子能為地
却信窮儒自致身標榜令名賢者位追陪諸老徳之隣
奉歌斐語林堂靖再拜祗迎颯有神
　　　郭璞墓
氣散風衝豈可居先生埋骨理何如日中數莫逃兵解
世上人猶信𦵏書漂石龍涎春霧後交沙鳥跡晩潮餘
祗憐玉立三峯好浮弄江心月色虚
　　　古墓
堂封千代失嵳峩髙樹平來草漫坡白馬蕭蕭行客路
黄牛呃呃牧兒歌只今麗石文章少奈爾空山風雨多
聞道昭陵亦如此傷情不必問誰何
　　　黄黄墳上草
黄黄墳上草青青復回春草死有生日土中無起人人
心期百年誰存百年身有酒且為樂我愛劉伯倫伯倫
亦已矣無酒澆其墳
　　　祖墳栽樹
徳丘松栢舊隂隂斤斧丁丁不滿林樹盡重栽亦容易
不能栽得子孫心
　　　為錢世行副憲寫虞山先隴圖
監憲臨行尚倚舟隴雲阡月要圖收一時縮地便行李
千里忘家愜宦遊不待移書問封樹即教開巻見松楸
清明官舍梨花酒水墨微蹤散逺憂
　　　理墳二首
官竹園頭春日斜手開新土漸成窪觀生如寄誰非客
視死為歸此是家白髮暫存知電露青山長卧有煙霞
慰勞自假閒詩酒且弄年華與物華
卜墳已喜傍雲厓未老先曾有此懐鶴表虚名待誰録
狐丘宿約與妻偕百年齊裡參諸妄一鍤泥邊打早乖
免向君王乞骸骨自山生長自山埋
　　　過荒隴醉言
老子尋芳挑酒錢樂哉斯丘青嶂邊若教即死便埋我
更是可生還聴天人間一日過一夢花下百壺酬百年
尚將醉墨寄絶壁風雨不洗山蒼然
　　　紀姚給事歸𦵏
惟昔永樂初皇帝治明堂取材蒼梧野在楩楠豫章督
以給事臣若曰伯善行(叶/)公素侃察聞百辟得激揚譬
如公輸子材悉良不良此行固天簡公亦喜自當握節
指八桂伐鼔官舲揚惟木彌萬山計材不計章昻霄及
聳壑乃適於棟梁此處瘴癘地氣候日不常公病即不
治骨肉懸江東(叶/)無人事綏復其魂悵彷徨枯籐束木
函一殯六十霜嗟嗟榛鶴輩祖死而後生(叶/)但知彼有殯
不知在何方坐輒向西南行亦西南望(叶/)雖劇返𦵏心日
月何茫茫無財亦無時猶盲者無相(叶/)天實使湯公官廣
得其詳書報在全州湘山寺之旁如因曼父母始知墓在
防二子讀書畢哭踊如初䘮榛行不擇日即日裹餱糧鶴
云兄當住小弟力頗強此櫬所不返不復載見兄(叶/)出門當
嚴冬雨雪滿大荒九溪多鼉鱷鼔濤播舟航五嶺饒虎豹
磨牙引饑吭鶴行無恐怖孝至膽氣剛達彼全州境入寺悲
荒凉宛然三門側有垤記其藏拜之號三遶聞者痛肝腸發
幽升輀車奉還萬里鄉白骨猶載肉樂歸所自生(叶/)藹藹桑
梓里鬱鬱楸梧岡得從先人兆如齊返周𦵏(叶/)况與元配合孤
䳄成鴛鴦劒適合延平璧不滯咸陽劒璧不自能良藉人
所將嗚呼二子者生死有耿光嗚呼二子者古義行于今
(叶/)嗚呼二子者頽俗亦可興(叶/)虞山若增髙琴川若增長
　　　過席心齋道士墓
丘墟寂寂臨川上桑海茫茫感蜕餘舊用(闕/)盤靈霹靂
新來劒地入耰鋤羽人欲化楓株老仙鶴無言石表虚
我願追求金薤稿碧苔狼籍漫蟲書
　　　復劉龍洲墓
龍洲先生非腐儒胷中義氣存壯圖重華請過補缺典
一疏抗天肝膽麄中原䘮失國破碎終日憤懣夜起呼
徃籌恢復詣公衮論矛聴盾事大殊芒鞋破襪世途澀
蒯緱短劒秋風孤登髙聊且賦感慨江山故在英雄無
權門欲招脚版硬顧逐詩朋兼酒徒尋常一飲空百壺
賣文贖劵黄公罏酒豪欲便蹈東海故人留崑亦須臾
玉山固是埋玉地嵗惟三百骨已枯三朝封樹載起廢
人重風節非人驅嗚呼人重風節非人驅龍洲龍洲眞
丈夫
　　　崖山大忠祠
落日荒荒下大洋樓船載國此時亡君臣入海仍相合
天地移風已失常黒霧不能迷死所白雲依舊是仙鄉
二忠合作三忠祀添設文山一瓣香
二公至此不能為力盡堂堂是死時一塊肉同今日䘮
孤兒事屬老天知弱流萬里難容楫清酤三行欲動旗
一殉毅然酬所養厓山堪壯不堪悲
　　　曹廷儀哭其師陳味芝墓
方寸千里心三年存義䘮淮陽一掬淚不顧吳雲長此
淚乆不落自子忽浪浪嗟哉彎弓輩掩面在道傍
　　　題孔太守髙州生祠碑(有序/)
　　　　孔公韶文孔子之後讀書有大節初知髙州
　　　　時西廣賊擁衆萬餘近城而寨城嘗遭三掠
　　　　已精壯皆從賊惟存老弱食且盡水又被賊
　　　　窒其源不給民遑遑日待斃耳公度不可為
　　　　告天曰某死城中不若死賊所茍一言可革
　　　　其心則死而生也乃單騎徃喻賊賊駐城北
　　　　山上望一騎至兵皆蜂集横殳露劒夾于路
　　　　旁公獨行鋒刃間更無一從及抵賊寨以利
　　　　害曉之賊皆感激仍具燕燕公不食遂以所
　　　　掠校官生徒洎僧道男婦千餘人俾從而還
　　　　約明日皆來歸果得七千人餘皆散去公復
　　　　率兵邀其歸路既而亦納欵盡以恩信給之
　　　　公兩廣之勣多所助焉
民羸食闕官初到壁破城殘勢莫全獨馬蕭蕭戈㦸裏
片言落落死生前身何我恤愁何賊事在人為幸在天
衆叛盡歸非却敵功名不許子儀專
　　　謁夏忠靖周文襄新祠
水利克脩財賦舉二公戮力惠吳民祀行今日欣成典
愛寓斯邦合妥神肖貌堂堂快星鳳功名在在認麒麟
山川悠乆貴同徳蕉荔殷勤系後人
　　　謁銀瓶聖女祠
蘭槁花不活松拆枝亦傷阿女爺所生還有爺心腸爺
亡女即死女死家亦亡銀瓶本完物隨女井中蔵井水
夜夜飛虹光千年不沒銀瓶娘君不見趙家樓船海南
破孤兒又向波中墮
　　　慶樂園
太師本是椒房親竊弄何憂天子嗔喜把貳卿酬佞客
怒張一網打宗臣臺喉給舌不敢劾桃李無言盡門客
珠翠夫人雜内嬪烟花甲第齊宫掖轉服豪華一夢驚
葡萄零落犬無聲也知竿首甘心死得與朝廷謝北兵
　　　經宋故宫
松嶺行宫倚夕曛繁華丞相太平君江南喜有文侯命
河北愁無靈武軍翠閣迥臨千澗月珠簾齊捲萬山雲
笙歌如海春風裏五國城頭可得聞
　
　
　
　
　
　
　
　石田詩選巻三
欽定四庫全書
　石田詩選巻四
　　　　　　　　　　　　　　　　明　沈周　撰
　　宗族
　　　汎月辭(并序/)
　　　　家君以風痺兩年不良行今稍可扶掖出入七月望
　　　　夕氣清天髙神情朗徹因合近局五七人汎舟奉遊
　　　　于谷木川上水月浩然照人如畫乃烹鮮釃酒捧
　　　　觴屢進復造此辭揚聲中流歌以佐之客亦宛轉齊
　　　　口相和家君馴及微酣月午始返棹可謂樂矣其辭曰
川之迥兮澹無風月初出兮露横空汎樓船兮川上弄
明月兮川中鼓蘭槳兮揚彼素波光出沒兮復見星河
清歌激兮觴屢進夜未央兮歡樂多歡樂多兮百憂釋
百憂釋兮除疢疾除疢疾兮安吾親忘嵗年兮遊無極
　　　七月望奉老母汎舟玩月
沙溆生凉璧月秋老親看月子操舟雖無王守觀燈樂
也類潘郎禊祀遊風動髙荷聞露注星明疎竹亂螢流
酒波汎汎清光裡但願年年照白頭
　　　中秋感懐
去嵗中秋月吾親正在堂今年親不見此月若無光淚
眼渾迷霧衰毛半染霜東家共清夜依舊有華觴
　　　除夕歌示子姪
去之嵗來之年一迎一送燈火邊迎新送舊大家事覺
與老者偏無縁黄雞未號霜滿天一心百感惟愀然小
兒自喜時節至催理靴服誇新鮮固知老者已異趣青
春似因兒女妍青春懸老不多地白髮紅顔俱眼前去
之嵗來之年譬如傳馬相絡繹又如車輪相回旋誰從
箇裡饒不死嚥氣苦苦脩神仙我於所去已五十其來
百嵗亦倘焉使我五十不為天使我百嵗不為延尚有
大而去者與來者在我先後計萬不計千其間豪傑夢
幻耳𡨕㝠漠漠眞堪憐惟有青竹數行墨待來追去各
可傳勸兒必讀牀頭編莫惜買讀吾無錢男兒所立須
及早老夫代爾耕春田
　　　古木羣烏示鴻兒
羣烏小筆聊耳爾豈足貽謀為兒子汝今裝襲亦自好
汎多題辭大夫士我家孝悌仍力田自此相傳逾百年
門前大樹已合抱今有此鳥巢其顛人云烏來不易得
他家豈無樹千尺北平乃見猫相乳江洲亦聞犬同食
我慚何有於烏乎我自我兮烏自烏汝當力行為己事
毋但區區重畫圖
　　　送巽女歸徐氏
紅車緑幰及春明六禮周時汝好行銅鏡試粧花髻拙
布衣隨嫁竹箱輕繁絲緩柱房中樂細鱠深杯堂上羮
婦道從今須孝順戀家不必淚盈盈
　　　憶弟妹
五人弟妹一胞親白髮于今剰兩人半夜鴈聲孤枕月
起來愁坐不訾身
　　　拾遺紙感繼南手墨
亂苴初拾得舊墨忍重披繼燭垂垂際䝉塵漠漠時楚
王遺屣念原婦故簪悲掩巻山窻下潸然老淚滋
　　　徳韞弟禁酒有作兼咎鴻兒
此病都因痛飲中自憑㫁飲作醫功便須眞止從陶令
也莫無多學次公醒坐煖宜東閣火酣眠煞忌北窻風
重君猛省吾深喜安得聰明及阿鴻
　　　喜橒弟開館
家庭人静日遲遲檢束青衿漸有規小子方能識癡叔
抗顔眞去作人師牀頭把巻書魚走窻下開絃野鶴窺
訓詔有餘仍自學知君况是少年時
　　　喜芾奎二姪延師教子
俗習務淺鄙養子多昩教且云粗識姓便是學之要學
豈止識字要在知人道人道重綱常文藝稍加膏愛子
若不教䕶病不醫療往往嵗月後歴歴見狠傲孝悌莽
無知禮義蔑循蹈辱父辱門第至此徒悔懊此過不在
子在父長其暴能教始為愛教成自有效不可吝鞭撻
不可恕㓜少今年賀美事二姪改俗調令子從師儒詩
書發䝉冒此舉足髙尚先緒喜可紹譬糓既歴舂白粲
脱黄糙又譬金溷沙披汰金乃耀願言勿中畫進進有
逺到
　　　徐甥子修童贅
吳人多男效秦贅贅男與人如接樹抱他根本作春色
為榮為枯信天賦小兒拜我下堂行雙丱垂疏繡襦袴
惞惞何省傍人門離家苦動爺娘慮老夫為渠且莞爾
兒債眼前寛一歩
　　　失孫
茫茫得失眞誰使欲問惟應造物知六日流光人屬夢
千金遺愛淚如絲重來尚結他生願老去難禁見在悲
嗣續百年成底事藁苴空剰此篇詩
　　　抱孫
榦且豐隆骨更竒白頭喜抱此孫兒十分事足惟些欠
不及婆婆眼見時
　　　人日訪徐氏妺
曠時思覿面引棹不多程未似鍾離逺便從人日行提
㩦惟一榼迎拜有諸甥白髮團圞話春風繾綣情
　　　正月四日喜許氏女得甥
汝寡無丁男托命惟一女活世眞廢人盲瘖無乃是今
年女有育正月利弧矢乃是四日生六日方聞喜得報
訝其遲隔縣本非邇老夫笑滿面賀汝似得子他人視
則甥在汝則子比縁情遂亡分慰眼併遺氏在我固稱
彌因汝喜切已婦人曷持家嫠㷀麄有恃身後饗粢盛
其氣尚有以汝夫在地下不為敖氏鬼譬如委霜草今
為春風起復如涸溝魚一夜漫春水只憂不曾生既生
長易矣便須買書本教自孩提始成人無他圖讀書而
已耳
　　　悼内
結褵四十二星霜貧賤來歸貧賤亡秪剰辛勤在麻枲
儘知慚愧累糟糠駸駸馬齒偕誰老耿耿鰥睛覺夜長
淺土不安縁借殯青山愁絶幾時藏
　　　正月十五日送三女歸史氏
春王正月及佳期送汝登車甫結褵累重忽輕心自喜
愛深將别意還悲逞粧莫漫求珠翠善事須親到帚箕
孝順由來宜婦道尊嫜况我舊相知
　　　哭母
都房笑語處腸斷忽然空昨日今朝事天翻地覆中痛
將雙眼血願染九泉紅我母知相憶時時魂夢通
　　　哭親
不見堂上親遺我堂下身有身如枯桑不復知青春人
皆依父母我是無依人感恩等天地徒然抱涓塵報養
已不迨此身何用存欲死顧有托欲活無精神杲杲白
日下冥冥與死鄰痛撫心肝腸崩裂不可紉
　　　示復兒
言語不可茍謹之應免尤使聴人不厭容察實無浮當
識寡為吉勿令輕起羞此聲心所發心要與聲酬
　　　十二月一日亡兒附主于祠
悲傷未輟淚又及免䘮期碌碌有窮日冥冥無盡時破
家搘老力瘦骨裹空皮以汝附祖食幽魂安可知
　　雜流
　　　雅士吟
雅士居鄉黨平易以為徳口惟無妄語貌有和樂色温
恭一座上四隅皆敬飭他日偶虚位囂囂衆狂忒如冠
在人首寒煖初何益便去若無妨但覺儀觀失君子無
異人無之無以式
　　　貧女吟
貧女勿多怨怨多亂心思慕冨不知分厭貧不知時折
荆聊約髮金釵同一施練布與錦段適煖同一宜貧者
豈長貧時至㑹有期在時不在貧嫁徳不嫁姿請看臼
頭女終為王者妃
　　　溪翁
參差榆栁逼門前不剪茅茨不斵椽嵗晏鷄豚隣社鼔
秋深蝦蟹水鄉船㑹羞蓴菜量加糝嗔抝荷花誤結蓮
昨日逢渠溪漲後别無言語只憂田
　　　牧童謠
朝牧牛暮牧牛朝朝暮暮牛放收騎牛喫草抱牛睡牛
若渡水我亦泅牛東信東西信西我弗強牛牛自由不
勞不饑肥且長背肉秋來平似掌逢春耕田牛得力大
凡要用先須養家中大哥氣力無一春築城夏鑿渠交
秋又㸃征匈奴我為大哥鼓龍胡
　　　從軍詞
(闕/)
　
　
　
　
　
　
　
　
　
　
　
　
　
　
　
屋資無告故人散草中五畝愁荒烟面盧骨立牙齒脱
短褐曼胡菅屨穿逢人欲歌豪或在聲吞苦淚秋漣漣
老人勿悲此世態富貴貧賤本相縣薄徒勉強狃勢物
聚散茫茫雲霎然但願老人有錢復年少此輩明朝還
拍肩
　　　贈老人
淚滿雙頥雪滿顚一身憔悴自應憐座中誰似楊開府
莫易逢人話少年
　　　屈老
長帽西風滿面塵相逢憐老不憐貧三盃濁酒浮生事
一曲悲歌萬感人螻蟻未知何處骨蜉蝣聊寄不訾身
白頭對客無聊頼還説鶯花少日春
　　　地理師
洛卜鑒瀍澗虚望知以楚地術有由來世好則往古之
子悉心久自視曾楊佀登臨啓顧瞻富貴隨許與山水
若呈秀目力無違迕茍有禍福存願言無妄取
　　　白雲山樵歌
白雲山在何處太和峯下紫翠堆邊是山中道人玉作
斧慣向雲根斫琪樹束之三萬束凡火不能熂却使火
龍水虎相煅煉黄婆鼎中七七始成齊小服百年飽大
服飽千嵗長生之藥元酒味永不饑兮永不醉神仙洞
裏觀棋去斧柯爛盡不歸來人間甲子須臾事
　　　贈接花叟
打得旁枝手有神接他生氣一畨新自家無限眞消息
錯借春風與别人
　　　遇李生
李生生北方膂力矜奰屭桑弓勁如鐵輕引左右臂短
衣獵南山猛虎俱待斃官衢多騎刼一發嘗貫二含笑
擔其囊輒補酒家費小飲三百盃味薄不足睡夜半挾
金餅隔樓調鄰妓横行長安中五陵誇結義秋暑滿谿
閤解衣詫能事搥牀助談屑秉燭聴未既衆客不敢譁
懾此河朔氣座無楊開府娓娓當誰為
　　　贈隠叟
比比人稱馬少遊此生鄉里信沈浮東平格語善最樂
(闕/)老家風貧不憂白戰雪中詩敵手黑甜夢外酒扶頭
子孫富貴曾無望只囑吾書仔細收
　　　贈史癡翁
我昔聞癡翁已及三十年不知翁為人名癡胡其然癡
本性不慧朦朣百不便今年闔閭城握手在市㕓角巾
摺軟羅腰帶敝帛纒短屨草獵獵長袖雲翩翩温慰未
通語輒歌沈醉篇拉翁黄公罏買酒醉聖賢却盃不事
飲莫與癡為縁我謂癡所發必恃酒為權無酒癡不成
癡酒不可偏云癡豈假酒假酒癡不全我癡抱混沌七
竅莫我穿若謂酒使我良馬亦俟鞭人以黠教我我自
信癡蟬人以嗤我畫我畫師癡䖍手探夾袋中出具置
我前水墨乃從事慘澹開雲烟大幅及小幅紙影彌山
川圖成贅言句草次亦及𤣥市上諸小兒驚駭謂之僊
清虚結簪衲鸎花亦留連要去不掉頭急急箭脱弦無
慕豪富門脚版如鐵堅此翁所以癡以故囊無錢於人
有雌黄常在口角邊於人有孝義記注一大編此翁不
癡者人焉得知焉吳人多癡呆翁豈吳人傳翁云我吳
産此病知莫痊我生迨八旬落魄如風顚不知人所毁
亦不求人憐種竹欲借地買書常賣田蓬蓬被白髮咄
咄書青天我顚與翁癡癡顚相比肩約為老兄弟逍遙
覔彭錢
　　僧道
　　　老僧
精舍沿街似離城一爐柏子送經聲閒因累少身俱嬾
老覺心空死亦輕蕉葉大宜秋雨净竹梢底愛晩雲横
尋常見客先稱病只坐匡牀無送迎
　　　丹僧
深目流光口帶髭梵書眞訣鎭相隨茅山道士燒丹伴
天竺先生授記師毛製㲲袍寒日著𩕳裝金碗食時持
遊蹤又逐閒雲去滄海重來未有期
　　　贈源上人
苾蒭聞香十年已嘗有寄緘烏有裏秪從人家誦巻軸
千里何殊相晤語雲萍蹤跡不可呼眼外之人疑老矣
今年秋暑我牀榻脾病困頓未能理黄昏短刺墮枕前
不倩人扶攬衣起吹燈相照見瘦玉人與清詩正堪儗
僧中此老古或有超然已覺今維此翻經石上月紛紛
半是微哦細吟耳我持此癖七十年滿地江湖俟知己
傳杯夜屋破蚊蚋且畧無生談賦比杭州官府尚多賢
當面參寥惜無與脚縢之下自有地不作䆫蜂苦鑽紙
斯文有契屬老境頻往頻來自伊始白頭接膝無百年
人生嵗月如流水
　　　答僧求畫
參方歸去草鞋穿老屋清齋省舊縁千里絶雲行脚債
一單安月在家禪蕉留庭户因供字筍熟園林不賣錢
何苦要儂粗水墨此心猶落妄塵邊
　　　和錤古田韻
昨晩溪頭月色纎老僧相見且和南筭春已及一百五
問老今慙七十三桑户日長蠶足食竹堂風煖燕交談
茶麄酒濁無清供竒石銅盤也自堪
　　　和僎公韻
詩僧隨分住市搆且三間比屋地俱俗隔簾人自閒道
同潭性徹法化石頭頑吟思充行脚時時出世寰
　　　和嘉本初夜泊楓橋韻
風流張繼憶當年一夜留題百世傳橋帶人家斜倚寺
月籠沙水淡生烟火知漁子仍村外舟載詩僧又客邊
我愧不能同此宿却因新韻偶聯篇
　　　趙頭陀
山住忘入年衆慮攝一定氣味漸木石久久同心性面
瘠疑饑成肌澤匪浣净覆髮短及耳鬍槎黒紛勁邇來
訪人寰迹若無塵境半跏就長衝目瞪神亦凝過旅詰
何脩百語罔有應中露詫莫偃尚見雪霜更動偶不知
動静至不覺静譬觀鏡中影出入何害鏡施食信酒肉
大啜蔑羡剰投貨畧不顧千金等破甑謂仙人莫究云
佛誰敢證塊然天地間造化莫命令
　　　題芭蕉贈僧
山僧心與跡俱閒未限居山及出山長對芭蕉閒不過
時留一偈葉中間
　　　方水雲過竹居
翩然學仙子浮遊大江東落落三年間始喜一再逢皎
皎衣白葛峩峩戴芙蓉造我脩竹下自開牀頭罋(叶/)笑
歌杯酌次揚聲動泠風勸我事至道𤣥黙與天通欲學
知不易衰顔無故紅明朝返笙鶴無方追往踪
　　　方道士還冶城
僧順嘗有言惠不在天上但行即須到此氣何勇壯水
雲黄冠流詩酒發清曠十年落東海故國隔西望亦云
自不歸要去誰我障配順足有餘天地納豪放今日金
昌亭風緊秋葉蕩留亦無不從去亦無所悵吸我白玉
鍾仰面月相向酣歌一掉首雲鸞渺仙仗
　　　全眞道人
碧色襴衫雪色鬚山林城市迹何拘標清自認身如鶴
步㨗人疑舄是鳬掛搭烟霞詩夾袋浮遊雲水藥葫蘆
長生脣舌誇能事不敢輕傳恐涉誣
　　　還俗尼
婆夷本欠佛因縁無柰心香起業煙衆散珠林還火宅
官收寶地作民廛菩提舊念慈雲㓕歡喜佳期好月圓
清净池中生愛水從今都長並頭蓮
　　　寶林褧師八十
定裏何曾記嵗華萬縁空是夀生涯千峯健步無笻竹
一鉢加餐有飯麻心似青蓮蔵般若眼將秋月照楞伽
問師歴臘今多少不欲通人道喫茶
　　　黄道士醉死
汝師縁醉死汝死亦師如墳借糟丘築碑將酒徳書足
跳跌後跛面漲疸時虚化去不留影吾詩眞冩渠
　　　西山老僧
老抱清齋太瘦生雪眉霜鬢使人驚遊僧久住同衣食
畜鶴長隨識性情土􁀙逼牀身煖活紙窻烘日眼晶明
此心應與山俱静不是深山養不成
　　　寄金白菴
白草茨菴白葛衣白頭嬾剃雪根稀子孫登録俱天上
獨掃青山待客歸
一箇蒲團一老身蓮心清净不知塵更將蓮舌話生滅
㸃斷冥冥過世人
　　　題僧化縁疏
忙忙展枕逐鷄棲洗面忙忙鷄又啼傀儡不知提處假
髑髏方信活時迷身如革鞠無多氣墳認饅頭却是泥
儘積萬金難買命依然一箇死闍黎
　　　雨中訪白菴金公
雨戸無人應客撾自遮明眼把楞伽嵗年漫度不知臘
天地無方何問家鴨脚樹髙生茗果虎鬚蒲乆發仙花
一畨相見一難得莫怪趙州頻喚茶
　　　尋僧不遇
幽蹊漫石水縱横逺見孤雲與塔平特抱琴來僧已出
欲因山竚鶴先行交鳴野鳥嘲風暖亂發林花趂雨晴
墻壁淋漓題墨遍詩成嬾得更留名
　　　燒丹道人
眞不能全道強名東鉛西汞詫煎烹癡人夢被黄金惑
浮世忙因白日生敝屨市㕓雙草健破冠塵土一𤓰横
欺心玩弄神仙術欺到死時心始平
　
　
　
　
　
　
　
　
　石田詩選巻四
欽定四庫全書
　石田詩選巻五
　　　　　　　　　　　　　明　沈周　撰
　　古跡
　　　泊百花洲效岑參
長濠春來水如油吳王昔日百花洲水流花謝三千秋
古人行樂今人愁沈沈細雨停孤舟岸上人家燈滿樓
紅簾火影照中流還聞吹簫樓上頭客夢不熟翻黄紬
翻黄紬夜悠悠拂吳鈎賦逺遊
　　　和張光弼歌風臺韻
大風起兮雲飛揚游子歸來尋故鄉鄉中父老認天子
㑹酒擊筑歌慨慷載歌載舞未為央留之十日未為長
暢然草木尚有感滿眼故舊情何當丈夫志已酬咸陽
壯心何用泣數行四海一家何論沛猛徳何法守四方
千秋萬嵗邈在後魂兮不歸天地荒髙臺已夷烟草黄
樵童牧豎談漢王
　　　滄浪亭故址為僧所居
一池風月十亭多費價其如四萬何今日滄浪休問主
百年興廢本同波煎茶又勺吳僧鉢濯足空傳孺子歌
只在城南自清徹車塵馬足有誰過
　　　鄭公釣臺
　　　　徽之歙縣富登渡有巨石巍然臨湖鄭師山
　　　　子美釣遊於此余􁓑宣廷心篆鄭公釣臺四
　　　　字刻于石石上仍作亭扁仰止以重二公之
　　　　髙風峻節因賦
忠宣義死堂堂節死到師山義亦明家國兩人均患難
干戈滿地正縱横聊因心畫通相感未必漁竿果可旌
何處江湖無此碣幾人標榜有髙名龍跳舊刻還堪搨
燕賀新亭又喜成岳勢不迷人仰徳石痕固在字含貞
蕭蕭風雨鬼神泣洶洶波濤魚鱉驚一個聘君孤搆耳
乾坤今許作雙清
　　　清風嶺
干戈國之禍使妾骨肉殘翁姑與夫男狼虎併一飡妾
恨不同死有身何用完有身色所累有色辱之端固知
一死萬事畢死雖容易就死難長軍癡兒徒好色不知
妾命死自􁱷言挑兵脇不足動俘婦雜守嚴如犴清風
嶺白日寒陡崖深江妾命所安齧指出血寫石壁字字
入石深若刋五十六字碼碯瘢丹丘怨血淚汎瀾千古
萬古願不漫詩成一投死萬仭凡笯無計留青鸞區區
眇婦人烈烈男子肝綱常一婦強千男偷生忍死皆達
官偷生忍死皆達官血詩仰面不敢看
　　　登妙髙臺
登臺見青草黙黙感今昔江山本舊觀形勝我新識江
山不因臺流峙天自闢臺固為江山亦當為遊客徃來
相無窮有得與不得坡老莫可呼舉酒酧江色
　　　登姑蘇臺
把酒弔往迹茫茫幾鹿遊興亡兩國夢感慨一臺秋戰
葉風仍亂争流江未休傾城美人事殘堞暮雲愁
　　　韓克瞻宿五國城因賦
金根濡滯是何年寂寞荒城尚宛然來者無窮還逐鹿
歸心不死定為鵑黄沙夜冷霜連草青海天低月墮烟
孤客此時思往事一和錯盡自澶淵
　　　讀荆公争墩詩
荒墩落日草蕭蕭公我相争已異朝黄土不知今古姓
亦無百姓種青苗
　　　經趙松雪鷗波亭故址
茫茫遺業海桑邊感慨因歌溪上篇公子不歸鷗自白
庶人來住鳥仍𤣥蘼蕪細雨山連郭翡翠斜陽水滿川
珍重圖書獨無恙淡烟疎蕋自千年
　　　經舊遊
最無根柢是豪華陌暖風晴又别家種種傷心秋雨裏
芙蓉只好不看花
　　　經陳永之
分明經委巷不是昔来時賢者留相憶空家住又誰草
蛩悲語在樹鵲故巢移仁義一如此令人心未夷
　　　宿南潯詢丘大祐張子静故居尚逺因作
不見二豪誰與遊髯張入地伴長丘湖山洵美人何許
生死難忘夢在舟詩塚莫尋青草宿釣磯依舊白蘋秋
清苕百里將雙淚老眼西風獨横流
　　　重修醉翁亭
丘亭兀兀倚殘碑風雨漫漫刻己夷天地無窮翁尚醉
文章不朽石如斯滁山終古當増價太守而今復謂誰
振靡扶衰論作者未應韓子獨稱師
　　　登鳳凰臺
江上秋風吹鬢絲古臺又落我遊時六朝往事青山見
四海閒人白鳥知詩巻也充行李貨布袍不直酒家資
彈無長鋏懐無刺浩蕩髙歌歸去兮
　　懐古
　　　讀漁父辭飲酒詩有感
展書聊就紙䆫明楚晉亡機出一衡大厦隳頽何力起
厲階層㳫幾時平靈均耿耿獨醒死陶令沈沈爛醉生
千載文章共肝膽令人長嘆莫收聲
　　　讀吳越春秋
春日寥寥雨又風小窻開巻兀衰翁斯文斧鉞興亡後
故國醯鷄語話中臺越還聞走麋鹿墟吳眞見有梧桐
更憐胥種皆從劒敵破謀亡一禍同
　　　鴻門宴
莊劒擊伯劒翼一家兩人自相賊天當與賢勝人力劒
生豈是屠龍客忙忙勞人三舉玦座上謀臣面無色謀
臣計失失敵國敵縣虎口虎不食盃酒之間天解厄此
機老增亦何識徒為豎兒滋歎息豎兒豎兒䇿不長富
貴先思歸故鄉凶暴為徳凶暴亡至死不知仁義王
　　　灌夫使酒
任俠復尚氣平生無俛顔貴戚相引重聲名概世間醉
酒屢罵座陷胸若無難挺身執父仇疋馬突圍還豪猾
傾潁中納貨相結歡終然使狂藥禍發致生殘不戒惡
㫖説無術良可歎
　　　韓安世墮車蹇足
𢎞畧濟忠厚智亦當世務片辭釋國嫌至誼藹如故相
階屬甫陟奉引蹶而步何足以蹇人造物偶其數
　　　鍾離意不拜賜張恢贓珠
清川弗納濁方枘不納圓簡珠雖云寶穢得名莫全臨
恩所不拜戒飲懲盗泉志士無茍取炳然昭性天
　　　感張宏範逼文丞相招張世傑降
螢爝安知日月光叛降可教正人當萬生萬死不忘宋
一賊一仁何諱張大事未亡膏血在老夫堪哭淚洟長
敵人那識文丞相鐵鑄南冠金玉相
　　　元祐黨人碑
熙豐小人用壊政始介甫類從一何衆三朝養禍柢元
祐用君子四海賀馬呂豁然破積晦有若日當午一日
十二時午位僅一數十一非其位乃在小人所天意未
厭禍善類終遭侮在睽同而異川朔失為迕其輩隨以
動在咸象于股奸京柄崇寜首以故案舉深虞道復長
籍黨表天下一鐫亦莫服鑿石竟何補邪正均一罰株
連示淆蠱今於嵗月後是非目誰瞽譬瞻星與宿經緯
森天紀不妨紊彗孛各自粲堪指君子猶元氣不能絶
其緒但含消長機小人昩其㫖雖云詐力大欲絶亦繆
矣十步有芳草十室有賢士若使朝廷無曷以維國是
不以溷小人同事信難處其勢莫兩立傷夷至於此小
人務闢釁君子務必沮柰何君子少莫勝小人侈恃勝
初無人習惡後無主丁秦及賈韓馴至國遭擄一旦中
原失小人實為估乃鑑殷之亡先聞九侯脯碑者本悲
也我來手重撫
　　　馮道二首
能臣五姓亦多忙旦暮朝廷傀儡塲儘有癡頑塞羞恥
了無恩怨涉興亡送迎數數眞郵督侍從畨畨老楯郎
莫怪不能知大義兔園册上秪農桑
相公惟舊帝惟新歴享台垣冨貴春竟莫識為何老子
終當書作某朝臣厓房戀戀輸蜂義梁壘依依愧燕仁
功業不知何所有一編青竹漫遺塵
　　　讀漢髙紀
書燒禮樂隨之熄長者還生傲慢風四海未嫌驕仲氏
一羮還欲共而翁獨輸留皓鴻矰外莫怪韓彭狗鼎中
天統特推三尺定敢於嬴項説英雄
　　　莫砟銅雀硯歌(有序/)
　　　　草䆫劉先生嘗賦銅雀硯歌有云呼兒開匣
　　　　取長劒砟碎愼勿留其蹤讀之知先生疾操
　　　　之心發之於言若是之烈也周懦夫不能不
　　　　失聲於破缶故作詩解其怒而願有所存也
拔劒砟瓦瓦碎何用砟碎於瞞莫為輕重不如掣取太
史筆青竹中間削其統老瞞自欲瞞春秋公議所在人
焉廋瓦痕雖留漢正朔心實無漢虚尊周願存此瓦長
作硯猶因子墨黥瞞面漢賊明將漢法誅千載煙華漬
深譴古云不以人廢言言如可存瓦可存識賊鑒亂於
人羣瓦無可惡惡在人嗚呼莫將人瓦併案罪我為題
詩救其碎
　　　題中興頌石刻後
有册有册一尺畸啓閲重是磨崖碑平原太守氣骨壯
殺賊餘力存毛錐千年白石耀深刻風雨不剥神扶持
銅柱莫拔魑魅走鐵網欲破珊瑚搘快觀書法十數過
馴讀其語増噫嘻君王愛色不愛國金錢買禍由洗兒
長安洛陽要自陷法宫蜀棧誰安危嗣君雖然返舊物
以得補失終磷緇此碑頌徳實掲過有家有國留箴規
晴窻日搨不輟手來禽青李生蛛絲
　　　淵明采菊
典午江山醉不攴先生歸去自嫌遲寄奴蔓草無容地
慳剰黄花一雨籬
　　　子陵垂釣
一出聊全故舊私急歸自信海鷗姿中間亦有君臣誼
買菜侯生豈得知
　　　和陳惟夤先生姑蘇錢塘懐古韻
開國樂湖山流觀起髙臺因有獻楣人木眚自兹來侈
泰遂亡國捲地驚風埃
孫勝有竒占揚風骨亦無他日秦餘杭三匝不可呼令
人追往夢鳥雀悲煙蕪
伯業不可乆闔閭行復墓世換悲樹葉人㓕驚草露吳
越互興亡無足笑百步(右姑/蘓)
襄鄧固宜國李相言莫行偷安昩逺圖彈丸荆棘生北
來勢受敵大江顧南横
海氣薄宫闕燕幙傷故都正如當道蛇延頸待人屠一
枝難茍安展轉南飛烏
和計適召敵風塵入松關六龍一逋播王氣去不還惟
餘岳墳樹枝葉無人攀(右錢/塘)
　　　讀出師表
兩篇忠告慨慷辭字字中間有涕洟天下二歸心屬舌
隆中三顧道存伊老臣虚已六未解瞞子輸才十倍之
謹論堂堂誠激烈孤忠痯痯力驅馳轉征南北思何逺
愴及桓靈語更危開濟莫酬徒有䇿英雄先死却無時
天荒大野星俄隕水嚙空江石不移不朽文章千載事
後人能鑒乃能悲
　　　子陵獨釣圖二首
霜落江清木葉空丹青有像是非中羊皮不恥見天子
鳳徳何曾屬畫工千古超然此翁迹一衾聊耳故人風
能來能去形骸外私莫容窺道自公
一宵展足便江湖能去能容兩不孤天子教人知友道
先生立節為貪夫釣絲裊裊其風在物色寥寥此貌無
附義懐仁言已盡菜乎使者亦何愚
　　　陶朱公知子
見苦惜家難贖死阿翁先見已如神曾家老母尤能事
自信參兒不殺人
　　　和桑通判弔文文山六歌失火
兩宫萬里塞雲黄三閩四廣天子忙孤忠老臣老不死
膏血幾時湔國恥天髙欲訴衍六歌手把怨筆濡天河
天河不乾怨長在朝廷凌遲家破碎老臣已死稿苴存
金玉輝生舊墨痕鬱攸小兒那解事紙影雖空有文字
傳人流世自千年擊劒重歌雙淚前
　　時事
　　　丁未九月聞哀詔
樂青安生今二紀號弓莫盡白頭悲帝鄉雲氣神仙逺
地道春恩草木知裳繡不曾通藻迹野飡空自切芹私
江山無改千秋物明命惟新又一時
　　　聞邸報
白髮窮簷憂老農邊塵日日有驚烽諸公謀事誰房相
今上籌邊似太宗萬里長城須法守一丸函谷豈泥封
勞來逸待無餘説堅壁何妨數十重
　　　聞三原王公致政
功烈堂堂六十年勞勞萋菲不妨賢至公何待嵗與月
未定且由人勝天雲鳥青山形迹外風塵白璧笑談邊
江湖雖逺憂仍近長對南薰憶五弦
　　　聞劉兵侍稱疾竟歸
即枕初章便買船要歸竟自有歸縁誰知原憲曾無病
我信張良豈在仙長徃莫維駒皎皎㝠飛不下鳳翩翩
先生此去江湖大眞與鱸魚長價錢
　　　讀楊宫詹與屠太宰論事劄子
(闕/)
　
氣則直讀之聲渢渢韓論及歐書異代而合蹤既可扶
國是抑竭朋友忠百年無此言友道從而隆朝廷罰臺
給株連班直空宰公乞攝曠奏上何匆匆畧弗涉救援
於是涉迎逢急彼故緩此意外有牢籠人情鄙兹疏詆
訕紛詾詾臺為風紀御給本絲綸總朝廷托耳目立法
由祖宗官小係則大責重望乃崇愆忒以之律邪佞以
之攻從則如水流不從如水壅士氣要在養養則其氣
充折沮失謇諤使之抱喑聾天王本聖明宰公實股肱
信之如蓍龜可以定吉凶慷慨能行義豈曰無優容難
解者彭王喜怒注宸衷程罪終見釋鉞幸終弗庸公議
皎如日曉及三尺童豈宰顧不諒而弗及童䝉朝廷行
是罰名以懲不供因攝以寓援何不鑑觸龍乞漿或得
酒求魚庶離鴻言患不至此何患聴弗聰所惜在諫垣
兩挫一嵗中嵗來其娓娓履霜愴凌凍不可視朝廷長
有拒諫風鳳鳥吝不鳴若鳴致時雍匪為羣諫地自樹
弼亮功其日舉傳奉逮諫適相同奏名四十員珂馬耀
長衝胥靡共趨走俛黙不敢顒觀者謂不祥道議起如
蜂其責將誰歸未可謝匪躬當憫時不平亦可悲人窮
不鳴豈瓦鷄不應豈木鐘豈待七年發救焚必征彸但
恐緩不及激切有緘封令人思三原當此熱心胸陳乞
惟恐後剴切期必從皎皎歌白駒一徃無留蹤江湖𣺌
吾憂其言不可終
　　　附次韻詩　　　　　　　　　　屠滽
　　予於𢎞治丙辰間承乏天曹夏四月十有三日科
　　道官奉㫖俱下錦衣衛獄予聞之召四司詢科道
　　得罪之由皆曰不知且言諸衙門所進民情封事
　　既得㫖例捧到科交收今既下獄無人收領各官
　　既不得領出於外又不可留宿於内聞先朝亦嘗
　　有科道官下獄時請命中書等官攝其事予未暇
　　答銓司具其事呈堂時日已至申乃急為轉達遂
　　得俞㫖是夕臺部封事方得人收納次日予鄉姻
　　宫詹楊公(名守阯别號碧川今陞/南京吏部尚書致仕)致書於予大意
　　言科道官下獄閤下即當抗疏請貸如何差官代
　　其事予以不知科道官得罪之由難便請貸及臺
　　部封事無人領收事不可緩之故答之次日蚤予
　　鄉友掌科吕公(名獻今任/順天府尹)下顧問予曰楊公昨有
　　書與閤下否予曰有因誦彼此書中大意吕公曰
　　楊公亦以此書送六科科中人皆疑之予笑而不
　　答後與楊公徃還如舊者經十餘稔未嘗言及此
　　事至今年秋予朝退還邸第忽有客以先生石田
　　詩集與犬子徑者予偶抽一册目之遂見五言古
　　風一首題曰讀楊宫詹與屠太宰論事劄驚曰異
　　哉讀畢不覺大笑因次韻一章名曰解嘲云
　宦遊乆京國學通尤未通見惡必逺避見善常加恭
　石田乃隠者賦詩亦多工如何論朝政所論殊不公
　此劄實差謬何謂聲渢渢到處任播揚有類衡與縱
　碧川居論思如何不納忠致書戒老夫友道皆云隆
　追思昔年事大明麗長空堯舜喜復出萬幾任匆匆
　納諫眞如流明良喜相逢荆榛委籬落芝术收藥籠
　萬姓樂熙皥四方無鞠詾今上初出閤庶事元老總
　九卿集東閣講官索儒宗先求語言正更論徳學崇
　人各薦一二不稱交相攻老夫薦兩楊(一即碧川一/乃今元老石)
　(齋先/生)碧川川流壅為語帶鄉音不及問學充因之又
　復薦元老耳若聾欣然用石齋萬口稱股肱碧川已
　備知豈肯心懐凶同鄉又相親度量廓有容維時科
　道官有事忤宸衷一朝下縲絏難便責保庸(天官入/統五日)
　(保庸安/有功也)顛末尚未知焉敢干重瞳臺部上民事俞㫖
　俱已䝉日暮無人收厥職誰與供越例送臺部又恐
　觸衮龍天曹借中書攝事猶賔鴻此舉實舊規碧川
　豈不聰書來既善道如何報科中彼若擊巨石我猶
　履薄凍今復寄吳下大傷君子風碧川豈為此姻舊
　情雍雍意必有憸邪假此成已功抑恐入銓者邪正
　有不同或嫌不超擢或怨非要衝當時吕都諫氣節
　儕何顒亦嘗論此輩懐毒猶荓蜂其禍必在後亦或
　先其躬福善與禍滛循環兩無窮莫道此言虛應若
　豐山鐘雲衢漫委蛇何必好征彸馬周三十貴屢受
　漢室封崇卑各分定何必縈心胷石田若聞此其言
　未必從我欲到虎丘㩦酒追吟蹤願言保遐夀待我
　談始終
　　右此和篇葢都憲屠老先生之所示喻者冲和沛
　　博之文裕達含宏之度弗愠不知弗遷所怒藹然
　　使人知長者之徳如此也周林野迂腐老昩時宜
　　初目楊宫詹之劄子將謂其篤于友誼相資成善
　　能警薄返漓於今之世又謬恃三百篇之㫖有懲
　　有勸形于里巷而無責于是莽無顧忌循其辭而
　　貫穿以韻然其間鑿枘齟齬而有得彼失此之譏
　　愚何容度嗟夫侮嫂氏之毁撾婦翁之誣古猶不
　　免都憲固自諒之矣但周於潞公之所分謗梁公
　　之所為容焉者不能無愧耳敬跋簡後庸識其迹
　　之始末云
　　　觀補官
冠冕耀通衢羅綺照芳春珂馬等列侯洋洋意氣新觀
者歎且信黄金能貴人黄金本假借觀人自失眞窮閭
處約子讀書苦長勤書聲振悲風莫次甑中塵敝褐三
十年一紱難賁身問子何事此好義已忘貧
　　　揀𤓰詞時提學公黜諸生貌寢者
纍纍黄臺𤓰種者欲求售碌碌買食人擇美棄其陋大
小各隨形偏正亦隨生滋味在其中包蔵那得明君不
見賢妃臼頭女又不見賢相跛足子嗚呼貌取豈盡𤓰
外陋安知中自美願華一臠請君嘗滋味分明為君死
　　　喜李貞菴致仕
九鼎忙忙作人餌頭白眼花朝鼓裏先生有才足補衮
有俸未足充妻子未衰告歸急於矢不謀朋友㫁諸己
先生自是不覊人健鶻凌雲秋萬里君子難進退則易
禮義堂堂盡終始太湖可釣亦君魚陽羡堪畊亦君米
出兮處兮樂天私更有文章賁山水
　　　聞余司馬子俊罷撫邊
干戈堆裏許抽身回首功名剰角巾北敵西羌無外顧
青天白日有閒人尋猿棧道家鄉蜀走馬邊牆夢寐秦
(公築邊牆於榆/林為功最著者)歸興在詩詩在酒杜鵑啼破萬花春
　　　洪城竒遇
　　　　林秋官待用張府歴兼素俱因言事被謫既
　　　　而賜環先後同集張内翰元禎宅因而有作
先後萍蓬迹洪城此夜盃星因賢者聚朋自逺方來返
駕白駒谷集靈丹鳳臺文章留健羡千載識竒材
　　　盗發
小竊雖饑寒巨猾實扇起十百相黨羣刀殳弄凶技前
鄰遭砟關逼貨炙妻子後鄰發重隄進舟當門艤擔負
亦公然罄室乃云止稍或有牴牾人戮廬亦燬無何閧
西村旋復嘯東里通川及要路宵征絶行李檢刮空腰
纒體至衣裘裭天寒氷載路溝壑何不委家家夜結束
老少泣以俟一息茍奠安天明各相喜正念一井閈搔
動乃如此江東連江湖固是盗所倚禁弛氣則張類滋
勢難弭有官示以仁得録不之罪恕實長之道無乃延
小美有聲自此輩識者謂辱已况彼有後言時哉好生
理教虎不咥人所性安可使使譽出賢者天下知善士
民以静為樂貿貿安生死雖然廢賙恤糠覈自甘㫖去
蠧木欣榮除􁀙禾茂薿茍以刑不仁誅夘亦非是刑以
齊亂民用之不得已如何輸租人米駮斃于箠
　　　海讐行
海東衡沙浮半洋夾亘頗與崇明長魚鹽蘆葦貨攸聚
利啓爭奪循為常中有兼并兩豪族施恃其勇董恃強
強之無厭勇乃襲燔廬刮産威靡亢強銜所衂思報償
舞波接戰成劉戕縣官移寇悚上吏林侯未然籌且量
首先號召命不方老豪來歸訴讐敵不敢犯法畏有章
區區螻蟻尚顧命拒死不免蹺螳螂雖云餘類擁其子
跼蹐秪為讎家防傳訛乃煩兩重憲地隘豈足鵬軒昻
魏公善鎭殊不忙陳公善料殊不揚臺按臬監來頡頏
所在草木知風霜羣僚從事亦濟蹌如雲翕翕星煌煌
于時曜武勢大張海日照雪明殳斨五牙艨艟具三百
艤岸只待令乃翔諸公在撫不在勦不教而殺謂不祥
縁情究迹有可恤馳文徃喻開倀倀開誠布公明而光
援其所溺存其亡小大感泣皆奔降納兵納船恐弗遑
纎飈不動海帖帖遊氛一捲天蒼蒼坑之則肆未免禍
拯之且暇曾無傷天王聖明宰臣正今日詎曰無姚房
　　　土偶禍
鍠鍠鳴鑼彭彭伐鼔復有旂葢亦有㦸斧精力駿奔無
有老豎整整肅肅什什伍伍絳帕帓首花繒繳股中輿
者神像之以土岌乎其冠被以繡組覡者前導跳梁盪
舞亟進如驅遄止如阻云神案行于彼災户惟災之户
鞠躬傴僂小心來迎翁前後姥家無大小一一拜俯擊
牲化楮薦以醇醹祝神加饗稱我神主惟疾惟患我祐
我祜覡迺執乩運曰神附擊案作聲覡曰神怒必汝不
䖍不明告汝渾舍載拜極哀懇苦覡始作書曰有逋負
設通夢寐或聆咒詛牛豕如干等以犬羜鵞鴨及鷄計
當蓓蓰汝承其償其患良愈箕忽輟運少間復舉謂以
汝故徃懇嶽府曲為之解斡生死簿覡之以下如狼如
虎從翁臾姥不容有語指日令償令面神許翁姥跼蹐
無以經紀質我青苖鬻我小女典我衣裳翦我機杼求
我親戚貸我隣比是日之屇其輩來聚主張督責枚舉
件數數無虧少物必豐美獻事甫成饕彼尊爼酒肉淋
漓撑腸拄肚復有苞苴臠胾核糈此輩未出患者為鬼
越明之日神復求祀即于東家其作如故哭者在西無
警無悟嗤嗤之氓昩乎義理生死係命聴禀有數豈是
土偶能奪能與今既無靈不察何俟噍噍羣小附土利
已土豈有知羣小實使此事有類河伯取婦有豹為令
悉投諸水
　　　吳俗火𦵏
火𦵏壊吳俗沿愚罔知教體魄輕父母死即畀野燎何
異炎人㱙亦類儀渠燒古斂以週身致慮防臭暴復棺
益之槨厚土事窆燾區區人子敬鄭重寓私孝燕師慘
掘焚齊人愾敵效子豈忍父母炮烙曾無覺曹侯憫其
弊古訓不可弔闢園號漏澤叢瘞周四墺士庶尚有言
地局寜盡窖其言聞之公擊節歎且笑吳愚不聰明耳
目塗泥淖譬諸黔婁衾不足我奚校我為名教惜㰅埴
聊盲𨗳虐死茍無親逆生馴亦要勿謂一爝微大惡由
兹造
　　　乙丑六月聞哀詔有感
八十衰黎死境臨來傳尺一痛難禁虞淵愴日江湖淚
杞國傷天蟣蝨心負扆周公正思畫解民虞舜未亡琴
白頭病枕茅茨下時夢新君在諒闇
愚翁分與世縁疎國恤驚心泣且吁生長太平惟欠死
老衰餘息尚何如不知伊傅誰調鼎欲夢羲皇我枕書
終日無聊思理髮雪莖些少亦頻梳
　　述懐
　　　病起試酌
山尊得酒且髙歌百嵗流光已半過病眼看書眞處少
老懐追事謬時多髮隨落葉驚西候門對清江惜逝波
今古英雄同一盡浮生不飲復如何
　　　病中夜雨起坐
藥盃香炷與温存養病功夫要閉門布被擁寒書作枕
紙窻催曙水臨軒楓生赧色知霜辱蕉負爭心共雨喧
物性人情静觀得得來還欲費吾言
　　　蚤起
養拙藏衰結静窩是非如海隔雲蘿面前雪影流頭亂
空裏蟲絲礙眼多病女從人家落魄老妻淹殯嵗蹉跎
虚懐昨夜當秋雨惻惻蕭蕭兩奈何
　　　理詩草
佚老餘生願失子末路悲不幸衰颯年數畸遭禍竒獨
存朽無倚如木去旁枝剰此破門戸力憊歎叵持屑屑
衣食計一一費心思思深氣血耗㾓痺引百肢多忘識
慮淺耳瞶目兼眵一旦一身内有此衆病滋所苦不敢
訴常畏老母知小孫蠢不學次兒誕而癡後事不足觀
百憂無一怡吾性無妄好執善信不疑垂垂垂白鄉朝
斯還夕斯髙髙㝠㝠者何物顧相欺似我未䝉祜及有
菑害罹滚滚人海中黒白何可劙口亦不能問理亦不
能推以死致度外且活是便宜今日盡今日明日豈可
期亦復酌我酒亦復吟我詩我詩無好語稿苴從散遺
兒在曾裒葺今紙著淚糜抱患天地間空言亦奚為
　　　思理衣
七十餘年一老翁心情鶻突腦冬烘寒衣無婦無人補
日日關窻怕北風
七十餘年一老翁衣穿絮破不堪縫清霜滿地無區畫
掃得蘆花莫禦冬
　　　脱齒行
我齒食所系食以系我生齒脱寧不憂其系本非輕近
來漸脱二脱者盡之萌既脱不復留留者亦難撑留如
汎虚槎脱如鑿深坑編生如相輔豁一傍須崩生食原
相資今作水火爭妨食生必妨死理端可明完業譬大
族恃子在守成其子無錮心先蕩黄金籝屋售繼失居
田鬻還絶耕溝瘠諒在眼身家同一傾觸類有攸感我
賦脱齒行
　　　病懐二首
衰遲宜静不冝譁事莫堪懐動歎嗟病遣稗書還藉眼
老便錫粥又妨牙栽花賃地春無主斫竹開門月過家
任是客來難強酒小陪清話一燒茶
朱顔與白髮掩鏡兩茫茫天地大夢宅烟花一戲塲算
忙閒固少併夜日還長吾酒吾詩在桑榆弄末光
　　　自述次人韻
日髙屋瓦未消霜卧聴秋潮捲石塘九島迷行魚性樂
一鞭威後馬蹄忙獨憐詩是吾家物但有竹為君子鄉
闥外南山今好在時時飛影到清觴
　　　病懐
膈痰漫漫似春潮伏枕旬餘氣未調老日易過如短晷
病懐難遣厭長宵隔窻忽忽影度鳥鳴瓦蕭蕭風墮樵
藥物尚功全斷酒庭柯髙掛舊山瓢
　　　病中
白木匡牀草薦柔坐深無寐獨搔頭明河轉影天低樹
清夜分更月過樓病骨瘦生先覺露老懐虚甚易驚秋
七情莫與㣲軀妬生已知浮死識休
　　　舟中有感
世縁一向只昏盲静裏觀心始自明得䘮有塵齊後㓕
是非無種辯時生秋峯長嘯兼天迥月閣髙眠徹夢清
老矣此身眞長物不知何地著虚名
　　　齒落
七十三年與我存一時迸落豁開門車空已覺乗無物
舌棘猶嫌剰有根顚倒自憐臨水漱含胡人笑漏風言
數來滿口今餘幾軟粥香醪且瓦盆
　　　冩懐一首寄張碧溪
䘮亡火盗嵗相兼鬢髮髠然瘦骨尖有命窮通天自定
無憑禍福事難占閭閻茍活隨黄槁衾枕媮安且黑甜
海上故人來慰藉不妨一月酒杯拈
　　　閒懐用郭天錫韻
落魄青衫隨草色蕭條白髮遣年華徒勞夢寐費憂國
錯認詩書能起家愚去刻舟忙覔劒饑來索飯誤炊沙
人間亦自有樂地酒遶山巔與水涯
　　　早起偶書
秋早耿不寐起眎天蒼凉鮮霞凝髙宇隨日賦采光露
氣浮草木流潤及衣裳人事頗無接懐澄知慮忘
　　　睡起
望七衰翁與嬾便眼昏秪好枕書眠算前去是荒唐日
喜後來為受用年麄糲飯香蓴菜裏子孫計逺橘栽邊
攴藤閒遶花蹊看蝶閙蜂争各要先
簷間落葉擁髙秋謬使人推隠者流背有微暄念天子
手無漫刺瀆諸侯老知絲竹殊堪頼逺為兒孫未免憂
身後算應憂未了且來拂壁畫丹丘
　　　睡起小酌
黄鸝啼夢粉墻東簾幕深沈日日風起喚酒盃尋一醉
春愁打破落花中
　　　齒搖
當唇一齒齲將脱根槎枒棘舌妨噍食致憂豈云些動
搖苦浮危軼出奈參差疑口常沮枚比眼如礙沙山水
失嘯歌日夕人歎嗟終知莫附斷且怪乆戀車憯憯滋
流涎數數撫斷槎欲拔涉梭誚希生聞藥塗聊存徒為
耳卒去何快邪大似狡酷吏作孽閙公衙還如敗劣子
騖外莫安家但得噴一嚏迸落從谽谺嚼肉補空窾呼
酒洗豁厓掀髯捫其餘幾輩棲殘鴉作詩尚有告伴老
衍嵗華從邁勿以類留二學吕誇湖鄉堪養老鮮美多
魚鰕
　　　田家詠
乆矣居畎畝邈如遺世人地静習雖陋野意還自眞怡
怡晨夕間言笑諧四鄰有作相告戒鳥鳴知及春犂鋤
假筋力竭勞供有身身在勞何息顧莫養精神服氣能
代粒希仙渺無津家業信難易樂以充堯民
我畝蕪且瘠我隴磽不平發嵗奮乃功東作覬西成搰
搰低白頭秉耒日經營税傭及時畢辛苦勤王程但餘
秫一斛酒熟歡已盈醉引耕田謌不復忌髙聲願隨天
風吹吹達九重城劉璋啓此調千載遺令名
　　　無酒
山桃亂開紅欲然我宜賞之無酒錢十常九事意不愜
百又五日春堪憐誰家竹葉賖爛醉滿眼花枝笑醒眠
何消苦苦仰司業便可燒茶隨玉川
　　　老年三病
轉費揩摩轉减光苦無障翳只荒荒俛眉作字仍虚畫
觸鼻看書反差行葢幅絞綃花懵憧隔重雲母月微茫
從前了了都休説青白甘輸與阮郎
　　　　右眼花
苦無聊頼坐新聾終日騰騰兀兀中著味笑堪陪座客
劖分癡好作家翁跳江昨夜安秋枕墮葉明朝問朔風
非是是非還自有我無聞聴便應空
　　　　右耳聾
風聾蟲攻兩禍端左車淰淰載梅酸舌都無恙先輸敝
唇未云亡莫罪寒送藥親朋徒説効勸餐兒女不知難
老年飲食非輕事义差今年醉牡丹
　　　　右齒痛
　　　感興
世路多屈曲拙夫從直行勉欲就此軌未忍枉平生不
如且裹足静坐羣慮清莫顧蠻與觸了不知紛争莫辯
夔與蚿多少亦自平持盃洗浮雲太虚極髙明
　　　病起
病骨支笻却下堂瘦顔衰鬢入愁鄉黄鸎饒舌花饒笑
一様春風有别腸
　　　冩懐
荼毒何堪此老身哭兒哭母白頭人海枯兩眼惟乾血
天䘮一家俱至親多病所需常乏藥殘生未了尚憂貧
勞勞筋骨仍婚嫁獨對梅花愧世塵
　　　隣火幸不及殃
城門失火夜深時萬幸先生不姓池舊屋尚存還納客
殘書不燼可教兒行蔵在我焉無過善惡惟天自有知
今日一盃須爛醉白頭俱是老便宜
(闕/)
　
　
　
　
　　　撥雨悶(時海盗竊發/)
乆雨我亦厭涔涔落不公下田何太濫東海更羣兇道
路霑濡際干戈蹋茸中樓臺虚蜃氣波浪假鯨風老者
見不忍髙天訴曷通掌盃雖撥悶抑鬱尚塡胷
　　　秋凉遣病
淰淰新凉兩月秋病多猶自不梳頭饞奴客燕虚支酒
嬾子書檠假惜油蟋蟀庭除朝露在蠨蛸窻户晩煙收
近時江海惞平盗斗下芒星又可憂
　　　林居病懐
老去不信老自然筋力疎忙縁一嬾送病髮十朝梳掃
地風還葉開窻月曬書秋蟲不解静干聒夜凉初
　石田詩選巻五
欽定四庫全書
　石田詩選巻六
　　　　　　　　　　　　　明　沈周　撰
　　忠孝(節義附/)
　　　唐琦
　　　　琦紹興衛士也髙宗南渡海金琶八追至紹
　　　　興李鄴為守以城降方與琶八並馬行琦從
　　　　後持一大甓祝曰願天一擊殺兩賊甓中馬
　　　　不利被執罵賊不絶口琶八謂曰汝欲何以
　　　　死曰我願以布裹灌油焚燒三日示媿降賊
　　　　之臣也卒焚之其意恐琶八追及髙宗欲以
　　　　緩其程也鄉人異而立廟長簷街國朝贈將
　　　　軍祀之越人能言其事因賦此
一甓真如博浪鎚事機不偶亦空施降城未分身無用
罵賊猶知舌可為膏火願延三日死海天能信六龍之
長簷街上春秋祀李鄴魂應媿此祠
　　　孝詩六章為顔季栗賦
　　　歸骨
　　　　季栗函母骨歸自鳯翔負而陸行懐而江行
　　　　卒全首丘之義作歸骨操
荷之跋之函歴阻脩懐之渉之函經横流生死肉骨兮
天既罔求俾我首丘兮豈天固酬
惟山有狐惟水有龍實能侮骨其割為朋雖朋其割終
不我離㣲母之靈兒曷能為
　　　迎養
　　　　季栗既迎父歸養至視溺清濁以度飲食而
　　　　慮致疾也作迎養操
父還兒迎(叶/)越彼西疆既達我宇其喜洋洋亦酌我酒
其樂融融惟天之徳維家之慶(叶/)
惟溲之濁我心惟惕惟溲之湜我心惟懌彼胡然哉孔
系于疾爰度爰徴爰修飲食以夕以日我心弗忒
　　　哀殞
　　　　季栗以父疾卒哀慟五日夜遂亦不起蓋孝
　　　　之過厚者也作哀殞操
嗟嗟違和考實遘痾嗟嗟痾沈䀌傷我心鬼神其知兮
祈以身代惟考生兮我亦奚愛
考無辠兮惄卬實延顧兮致殁愴卬特全茫茫昧昧而
理胡然嗚呼恫瘝兮五内分裂匪欲自傷兮哀至莫節
魂漂漂兮上升氣溘溘兮隨絶
　　　顔氏婦節孝巻
人生苦是從軍行致之死地而復生何况婦人處閨閣
不知關西多少程相從翁姑萬里去性命自擬鴻毛輕
風原霜磧莽何所嘷狼哮虎心魂驚新婦不敢嗟嫠􁊘
手扶病姑兼兩嬰中途姑病不復起一身無蔕猶漂萍
歸来函骨尋舊路有眼茫茫渾似盲嗚呼顔家新婦命
薄苦如此只樂節孝傳其名
　　　崔孝婦
孝婦視姑疾轉革心徬徨潜以肉代藥誓為續命湯存
姑若無已剸刀若無傷臠落痛不入人知云未嘗皇天
助肉神一啖姑下牀子澂哭其創掩口使勿揚汝揚義
則過違教理非當肢體具父母克全孝之常此蓋迫不
忍事出倉卒腸復有窆親地既為豪所攘歸璧須大力
婦人本何遑拔我金雀釵脱我眀珠璫别壤吉可買抱
骨改其蔵憤懣終莫釋悒悒致殂亡豹斃尚還文麝死
可留香孝婦雖已矣令名身後光
　　　周節婦孝感
黄氏十九時歸周文璧氏二年文璧䘮弱惟一女恃有
姑患痿痺其狀莫比儗有肢如無筋有骨如無髓在牀
如空中有身如蛻委日夜但㝠㝠僅有息存爾聞聽與
觸動稍及即厥死薦地方儗歩通問必附耳艱難食溲
處不敢託諸婢百藥無一效百累叢一已黄氏心煩惱
惛惛不知處東家優婆夷憐憫為黄語汝姑溺苦海汝
知故何以愆業如丘山宿世所積累須皈大勢力南海
有大士解難說真言功徳莫思議但要深心持日日要
如是一言一拜叩億又八千數在佛雖有程敬愛無庸
紀功深果報近何患患不起黄氏聞是言煩惱生歡喜
歸室便置像恭敬為拜禮沐浴體投地心觀口娓娓亦
不知其終亦不知其始亦不知其寒亦不知其暑閱日
千八百歴年數得五俄夢見一姥前黄行迤邐心謂是
現化稱名畧不顧極力欲追即歩歩懸尺只逕入一區
廬闔户若相拒欵叩發號泣其户豁然啓菩薩示妙相
金光爍瞻睹頭上珠瓔珞晃晃復蕋蕋蓮目垂慈光宣
言啟玉齒黄氏前諦聼合掌作長跪云汝依吾道悉知
悉見已慈悲為我愿豈無嘱付汝循功加精進九日一
扶倚七九扶以行前及我處所覺来汗淋淋其言尚在
耳悟佛為衆生方便指門户信心愈堅牢額破吻俱腐
臨日試小掖筋骨覺可舉屡試屡無難還能歩移跬彳
亍詣像前奠香致情㫖其炷從空躍踰梁而直下乃著
於本人正中頂𩕄裏其聲若驚霆其勢若擊杵身心發
震竦百苦悉皆去如風捲天雲不復剰粗滓如春活枯
草如氷化為水親黨盡来觀讃歎世無此姑謝新婦力
脱我出死簿新婦答何功菩薩威力故此事聞其甥王
綸能覼縷韋虚氣治痿若或有仙技黄氏孝治痿專以
誠為主格物與布氣非誠莫相與孝有致乆旱孝有致
水鯉事本出非常未可論常理我特書其孝勃蹊用為
砥至今崑山人大書播邑史
　　　石節婦
吕家有小姑許嫁石家郎石家罹法網合族無留行(叶/)
里豪復求婚趂此事更張慇懃媒氏蜜為口不知小姑
鐵作腸誓云生死石家婦有脚不踏他人堂皇天后土
憫節義石郎不乆仍還鄉流蘓嫋嫋開洞房春風吹入
雙鴛鴦百年伉儷只三月眀鏡忽破無完光拔我黄金
釵脫我眀珠璫東市買棺斂西山買髙岡土中先鑿合
歡穴怨骨待共他年藏此身已死心未亡身上不著新
衣裳有身苦無兒女託養老来依諸弟傍只今含笑入
地下七十八年雙鬢蒼君不見松枯尚有節蘭槁還留
香節婦之名不可泯當與萬世扶綱常
　　　貞節為朱孺人題
松溪之松貞不變松溪之水清不汚松貞水清鍾節婦
節婦有家溪上住及笄婉孌女于朱松上女蘿期永附
四七之年分死生女蘿㷀㷀松忽仆三雛眇矣提抱間
今各嶄然能幹蠱晨舂夜織三十年白髪毿毿照荆布
少時望老不易到見苦歴勞安末路譬拔金釵投火中
火盡爛然金若故燒香暗告泉下人白日知心已無負
　　　顔烈婦俞氏義事
　　　　顔春吳庠生娶俞氏頗渉獵書史有婦道春
　　　　患瘵不起呼囑好事舅姑養子女言切而再
　　　　婦曰一言當終身服行何俟再四乃潜握剪
　　　　以利鋒剚于左目流血滿地絶而復甦春責
　　　　曰何乃如此曰示君信也春遂卒因咏其事
　　　　一首
翦鋒刔落玉精神要使亡夫識念真判死不教留好眼
示生無復見他人波翻銀海傷珠顆血迸金支破月輪
表向胥門舊懸處配成忠義激風塵
　　　烈婦吟
湓瀆西滸薛媛卲婦邵吏坐法逮者如虎逮恱薛嫵佻
語肆侮薛醜其語身雉經誓不辱夫以死眀黄犀辟塵
塵不生白玉絶玷玷不成嗚呼荒塚乆欲平後人立石
題烈名
　　　烈女死篇
周家女子李家婦未嫁夫家但相許正如一樹未開花
分眀自有春為主李郎病瘵兩年强說道今年畨上牀
聞来人語多不的口又藏羞難問娘只對寒燈淚如霰
為重為輕果誰見此身空負嫁夫名此眼何曽辯郎面
阿娘背語泣堂前忖是郎邉凶信傳烈婦重義輕一死
貞女安心無二天通身示孝衣裳白長練髙經繡房夕
在世鴛鴦不得雙同到黄泉願成匹
　　　烈女生篇
阿娘心悸夜不眠起来顧女如雉懸肉寒氣絶强求艾
引息㣲㣲吹碧烟奪鬼為人天假手天亦憐渠能過厚
怕教此義世無知不使其人世無有夫妻未媾本何私
分在名存白日知何如死向白日下千載分眀心不欺
今載聊因阿娘活枯木暫回根已撥將心化石立郎塋
表是郎妻刻妾名
　　　葉婦髙節詩
　　　　節婦鄒氏年二十三甫歸官橋葉氏子芸僅
　　　　五十五日芸卒節婦誓死不出房限不與人
　　　　見其姑謂曰柰火盗疾病何節婦乃約云云
　　　　後疾草囑曰吾寢生處以安死必殯此不可
　　　　容弔者入如生之不接見男子以畢我始終
　　　　之志言訖而殁享年六十有四余髙其行度
　　　　越常流逺矣次第其言以著于篇云
葉家夫郎鄒家婦百年同生誓同死五十五日天奪之
一箇孤鸞失其侣腹中顧後無男女手中托生有機杼
短檠長夜不敢哭白日深沉閉房户老姑謂婦嵗月長
新婦告姑聼我語我身聊奉姑同居我心已與夫同土
青天雖髙所不欺白髮固逺要自取憂勤患難以靜制
禮義廉耻在剛主火来脇房我不動委身一焚火莫苦
盗來敲門我不驚先身一刎盗何侮病來容藥不見毉
有臂可斫診不許事雖未及慮早及口既能言身有處
世當可重儗金玉家不可少比稷黍臨終一著猶可竦
笑謂家中諸嫗姆老身幸享六十餘數盡年窮理宜去
紛紛身後惜事亂從此治時先囑汝房前指限喻如山
自我入来無出武房中處乆於我殯魂識依依得其所
生前忌接男子面死魄毋令弔人覩人間嫠寡堪作别
始末髙眀越今古朝廷未聞鄉且頌完徳更宜加藻斧
何人有力達太史何人有力達公府嗚呼節婦今㝠㝠
其身可腐名弗腐
　　　贈韓珍
恩以生骨肉義以生撫育韓珍本異姓恩與義兩足心
肝蓄義血甫有數十斛義氣溢皮毛馨馥及衣服主父
病京邸危命一線屬千里獨奮徃倂日走匍匐藥物無
能為事亟刲股肉股亦割義刃無懾亦無慉雖然不救
死揆意義亦篤君臣亦義合徃徃逆亂伏珍乎可珍哉
揺毫吾特録
　　　咏費彦傑還釵事
淮安新城下交易利所在徃来十萬人財貨溢閭闠道
上或有遺一錢尚爾愛老叟費彦傑早行足有礙俯拾
黄金釵耀目口發喟乃詰旁居人經此何淑艾衆云未始見
見秖有輿載恐是帷中脱去此尚未邁費追逾阡陌氣喘
力良憊止輿問何失曽莫有所㣻輿女驚其言撫䯰乃覺謮
搴帷出粉黛便即就地拜還釵叟疾走更莫延少話女却
叩姓里答云不足芥無姓住亦逺欲知將奚待我亦弗汝
詢彼此付曖昧此事常有聞但慮斯言躗偶與叟相接詢
之乃至再叟笑云雖有宜還無可怪嗚呼古人事喜見行今
輩揆今實為竒蜀日犬乃吠在叟似非難在衆則難逮義
利寓人情要之得其裁吾詩為叟發庶亦存俗戒
　　　蜀國宋承奉好義歌
君不見簮折尚有慽缶破還失聲可棄復何惜奈有不
忍情蜀之内相宋公者儒服聊借貂璫榮翻編展巻日
不輟談仁說義口似天河傾前年搆江橋長虹跨彩成
雙清今年結净居樂哉斯丘手自營費金萬餘極宏麗
空墳一箇身長生國初宋學士華國文之精蠶叢生流
死且寓山水嚙塚見者驚今之内相古王叵感此惻怛
思遷更撤我(闕/)居為彼佳城萬金之重忍一擲折簮破
缶無其輕割愛以酬義千人萬人無此能割財以徇義
千里萬里流其名来者有濟行人讃歎橋上行逝者有
恵枯骨負荷於𡨕㝠何公慷慨乃如此其徳好藉詩書
成可笑士良以書禁人讀欲使耳目塗聰眀嗚呼以公
視仇仇乃詐以仇視公公乃誠
　　　義商行
商程無山川逐利是所征商車無嵗月徇義豈其情程
君倜儻懐乆矣客遼城前年聘少房鎰金酬娉婷娉婷
來歸際掩面淚縱横謂翁坐逮賕鬻夫未能盈失身馴
及妾包羞履君庭彦寛未畢說毅遣誡亟行人妻我可
奪人急我可乗酬金弗汝責毁券迹亦平既以贖伉儷
復以贖笞搒父子與夫婦載造遂歡迎義利在天地有
若水火爭達人識所嚮遐邇騰芳聲我聞詰彦寛輾爾
無答譍徐云勿多揚我初不為名我即低頭拜古誼重
光榮讃言欲勸薄拙斐惟勉成
　　　常熟張修譔孫女許人為妾楊大尹眀父改妻
　　　　先賢言氏之子因賦
芳蘭阽糞壤貞女議少房為計墮媒舌父母惑如簧女
子何所知衷心不分眀令尹㢘非偶喟為先徳傷割俸
資返聘乃幣乃篚筐改求大賢後言氏得秀郎貞女與
秀郎既婚復有將此事若天斡鬼神與之襄令尹通神
眀義氣扶綱常摘珠出泥塗炯然開夜光拭璧從埃壒
煥爾昭天章富鄭自范擇言子思激昻結草報治命翰
譔當不忘我特歌尹徳詞短意則長
　　　烈婦殺虎圖
誰謂繞指柔能化百鍊鋼誰謂婦女柔殺虎如刲羊有
女如䑕恐其虎况能殺虎非不祥脫夫之命豈例此當
熊之勇同肝腸尋常鍼線倦紫鳯卒與虎力争其強虎
時顧得不顧失婦心顧存不顧亡手中有刀愛作刀以
義淬之無敢當天寒月黒星有光虎血塗地葭蒼蒼人
生有行無棗陽
　　　楊氏義塾
老重諸孫教還推與衆同就於家有塾顧自我求蒙買
讀書金白供炊廪粟紅四方皆競利此地有文翁
　　　分得義莊送李中舎貞伯還朝
君不見范公嗜義如飲食范公庇族如羽翼親疎百口
百不憂養生送死皆公力公存公亡猶一日有田供需
惠無極伐石紀事莊上頭大書特書髙十尺李君車馬
有行色下馬讀碑三歎息若見甘棠思召伯若對澧流
思禹蹟李君亦豈尋常人身小才大氣正直博學强記
無與敵平歩便當超九棘十年小心職文墨階次悠悠
鬢将白故園已築梅花莊此意含仁我先識嗚呼范公
之後多閒田願君買接東西陌
　　　鎭南世節行為黔國公賦
黔公坐鎮封内清黔公卧治封外平碧雞金馬作門㦸
復有滇池供洗兵黄牛平把寳刀換春山来勸諸夷耕
諸夷愛戴非一日子孫孫子知生成雕題花脚最難服
今日推公無孔眀憶昔先公遇髙帝鼾睡龍懐天不驚
印如金斗酬百伐帯誓黄河申載盟桓桓祖武㸔公繩
天南别隠一長城金湯雖固尚在法恩信相孚何待征
古稱僕射如弟兄軍中笑歌髀肉生國公自進瑪瑙觥
醉後還賡出塞行
　　　費元詩
義事乆不見將謂民風漓有此費元者秦人何可欺嗟
嗟逆旅鄰平昔昧所知瘐死憐頃暫給饘活其饑傍窺
妄譏議將利室中姿鄰後願奴報夫婦自同来元曰非
奴利茍利非我為掉頭畧不顧天地知吾私至此嫌猜
盡君子未嘗移所薄既云厚厚者宜過之兄氏没永平
訃達肝腸摧哀痛出天性殞絶豈自期或謂不可訓若
撻䦧牆兒斯人今已矣其骨當為芝其魄當為雲祥瑞
昭眀時况是有賢嗣天報信不差尚有千載後名從青
竹垂
　　　二姬
　　　　晚色寒香二姬名也吾友張芳洲無子末聘
　　　　之者方洲過世服除其長女劉夫人俾諸妾
　　　　尚絲麻結心獨畧二姬曰汝少年嵗月悠長
　　　　當有别處二姬曰蒙先主公取憐日乆雖死
　　　　不足報况有他意哉遂焚香告天大慟二人
　　　　互相落髮以表其志因賦此以旌之
色香寒晚總非宜豈是蟠桃結子時種樹園林春寂寂
惜花窻户雨絲絲鬢雲截誓生同落心石存恩死不移
兩結青青百年信九京當與主人知
　　　荆花春意為彭昉寅之賦
我寫彭家荆不寫田家樹彭家兄弟無異言不似田家
初有異兄弟原從一氣生荆亦同根復同祗花不亂開
則聚枝不亂大小附葉不亂上下蔽風吹枝葉動月出
形影具有兄弟應求之義次第之序人謂彭家有此兄
弟和我謂非此而能致老夫見其祖子孫和順孝友迨
三世無乃氣體之孚以和召和曽不戾彭家此樹未必
有我今寫此尚與存勸勵嘗見他家真有荆樹下䦧牆
兼紾臂饒他漫有好荆樹不如好兄弟有好兄弟荆亦
貴無好兄弟賤與凡木類我寫不寫樹寫其兄弟心之
懿兄弟和在心音聲容色愉而憙不和名不祥家不利
我雖為君寫萬樹不若自裁一樹方寸地
　　閒適
　　　睡起自遣
書枕悠悠自小康何須斷送脚塵忙屛心雲氣山開畫
樹裏簷聲雨滿堂名利可憐雞有肋神仙秖累䑕拖腸
時時具酒招鄰曲閒與桑麻較短長
　　　覺老
脘膈生痰謝酒觴菜羮麥飯且家常山追舊眺今成懶
事喜新聞背已忘春水試竿漁檻净午風丸藥鳥窻凉
秖須如此成消遣種種塵縁與老妨
　　　窻下獨坐
漸覺年捱七十傍聰明視舊已茫茫有生但恐違温飽
凡事無能與短長食力田園聊任拙離羣城郭少知忙
新糊窻紙添虚白尚把殘書趂日光
　　　病起
筋力遲遲百嬾成關門只好謝逢迎老空求舊無同輩
拙不宜時讓後生乆坐衣裳知晚露獨眠衾枕厭秋更
秖餘曝背兼捫虱黄草簷頭覺稱情
　　　試筆
老大為生未有涯浮雲流水淡於懐小垂舞袖人嫌拙
寡出言辭我自佳月下古編開棐几雨中髙竹映茅齋
無心苦算閒時日任爾新蓂緑滿堦
　　　睡起
欲晴不晴雲閣雨欲落未落日掛山道人睡起思如水
閒倚長松數鶴還
　　　晚歩
西林聊獨歩樹樹已棲鴉童笈歸村校漁船聚酒家玉
痕雲映月紅纈水眀霞此景偏留戀衰年類日斜
　　　早興
清霜被羣葉青黄紛委地病肌粟朝寒烘背俟陽氣深
坐聊展巻眊矂怯細字嵗月逓吾老不謂易以至盛衰
理自然㣲吟不成嘅
　　　晩坐
春殘尚絮袍林屋氣蕭騷白日若不夜人生亦太勞泥
花方失勢雨筍漫争髙小酌仍觀物新醅惬老饕
　　　擬一日復一日
一日復一日一朝復一朝青春不用推白髮不待招漸
見襁者大還催老輩凋借問學仙侣此關果誰超神仙
本㝠冥其言亦寥寥獨有姬孔業天地同遙遙
　　　晏起
水漫湖田雨漫邨家貧只好不開門詩書衣食外無徳
天地君親中是恩馬失未須論得失楚存何可卜亡存
百千世故都休問且把心耕教子孫
　　　晚出過隣家小酌
兩旬方一出門外事紛拏魚促春波淺鳥争林日斜老
夫傾竹葉稚子捉楊花小坐聊乗興猶堪感物華
　　　紀夢
隠居逺住海邉州山水清標接夢遊酒醉又移花下席
書多别起竹間樓兒郎習字陟釐紙童子供茶秘色甌
起擁黄紬尋幻境一痕斜月小窻秋
　　　憨憨
憨憨無復老人懐春日烘門晏始開遊衍太平初試杖
安排樂事數拈盃世情花黨富家發公道燕均貧户来
識字不多强不識小篇聊與物追陪
　　　貧富吟
貧富限世分髙下莫均一富者詫潤屋餘潤及銘筆貧
非止赤身躶死至無堲茍云可操致智士豈無術㝠然
觀無物二者何得失
　　　閒居
殘書滿屋迹堪埋俯仰寧求與世諧貧賤自安愚者分
毁譽何撓老年懐小篇鉛槧時時課糲飯􁊢羮日日齋
外慕素空塵夢絶庭前似厭有髙槐
　　慶夀(生辰附/)
　　　玉洞仙桃夀傅宫詹曰川
傅説本是天上星攝行相事奉青駕老成端諒帝所選
韋賢李勣徳不亞譬為舟楫濟川用譬為繩墨梓乃架
表儀鶴苑統仙班秖講麟經曠清假左氏文章費紙傳
温公肖貌令人畫洞天開府住有家度索蟠桃覔無價
記栽日月降甫申㸔到雲霞接嵩華三千結實嵗何長
萬核裹泥生不罷其人如玉壽如桃八百老彭何足詫
　　　趙惟章夀詩
葛天之世此心藏萬事熈熈不著忙鄉認當時非姓鄭
人疑叔度誤呼黄詩供賓客三千竹衣䕃兒孫八百桑
宅相愛談吾耳熟固知賢者夀能長
　　　盧以和生同嵗月日時
與君一嵗月時日亦相因何止同丁卯休論雌甲辰偶
然逢此數勉矣各為人落魄乾坤内吾生豈患貧
　　　六旬自咏
自是田間快活民太平生長六經旬不憂天下無今日
但願朝廷用好人有萬巻書貧富貴仗三盃酒老精神
山花笑我頭俱白頭白簮花也當春
　　　夀表兄金懐用七十
筋骸可與少年争七十長鬍白未成鄉裏燕毛多讓席
族中雁行盡呼兄魚蝦細水烟蒲瀼鳥雀深叢雪竹浜
樂此閒居儘資夀燒丹辟穀見誰生
　　　六十一自夀
重逢丁未開新甲過六十年増一年夀是倘来那必得
人於末節要求全占鳩挾婦傷今日(亡室同/月日生)羨鶴添孫
欠此縁(時未/得孫)萬事莫論吾母健進將春酒北堂前
　　　生辰
今朝六十八歴嵗知既夥青春不還人七十近在左流
光迅晝夜忽忽迸石火我與石火争寄活真螟蜾但願
無疢疾詩骨瘦亦可浮雲載富貴過眼頥不朶先人有
薄田數口頗纒裹關門事清咏天地自容我
　　　生朝自遣
門前客到鶴先鳴灑掃茅堂作送迎座舉龍鍾先有我
鄉尋儕輩漸無兄眀年七十將来夀今日三盃見在生
一幅布巾藤作杖倩誰林下晝閒行
　　　寫菊夀王學士濟之尊翁八十
我寫東籬第一枝長生豈止紙為期年年上夀百年計
日日㸔花九日時還喜帶金同晚色不妨鬚玉照寒姿
莫釐亦是登髙處未必齊山許有詩
　　　生朝
茲辰始度世眇然畱我形良荷生育徳允含天地靈寓
品幸稱男耘耔充園丁衣裳賁其裸嵗月假以齡駸駸
及朽腐草木自林坰隙光感多閱傾水莫返瓶承流且
云邁數止我自寧
　　　生日小酌
今晨感我生襁褓迨衰老嵗月倐徃来七十何草草譬
初同此日天下生不少善惡與昏智貴賤及夀夭各各
不可齊鵬鷃皆自好但恥老醜人多為後生藐我母自
愛我諭事且訖了兒女自愛我勸我飯加飽朋友自愛
我把酒頌且禱我生已萬幸際茲世有道拙廢固無用
農圃亦可保盃酌雖寡嗜些少慰懐抱偃息間行游隨
意弄花鳥樂哉天地間偷生亦為巧
　　　分得清白遺後夀曹時中憲副
東家歸人買田地西家歸人置歌妓先生亦是歸來人
完名怕著黄金累教兒但守舊茅堂鬼瞰不能低可住
先生髙夀却瞰人東田不存西妓去
　　　七十喜言五首
自知蒲栁望秋零意外驚延七十星膝下還為小頑子
籍中已是空閒丁先人蠧巻箱藤白老母魚羮釣竹青
儘把餘生享天福亦無慙媿到山靈
萬萬人中數我零為農亦是一微星衣裳無補吾眀主
天地徒存此老丁濶水游魚尾不赤絶雲髙鳥影俱青
笑㸔拜極癡兒女已到希年尚乞靈
七十迴来秋葉零後憐歴嵗已晨星不才儘自慚諸已
識字聊堪破一丁心事浩隨雲共白鬢毛難學草回青
湖田繞舎粗饘粥雞骨豐凶屢托靈
眼識茫茫齒髮零種田還欲候穰星百年云倘行猶未
七十為稀幸已丁待月露生秋袷紫仰天風卸暑巾青
時修静觀心齋裏應物虚眀自覺靈
七十稀年又九零敢慿虚妄更推星身軀薄劣無壬甲
詩草蘩蕪合丙丁饌品乆空魚白白葷柈尚詫韭青青
因多歴世多知事非為谿翁性有靈
　　　生辰
野叟堂堂七十一乾坤坐閱老頑身美人座上笑白髮
白髮鏡中催美人且就月庚尋活子莫慿年甲筭生辰
丹丘好在吾家裏滿眼生涯滿抱春
　　　庚申十一月二十一日生朝作
七十四年剛送過今年添作五年來從前饒算没一馬
向後猜􁭤知㡬枚菜子筋骸强可舞吳兒心性老仍呆
人家有地皆桑苧我獨貪香却種梅
　　　夀萱為邵國賢賦
誰家無萱草誰家無老母堂前無孝子萱草亦空有邵
家碧玉根孝感生不苟開花作婉容順葉承左右愁非
備養具不足充體口邵子所以種渉孝豈敢後聊寓盆
缶春志自超盆缶干禄以代養早已登州守官大功名
大封榮日加厚腰帶映金葩首翟照春酒如何母不樂
樂則自宜夀人生養至此孝果在萱否
　　　夀趙與哲七十
隠徳堪尊齒亦尊一家風物自桃源鞠躬禮度强筋力
隨口詩書善話言郡裏歌鍾大賔席人間玉雪舊王孫
七旬黒髮期黄髮兀兀靈光㸔獨存
　　　畫松夀大司馬三原王公
尚書府中松十抱直氣貞心不知老關中土厚根柢壯
十年間生地之寳上叅雲漢不屈身世間草木斯為表
用之擎天天乆恃用之柱國國永保伐柯擊姦擬顧笏
摘葉指佞比堯草朝廷何可一日無百不為多一非少
凌霜傲雪古色存蒼蒼直與秋天杳孔眀廟前有老栢
此物亦自因人好大觀直謂古今同時固難同貴同道
金花玉苓仙所食只在長生不在飽須公采啖三萬斛
四海蒼生期夀考
　　　壽張黄門靜之
千篇詩是紀年籌小算方經六十秋舊接夔龍侍香案
新移雞犬别方洲大觀滄海難為水老望瑶京更起樓
夀祝如岡錯璋字寄君一笑海東頭
　　　雙夀為錢時用賦
嚴算方周甲慈籌稍一先嵗年成上下天地與因縁春
酒百花下南山雙闥前兒郎新舉子父母老神仙
　　　題松夀崔望宗
髙松環翠堂前物材比楩楠夀比椿雲蓋今㸔樹成日
雪頭還在手栽人新苞擘玉收蒼子靈柢蒸霞驗伏神
我祝長生寫生去墨花吹雨硯池春
　　　生日漫言
㓜時慕八十妄念笑荒唐八十思㓜時過事驚渺茫事
過三萬日人如傀儡忙忙忙到衰老傀儡是末場謬以
百年算畸日苦不長雖有六千日長短未可量使長莫
如前使短亦不妨固非罹夭閡白髮映黄腸生順與没
寜大觀理之常今日喜飲酒樂極發悲傷盗跖不在夀
顔淵千載光夀亦何足重所耻無流芳耻貧無潤身不
耻食糟糠耻賤無克家詩書在猶亡腐草舉末熖螺田
懐餘香含靈參天地息存還自强
　　　夀華光禄七十
夀躋七十古云希七十生男更曰竒天自安排還有數
仁能昭報豈無時蟠桃仙種遲宜子椿樹靈根老又枝
八袠山翁把春酒當筵兼咏弄璋詩
　　　紫芝白石夀韓户書
地貞知石賦天瑞信芝生大補媧五色駢開漢九莖鮮
霞擁華蓋龎氣結元精磨軋存金礪晶和象紫瓊商顔
歌燁爛砥柱㸔崢嶸敢比魏公徳還期夀作朋
　　　壽張碧漢六十
先生雪鬍面如玉公輔隠然觀器局丈夫出處自有數
功名未在三千牘柰何駿骨老兀硉相者茫茫惟舉肉
先生掀髯發大笑誓弗回頭顧場屋江湖滿地氣豪傑
浮雲萬里空雙目本色風流賀季真著家詞賦張平叔
吳山越水行有窩爛醉何妨倚絲竹只今仕路成市道
黄金不多不推轂先生此夢已脱枕蹇驢破帽曽不辱
有時讀書至無逸何乃咄咄憂不足此心自許天地知
萬事奚慿鬼神卜今年換甲迨六十教我畫松須屈曲
靈根乆世非脆物抑鬱風雲見畸獨我知造化有深意
信與之夀吝之禄一千斯年抱貞固犧尊青黄彼菑木
　　㑹晤
　　　雨夜宿吳匏菴宅
雨中客舎苦局促故人招我有尺牘書云竹居可閒坐
烹茶剪韭亦不俗得書徑徃興亦豪何慮衝泥汚雙足
開門山林在城市濕緑如雲亞羣竹主人罄折故意深
道慰契濶須信宿榻上為我設衾枕堂中為我羅酒肉
我時肺病已絶飲强舉一觴連五六長談細辨困僕夫
燈影簷花亂書屋羨君有弟雅誼同山水光眀信珠玉
故事方思衛八家還咏逍遙堂後木人生良㑹豈易易
他日如今又難卜繆圖菲語何足記雪泥聊耳知鴻鵠
　　　天全徐先生夜過
　　　　成化七年暑夜天全徐先生過雙娥僧寓小
　　　　酌踏月歌邢惇夫黄知命夜歸詩因賦此索
　　　　先生畱題
法雲夜歸黄仲達騎驢髙歌仰眀月天風獵獵吹白袍
履常殿後走不迭撰杖負囊無乃媟過市小兒笑口咽
何物老子作怪遊俗夫豈爾須仙列李圖邢詩遂大傳
邈五百年無四傑先生尋我興亦豪入更来敲僧户閉
栖烏翻樹露滿葉長彗埽斗芒不折先生呼酒要排熱
乃云秉燭古有説三花朗咏掛巾篇故事不妨吾載設
髙致風流自斗山一遊一嬉知不屑先生於此如有言
當與雙峯共磨滅
　　　無錫沈宗貴存耕翁之仲子自弱冠侍翁至余
　　　　家余年十三見先父以詩畫贈存耕經四十
　　　　九年尚存宗貴所觀感而賦此
少别老逢情更真中經四十九年春青山昨日先君迹
白髮而今我輩人世數交遊詩作證話生感慨酒淹廵
旁觀莫怪多畱戀求舊原非一面新
　　　與客夜坐
兩年方始一相逢偶集飛鴻雪後踪清話更添新繾綣
老身全比舊龍鍾弱雲㺯月㣲分影細草關春暗轉容
不復事盃成兀對薫爐頻喚小奚供
　　　喜程元道見過
客子到門西日沈情縁一見一迴深逼除嵗月悤悤語
逺市盤飱草草心積竹叢寒魚合澤墮樵風急鳥争林
白頭與世殊疎濶特地因君理舊琴
　　　與客夜酌次韻
髙臺添燭漏初長一握歡聲哄夜堂入座眀河斜轉影
隔雲殘月淡容光如詩不就君當罸願酒無多我恐狂
非但同年更同道白頭生長尚同鄉
　　　史眀古見訪
春来開門見新燕故人春来亦相見燕子不肯嫌貧家
破屋還勞故人睠燒燈屋下照白鬍髙談雄辨如壯夫
且言老境知己少感慨滿懐人事殊常當有酒開口笑
君來我徃亦須要願從君言不敢違肯作西飛伯勞東
飛燕
　　　燕王汝和水月軒
青子緑隂還可嬉酒盃無地不相宜夕陽翻席到人面
逺水搖山隔目皮今日直須終一日暫時何卜有他時
世間樂事尋常得但惜人生多别離
　　　勸性甫飲用韻
喜君飲酒量不慳百壺五斗曽無艱鬢毛苦短日月老
人生自忙天地閒紅花的皪雨脚後白鷗浩蕩江光間
眀朝又擬常熟去典盡春衫方始還
　　　㑹施知州煥伯
河洛頻年勞宦迹歸雲倦鳥是休時行藏有道無違易
康濟存心更事醫青草耰鋤問農圃白頭盃酒話親知
何妨日日相追逐百嵗人生㑹有期
　　　謁謙齋少師
潭潭府第倚山城故舊何須俟价行閽吏未知窮措大
相公自識老門生飡柈夾供叢談乆鈴閣添香燕坐清
頭白歸来濟時了義田還復課兒耕
　　　李司成至
詩書禮樂賢關長貧賤農桑老境人乆荷清篇留巻軸
又驚髙誼動車輪梅花歡喜當簷笑栁色殷勤滿眼春
雞黍不嫌隨草具斯文一味覺情真
　　　喜蘇文輝見過
杪嵗風日寒臨門訝髙駕晦迹乆不出詣舎此云乍稜
層見詩骨孤瘦立秋華筋力駕年紀手䇿不少借升堂
載拜健歡覯饒言話性真具淳朴慮靜得閒暇安然丘
壑姿可使觀者化盃酒亦畧飲深坐且清夜人生屬長
離大半付悲詫雖獲少聚首未足為慰藉我生尚碌碌
世諦未由謝何能傳隠訣低頭事耕稼
　　　花朝雨中與王汝和小聚
與君將短髮慚媿栁條春白日急換嵗黄金忙殺人漸
憐知已少獨覺老懐真把酒不在醉㸔花聊此晨
　　　喜張碧溪至
重子杖藜非厭貧秋林紅葉頗如春交游未必在盃酒
正是老年無故人
　　　喜許國用探疾至
藥爐烟暝膈生痰怪是新春百不堪樂事惜從多病誤
老懐喜與舊人談臨牀細酌更延五繫岸孤舟日轉三
雪裏梅花殊未發此情亦似為君含
　　　國用持前作至復用韻
坐深頻滌唾壺痰老態人前覺不堪靜觀欲從僧去學
新聞還待客来談雲凉桐肄髙尋墨雨沃蕉苖長四三
今夕喜君申舊好小窻燈影酒中含
　　　碧溪見和亦答一首
髯翁能飲老無痰風度詞華種種堪青紫盡推儕輩拾
桑麻聊就野農談濁醪累舉觴成十拙韻連篇和及三
此巻一時千載事後人重展笑應含
　　　過華光禄適出乃返後遇途半叙話夜深余以
　　　　丹毒思歸遂解䌫而東留此以謝失告之過
風雨登臺值兩山相逢復喜半途間得追笑語非虚約
更攬髭髯訝老顔水宿極憐舟並住宵征無那病思還
圖書有日酬清賞莫謂浮生無一閒
　　　題山家璧
舊過山家今莫記屋頭髙䕃發新楠三年眼見樹如此
雙鬢情知老不堪欵有盃盤及奴輩話因門户恤丁男
病餘未似前能酒亦為殷勤入半酣
　　　次匏菴雨中留宿
野水浮雲蕩夕光仙舟兩宿古溪傍清篇感舊頻翻韻
濁酒謀隣載過牆燭跋不知春夜乆雨聲如為故人長
衛家剪韭今傳美他日寜無有竹莊
　　　走筆留客
谿上不礙路谿水如招人好友南海来談笑氣若春我
具一尊酒宿昔可以論况逢中秋月成我兩嘉賓雖有
東轅車我欲方其輪願因長相留離别勿復言
　　　十一月十七日盛仲規迺子乾旋見過
一冬不作寒陽氣殊泮渙昨夜病枕中朔風驚耳觀瑟
縮朝怕起髙日照海岸枯林尚砉砉喧噪鴉鵲亂門前
報剥啄有客立凍鸛且云宵征苦逆楫宿途半扶憊出
慰謝鬱抱從笑散復云鈍舟者家君庸自訕此行亦小
鈍父子當併案君父有不鈍文筆捷飛翰子宜捷其㨗
未許仍鈍貫捷鈍姑置之釃酒促燒炭
　　　與客夜話
老年多病只關門始為尋醫偶出村春過寂憐花致事
雨来忙見草承恩故人落落星催曉舊話淹淹月報昏
酒盞莫教辭瀲灧客舟猶喜一壺存
　　　夜酌與浦三正姚一丞沈二璞沈三觀大聨句
親朋坐多違偶合歡拍塞(正/)詩懲夙盟寒夜感衆誼息
(丞/)修辭擬藻摛操毫學蓍扐(周/)求應尚同聲擇知貴合
徳(璞/)逓簡戒羞承記燭期短刻(觀大/)錙銖罔乞鄰纎芥
必出臆(正/)聨成凖纆糾句拆肖𤓰副(丞/)例在賞速成罸
難恕遲得(周/)口吐畧腐陳意命隨曲直(璞/)或逞覺軒軒
㦯屈耻黙黙(觀大/)爭竒驗所豪角勝見乃力正不絶亘
韓師若畫創孟織(丞/)何髙不欲躋無古弗祈即(周/)從容
三達尊姢媚兩絶色(璞/)淡誇揖讓潜贍要排拶軾觀大
蓬閬萬水縣崤函一丸敕(正/)穿鑿惜混沌惝恍覿鬼䰥
(丞/)浩蕩掀鵬天奰屭壓鼇極(周/)幽脩盼谿梅蹇澁歴蹊
棘(璞/)窮抽無餘思瑣拾有遺憶(觀大/)㸃指互咄吁支頥
相臬兀(正/)設醴初假鈎流盃反因勒(丞/)大都飲文字政
不在酒食(周/)尚雅髠何呶辭淫完太嗇(璞/)畱連鵲番枝
展轉雞振翼(觀大/)㸑慢罏爝消埶困研漿踣正衣絮凍
逼薄漏水風咽濇(丞/)汚筵墮衰燼躪地響殘核(周/)啟户
霜月正掛樹河漢仄(璞/)㑹晤亦尋常風流惟此特(觀大/)
　　　留蘇安道
東湖雨晴春水生美人載酒湖中行茅堂剪我三夜燭
論文說劍言縱横桃花楊栁渥春雨今朝撥棹東湖去
呼兒釃酒緩歸心春亦未歸君且住
　　　支硎山麓逢楊君謙
林谿相值夕陽邉迹似無官意有仙髙笠冒雲宜我畫
小詞磨石信僧鐫山逢佳處肩隨轎眼落閒時袖出編
隨後擔夫亦殊俗花筐酒榼兩頭縣
　　　十二月四日入郭小舟逼坐五客徐舜樂出吳
　　　　太史所和東坡先生清虚堂詩一韻三篇末
　　　　章有及余者時天作小雪亦即興奉同一首
長河水落浮淺沙舟小客衆蜂喧衙江天翳眼雲作色
薄有雪意飄㣲花老夫抱病乆不出嵗莫瑟縮難辭家
荒郊寒風吹濕葦落雁接翅隨翻鴉前林枯條頗封白
的歴還疑梅著葩蓬窻欲賞苦乏酒覔火未便仍無茶
舟人却信我固吝婦翁枉事倫何撾詩喉無柰渇少潤
秖累短髮空搔爬清虚髙韻不可借聊且試筆開煩嗟
匏翁三篇况在側宛宛玉氣生髙霞
　　　留金仲和
脱葉莫能綴折竹不能連流光背人去一去亦復然釀
酒豈無米種米豈無田豈有八十母兒可離膝前膝前
亦頃暫老者不少年襄陽雖云樂扶母難登船㐮陽銅
鞮歌白日花滿煙思家總多夢母不在枕邉勸君母子
勿相失看取牀頭子母錢
　　　與史西村相值途次遂同載
寒雲連雁古長洲萍梗㣲踪此水頭幸爾相逢風雨裏
他人無限徃来舟逺遊不盡江湖話多病還驚霜露秋
一見一迴成一笑老懐離思總悠悠
　　　穀旦喜朱性甫至
城裏髙官儘有衙迂舟却到野人家偶談山水悲筋力
因怪兒童忽嵗華白髮知春不如草青燈隨眼漫生花
遣懐慰客非無酒罍耻還當一載賖
　　　載會浦東白
八年初得載經過喜滿雲蘿入笑歌老盡鬚顔畧相似
記来年嵗乆應訛西風蔀屋蕭蕭葉落日蘋江渺渺波
雖是病懐須强酒人生良會苦無多
　　　與狄天章夜話
短棘長荆古道荒時風霎雨世情凉酒盃對面常肝膽
緩急從人卒在亡腐䑕與他饑醜得癡蟬招彼黠徒忙
約君且卧茆簷下九仭髙雲看鳯凰
　　　雨中會子暘李太常仍同赴謝氏席
萍逢吳越水偶耳合清縁發興欺沾雨因逢數曠年木
蘭同小泛櫻筍轉髙筵去倦不告别歸程殊怏然
　　　會吳獻臣兵備兼謝惠詩
野老本孤陋於公荷特憐出門今偶耳傾蓋昨同然風
雨酬一話詩書當十年永懐非日月髙誼薄雲天俯仰
少知己遭逢誠勝縁枉推慚極口汎愛悚髙篇貌瘠道
腴内官㢘徳儉先鵬圖協公薦馬走願私鞭文武無愆
用崇卑各適權東吳卿月轉南徼使星躔道路瞻風節
山川照雪鋋府尊嚴武位幕集杜陵賢懐逺人何邇均
仁俗不偏明良惞盛遇衰颯舞林泉
　　　黄克明使雲南還夜話
軺車萬里使星孤故國重逢已白鬚濁酒臨燈共風雨
新詩滿眼見江湖數車薏苡如珠否長柄壺盧有子無
(劉道真問陸士衡曰卿自東/吳来有長柄壺盧帶種来否)問俗論心言不盡鐘聲半
夜喚啼烏
　　　侍家父世父與劉完菴西菴文會
野寺清尊對鶴羣我来行酒聴論文門前歇馬依青栁
池上開軒見白雲自喜獻之同禊事還慚阿買張吾軍
醉扶老父還家去桑柘秋隂日未曛
　　　重逢謝將軍
十年歸鬢雪紛紛桑影榆隂日半曛帥府别開新院落
監門還識舊將軍行逢戰蟻臨階看坐愛歌鶯隔樹聞
耻向太平憔悴盡英雄無地覔髙勛
　
　石田詩選巻六
欽定四庫全書
　石田詩選巻七
　　　　　　　　　　　　　明　沈周　撰
　　投贈(寄答附/)
　　　贈徐遵誨和劉邦彦韻四首
祖宗原自有髙勲少小豪雄藐冠軍竹裏行厨青玉案
酒邉官妓茜紅裙洛陽紙貴三都出夔府沙平八陣分
頭白歸来惟感慨却慚多病負眀君
不徒説劍與談兵况是文章動兩京屢欲上書勤漢室
時教捫舌易齊城帆檣逺雁江開楚衾枕清猿路入荆
落落長遊半天下不知歸計㡬時成
細雨春帆破曉開更添新酒事深盃他鄉夢寐鴻于陸
故國詩篇鳯有臺白髮不歸花亦笑青山急去鳥仍催
公侯復始君須記李廣原非是死灰
斷蓬逐逐未能休搔首西風又莫秋曲折舊袍存蜀繡
蕭條空室去吳鈎虚名落枕邯鄲夢濁酒澆胷磊磈愁
莫謂尋常種𤓰者東陵曽是舊封侯
　　　因病不預纂修之徴用呈館中諸公
纂局冠裳濟濟然白頭多病後諸賢聖功大滿先皇紀
庶政分參列國編老頴何能出毛遂後堂今合譲彭宣
夜来夢秉江淹筆猶在鸞停鵠􁀙邊
　　　寄沈工侍時暘
烏紗兀兀鬢蒼浪物表逍遥嵗月長林壑清虚流笑語
雲霞縹渺入衣裳新開元圃長春地舊是丹丘不死鄉
還却朝廷有餘禄閒慿詩酒傲人忙
　　　董良富舟溺有贈
君從古潤来飄風簸舟楫長年易波浪船底翻落葉君
時至濡首衣裳亦厭浥故人多附遺種種寓沉篋拆書
欲尋讀紙糜悶膠摺瓶罍作顛倒餘瀝水相浹州潤名
不祥於君有沾濕(叶/)三日始獲見驚定語尚讋呼酒澆
惡懐累觴迨稠疊出門多畏途後進宜慎渉
　　　謝李宗淵見訪中路有阻
斯文乆矣熟芳名書到還知鄭重情風雨妬人三日惡
江湖負子一舟横聞来無見新翻案興盡而回古有行
筋力未衰扶可拜荆溪展報已非生
　　　戲友人尋訪不出
兩山不見雲遮眼一犬獨鳴花遶隣敢去揮毫題午字
悔將握髮望時人牆匡寂寂髙槐雨門巷青青細草春
知子南還猶有興扁舟斜日弄芳蘋
　　　喜施知州煥伯致政
乞身章上笑顔開未信吴人果自獃孫冕怕教差致事
陶潜真要賦歸来松杉野寺滕滕杖蔬果隣家草草杯
山水常年舊遊伴髙吟清嘯有追陪
　　　和沈文甫儀賔所寄清虚堂韻詩
湖南有洲金作沙國賓翼翼開新衙草堂疊嶂都尉晝
名園爛錦楊妃花不矜富貴念貧賤珠唾逺落寒翁家
白頭老拙後生鄙語言可惡還如鴉如何泛愛使我悚
其意過借其辭葩知因宗誼漫好好痛癢豈藉他搔爬
我家豚犬皆碌碌懲彼不學胷徒撾尊翁有是子有是
健羨不足還成嗟天南引睇數千里飛鳥滅沒空雲霞
　　　寄夏大理季爵
鐘鼎白髮外山林遂遲暮任懐道屈伸玩世雲去住乆
視天地間百歳在跬歩文章亦夀物垂後永無度眀州
山水佳逍遙得真寓清川入漁釣髙屋䕃嘉樹可望不
可即瞻戀存寐寤
　　　寄祝惟楨
容徳乆契濶南雲如逺人每懐依孝友獨恨失比隣子
弟詩書澤桑麻門户春樂哉無一慮健在有雙親恐禄
未充養歸来耕有莘
　　　贈黄撝之
相逢野寺及春殘各各蒼顔説見難嵗月易流嗟物變
功名已過覺心寛梨花月枕詩通夢楊栁風杯酒起瀾
想得金陵山水地自知行樂勝為官
　　　薛堯卿場中巻短䇿長莫録被枉黜
崢嶸老氣軼長虹傲睨三千鵠士中豈爾門監知李廣
慿誰榜帖為司空徘徊鵬鳯風斯下漫衍魚龍紙易窮
把鏡時時照鬚鬢怕教愁雪㸃青銅
　　　寄别李知州
走幣飛箋百里情白頭扶病亦須行江湖借石安鴻漸
鐘鼔當筵愧鹿鳴薄海春風動韋布滿堂華月照簮纓
扁舟莫怪從宵邁念在庭闈告不成
　　　宿城西懐冷菴
水宿其如夜思何霜風拂鬢影皤皤語喧盃酒商船近
人映樓臺市火多川上㣲波揺缺月城頭髙樹掛眀河
新篇在稿思君教無那無眠只漫哦
　　　九日小酌席上贈張碧溪
人生重相知正在氣誼同蹤跡苦遼邈千里念竒逢今
日登髙日有酒無菊叢有無不在物斯人吾眼中撫杯
叙綢繆攬鬚感霜蓬嗟哉南海濶息老垂天鵬(叶/)亢志
墮迂逺末路迷英雄兩耳醉發熱浩蕩傾心胷懐䇿六
十年不肯委無庸憂時切空言嫉邪改欣容不平首民
政次第及兵戎萬理酌得失萬事區私公四座寂不譁
但聴聲鳴鐘白衣照山林竊比廊廟功誰能述成編藏
於山之空後人知子雲其道亦不窮勸君再飲酒長嘯
延天風
　　　速楊君謙石田記
山中有白石廣衍得數畝堅瘠不可耕無用實類某朋
從從加稱遂為石田叟稱者非譽辭我亦甘其受楊子
許為記其言食已乆徃徃人家見篇篇燦星斗一見一
熱中意子獨我負札劍表心許何况曽出口得非以陋
物不足辱録取碑有紀封禪鼔有示獵狩於此逆觀文
或可假石夀子文侔漢史其傳信無朽脫使不多作難
保嵗月後恃子猶洪鐘應隨大小扣不應似生吝吝生
虧所厚吾石能作言將以子歸咎不聞詩所載草木備
羣醜不信石終遺不遭㸃金手遑遑日翹佇拜嘉亦當
有
　　　寄錢允言
雖是經年别尋常見好詩湖南與湖北相望即相思楊
栁青霞館芙蓉碧玉池乾坤知佚老㣲詠間清巵
　　　寄桑通判
驅馳一倅厭為州歸就髙閒未白頭竹箧理詩春草亂
槽牀聽酒夜泉流農桑舊課今家事山水清談昔宦遊
因愛兩湖風月好近時知買木蘭舟
　　　奉寄大冢宰三原王公
喜見温公載相時衷心如日鬢如絲謙辭髙爵身稱老
優免常朝帝曰私瞰鬼樓臺無地起質神章疏有天知
酌量氣化人瞻斗平凖安危國倚蓍富貴焜煌看玉帶
功名登載託金彛超賢拔俊休遺力扶植昇平此是基
　　　戲人短視
朱子阿堵中光晦視昏沈秖坐醉翁短初非五色淫只消
理肝木未須刮箆金睇逺野常霧瞻晴天乆隂逢人昧
真面而從言語尋欲比亢倉子誤名觀世音其疾止眊
焉豈廢聾與瘖體具聊乖用譬如不調琴一向甘懵懂
青白非所任把巻睫著字具服倒捉衿對酒妄告止既
灧徒拒斟出門皆通衢長迷蒼耳林平生絶騎馬惴惴
在臨深尚有能為者千首日細吟我知子不晦其眀在
諸心
　　　懐張允成表弟
歉嵗逋租力莫償一家十口趂流亡小兒膽大輕官事
老者年衰重故鄉落蘀西風何處迹啼螿寒雨㡬逥腸
封書欲寄愁難達空倚江干數雁行
　　　文宗儒在告
功名大慾淵取之無一足朝廷曷忌吝賢達豈盡禄投
林先機鳥清晝託昏宿親知唁早計風雨顧茆屋關門
待白髮嵗月在松竹逍遥風塵表昨夢破榮辱尚有舊
藏書坐課諸子讀
　　　金陵約史眀古不至
仙舟望不到元都近信虚傳過太湖如此江山空舊約
可勝風雨有長途燈前白髮棊聲在地上碧桃花事無
春已䦨珊人尚逺幽禽何苦喚提壺
　　　賀劉徳賢冠帶
富貴侵人五十三烏紗頭上忽巖巖館甥上夀裝新帶
鄉友通書署散銜諠竹滿堂鶯宛宛飛花撲酒燕喃喃
嗟予白髮巾都折燕賀深盃到老饞
　　　贈范希敏
膂力衰来背槖駝只於隣並嬾經過算年已覺同生少
畏死頻嗟去日多蜾蠃螟蛉假親戚烏鳶螻蟻後干戈
于今丁役都無累輭飽三盃或自歌
　　　贈都良玉
鄉里同生夀及耆少年筆硯復同師丹山碧水行歌地
春煖秋凉醉飽時樂在太平須要饗事於分外莫求知
放舟今日西谿上不問衰强比白髭
　　　慰人受侮
先生無喜亦無嗔黙黙熈熈滿抱春已辦恕心何忤物
儘能虚已自容人卧慿髙枕欺江雨醉把深盃納世塵
向晚不知花在地開門一笑墮頭巾
　　　謝庭新秀詠芝祝西厓先生生子
南岳昭竒産眀時迹亦超地成靈宿孕天與福何儌名
重芻蕘識貞非草木妖文敷華蓋殿柄用紫宸朝衍玉
家承慶髙霞代作標仁支㸔禪續和氣屬薫陶徴桂思
燕竇如蓂應帝堯按圖他日事祝願且歌謡
　　　奉寄王冢宰
萬事浮雲在目前先生拂袖似神仙餘畱後禄宜諸子
分付髙年屬老天亦有邵窩容說講(公退歸設/講西園)曽無范
契盡還田(公以子買田千/畝盡令贖去)滿腔樂地春如海元愷中間
第一賢
　　　聞楊君謙致政賦此以致健羨十五首
當場拂袖便南行一著孤髙更覺清初擬熱官移教授
思量猶自累瓢聲
春官司署儘能閒猶道勞形與病關身在早朝霜馬上
青青殘夢是吳山
江南㣲雨杏花春一箇漁舟載病身莫信歸来示無用
釣竿斜日弄絲綸
功名出處異於人染指初頭便乞身人自誚渠渠自足
了官歸奉黒頭親
神武髙冠掛急流老人之事少年謀江南四百八十寺
處處磨碑待記遊
到手功名賦子虛深山長谷覔安居讀書已足功名事
更讀人間未讀書
文章的作大家傳萬變風雲筆有權要覔大山藏小史
東華香土斷無縁
茫茫仕隠不同風進退惟人自折衷雁宕村前梅雨裏
低頭畦菜是英雄
秋空歸鶴楚雲髙白晳青山白苧袍多少玉堂金馬客
待抽身得已霜毛
乞閒不與少年宜領得天恩又較遲忙要著書容補世
君王㑹有詔行時
新製銀盃興亦豪判將榮辱付陶陶春風觀樹軒前酒
不醉元都觀裏桃
都門祖帳百花飛多見龍鍾賦式㣲較取栁條千萬折
不曽送一少年歸
臨岐冠蓋酒淋漓巻軸通朝滿贈詩當是别翻常案子
千人描畫一人歸
寤在鐘鳴漏盡前恩波特縱五湖船君王自要成㢘退
陳乞原非例引年
碧山勾引歩如飛少日知閒古亦稀只有馮良年頗似
又非曽惱督郵歸
　　　寄王尚文大參
逢人毎毎問康寧地逺何由一寄聲仕已無心聊翫世
棲遲有宅尚依京栁邊細水閒臨鶴花下深盃獨送鶯
似此逍遥知不老百年詩酒是長生
　　　與王優
髙歌宛轉送新聲腔愛頻移酒漫傾著水遊絲風趠起
過牆花影月扶行正須陶寫當吾老更為慇懃柰爾情
可惜相逢牡丹後栁邊聊倩答鶯聲
　　　喜吳吉甫及第
吉甫吉甫羇孤子乾坤浮生漫無止丱髫饑渇誰與謀
黄金陵前哭親死破褐猶知裹父書借讀空山月中字
江邉古寺夜摸碑心記舌翻朝若水聰眀過人道豈窮
天將與泰先之否甲子髙科談笑間亦有神人開夢語
當今天子聖且眀賢俊乘時思崛起摶風希鳥天九萬
試足神駒日千里老翁患難窮茍活且頓煩憂為君喜
君不見人間貧賤富貴基范相蘇卿乃如此
　　　贈沈以節
粉奩塵滿硯池枯且欵清談事酒壺好客諸侯何處有
通財知已近時無芭蕉夜雪䦨新興蛺蝶春風巻舊圖
念我平生釣竿手扁舟特為寫江湖
　　　蜀道兵興聞徐遵誨徃尋舊業
烽火西川萬里餘扁舟此别意何如衰遲自可加餐飯
離亂無由數寄書江上羇愁衣帶緩鏡中勲業鬢毛疎
秋来無那多風雨遥憶成都舊草廬
　　　贈海上劉將軍
少年儒將有髙名說劍談經四座傾乆處幕賓能草檄
舊隨童子盡知兵月連夜火沙邊􁯠潮挾秋笳海上城
聞說逺人歸聖化欲銷金甲事春耕
　　　奉和陶菴世父留題有竹别業韻六首
舊宅西来無一里别成農屋傍長川真堪習静如方外
雖可為家尚客邊賃地旋添栽秫壟鑿池新滀漚麻泉
北窻最愛虞山色也似香爐生紫烟
散髮休休依灌木洗心黙黙對清川一春富貴山花裏
終日笙歌野鳥邉聊可幽居除風雨還勞長者訪林泉
畱題尚在庭前竹淡墨淋漓帶碧烟
糲飯麄衣常自足猶勝杜甫客西川老妻課佛清齋裏
㓜女鳴機夜火邊㡬樹凉雲散髙葉一溪眀月瀉寒泉
寂寥草座無人伴自起添香看篆烟
人愛吾廬吾亦愛秋原風物帶晴川蘭甘幽約宜階下
竹助清虚要水邊只好䕃茅同背郭何須蓄石慕平泉
苦吟自覺多新病華髪時籠煮藥烟
比屋千竿見髙竹當門一曲抱清川鷗羣浩蕩飛江表
䑕輩縱横到枕邉弱有添丁堪應户勤無阿對可知泉
春来有喜將于耜自作朝雲與暮烟
鶴毛鹿迹長交路荇葉蘋花亦滿川炙背毎臨簷日底
曲肱時卧樹隂邉一區緑草半區荳屋上青山屋下泉
如此風光貧亦樂不嫌幽僻少人烟
　　　慰吳水部徳徴䘮子
水部先生哭仲兒深情未盡六篇詩涕洟苦苦成何益
魂氣茫茫無不之滄海沉珠家失寳崐山借玉手書碑
蘭芽在眼春仍好老力栽培發有時
　　　和徐伯仁抱膝偶成韻
皂弄仙居未易尋惟聞抱膝有長吟人遐杜曲天仍近
徑捷終南地不深閒漫安排種𤓰事老徒激切佩蘭心
秋凉春暖悠然處風滿髙懐月滿襟
羊亡已後不須尋妙語時時對酒吟江海浮沉鷗迹逺
山林漂渺鳯巢深天違功用金誰礪道合行藏玉汝心
千里相思各南北一春風雨入離襟
　　　聞謝閣老休致過蘇遥寄
五十懸車事異常符階綸閣迥天光千秋國是黄金鑑
一夜鄉心緑野堂漫賦祁招惟自止舊圖負扆敢云忘
拔風後起梧桐樹四海還瞻老鳯凰
　　　鶻打雉贈陶將軍
猿臂將軍臂黄鶻小隊蒐原笳鼔急驅叢迫薄草木驚
野雉衝人馬前突漆眸側睇奮鈎脫控拳捩翅筋力遒
雉欲逋飛膽先落犀爪攫顱如就縛看人喝采和千聲
將軍厭鶻自摘生刳心剔肝錦毛破五色花袍腥血涴
　　題號
　　　耕樂
良家無外慕躬耕修隠徳庚庚東西畝宜禾更宜麥迹
勞不自悔志靜乃云適茨茅荆溪滸清幽多水石西挹
銅官秀右滙太湖碧林春鳥雀鳴鄰並戒作息和風拂
田穉蕊蕊行復粒兒孫候歸来竹户燈火夕引觴漫沾
醉偃息就北壁所得還自賀不敢忘帝力
　　　宜閒
丘壑年来寄隠踪安眠飽食養龍鍾日由僮僕知生事
家信兒孫理户傭題句園林選脩竹盼柯庭院愛孤松
白頭多少忘歸客雪佩霜珂老未慵
　　　靜處
坐對南山日自長且將一静掃浮忙身安嬾出誰能遣
門設常關亦不妨秋水止潭心共静寒梅隔屋鼻參香
未知乍暖初凉候可有閒踪下草堂
　　　鈍齋
髙懐已足見平生利器如何假鈍名事不争先譲人做
心無著急信天成夔憐躑躅寧忘歩鼈跛蹣跚亦有程
如此遲遲吾自得青松看取雪中榮
　　　宜閒
黄塵不是海特地為人深浮世有窮日勞生無止心從
容一樽酒消散五絃琴會得其中趣悠悠萬慮沈
　　　且閒
十載飛塵雙足黄誰知屋裏有滄浪靜時覺得忙時錯
一日還如兩日長行遇好山須命酒坐因芳樹便移牀
白頭短杖南塘路我欲来談華子忘
　　　遺齋
風雲已外違髙翮草莽之中寄賤名江海固非長徃地
乾坤聊寄不訾生烏羅禮廢人將老白醴恭衰我自平
菜本𤓰苖雖瑣瑣栽培於物尚多情
　　　蝸殻為史廷直題
不知小隠計如何蠻觸無争所樂多身外乾坤等虚殻
窟中風月是行窩長牋舊稿詩黏壁癡筆新圖墨滿螺
想得盤旋似盤谷白雲春夢有仙婆(廷直有姬號/白雲道人)
　　　自寛
縛齋如斗白茅茨安僅容身小不卑瞰鬼樓臺隣舎得
藏蝸天地自家宜門前塵海一簾隔座上山圖萬里思
居漏老夫求不媿與君談道有来期
　　　守莊
十角黄牛五母雞知君舊業在雙溪寄人詩簡秋裁竹
教子書燈夜照藜四畔無争田井井百夫戮力黍萋萋
却憐杜甫頻移宅才住東村又瀼西
　　　拙齋
靜者齋居惟抱拙機心機事笑人忙譲他好手誇修鳯
顧世多岐敢問羊逕草不除門自僻林巢可掇鳥相忘
老予亦是無能者築圃何妨住隔牆
　　　逸菴
逸迹離城市分居雁鶩沙屋中人嬾散門外樹横斜名
漏山公啟鄉當虞仲家梳頭下白雪把釣著烏紗風信
北窻取月從東海賖交僧㑹櫻笋兒子托桑麻醉坐自
横管春遊或命車鸕鷀安野竹蛺蝶選林花觀我還觀
物其生豈有涯
　　　竹窻
有竹之家亦有窻無人領竹竹難降凉櫺却暑風千挺
碧扇推秋月一雙夢入籟聲方倚枕酒參葉色漫開缸
知君神觀清於玉獨自翛然詩滿腔
　　　月航
兩頭簫鼔遊眀月溯此清光拉柁開信我船中都載却
從何水上又浮来南飛烏鵲驚鳴榜旁躍魚龍觸洗杯
敗興笑他千里雪有人空去復空回
　　　聴竹
城市豈堪聞瀟湘寄耳根此君如有語静者在髙軒靈
玉自成韻清風不是諠心通正如洗眀月滿秋園
　　　可菊
東籬不可桃與李只可秋来有菊枝要我將詩收爛漫
勸君澆酒放淋漓平生金玉期成汝滿把芳香欲寄誰
九日簮華白頭上風流何减少年時
　　　愛鶴
平生結好惟鷗鳥彼此能閒兩不猜白日一沙秋夢穏
碧江千里雪痕開慿誰作色因髙舉信我忘機復下来
人欲相尋舊盟處釣竿新水夕陽臺
　　　夢鶴
聴鶴仙人騎鶴去後人思鶴已㝠㝠九臯音響尚在夢
百世子孫還姓丁露枕觸心秋欲警月軒滋淚夜初醒
周公誰謂吾不復瘦影依稀風滿庭
　　　聴玉
竹謂青琅玕其體本虚静風来假之鳴因聲乃生聴琮
琤復琳琅環佩滿三徑㝠心齋中士聲耳兩相競縁聲
知風端縁風知竹病要知竹有音不待風命令簫竽發
天和中律雅而正
　　　心耕
問心何可耕其地方寸耳何足展東作所劐當何似我
試忖度之固非沮溺比曽莫事於鐵秉兹靈虚耜搰搰
駕仁義役役闢詩禮多譲豈失段不舎亦猶仕積乆驗
其成孝悌是穈芑象賢各穎秀無復有糠粃生生世所
業子孫孫而子奢哉譲田者所得安敢擬
　　　醉雲
長醉無醒日有似雲冥迷正頼無心公爛倒同如泥雲
醉兩相忘渾渾抱天倪世上不飲者不能與物齊只可
自怡悦勿諭劉伶妻
　　　市隠
莫言嘉遯獨終南即此城中住亦甘浩蕩(闕/)門心自静
滑稽翫世估仍堪壺公溷世無人識周令移文好自慚
酷愛林泉圖上見生嫌官府酒邉談經車過馬常無數
掃地焚香日載三市脯不都供座客户傭還喜走丁男
簷頭沐髮風初到樓角攤書月半含蝸壁雨深留篆看
燕巢春暖忌僮探時来卜肆聽論易偶見隣家問養蠶
為報山公休薦達只今雙鬢已毿毿
　　　湖南
湖南盡是君家物今代風流賀季真青草扁舟落吾手
白鷗萬里屬何人玻瓈倒見波心月翡翠平開雨裏春
我唱竹枝三十首眀朝相約伴垂綸
　　　橋東
橋東未與東橋異問訊何勞錦里翁剪取竹竿漁具足
撥開荷葉酒船通獨臨秋水人揺月漫送清歌樹引風
常笑西隣憂不足白頭心事竟誰同
　　　聽泉
若人居城市以耳求聴泉泉不在城中山中乃涓涓終
日未忘聴豈在耳根邉若以實境求此泉隔天淵要知
泉在心心逺地則偏所謂希聲者無聴亦泠然
　　　守溪
愛是雙溪故居好百年遺澤與人俱保雌大覺耼翁勝
改姓直嫌栁子愚舊有一隈魚十頃新招六逸竹千株
買書教子非無益菱角雞頭總入租
　　　西園
為園多半是遊嬉傍宅西偏事事宜鯈尾趂花溪宛轉
鶯聲隔葉樹參差地循五畝横分畛路遶三义曲作籬
滿面夕陽人已醉還歌飛蓋舊遊詩
　　　樂野
近習農功逺市譁一莊沙水别為家牆凹因避隣居竹
圃熟多分路客𤓰白日簾櫳又新燕緑隂門户儘慈鴉
我當數過非生者酒滿牀頭不待賖
　　　月谿
月為大家物何獨此谿有千谿一谿月同光無薄厚惟
是谿上人雅與月相偶君於此谿外他月能識否逍遥
見在境此月隨所取(叶/)低頭弄清華白璧落吾手尚呼
酒酹之谿月我三友
　　　清谿小隠
結廬城郭逺靜勝此谿邉鷗鷺分家住烟波入簟眠釣
魚償酒劵賣藕補傭錢只隔斜陽岸經遊須倩船
　　　春江
愛殺春江日夜流有人結屋住江頭門前釣石臨黄鶴
牀下魚波洗白鷗未識何年變春酒且將吾道付滄洲
天光月色溶溶地更好憑虚著小樓
　　　松谷
幽尋仙地漫托隠飽啖神苓差勝葷樹老與人千嵗得
山空無物兩崖分靜知夜半傳清籟虚愛春深納白雲
掃却鳴騶不容迹日長惟有鶴為羣
　　　西川二首
移家忽要離川東自信何須問卜翁七水大都如屋下
一山小半入城中沙鮮近市柈多蛤海氣通村井或虹
有片閒心無所作畫圖詩律兩争工
西川風物新家處一畝之居半畝苔慮怕市喧忙避去
便宜山近特移来芙蓉曲渚秋風動雁鶩長波夕照開
我亦曽尋偏記得隔林髙有古書臺
　　　竹鶴為道士作
道人種竹復養鶴鶴可看家竹䕶壇仙驥徃来天上下
玉枝消息日平安風前掃葉碧雲亂月下鳴秋白露寒
物外閒縁消不盡墮毛裁氅籜裁冠
　　　野鶴為地師作
野鶴自得相白衣𤣥作裳竦身週宇宙舉首見圓方赤
縣非凡地丹丘不死鄉人間好山水嵗月與誰長
　　　茶坡為劉長憲世熈作
使君嗜茶如嗜酒渇肺沃須斛二斗官清無錢致團鳯
有力自栽春五畝輕雷震地抽緑芽行歌試采香盈手
世間口腹多累人日給時需喜家有還道通靈可入仙
非惟却病仍資夀籠烟紗帽躬執㸑活火何堪托輿走
題詩戲問滋味餘得似王濛及人否
　　　香谷
惟蘭生谷中谷香自蘭生如鄉處君子遂稱君子鄉經
云香界者因香界亦香願言固根柢雨露發天芳勿隨
茅所化嵗乆安其常
　　　尚古
此心何慕慕先賢不與時流作世縁天地忘機推華子
詩書有道閱堯年深衣大帶人如玉喬樹髙雲宅似仙
聞說虛堂閒素壁一圖太極日長懸
　　　題吳子潤育齋巻
落地為男子思以成厥徳蒙象古有訓作善固可則念
生敢忘養務學必求益詩書在長勤仁義服無斁欲造
君子地涵濡匪朝夕雨至無槁苖藥至無留疾舉措先
所存終身蔑差忒
　　　古山
人事有動靜青山無古今髙秋落手板雅調合吾琴風
雨付外物煙霞凝道心茫茫天壌内仁者是知音
　　　雪樵題金山僧惠鎧
大江一箇黄金山大雪漫山變白玉山中琪樹斫作薪
塞破寒寮十萬束屋中凍衲四大縮燒之不能溫手足
却燒十日化為水開門一笑春江緑
　　　竹菴為毛太守題
卓立曽知抱節君百年根柢渭川分羣居族屬不易地
美質子孫皆有文移榻清臨冰簟月積書凉䕶玉籖雲
揺環振珮琳琅處未許人間俗耳聞
　　　空舟為寳林寺僧題
齋舫曽閒六一翁僧居臨水與舟同指舟為屋身浮世
假屋名舟心太空就地掃雲天影上開門見月浪痕中
我来把筆閒題壁白髮泠然兩鬢風
　　　曉窻為眀上人賦
一個山窻漏幻塵櫺櫺白映紙痕新豈無夜半聞鐘者
猶有天眀做夢人自闇闇中勞摸索到堂堂處弄精神
我今更與作轉語推去關来總任真
　　　菜菴
嗜淡原非食肉侯圃翁種此托珍羞霜根下筯兼糜爛
雨葉堆盤薦齒柔買去固多求益者拔来應少為人謀
世間至味君何識三九常充日不憂
　　　梅菴僧號
老僧開箇嵗寒坊百樹梅花萬玉行色落空門空是色
香成妙果妙聞香人無入處雲遮路夜不開窻月到牀
他日大方參了義碎中求核也須忙
　　　南洲為華中天題
湖水中央地可農龜蒙遊處有遺踪沙坪接畛田千畝
玉溆通橋路㡬重凭雨䦨干閙荷葉跨波亭館夾芙蓉
開門便有陽光入曝背觀書好過冬
　　　東滄
卜居東住鳯麟洲四面玻璃覺屋浮日出不知天在水
海空還借地為州鯨風拂釣珊瑚檻蜃月開簾翡翠樓
聞與尊翁紀年嵗石堂曽下㡬莖籌
　　謝答
　　　謝項郎中文祥寄筍脯
浙雨溢山藪竹萌密無地土人饕頓頓腸胃當厭飫吾
蘓少其祖數竿破俗藝有茁重兒孫豈敢屑盤筯知味
聊耳耳僅免煮簀茹愛我愛日翁脯腊富裹寄蒸爚得
火候法熟野衲治新鮮色莫黯纂纂玉縷脆烘日不過
熯著鹽未多漬甞之清可珍喫棒元脩避余生本骨立
滋瘦忘所忌客佳稍出供薦茗聊三四還笑湖州饞不
管傷㓜稚聞君苦痰疾日食不妨嗜醫氏曽有說性可
消膈滯能分固知羨推食感念至
　　　答眀公送椿芽
山僧藜藿腸采拾窮野味靈芽漆園種新摘帶雨氣鹽
蒸嫰緑愁日曝㣲紺瘁裹紙聊搤許珍重不多遺仍傳
所食法且囑要精試兼烹必雙井水亦惠山二及云性
益夀甫與昌陽比香甘流齒頬食過發吁嚱山僧苦薄
相折此八千計本昧吾儒言方長仁者忌
　　　夢謝人授鹿角膠記莫全篇寤而足此
毛龍頂上紅茸茁三尺珊瑚長仙蘖根貫神𩕳不可折
扣中五音發清越農皇笑以金刀截骨解支分寸成節
湘以𤣥水桑火爇七日鼎中緘鬼血天精地髓轉作(闕/)
補我玉堂温不熱試之匕許膏吻舌酥飴停調氣馥烈
便爾小活亦大耋更三千年等一瞥
　　　謝程篁墩贈龍尾硯
篁墩品硯歙居右雅稱先生翰墨手先生與硯俱歙産
眉子羅紋誇富有櫝中種種自懐玉能割一愛到石叟
自嫌隅處小有病臨出摩挲要難授我云先生豈無藥
庸賁一銘如砭灸囅然捉筆從背書石上煌煌麗星斗
頭巾折角與人傳此硯因銘名亦乆尚憐龍尾是奇材
東坡何以嘲牛後
　　　謝宋承奉惠夀木
鄙夫今年逾七旬無一用世人嫌嗔讀書不成愚固在
耕田無收家益貧小兒造化苦翫弄浩蕩自謂無懐民
何愁白髪不相放生死已譬晝夜循花前笑口㡬迴酒
松下無言終古塵也憐狗馬有帷蓋安少一木藏吾身
堂堂七尺我自玉烏鳶螻螘誰敢親青城古杉一千嵗
天將為我留輪囷宋公借力翦寄逺鯨波萬里来猶神
質如金石堅可珍其文糾紐膩且勻霞肪暈紫香觸手
舁入草堂驚四隣自公好施發天性豈以菲薄當其仁
鹿皮蒼璧殊未稱短篇聊訴吾為人
　　　謝孫世節惠藜杖
孫子憫老蹇惠杖若無杖其輕猶握烟且喜不壓掌七
尺多臃腫論重僅銖兩促節數三十還復有一長敢以
照書燃獨任探梅徃暑雨地沮洳出逺歩堪强非惟借
便健顛躓有所㐲何以謝記存小簡附拙響
　　　葛惟善嘗托人求虎跑泉詩附贈潘谷墨銅雀
　　　　硯墨既不至硯亦云碎因謝此
慚愧髙懐記項斯開緘空感十年私墨亡潘谷烟澌外
硯破銅臺瓦裂時馬徳未忘千里惠虎泉終補一篇詩
何當握手吴門笑共付浮沈與不知
　　　謝友人定正小詩數字
手拆朱批笑滿腮㸔加簣土即崔巍妙辭信自我傳去
後日安知子定来(王儉云後世誰/知子定吾文)秋樹暎星疎采出夜
江容月逺波開古人髙誼相成處風字千年重釣臺
　　　和計常熟惟中虞山雅集
縣事頗清暇山椒成雅遊羣彦畢追隨君子信徽猷林
搆級石登沿澗俯清流燕賞属邦君名勝况古州連峯
横秀野重湖映清秋環列周郭郛棊錯衍田疇騁目念
逺人鴻迹限南陬貴賤何忘分華篇承逺投宛宛粲白
雪髙妙誠寡酬想當豪吟際鮮颷激岑樓繼火延落景
憑欄攀斗牛興懐恥不及烟浪空長洲
　　　雨中過野翁荘訪彦清施先生不遇書此以寄
野翁新築此山荘石子迴階引石梁滿地濕雲封夀塢
隔牆髙樹比僧坊掃苔容我来題璧刻竹煩君補和章
信與輞川風致合老須裴迪共壺觴
　　　與施北野小叙僧寓
分曠屢年嵗造次臨客途驀然對面疑熟視各驚呼招
邀叙僧寓草具聊市沽伸情發謬語紀興復小圖人生
類雪鴻踪跡不可拘惜會仍惜别蕭然俱白鬚
　　　謝計桃源惠孔雀斃于途以尾至
珍禽籠萬里未見意先叨飲啄違塵目文章剰俊毫重
須論馬首輕敢喻鵞毛餘采賢郎得留形上繡袍
　　　答汪竹坡暑中問疾
跬歩蓬門出未能秋来病骨轉崚嶒儘多年紀夀自足
無好兒孫福不應藥物殘生隨楚老菜饘終日類齋僧
惡懐酷暑何排遣逺水孤舟藉友朋
　　　送嵗歌謝宗道士鼔板
打漁鼔唱道情説生說死説功名唱道情打漁鼔說神
說仙説今古仙家自有山中樂凡家自有世間憂年頭
年尾憂不休今夜又當年尾頭唱要髙鼔要急主勸賓
酬忘拜揖蠟花爍爍白璧光酒波濯濯青袍濕客莫言
辭主須醉多情送年恐不及年送去還復来漁鼔聲中
白髪催白髪不可變莫放掌中盃鼔砰逄盃絡繹不知
東方之既白舊年已盡客亦散門前又接新年客新年
别唱賀新郎送舊迎新漁鼔忙
　　送别
　　　送袁徳淳還太平
閶門送别當新暑緑波芳草如南浦袁侯玉雪照離尊
言貌温恭心獨古誰道今時無古人眼中之人仲山甫
天球河圖東序物置之市肆豈其所太平作縣草創初
務在民安心獨苦誠格山川及鬼神愛存父母無官府
况於朋友急為義援我親䘮離淺土臨岐感激一何深
黙黙捫心淚如雨
　　　與張東海别
順便南安路朱旛刺史舟相逢驚白髮未到說黄州細
雨傳盃落浮雲傍席流臨岐更揮翰不復有離憂
　　　别友
青天一眀月白髮兩扁舟各舟載一月遂生離别愁眀
月解隨人人去月不留豈月管送行今古長悠悠道路
東復西行人㡬時休一月亦多忙千方相應酬舉手謝
眀月浩歌過吳洲
　　　送程宫諭(因乆雨為言/者濫及去位)
車馬出春眀雨中人獨行人從今日去雨是㡬時晴靜
閣一杯酒亂聞千樹鶯故山堪註易天意就先生
　　　送韓克賛
兩月衾裯厭乆眠荷君惠問毎牀前頻煩藥物酬多病
鄭重舟航動老年落木門牆秋水宅亂山城郭夕陽船
扶笻起送迢迢目攬結餘情更小篇
　　　送程少詹赴召
奉玦當春雨春風又賜環行藏吾道重寵辱此心閒六
月鶱鵬息三年去鳯還宫詹循故秩陛棘認先班求舊
從人望相懽動聖顔拜知髯拂地舞應口呼山撫已文
章在重修袞闕間
　　　送都元敬赴史西村家塾
黄溪雪後爛生光童冠迎船青佩長客子能行秘書監
東家好是鄭公鄉春帷開講禽魚動夜觀鳴絃水月蒼
賓主閒時還倡和吳江滿地緑新章
　　　和文太僕宗儒留别韻
人生一離合中奈嵗月邁青春與白髮秖好増咤喟君
子務乆要迹曠心匪懈請喻江中水澹泊味長在兹辰
風雨横来鷁鈍莫快童子認舊徳殷勤㓗塵廨雨亦通
人情收脚漸㣲洒顧我有老母將筐復加拜展燭話夙
昔勝與生客對佐酒無兼味情留日須載雲天㸔君逺
林壑信我晦清懽滿在眼萬事不須嘅
　　　别李昭
秋深四日江村雨阻得行舟不得行燒燭添多夜窻語
似天教雨作人情
　　　送都元敬赴試
新科拔隠淪蓬藋不勝春經術必用世山林還有人九
苞看舉鳯三浪促潜鱗仙桂凡千樹扳花要認真
　　　和天全翁留别錢氏祖席
謝傅其如不起何畫船詩酒晏遊多人家兩岸聞簫鼔
魚鳥中流識笑歌細雨沾衣縈舊纜春風入面醒㣲酡
夕陽更好東歸路草樹迢迢擁幔坡
　　　送逺行
行矣去君側去去那復畱㑹面諒已難徘徊滋隠憂五
里臨清川十里陟崇丘轉盼路何迥馳心同水流朔風
白日暮瘏馬局逺歩思君隔浮雲豈知我中露流景不
我與客鬢已非故酌彼青兕觥聊以慰末路
　　　送諸立夫歸錢塘
昔年記買臨安船来與泉石修清縁劉郎史伯及吾弟
一船四客如登仙諸君作我南道主湖山笑引肩輿前
談詩酌酒夜不輟吻焦目澁無安眠别来人事等雲變
舊遊一夢驚三年劉郎化鶴招不得吾弟掩玉仍黄泉
感懐夙昔有零淚掩巻怕㸔登臨篇殷勤對話雜悲喜
買酒取醉愁無錢空齋停火照寒䑕古木翳寺號饑鳶
眀朝何苦又分手拂衣長路開風煙朱顔白髮倐忽事
人生離合真堪憐
　　　送周桐村
白髮烏紗將八十文章談笑見揚雄風流不减三年别
未許尊前稱阿翁
㸔到梅花十萬株清吟一月住姑蘇城中屏障都題遍
施與吳人百斛珠
　　　送汪廷器重遊遼陽
三韓亘東北其地次海隅勢位何崇髙沙漠蓁莽俱盤
鬱千萬山望有醫巫閭山海相交際烽塵稱畏途汪君
江南産好遊司馬徒走馬日千里寳鞭揚珊瑚風霜切
貂裘酒薄不足呼腰下秋水劍復繫玉轆轤海鵰落長
雲檿桑戲强弧於此顧有樂結納多文儒黄金日繞身
大餅擲歌姝歌姝且不惜巨萬酬邉需磊落見襟抱中
可開江湖一别倐十年玉雪猶偉軀言復尋舊遨逕去
難色無笑我裹足人牖下秖白鬚分手各有贈贈我錦
氍毺我亦聊菲薄短篇侑雙壺
　　　用清虚堂韻送匏菴少宰服闋還京
三年袍幞違風沙歸家讀禮如退衙長髯已聞數莖白
瞳眎眀察無纎花鄉人廿載曠接見老少瞻拜常填家
怡然不煩亦不拒正猶茂木容羣鴉朝廷眷注特虚要
匪直鑒藻兼辭葩要儀百辟重徳度如鬱須酒渇乃茶
騑騑四牡不可緩我亦殷勤當執撾與君一别絶聊頼
蟣蝨頗學嵇康爬衰人載見恐無日差免握手成吁嗟
時勤相憶但搔首仰睇天上空雲霞
　　　送張廷儀
楊梅墮地連日雨江上喚舟舟不来黄帽唱歌今撥棹
青天白日眼俱開
　　　送蘓安道赴祝冬官惟貞館
江程何悠悠汎汎江上舟載彼圖與書言徃海上遊東
海有君子孝友天徳優好爵弗乆縻屺岵重逺遊歸来
夀春酒酒影照白頭怡怡家庭間和氣聞逺州之子固
惞從芝蘭味相投匪特自假益尚應童䝉求春風動花
栁絃誦溪堂幽可睇不可即含情渺長洲
　　　送薛堯卿漫遊言登泰山謁孔林而迤邐求仙
　　　　海上
堯卿掉頭狂且忙結束東遊如子長擬將足跡試天下
三月已自儲餱糧出門長嘯振林木蒯􁇮短劍秋風凉
臨岐調我老不及登髙健歩如飛翔岱宗未到已在眼
齊魯指㸃青㣲茫書生浩氣乆憤激要倚日觀攀扶桑
秦鐫漢刻多漫漶且莫苦苦求其章東封何有許功徳
文武未必能張皇惜哉君行差較晚燼後灑淚悲靈光
(是年闕/里災)素王有道自六籍固是不死之仙鄉羽人丹丘
何足問勿以汗漫窮荒唐丈夫汲汲在事業白髮須㬰
成老蒼無人薦達自陳列朝廷求賢正無方頗聞北事
近擾擾毛錐未抵丈八鎗邊頭合有班定逺天下豈無
張子房山東李白恃必用莫自兩生追所亡不然歸来
且髙卧共喫飽飯歌陶唐
　　　送周文襄公乃孫廷器以畫像驗塑還吉水
土田亘江東揆賦億兆計其多由寸入所在敢遺地太
祖太宗時稽斂或未備偫收信長屬饕公餕私費習乆
遂玩刑忘身殉于利逋迨八百萬空牘勞記註嵗餉常
不及日究常不治文襄應簡命妥濟受斯寄公知法禦
患法疏患乃致誨盗在慢藏覂駕在失御盡斥宿漁手
令民必躬輸升斗舉在公庾儲復官涖登積充舊典罔
耗有攸裕所羨亦不訾陳因年相次户庸及公需凡百
資其出于時民樂生朝廷無顧慮斡轉一時機掃蕩滋
深弊如器之阽傾援拯暇不遽革茹謝苛猛振蠱匪斂
聚公薨五十年遺政已莫據後繼亦多賢措設各有異
遡惠不可誣于乆乃有祀廟貌欲追惟嵗月蔑省記公
姓攜繪影按之求肖似外肖衷未然有愧六二比才局
負心胸仁義具肝肺智諝周聰眀力量發意氣不然是
非間耳耳茅三四我喻操鏝工斯得謂能事工答毋深
求神般不載世我聞發咨嗟時哉則殊勢秋風振江介
白露草木瘁遊子思故鄉懐圖渺西騖徃矣不可留欲
贈言莫既
　　　丘侯休致
浮雲滿眼使君行山水無煇日未晴眀日相思何處是
甘棠樹下獨聞鶯
江山正有漫漫雪行客應無緩緩期越水吳山一千里
輕舟歸去似来時
　　　送吳朝陽都閫之任淛司
桃花春水古城濠僧寓遙煩降節旄雙鬢相逢慚我老
十年不見覺官髙新篇爛漫牛腰巻舊酒淋漓獅子袍
南國諠呼迎閫制千兵夾道擁弓刀
　　　送錢士𢎞㑹試
春闈指日忙忙去躡凍開途嵗尚餘拂面風塵寒送酒
臨關霜月曉催車牓頭要著渇睡漢闕下當知行秘書
五十功名休謂晩老成還聴首傳臚
　　　送劉國賓
劉郎面玉争荷花少年經市果滿車金張許史不敢倩
鳯皇合徳賔王家平歩為仙五雲裏甲第藏春天尺只
笙謌催醉金叵羅七十紫鴛扶不起冶遊昨日過江東
細馬紅粧山水美家人要問山水處生綃搨取蘇杭去
　　　送朱性甫遊西湖
西湖我先遊君去落我後落後為生人先遊託故舊從
君未到時説與亦疑謬當以湖洗眼口亦要湖嗽不嗽
詩不清一洗目不瞀此湖有大量先後皆納受固不為
君薄亦不為我厚有客有船載有酒有歌侑雨晴無不
好濃淡兩争秀落日映四山清波照紅袖此特衆樂耳
君宜出其右尋我舊題處佳句多脱漏正自要君拾一
一不可宥想見南屏秋倚爾兩肩瘦人多詩亦多各各
備妍陋湖在詩亦在各各千萬夀日日人去來詩能作
將候如敔止柷始禪續而迭奏君吟未必盡山水詩苑
囿君行報山水我老尚堪又
　　　送吳惟謙守叙州
雲司轉階例不卑藩參臬副皆所宜君今出守古僰國
過峡萬里天之涯衆為君憂君獨喜負利要自盤根施
我知作郡得專政豈是唯唯因人為叙封况聞廣九邑
其民既逺雜以夷鑿牙穿耳固頑獷撫之恩信當懐来
詩書更欲變咮離文翁之任非君誰茘支初紅五馬到
江山亦為人増奇山谷老人有筍賦讀賦食筍君還知
苦而有味可喻大歴難作事惟其時
　　　送王抑夫作縣陳畱幷柬許倅施煥伯
與君桑梓隂相望母黨况為兄弟行我之老母姊君母
少日拜姨今未忘兩家昆季昔數人君我聊存屬餘長
羨君讀書事長勤落手新文合時様學資浩蕩徳華腴
外度舒徐中倜儻我慚白髮血氣衰君喜青雲年力壯
北京初還受銅墨風雪充途神轉王挈家便欲沿牒去
河上敲氷進官舫田園豈是容易别自是縣中官署曠
惟民不可日無教有爵相擔畏人譲北来隨地見饑饉
未必陳留獨無恙不徒口慰要心存莫以繭絲先保障
亦聞陳許間未逺爾有膚菴可醻倡故人所在即故鄉
天涯詩酒生佳况嗟予廢置秖牖下枕書昬眠眼脂漲
升沈由来自有時已信老懐齊得䘮尚期諸輩各努力
要在致君堯舜上
　　　送朱武選調常徳别駕次李西崖學士韻
恩華浩蕩縱長遊一牒南從楚國投世事未能容我料
風波不足使人愁漫消惠飯須佳句先說潮陽尚逺舟
廊廟江湖俱宦達天涯持酒看雲流
　　　送夏徳樹告疾歸台州
尊翁舊著堂堂節令子連章倔彊名欲激宰公言過直
因忘富貴去偏輕素知眼淚撰不出豈是髭鬚拂得成
擬古數篇㸔反覆極於所學見平生
　　　和林郡侯送王敬止赴任瓊州韻
休云寵辱逓相催信自先生直不回怖鱷莫憑瀧吏說
蒸羊好待相公来乾坤是處皆容物小大無官不適才
早晚春風即吹到海瓊花發必先梅
　　　送王敬止謫瓊州
流行坎止世途中萬事由天天自公失馬未能知禍福
辨烏何必在雌雄賜環擬望厓山月用楫當歸漲海風
白髮一杯分袂酒相迎還許送時翁
　　　送山隂秦復正謁華光禄
瞰荘賢主得佳賔百里清川映緑蘋酒榼詩囊塵外物
山光水色眼中人石池俯雨魚苗暖畫閣開簾燕子春
此地持盃如見憶髙篇儗寄蠟封新
　　　送梁道夫還瓊州
瓊島迢迢候老翁深懐秖博兩宵同片帆南浦草仍雨
斗酒長亭花又風話俗燈前南海近思親夢裏北堂空
情知此别難書問止到衡陽已斷鴻
　　傷悼(送葬附/)
　　　挽張東海
只合畱君白玉堂天教醉墨賁南荒衰毛送老歸来短
遺草隨年化後長㡬欲扁舟訴離别竟成清淚作存亡
因尋舊寄聞鵑帖人物傷心墮渺茫
　　　病中挽周桐村
藥物兼旬兀病身輓輀獨後北邙塵江湖隔眼燈前淚
生死通心夢裏人古誼髙懐留健羨遒文細字憶精神
他時容展孤墳拜風雨桐村宿草春
　　　悼隣叟
八旬筋力在舉止後生然灌稻畦煙裏撥蔬園雪邉生
無息肩日死有到頭年尚囑諸孫輩成家莫嬾田
　　　挽沈東林廷佐
烏紗天與老為容白髮知因病未籠西序有櫕俄殯雨
東林無樹不悲風酒邊傴僂思遺象詩裏推敲失此翁
獨剰吾家舊題竹一般瀟洒月眀中
　　　挽范老
雙目㝠㝠與氣沉有何牽掛子孫心解驂誰補無從淚
就布聊為不足衾破屋秋風茅把盡孤墳落日水聲深
老奴封土辭歸後安得松楸作樹林
　　　悼張靜之黄門
先皇深寵死難忘魂識還依玉案傍滄海莫知歸有鳥
白雲誰謂去無鄉念終在子天終吝世自存詩人自亡
憶得西湖觴咏地豈勝清淚月㣲茫
　　　挽嘉定翟孝子允髙
烈火見者畏不謀天下同伊人燔廬菑負母走熖中臨
難切至情全愛出至窮天人斯通昭尋熄從返風金軀
茲銷化孝聞不可終可耻及泉誓尚爾歌融融
　　　挽沈眀徳二首
青袍落魄衆堪憐每每科場譲少年原憲長貧還有病
淵眀一火竟無㕓小篇絶筆畱孤邸半紙虛名付冷氊
魂憶西湖是歸路梅花月色尚依然
貧圖斗禄老仍驅以醉為生以醉殂地下酒壚那復有
人間詩鬼不能無千年未信歸遼鳥三匝空憐繞樹雛
寄我詩篇成故物毎因開讀便長吁
　　　哭文温州宗儒
向来作郡夢非祥逺大功名夀未遑造化小兒俄栁肘
乾坤遺愛有桐鄉丈夫氣節存人表老友肝腸剰淚行
還信天公著餘福當家分付寡辭郎
　　　挽程宫詹
髙官博學何辭諻頃疾長殂可悼嗟君子不知蠅有惡
(惡矢也蠅惡/出昌邑王傳)小人安信玉無瑕聖眀浩浩湯除網睽極
茫茫鬼載車歸把遺文殉深葬看從地下發光華
　　　登小雅堂哭史眀古
築臺髙住似神仙恰好堂成及已年歌哭於斯人忽耳
死生無度事茫然青山底處尋遺史白雪從今付絶絃
此夜獨登惟見月清光依舊石䦨前
　　　哭劉邦彦二首
五十年来托故知秖酬兩會便長辭湖山好在無人物
風雨空令有涕洟松下骨埋宗長鍤梅邉魂和老逋詩
瓣香在手身違病月落斜窻起坐時
天教行樂住杭州今日湖船似舊不桃怪劉郎来不再
詩憐杜甫死方休風流山水仍紅拂富貴壺觴到白頭
最是竹東聽雨夜而今空有夢追遊
　　　挽璋公
璋老性靈澈參扣不伺版學苦行亦堅心舒語還簡昻
昻如喬松秀色照人眼八旬尚健歩有杖倩人撰俄傳
疾不出不意竟絶饌徃顧問云何示别作微潸答曰生
我寓死為生所限限極我何畱何惜復何戁舉手道謝
謝言下仍發莞所究亦超然世迹空一剗旋踵即溘然
急若丸走阪此老今已無千輩莫一揀重来但虚堂寒
影照燈􁑭門前挱欏樹風葉何反反
　　　挽方道士用東坡清虚堂韻
學仙不就如炊沙紫府著爾無閒衙長生苦苦累唇舌
六十瞥眼風中花江湖漂萍本無蔕一囊書畫東西家
虚談火龍配水虎豈見白蝠如烏雅惟於飲酒詫真趣
終身落魄猶蘓葩醉魔作祟病已劇酒莫下咽惟需茶
長途昨夜忽觀化訃至空使吾胷撾皮囊敗壊秋草裏
青山劍穴從誰爬碧雲黄鶴渺何許矯首西睇令人嗟
我今隨生亦隨死努力加飯辭飡霞
　　　悲溺
少小出閭右生長紈袴中珂馬越阡陌溢目揚光風青
紫恃富取豈信詩書功調笑隣家姬琉璃為酒鍾黄金
一朝盡雲衢付㝠鴻勲名悲故鏡白髮紛秋蓬凄凉西
華子落魄東郭翁天寒城濠隈失足探蛟龍沉沉泥中
居層冰相蔽䝉家人不得覔尸出沍方融輿歸經舊里
見者歎窮通窮通不必歎富貴少令終
　　　傷阿同
阿同年十四蓬垢身短小小心効力多過失比衆少每
事解人意指使不顛倒以有成人姿私怪通慧早今年
忽患痘頭面見稍稍週身漸稠密匝肉無空道色白漿
不成識者謂難保愴惶十三朝焦黒如火燎我時去城
中牽念夢屡造同亦盼我歸毎問輒悵懊此意要面别
亦自知死兆我歸不見同洒淚傷其夭老者正需人何
以堪懐抱今與㝠頑處愈自覺同好誤呼尚疑存轉顧
驚悄悄送汝瘞東郊細雨滴青草
　　　蕭蕭東海竹挽吳汝輝
蕭蕭東海竹鬱鬱西山松壤地兩隔越生植莫能同顔
色各相昧音聲或通風精神自㝠合宛宛無西東青松
一朝催此竹抱孤窮以竹書感慨寄去淚亦從
　　　聞陳白沙先生訃
生知秖藉兩詩酬死惜曽無半面由坦坦徳從周道徃
𡨕冥心與葛天遊講論語托門人録封禪書違使者求
萬里白沙何處是獨臨殘月水西樓
堯夫情性林宗行薄世之師天吝之此老不亡名自在
斯文欲鑄我何為天長嶺海無從涕地老臺山有道碑
擬把瓣香身莫達紼前空寄助勞辭
　　　讀吳文定公御祭文
徳望文章稱科甲官階夀考更兼之嗚呼今日延陵墓
不愧當年有道碑天子重傷麟䘮魯吳人私幸鳯生岐
白頭野老宜先死翻向秋風泣所知
　　　挽徐母馬氏
徐家阿母多慈訓懿徳何慙白石刋針眼未漫衣上線
膽膏猶膩手中丸秋隂月掩都房橘香木霜凋古畹蘭
澱紫山頭埋玉地賢郎陟著淚汍瀾
　　　送許貞𦵏
蒿歌引徃紼言出郭南門我来臨其窆衰草凄寒原情
至時掩泣痛惋不能言百年合有死惜此英妙魂我昔
有女蘿附此長松根託生相因依綢繆在東崑長松一
朝折修蔓絶攀援煢煢委中道有身安用存
　　　挽如公
如老身無著將来典醉鄉號他酒布袋是箇臭皮囊積
禍必自發為生安可量長眠當不醒殊莫悟存亡
　　　挽周原已醫判
扁舟只近問棲遲玉樹驚非舊見時别後正憂如許瘦
訃来已盡此生期世多不學畨膺夀天莫容官定有兒
頭白老親雖健在封榮那塞䘮眀悲
　　　挽東禪信公
匝頂霜根七十强笑訶訶地佛心腸掀翻趙老茶公案
踏破林仙酒道場屋掩雲蘿秋榻净經殘松月夜窻凉
我来借宿今無主還擬呼之在醉鄉
　　　哭金懷用表兄
奔波那覺病但見吐車茵一頓可缺食百年無到人何
膏起其死有淚出於親聽雨秋堂夜煢煢剰老身
近哭孟光死傷多病有因不堪衰族裏頓失老成人生
氣不借穀㝠羞空薦蘋橋頭思健步已負野梅春
處世多存厚眼前誰似君老年兄弟行一淚死生分故
宅迷秋水新阡擁暮雲勒碑吾自任未敢謝無文
南畝墊秋水憂懐縈老窮勞生百不足到死一成空身
脆如殘葉病来加朔風昨宵談笑是暫落夢魂中
　　　栁孺人夫坐事身家俱籍入後放歸
再造男兒事區區属婦人時當初渉難産入亦俱身心
絶寒灰後恩回朽木春嗣禋牲豆㓗復奪鵲巢新豈謂
(闕/)無政猶聞與亂臣栁門存一脈蔗境脫千辛今已不
可作潜光在翠珉
　　　哭表兄金以賔追及伯氏懷用
秋日哭兄猶涕洟窮冬哭弟又漣洏年時大小皆于邁
我輩存亡豈可期昨者笑談今屬夢門人編録幸存詩
吟踪最憶東橋路青布長巾短杖藜
　　　悼劉協中
先參負文豪喜子紹前志總角弄古辭綽有髙逺致雲
敷及泉湧思銳不可摯落筆驚鄉達翔聲聳朝士聰眀
累多病冉冉精神敝玉芝折孤莖吳嶽失靈氣前後千
萬年浮生秖暫寄廣大班馬程發軔聊小試奇才固難
生生則天復忌遺章可償夀尚爾不朽恃初怪語不祥
徃徃寓感喟色慘花當萎鳴悲鳥将逝茫茫修短數豈
亦容人意不應老鈍夫顧為英俊淚
　　　挽吳元玉
去年憔悴見京城猶自題詩送我行多酒未能無疾病
一郎何竟了功名秖今孝義存人口更後聲光重墓銘
走拜無因致雙淚千峯落日大江横
　　　挽屈處誠善寫竹
可菴不可作崑山為之荒將謂青琅玕一夜遭折傷其
影落屏障千家畱墨光墨以託竹命人短竹自長魂當
附竹存未分人琴亡我来弔風雨秋盡堂空凉含情賦
清篇因之招鳯凰
　　　挽虎丘簡書記
詩折病中身苦吟終損神青山見在世白髮過頭人花
落三泉雨雲荒萬頃春惟餘石上竹消瘦似清真
　　　哭眀古回雪中過鸎湖有感
不復見安道歸哉空雪湖低雲接清淚逺浪激長吁骯
骯老博士崢崢偉丈夫朝廷虚購玉滄海實遺珠雄辯
常翻口衰痕未滿鬚斯人竟㣲疾我輩强孱軀一邑人
皆愕三年夢已殊(其子夢人謂汝父/六十少二當死)妙篇畱膾炙還與
不亡俱
　　　挽陳育菴
不見先生系所思交游何地覔襟期坐来忽化身無病
傳是成仙我亦疑剥啄藥瓢偷鶴嘴緘縢詩草付蛛絲
遙吟舊寄皆珠貝只恐能飛物亦奇
　　　挽劉芝田
老倦長遊雪滿顛澄江歸理舊芝田侯門裹足無名刺
野店扶頭有酒錢捫虱正談天下事逢蛇忽忌夢中年
孤兒為問他時計猶指牀頭捭闔篇
　　　和哭母詩
淚以洩心液中亦寓邪正媚婦及䜛臣霑巾禍斯興錢
子痛慈親崩衷血隨迸哀極衍餘音悠悠偶成詠仍須
血為書留之示子姓
　　　經故人墓
故人於此墓石亂水潺潺忙盡剰白骨閒来投碧山雨
崩封未厚地瘠樹猶慳可柰牛羊篴聞之淚一潸
　　　挽韋大年
孝義更文章山林隠徳光青春賢者短白髮鄙夫長無
後心不死有琴人併亡潤州如少潤玉樹殞新霜
　　　挽黄節婦
守節難保孤難守節要節完保孤要孤安完節堅心肝
保孤慎饑寒啼饑號寒白屋破死心灰肝清泪酸黄家
之婦李家姜鳯鸞之偶天團圞鳯一死鸞乃單鳯有鸑
養于鸞鸑今有文成五色鸞今瞑目已蓋棺地下見鳯
不愧亦不怍手呈髙節十丈青琅玕
　
　
　
　
　
　
　
　
　
　石田詩選巻七
欽定四庫全書
　石田詩選巻八
　　　　　　　　　　　　　明　沈周　撰
　　圖像
　　　屈原像
逐迹遑遑楚水長重華雖逺未能忘魯無君子斯當取
殷有仁人莫救亡魚腹何勝載憂怨鳯笯終不蔽文章
忠貞那得消磨盡蘭芷千年只自芳
　　　題嚴子陵像
聞道先生裹足時曽無一語荅相知後來亦有同衾者
再四能歌抱蔓詩
　　　題李太白像
風骨神仙品文章浩宕人世間金鸑鷟天上玉麒麟江
月狂歌夜宫花醉眼春獨輸蕭頴士不見永王璘
　　　題杜子美像
滿地干戈草木秋澷將白髪染窮愁英雄感慨言空在
家國艱難盜未收老淚邊頭哭堯舜此心裏許夢伊周
草堂依舊成都是日暮門前江水流
貧莫容身道自尊先生肝膽照乾坤淚因感事時時有
詩不忘君首首存孔雀豈知牛有角杜鵑還識帝遺魂
千年珍重丹青在大雅何從著讃言
　　　拜岳武穆像
松嶺離離草露多碧山髙廟獨嵳峩天如未䘮無三字
國自甘亡有一和宛宛丹青尚生氣潸潸哭泣付悲歌
伍胥不合錢塘歿又見前朝起後波
　　　觀李貞伯小像
浮生百年内誰能畢其期感彼先露人遺影及兹披浩
浩儻宕懷炯炯玉雪姿宛宛若啟齒黯黯蔑言辭存歿
各如夢巻之吁以悲
　　　自題小像
七十四年我未識我丹青一面是否莫果傍觀曰真我
隨可可以真生假唐臨橘顆以假即真物化蟲羸真假
雜揉奚較瑣瑣但感白鬚長者半墜顴盧黶層頤瘦摺
軃嗚呼老矣歳月既夥茂松清泉行歌笑坐逍遥天地
一拙自荷
　　　孫世節貌陋容請題
白頭儘是老便宜六十餘生天地私學舞固無長袖子
出逰還有小車兒緑隂如水微吟處紫袷含風半暖時
瘦影任君描冩去百年草木要相思
　　　王理之寫六十小像
王生見我精神熟照寫今吾瘦于竹問年初及六十人
饗世渾無半分福一味耽農百不便門前湖水漲低田
饑來讀書不當飯静裏安心惟信天風茆雨壁谿堂破
貧賤生成今老大隠服還勞郡守遺私篇或辱尚書和
草木當衰不復真紙間座上兩浮塵是非非是都休辯
聊記明時無用人
　　圖畫
　　　題杜原先生雨景
老原作畫墨法熟紙上沈沈潑濃緑重林濕葉欲垂地
合磵流淙似鳴玉廬山九疊翠不乾秋影平吞此長幅
借看真怕雨拂靣要為時人洗雙目滕王珠簾正堪巻
董家破屋不可宿出門一笑青天髙猶怪春泥汙吾足
　　　題趙松雪畫馬
隅目晶熒耳竹批江南流落乗黄姿千金千里無人識
笑看胡兒買去騎
　　　題畫
青竹長竿白石磯江風吹雪鬢毛稀秋來尚怪鱸魚瘦
若比吳民太較肥
　　　題蕉
老去山農白髪饒深簾晴日坐無聊榮枯過眼無根柢
戲寫庭前一樹蕉
　　　題畫
人尋静處深住屋向林中小營窗下數枚雛燕門前一
箇流鶯
　　　題小景
江山入吾興隨筆散清華峰影分斜日波容寫落霞惡
橋通市迹喜樹隠人家此地如堪買分畦擬種𤓰
　　　監定米南宫苕溪春曉圖
敝籖榜米聊因展楮墨依微却難辨皴膚㫁理慨塵畨
渙迹漓踪認餘前(作上/聲)想從潘谷試烟華惜去曽聞用
之淺況是澄心體玉疎好事何時不舒巻流傳人代多
展轉物豈能同歳相衍請驗周宣告臘辭刻石恃存存
尚鮮繼燭殘生九死後得見似人懽且勉或云標題少
芾芾紹興條識朱猶湎君王法眼賞惟精此筆敢當當
不㥏烟邪雨耶樹色溟洲兮渚兮水光泫眼中未足許
清苕平峴衡沙或湘沔翠霓冉冉天蒼茫旗影迷空恍
逰輦海嶽遺靈仙者流我欲招之愧辭謇
　　　題畫二首
扶藜衍風日一路且看山黄鳥緑隂處白羊青草間闗
幽凝小步㑹喜破微顔怪被林僧見誰何能爾閒
山家自煙火杳杳離人羣岩樹落紅雨石窗生白雲朋
從因偶過世事得新聞逐逐班樵牧幽踪不欲分
　　　題畫巻寄華光禄
尚古老仙心浩然他人溝渠我巨川積義積徳非一日
積書積金非一年竒編翻刻惠貧讀更製藥物疲癃痊
髙雲茂木鬱望族數仭之牆千頃田毿毿白髪披兩肩
鳯雛抱送荷自天功名染指知薄味山水載酒脩閒縁
老夫相住縣百里蔑面未見惟通箋越繭十丈翻相聯
索我放筆開風烟谷容山重頗有喻大山長谷惟其賢
登堂一笑尚有日還對此巻鳴髙絃
　　　漁舟晚釣圖
新豐酒波堪濯足塵土紅汙酒波緑粗豪飲客下馬來
三觥五觥行促促何如並著春江船蒲茸紫立栁黄眠
船頭對坐盃漫傳賣魚儘可供沽錢夕陽射眼拉柁轉
江光貼天孤鳥逺
　　　題畫
茆山看過又天平箇箇芙蓉挿眼青雨骨雲臕無不好
為誰邊畫得真成
消暑桐隂宜野服倚雲山脚洗清泉一雙白鶴可為驥
直借上天還下天
　　　樊節推十二馬歌
樊侯巻子尺一慳誰能巻裏開天閑應閑有駿數十二
生氣流溢鮫綃間首尾一疋魏公倡子雍一疋未敢望
子明十疋汗且奔緫不能超魏之上驊騮騄駬世豈無
鹽車轣轆嗟已瘏我今自是相牛夫空倚精神來按圖
圖中舉肥傳幹肉骨格全無臕擁玉尾絲不動委長雲
飽腹日撐三斗粟圉人持控莫敢騎奉養知為驂乗姿
嗚呼地用須真馬千里當教試蹄下
　　　感麟作經圖為彭撫公作
嗚呼王迹熄兮伯烜爀名分不正禮義忒孔子憂道徒
慽慽感麟不時出乃獲因假魯史尊周徳書王紀元重
人極撥亂反正筆任責筆筆削削區淑慝王道以之作
繩墨君君臣臣父子得三綱九法一暴白天下懍然畏
亂賊匪曰無位政斯繹匪曰空言用斯覈千秋萬古垂
世則由麟而作復麟畫言雖畫絶道載籍令人口誦心
亦格為經為常國命脈安成大彭代是職兩賢以奏第
一策調元補化奉明辟惟麟有趾仍有定子姓振振永
厥澤
　　　題畫
山水正兼秀時秋快登臨篁逕何森䆳迷誤若難尋豁
然重阿盡陽厓超石林虚亭敞危搆擇勝面遙岑地髙
氣自爽神静慮乃沈疎木汎清籟澄川開夕隂令我思
合江浩蕩舒素心渺有萬里波目送雙飛禽
　　　題畵巻
吳之為國水所涵有山平衍無巉巗我家多水少山處
悵望翠微心所貪時能借墨補不足數紙連絡長畨粘
峯巒重複間溪溆雜樹列布多楓柟或開大壑浸山足
其椒半為浮雲含僧廬隠映逺木杪平圯道谷出水南
東村西落互親友畊田鑿井同丁男便須芒屨與藤杖
聽泉採藥我亦堪陽岡亭館誰擇勝雅許酒㑹并棊談
嘗聞巴蜀天下險未可一往尋鳬蠶子長之興浩不淺
感此老鬢霜鬖鬖聊因此圖識所見卧逰一生還自甘
　　　題吳少宰題許道寧秋山晴靄圖
匏公題句真成畵説到江山妙有聲一箇道寧消不得
老夫只作輞川平
　　　題孫君澤山水寄華光禄汝徳
衆山矗矗如排空左錯右互肝肺重嵐氛滃地似無足
上有樹杪浮菁葱兩厓擘鐵泉迸玉中見百丈垂長虹
烟江沈沈納此㵼天影浩蕩吞孤篷君澤君澤具此胸
我謂圭逺將無同髙堂突兀出竒觀巴蜀落眼何時通
我家茅堂不稱是君家晝錦宜縣中因之巻贈報昨辱
一軸百里吹長風
　　　古中静學寫菊舊號鐵梅改為菊堂次張碧溪
　　　　韻
近因寫菊更新號所寓何妨扁菊堂水墨津梁初問道
風霜蹊徑晚尋芳梅邊短杖都無夢紙上東籬亦可觴
有酒有花皆樂事人間無日不重陽
　　　題畫用東城休字詩韻
野人心幽迹亦幽短髪白照湖波秋賢才固不在散地
吾道已付于滄洲手中自保一竿玉世上萬事如浮漚
江湖既遠不足問歳月云往誰能留君不見長安得意
者朝腰金暮圍玉名位豈肯卑微休
　　　題畵
髙春暝色動北垞返輕舟古木辭羣葉微波映逺洲涼
雲號一雁夕榜拂雙鷗酒散襟裾爽琴清徽玉秋因之
寫髙致得似晉風流
　　　為匏菴臨秋山晴靄巻
匏繫菴中春晡晡拂几試展秋山圖烟霏慘淡墨痕裡
逺瀨百折沙縈紆巒容江色開浩蕩扁舟雁鶩人驚呼
長安藥叟造此觀氣味自是營丘徒其人已化其跡在
流世直欲千金沽絶無粉黛假顔色俗眼曽不留須㬰
菴中主翁誰賞識對我但道今難摹不應莞爾領翁意
儗筆逺甚成嗟吁古人妙地學始見已信邯鄲非易趨
朱繇道子固有説妄意自笑西家愚
　　　題春雲山色圖
江上春晴啼竹鳩白雲狼籍未全收或教山好忽然去
故要樹深終日留其意不知何物命老夫還悟此生浮
與君浩蕩論胸次把筆因之作幻逰
　　　題畵
髙躡千仭岡身超傲卑迹下俯見城郭雲霞乗履舄欲
拉浮丘公相與話疇昔東南有飛鶴目眦入秋白
　　　題釣圖和韻
白髪今吾即故吾此身滿地是江湖只饒酒債從人舉
敢倚漁竿待價沽流水之間心自得浮雲以外夢俱無
緑隂髙樹成箕踞此意憑誰作畫圖
　　　友人索雪圖誤冩蕉石
故人書來索寫雪兩足楚瘡卧如折蕉䕃小簟竹颸涼
即事便圖忘所説旁人笑我妄且迷我自于時乖更戾
勸君索驥莫按圖長可度兮大可絜世間萬事多是非
未必覆羮吾手捩
　　　題振衣千仭岡
陽岡振新浴爽氣與秋通鶴氅照片雪鳯翎開太空乾
坤兩長袖塵土一泠風熱惱下方路何人髙蹈同
　　　梅花道人臨東坡風篠
東坡先生好逰戲壁上寫竹如寫字三竿兩竿裊風翠
却有渭川千畝勢題詩執燭倩官奴白髪紅粧兩無忌
不應誣我抱節君何嘗解舞腰肢媚先生調笑皆文章
顧與節君生賁光千年故事白石在梅菴載翻新墨香
捕風捉影老手健鳯駭鸞驚秋月涼我今拭目艮㑹堂
(沈氏/堂名)尚疑耘老亭中央今人古人不相見遺跡宛然人
未亡
　　　題畵
草房仍著薜蘿遮地抝林深獨一家只道春風吹不到
門前依舊有梅花
碧樹清溪春日長棋枰酒案好商量東風似與人争座
早送飛花占石牀
緑隂如水逼人清隔葉黄鸝坐久鳴一箇樹根非八座
白頭箕踞有誰争
　　徐氏雲山圖
老夫發墨為白雲忽看一幛千氤氲徐卿新堂虚北壁
誰謂不堪持贈君青山為母雲作子倒見青山落懷裡
分明七十二芙蓉汞海卧秋扶不起滿堂雨氣颯欲流
隔簾緑樹啼春鳩白雲在家親在眼不倚太行歌逺逰
　　　文湖州竹枝
笑笑先生有遺竹翛然畫法妙兼書千竿水石秋容合
一巻風雲墨色虚剪伐已逃漁具外收藏今保襪材餘
他人敢奪王家物舊好重脩君子居
　　　題畵
黄鶴磯頭秋水落故人驀地相逢著十年短鬢話吳霜
是非不假論城郭楚江萍實待誰嘗老矣吾儂思故鄉
　　　為王揮使畫牡丹
王君四月方來蘇緑隂滿地花已無臺紅樓紫不可覔
筆底春風尋老夫殷綿滴露看活色信手貌出西家姝
坐中狂客未解事欲折不成空紙膚去年淮隂七尺雪
凍地似恐花根枯此圖贈君日日賞一日須傾一百壺
　　　題畫
嫩黄楊栁未藏鴉隔岸紅桃半著花開眼䦨干接平楚
夾洲亭館跂長沙悠悠魚泳知人樂故故鷗飛照鬢華
如此風光真入畫自然吾亦愛吾家
　　　吳都閫幛
帥府潭潭堂壁上白閒少我一松幛寄將雪繭照眼光
筆未成揮意先放徂徠縮地落此間古意蕭森立青仗
清宵明月待開門白日風雲與摩蕩將軍仰面揮羽扇
思静神閒兀相向老夫更活三百年歲歲逢人問無恙
　　　題吳瑞卿臨王叔明太白山圖
我家太白圖太白於焉備山既得其髙林亦得其䆳天
童古佛宫盤盤奠坤位佛為山莊嚴山作佛布施擇勝
啟道塲佛子良多智千樓絡萬閣訝出毘盧技飛甍揭
烟霞觚稜日星比金碧足輝映時復交嵐翠重峯與複
嶺附綴喻肝肺雲去若撐天雲來若無地自天設此觀
天下若無二松行二十里􁋌葢碧相庇方池落天影何
年萬工治神泉及樂石瑣細各具類兩溪貫其麓梁圯
鎖三四逺近羣小山趨拱左右至如家有嚴尊為從許
幼稚路入岐而一宛轉仍迤邐包錫走緇流騶騎或官
吏芻蕘亦絡繹明滅見隔樹于時及髙秋衆葉霜所被
青紅錯顔色巖谷更増賁按圖指歴歴如讀鈷鉧記引
紙僅及尋顧有千里勢作者王子蒙品髙見超詣出入
右丞筆縁蹤究其自想居此山中不以歲月計逰觀稔
心目思到方位置乞我日卧遊不用襪緊繫我藏三十
年吝客未輕示吳生學丹青不但許能事久已知此巻
未敢言借視我既察其色一出厭所嗜初見目不收張
口歎且悸締玩廢飲食十日得恣意然後敢舉毫舒素
敬一試搰搰迨三月極儗加精緻便欲無我巻後輩豈
可易但恐有豪奪亦有造化忌我自襲我巻子亦當自
秘
　　　吳瑞卿染墨牡丹
雨後風晴日杲杲趁此看花花更好澆紅要盡三百盃
請客不須辭量小野僧栽花要客到急掃風軒破清曉
知渠色相本來空未必真成被花惱吳生又與花傳神
紙上生涯春不老青春展巻無時無姚家魏家何足道
　　　題畫
層岑交亂雲歴歴映羣樹雲山互相依青白媚朝暮下
有土著者静居氣鬱聚脩松䕃髙宇細草被紆路幽深
疑世違時復通杖履鳴禽值客來語歇客還去天機發
所樂漠然非人故
　　　夏圭山水為華尚古題
罱魚罱魚復罱魚聊開聊闔魚逃逋江湖滿地事數罟
老魚為計與利殊此圖此野親捲送因人而投知不虚
況聞圭筆是名手其價要論千金沽於漁忘漁價何有
於人忘物畫可無華君尚古真丈夫以義為利空錙銖
堂中看畫且酌酒坐對慘淡消金壺左圖右史存鑑戒
此堂不宜無此圖
　　　松隂清夢圖
既醉二百盃坐䕃兩松樹神凝睫自交心㝠氣斯聚超
彼世網外悠悠尋太素生寓大夢宅何嘗限寐寤黒甜
本無迹怪自我筆露傳之一千年亦可示夢具
　　　題畫
髙山矗萬仭野木隨上天眇眇古招提更出羣木顛觚
稜槩星漢窗闥雲霞鮮鐘魚有遺音下自泠風傳神仙
詫拔宅方兹未茫然我但怪飛磴尚與世夤縁
　　　寫雨景
四年坐雨厄今兹愁暵乾相將事春作田穉緑已漫耨
草助其長纂纂沃以攅金房雖未實粒粒想在槃晚歸
茅檐下返照尚䦨干捉筆寫舊雨思痛乃轉歡羣木覺
翠濕對之成暮寒
　　　題畫
楚江秋浄水沄沄江上青山多白雲手把蘋花却惆悵
無人作伴賽湘君
　　　畫松
老夫慣與松傳神夾山倚磵將逼真青雲軋天見髙葢
蒼鱗裹烟呈古身我亦不知松在紙松亦不知吾戲耳
吹燈照影蛟起舞直欲排空掉長尾待松千丈歲須干
老夫何夀與作縁不如筆栽墨培出一笑何問人間大
小年
　　　題邉笳十八拍圖
蘆葉傳聲拍拍鳴畫圖傳拍態如生琰從三姓邕從卓
自是人間父子情
　　　題釣圖
誰寄扁舟號隠淪平沙淺瀨入秋蘋釣竿却是功名具
渭水桐江古有人
　　　題畫
虚亭不碍秋落葉直入座可人招不來幽事如何作
　　　題畫
落日江光淡不流平頭舫子貼天逰癭尊酒盡三百斛
大醉來題黄鶴樓
我本前身鶴上仙人間罰住一千年玉笙塵夢頭如雪
待得醒來海又田
　　　莊仲威家山圖
圖固不盡意莫寄家山清家山在具區湖波如玉明兩
峯合書屋芙蓉照檐楹笑語水月涼濯足魚龍驚盈盈
隔浦人宛宛望蓬瀛久居不知勝借視子墨盲山水有
真趣持歸心始平
　　　題畫寄楊提學應寧
我隨草木生長洲索居自耻無朋儔于公辱知亦既久
十年蔑面無時酬尋常開緘見諌議言語亦得通綢繆
終然玉樹隔眼物碧雲明月心悠悠適來宦轍道桑梓
老臂無翼從之逰仙人可望不可致聊以逺夢尋丹丘
夢空人逺相憶在因寫江山消我憂寄公髙堂我偕拜
一日素壁開清秋
　　楊起東出觀陳氏舊藏張長史春草帖韓幹馬圖
千年健在憑誰抹神骨依然肉尚多此馬于今不須問
傷哉其奈主人何
紙影依微墨色明顛翁氣骨尚峥嶸家家門户春風到
此草從來不世情
　　　任月山紫馬
霜蹄炯炯映白顛鳯頭宛宛騣一偏黄沙慘淡聳隅目
所向萬里無風烟青絲絡頭未受牽一團紫雲凝不前
此馬所見世上少神氣徳力無不全子明水監到渥洼
眼親識之手敢傳只愁奮迅裂巻去四座錯愕心茫然
　　　寫畫贈古景脩
誠齋古君子肥遯樂丘園古姓仍古心心古古道存簮
組知束縳自畏及兒孫野興時小酌鳴琴侑匏尊或挾
種樹書兀坐蒼松根齋中不尚畫青山待開門而我遺
此幛無乃遼東豚把之但微笑嗒然無一言
　　　寫畫贈陳惟孝
我昨尋虞山君出不在家我歸君來尋迹類鴻鴈差把
酒牡丹後園林浄無花緑隂亦可愛茗碗浮新芽遲留
越信宿談笑補嘆嗟莫易判風袂後㑹未可涯
　　　題畫
長松落落不受暑鬢影釣絲俱渺然碧江千里未入眼
飛過一鷗方可憐
　　　梅雪圖戲陳廷璧
梅雪翁清而窮名階利窟誰與翁作引書林翰苑自許
翁相通硬黄搰搨盤鼓雪絸習習摹尊鍾老年好古心
獨少墨烏衫袖猶兒童自言書法即畫法雖不能畫頗
知其理同邕分斯篆數投我聊博紙上青芙蓉得之欣
然便巻去不待題識疾走飛秋蓬正如意不在酒在乎
山水中風流欲擬歐陽公今朝雪落號北風凍指屈縮
為蟄蟲翁來彊要圖所號趁此梅清雪淡天為容傳神
正須及此際吹火烘硯松枝紅亦云要詩寫雪空長句
掃破寒雲重笑翁愛詩真怪事無乃齊人知瑟工興來
為翁放手作珠光玉色開深冬圖成詩就雪未霽西湖
剡曲畧見依微踪我不知翁在畫翁在詩詩中畫中亦
各有此翁請翁請翁歸去問梅雪我詩與畫誰雌雄
　　　為越公重題舊作山水圖
此畫寄松院墨澀筆潦草别來三十年衲子尚能保開
巻漫發笑可感仍交抱正如故友明卒見含惞悼人生
非金石年華豈常好白髪不奈事先此青山老當更三
十年與物論夀考題詩報青山彼此託𤣥造
　　　學雲林小景
燈下秋山影零亂況兼老眼鎮模糊筆踪要是存蒼潤
墨法還須入有無自我開簾看翡翠憑誰作釣拔珊瑚
倪迂標致令人想步託邯鄲轉謬迂
　　　騎牛圖
老夫自是騎牛漢一蓑一笠清江岸白髪生來六十年
落日青山牛背看酷憐牛背稳如車社酒陶陶夜到家
村中無虎豚犬閙平圯小逕饒桑麻也無漢書掛牛角
聊掛一壺村醑薄南山白石不必謌功名富貴如予何
　　　為郭總戎題長江萬里圖
元戎大開寳繒堂紫錦薦几霞幅張手披牛腰之甲巻
水墨迤邐踪微茫我從魚腹弔往古灌口玉壘烟蒼涼
青城雪山蔽虧處導江之岷不可望三水合流錦官當
三娥九頂逓接翠樓觀縹緲天中央渝涪城髙宛相峙
嘉陵跳江吹枕榜陣迹齒齒石作行風雲慘澹開瞿唐
黄牛灔澦難舟航青天仰漏一線光峽窮江廣見漢陽
黄鶴赤璧相低昂廬山五老天下觀順流漸見迎風檣
大姑小姑交嫵媚何年争嫁彭家郎三山九華連建康
南都宫闕何煌煌大明定鼎龍虎合萬古鞏固皇圖昌
真州潤州列兩廂金焦嶪嶻當喉吭直吞天派納海口
有若萬邦來㑹王座中指㸃皆歴歴絞綃數丈萬里長
老夫困頓今白首欲往逰之無裹糧徒然感嘅在牖下
捕影捉風消熱腸心搖搖兮悵徬徨佩有蘭兮襲瑤芳
江兮漢兮不可度望美人兮天一方少陵東坡二豪者
風流在在留文章英雄割據未暇論卧龍獨數人中彊
元戎元戎將之良此巻兼與韜鈴藏南征西伐或有事
按圖索程猶取囊非惟供玩託深㫖居安慮危心不忘
嗚呼居安慮危心不忘
　　　松巻為徳韞弟作
老夫平生負直氣欲一發洩百不遂隠居只作木彊人
設仕亦為彊項吏白頭突兀尚不平託之水墨見一二
豪來寫松三百株一二長身拔于地只嫌紙短手跼縮
腕間風雨生蒼翠東園阿弟看落筆神驚眼駭走魑魅
堂中宛宛開徂徠不知老兄作逰戲夜來明月奪江光
滿巻飛蛟稱怪事今年大潦苦浸滛根柢自髙當不忌
根柢自髙當不忌區區草木皆憔悴
　　　倪雲林畫
愛此倪翁小筆竒淡烟疎墨百年姿中郎已矣虎賁在
我自低頭人不知
　　　題畫
江草青青江栁新一雙飛燕雨如塵輕舟短棹少閒客
翠幕紅樓多醉人
　　　王理之臨鳳頭驄
宋家王孫趙仲穆畫馬盡形神亦足東崑王郎搨其本
筆精殊覺驚人目紙間突兀擁肉山俗工紛紛手當縮
此疋傳是鳯頭驄五花滿身雲簇簇請郎别圖唐舞馬
逆胡教舞不肯服逆胡教舞不肯服大勝汚臣食其禄
　　　潤色舊臨倪雲林小景
迂倪戲於畫簡到更清臞名家百餘禩所惜繼者無況
有沖淡篇數語弁小圖吳人助清玩重價争沽諸後雖
有學人紛紛隨繁蕪崔子彊我能依様求胡盧墨澀不
成運林慚澗與俱何敢希典刑虎賁實區區醜惡正欲
裂捲去不須㬰今夕秋燭下載見眼模糊妄意加潤色
泥塗還附塗崔子豈不鑒愛及屋上烏
　　　題畫
雪裏一樓髙萬竹樓中人與竹俱清黙然天地凭䦨處
人不能言假鶴鳴
　　　題雜花巻子
芳園爛漫百花枝白白紅紅各有時冶葉娼條均造化
和風甘雨入華滋老夫觀物逍遙地小筆分春竊弄私
日日不妨偷展巻擾人蜂蝶竟何知
　　　題畫三首
詩思凝懷未易裁平臺一半夕陽開桃花小間松枝發
碧嶂中分緑水來
清暑茂林風日好兩翁談屑落髙閒白雲故故沒行徑
還絶世人來此山
山徑蕭蕭落木疎小橋流水限林廬秋風黄葉少人迹
鷄犬不聞惟讀書
　　　雪景山水
眼中飛雪作竒觀江山一夜皆玉換前岡坡陀帶複嶺
小約凌兢連㫁岸水邊疎栁似華髪忽有㣲風與飄散
紺宫㡬簇林影分白鷗一箇江光亂老漁蓑笠秪自苦
冰拂凍鬚莖欲㫁江空天逺迥幽踪只有一竿聊作伴
此時此景此誰領亦笑此漁從我玩圖成一嘯寒戰腕
萬里江山在吾案
　　　五十疋馬圖
沙樹歴歴沙草荒江上誰開芻牧場馬羣所聚凡五十
飲秣而俯嘶而昂寐訛浴涉踶且驤或乳或駐或軋瘡
三縱五横不成行若驓若􁍝青紫黄烏騅赤兎照夜白
連錢桃花鬬文章牝兮牡兮未可辯亦莫可識駑與良
相骨相肉俱已矣老夫兩眼徒茫茫但愛各各無覊繮
自縱自得肥而駫肥哉肥哉空老死未試何以知爾長
我知馬亦待駕御人馬兩得氣始揚請看溝汗流血漿
争前欲逐左賢王追風掣電一般走五十之中當有彊
　　　畫玉臺山圖荅白沙先生陳公甫
玉臺萬仭先生住出語直教天上驚還有遺音滿天下
兒童箇箇解稱名
　　　題松巻
寸□悠悠至千丈歲月之後乃可望老夫一日春雨中
手暖心閒筆初放徂徠合抱三百株生捉龍蛇眠紙上
培之以墨土何功根葉不驚神亦王傍人謂我奪造化
畢宏偉偃仍相誑一舒一巻風雨生滿堂錯愕空相向
還疑秋子打窗扉亦覺春花撲屏幛久無采録我何
嗔自倚胸中意為匠
　　　題畫
髙霞散雨發秋晴放目開懷臺上行一隊白鷗閒不過
也隨人去作逢迎
　　　倣雲林畫
知迂的是荆闗手聊復從迂寫素秋莫道西山無爽氣
我于東野合低頭林墟壓葉吹髙帽沙水飛漚掠逺舟
一箇小亭逍遣得儘將吾道付滄洲
　　　題畫三首
眺逺累登頓林梢拂雙鳬江長要天接雲嬾欲風扶落
日在谿山秀色浮眉鬚臺髙興亦超空謌徹清都
流泉無停跡静者臨其旁跳珠石觸起霏花衣滲涼傾
聽入希聲載潄空膏粱嗒然與心契豈復嗟望洋
　　　題張翬畫
張翁年紀如伏生讀書不及繪事精為圖亦自有古意
長幅短幅求人争老翁之筆隨年老墨潑綃上如箒掃
横皴六丁鑿龍門豎皴溜雨泥墻倒一峰塞天雲不流
特立萬仭芙蓉秋石邊白猿亂跳澗木末紅泥髙見樓
樓頭楊花吹碧瓦宛轉春江帶樓下烟波渺渺古渡長
落日行人獨騎馬似圭似逺是非間人道濃枯復似闗
自成髙致那能到我莫臨摹覺手頑
　　　山水圖寄趙民部孟麟
縈縈石磴渺林巒百折縁泉草蔓漫穿窈窕來憑柱杖
可盤桓處藉䦨干洗開山色雲生浪錬出秋容樹轉丹
我約金焦逰未得先圖一紙寄人看
　　　題子昂重江疉嶂巻
王孫無運開英雄聊寫江山藏畫中還從慘淡見舊物
似有涕涙含孤忠長篇禹貢與作稿一圖萬里連提封
張韓劉岳果何功入闗蕭相將無同王孫本號松雪翁
能事錯忍營丘公丹青隠墨墨隠水其妙貴淡不數濃
縈灘曲瀨導巴蜀沓巘長巒連華嵩空濛野馬軋雲日
浩蕩碧縠吹秋風王孫隔此不可從水晶雙闕金芙蓉
招之千年或一出黄鶴豈不思江東
　　　試晬謌題趙魏公畫
楊花抛銀春滿盆乳㜷擊湯蘭氣温沐珠澡璧試新晬
翠羽掩風數□門氍毺暖坐麒麟玉阿婆綺語髙堂祝
緑弓彤管看探時一掘笑聲愚智卜君不見九齡九鶴
夢先知天自降生天自竒
　　　清谿散步圖為徐文序作
老去山翁空世情偶因谿好獨閒行髙謌激物鳥忽語
樂事㑹心人不争露氣溢花沾濕好風瀾當日動搖明
臨流愛濯無塵濯青布披巾況沒纓
　　　題畫
我愛碧江浄輕舟㸃破秋西風捎鬢脚直得不梳頭
　　　采菱圖
湖州秋水玉泠泠湖州女兒出采菱梭船盪槳紅潑刺
阿姊倡歌阿妹應隔溪冶郎騎馬過㸃鞭殺勒霜蹄挫
　　　桃源圖
君不見姬周寛仁天下歸又不見嬴秦猛徳天下離秦
人避秦秦不知人既移家秦亦移移家去桃源住萬樹
桃花塞行路楚人吹起咸陽炬何曽燒着桃源樹老翁
尚記未焚書諸孫儘種無租地自衣自食自年年擾無
官府似神仙一時落賺漁郎眼猶怪為圖與世傳
　　　朱澤民山水
睢陽老人營丘徒意匠妙絶絶代無為留清氣在天地
便就片紙開江湖長松落葉風細細幽構縈蘿倚江住
壁虎書魚蕩水光老屋疎茅通雨氣老人不歸空北山
芳杜春風應厚顔微官縛人萬事拙安得浮雲相往還
宦海黄塵迷白髪雲壑風泉清入骨思家看畵方兀然
叫落西窗子規月
　　　洛神巻
煩馬蕭蕭駐西日桂旗冉冉曳靈風潜川密約殷勤記
流水微辭宛轉通佩玉有聲山月小襪塵無迹浦雲空
人間離合須㬰事還似髙唐一夢中
　　　隋宫圖
誰云玉樹無人續馬上還聞夜逰曲君王不自固苞桑
却道雍州能破木楊花千里撲離宫富貴濃酣似夢中
百隊蛾眉皆鬬月千林彩樹不驚風悲懽只在循環裏
莫道征遼偶然耳鹿車載怨重於山人心未愜遼東死
一聲桃李天下知皇后自將神噐移漳南未顧鼠竊計
太原已及龍飛時如何只醉揚州酒酒杯在前兵在後
白練天教泄勇寃醉骨沈沈當速朽孤墳寂寞向雷塘
秋螢星散已無光惟餘二十四橋月獨照逰魂歸洛陽
　　　題小筆山水
春日春城未得還笑談因在酒杯間野人半夜思農事
自起吹燈寫故山
　　　題夏景
地静林居無日影紫薇花落暑䦨珊兩翁白髪棋争後
一箇黄鸝茶話間雨氣欲來泉脈動風颸畧過樹隂閒
隔溪草閣尤涼浄更擬呼盃看鶴還
　　　題畫冊後
八十流年老態多目昬秪好卧雲蘿墨消古研能閒在
紙映明窗奈暖何觸物便須隨㸃染觀生還復費吟哦
這般醜拙難拈出聊自家中遣睡魔
　　　寫畵寄仇東之
茫茫湖海傳知次落落文章健羨間骯髒功名何物忌
畸零天地一夫閒人遐尚想梁間月地隔聊移紙上山
欲問相逢老無日碧雲黄鶴自相關
　　　題馬圖和驄馬行韻
𤣥雲漲體非花驄復知西産匪産東突圍破陣奔死命
將軍假此誇竒功横行絶塞何由致千金始為燕昭至
房星不落冀北羣地用全收天下利奮迅時時迸銜鐵
仰空長嘶紫繮裂朔風吹鬛尾梢雲曼纓拂地垂猩血
羌奴手控不敢騎天生神物彼亦知今無伯樂空自老
末路英雄向誰道
　　　題畫
秋山骨稜層秋樹枝槎牙尚有霜餘葉㸃綴如春花緩
騎亦足賞何須坐停車行行日將夕微吟酬物華
青山本自媚天猶假裝飾白雲為鉛粉林嶺弄顔色西
湖比西子坡語作戲劇老夫愛莫助圖畫開幻域
　　墨蹟
　　　黄應龍失去思陵勑岳飛殺賊手詔
東崑人來言有盜發子帑意非摸金手必是探禊黨不
然尺一紙何足厭貪掌思陵灑此翰破术勑飛往當時
君臣際天地相俯仰知任觀哲明眷注加温奬功寵致
忌殺忠義果足仗君心在遺墨一讀自炳朗矯害證逆
檜淊天信欺罔此紙後不傳何以暴所枉錮子秘密藏
何為世標榜天意流無方假盜理可想留吝恐違天水
火事或倘物豈久戀人物亦有精爽使之一人傳所見
目惟兩盜去轉相售售售萬目賞存未為子欣失未為
子惝慰子不平懷詩與發浩蕩
　　　觀徐士亨所藏懷素自序真跡吳匏菴許摹寄
　　　　速之
藏真儻蕩人草書如易耳羲獻百世師擬步争尺咫長
驅並顛旭所至非易矣筆勢酒發之將腕兵其指潜鋒
在渾淪藏力于纎靡恍恍遲速間神妙出生死心以禪
觀通隨物得書㫖風雲及虺蛇信筆變不止一筆備一
變萬變萬象起固足稱草聖多括類書史史遷嘗自序
此作良有以汗漫逾千言燦爛連數紙初紙記子美曽
補龜玉毁山谷亦未見曽遭穆父鄙後人況肉眼狐鼠
得疑似䘮亂七百年天豈憗遺此今日復何日所遇亦
天使未能尋文讀且以指畫几歎羨及末巻題識驚娓
娓名銜十有六尚漏薛劉米西臺與祁國緒論甫先啟
同叔相諾唯公巻特許紀此輩推名流逐逐到餘子非
惟致賛頌流傳悉源委譬羣介輔賔傳命以成禮譬徴
十朋龜信吉無餘擬季子肯搨致我詩系其尾南州肯
勒石萬本播不已不然此紙者孤注安足倚
　　　題林和靖手帖用東坡韻
我愛翁書得瘦硬雲腴濯盡西湖渌西臺少肉是真評
(坡云書比西/臺差少肉)數行清瑩含冰玉宛然風節溢其間此字
此翁俱絶俗開緘見字即見翁五百年來如轉燭可憐
人物兩相求落我掌中珠有足水邊孤墳我曽拜土冷
烟荒骨難肉當時州吏歲勞問于今祀典誰登録翁固
不能知我悲聊對湖山歌楚曲我歌湖山亦不知惟有
春鳩呌深竹歸來把酒弔雙緘猶勝無錢對寒菊
　　　速張友山題和靖二帖
老去知吟苦新篇忍重煩搔頭絲墜地㸃筆雨臨軒小
簡完雙璧長城重五言逋仙當不死字字與招魂
　　　録余青陽廷心與鄭山子美手札
國難倉惶細語箋危城落日大江邊干戈一膽公(公同/也)
生死涕淚千年尚簡篇家裡識縧如(如柰/也)有婦波心抱
印若無淵燒香洗手重新録颯覺英靈筆研前
　　　題華光禄汝徳石延年古松詩
曼卿號詩豪發竒索幽秘對語禽闗樂生香花交樹翕
然伊洛間妙絶稱者亟清放挾滑稽其風如晉靡馬逸
遭躓墜云賴石學士狂調烟花館弗愧街司箠落考褫
華袍坐嘯傲羣耻作詩喻罷進遺韻寓謔㫖排闥就錢
愚博飲畧汝爾卒與劉潜醉囚巢鼈自儗止酒迨遵戒
枯渴遂及死蒼筆留松篇心畫森規矩古以畫觀人無
乃倒非是躐顔復涉栁亷隅攝神鬼獸柙怒虎兕武庫
耀㦸棨當時朱夫子不學九淵體道徳百代師朱紫曷
足訿曼卿賁在外紫陽衷則匪我今罔異同口舌吾過
矣拙肘嘆莫學聊以指運几縁辭更髙諷謖謾松風起
其人當不亡或在蓉城裏
　　　題楊鐵厓先生遺墨
鐵厓山鐵道人戴鐵冠吹鐵篴鐵色一尺面鐵衣七尺
身元精育此老鐵漢鐵肝鐵膽窮為義士達藎臣百剉
不得折突兀而輪囷文章竒倔似生鐵戛然有聲驚鬼
神小語補兩漢大語追先秦時流髙價購鐵語貴鐵不
貴金與銀不從嵇鍛搰搰累俗好不學許耕屑屑稱齊
民天河借水洗鐵冠笑吹鐵篴騎玉麟而今觀化不在
世好在天上參星辰惟餘此篇在故紙鐵筆不爛二千
春
　　文詞
　　　題史西村逰杭詩稿
珠貝連篇一巻間只疑梱載古杭還候潮路逺肩輿重
酧月謌長酒量慳自惜舊逰妨老病且從新句見湖山
問天賖取明年健何必因人有厚顔
　　　題朱性甫詩稿
四十精思成此稿吳鄉吟輩未堪儕揠苗豈是時能長
啖蔗應知老漸佳雖止百篇諸體備不拘一律大方諧
野航秋水空塵迹細屨春風有好懷公道未應無賞識
文章安可使沈埋冠端感慨儀曹筆跋尾吹嘘借舫齋
已藉二君髙論在贅辭慚愧老夫偕
　　　讀盛仲規遺詩
飯盤苜蓿漫䦨干自信書生骨相寒遠落荒州悲燕幕
老收微禄笑鮎竿一梳墜雪方歸國萬事浮雲又蓋棺
燈下遺詩不堪讀讀來句句與風酸
　　　題狄秋林詩稿後
久别殊驚各老蒼宦逰落得此詩囊風情逸朗駸駸晉
辭氣清平咄咄唐秋雨晴邊挹巒秀春江濶處弄天光
徳人言在真堪羨鮑老郎當愧末場
　　　謝吳匏菴序拙稿
且本荒荒語冗陳品題何足動朝紳光堪繼燭垂垂跋
覆可從甕漠漠塵牽比及桓寧作我借推于謐信因人
詠謌聊耳存閭巷自記堯民與舜民
　　　讀陶詩二首
采菊見南山賦詩臨清流偶耳與物㑹微言適相醻浩
蕩思惟表其心共天逰江不阻水逝天不礙雲浮後人
涉雕斵七竅混沌愁掩巻三太息至山莫容丘
元氣本無聲宣和偶宫徵渢渢合自然其音無惉懘流
之天地間六代激綺靡遡觀刪餘什雅豈不在是後來
庶有知韋柳實興起更後邈無人斯文止于此
　
　
　
　
　石田詩選巻八
欽定四庫全書
　石田詩選巻九
　　　　　　　　　　　　　明　沈周　撰
　　花竹(草木附/)
　　　古梅折枝歌
搰蛟不肯居西湖穹窿山中潛作都千年雜與草木處
土膏沁骨蒼皮麄雪中攣拳凍欲死老腊又仗春風穌
今年苦遭斤斧厄左股割落從樵夫幽靈暗泣天亦黑
十斛清淚含明珠抱材肯受爨下辱失勢豈分溝中汚
韓湘直費百金買何啻網著青珊瑚挑回市上駭衆目
兒女争㸔來喧呼還疑神物有變化白日閉户防逃逋
金繩兩道鎖紐壯禁止更揷碧玉壺主人尚恐莫長守
請我冩作流芳圖高堂雪壁照清影此屋此圖何可無
　　　竹堂寺與李敬敷楊啓同觀梅
竹堂梅花一千樹晴雪塞門無入處秋官黃門兩詩客
珂馬西來為花駐老翁携酒亦偶同花不留人人自住
滿身毛骨沁氷影嚼蕋含香各搜句吉祥牡丹清本欠
定惠海棠幽亦未只憑坡口詫繁華似恐同花不同趣
酒酣塗紙作橫斜筆下珠光濕春露只愁此紙捲春去
明日重來花在地
　　　慶雲牡丹
三月十日天半晴慶雲菴裡㸔春行陶娘李娘俱寂寞
䑕姑照眼真傾城老僧却在色界住静笑山花惱客情
靚粧倚露粉汗濕醉肉隔紗紅暈明吉祥將落舊有恨
急借紙面圖其生明朝携酒正恐謝亦怕敲門僧厭迎
　　　石軸花
山行見石軸黃榮大而華一花合羣英逕可半尺奢團
團綴末幹兀兀無傍椏或如罥綵踘或如撑秋𤓰爛漫
山谷間仙人唾餘霞性不利羊食其生天所賖躑躅本
山榴又以紅見誇且致是非間未暇披金沙誰能别為
名美如洛陽花感兹在隱約把玩令人嗟姿容牡丹比
但未収姚家蓬蓽困遺賢荆布裹貞娃取酒載酹之下
山西日斜
　　　慶雲菴月下觀杏花
杏花初開紅滿城我眠僧房聞雨聲侵朝急起㸔晴艶
對房兩株令眼明還宜夜坐了餘興静免蜂蝶來紛争
嫣然紅粉本冨貴更借月餘添妍清青蘋流水未足擬
金蓮影度雙娉婷庭空月悄花不語但覺風過微香生
老僧㸔慣不為意却愛小紙燕脂縈高齋素壁可長有
不由零落愁人情
　　　都氏賞花
太平天子𢎞新治國艶隨年亦爛開心裏紫檀藏密印
朶頭紅玉露重臺酒嫌未劇劖詩賞花怕難齊著鼓催
我與東家同六十白頭能此幾銜盃
　　　九日無菊賞芙蓉
芙蓉九日爛尊前籬脚黃花苦未全素謂及時畨落後
本開遲者却當先紅粧風露秋無價白髪年光醉有縁
今許滿頭還亂揷齊山笑口不須偏
　　　妙智菴牡丹
我來借㸔冨貴叢僧房認是賃宅中去年㸔過今又到
花若遲我含春風毿毿白髪雖不稱未許花前無我儂
慈恩在前妙智後今古樂事將無同古花己見古人醉
今花還對今人紅一觴一咏雅而樂何用羯鼓敲逄逄
冠裳顛倒揷花舞强以筋力追兒童莫教錯認白太傅
自是頽然田舍翁
　　　新栽牡丹開遲有作
爛漫東隣醉牡丹也持盃酒待花㸔却疑有為偏教慢
亦料終開底作難貴介莫遊知地僻美人初聘怯家寒
我無羯鼓相催發祗撚吟髭日凭闌
　　　次天全翁雪湖賞梅十二詠
台垣賜老荷君王山上籃輿湖上航如此湖山晝遊地
梅花開遍客還鄉
少在城中多在鄉尋梅猶抵候朝忙新詩似與梅相約
詩到成時梅恰香
不是春愁鶴髪翁風流人物義熈中遙知觴味清遊處
小筆湖山似欠儂
重巒疊疊水灣灣雪舫尋春醉未還因省玉堂為客夜
如今不似夢中山
緑尊沽酒出春城春日尋梅湖上行聞道衝風又衝雪
旁人不識醉翁情
一代文章百代名鼎司綸閣已忘情近來熟理農桑計
似謫江南作稼卿
湖上尋詩舟去穩尊前賞雪酒行遲優㳺正是居東日
自遣春風人不知
梅撲玉缸春酒開雪湖山水重徘徊風流舊屬林君復
人道先生是載來
泛雪呉航勝月槎深深盃色照銀沙寒梅鍾得平生愛
重是江南第一花
玉樹瑤山畫裡㸔乾坤不似酒壺寛醉來草聖三千紙
漫使人驚索幼安
清遊不放酒盃空雪共梅花落酒中玉帶朱衣有仙骨
畫船更在水晶宫
黃帽歸舟且莫催雪山留客好銜盃梅花况是堪題咏
今夜春城判不回
　　　賞玉樓春牡丹
白頭盃酒重臨軒喜見名花又一畨春粉膩霞微著暈
露紅漸玉淡生痕酷憐似醉還饒笑儘是多情尚欠言
老者相㸔聊見在逺謀何暇為兒孫
　　　瓶梅
銅瓶倚玉枝髹几獨㸔時折柳多何惜臨窓少不宜斷
根聊活計勺水小恩私省得溪橋外追尋老步遲
　　　題牡丹圖
東家牡丹不論葉西家桑柘不論花花前把酒酹紅玉
一滴誰沾桑葉緑隔墻羯鼓春逄逄人散酒闌花亦空
采桑養蠶百筐滿子子孫孫衣著暖明年賃地過東墻
拔却牡丹多種桑
　　　㸔花吟勸陳世則酒
花下一壺酒人與花酬酢樹上百枝花花對人婥妁昨
日顔色正新鮮今朝少覺不如昨人若無花人不樂花
若無人花寂寞㸔花不是乆逺事人生如花亦難託去
年花下㸔花人今年已漸隨花落花且開酒且酌催花
鼓板撾芍藥醉他三萬六千觴我與花神作要約
　　　梅花二首
莫嫌踪迹發寒窮南國生涯論首功道體不彰存白賁
心仁有造屬黃中隔烟如夢微微月臨水無言脉脉風
高尚難招我難逺為君頻過小橋東
寂寂疎林滿地苔自知溪逕不容媒沈郎太瘦亦復耳
范叔一寒如此哉漫有心膓竟何與本無顔色不須猜
老夫氣味頗同致歲晚相逢笑口開
　　　東闌牡丹為好事者掘去
荒庭粗整石闌干始買花栽得牡丹冨貴同心有人愛
繁華移手别家㸔烟根已撥苔猶破雨坎空存土未漫
笑撫老懐無所惜固知留到子孫難
　　　西園栽花
西圃栽花愧老人花枝不似老人身老身雖被花枝笑
自有兒孫㸔好春
　　　二十日見菊
刺眼新黃見曉枝衆皆争早獨何遲晚成霜下真能奈
静寄籬根不自卑聊補一年秋淡薄追嫌九日事參差
老夫謝酒縁多病醒咏還如落帽時
　　　玉蘭
貞蘤無妖艶白賁幽除前杪枝愛兀贅叢玉天匠鐫清
馥揚逺風標度逸於仙我生具素懐眼謝桃李妍指酒
通微辭願言修净縁
　　　栽玉蘭
玉蓮小朶天香樹紫石闌前帶雨栽自笑老人無料量
要將年紀待花開
　　　客遺山柿紿為玉蘭戲而賦此
有遺玉蘭栽云花備清馥戒僮植深土殷勤養根玉秋
霜己脱葉挺挺條肄秃識者曰山柿盗名餌公慾舉世
好相欺牖耳多塗目余性易信人指馬不知鹿憑闌祗
發笑罪遺亦何足謂信止豚魚未始及草木
　　　庭前有疎竹
庭前有疎竹楚楚青玉株長身何森竦貫直無曲迂雅
净合吾志還愛格清癯不似松與栝蓬鬱多髯鬚風起
月作影心耳為之虚十年存保䕶逺意託笙竽物脆時
莫待蒼黟根葉殊老朽不足截何以承吹嘘
　　　薙草行
除草本難盡根子互生成請觀耰鋤後私得雨露情庭
除日夕間衆緑復交盈蘭蕙皆滅迹蕭艾欣得朋中為
蚊蚋居蛇蟒亦横行濕積地道敏氣惡暑熱蒸陷足罥
衣裾賔階苦趨迎毎被客嘲誚愛物實沽名不察僮奴
嬾亦柰易發生朝來奮一薙頓令心目清聊快頃蹔間
未保終絶萌因以悟小人難去類相縈匪特去云難尚
有怨誹并從兹謝庭草甡甡漫爾榮
　　　青草吟
青草年年多白髪日日少青草催白髪似恐人不老髪
落白有盡草生青不了我是樂天人梳頭對青草
　　　憫禾
薄禾今兹計狼狽尚栖畝借問胡為爾先時已罹咎五
月風雨大潢潦卑莫受田穉俯就沒濁浪扼其首排濯
潏蕩間性命存亦茍天日赫赫出水熱烹羣醜一日色
已變三日虀在臼我時徃撈觀覬活從中剖心存根已
撥欲棄難懈手欲拯卒何及愴食内若疚掘土窒滲塍
倩車仰隣佑督戽靡日夜救死豈容久併力役老少足
絸筋亦糾水面青鍼芒稍出九死後氣力與生意委頓
類産婦一一補傷爛行行十八九過時强經營安望如
常茂事多於悔禍始畸終變偶七月尋遭風弱本被抝
揉折處氣當沮虗房但含滫間或見成穗秃稭卧敗箒
何能畢公租亦莫彀饑口對此發長咨細雨浹昏酉枵
腹不堪鼓併欲歌止酒
　　　割稻
我家低田水没肚五男割稻凍慄股勞勞似共雨争奪
稻芽漸向鎌頭吐蓬蓬纂纂綴青針稻既生芽禾應腐
腐餘割得尚歡喜計利當存十之五小家伶仃止夫婦
稻爛水深無力取口中之食眼中飽忍見穗頭沈着土
波間粒粒付魚雁一年生計空辛苦但憂两口不聊生
未暇徴租慮官府老翁坐對沈龜哭婆亦號咷向空釡
雲昏月墨忘關門隔壁咆哮一聲虎
　　　白茅顧氏種荔核成樹有感
人傳顧家園近有閩荔栽始聞漫竦企果否两莫裁閩
呉地殊懸此物胡來哉彼此氣各偏炎寒亦難諧淮南
不宜橘冀北不宜梅物固産不通性與土相乖耳目自
為仇予懐日徘徊問訊昨走奴已遣仍慮紿及返有所
挾么枝葉蓑蓑葉次綴小蕾含黃未曽開事固有變理
執常哂呉獃兼能述所致妄瘞核偶荄今本已拱把森
然暢條枚去歲實垂成隤落惜玫瑰根氣恐未充加培
如保孩紫苞已在眼香甘早流腮老夫喟有此南氣其
北來先從草木見造化有脴胎厥初限荒服難與玉食
偕漸虞道里近有以滋味媒置堠當未免又見飛塵灰
　　　題蕉贈僧
山僧心與迹俱閒未限居山及出山長對芭蕉閒不過
時留一偈葉中間
　　　病中折菊為供
憂懐判與菊無私柰此籬根爛漫枝彊借陶瓶應秋事
因將病眼洗寒姿夢中笑口簮花伴枕上清齋止酒詩
小閣紙簾岑寂地藥烟零亂鬢絲垂
　　　杏花
半抱春寒薄染煙一梢斜露曲墻邊東家小女貪粧裹
聽買新花破曉眠
　　　病起詠菊
試步庭中雨迹晴籬花黃白似相迎病腰徙倚秋分瘦
老眼朦朧晚借明南國金夫空倚富東家玉女自含貞
一年一度期追慰今怪山盃欠此情
　　　詠齋中黃菊
宛宛黃金盃虗器莫挹酒造化為鼓鑄賦色應西㬋漙
漙朝露浥宛宛秋苞剖深翫不盡愛欲折還惜手氣屬
蕭颯中遲暮以為候病夫蕭颯人意味相昵厚顧非兒
女花貞固知所負吾齋空四座命作歲寒友
　　　草堂前梅桃今春相續試花
春色今年賁古臺東風續續見桃梅穠華莫惜三盃賞
寂寞原非一日培我有好懐隨物遣花於老眼盡情開
人生最似紅芳迹白鬢蕭然感緑苔
　　　七星檜
海虞七星檜宜為羣木冠列生老子宫與邑作竒觀廣
墀氣蕭森入門凛欲汗乆信天地成沃知雨露灌傳植
從蕭梁其説我恐漫驗斗形叵全七既斃其半三株實
聊存難執歲月筭各各具一異形容匪詞翰西體裂多
槁豁然敞三判東體活亦裂筋骸互續斷北者蜷而秃
袖破舞脱腕葉亦不暇葉榦亦不暇榦左文皮索綯孤
蕝頂留繖槎折象齒蹺癭决鬼目爛疏越復叢穴骳骩
仍軒岸蛟攣及婗跛努力不得竄矛長及劒短接戰驚
楚漢如此紛怪駭耼君不能按知遭幾雷厄還屢兵火
難生死付冥然造物反被玩君子重貞固頑醜小人讕
縁高坐吹簫我欲呼鶴鸛從根覔埋丹澆泉覬紅燦長
生就其䕃永作婆娑伴
　　　谿樹
雨來谿樹好翡翠散明珠若若萬葉動蕭蕭羣響俱微
風送餘瀝返照妬深濡浩蕩恩波足惟憐爨下枯
　　　呉元玉邀賞牡丹分韻
百朶香雲怕急飛未曽來賞判遲歸臨軒要約從先定
折簡頻煩恐後違藥玉酒船羣客送黃金筵直主人揮
添燈不道成深夜起㸔紅粧覺露微
　　　塊菴陳太常南軒牡丹
清卿南軒春有光㸃綴萬緑留紅芳臨軒撩亂難比數
楊家肉屏當面張南都根本元氣壯此花盛得當推王
天於清高補冨貴人與草木争文章春盤厭筯酒飫口
簮纓盍座中飛觴畧無絲竹聒清論澹有風日含新粧
嗟予潦倒似傖父布袍也拂春風香白鷗本是世外物
參鸞附鵠來翺翔两年歎惜俱作客自家一株烟草荒
平章徃事不須較在在有華皆洛陽主人勸客莫辭醉
更言此㑹非尋常為華置像保長在人間風雨當無傷
　　　生色海棠
粉合臙脂作曉粧冨於顔色吝於香東風不肯全分付
相對梅華各斷腸
　　　和陳玉汝大理乞竹韻
僮子才通醉日書長身早見載專車葉留宿雨鸞翎濕
鞭走新泥蠖節舒下馬題詩添過客借風清暑便隣居
夜來半舫齋中月壁影蕭蕭水墨虗
　　　畫梧竹
畫了梧枝又竹枝緑隂如水墨淋漓信人捲去糊窓壁
雨雨風風總不如
　　　題牡丹
名牌新樣紫牙刋露重烟深正好㸔却怪錦雲低亞樹
帶風扶上玉闌干
　　　荷華燕
花供姢姢侑玉巵紅粧文字两相宜分香客座須風細
傾蓋林亭要日遲仙子新開壺裏宅佳人舊雪手中絲
便應此㑹同桃李酒政頻教罰後詩
　　　梨花
瑩白姿容謝粉鉛不教酒洗自嬋娟日華暖抱溶溶雪
月影凉生淡淡煙深鎖春愁歸院後静思曉夢凭䦨邊
那堪掃地東風惡抹摋清明又一年
　　　落花五十首
冨逞穠華滿樹春香飄瓣落樹還貧紅芳旣蜕僊成道
緑葉初隂子養仁偶補燕巢泥薦寵别修蜂蜜水資神
年年為爾添惆悵獨是娥眉未嫁人
飄飄蕩蕩復悠悠樹底追尋到樹頭趙武泥塗知辱雨
秦宫脂粉惜隨流癡情戀酒粘紅袖急意穿簾泊玉鈎
欲拾殘芳擣為藥傷春難療箇中愁
玉勒銀罌已倦遊東飛西落使人愁急攙春去先辭樹
嬾被風扶强上樓魚沫欨恩殘粉在蛛絲牽愛小紅留
色香久在沈迷界懴悔誰能倩比丘
是誰揉碎錦雲堆著地難扶氣力頽懊惱夜生聽雨枕
沈浮朝入送春盃梢傍小剰鶯還掠風背差遲鴂又催
瞥眼興亡供一笑竟因何落竟何開
十二街頭散冶遊滿街紅紫亂春愁知時去去留難得
誤色空空念罷休朝掃尚嫌奴作賤晚歸還有馬堪憂
何人早起醻憐惜孤負新粧倚翠樓
夕陽無頼小橋西春事闌珊意亦迷錦里門前谿好浣
黃陵廟裏鳥還啼焚追螺甲教香史煎帶牛酥囑膳㜎
萬寶千鈿直可惜歸來直欲滿筐攜
一園桃李只須臾白白朱朱徹樹無亭怪草𤣥加舊白
牎嫌㸃易亂新朱無方漂泊關遊子如此衰殘類老夫
來歲重開還自好小篇聊復記榮枯
供送春愁上客眉亂紛紛地竚多時擬招緑妾難成些
戲比紅兒煞要詩臨水東風撩短鬢惹空晴日共遊絲
還隨蛺蝶追尋去墻角公然隱半枝
昨日繁華煥眼新今朝瞥眼又成陳深關羊户無來客
漫藉周亭有醉人露涕烟洟傷故物蝸涎蟻迹弔殘春
門墻蹊逕俱寥落丞相知時却不嗔
賣叟籃空雨滿城鏖芳戰艶共縱橫挽留不住春無力
送去還來風有情莫論漫山便陸續仍憐㸃地亦輕盈
白頭花吏閒頻埽紅粉佳人緊著驚
斷送韶光入雨聲羣芳何力與愁争鹿銜御苑非佳兆
馬進天閑借美名時不可為傷薄命事因無頼到輕生
堪憐堪笑知多少直得吟翁老費情
東園重過悵徘徊白亂紅紛似剪裁昨日不知今日異
開時便有落時催留連空樹渾無賴牽惹閒愁却悔來
固蔕長生信三朶又非仙頂莫栽培
再四追尋何處邊石闌干外竹簾前青蟲夾墮容相頼
黃鳥兼飛得可憐移昨夜燈修故事剰今朝雨泣餘妍
摧殘悵感年年慣將謂今年劇去年
馬追紅雨倦遊回春事闌珊意已灰生怕漸多頻掃地
酷憐將盡數銜盃莽無留戀墻頭過私有徘徊扇底來
老去罣牽宜絶物白頭自笑此心孩
抛叢脱當亂如摯縂借鸞膠不可黏梨雪沍䃈人病酒
絮風撩面妾窺簾千林如約垂垂盡一片相先漸漸添
欲託丹青著遺愛頓無情思筆難拈
處處春光花滿烟忽隨春去使凄然風前敗興休當立
窓下關愁且背眠放怨出宫誰戀主抱香投井死同縁
夕陽寂寞江南北吹滿西興舊渡船
樂遊園裏覔芳菲朶莫能全作片飛開日未閒如已謝
見時無幾惜多違香猶鬱土亡妻葬淚不成粧棄婦歸
正是使人追憶地况來惹鬢復沾衣
花欲延春奈子規聲聲催到緑隂時遲來杜牧惟逢葉
深信秋娘空折枝悲濺淚邊何忽忽悶低頭處共垂垂
淹留墻脚䔍黃甚蝶已無情螘有私
分香人散只空臺紅粉三千首不回惡刼信於今日盡
癡心疑有别家開節推繫樹馬知過工部移舟燕蹴來
忍見愁悰敗塗地閉門無語只書灰
風誅雨刮太傷神徙倚詩篇咏斬新紅淚洩寃啼短命
黃金希術鑄長春空虚村落今烏有嘆惜山林迨赤貧
凖擬明年大家酒重㸔還醉舊遊人
千樹何曽剰半株芳魂惆悵與時殂層層疊疊根頭有
寂寂寥寥葉底無騷亂又當春結局流亡真要我為圖
超空獨讓沾泥句著想留懐自覺輸
泊紫漂紅没住生傷心那止洛陽城美人天逺無家别
逐客春深盡族行汝去安能不思汝卿輕還復可憐卿
要申遣撥須憑酒醉裏忘愁且一程
朝來桃李只空園作麽傷殘問不言漁楫再尋非舊路
酒家難認是空村悲歌夜帳虞兮淚醉侮烟江白也魂
知道下塲如此惡早先立取厭風旛
繁華消息寄芳叢翫弄遊人轉眼空萬物死生寧離土
一塲恩怨本同風株連曉樹成愁緑波及烟江有倖紅
我問老僧求㸃斷數聲啼鳥夕陽中
笻枝來效小温存片片猶沾宿雨痕路不分明愁喚夢
酒無聊頼怕臨軒風萍靡靡餘流水烟草萋萋感故園
尚有斷香殘粉在何人剪紙一招魂
供送春愁上客眉暖風晴日黨遊絲擬招緑妾還成些
戲比紅兒煞要詩鈿盒檢粧餘故靨膽瓶和水棄殘枝
紛争亂競須臾静似了東窓一局棋
閙亂東風又一場出墻桃李苦顛狂不堪小大從于邁
無柰郎當舞更長紐綴莫容鍼線巧糞除徒費帚箕忙
倦遊尚作尋芳夢酒欠敲門惱漫郎
嬋娟殂落不須悲李妺桃娘已有兒人散酒闌春亦去
紅銷緑長物無私文章土苴遭衰刼錦繡閭閻惜賤時
空記少年簮舞處飄零今已鬢如絲
盛時忽忽到衰時一一芳枝變醜枝感舊最關前度客
愴亡休唱後庭詞春如不謝春無度天使長開天亦私
莫怪流連三十咏老夫傷處少人知
憔悴黎明出漢宫新愁都向别離叢青山有地埋香質
紅淚何心泣曉風絃管不堪歌舞盡繁華真較綺羅空
天涯春色悲公子玉勒金丸幾處同
百五光隂瞬息中夜來無樹不驚風踏歌女子思楊白
進酒才人賦雨紅金水送香波共渺玉堦㸔影月俱空
當時深院還重鎖今出墻頭西復東
陣陣紛飛㸔不真霎時芳樹减精神黃金莫鑄長生蔕
紅淚空啼短命春草土茍存流寓迹陌頭終化冶遊塵
大家准備明年酒慚愧重㸔是老人
擾擾紛紛縱復橫那堪薄薄更輕輕沾泥寥老無狂相
留物坡翁有過名(東坡三咏落梅云/留連一物吾過矣)送雨送春長夀寺
飛來飛去洛陽城莫將風雨埋寃殺造化從來要忌盈
似雨紛然落處晴飄紅泊紫莫聊生美人天逺無家别
逐客春深盡族行去是何因趂忙蝶問難為説假啼鶯
悶思遣撥容酣枕短夢茫茫又不明
春歸莫怪嬾開門及至開門緑滿園漁楫再尋非舊路
酒家難問是空村悲歌夜帳虞兮淚醉侮烟江白也魂
委地於今却惆悵早無人立厭風旛
芳華别我漫匆匆已信難留留亦空萬物死生寧離土
一塲恩怨本同風株連曉樹成愁緑波及烟江有倖紅
漠漠香魂無㸃斷數聲啼鳥夕陽中
笻枝侵曉啄芳痕借爾庭階亦暫存路不分明愁喚夢
酒無聊頼怕臨軒隨風肯去從新嫁棄樹難留絶故恩
惆悵斷香餘粉在何人翦紙一招魂
賣叟籃空雨滿城鏖芳戰豔寂無聲白頭苑吏閒陪掃
紅粉閨人驀著驚莫論漫山便麄俗還憐㸃地亦輕盈
亂紛紛處無憑據一局殘碁不算贏
十分顔色儘堪誇只奈風情不戀家慣把無常玩成敗
别因容易惜繁華兩姫先殞傷呉隊(孫武斬呉/王二隊長)千艶叢
埋怨漢斜消遣一枝閒柱杖小池新錦㸔跳蛙
香車寶馬少追陪紅白紛紛又一廻昨日不知今日異
開時便有落時催只從箇裏觀生㓕再轉年頭証去來
老子與渠忘未得殘紅収入掌中盃
玉蕋霞苞六附全一時分散合無縁風前敗興休當立
窓下關愁且背眠田氏義亡同五百(田横死五百義/士皆投海而死)唐
宫怨放及三千無人相喚江南北吹滿西興舊渡船
落柄開權既屬春少容遲緩亦誰嗔酷憎好事敗塗地
若被閒愁殢殺人細數只堪滋眼纈仰吹時欲墮頭巾
不應捫虱窮簷者薦坐公然有錦茵
錦粧林館綉池臺徹底從頭今在哉斷酒不堪詩並廢
嬾遊祗把病相推節推繫樹馬驚去工部移舟燕蹴來
爛漫愁踪何地著謝承惟有一庭苔
打失園林富與榮羣芳力莫與時争將春託命春何在
恃色傾城色早傾物不可長知墮幻勢因無頼到輕生
閒窓戲把丹青筆描冩人間懊惱情
千林紅褪已如摰一片初飛漸漸添梨雪沍堦人病酒
絮風撩面妾窺簾併傷鳥起餘芳盡汎愛鰷争晚浪粘
可奈去年生㓕相今年公案又重拈
昨日才聞叫子規又㸔青子緑隂時秋娘勸早今方信
杜牧來時已較遲脱當不歸魂冉冉濺枝空有淚垂垂
淹留墻角嫣黃甚暴殄芳菲罪阿誰
芳樹清尊興已闌抛堦滚地又成團帶烟窓扇櫺斜透
夾雨簷溝瓦半漫老衲目皮閒作觀小娃裙􁧉戲承歡
無端打破繁華夢擁被傷春卧不安
樂遊園裏眼俱空只在今朝事不同錯道海棠依舊日
生憎楝子下稍風圬人鏝上泥柔粉桑婦筐中緑映紅
便認未開如已謝一般情况寂寥中
為爾徘徊何處邊赤闌干外碧簷前亂飛萬㸃紅無度
閒過一鶯黃可憐觀裏又來劉禹錫江南重見李龜年
送春把酒追無及留取銀燈補後縁
東風刮刮劇情吹萬玉園林孑不遺席捲橫収西楚貨
國亡空愴後庭詞拂紅回去思前度搔白㸔來惜少時
莫怪留連五十咏老夫傷處少人知
　　　岳王墳上樹
岳王墳上樹武侯廟前柏在墳生南枝在廟根如石不
訶無翦伐不朽非培殖冥冥草木者何以通人德二公
鬰忠義天地為拍塞天地無發付一夜化兩植風雲發
長噫雷雨作怒擊一不忘北兵一不忘曹賊英靈尚凛
凛死有斡生力其生雖不辰其死有遺直嗟哉背逆徒
未死氣先息諳諳蔑蘖餘茍有亦荆棘
　　　掛蘭
厚土賦草木去土曷恃生貞叢縣孤荄由天匪培成願
學無根槎不作糞壤英令人仰高潔絶地自欣榮矯矯
凌空仙碧帶侑紫瓊誰能䙝佩纕靈纍空復情德馨不
可挹夐含風露清君子務超世淺俗訕釣名區區荆棘
輩下視莽縱橫
　　　墻下野菊
墻根野菊自爛漫新黃瑣碎無人憐幽芳不揚抱隱德
僻地蕭條宜養賢聊因盃酒少慰藉三嗅三歎秋風前
　　　道上春草
春草本無愁有愁因我生千里隨我逺始自出門行一
步長一苗根從心上縈酒澆根不爛詩遣苗復榮何如
閉門坐愁草兩忘情
　　　南山有高樹
南山有高樹衆鳥投其枝樹莫有號召鳥集各如期密
雨謝沾濕赫日與蔽虧搆架亦冝巢哺育久于兹一旦
疾風作根柢不能持衆鳥蔑依恃分飛更他之他之復
高樹罔念舊息時老夫感樹鳥再三謌附離
　　　石湖書院老樹
范公亭東㸔古樹有身莫可限尺度只憑長大不長長
邊老婪酣遺醜肚一榦朽盡皮肉空一榦輪囷葉麄蔽
盤根到處走虬蛇風雨不驚知得地坐根納䕃且移時
静玩氣機成感寓人生安得如此頑不死不用常在世
　　　王理之君子林
王子愛竹迺祖風个个對屋居城中居然便號君子林
以多為稱少未通方其樹藝心廣大十个便與千个同
小人固多君子少聚此十輩道足充願言取直取虚已
取節不改固爾窮王子復能手冩竹筆下夭矯㸔游龍
洛陽家家貌司馬片紙未見容荆公請常事此勿改業
桃李何足塗春紅
　　　蒔菊
合瓦團團縳小盆烟叢分蒔遶秋軒先教辯葉方知種
更慮澆泉太漬根寒送餘甘歸藥籠晚投薄分與柴門
開花解向天涯笑遊子何時憶故園
　　　山茶辭
惟兹古株以孤立兮垕土敏樹根器固謐兮燁如渥若
枝葉孔翕兮奕緑團欒朱榮爛兮歲寒雪霰芳斯發兮
衆植搖落倮孑孑兮顧彼華滋裒然襲衣兮君子有常
小人中非兮外縝内貞羌有此淑行兮材倨不振知受
命兮物曲尚利工弗然兮繇棄而完遂生樂天兮敬以
為圖賢足友予兮山空無人聊與爾居兮
　　　雪蕉
王維偶冩雪中蕉一種清寒尚未消前度風流思舊觀
後人影響見新標殘黃潦倒漫詩跡破緑離披折扇杓
今日䝉翁同鹿夢曉窓呵筆費辭招
　　　詠庭前桂
庭前有芳桂聳立自孤生時當風露凄顧發黃金榮翹
處羣植閙悠悠揚德馨衆穢豈不忌氣禀莫相能
　　鳥獸
　　　感燕
爾燕何巧黠作巢違故常懸贅兩桷間憑虗絶依傍何
啻幕上危不託枅與杗他壘皆有據負固恃安藏爾尚
務速成致敗無忖量銜泥互雌雄一日千廻翔塗塗苦
相附疏漬易剥瓤頃暫二墮落力勞業荒唐觜吻苦啄
唼累日不成亡衆壘既舉雛飛鳴能頡頏見善不悛改
愚營故倀倀大拙類蝜􁀙小智逞蜣螂愐爾殆有為示
險在堂皇凡是肯構者鍳求道則昌拓之平易基衛之
仁義墻順之勿改作緩之勿率忙允作堅久計子孫有
餘慶物異理則協情激申蕪章
　　　新燕
今年見新燕猶似去年見主人頭髪白轉多只有烏衣
不曽變年去年來來不差分明記得主人家柴門大開
風滿屋飛出飛入隨楊花君不見相國門前車馬塞一
朝去相車馬寂車馬寂草萋萋燕子還來梁上栖
　　　題鶯
賣詩賣酒醉春城破盡青衫白髪生四海固無知我者
錯教啼殺樹頭鶯
　　　縱禽
秦雲越樹路悠悠鎖掣金籠百怨休中有能言緑衣鳥
還呼萬歲一回頭
　　　鬬雞
兩勢當塲備縱擒自家勇敢果誰臨勝時固有昻然氣
挫者都無礪乃心毛錦紛披泥迹汚冠英潦倒血痕深
老夫罷與人争席戲倚閒窓㸔鬬禽
　　　對鵞與薛堯卿聨句
鶂鶂來前除兀立照日影舒翼軃明翎(周/)引吭延修頸
唼喋類啑藻睥睨憶窺杏(先生嘗為賀氏作/杏花鵞故云章憲)馴蔑比隣
惱逸靡淮堧警定額高贅疣(周/)頦領低垂癭廣掌跱何
壯寛脰食莫哽(章/憲)蹣跚步徐徐蹀躞舞挺挺慙羲面發
熱(周/)笑毅齒欲冷持遺意彌厚出哇志亦併(章/憲)容貎甚
閒暇標格極秀整彘肩羞腯肥(周/)鶴骨輸瘦㾪老饕思
屬厭大嚼知雋永(章/憲)汙邪歲苦墊豢汝媿千頃(周/)
　　　西山有虎行
西山人家傍山住唱歌采茶山上去下山日落仍唱歌
路黑林深無虎慮今年虎多令人憂遶山搏人茶不収
墻東小女膏血流村南老翁空髑髏官司射虎差弓手
自隱山家索鷄酒明朝入城去報官虎畏相公今避走
　　　又
西山有虎動成羣小兒夜啼争撞門衆中最猛説白額
當晝磨牙當道蹲腥風衝人行不得行人出門便愁食
青天白日奈爾何老夫却愁隂類多
　　　虎來
成化十一年九月譌言虎至争慌惚我謂虎至豈水鄉
况少蕩翳與林樾前村漸報咥老翁西村少年撲見骨
未昏家家栅猪犬四隣緩急莫相越昨聞隣子説果見
夜聞噭哮竦毛髪起從壁孔稍窺覘恰有微月暎屋缺
翻烏駭雀不安樹偃草落葉悲風發闊行卓尾自破來
意搏不得怒氣勃聳軀哆吻首闖地瞋目耽耽兩盃凸
侵朝出門迹宛在濕泥載途五爪没口中且言尚驚怕
轉首四顧疑衝突嗚呼猛獸猛不知平郊獨行無乃忽
人稠地局勢無比衆眼不甘留突兀其中豈無馮婦者
攘臂敢前何不蹷彎弧倘有裵將軍老命須臾應弦殁
不如徙惡南山深安我民心汝安窟
　　　杏花燕子
杏花初破處新燕正來時紅雨裡飛去烏衣濕不知
　　　送歸燕
送歸燕送歸燕秋社今年又一遍明年春社是來時隔
不半年仍復見送歸燕送歸燕似把人家作郵傳來時
不是慕冨貴去日曽非棄貧賤口喃喃尾涎涎意與主
人相眷戀對語殷勤楊柳樓雙飛再四梧桐院樓中院
中有賔客主人日日開高宴酒杯去手易肺肝酒杯在
手革顔面若將燕子比人情燕子年年情不變
　　　絡緯
絡緯復絡緯辛勤鳴露蟲音聲作能事終久不成功
　　　食蟶
海户求鮮食填筐管族繁杴泥深詣窟縁殻暗尋門撱
玉容生擿凝酥怯過燔著薑相打合漬酒與温存角聳
蠻娃髻纑纏拙婦魂味饕人口腹菑累爾兒孫比類憐
吹呴含津憶吐吞庭霜委故蜕沙雨没虚痕薦爽山盃
後休將蠣蛤論
　　　題鳳圖
真鳳眼未見丹青徒假威千年希世出九仞自天飛堂
上忽屏幛人間空是非良工勿輕易五色慎毛衣
　　　玉泉觀魚
石池本清冽映日更明透畜魚不得藏巨細百尾湊在
水若空遊一一見肥瘦又若在鏡中鱗鬛無差謬旅徃
還旅來人餌口即就洋洋得其所何如浴沂秀深契濠
上觀肯襲如棠陋心賞失歸途昏雲黯孤岫
　　器用
　　　王將軍樓船歌
江南古來傳綺語江南畫船如屋裡將軍緫衛在江北
百乘高車馬千里五牙富貴地非宜雲海行窩出新理
揚川駊騀十丈蓮飛艣擘空如迸矢兩頭簫鼓沸中流
兩岸行人㸔如市中間紗幕開暑風左邊設圖右邊史
將軍受用通南北坐泛西湖與杭比還須笑咏載老夫
収取風流追郭李
　　　製騣披巾一首
苦暑欲露頂不謹見客恧輕巾思緝騣求工適良俶沈
慮揆之久載難遜未熟豈以庶帽儗角屋系有幅重謂
高士飭方作手三沐引縷鍼肖梭轉指徃來續一轉一
成締玲瓏萬目屬勻勻布烟華眇眇絢霧縠工云費心
思微酒不能贖積功月尚半使我百鴟覆著之若無巾
了了頂顱秃塵漏風颸入凉得敬亦足珍収戒童奴常
畏爪瀋觸未效郭漫墊敢就陶䙝漉傍詫長仙標孤坐
暎修竹
　　　陸翁贈簫杖
一笻紫竹歲寒條十節中通亦當簫使我弄秋唇有頼
累翁歸夜手無聊星含古竅聲猶滑霞漬長莖色未消
老甚出遊今得力坐吹明月廣陵橋
　　　覧鏡辭
匣中青銅小圓月比月長明又不缺朝朝照我六十年
初自丱時今白髪一朝見面一朝親老少妍媸認得真
病來半月不開匣開匣頓然成别人脂膠兩眼匡失肉
頥褶垂垂顴骨簇傍人雖道言笑是箇裏故吾何可贖
鏡神謂我瘦勿驚爾形尚在天有情休文减帶固本相
撫鏡始覺吾心平
　　　烏藤杖謌
烏皮襞積竹約然瘦骨挺玉修且堅流求怪藤老不死
翦送海外誰夤縁洪濤躍過十萬里滑似龍鬛疑沾涎
憊翁杖之尚溜手扶持頗認兒孫賢傍人笑為數促節
百有二十期吾年明朝策雪入梅去桃竹不敢争其權
　
　
　
　石田詩選巻九
欽定四庫全書
　石田詩選巻十
　　　　　　　　　　　　　明　沈周　撰
　　咏物
　　　喻席
組織文章七尺身庚庚烟縷碧菅新放開儘自有安地
巻動如何又信人舍者相争昧容德管生因割墮偏塵
只隨野老高眠穩紙帳藜牀且任貧
　　　雕牙杖頭歌
象齒截玉三寸强刻劃老彭精不爽垂手僂背顱頂光
笑顔半破脣吻張墜胷有乳長兩囊握之久矣溜而黃
杖頭兀置□竿戲較彼井觀殊失常蔣生贈我意則良
假其久視祝夀昌一步一舉無敢忘與鏗相生八百霜
登山臨水吾何妨
　　　燈花
小草引炎莖來依三尺檠芳菲媚長夜煨燼剰孤榮煤
在容占喜書臨借發明自家膏馥在渾不藉春生
　　　綿花
蘤含紫附簇雪藴碧鈴深小草存衣被長人誰此心
　　　咏簾
誰放春雲下曲瓊一重薄隔萬重情珠光蕩日春如夢
瑣影通風笑有聲外面令人倍惆悵裡邊容眼自分明
知無縁分難輕入敢與楊花燕子争
　　　混堂
混堂鳴板日初紅懐垢人人向此中君子欲修除祓事
小夫翻習裸裎風未能潔己嗟先亂亦復隨波惜衆同
慚德應多汗難濯不容便論水無功
　　　魚􁱤
經烟緯雨碧玲瓏碌碌微軀逐釣翁蝦蟹有緘容括納
鯤鯨無計可牢籠初心未許蔑心得不佞何慚祝姓同
骨格自知君子器一時落賺小為功
　　　石鼎
惟爾宜烹我服從渾然玉斵謝金鎔廣唇呿哆寧無合
枵腹彭亨自有容味在何妨人染指餗存還媿母尸饔
老夫飽飯需茶次笑㸔其間水火攻
　　　白燕和袁海潛韻
素姿驚眼舊全非百姓尋常識者稀向月似㸔雙練去
開簾疑放一鷴歸知飡雪液通僊骨解剪霓綃作舞衣
定是阿嬌釵上玉郤來金屋化雙飛
　　　螢火
閃閃熒熒無定居隨風星散滿郊墟空名何補昏黃際
末照聊承腐爛餘隂類濫明如火冷小流乗隙怪窓虗
自憐老眼模糊甚縱著囊盛已廢書
　　　人影
身外觀身託我成我初生日汝同生謂無亦有終無實
假有如無强有名夜壁漫隨燈慘淡曉窓偏屬鏡分明
算來惟與鰥夫稱老去猶堪作伴行
　　　破焦
翻手青青覆手黃也隨人事作炎凉臨闌黙黙低頭月
滿眼蕭蕭敗興霜舞袖郎當官妓老田衣顛倒醉僧狂
明年㸔受春風寵醉墨重題展賀章
　　　楊花二首
撲面吹衣雪㸃晴亂紛紛地亞夫營借風為力終無頼
與水何縁却託生㸔雀啅金新蘂破愛蜂撩玉小團輕
踏謌女子空連臂喚不歸來信薄情
恃何顔色漫狂顛雖取花名未敢憐寒士衣裳思挾纊
相公簾幕欲漫天吹嘘不起春泥上撩亂無端老鬢邊
一種當門小兒子傍風因日弄輕圓
　　　詠磨
盤盤軋軋更重重功用宜人天下從兩象合來分動静
一心存處得中庸兼収瑣屑才無棄不擇麄粱德有容
莫道頑身老難運運時還解饗千鍾
　　　詠苧頭餅
檾萌方長折作餌糈相仍香劑圓從範青膏軟出蒸女
工虗鄭縞士宴奪唐綾我有傷生感臨餐獨不勝
　　　送門神
抱關憔悴兩疲兵衆欲麾之我漫榮檢爾功名惟故紙
傍誰門户有長情㦸悲雨迹銷殘畫鍪頼蟲絲戀絶纓
莫向新郎訴恩怨明年今夜自分明
　　　詠錢五首
箇許微軀萬事任似泉流動利源深平章市物無偏價
泛濫兒童有愛心一飽莫充輸白粟五財同用愧黃金
可憐别號為賕賂多少英雄就此沈
匾匾團團銅作胎能貧能富亦神哉有堪使鬼原非謬
無任呼兄亦不來緫爾苞苴莫漫臭終然撲滿要遭搥
寒儒也辦生涯地四壁春苔緑萬枚
輕形薄質具隂陽乏足能行乏翅翔聚散本由冥數定
有無何著老夫忙一緡牽慾人人逐四字編年代代詳
昨日賣文留短陌免教愚虜誚空囊
存亡未了復亡存慾火難燒此利根生化有涯真子母
圓方為象小乾坤指揮悉聽何須耳患難能排豈藉言
自笑白頭窮措大不妨明月夜開門
三老雖誇濟世才亦能為福亦為災舉枚慧眼觀窮逹
具片虚心攝去來數减至三無足陌銖輕惟五尚稱財
祇除義士并廉吏萬貫填門不易開
　　　大樗
材氣俱偏性亦偏偶乗雨露覺喬然參天無象鸞凰逺
借日為隂燕雀便只好沉溝終作斷不應當路久妨賢
蹶之可宥曽非楮且把功名付爨煙
　　　盆水映日圓影上簷可愛而賦
盆漪陽采合晶熒圓見簷牙倒影明剛就一圈包太極
類從六觀究無生照來虗室心光現印入空梁月相成
且信茅茨藏白璧尚期知者論連城
　　　雪鶴
何年白鶴遼東去雪影翩翩喚不歸少保畫圖殘粉在
令威城郭故人非瑤臺夜色迷丹頂珠樹春寒失縞衣
塵海别來三萬日碧雲迢逓憶高飛
　　雜咏
　　　書牀屏
譬筭一百年三萬六千日人莫筭其夜數亦與日一日
夜循大環吾身處環中日作夜以息補作在息功致息
乃有牀有牀息有位休休一奠枕夢見無懐氏
　　　長安桃李花
長安桃李花下有萬人行人人各有役一人牽一情孜
孜彼因利汲汲此為名相逢不相通飛塵暗春城白日
夜還曉青春歇復榮黑髪倐皓首絶迹迨無生
　　　少年吟
氣血駕少年作事躁鮮謀任情毎敗度惘惘無省修歲
月自推移礱世若一磨與人礱氣血和平始寡過人智
發多歴禽性馴久籠甫及造就時乃知歲月功
　　　枕頭曲
少女重青鬢膏掠不停手臨鏡時再三呼人問妍醜西
家有寡妻日日待白首
　　　門前有垂楊
門前有垂楊枝葉何靡靡飄花欲及地忽復因風起搖
蕩少婦心天涯念遊子愁多肌肉消不敢臨流水
　　　風吹枝上花
風吹枝上花嫣然發春紅吹落忽在地利害同一風妾
初託君愛謂妾如花容容在愛先弛不能保其終妾願
化為金亦願化為石堅久保君心貞固保君德百年在
恩愛莫以妾顔色
　　　暗紡詞
貧家紡婦夜妨紗無油㸃火暗搖車紡多手熟不勞力
眼雖不見手明白車搖搖兮夜迢迢今夜不作無明朝
來圖織布且換米早粥在鍋渾舍喜冨家燒蠟滿堂紅
彈絲調竹喧春風紡車嘈嘈只隔壁苦樂兩聲何不同
　　　扊扅歌
折扊扅搤伏雌是妾與君相别時鳳為炰桂為炊君方
宴樂妾正悲百里奚知不知
　　　昭君怨和沈工侍韻
分入深宫無出時單于今日見蛾眉干戈信仗蛾眉息
甘讓他人買畫師
　　　仕女圖
魫薄窓虛日映樓杏花風蕩玉簾鈎手擎粧盒偷微笑
紅脚蛛絲在上頭
　　　棄婦吟
白頭吟後我重吟海水何如我恨深外面笙歌裏邊淚
一家恩怨兩人心雙鴛沙暖春全透孤雁霜寒月半沈
毁却鸞釵休認火不知長舌解銷金
　　　思逺
露下芳草歇寒氣薄重幃幽處心獨驚行念君子衣君
子别旣久嗣音亦已稀愁來不成織空對流黃機揮淚
如泉水明燭無光輝
　　　有所思
人生何以悲悲在生别離音塵無通日相見當何時夜
風吹林柯誤君來庭墀逹旦耿未寐因之有所思
　　　薄命妾
婦人原附人以貎結君子願言百年内相生復相死宛
宛梁間燕雙雙同一壘一朝顧新歡分飛别離此新歡
如新花比妾真可憐君本不棄妾自無長少年
　　　盒子㑹辭(有序/)
　　　　南京舊院有色業俱優者或二十三十姓結
　　　　為手帕姊妹毎上節以春檠巧具殽核相賽
　　　　名盒子㑹凡得竒品為勝輸者罰酒酌勝者
　　　　中有所私亦來挾金助㑹厭厭夜飲彌月而
　　　　止席間設燈張樂各出其技能賦此以識京
　　　　城樂事也
平樂燈宵閙如沸燈火烘春笑聲内盒奩來徃鬬芳鄰
手帕綢繆通姊妹東家西家百絡盛粧殽釘核春滿檠
豹胎間挾鰉氷脆烏攬分攙椰玉生不論多同較竒有
品裏輸無例陪酒呈絲逞竹㑹心歡襃鈔禆金走情友
閧堂一月自春風酒香人語百花中一般桃李三千户
亦有愁人隔墻住
　　　鄉有富子費盡至行乞賦此以戒暴殄不守先
　　　　業者
蒼毛盧面走䞭䞭破練秋風裹凍鶉今日泥塗眼前事
少年謌舞夢中人口餐未卜墦無祭户税猶存柘已薪
寄與富兒休暴殄儉如良藥可醫貧
　　　迎新送舊曲
鼉鼓擊龍笛吹阿婆接寶新人來新人來舊人去迎新
送舊門前路門前路有曲直門前樹有短長傍人未説
新人彊新人繡羅鬱金香舊人練布秋風凉初將生死
託末路受盡糟糠還下堂下堂畏踏來時路啼鳥飛花
撩斷腸鳥啼怪道呼姑惡花飛怪道似郎狂寄語新人
保恩愛三年五年當見郎
　　　棄婦辭
棄婦下堂去六親盡彷徨棄婦無所棄棄之家不祥憶
初來嫁時惟家以為慶(叶/)搰搰理亂絲為君事流黃札
札把長線為君補衣裳雖勞不敢辭雖工不敢揚竭力
奉君歡羣小亦莫容(叶/)君心豈不諒背憎由舌長黃金
亦銷鑠禮義安足防去去出君門落日照大荒輻脱難
復行絃絶難更張事乖理當去但念未分明(叶/)割皮以
為紙瀝血以為漿前書柏舟篇後書緑衣章進君期為
悟視聽付茫茫復書於太空願助日月光萬古麗元氣
上下流無方倘或淪君心他時省糟糠
　　　王明妃
妾顔美如花正可事和親宫中勝花者留為君側人君
王欲偃武賤妾豈惜身揚揚雙蛾眉萬里掃胡塵將軍
嘆白髪翹首空麒麟功當賞畫師重在畫不真
　　　諷久客
宛丘擊鼓滯歸人酒盞花枝日日新千里鹽資方責楚
十年繒筭未収秦關臨落月鷄催夢路逆西風馬避塵
鄉信悠悠不堪寄深閨愁絶雁聲春
　　　北邙行
北邙山下哭聲苦洛陽城中沸歌舞昨日歌舞城中人
今日凄凉山下土山下土無今古白狐寒嘯髑髏烟青
燐夜灼蓬科雨英雄異代不知名高封大樹如掌平䘮
車轔轔日不絶後人來葬前人穴後來葬者還更多可
憐歌舞何日歇
　　　長干行
與郎同在長干住自小相逢不相忌郎騎竹馬到儂家
當著爹娘與郎戲不道如今却嫁郎葡萄錦被合懽牀
處郎不久郎作客去年五月下三湘三湘一去無消息
蛺蝶雙飛烟草碧春夢依稀蘭渚東覺來愁殺石尤風
　　　將進酒
君不見人生百年駒過隙何况人生不滿百又不見來
世不可待徃世不可追百年三萬六千日日日爛醉君
何辭天公那得私人物頭上不可掃白髪所以知章眼
落井底花太白手捉江中月金蓮畫炬飛碧烟趙女起
舞踏四筵主人勸客連夜飲似恐明朝非少年新豐酒
槽滴紅露十千一斗亦有數為君典郤紫綺裘不惜更
脫珊瑚鈎門前楊花如水流入來愁人風滿樓將進酒
開君愁
　　　煑石歌
君不見太山之磷可液飲符陵之砂可粒食天與道人
作芻豢故有五母及八石雲根初截如截肪大拳小拳
皆餱糧湘以𤣥水漬天漿火中三伏芙蓉香青山落庖
厨謫星泣鍋釡道人饑腹如漏天五色一補齊天年道
人之術許我傳我為道人開石田
　　　三五七言
君不來來何時三年一書札萬里獨相思瑤芳滿把憑
誰寄明月傷情只自知
　　　樹下獨坐
梳嬾只被髪逍遙惟任真清朝坐茂樹好鳥鳴芳春樂
意偶關物天機難語人將詩欲描冩腐爛不能神
　　　過都廷襄新居
春曉春郊作伴行新居新酒故人迎弱雲妬日雨作意
細柳偃墻風與情田畷分岐來宅逺漁濂合水逼厨清
閉門教子無他事市不聞喧書有聲
　　　自慰辭(有序/)
　　　　余躋於老境涉憂歴患日弗能堪乃為辭歌
　　　　以自慰命為自慰辭復繪清逸之圖系書之
　　　　掲壁間對之則悠然之懐頓然而生不自知
　　　　其溺世慮中也
念曜輪之迅邁若駕余而同馳省孩提之猶昨尋衰醜
之䀜斯憫㣲生之有限樂何少而多悲䘮亡疢疾沓憂
虞之藂己奚氣血之堪持世汶汶而曷超時冉冉而莫
追事徃徃而革變不常理瞢瞢而吉凶難必吉自吝而
變凶凶自悔而化吉禍福循環得得失失惟吾人者迨老
無少迨死無還不如草木之有消息獨優得於一氣之
間凖亭毒之無私何偏頗於義而錮頑紛不齊之不可
以度絜又玩夀夭而倒跖顔無乃匿智窅冥使人不得
窺其姦已乎哉撟廣可以開隘發笑可以破患引壺觴
以杼懐寄嘯咏於高閒或跂石而孤坐或振策以清般
鳥飛鳴而媵余盼芳條之可攀悠然臨水暢然登山信
造物之逆順更惘惘而長嘆
　　　人影
愛欲揮杯勸其情有倡隨無違起居地尚保死生期明
月成三處清波化百時冥然通契誼曽莫假言辭
　　　詠醉翁牀
酒後要息嬾假牀其製新安排醉鄉具康濟老夫身兼
坐尚似倚半眠尤可人山公不解此倒載馬蹄塵
　
　
　
　石田詩選巻十
石田詩選䟦
夫詩志之形於聲者也志與辭兼至而後可以言詩矣
志未至焉則不足以駕御其言辭辭未至焉則不足以
抒冩其志意楚騷尚矣唐杜子美所以凌駕百氏者其
志則愛君其辭則忠告志與辭俱至也後世詩人學杜
者不少不立其志而徒攻其辭吾未見其能杜也石田
先生逸民也古之逸民如易所謂不事王侯髙尚其志
而先生則不然身在田野乃心罔不在廟堂雖曰遯世
無悶而憂時憫俗之志未嘗去諸方寸也耳之所聞目
之所見凡有感於中則必動於志而形於辭故其為杜
不必篇倣句儗而杜固在也以是先生之詩一出而騷
人詞客袖手拱服矣光禄署丞華公汝徳尚古而右文
暇日取先生之詩㧞其尤者門分類别合古今諸作得
若干首共為十巻題曰石田詩選繡梓以傳以鈇嘗辱
知於先生俾贅言於巻尾嗟夫先生之詩辭志兼得固
無可去取焉者殆若製裘然光禄公之所選者皆狐之
腋雉之頭而羔羊之皮不足為罕矣而愚也尚欲以狗
尾續之邪𢎞治甲子十月慈谿後學張鈇書
