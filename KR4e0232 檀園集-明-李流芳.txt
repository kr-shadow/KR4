#+TITLE: 檀園集-明-李流芳
#+DATE: 2018-05-12 10:20:18
#+SOURCE: github.com/kanripo/KR4e0232 master f2865907                
欽定四庫全書　　　　　集部六
　檀園集　　　　　　　　别集類五(明/)
　　提要
　　　　(臣/)等謹案檀園集十二巻明李流芳撰流芳
　　　　字長蘅嘉定人萬厯丙午舉人三上公車不
　　　　第因魏忠賢亂政遂絶意進取築檀園讀書
　　　　其中明史文苑傳附見唐時升傳中是編凡
　　　　古今體詩六巻雜文四巻題畫跋二巻雖才
　　　　地稍弱不能與其鄉歸有光等抗衡而當天
　　　　啓崇禎之時竟陵之盛氣方新厯下之餘波
　　　　未絶流芳容與其間獨恪守先正之典型歩
　　　　歩趨趨詞歸雅潔三百年中斯亦晚秀矣謝
　　　　三賓刻嘉定四先生集時流芳尚存三賔詣
　　　　視其疾索所作因盡出平生詩文手自芟纂
　　　　以成斯集三賓為作序文亦感慨悽動三賓
　　　　字象三鄞縣人天啓乙丑進士後官廵按御
　　　　史守萊州頗著勞績掖縣毛霦平叛記載之
　　　　最詳云乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
檀園集序
予為嘉定之三年始謀刻四家文集於時長蘅已病臥
檀園予躬致藥餌登牀握手長蘅為強起盡出所著作
手自芟纂得詩六巻序記雜文四巻畫冊題跋二巻合
十二巻題曰檀園集授其姪宜之以應予之請遂刻自
檀園集始明年正月長蘅没予哭其家為經紀其喪欷
歔不能去已而刻成因為之序長蘅累世簪纓科名廿
載文章書畫絢爛海内其徒盜竊名姓及摸勒衒售者
猶足以奉父母活妻子而長蘅身没之日園亭水石圖
書彞鼎之外籯無一金廩無釡粟髙賢靜士之風流其
大畧亦可覩已為人慷慨遇不平事無問朝野輒義形
於色然慈惠樂易其素性也喜接後輩周貧交尤喜成
人之美未嘗有所怨忌時或發詞偏宕或詩文感憤類
於罵譏嘲謔者有之然言者無罪聞者足戒正所謂㴱
於風者矣惜其窮老不遇徒放浪於呉山越水盱衡奮
袂以自鳴其不平故僅存兹集以傳世使得待詔金馬
延登玉堂拜稽揚厲以上繼臯陶史克之作令鄙人小
夫帖耳咋舌於文章之有用從此不敢侮易文墨士不
亦偉歟而竟優游林壑以没此予之歎息痛閔於長蘅
也嗟乎長蘅之所流傳未知鷄林等國何如凡我公卿
學士下至賈豎野老以及道人劍客無不知敬慕若古
人然長蘅亦榮矣然大率珍其畫與書耳能得其詩文
之意之所在者已不可多得而况其為人之大概乎昔
王逸少在東晉時其精識㴱慮高標偉節識者信為蔡
謨溫嶠之流而為書名所掩至今耳食者但曉宗其翰
墨此又予之反覆婉折於兹序也崇禎二年秋七月友
人謝三賔序
欽定四庫全書
　檀園集巻一
　　　　　　　　　　　　明　李流芳　撰
　五言古詩(凡七十二首/)
　　冬夜書懷
懷人不能寐起行眎天末風高夜氣爽空庭貯寒月落
木何蕭疎縱横影交列萬籟久逾靜中懐耿不滅憶我
心所歡生平矢相結嬿婉能幾時一朝悲契濶前日送
我行擥衣與我訣期我明月夜翩然履我闥將子無愆
期指為三四屈筦簟既已安樽罍亦云設期逝子不來
音塵望中絶川塗非渺邈江河多舟楫豈不顧前好或
以事羈紲一心抱終始懷疑難自決團團天上月光輝
有時缺藹藹庭中樹豈無辭柯葉新歡與故知恐或異
凉熱引領還入房垂淚空咄咄
　　隴上别
青青隴上麥離離江邊樹此地曾别郎細雨濕歸路(一/解)
郎亦從此去儂亦從此辭感彼路傍人道儂相送時(二/解)
不忍與郎别又不隨郎去只是牽郎衣躊躇復不語(三/解)
斫枝斫連理折花折竝頭今日非昨日儂身那自由(四/解)
一花持伴儂一花持贈郎不比花顏色但比花參商(五/解)
儂如車脚泥棄置亦不安郎如失林翼孤栖亦不歡(六/解)
儂自目送郎請郎莫回顧恐郎為儂辛淚亦為郎茹(七/解)
譬如不相識相㑹自有期但願加餐飯不願長相思(八/解)
　　酒後為鄭閑孟畫扇戲題
吾愛水上亭覆以栁如絲不獨水清淺春風故來吹水
綠栁鬬青顧眄明鬚睂荒園二三畆新栽四五枝下有
沮洳流上無黄草􁇊時亦偕吾友對此斟酌之適興聊
復爾㸃綴亦何為
　　將赴試白下走筆别荃之
憶㫺婉孌時與子有成說悠悠路傍人使我意不徹齷
齪不足論但念子羈紲人生非鹿豕豈難相訣絶不忍
區區誠執手即嗚咽白門河畔栁句曲邸中月維舟復
沽酒與子行相挈車塵十尺深關路百盤折奚囊共結
束蹇衛爭蹩躠村醪解饑劬松柴憩煩熱十年諳客味
夢到魂欲裂況復與子辭獨行何孑孑水行多風浪陸
行畏炎魃車行虞臲卼馬行憂蹉跌世路皆如此吾生
何屑屑白龍百畆山嘉木䕃成列朅來偕吾友掉頭意
已決永懷向子期遂陋張生舌兹遊非本情聊以當一
吷子如有兩意請與子長别
　　題荃之畫蘭
我昔學畫時意亦頗浩渺不求工形似但以寫懷抱十
年弄筆研自顧尚草草子真有夙慧落筆那便好疎疎
幾葉蘭此意亦難了墨肥苦無骨險瘦神亦槁縱筆傷
婀娜取態失蒼老不獨煩位置兼亦貴風藻看子意有
餘一往何振掉著花花離離著葉葉嫋嫋因風欲翩翻
墮雨故天矯開箑颯生氣嫣然出物表始知畫有真俗
工徒潦倒勉旃自珍重成名不足道因憶吾友言惜哉
籠此鳥(閑孟遺荃之/詩嘗有此句)
　　燕中歸為閑孟畫煙林小景有感而作
我行江北路轉愛江南趣雖有逺近山而無髙低樹山
枯石欲死泉涸磵亦痼平生山水歡所遇頓非故朅來
揚子邊望見江南霧霧中何突兀金焦與北固春山一
何青春江一何素得非筆變化毋乃墨吞吐恍如逢故
人此意不能喻吾家疁城東小築溪頭住春流正環門
夏木將莽互嘗耽詩中色兼識畫中句遊好在所生毋
為勤遠慕
　　登慈雲嶺還訪嚴印持忍公無敕鄒孟陽聞子將
　　於南山小築信宿為子將題畫作
慈雲何盤盤崪嵂羅衆致白石如叠浪青林若簪髻落
日冝遠山況與秋爽㑹憶昨湖上亭解后多意氣感君
十年心發我千里思江山日待人突兀為我輩從來費
夢寐到此煩應對竒懐鬱種種筆墨差遠寄披襟欲嗒
然相與尋冥契
　　苦雨行(紀戊申五月事/)
冬春苦不雨井竭水值錢入夏雨不休出門水接天咄
哉造物功旱澇何其偏貧家少生事俯仰資薄田平陸
成江湖一望令心酸二麥既已盡穉苗不得安歳功苟
如此何以供粥饘阿母向我言汝憂長未殫且勿計歳
功目前亦囏難斗米如斗珠束薪如束縑缾中蓄已罄
㸑下寒無煙小婦謀夕舂大婦愁朝餐前日雨壓垣舍
北泥盤盤昨夜雨穿屋帳底流潺潺籬落壞不理衣裳
濕難乾黽勉慰阿母獨坐窮憂端海内方嗷嗷常苦征
賦繁去年北大水三輔民騷然司農乏遠籌往往苛東
南連年稍成稔額外不肯寛雖有卒歳儲傾囊輸上官
吾觀閭左情豈堪一㓙年惜哉此長慮誰為叩帝閽傳
聞四郡間告荒牘如山賢侯軫民瘼步禱良亦䖍庶幾
回天心拯此魚鼈患褰裳出屋頭仰視雲根蟠水鳥立
我傍鳴蛙跳我前礎石潤欲滴青燈光不炎晴占杳難
期雨勢殊未厭翻思二三子裹足不到門何時一相呼訴
此情纒綿且當冒雨出弄舟村東灣遠水正澹蕩樹色
相新鮮濁酒尚可賖聊以開心顔
　　送座師林先生被召北上
男兒生世中所貴在心期區區文字間未足定相知蹇
余好迂闊賦性不適時落魄十載餘一朝生光輝感彼
國士恩耿耿懐在兹吾聞昔人言詘伸各有宜有懷不
得伸何用相知為末俗文貌繁傴僂效尊卑相對少真
味囁嚅恐見疑先生豁達人容我放言辭況兹分手路
長當隔雲泥臨風效微忱蓄意紛如絲
梁溪東南衝自昔稱劇邑先生脫儒冠吏治如夙習下
車問疾苦豪右爭懾息秋霜比皎潔春風讓披拂嘖嘖
道路間口碑豈漫滅當今服官者安坐耀朱芾吾聞先
生勤六年如一日長官費送迎簿書苦敦迫戴星出視
事日旰常不食永言秉此心豈但一稱職天子綜吏治
徵書下南國異等推先生循良亦生色但聞朝署閒臺
諫員半缺去年得俞㫖至今壅膏澤擢官仍空銜毋乃
非名實感時歎多艱增我意抑塞
去年西北饑今年東南水極目三呉間洪濤蕩千里田
穉委陽侯魚鼈半赤子更聞邊儲空司農乏經理睠焉
財賦區脂膏寧餘幾嗷嗷溝中瘠當復虞庚癸古人喻
穫薪斯言亦有㫖帝閽遠難排父母幸孔邇借㓂已不
再攀轅詎能已提攜滿道傍號呼擁行李惻愴慈母心
行行且徙倚徙倚亦何為建白從此始簪筆入承明抗章上
殿陛聖主容直言痛哭況時事上言天方難下言災可
弭沛然發徳音寛卹暨東鄙道莩庶以甦菜色行當起
先生𢎞此猷蒼生拭目竢
　　春日過梁溪偕顧虞工秦圓昔呉巒穉劉彥和遊
　　寳界信宿陳氏山莊翌日將泛湖至華藏寺阻風
　　不果登黿頭渚而還即事有作
梁溪足名勝春風美遊遨吾友好事人載酒呼輕舠出
郭風日麗山水況相遭新栁正濯濯㸃綴舒夭桃晴光
發野色遠近勻輕描言登寳界巔極目湖天遙臺榭已
零落松風尚飂飂山中賢主人客至愛招邀牀頭酒如
泉狂呌容吾曹明發恣幽討相與尋山椒山風忽振蕩
湖水方怒呺華藏渺何許舟楫不敢操壯哉黿頭渚蜿
蜒出驚濤砥柱豈有意神功一何勞下穿怪石藂濺沫
聲嘈嘈奇狀洵不一閃倏心魂搖或如怒獸奔或如劒
㦸交或側立若屏或嵌空若寮山奴亦不俗濟勝矜㨗
趫往往輕險絶引我凌最高吾曹二三子瞠目但呌號
落日下驥渚倒見金光漂獨山青蒙茸相望轉泬寥釃
酒酹長風使我情一豪境清難久留歸路翻蕭騷平生
愛奇賞兹遊惬久要勿言後期賒但鬬所得饒
　　芙蓉花下獨飲戲柬里中兄弟
愛此芙蓉花簇簇水之湄上有竹參差下有水漣漪水
竹相暎發紅白交光輝自我牽物役三年不見兹前日
呉門歸常恐後花期家人向我言花開尚未齊連朝登
樓望風雨何凄其恐復花顦顇徙倚多嗟咨花神好䕶惜
留此遲晴曦今日秋爽佳轉覺花多姿過雨著深淺因
風故髙低既耀朝陽色更與落日宜一生愛花心輸寫
當此時何以酬花神但有酒滿巵自從抱病來甘與麯
蘖辭對此不快飲空負看花為但願十日晴兼謝塵鞅
羈客至不出迎閉門客勿疑雖有愛花人不如我情癡
我思古人言勝事空自知
　　己酉春日以看梅到彈山信宿山閣讀壁間舊題
　　如昨日耳而當時共事者徐孺穀張君實與小史
　　荃之皆死矣退之有言人欲久不死而觀居此世
　　者何也愴然興懷爰作此詩
七載閣中人重來死亡半廵覽驚孤遊數往疑夢幻當
年詩酒徒徐生意何悍小史最清發與我情婉孌張生
實同調時亦偕汗漫一朝俱灰塵蕭條空里閈不見窻
中山突兀猶在眼不見門前樹森疎好枝幹山花向我
笑山鳥自相喚壁間舊題字墨跡未漫漶嗟我同遊人
一逝不復返曉日充山舟夕月銅井院湖波綠欲皺楊
梅紅始綻曳杖追流雲浮杯激飛淀此中樂事多此日
歡情變低回閲身世生存靦顏面西州下悲淚黄壚發
浩歎予懷不可道松風吹獨旦
　　西磧看花宿六浮閣上走筆示閑孟兼呈同遊諸
　　子
去年梅花新愛殺錢家渚花光與水色映徹乃如許我
欲作一詩緒多不能舉因之發浩想就此結茆宇西磧
亦曠莽數畆足容與朅來尋舊遊況復多伴侣信足潭
東西入眥浮四五(山中有潭束潭/西湖中有五浮)花繁塞遠近徑折迷
處所或疑雲浮空復道雪封塢吾徒好奇者遇境愛多
取到此徒跌宕耳目不自主翻思去年人重來僅予汝
程龔與髯朱何意守環堵清遊信難期汝乃以予鼓昨
夜懷隂晴江頭過風雨入春多佳日造物豈予侮兹行
偶得遂予歌汝可舞興䦨更秉燭相對寒閣語山風颯
然清似勸手中醑買山已得計吾駕不可圉
　　登銅井訪三乘上人
盤礴銅井道舊遊記平樾褰衣出木杪坐覺耳目豁半
嶺界湖光衆山爭出沒湖天西北寛山勢東南匝莫釐
與縹緲相望何嶻嶪指顧烟雲間可以一葦截山頭石
絫絫歴亂如積雪俯視千林花上下同一潔山僧出迎
我問姓始相識誰言三度遊已作七年别當時同遊者
眼中異存殁山川閲來往笑我老日月悠悠旦宅人何
乃為化怛終當離有漏就此得真歇
　　彈山左阜待月獨飲
尋幽愛獨往發興因落日坐眺湖南山光影互吞蝕湖
中與山外倒見兩輪赩暝色下村䲧十花發光澤澄波
忽凝練新月皎然出初疑琥珀光俄作琉璃色依然此
石上變態何恍惚風細來林香露涼減酒力仰觀快澄
霽俯瞰畏深墨林端見遠火歸徑迷欲失
　　山中喜張魯生至同尋熨斗柄坐湖邊竟日而還
　　偶作
貪遊不知止足力疲屢試起晚日當午偃曝聊自恣忽
聞故人來發我湖上意出門何翩翩兩足殊快利嘗聞
熨斗柄頗怪此名異昔年過其下髣髴已忘記今日天
有風湖山想奇致相與歴西磧山窮見湖勢沿流正縈
紆撫石得小憇飛湍擊噌吰穹壁立贔屭洗出如削成
斗絶畏崩墜閃爍絢丹堊剝落疑文字傾厓側足過隂
壑緣藤縋燕磯與黿渚生平快遊地遂儗兼勝概恍惚
理夢寐髙歌遏水聲浩蕩入胸次吾欲乘長風悠然向
天際惜哉多舟楫使我不得濟
　　呉門舟中邂逅閑孟自白下歸出予畫巻索題時
　　予方北上走筆見意
我昔燕中歸為君作小景題詩見予懐遂儗息馳騁兹
行復何為相對徒耿耿人生出處間一往貴勇猛媿予
懷兩端疾走以避影見君風塵色使我意逾冷青山與
白雲開巻發深省終當果此期無為歎萍梗
　　閘河舟中戲效長慶體
濟河五十閘閘水不濡軌十里置一閘蓄水如蓄髓一
閘走一日守閘如守鬼下水顧其前上水還顧尾帆檣
委若棄篙櫓靜如死京路三千餘日行十餘里迢迢春
明門何時得到彼長安遠於日斯言亦有以人生天地
閒所貴適志爾八極可横騖風雲屬鞭弭胡為動羈栖
縮縮如行蟻舍彼廣莫鄉守此涓滴水哀哉世間人都
為名利使韁鎻一著身事事不由已請君轉頭看即此
有妙理觀彼名利人皇皇赴朝市當其守閘時靜􁂌皆
如此知其無奈何安心勿妄儗豈無㨗徑路車馳與馬
駛吾行寧倭遲君子進以禮
　　宿東阿舊縣同張宗曉張伯美小飲村西梨樹下
　　作
搴帷見山色知是東阿路不忍驅車行願言得少住舊
縣好村落下車日未暮青山遶村西桃梨亦無數花光
與山氣似喜輕隂䕶嘗愛岑嘉州花缺春山句何意風
塵中乃與賞心遇為我傾酒筒婆娑此芳樹辛苦十日
餘博此少時趣三杯洗顏色陶然得吾故
　　鄒縣道中
日出鄒縣東風清嶧山下沙路軟於綿驢蹄滑如㵼花
村一抹過山勢轉欲罅澹蕩客子心勞歌從可罷
　　西湖泛舟走筆戲呈同游諸子
自我别西湖且復經年矣譬如心念人一見真可喜故
人知我癖置我浮家裏著意籌雲山恣情逐烟水昨夜
泊湖心清月照瀰瀰今朝向南屏餘霞乍收綺城頭日
欲上山腰霧未巳忽然飛雨至烟雲互迤邐遙山正一
抹長林滌如洗坐覺雷峰失已詫臯亭紫咄嗟旦暮間
變態紛如此山光與水氣相將弄奇詭平生愛山心對
此即欲死覔句畏唐突作圖但形似不如澆以酒一笑
鏟磈礧吾友五六人大半羈城市可憐兩聞子喀喀親
藥餌三嚴皆好奇何為亦徙倚良㑹不再得參商限尺
咫使我情悵然人事難具美舉觴屬同遊當共惜此晷
　　和朱修能蕉雪詩
蕉隂六月中風前颯蕭爽夜半孤夢回時作山雪想冬
寒雪片深敲窻得清響庭空碧葉盡幽意猶惚恍亦知
不相遭所貴在相賞達人觀世間真幻豈有兩雪中蕉
正綠火裏蓮亦長
　　獃僧崖
此是獃僧崖昔有獃僧住石上松蕭疎草間虎來去香
積飯一投衲衣酒常汙垢淨了無取何處得恐怖妙語
衝口開懷哉不可遇
　　贈别不了上人
昔我叅夜臺十年懷一喝何來不了師灑然得衣鉢相
逢杏花裏纒我問死活從來爛葛藤今朝儗一豁别我
復何往江路春風闊
　　為子將題夜遊巻
去年别子時期以秋中至非我故愆期人事苦牽繫故
人書頻來責我意良是非獨負故人兼亦負紅樹風寒
臘盡時忽傳故人意訪我南郭門竟以不見去聞之心
怦怦三夜不能寐已復連夢子執手且長跽彼此更相
訴繼之以泣涕子嗔我不來我怨子不遇怪子何飄忽
念子恐勞勩今朝果見子恍惚夢中事情多不能說示我
夜遊記烟林與月嶂㸃綴有微致野航容兩人小􁑭慳
一醉天寒湖水濶想見子興寄子應増遠懷我亦發畫
思平生山水心所恨不同地頼此筆墨間拂拂出生氣
我真說食飽子無獨享媿明朝復别子當以何日㑹題
詩紀歳月二月壬子歳
　　題畫再送王平仲
我愛燕子磯怪石吞江勢昔與伯子偕蹇驢衝曉至出
山月隱林到門松映寺陟巔攬蕭曠尋徑造幽袐崩巖
訝天開飛閣疑鬼峙兹遊屢入夢蹉跎杳難繼猶憶風
雨過江急布帆駛丹壁照眼來突兀使我醉推篷一絶
呌咫尺不得濟君行到白門勝地誇此最磯下有洞天
王李曾小憇相與歌蜀道江聲不敢沸君其往酬之為
我通此意
　　靈鷲看紅葉期沈無回不至同呉伯霖鄒孟陽方
　　回嚴印持聞子與小飲冷泉亭解后邵古菴江邦
　　申分韵得山字
故人紅葉下頻期來此山經旬始載酒惆悵不同攀解
后惬心賞歡焉開客顏寒巖愛晩氣移席臨溪灣泉光
照酒白木葉上衣斑况接隱者論暫令人意閒
　　過臯亭龍居灣宿永慶禪院同一濓澄心恒可諸
　　上人步月
歸裝出西湖間道向黄鸖(黄鸖峰為臯/亭最髙處)屢愆桐塢期偶
遂龍居諾(桐塢為慧文法師結廬處在臯/亭之西屢期予過彼竟不果)輕舟凌晨風
遙山滿晴郭丹林尚可數寒條紛無託披松指微徑聴
水捫闇壑新構爭遠勢平臺攬搖落霜餘山容淺天清
海氣薄蹔歇塵勞心始知寂滅樂
每多方外遊見僧即如故燈明一龕下夜長惬深晤不
知山月上千林已流素出門尋舊溪愛踏松影路氣和
空宇澄寒魄如春露去寺不數武回矚驚莽互幽泉洗
我心微鐘杳然度
　　初至白嶽宿榔梅菴作
十年夢白嶽今日始一至落日捫天門寒風起柟樹怪
石摩空立崢嶸有落勢巨靈亦何意造物惡瑣碎闢此
偉麗觀使我心魂悸白雲千山來遙空疑海氣當杯月
在酒清景不可醉
　　自齊雲乘筏至落石臺留宿
五里十亭子下山忘險艱愛此溪山晴故作乘筏還寒
沙束回湍下見文石斑旭日來暎之浮動水石間吾徒
二三子坐穩興何閒方過藍渡橋復見落石灣落石勢
已奇况此清流環松蘿挂絶壁古色照我顏前林正丹
黄烟郭粘遠山我欲留此石一杯酬潺湲襆被叩上方
待月同躋攀
　　豐干寄懷戴天卿
我昨過隆阜問子人不識見子因吾友執手便相得嗟
我閱世多老眼太青白如子自不羣肝腸映顏色我從
齊雲還留連愛落石僧廚㸑無烟溪邊學閉息須㬰千
村素猶餘半巖黒絶呌清景中不禁酒喉亟飛書往報
子犯夜旋相即豈無嚴城限况復路崎仄感子欣然來
絫絫載觴炙使我獲一醉陶然共枕籍别子幾何時又
見陽月易豐干與隆阜相望苦相憶東門李女郎頗不
事妝飾迎門粲一笑此意可憐惜期子重來過樓頭新
月直
　　冬日同袁小修王幼度諸君集鍾伯敬邸舍即事
苦寒長閉門旭日動春意忽聞故人期欣然先客至相
知無新舊解后關情事楚客談支離呉儂亦顦顇百年
一夕間燈深酒難醉出門限東西欲别有餘思且喜寒
更長前街月未墜
　　抱疴眞歇禪師塔院夜坐偶占
連夜不成寐雨餘喜得月中宵起推窻圓魄凑林缺灑
然濯煩抱涼意下天末風泉淆遠聴飛蛩一何聒是身
本無常動念即成結遂令顛倒見坐臥分勝劣堂堂塔
中人安閒是何訣(禪師偈云老僧自有安/閒法八苦交煎總不妨)
　　無隱上人庭中有枯樹根綴以襍花草蒙茸可愛
　　因為冩生戲題一詩
山中枯樹根偃蹇蝕風雨久與土氣親生意于焉聚隨
手植花草蕃息如出土月下埀朱實春羅剪紅縷(月下/紅剪)
(春羅皆山/中草名)或苔如錯繡或藤如結羽紛然燦成致位置
疑有譜吾畫能冩生冩生不冩形此景良可惜吾手亦
不輕以畫易此景請言平不平世人不貴真貴假貴其
名吾畫能不朽此景有衰榮莫言常住物只許供山僧
　　戲示山中僧侣
山居不須華山居不須大所須在適意隨地得其概髙
卑審燥濕涼燠視向背樓閣貴軒翥房廊冝暎帶或與
風月通或與水木㑹臥令心神安坐令耳目快臯亭美
林壑中塔亦稱最一樓負山立圭竇如向晦山僧請余
住余性苦不耐勸令開八窻咄嗟變湫隘前楹布清隂
後户攬蒼靄玲瓏稱人意蕭爽出塵界囅然謂山僧此
中固有解往往住山人不知山好在我昨居新菴結構
亦可怪居然仇涼風似欲杜靈籟古梅如老宿亭亭使
人愛其下安竈突柯條半焦壞悲哉氷玉姿坐受熏灼
害見之熱五内如身被桎械誰當共拯此移竈出樹外
面南闢小扉日與香雪對區區一緡費功徳乃萬倍吾
言不見用終為未了債
　　三月十三夜同陸大無界待月虎丘得殿字
清遊及佳辰載酒出芳甸日落風氣髙晴郊綠初徧入
寺踏清隂登髙攬蔥蒨須㬰劒壑暝素月流紺殿林影
散積雪石光搖匹練鼓罷揚清歌人開出素面此時人
境空喧寂同一善低回洵可樂去留亦無戀吾儕區中
人蹤跡轆轤轉今日與明日時乎㑹有變空懷買山期
坐受塵網罥百年春幾逢一春月幾見春月此丘中契
濶共談讌我唱子可和滌子端溪研(無界有宋端研/細潤宜墨可愛)
　　别友夏同孟陽無敕亦因修之君長過林女郎天
　　素月下聽天素彈琴琵琶因索余詩走筆紀事
西湖别譚子離緒不可理載酒覓一歡美人在湖涘美
人閨中秀興㑹託山水筆墨出生氣坐覺山水死清音
到絲竹所貴豈悅耳初為彈琵琶四絃萬緒起再為撫
七絃幽懷歴妙指我攜三絃客嘈雜亦可喜新聲世所尚
古調竝乃鄙都生閒止人琴理協靜女竟彈畢清夜月
落燈未巳百年寡此歡終悲别譚子
　　自皋亭至塘棲舟中寓目有作
山雨驚客夢曉晴山亦喜山僧惜我行送我溪之涘輕
舟如落葉穩坐宛在水波紋動雙趺遙山逐面徙前林
霜葉熟風來散成綺丹黄積雨涯時與菱荇抵不知塘
栖路沿山復幾里離憂付汗漫歸興亦容與
　　送王屺生歸楚
頃與譚子别輒作數日惡歸來不數日别酒為君酌老
懷長寡歡歳晚厭離索況君胸懐人相對抉皮膜離言不
敢深恐為衆所愕方今推楚材紛紛富述作吾尤愛譚
子真意存澹漠此賢君所私冥契應有託清霜滿歸檣
寒月照旅泊君其往及之江邊問青雀
　　秋别
黄溪不肯長白日易云暮分手只此時扁舟東西路送
君不能逺況敢留君住别淚何可吞羅衣濕成故
　　九日翏翏亭獨坐看花感懷有作
去年桂花時對花懐吾友今年見花發所思人在否虚
亭敞蕭瑟秋氣變林藪清暘喜連朝風物況重九西湖
前月中花枝已盈手江鄉花發遲歸客幸不後前月賞
花人今朝復何有悲來不成歡負此盈尊酒
　　述夢
亭亭縞衣人山頭坐涼月招手謂我來咫尺歩難越相
憐意分明相望魂恍惚夢覺理何憑煩憂向明發
　　訪秦心卿溪上懶園不遇有作
溪上好園亭君家聞最勝經過已廿年今始識三徑翳
然林水間愛此飛閣暎位置不在多貴與風物稱主人
意疎豁事事得真性我來不相值維舟柳邊暝見戴自
無須悠然發孤咏
　　南歸詩
天道有晝夜動息兩不爭喜晝而悲夜無乃非人情嗟
余嬰此患何以處死生衾裯既已溫筦簟有餘清人皆
樂睡鄉胡我獨惺惺自從出門來十臥九不寧夜則搖
其精晝復勞其形常恐大命至奄忽道無成公卿是何
物性命乃可輕學道三十年此心猶未安輾轉一夕間
擾擾千萬端病以愛為本憂怖乃相干物生每狥性夙
習不可刋順或忘其源逆則攖其湍心跡既以違調伏
良亦難逝將放吾意俯仰得所歡真際未可期庶以澄
内觀(右不/寐)
不眠苦夜永待旦情徬徨傳聞多警急羽書達明光前
鋒已陷敵大將墮馬亡健卒三萬人一朝血沙場孤城
若絫卵覆車且相望天子為動色羣議紛蜩螗司馬
出守邊元戎將啟行當時畫戰守經撫何參商曾聞右
戰者未戰已仆僵至今廟堂間莫知誰否臧嗟余孱
書生隠憂豈敢忘十年䇿不售何由呌闔閶委贄未分
明幸可商行藏一命亦致身將母或不遑促裝招吾友
歸耕烟水鄉(右聞/警)
驅車出郭門行行憇逆旅童僕相為言有客馳馬去云
追南行者昨已請嚴㫖聞之一驚歎我罪以何抵邊
陲奄然喪謀國者誰子舍彼逋逃臣苛此章句士士固
各有志進退綽然耳不聞盛明朝罪士以鞭箠吾觀長
安中縱横曳朱紫雲臺逞髙議意氣一何侈但恃敵不
來來亦竟無恃吾儕藜藿人敢云肉食鄙進既不求榮
退則如脫屣㑹當翔冥鴻何乃嚇腐䑕(右出/都)
我本疎狂人不適于用世當其少壯時筋力尚可試摧
頺廿年餘業已甘放廢黽勉作此來未免為貧計出門
即不怡行止屢䟦㚄祿養或可圖世難偶相值未能為
親歡遺之以大慮絶裾者何人殆或非吾類髙車易傾
覆況復丁此季縱令為身謀亦豈徒泄泄寄謝金門友
出處各有為同車既好我周道瞻如醉
疇昔偕兹役維子暨汪子我從中道還子亦廢然止汪
子行㷀㷀念之心欲死重來復同歸依然吾與爾汪子
功名人微尚不在此去留皆灑然更覺歸可喜舉世急
功名吾爾衆所訾曰此無遠圖區區效兒女兩人相眎
笑吾乃狥譽毁古來耕釣徒亦各有其侣得子巳不孤
悠悠何足齒
我年未四十已懷退隱圖俯仰又十年何為尚躊躇經
過怯往蹟魂魄識畏途去來廿年問道里三萬餘車裝
敝屢更何況此微軀所以不自決豈徒為饑驅富貴亦
復佳歳月待我乎婚嫁幸已畢余口亦易餬故山臯亭
下桃李滿村墟深塢秀泉石近築靜者廬新梢想出籬
疏泉行遶渠雙髽指天目一勺見西湖言之病已蘇況
當長久居息黥補吾劓造物豈區區(右途中示/子將三首)
春光已彊半氷雪尚如此雲間寒日輝不肯照窮子喜
無塵撲面又苦泥没趾車馬詰曲行五里當十里豈不
憚修途歸途修亦邇(右阜城/道中)
北地行欲盡始覺春萌芽村栁色已新藹藹烟中斜渡
河指齊郊河邊見歸槎淮徐行在眼吳㑹亦匪賒道路
空苦辛分定勿復嗟生不愛京華不如早還家還家春未暮
及見桃梨花(右徳州/道中)
曉起占天色青天無纎滓占者忌早晴蹔晴亦可喜曈
曨日未舒同雲復瀰瀰須㬰宻雪布咫尺如萬里但見
雲濤來茫然失涯涘去住無所憑始識汗漫理天公作
此戲聊戲吾與汝(右遇雪戲/示子將)
日暮雪色深曠野絶行踪輿人惑四方東西視天風忽
然見新月冉冉來雲中雪亦能照夜得月光始通度彼
九曲坂頼此兩素容不知城郭近杳爾聞微鐘我從天
末來已覺下界空(右雪夜至/恩縣作)
客舍東城隅西山眺望閒朝見積雪斑暮見落日殷平
生愛山心對之了不闗今朝穀城下春水始一灣麥畦
綠照眼上有青螺鬟忽如逢故人一笑開襟顏山水只
如此值我歸興閒歸亦有何好試問此青山(右東阿/道中)
春光無次第雪後景已暄愛此沙路平青山壓晴原下
車䇿蹇行竝轡相笑言遠峰翠欲滴近岫勢屢翻惜未
及花時指㸃桃梨村悠然度溪橋下有碧潺湲投鞭一
盥潄為我洗煩寃(右鄒縣/道中)
茲山表徐方經過屢登眺偶然尋舊遊䇿蹇偕所好荒
亭何蕭瑟落日春風峭河山挾霸氣四顧雄懐抱嗟此
古戰塲豈容隱者傲緬思放鶴人無乃非髙蹈不見山
下湖清如眉眼照河勢欲吞山湖能益山貌此中豈有
意河怒湖則笑(右登雲/龍山)
粤客自南來呉儂從北下解后黄河邊蹤跡兩相訝問
我歸何遽問爾行何暇同是公車人不及公車罷此時
長安客闐隘舉子舍豈知風波間有此閒晝夜於彼為
桎械於我如放赦難進而易退聊用解嘲罵(右黄河/紀遇)
江淮十日晴似為歸人貺濁河亦霽顔平瀾容月漾今
朝廣陵路春氣轉駘蕩䢴溝日已斜瓜州潮未漲滯舟
江城邊朅來江城上櫻桃淡多姿楊栁綠無狀江水媚
春曉開此好圖障恠我思江南請君試一望(右𤓰州/曉望)
十年渡揚子狎此如袵席今始識風波呼吸投不測舉
世皆駭機避就本無益不死亦偶然餘生真可惜不然
此春光遂與成永隔出險心已夷聊共子遊息望中指
北固沿溪花的的言詣山之隂仰觀快奇壁偉哉鐵柱
峰㟏岈疑斧劈傍有衲子居幽洞祕丹碧洞中少寒暑
龕燈伴朝夕嗟余風波民何由得此適幸已脱魚腹復爾
躭旦宅稽首禮大悲終然度苦厄(右渡江遭風幾覆泊/潤州閘口同子將步)
(至北固山後禮/觀音洞觀石壁)
北固行坦迤平岡若修塍江山出兩腋羣物無遁形顧
盼收金焦迢遙控層城城中起炊烟山氣相與凝日色
射遠江躍冶光晶熒天水上下同微波不能興翻思弄
舟好失我向所驚下山尋花溪落日噴朱櫻花亦愛晚
妝髙低衆態生穿花藉草坐歸路香冥冥(右登北固下/竝甘露港還)
(舟夾港多/櫻桃園)
吾愛陶彭澤出處皆草草動必求其全俗人自纒擾吾
爾廿年交知子如余少愛子無俗情俗情亦自好口常
說隱淪身復戀温飽蹉跎兩不遂此意各能了茲遊計
百口日日同傾倒鼙皷聲動天風濤勢翻島寢食閒談諧
賴以忘病惱不知分手路只此閶門道經過雖有期别
懐亦悄悄子歸及桃花六橋踏清曉别業在龍泓泉石
真可老我歸百無歡燒笋聽春鳥秋風從子遊松閣為
我埽(右呉門/别子將)
伯兄性寡營生理日蕭條兩弟皆食貧汲汲度昬朝為
農力不任課兒亦無聊餘潤或望余自顧無脂膏今當
遂長徃念此中心焦勉謝諸兄弟此非人力邀吾宗自
薄祜先達皆早彫從兄與仲氏當年踵登朝至今同
籍人秉樞冠百僚逝者倘可留翩然亦雲霄大命既有
制露電安可饕我雖老風塵壽命較已牢與其夭斧斤
寧以樗散逃傷彼泉下人憫我道路勞兄弟更相慰烹
蔬傾濁醪婆娑阿母旁此樂何陶陶富貴有此否何乃
為我驕天倫豈世情菀枯同所遭但當崇令徳慎勿望
門高(右抵/家)
　　龔廣文應民偕仲和見過分韻得蕭字
前日故人來遺我酒一瓢開之氷雪香獨醉安敢饕扁
舟繫門前好客不待招空庭多落葉秋老風蕭蕭缺月
呼未出燭光青迢遙此時不快飲何能待來朝
　　又得支字
我本寂寞人幽憂不可支出門寡所歡不如守茒茨感
子惠然來愜我心所期貧家雖乏供幸有酒盈巵形迹
既已畧言笑兩不疑人生行胸懷不醉復何為
　　壽龔翁行之
龔翁古端士而尤愛氣類余昔穉且狂友之折行輩髙
才不用世乃為後起賴翩翩三鳯毛出匣露光恠翁為
古稀人我亦知非歳看翁尚矍鑠顧我已衰邁相與成
老友頽景各自愛惜非山水鄉放脚若有礙節物有時
佳詩酒亦堪在從翁杖屨游或作州閭㑹日月從此長
黥劓何足悔
　　送張子石北上
衰栁不堪折烟霜留舊容毿毿揚子岸猶惹渡江風馬
首初向北不知闗路重黄河氷連山金臺塵蔽空路難
良可歎汗漫思無窮我昔事馳騁臨老萬事慵貴交久
削迹一丘息微躬長安尺一書十年不復通當今誰愛
士此道如盲聾知子徒有心致身竟何從子實慕風節
非獨文采豐遇合亦尋常壯夫豈苟同去去勿復道行
矣慎秋冬
　　送張宗在偕其伯兄宗自之官晉安
君家有仙吏栽花晉安縣十月發吳江千山樹如茜知
子重友于兼亦愛遊翫相攜山水鄉壎箎何婉孌子於
季孟間鼎足名夙擅晚成自有時涉歴乃益練賢兄
豁達人剸割豈不慣操刀或躊躇旁觀子亦善熏風榕
樹下秋氣芳蘭畔猩紅荔子盤雪白江瑤饌閉門但加
飡勿使鄉心亂
　　夜泊斜橋同王與游顧子貽諸君步至靈巖小飲
　　而下
胥江罷風雨隂晴攪游思落景靈巖下維舟識所詣入
村山路近疎松表塔寺遂登山之椒選石得小憩已出
青雲端攬彼遠湖勢呼酒敵北風新月排雲至溪橋横
歸路似欲併幽趣尋山亦偶然造適焉取醉
　　舟發斜橋至虎山喜晴一路看花作
旭日在船窻睡起喜欲旋推篷望諸山山山如曳練我
來政及時千林開已遍花亦愛客來天應為花眷先教
雨洗妝復遣晴開面幽尋足未試一覽目先眩商量花
近遠次第遊方便庶作十日留荅此花繾綣
　　自青芝看花至茶山憩山頭石上感舊
緣山數十里步步入香徑看花冝輿行神逸目始定茶
山不數仞登覽撮其勝襟湖帶長岫髙下目無剩衆花
爭獻態巻石似得柄大千觀掌現世界琉璃淨昔來我
獨賞近乃游者競廿年懐卜築貧老苦奔迸媿此五浮
丘後期猶可訂
　　同與游諸君游𤣥墓余肩輿先至錢家坎感舊有
　　作
肩輿背同游興以懐舊發遙見坎上花髙低素屏列柔
條愛紛披細路憐曲折花光自照耀況與湖天切瀲灔
爭晴空皎如花得月隨山意未已戀樹心欲歇再游迷
昨夢一往笑回轍百年真悠悠過眼何可掇
　　夜攜榼至司徒廟古栢下已復篝火尋花劇飲花
　　下
看花晝不足尚擬乘夜遊花光冝月色林香應更幽輕
雲亦有意遂我秉燭謀酒闌更攜尊選樹隨淹留愛此
荒祠栢千年挺蒼虯黯黮迷園花懸燈照枝頭登木學
巢飲歌放不可收笑語同游人尚有明日不
　　題畫贈聞翁
閏夏鬱殘暑園居如甑中却思好林泉無過舊龍泓深
路入篁竹溪流潄松風葱翠日在眸清涼變塵容偶然
弄筆墨意與泉石通如聞溪閣響似見林霏濃龍泓老
神仙七十顏猶童往往攜我畫朅來登此峰我欲往祝
之道遠不可從寄此侑千觴挂壁烟濛濛
　　次韻荅子將見招
平生事汗漫遊跡紛難紀臨老負春期戢足守窮理西
湖二月天啼鴂喚人起六橋泫花露兩堤夾錦水有時
山出雲墨花潑素紙篷艇盡日牽藜杖終朝倚愛山誰
如予愛畫誰如子㑹當凌烟霄暫爾混塵市相期刷羽
翰孰肯䕶瘡疻我老甘放廢雞肋如脫屣看子意崢嶸
猶思角旗壘要之胸懷真掇皮終見髓古來功名人可
憐浪生死悠悠風波中吾道有涯涘未敢妄呈身庶以
懲刖趾寧為不材樗勿羨成蹊李子書前月來誇以湖
山美子方務内觀老圃將竊比荷鋤登秋畦釋此當安
徙壘石或栽花所謂聊復爾待子買山深相攜白雲裏
西湖如沸羮豈以此易彼(時方建魏璫/祠于湖上)
　　正月晦日雨霽同歸文休張冲善少謙集顧子貽
　　齋中聽祖印上人譚禪分韻得理字
客愁殊未央春日去何駛樂彼幽人招快此風雨止移
舟轉近郭着屐尋舊里鄰園梅蕭疎城上山迤邐伊蒲
出香飯開士同法喜歸子平生歡契濶情具邇二張臭
味人傾蓋可爾汝豈徒浪詩酒㑹欲了生死去年狂飲
徒奄忽喪予美(傷仲/從也)悠悠百年中刹那安可恃空華豈
眼見標月非手指庶以目擊存窻風吹破紙
　　送無際北上
夜長不能寐念子當遠行吉夢為子來夢中占其祥如
子韞文采其道當輝光晩達豈不佳服官猶壯强將子
奮功名毋為歎參商
昔我與子交發言即同趣讀書不恥貧固欲行其意及
乎赴功名子前我輒㚄心知不能同豈復敢為異子今
揚天庭我終守衡泌子將為其難我亦安為易出處各
自量苟同竟何濟
送子金閶道髙闕何嵯峨笑彼夸奢子髙危當奈何丈
夫自有懐衆人鮮不波廟堂方鼎新一朝盪羣魔四
海頌太平考槃亦寤歌況此詔公車彌天恢網羅束身
事聖明豈不愛濯磨直言望吾子毋徒貴詞科
　檀園集巻一
欽定四庫全書
　檀園集巻二
　　　　　　　　　　　　明　李流芳　撰
　七言古詩(凡三十一首/)
　　春雪有懷龔三仲和兼訊劉長卿張荃之(去歳以/是日至)
　　(武林大雪又嘗值冬雪偕長卿荃之汎舟/至石岡阻氷步歸城南石岡仲和别業也)
去年此日西湖曲積素千山亂晴旭今年此日雪復驕
排空匝野欺春條山樓四望何泬寥思君遙遙不可招
城南一棹衝寒路水抱山圍石岡暮酒醒風歇凍不行
著屐歸來賞君句只今春花半含綺掩映山椒復何似
花開雪落不相待我愁君病徒為爾人生發興真偶然
吁嗟張生與劉子
　　重題荃之書蘭
秋風蘭若長干客藂樹隂隂小窻碧千里間關遲子來
殘燈細語為誰劇當時子畫我作詩今日開看已陳迹
我昨送子寒城東荒草茫茫掩阡陌腸摧淚竭無奈何
手澤相誇竟何益吁嗟乎人生不死空有情慚媿傍人
知愛惜
　　畫松石為翁吾鼎母夫人壽兼題長句
翁君彳子何所適手持素縑長三尺屬余吮筆為作圖
圖此青松與白石翁君有母孀居三十年青松比貞石
比堅恩勤育子誠可憐感君使我情潸然男兒不能安
輿列鼎為親歡雖有菽水徒迍邅白頭廚中苦辛者誇
數聖善何有焉翁君翁君慎勿迂東西奔走將何須江
寒木落嵗云徂倚門之望不可孤入門一笑慈顔舒春
酒春盤次第敷髙堂素壁挂此圖君當亟歸勿踟躕吾
聞君有仙人不死之術可以奉阿母何如此樂真良圖
　　與仲和期潭西看花仲和云當至洞庭已聞滯虎
　　丘走筆寄嘲
我貪花月潭西住君愛烟波洞庭去還向潭西望洞庭
指㸃雲峰是君處春晴山閣花無那十日尋花雙屐破
輸君縹緲更軒豁歸應誇我峰頭坐張生曉發呉門來
傳君猶滯生公臺千塲紅粉亦快意萬頃琉璃安在哉
我昨期君訪舊遊掉頭别我神何遒知君未慣風波色
且伴鸎花穩一丘
　　過郎當嶺口占示汪無際
去年汪生到雲棲相戒莫翻郎當嶺今年我與翻郎當
始知此山實竒穎是日風雲氣變幻兼之巖壑勢雄猛
雲移日影千山來風入泉聲百道冷愛此盤旋忘阻折
足雖郎當意馳騁吾生浪跡詎可量太華終南有絶頂
茲山郎當未足道誰為此名乃予儆汪生汪生幾誤君
使我臨風發深省
　　秋風行送張子崧之白下
秋風水綠秦淮里香閣珠簾映淮水隔岸倡樓十萬家
日日笙歌醉羅綺吾儕酒徒老亦狂不論文飲紅帬彊
闈中就草日未落脫帽急走青樓倡曲頭小姬歌擅名
雙鬟倚酣徐發聲風生月出夜將半掉頭曲罷鍾山青
人生此樂豈常有送子江千重回首男兒冨貴自有時
但遇風流莫相負燕臺漠漠塵紛紛天寒路長愁殺人
我今别子且欲往為子先驅多苦辛
　　南歸戲為長句自解
人言債多能不愁我今真作隔夜憂天生吾舌尚可用
況有薄技供遨遊但恐饑寒命所注縱有衣食非人求
一家嗷嗷三十口老母弱子將焉謀我欲賣却百畆田
不堪持作三年羞不然計且無復之請屏所愛不一留
先賣几頭子石研不愛墨花繡澀春雲流次賣商尊父
丁篆不愛寳色剝落䕫龍糺次賣西山梅花二十畆不
愛春湖草閣臨青浮最後賣却山雨之飛樓不愛松風
梧月芙蓉秋如此不足辦吾事天實為之吾何尤人年
四十老將至譬如已死亦即休
　　潘克家蔣韶賔邀遊善巻寺酒後偶成
我生好遊天作縁昨日風雨今晴川泊舟遙愛松際寺
入門稍覺風中泉恍然便與幽意惬何況突兀巖崖前
咄哉兩洞大竒絶使我心神猶宕跌雲端仙掌殊可辨
四壁烟霞互明滅石牀丹竈亦宛然鹽堆米積何纎屑
却思造物有底意為此形模巧施設仙人已去山鬼來
虎豹疾走蛟龍迴吾欲上下窮兩崖水深可泝闇可開
褰裳濡足亦徒爾胡不久留但裴回君不見祝娘遺跡
今荒臺當年讀書安在哉(寺相傳為祝英臺讀/書處今有臺尚存)三生因
果亦茫𣺌虚堂寂歴松風哀(寺為唐丞相李蠙所創至/宋李綱李遵伯復新之或)
(以為一姓三生故/寺有三生堂云)嗟我何為墮塵趣十年不踏荆溪路
張公玉女入夢頻聞誇善巻空復妬今日何日果此緣
山僧地主欣相遇經時未豁塵土腸一朝欲向山靈訴
洴浰蔣呉區潘(蔣居洴浰潘居呉/區皆近善巻寺)二子知我我不謾百
年易盡歡不足胡不買山偕盤桓子今有山不肯居我
今無錢欲買難待我有錢知幾時蹉跎離墨與銅官
　　壽方孟旋母鄭太夫人
去年方子就我别荷風疎疎送餘熱執手欲話燕路長
低頭倚閭心已折今年春風失意歸别子又見秋風飛
遙知秉燭情相似欲寄壺觴伴綵衣俄聞介壽當兹辰
願言持此稱千春山川悠悠隔吳越雖有懷抱無繇伸
翻思燕市擊筑時與子心期豈爾為陶母廚中正辛苦
區區升斗猶參差男兒變化未可料安能屈首甘常調
由來菽水亦自歡朱門粱肉徒誇耀我懐此意私吐吞
非子莫敢相為論亦知阿母自聖善不至河漢吾此言
倚雲山頭卜築成千頭木奴遶宅生陽溪百仞清見底
夾岸朱實丹霞明美哉風土神仙居阿母保之樂有餘
爛柯日月長不老回看塵土將何如
　　送程孟陽遊楚中
我昨勸君為楚遊喜君翻然即掉頭今日置酒與君别
見君行色我始愁平生心知兩莫逆人言君癡我亦癖
村扉城郭嫌疎索那能别此長為客去年送我揚子湄
焦山落日江逶迤豈意今年復送君楚雲湘水勞相思
君家書閣秋山中千山萬山松入風我亦買山梅花裏
誅茆卜鄰期子同惜哉此意不得遂連年飄泊徒西東
人生萬事常相左饑來驅人欲誰那君今新得賢主人
相將且拽寒江柁江月山花遠趂君詩囊畫本留貽我
　　小築看荷花偶成
白公堤畔烟湖空四月未盡荷花紅兩湖盪槳無一朶
小築已見千花藂昨日梅雨天多風風翻雨打花龍鍾
今朝日出方照曜半晴半隂態愈工君不見雷峰倚天
似醉翁霧樹欲睡紛朦朧此花嫣然向我笑怯怯新妝
出鏡中新妝美人正可喜笑而不來情何已且拚一斗
酬醉翁此翁情澹如烟水
　　蓴羮歌
恠我生長居江東不識江東蓴菜美今年四月來西湖
西湖蓴生滿湖水朝朝暮暮來采蓴西湖城中無一人
西湖蓴菜蕭山賣千擔萬擔湘湖濵吾友數人偏好事
時呼輕舠致此味柔花嫩葉出水新小摘輕淹雜生氣
微施薑桂猶清真未下鹽豉已髙貴吾家平頭解烹煮
間出新意殊可喜一朝能作千里羮頓使吾徒搖食指
琉璃盌成碧玉光五味紛錯生馨香出盤四座已歎息
舉筯不敢爭先嘗淺斟細嚼意未足指㸃杯盤戀餘馥
但知脆滑利齒牙不覺清虚累口腹血肉腥臊草木苦
此味超然離品目京師黄芽軟似酥家園燕笋白於玉
差堪與汝為執友菁根杞苗皆臣僕君不見區區芋魁
亦遭遇西湖蓴生人不顧季鷹之後有吾徒此物千年
免沈錮君為我飲我作歌得此十斗不足多世人耳食
不貴近更須逺挹湘湖波(袁石公盛稱湘湖蓴菜美不/知湘湖無蓴皆從西湖采去)
(以湘湖水浸之耳蓴菜初摘後以水浸之經宿則愈肥/凡泉水湖水皆可浸不必湘湖水也今人但知有湘湖)
(之蓴又因石公言謂非湘/湖水浸不佳皆耳食者耳)
　　西湖走筆贈雪嶠上人渡江尋雲門山
雲門山𣺌何許送君行隔江渚十年雙髻今何如千山
萬山同逆旅西湖殢人我亦留君胡不留掉頭去我嘗
愛君機鋒如劒鋩君亦愛我筆墨如風雨多生與君數
相見此日分攜何足數空山無人雲作主猿狐悲啼虎
豹怒衲衣綻盡蒲團空何必樂邦乃我土
　　泊百花洲寄孟山人於紫薇村
百花洲上髯翁宅幾度維舟就君客城頭古臺横月明
臺下胥江向城白落日曽迴曙塢船秋風屢挂横塘席
喜君好事缾罍賖喜君幽居門巷僻一朝到門主已非
池塘栁色空依依歎息此翁無住著十年九徙何時歸
山中雲物知好在舊日酒徒應到稀自笑無家猶畏徙
跼蹐里中徒忍饑不如放浪從君去愛殺村翁住紫薇
　　婁江舟中題畫送王平仲遊南雍
黄姑灣頭黄梅雨複岸重岡映村塢布帆遙為故人開
一片離心寄江滸金陵悠悠隔烟樹故人指日金陵去
男兒㑹當有知己三十成名未云暮桃葉渡頭小槳迎
雞籠山下蹇蹄輕勝事因風向予說舊遊何處不關情
　　贈鸖石翁
十年不見鸖石翁舊日酒腸今在否當年名飲推吾徒
豈意參商成白首我今且老何況君惜哉當年臂鷹手
每憶君家壓手杯一飲千杯不停口酒後瀾翻說古今
目睛煌煌爛如斗年來沉飲但閉門我來叩門亦不有
却思結客少年時變滅白衣與蒼狗我嘗許君贈一言
不覺蹉跎廿年後如君沉溟古所無我欲名君君不受
常恐心期却負君喜君六十猶抖擻匡牀擁膝晚未起
秋光熒熒照蓬牖壯士且復能飲乎酌以大斗祈黄耉
　　嚴太夫人生日歌
我愛西湖三嚴子生長西湖山水裏兄酬弟唱情性真
詩腸酒徳堪驅使板輿時曳兩峰烟畫舫常浮三塔水
天生兄弟皆好竒日奉慈幃多燕喜我生區區貴適志
富貴不來來亦去羨君神仙不易得君猶對我嗟不遇
自言髙堂常寡歡令我稱觴為大言我今落魄更可笑
窮苦之言安足存憶昨東歸意偪側入門彊笑無顔色
忍聞慈母慰遊子此意吞聲杳何極男兒逢世知己疎
欲決不決何躊躇青鞋布襪掉頭得念此尸饔兼倚閭
咄咄三嚴子與君相知數年矣豈不知子心中事人生
免俗固難爾借子樽中酒上子阿母壽莫論富貴與窮
愁過耳悠悠皆不有君不見雲棲古佛今導師說法平
等無參差前年吾母往頂禮旋聞阿母同皈依團圞且
說無生話捧檄聨翩自有時
　　友人呉瑞生嘗患腹痛自言遇小不平輙發以酒
　　澆之則止酒醒復然余聞而異之為作此歌不敢
　　望枚生七發聊用廣瑞生意耳
袁生嘗有言人不可無癖天下難醫是俗病往往奇人
有竒疾吳郎灑落風流人何事捧腹常呻吟自言此中
多磈礧遇事輒發誰能禁初如車輪轆轤攪繼乃干戈
劒㦸擾但得一􁑭春融融無那酒醒愁𣺌𣺌余聞此言
三歎息此症未許庸醫識余老世途屢折肱請為放言
代草檄君不見此中空洞自本來何處﨑嶇得荆棘㑹
當笥經巻五千兼可容卿輩數百有時五嶽起立江河
奔有時青天萬里雲無迹紛紛氷炭徒滿懷摩挲祗供
一笑劇勸君不用純灰三斛洗世間亦無中山千日醴
酒不為功亦非祟但請皈心向慈氏為君剗却人我根
到處常得輕安體
　　戲贈呉鹿長
去年逢子西湖曲新妝綺疏映湖淥一曲干杯笑不停
燈下酡顔勝紅玉今來豐干子出迎訝子形骸太瘦生
自言脾病連三月齋廚冷澹如枯僧吁嗟别子曾幾時
昔時豪華今爾為呉郎吳郎我知子子病可療癖難醫
自古鍾情在我輩僕本恨人諳此味風流老却夢已陳
古劒悠悠猶有氣桃葉渡頭望眼賒秦淮月對白門斜
朱絃罷弄烏絲濕我聞斷腸況子耶我嘗愛子胸懷真
少許却勝多許人但恐君情猶未至情癡未足為君累
縱令黑瘦來清虚不似肥癡擁渣滓況子貌枯神轉腴
髙譚炯炯雙眼珠豈有此人為情死終看夢覺成栩蘧
　　贈别呉正子
華屏山頭月初上喜子能來共村醠河西橋外雪片飛
愁子衝寒匹馬歸憶昨豐干初見子向我喃喃情不已
欲扶風雅回波瀾不為區區念桑梓君不見豐溪村中
十萬家朱門粱肉紛如麻呉生閉門守四壁百城萬巻
徒相誇囊空不肯留一錢好客時時沽十千腰間湛盧
脫手贈匣裏自保朱絲絃我今别子行復東扁舟直下
隨飛鴻新安江清釣臺矗此時念子心忡忡吁嗟乎吾
儕意氣豈輕擲一腔雖丹雙眼白君看世路皆悠悠别
後頭顱好珍惜
　　洞庭看梨花柬别王淑士
與君期看盤螭花忽漫乘風洞庭去洞庭十萬梨花村
村村花發當湖曙石公山西龍渚灣毛公壇下包山寺
幽竒秀特天下無臨風絶呌何由寄生平小别無三月
相思絫絫動盈札自從升沉隔雲泥江波𣺌𣺌吳天濶
别君三年一見君簡書催君行復發君不見城東歳暮
雨窻西兩度幽懷不能說白門洵佳麗何如故山好清
遊尚難同況乃期汗浩知君買山懐逺志笑我干時戀小
草他年出處兩茫茫長使青山看人老
　　盤螭山訪覺如上人不遇
三年十月盤螭路石脚紆回矮松樹誰開絶凹香茅宇
四壁圍丹門漾素重來春濃山正午湖光欲曙花將暮
兩度尋僧僧不遇小憩幽窻覺禪趣庭中殘桃自送迎
湖面浮峰無去住君不見六浮山閣今非主六浮居士
居無處欲乞一單終餘年坐對青山叅活句
　　余買一小丘於鐵山下登陟不數十武而盡攬湖
　　山之勝尤於看梅為宜蓋踞花之上千村萬落一
　　望而收之久欲作一小閣名為六浮六浮之名遂
　　滿人耳而閣竟不就友人鄒孟陽見余歎息每欲
　　代為經營今日始引孟陽至其地亦復呌絶不能
　　已余因為作六浮閣圖兼題一詩冀孟陽無忘此
　　盟時丁巳八月十八日也
十年山閣不得就却負青浮日夜浮故人一見豁雙眼
何日三間銷百憂氷花琪樹亂檻外銀山雪屋排簷頭
百年有錢作底用一朝卜築偕行休君家西湖我震澤
往經冬夏來春秋十千到手即可辦非我求君君自謀
　　虎山踏月行示同游鄒孟陽張魯生
靈巖脚下斜橋路一路横拖山水去秋風秋月幾度來
風月關心舊遊處穹窿欲盡湖山開落日閃閃青烟來
虎山橋頭山色闇明月遲我猶徘徊凭橋東望遮山立
明月正向遮山出遮山遮月不遮光陸離寳氣初離室
須㬰山尖露半彎突兀捧出黄金盤四山蒼然一水白
玉刻橋梁銀作欄吁嗟乎張生昔年與汝橋上行虎山
十年月再明同游幾人復誰在鄉月照我空多情吁嗟
乎鄒子子今真見虎山矣虎山烟月竟何似當年畫出
虎山時橋上之人吾與汝子兮子兮奈此良夜何磯頭
夜深風露多遊人欲歸殘酒醒試聽中流踏月歌
　　西湖喜遇譚友夏賦贈
誰言譚郎貌似我執手問人還似無寸心明白已如此
區區形似終模糊我昔知子因子詩曉月殘雪風鳴枝
境清音寥意飄忽虎井數篇猶可思呉江楚嶠兩遼闊
期子不來空歳月西湖烟水我為鄉豈知此中有譚郎
十年相求始相得停車下船各歎息歘然魂魄化為一
異者衣裳與巾舄城中兄弟情好偏非我與子神不全
兩山紅葉正相待子詩我畫交無嫌我家震澤梅花裏
湖氣花光三十里留子共度梅花時且待春深上湘水
　　風雨吟
風風雨雨江頭路多少離人從此去欲將别泪寄黄溪
昨日黄溪在何處歸帆一挂不可收西泠橋邊人倚樓
獨酌孤眠不成夜又教風雨伴儂愁
　　題畫贈潘子方孺
吾聞泰山五大夫之松干雲礙日摩蒼穹廿年奔走燕
齊道無由扣嶽攀虬龍考之所聞及傳記此松不復仍
秦封松壽千年亦常耳況此神物間氣鍾帝王褒崇萬
靈護不天斤斧誰能窮樹猶如此人則那長生久視安
可逢吁嗟乎潘子與汝同庚吾先汝相看同是知非翁
弱冠論文今老矣當年意氣凌雲霄不貴不去真可恥
四十九年成一往百年彊半能餘幾儗將末後見先師
莫漫隨流稱蕩子君不見此五松圖意長楮短可奈何
干雲礙日空想像横柯接葉聊婆娑吾儕屈折亦如此
歳寒自保應無他
　　送汪君彥同項不損燕游兼呈不損
汪生昨自欈李還忽然向我譚長安自言指日長安去
及此春深花事闌嗟乎汪生何太迂少年不肯守牀幃
因人遠役將何為我是長安舊游人三年一度長安春
如今怕說長安道送子忽忽傷心魂長安城中有何好
惟有十丈西風塵人畜糞土相和勻此物由來無世情
貴人逢之亦入唇其味不減庖廚珍别有髙梁橋下水
栁色一灣塵似洗從此沿流向玉泉湖山亦有江南意
充君畫本差可耳君不聞京師畫工如布粟閩中呉彬
推老宿前年供御不稱㫖褫衣受撻真𨽻畜此事下賤
不可為君但自娯勿干祿吾友重瞳之孫氣食牛萬金
散盡圖千秋一朝掉頭出門去為我問之何所求君應
朝夕進苦口勉之閉門發䇿勿妄侈交游
　　江南春(次倪元鎮韵/)
錦䙀簇簇東園笋宿雨初收池面靜栁條欲織畫簷絲
花枝為冩疎簾影寒食風來山店冷轆轤聲杳臙脂井
山前日暮鳥銜巾繡陌香泥闇麯塵鶯聲遲花信急裛
露穿花羅袖濕常恐春歸歡不及飛紅盡處千林碧不
見花洲舊呉邑洲上要離塜猶立楊花滿洲生綠萍百
年易度胡營營
天平山頭石如笋松隂落日游人靜射瀆千帆曳練光
胥山萬水留寒影響屧廊空履痕冷館娃舊事沉宫井
鴟夷歸來裹角巾吳臺越榭皆烟塵春水生春潮急西
泠渡頭莎㟁濕我欲渡江潮已及對㟁千峰萬峰碧闔
閭勾踐空城邑男兒功名幾時立眼看身世如漂萍驅
車䇿馬將何營
　　題葉熈時空香閣
我昔名齋以六香其中空香亦居一香本着物非從空
以空名香非其質曰空無相諸塵生謂空無香義亦失
香塵之體本來空空中諸塵熾然出葉子構空閣獨愛
聞空香豈徒屏除沉水與檀麝竒茶妙墨皆無當酒亦
不能馨花亦不能芳凡彼有相皆有壊此香乃始名真
常雖然更有說此義非究竟空香若為聞為復有聞性
聞性若不空香塵豈能淨空無駐香體香不與空緣鼻
非往空處空非來鼻邊空香閣中人謂此然不然
　
　
　
　
　
　
　
　
　
　
　檀園集巻二
欽定四庫全書
　檀園集巻三
　　　　　　　　　　　　明　李流芳　撰
　五言律詩(凡四十六首/)
　　病中柬徐孺穀將有白下之役
疎疎庭欲雨花落闇髙梧月氣昏三伏天涼無一娯病
將愁共到人與夢俱徂心怯丹陽道知君好去無
　　除夕(癸卯/)
除夕人猶病挑燈思惘然夢魂驚隔歳雨㸃入新年笑
為小兒劇酒因慈母顛生涯兼世路只有且隨緣
　　石岡園池同仲和泛舟作
共道春園好偏宜泛一尊輕隂低竹塢落日駐花源水
動魚迎棹人歸鶴候門相看無限意愁殺近黄昬
　　除夕(甲辰/)
愁事殊不了如何已歳除千門宵鼓後半榻佛燈初性
癖甘從笑交貧或易疎隨緣吾未得世路正躊躇
三十等閒過行藏定若何年華隨樂盡風雨逐愁多小
妹初離閤故人仍抱痾關懷今夕事不獨歎蹉跎
村酒不復醉殘燈影漸移家無終歳計人有隔年期骯
髒知難遇浮沉意已衰笑憐兒繞膝黽勉慰家慈
忽憶去年夜苦吟猶病中但令身健在且莫怨途窮野
蕚今將發清尊幸不空只愁難免俗明發又匆匆
　　春盡同仲和泛舟溪山堂
雨晴春又盡忽忽信舟輕松嶺雲不定栁塘風易生出
波雙浴鶴隔竹一啼鸎何意林芳歇幽懷得共傾
　　讀書仲和郊居寄懷孺穀
相對忽相憶春山不見君飛花何太急啼鳥故成羣癖
似嵇生嬾知慚鮑叔勤昔年題壁處寥落隔松雲
　　贈􁠘上人
未識􁠘師面新詩已競傳竹間開巻帙屋外迥江天山
雨一相見風塵意豁然欲隨師卜築瀟灑共安禪
　　白門七夕感懷
舊日維舟處懸情獨栁條秋風又京國客思正江潮長
路有時到歡期難再邀裵徊望牛女愁絶向中宵
　　贈别洞庭葛實甫
我懷洞庭月欲醉莫釐峯幽意久不愜髙人今乍逢新
詩正堪把歸櫂阻相從却羨秋山下丹黄已萬重
　　九日風雨泛舟石湖
客思逢重九來尋雨外山未能凌絶頂聊共泊西灣茶
磨風烟白薇村木葉斑誰言落帽㑹不醉復空還
　　送龔三仲和就試白下
送子白門去因之感舊遊挂帆江月曉問寺竹風秋藜
杖臺前路紅妝水面樓風流知好在逺想日悠悠
最愛清涼寺朱門綠樹開晩風齊䇿蹇落日每登臺雨
外江光白城邊石勢隤􁠘公禪室近還與共裵回
同病憐羇旅山風想對牀相看愁去住豈敢問行藏鹵
莽吾猶遇飛騰子詎量烟寒郭臺畔貰酒正相望
　　清河道中柬同行宋上木
漠漠黄河岸荒荒落日風鄉關鴈影外客路水聲中吾
道只如此心期偶得同寂寥佳節近忍負菊花藂
　　黄河九日寄懷家中兄弟
去年重九日風雨石湖中屈指登髙處三年無一同亦
知懷遠道且復信飄蓬阿母秋園裏應憐茰酒紅
江路寒仍晩重陽候未回遙知新酒熟不待菊花開郊
北秋宜眺村東客好來河流向天際難覓一登臺
　　黄河夜泊
明月黄河夜寒沙似戰塲奔流聒池響平野到天荒呉
㑹日以遠燕臺路正長男兒久為客不辨是他鄉
　　舟中雜興
辭家兩見月兀兀閘河邊長路難計日逆流如上天扶
攜幸相得宴坐亦翛然始識浮家意伸鉤擬釣船
推篷殘巻後秋爽正相宜飯燥香秔鉢羮勻玉糝匙飽
飡無一事翻憶在家時多少風塵子天涯長苦飢
　　任城舟中得家報述懷
聞道家鄉水秋來又殺禾正愁生計少其奈薦飢何阿
母廚中意賢兄柱下歌天涯一回首不敢畏風波
自笑逢時懶兹行亦偶然為貧無不可患得敢爭先溝
壑吾生事簞瓢可送年寥寥故人意三復贈行篇
　　游任城南池
塵土經時面南池一豁然城孤朱閣外亭小綠荷前望
迥蒹葭水秋髙楊栁天猶傳杜陵句幽意至今憐
　　太白樓
斯人不可作秋望轉蒼蒼濟水東流直梁山北去荒千
年同客路一􁑭即吾鄉尚想登臨處當時號酒狂
　　荆門舟中見菊偶成
江路重陽月荒城菊未花一枝今始見小摘向人誇研
水添生意鄉心對物華遙憐開爛漫濁酒過鄰家
　　清淵逢鄉人南還
君整南歸棹予隨北上船他鄉一相見故里色依然只
覺還家好都忘失意憐平安仗傳語早晩下江天
　　移舟入荷池同孟陽方回小泛
風池弄小艇偃仰芰荷藂葉與遠山碧花將落照紅衣
裳散香澤樓閣擬虚空漸覺離塵世來游淨土中
　　為楊䜟西題斷橋小景
十里西湖意都來在斷橋寒生梅蕚小春入栁絲嬌乍
見應疑夢重來不待招故人知我否吟望正蕭條
　　新安江中有懷𤣥度伯昭諸子
對酒半輪月隨舟兩岸山碧潭寒見底怪石巧當灣自
覺勝情愜誰言客路艱别歸臨歳晏秪愴故人顔
　　西湖小築次韻答子與
不是我頻到安知君病多如君好神氣且莫厭沉痾山
潤經時雨樓香四面荷還應思小築稍健即來過
　　疊前韻重寄子與
嵐氣不出户南山朝雨多烹茶翫水色持此滌煩痾有
客衝林靄維舟傍芰荷隔溪欲相喚或恐是君過
　　次韻答西生上人見寄
小閣溪風夜至今來夢中近聞添結構坐臥在空濛多
病成予嬾新詩見子工遙看翠微路幽意若為通
　　戲柬湯吾狂于靈隱精舍
靈隱蓬峰下飛泉六月涼相望隔烟雨欲徃復傍偟晩
霽紅半閣蕉隂綠一牀愁聞湖上鳥終夜呌吾狂(湖上/有鳥)
(其聲曰吾狂/徹夜不已)
　　雨中喜蓮壑自朗至
朝爽在羣木焚香對南山颯然飛雨至靄爾翠微閒孤
詠無所寄林僧來叩關不知蓮壑裏髙興幾時攀
　　西湖寄沈無回於黄巖
台蕩古名勝但言心已馳一氊難穩坐雙屐好相隨去
郭聞尚遠出遊知幾時因風須示我妙畫與新詩
長安攜手日去住各踟蹰念子胸懷濶如予生計疎不
知山縣裏風物竟何如但願少人事還能讀我書
　　靈隱次穎法師韻
往來白雲社坐臥丹楓林齋飯經未罷應門僧屢尋出
寺不覺遠向山情轉深前溪正落日去住亦無心
　　殘臘
殘臘尚幾日新晴暄氣來遙知早梅意欲傍歳朝開十
載青芝路千山白雪堆扁舟繫門栁獨往興悠哉
　　寄胡仁常民部
春明一回首動隔十年期楚水日東下燕雲常北馳夫
君美無度畏壘有遺思國士終何報悠悠媿所知
懷抱偶然合何云出處間雲霄既已遠丘壑豈徒閒海
國餘黎在飢年賦額慳回天竟誰力凋瘵一時還
　　二月五日自虞山還文休遲予於鹿城同張冲善
　　少謙顧子貽幼疏步屧山間因過幼疏夜飲限韻
　　得村字
故人遲我至一笑玉山原有酒便須酌忘形豈待言花
疎能照夜月細已横村莫怪常深坐應非戀一樽
　　次日同文休子崧靜之子貽幼疏集冲善齋中限
　　韻得燈字
書齋梅未落過雨態猶勝㑹以花時數詩因客興増濕
雲晴不去春氣酒能淩醉覺衝泥怯船窻迥一燈
　　夏華甫水亭邂逅甬東朱漢生已載酒重過與漢
　　生集别
作合此亭中忘機愛野翁無多成水石隨意得房櫳雨
氣先梅到風光隔竹通重來興方洽尊酒莫匆匆
　　題半塘陸仲子新居(其兄伯子所居鄰/比兄弟皆善絃歌)
好是幽人宅偏於水木便天然松障子宛在竹窻前晩
照留僧閣茶香到客船壎篪方比舍曲罷又聞絃
　五言排律(三首/)
　　臯亭送張爾完東歸爾完從慧法師聽講彌陁疏
　　鈔初受五戒
相近不識面相逢恰稱心亦知文筆妙不謂道情深得
共蓮花社遠來祗樹林飛泉初雨後落日復松隂幽賞
正未已𤣥言殊可尋别君何草草歸路慎浮沉
　　寄無際於㑹稽兼訊張使君宗曉(夢中與無際同/游賦詩有樓亦)
　　(生霞思之句/因為續之)
故人前月去言訪雲門蹤此地美林壑為懐況秋冬碧
淙雲外細丹葉霧邊濃樓亦生霞思山尤愛雪容蘭亭蹟
已謝剡曲舟靡從張緒如相見知予老更慵
　　春笋詩
春園風物好二月笋生時愛此錦䙀子參他玉版師嫩
休論菜甲滑可比蓴脂酒辣偏相稱茶清更不疑味存
甘苦外質與剛柔宜上番看何意平安報有期此君真
不俗少具出塵姿
　
　
　
　
　
　
　檀園集巻三
欽定四庫全書
　檀園集巻四
　　　　　　　　　　　　明　李流芳　撰
　七言律詩(凡九十首/)
　　春江寓目
西日欲墜江村涵淺汀深莎相映藍垂楊滾絮不戀地
柔藤落花穩住潭白頭天涯自無主朱顔明鏡誰為憨
思君不來春易老令人腸斷偏江南
　　除夕(乙巳/)
壯心咄咄漸成灰前路茫茫轉欲催已斷葷腥過百日
將抛麯蘖只三杯不愁歲向今宵盡且喜春從昨日回
(先一日/立春)聞道西山梅早發故人期我放忙來(與仲和淑/士有鄧尉)
(看梅/之約)
　　出都門答伯美見慰
勞君為我費嗟吁不道逢時我自迂每愛偷閒銷歳月
兼因多病惜身軀莫教枉却文章祟只合償他車馬逋
生計漸貧親漸老行藏欲决更踟蹰
　　東阿道中
騰騰兀兀逐塵行忽似春山為解酲髙下故隨人意繞
逶迤偏覺馬蹄輕誰教柳色毿毿暎不分梨花處處生
愛殺穀城山下路風光況復是清明
　　西湖答家兄茂初見寄
辭家正是薔薇時又見薰風菡萏池慣别自輕千里道
愛遊偏與五湖期緑勻隄樹朝烟歇紫入山樓莫塔垂
可惜西湖好詩料弟酬兄唱各參差
　　豐干得孟陽廣陵歸訊兼聞淑士從白下奉使南
　　還率爾有作
維揚歸客尺書來白下仙郎千騎回欲話吹簫明月夜
還思落木雨花臺新詩㸃撿尊前出秘簡從容燭下開
殘臘過君能幾日闗山留滯使人哀
　　别鮑谿甫程公亮二子
新安山水是吾鄉頭白歸來宅半荒乍見清溪如故舊
每譚黄海欲飛揚未能共蠟登山屐忽漫思隨下水航
臨别媿君情太厚衝寒徒步遠相將
　　别汪伯昭
别君長鋏不須彈作客方知行路難舊里豪華人競爽
貧交風味自相歡嚴冬忽已十二月歸櫂其如三百灘
總為黄山與君在掉頭時復憶新安
　　訪慧法師於臯亭桐塢作
不見臯亭慧法師每勤書札慰相思蹉跎又作三年别
慚媿終無一往時忽憶虎溪成舊社且尋茅屋賦新詩
闗門短櫂衝炎去黄鶴峰頭月上遲
　　贈城南夏君君善種樹作小景盆盎中疎宻掩映
　　頗有畫致
每到城南訪隱淪一灣江㟁草鱗鱗比隣竹色當門緑
傍檻荷香出水新貧向交遊誇好事巧於林壑見天真
看君杯酒飛揚意結客塲中少此人
　　雨中喜山僧摘楊梅至
一望山坳紅紫堆臯亭五月熟楊梅家家火樹垂千纈
日日氷盤薦百枚尚擬趂晴看飽去却憐和雨摘將來
莫論風味如西磧齒輭還須嚼幾回(余買山西磧其地/産楊梅味甘遠勝)
(武林諸/山所產)
　　次韻答李九仙山中見寄
從誇日帽與天梳獨享知君且媿予道力未能甘混俗
野情終是愛幽居已諳世上悠悠態不學空中咄咄書
早晩黄溪營五畆堂連梧竹水環蕖(時九仙欲為予/卜居黄溪村中)
　　次韻酬沈雨若見寄
寥落花間一草堂喜看舟楫到江鄉春潮送客渾無信
寒菊懐人尚有香十五松齋容嘯傲(雨若園居/有十五松)三千塵
路費商量(時予將/北上)憑君莫問行藏意世事於今正渺茫
　　錫山夜别閑孟子薪彥逸及從子宜之兒子杭之
十日追隨意未傾一朝言别若為情秪憐對酒成髙㑹
無那挑燈是送行家累闗心難共語功名垂老不堪評
便應撥櫂從東下十畆閒閒尚可耕
撩亂鄉愁一夕生燭殘酒醒奈深更隔船安穩歸人夢
前路迢遙去客情江月又催征櫂發寒雞不待寺鐘鳴
十年分手梁溪路但覺衰頽負此行
　　除夕白門喜比玉攜榼至寓舍同子將無際升父
　　無我守歲伯敬復遣人餉酒(戊午/)
經年不見意何如且喜他鄉共歲除久客便應為地主
逺遊隨處即吾廬留人正惜春泥重得酒何愁夜燭虚
此際慈幃最蕭瑟不禁歡罷一欷歔
　　元旦枕上口占(己未/)
一夜無眠徹曉天不知今日是新年年因底事成添換
情亦無端起變遷已是客中重作客何勞縁外彊除縁
安心如此能安否愁病公然到枕邊
　　元日偕子將無際過比玉居停主人費節卿為置
　　酒竟日節卿好武時鼓掌說劒比玉有家藏端硯
　　甚古至是始得觀
客路愁聞節序來老懐還向故人開到門雨氣如相候
入座春盤不待催頓覺雄心隨説劒且拚長日送深杯
愛君匣裏端溪色更遣燒燈試墨回
　　滁州道中見梅感賦
春回忽忽到新年江北梅花也爛然野店一枝看欲絶
家山千樹見何縁窺窻曽與人留别照水還將雪鬬妍
抛却風流逐塵去空教心折馬蹄前
辜負看花又一春百年彊半幾年身未能徇性難違性
且復隨人苦畏人昨日明朝江北路千盤萬折隴頭塵
如癡如醉還如夢漸覺騰騰欲任真
　　旅宿滁州同子將無際歩屧至龍潭山憶丙午偕
　　羽明孟陽來遊已一紀矣
龍潭樹宻晩烟勻豐樂亭空野望新舊日經過餘十載
重來朋好亦三人勝情老去渾無恙遺跡追思已半湮
自是風塵易顦顇形神於此一相親
　　濠梁道中别子將無際南歸
可惜春光半滯霪青泥汨汨水涔涔途經千里歸猶近
病覺三分治未深欲去尚看童僕面相留秪媿故人心
驚魂怕問前頭路老馬驅馳已不禁
同心難得復相攜不道中途有别時去路愁君初索莫
病軀憐我獨支離當杯畜意渾無語上馬回頭各背馳
未免有情那遣此元來不及有情癡
日日思歸又戀君今朝決意與君分情懐和病如春雨
踪跡無心似嶺雲好去烟霄須自致得歸麋鹿亦能羣
繇來出處元同調俗耳悠悠未許聞
出門各自抱深情豈為懐居與噉名我覺途窮應退步
君知道廣即前程秪如白下來尋舊兼作濠梁遠送行
去住隨心無不可莫因去住又心生
春寒花事未蹉跎西磧西溪正好過自有閒人能作伴
從教多病不成魔髙梁橋外千行柳淨業門前十頃波
屈指長安行樂地其如無夢逐君何
歴落嶔崎三十年寧教人笑不教憐一腔熱血猶堪灑
半片寒氊也有縁貧賤已知安骨相功名端合讓才賢
逺公蓮社還依舊且放心頭得悄然
　　南歸途中述懐
綻盡儒冠未肯離從今應草責頭詞摧頺漸少風雲氣
落拓空慙市井兒貧自生來何足怪病從心起即難醫
得休便覺真休矣豈待功成名遂時
飢寒未必解相驅衣食天生定有無量腹虀鹽猶可辦
遮形繒綺亦何須還思心累非貧賤却為身安長惰愚
苦行家風窮活計大都節約是良圖
獨有親恩欲報難人間簪帔亦榮觀尸饔已自長齋慣
列鼎何如啜菽安每憶臨分増涕泪應憐歸到得團圞
相依只說無生話名利真同糞土看
　　登潤州玉山亭子感懐
廿年江上玉山亭來往經心似送迎陡覺層欄増爽豁
試臨落日尚崢嶸閒鷗逐浪仍東下鳴鴈隨㠶故北征
自笑勞勞頭半白依然飄泊一書生
　　元夕虎丘有懐閑孟子薪諸子
隔年殘月虎丘看只記懽悰忘别顏共道翩翩日邉去
那知冉冉月中還遙傳急皷千燈外獨立寒雲片石閒
此夕此山無此況對君難說此登山
　　南歸後六日偕閑孟子薪家茂初無垢集魯生園
　　亭梅花下次家茂初韻
頻年不到此花中喜見花枝壓路通近坐繁香如殢酒
當盃落瓣尚禁風朝光已逐輕隂變晩氣遙隨積靄空
贏得閒身共歡賞莫將開謝比飄蓬
　　雨中泛舟南郊聽江君長絃歌次家茂初韻
箜篌筝阮變新聲韻入三絃分外清遣病每思君一曲
停盃偏覺我多情纏綿未敢施銀板掩抑還宜合鳯笙
彈向舩窻亂風雨闇泉驚瀑一時鳴
　　寳尊堂看杏花次從子宜之韻
愁病經春未有涯除非對酒并看花疎枝乍見含烟吐
獨樹偏憐傍屋斜不共梅妝矜似雪已分桃暈欲成霞
婆娑古幹南村下尚擬新晴過陸家(南村陸載道家有/古杏花時常載酒)
(往/看)
　　婁塘過楊婁南故居感賦婁南為先君舊識有崑
　　山巧石尚藏余家今其地已半屬他姓且别構園
　　亭矣
曽侍先人說舊遊漫尋遺蹟到林丘婆娑老樹猶堪䕃
清淺迴塘已不流當日交情留片石誰家新構起飛樓
百年興廢尋常事眼底傷心又白頭
　　過積善庵悼雙林長老
郭外輕隂爽氣多風光榖雨近清和新林遙指花宫出
舊侣曽陪竹院過一路野芳紅似錦幾灣春水碧於羅
到門啼鳥渾相識遺墨空房涕欲沱
　　雨中集侯雍瞻東園
無邊水木此城隈恰稱飛樓四面開雨㸃到池偏淅瀝
烟絲著樹故徘徊泥深畏踏盤盤路酒渌難抛灔灔盃
襥被未能辜秉燭且留髙興待重來
　　重至西湖柬孟陽子將諸兄弟
老見湖山尚欲狂舊游重憶使人傷曽穿鷲嶺丹楓路
幾醉孤山落月航竹閣書題應澷漶雲棲原草欲荒涼
浮家得似誅茅穩春塢桃花興不忘
　　西湖寄懐閑孟子薪
鄉書一把一欷歔見説秋風病未除酒􁑭可仍隨伴去
花畦能復課人鋤貧年生事知何在老境交情忍向疎
不肯離家來作客少愁少病得如余
　　久客湖上家兄以詩見寄次韻答之
歸裝欲理又徘徊三月思家只夢回滾滾湖頭人盡去
剛剛秋半月將來能抛山色如眉淺忍放歌聲似玉哀
藂桂料應難共把登髙猶及菊花開
　　集魯生薖齋次比玉韻
毎愛君家修竹林虚齋終日貯清音殘花欲盡猶堪齅
嫩草初生正耐尋酒滿底須乘月去絃長時復應風吟
微茫歸路黄昬後亂眼春條雪半岑
　　送忍公都試白下
廿年遊處憶長干送子秋風白露溥湖市荷風初動槳
曲阿林月欲隨鞍爭先自信無餘子競爽人誇有二難
此日飛鳴知巳後功名路窄子心寛
　　送呉西音之楚
吾衰已分老滄洲念子因人作逺遊吳墅鸎花三月賞
楚江烟樹一帆愁髙情久欲參雲嶽浪跡何妨逐海鷗
聞說買山將卜隱大都不用有心求
　　送同年陳公虞司理被召北上
徵書昨日下錢塘仙吏乘春指建章柳色西陵歸騎緑
桃花婁水去帆香于公隂徳髙閥閲仲子昌言著廟廊
獨有素心常不改世途炎熱自清涼
　　送項不損之燕
十年長路客心驚此日春風送子行汶上梨花飛雪盡
濟濱楊柳著烟輕逢時豈必因楊意對䇿還應學賈生
一往三年彈指過故人拭眼看飛鳴
　　壽陳士逺七十
麥風梅雨近端陽喜見晴曦麗草堂榆柳圍窻成翠幙
葵榴照眼勝紅妝同歡荆樹三株老益壽蒲觴九節香
鶴髮如霜顏似玉疑君肘後有丹方
　　送張宗自之任晉安
晉安文物表閩鄉試宰懸知治劇良馬首江郎千丈碧
船頭黯澹百灘長床琴半入幽蘭韻家醖新添荔子香
他日政成民不擾風流何必數河陽
　　次韻招孟陽出郭看梅
門外春風應候來扁舟還擬去尋梅山僧每訝多年别
游侣方欣久客回草閣一枝先破蕚村園數樹已生苔
(余家山雨樓前一樹花開最早又西山梅花幹上皆/生緑苔繡澁可愛此中無此種獨三老園數樹皆然)只
今步屧堪乘興新醖還期待子開
　　海上和孟陽觀伎詩次韻
但能取醉莫論文春色闌珊已十分海上楊花空作雪
西陵松樹藹為雲出船素面如纎月倚檻紅芳學茜裙
堪恨風流不同賞斬新詩句亦輸君(時公路言其家牡/丹方開共為酒賞)
(之余滯海/上不得與)
　　靈雨詩次公路韻
占魚空復詠無羊其雨朝陽已映牆澤國霑濡行欲盡
旻天仁覆故難量纔聞步禱過三市忽見甘霖沛四鄉
一路農歌間漁唱練祁西望彩虹長
郊原日夕下牛羊蓑笠經時不過牆蟻欲出封應有兆
月將離畢可能量誰翻東海蛟龍窟復見西風禾黍鄉
共道神明回造化歌功詠徳一無長
窮簷久已歎牂羊次第焦枯到荔牆百畆如雲且休矣
一牀涼雨可思量渰凄忽借風為陣霶霈仍教水作鄉
秋至江湖催放棹蓼汀葭渚興何長
何時得雨一相羊拄杖看雲自出牆銀竹光中森可數
碧荷葉上瀉難量縈簾澹月迷鮫室敧枕涼風到蝶鄉
賴有新詩撑倦眼底須何物引杯長
　　夀金子魚(八月四日/)
午潮新漲月初生雲物髙秋望轉清好對庭蘭開酒􁑭
更穿叢桂鬬棋枰經懐舊事惟供笑入耳新聞不受驚
容我疎狂稱小友行藏亦擬似吾兄
　　壽閔明卿(八月十四日/)
陵谷滄桑㑹有期人間涼熱不須疑百年交態君應見
二老風流我亦宜對酒呼盧常咄咄當歌起舞尚僛僛
桂黄月白秋如此若更言貧罰百巵
　　九日泛舟次伯氏韻時方從公路飲歸
有酒相呼定不違休論城闕與村扉佳人門外初停槳
令節風前已授衣寒水荒灣秋澹蕩疎簾新月夜熹㣲
猶嫌未盡登臨興良飲厭厭肯放歸
　　贈謝明府生曰(是口為九月十九/日先一日立冬)
萊蕪塵滿訟庭空秪見公堂祝華封候轉昨朝冬已立
節過旬日九還重千村稌黍彌寒望一路謳歌間夕舂
籬菊正黄楓又紫百年初度幾人逢
　　壽孫青城山人(山人好蓄古器書畫/扁舟往來吳越間)
梅疎竹瘦小庭妍擁絮朝陽殢酒眠留客茶烟常出屋
乘春花氣漸迎船蜼文獸靣看如活鳥跡蟲書蠧欲穿
動是商周與秦漢知君壽在羡門前
　　四月二日同諸弟過夏華父水亭小飲
四月二日天清和夏家亭子熏風多扁舟出郭興無限
三盃草酌顏先酡向夜蛙聲閙深竹中池星影牽微波
歌殘酒盡人不醉篷底獨眠愁奈何
　　夏氏水亭次朱漢生韻
池上茅亭似柳洲城南一過一來遊林疑無際隂常合
水未生瀾屋已浮秪許老夫時曵杖敢邀嘉客共維舟
别君知有秋期在應到西興舊渡頭
　　呉門送徐令公攜家白下
南州喜見後人賢文彩風流信有傳相送閶門斜日裏
攜家淮水亂雲邊推篷梅雨新晴候挂席江風欲曙天
若到清涼臺下寺老僧應解說當年
　　題人新齋
夷門别業在西郊新築髙齋對泬寥樹好牆隂常冉冉
竹深簷籟日蕭蕭尋花路僻過橋去留客燈昬帶雨燒
共愛幽棲真率意門前時見有停橈
　　朱修能見訪聞予方葺檀園以詩枉訊次韻荅之
　　時修能將至茸上
七年不見喜重過共指生涯素髪多池上新庵仍署泡
堦前舊壑已名蘿(泡庵蘿壑皆/在檀園中)畏人小築猶難就對客
髙吟豈易哦便欲相留同結夏扁舟峰泖奈君何
　　送徐克勤試京兆
玉韞珠藏出有期子今行矣復何疑文章價定無容論
富貴時來不厭遲曉月正臨揚子渡晩風遙愛後湖湄
天公也助人行色預遣涼颸掃赫曦
　　送人遊南雍
秦淮新月待君過婁水涼風送客多燕子濤聲秋澒洞
繖山晴色曉嵯峨詩名入社髙珠玉樂事當筵艷綺羅
桂白茰紅期又近巷無飲酒欲如何
　　閔伯先過里中晩泊溪頭不肯叩門翌日以詩見
　　投次韻奉酬
柳濃溪漲可維舟人未能幽宅已幽但肯攜尊來見訪
何妨秉燭與同遊題門有字君應識見戴無須我亦愁
直待來朝方握手不知晩泊若為留
　　伯先偕徐女揚諸君見過留飲檀園别後伯先以
　　詩見寄次韻
新知舊好兩相攜來看初蓮聽晩鸝池上熏風先客至
林端缺月為誰稽酒懐爛熳猶輕敵詩興蕭疎已怯題
不醉其如吟思苦因君亦遣白頭低
　　寄韓孟郁國博
不見韓兄六七年鬚眉磊落在吾前詩成只用三义手
酒到先浮十滿船擬向崆峒倚長劒却來國子坐寒氊
白門佳麗曽遊否何日緘題寄一篇
　　秋日喜子魚孟陽君美仲和過檀園宿留即事
長日郊居少送迎喜聞客至啟柴荆百年潦倒諳交態
廿里過從見故情涼雨洗塵秋院靜飛蟲逺燭夜堂清
休論舊事増惆悵醉起廵廊繞月行
　　伯氏有作次韻再呈諸兄
床頭甕滿不須賒池上秋涼尚有花數畆正當風檻綠
三間新帶月廊斜清言吾輩還多味髙枕從來便是家
莫怪相邀仍簡畧知君愛酒不嫌茶
　　仲和次韻見投復用韻奉答兼訂後期
秋入吾廬景物賒一簾新月半欄花風迴水葉翻翻白
雨壓簷枝恰恰斜宅比柴桑多種柳門通苕霅可浮家
客來隨分能供具掃籜煨鐺與試茶
練祁南下水村賒一路秋風吉貝花到市鐘聲知寺近
過橋柳色逐門斜貧能好事無如我老解求閒有幾家
若肯重來留十日不辭淡飯與麤茶
　　用前韻呈諸友
少壯輕抛歳月賒老來那復戀空華逢塲已覺童心盡
攬轡其如急景斜不向竿頭思進步何時浪子得歸家
趙州底事勤行脚我欲扳他喫椀茶
　　再次前韻柬孟陽仲和
小庭風月近來賒更築陂陀種雜花日出梧隂搖几淨
霜前柚實壓欄斜耽書漫學過難字愛畫終慚對作家
老懶惟思閒伴侣齋廚自可辦𤓰茶
　　種花用前韻
為園數畆未言賒鑿沼疏泉手灌花花欲疎疎仍宻宻
枝須整整復斜斜漸看節序皆芳候不放風光到别家
最愛南榮冬日暖蠟梅一樹映山茶
　　小葺檀園初成伯氏以詩落之次韻言懐
短築牆垣僅及肩多穿澗壑注流泉放將蒼翠來窻裏
收取清泠到枕邊世欲何求休汗漫我真可貴且周旋
一龕尚擬追蓮社不用居山俗已捐
　　用前韻呈諸道友
破衲蒲團只一肩飢尋芋栗渴求泉的無長物為吾累
豈有𤣥機在汝邊興到偶吟同梵唄狂來起舞快廻旋
風光似較些些子任意拈來信手捐
　　再用清字韻呈諸道友
來去溪山似送迎捫崖越壑踐榛荆為參知識求心要
豈愛幽閒助道情夜後溪聲連屋動曉來山氣捲簾清
方知不用從師覓悔作盲人悵悵行
　　秋日臥痾西音以詩枉訊次答
秋來懐抱向誰開三徑雖成任草萊短髪欲梳因病廢
新詩一笑為君回庭空始覺風生樹石潤偏憐雨上苔
遲暮年光悲轉促漸看林葉變條枚
一丘安穩且徘徊掩耳誰知蟻穴雷已覺嬾隨衰共至
何妨閒與病俱來難抛舊習惟詩句可壓新愁是酒杯
鷗鷺欲親鳩鷃笑行藏遮莫受人猜
　　再次前韻東西音兼呈孟陽仲和
柴扉寂寞枕江開久擬逃名學老萊白髪經秋看更短
衰顔得酒怪能回為臺欲待生新月掃徑仍教䕶舊苔
老覺耽詩終澷興故人才或似鄒枚
懸車束馬路徘徊倒峽崩崖吼萬雷底事奔波衝險去
何如抖擻出塵來籬邊秋老千花片溪上烟寒一酒杯
抱甕真同灌畦叟更無機事可相猜
　　贈沈公路
髙齋夏木愛扶疎閣有懸花沼泛蕖窈窕一丘堪庾賦
蕭閒十畆類潘居千秋鳥跡搜奇字四海蟲天播異書
聞道尫羸多壽考已無渣滓礙清虚
園林風物喜秋晴水檻山廊貯逺清詩思不因多病减
道心應以得閒生婆娑老桂花將綻指㸃髙天月漸盈
初度更逢佳節近百盃端擬為君傾
　　再贈夏華甫
幽居非郭亦非村獨木為橋槿作垣已構虚亭延夏爽
又開曲室納冬暄栽花未長先成徑喂鶴防飢不出門
囊底欲空尊自滿貧能似爾復何言
　　送謝眀府入覲
呉江木落月初圓仙吏衝寒到日邊天遠雲端看去舄
春濃花裏望回船垂裳快見龍飛㑹肯構新瞻鳥革前
(明年為崇禎元/年時三殿新成)自媿無能偕奏計莫言中野有遺賢
三年清節照冰霜百里謳吟徹帝傍治績自應推第一
聖朝不次待循良御筵初醉宫花側天語親聞玉殿香
可道留恂正辛苦攀車欲别復傍徨
　　元夕雨邀里中諸君小飲檀園燈下次伯氏韻
花邊樓閣月邊廊更愛繁燈照夜光雨氣無端先客到
簷聲應為和歌長城頭結綺人俱散村裏迎神鼓不忙
且盡一杯酬令節泥深門外亦何妨
　　十六日諸君載酒重集寳尊堂次伯氏韻
索笑簷梅日幾廵良辰樂事肯辭頻燈宵自是難兼月
酒伴何須更覓人(是夕主賓十人/皆昨夕所集也)時序百年真可惜懽
娯一瞬已成陳眼看花發多風雨狼藉春園萬樹銀
　
　
　
　檀園集巻四
欽定四庫全書
　檀園集巻五
　　　　　　　　　　　　明　李流芳　撰
　五言絶句(凡二十七首/)
　　為宋比玉題畫
歲暮不可留送子山城下别意如寒泉哀聲咽難寫
　　題畫
木落秋氣多風髙水痕捲人徑疑有無山容自深淺
山色青不已湖光白欲來虚亭正瀟灑一棹撥烟回
　　宿法相為吳伯霖題畫
夜半溪閣響不知風雨歇起眎晻靄間悠然見微月
　　將别西湖諸君夜雨小飲清暉閣為方回畫扇口
　　占
山樓風雨急别意杳無據對酒増淼茫推篷是何處
　　和憨山師菩提菴八詠
平野垂四周陡然横一丘菩提無種子莫向去來求(菩/)
(提山/)
一灣漾清淺千葉競紛敷試問寳池内花開得似無(蓮/)
(花灣/)
纍纍千萬顆顆顆說阿彌何煩更采擷百八手中持(槵/)
(子樹/)
雖無版築功屹然堅可慿兹有真如理故名不壊城(翠/)
(城/)
漚生大海中生滅海漚共是名窣堵波為有縫無縫(漚/)
(生塔/)
有情有生死生死長憎愛斗水亦區區施以法無礙(放/)
(生池/)
今人不如古像設亦如是若云真大士去之乃千里(古/)
(觀音像/)
古松如古佛落落自隨縁因何號羅漢翻似小乘禪(羅/)
(漢松/)
　　為陳維立題畫
桃花與流水一徃隔千春畏向外人道如何重問津(桃/)
(源/)
乞食未足恥折腰真可憐若止愛一醉還應戀秫田(柴/)
(桑/)
醉鄉既可居東臯亦逆旅不能學河汾長當友河渚(東/)
(臯/)
沉㝠竟何意興㑹亦偶然竹林緬髙風繼軌得此賢(竹/)
(溪/)
郎官名亦好賀監更風流人皆營一曲名可得千秋(鑑/)
(湖/)
吾愛華子岡輞水流日夕如何舍此去傷心賦凝碧(輞/)
(川/)
吾怪元道州山水亦吾之峿臺臨浯溪漫浪良可思(浯/)
(溪/)
樂天作草堂勝絶擬終老出處不自決徒為泉石道(廬/)
(山/)
繪雪著堂中坡翁署堂義繪堂著雪中安知非坡意(雪/)
(堂/)
未能無所寄養鶴復栽梅鶴亦太多事髙飛候客來(孤/)
(山/)
　　和西生上人山居雜咏次韻
一脈同澄湛分流到各家竹爐新火活甌面乳生花(引/)
(泉/)
雨過纔移種風來已滿林庭空還汛掃留著貯清隂(種/)
(竹/)
到此無俗客何妨欵竹扉山花能作供林月送將歸(客/)
(至/)
林裏光初出湖中氣欲來好隨松影去且放竹扉開(步/)
(月/)
　
　
　檀園集巻五
欽定四庫全書
　檀園集巻六
　　　　　　　　　　　　明　李流芳　撰
　七言絶句(凡一百首/)
　　無際遊句餘將便道叅雲棲走筆送之
六和墖前潮水渾西興渡頭山色昬歸來且莫翻天竺
一路沿江到梵村
　　為宋比玉題畫
盤螭山外太湖明萬頃堆銀五㸃青我卜新居開小閣
松風梅雨愛君聽
君畫蒼蒼帶雨松我圖冉冉出雲峰他時相憶還開看
雲樹平添幾萬重
　　曉發鄒縣
城邊沙路淨無塵殘月穿林欲趂人似向江南何處見
春光曉色一時新
　　滕縣道中
山欲開雲柳乍風杜梨花白小桃紅三年三月官橋路
䇿蹇經過似夢中
　　雲龍山
雲龍山頭石皚皚遙接孤城戲馬臺春風一􁑭有何限
不見黄河天際來
　　寳應道中
來時楊柳尚依依歸去青青又滿枝可憐寳應湖中水
照見行人來去時
　　雨中看梅西磧即事
記得橋邊石路廻春風初發小山梅柴門老樹渾如昨
落日寒隂客又來
湖畔泥深屐齒稀春蘿寂寂亞山扉人來犬吠梅花下
坐久經聲出翠微
虎山橋邊急雨横虎山橋外春湖平兩度梅花一宵月
每將清景憶平生
灔灔湖光澹澹山宻雲疎雨梅花斑扁舟欲向花源去
遙指人家楊柳灣
山頭白雲自往來山腰白雲團不開共道山腰雲更白
不知却是梅花堆
溪頭一夜雨喧豗添得泉聲萬壑哀花事摧殘君莫問
只如元為聴泉來
雨打風吹可奈何眼看花事漸蹉跎人今欲去花還好
偏道花時風雨多
村園門巷逐花低藤蔓桑條咫尺迷花底泉聲認歸路
沿流直到石橋西
屐痕處處穿花入不惜衣沾惜花濕彊欲别花且逺看
虎山橋頭帶雨立
靈巖山下雨綿綿香逕琴臺雲接連忽憶秋山黄葉路
松風水月夢中禪
　　題畫
定香橋畔青烟路落日故人從此來和墨寄君山雨後
為儂遙傍冷泉開
　　送汪伯昭遊白門伯昭將自京口至棲霞寺因憶
　　舊遊走筆得四絶句
欵段橋邊路欲岐龍潭驛口日將西揮鞭遙指山如繖
一路江帆亂馬蹄(棲霞寺在攝/山又名繖山)
紫藤峰下麓公房松戸隂隂嶺月涼若到都門宜曉騎
姚坊廿里稻花香(余嘗居棲霞兩月有/蒼麓上人山房最勝)
雞籠山閣舊居停曲檻迴廊幾度經最是城隂秋望好
覆舟遙接蔣山青(覆舟山在/雞籠之前)
皷樓岡下路髙低處處蘿牆映竹畦記得清涼留宿夜
香燈貝葉雨窻西(丙午余與仲和寓清涼寺時伯/昭自雞籠䇿蹇相訪值雨宿留)
　　同子將渡江題扇頭小景
怕向江南渡江北還從江北望江南潤州城外春風滿
一㸃金山水蔚藍
　　徐州雪後題畫贈李生長題
黄河曲裏又新年指㸃京華欲到天喜君眉目如春雪
忘却彭城是客邊
　　燕中為李𤣥問題畫
著處春風縱馬蹄客心愁見柳如絲芒鞵斗笠溪橋路
記得江南二月時
　　寄答呉巽之兼訊沙宛在張冷然二女郎
湖頭風雨夜回舩細語如絲水拍天不信别來春又暮
花期酒約兩茫然
聞道蕭娘病欲蘇畫舩日日傍西湖南屏一路春隂緑
只少當年舊酒徒
　　西湖有長年小許每以小舠載予往來湖中臨行
　　乞畫戲題
常在西湖烟水邊愛呼小艇破湖天今朝畫出西泠路
乞與長年作酒錢
　　自新安江至錢塘舟行絶句
纔過草市溪邊舍復轉岑山月下礲維舟直傍灘聲宿
要使鄉心一夜空
峰廻灘轉石􁩉瓏傍楫隨篙詰曲通正是貪奇心不定
輕舟直下去如風
待邀山色樽前住不放灘聲枕上過看山聽水推篷坐
其奈寒天霜月何
水面奇峰雲作幃波心文石錦成堆篙師下瀨莫容易
遲我停橈飽看回
猿虎無聲鳥不棲千峰迴合夜灘低正愁深黒迷前路
忽見峰頭月照溪
喜看沙鳥迎人立怕見山猿連臂來聞道三聲催客淚
此中客淚不須催
五里潭連七里潭下灘舩壓上灘舩米灘險急三灣隘
飛渡危崖亂石顛
界口東來水勢寛山夷水逺到淳安溪船泊處鄉音改
愁聽敲篷夜雨寒
曉發嚴州七里瀧萬山雲霧一溪風釣臺直上三千尺
何處江潭有釣翁
桐廬山下吕公亭古井猶傳仙酒名若得逡廵沽一􁑭
不愁帆底凍雲生
薄雲寒日澹山暉連夜東風作雪飛臘意匆匆歸棹懶
富春江上客帆稀
富陽天豁一江明江上青山縱復横早晩隨潮下三折
六橋寒樹遠含情
　　任城舟中題畫
過却風波兩月程又拚車馬逐塵行無端試寫秋山看
勾引閒心一夕生
折盡長安禿馬鞭不知塵外有何天今朝一向春風笑
柳色髙梁似舊年
　　湖上題畫次比玉韻
閣雨牽雲湖不流遙憐琴酒在山樓客中亦有閒愁思
但見湖山便不愁
朝看雨脚暮看晴山半昬沉湖半明昨日風光今又變
眼中譜熟手中生
　　泛舟湖市為孟陽題畫
城隅小艇入荷花桑樹隂隂殿角遮一路香風吹到市
落星巖上石頭斜
　　題畫贈人
梧桐樹下見秋還風葉穿籬滿地斑折得黄花杯在手
不知世上幾人閒
　　為子與題畫
郭外湖山似畫中楓林䇿䇿葉將紅亦知病骨因秋瘦
不礙湖山月與風
　　初宿法相夢與雲棲先師劇譚枕上作一詩紀之
一到山房夢亦清空林殘月話分明曉鐘未動窻櫺白
聽得風敲橡子聲
　　玉岑閒行口占
玉岑山脚水瀠洄寒日暉暉下稻堆穿過松岡尋法相
滿空黄葉打頭來
　　十月十五夜同印持子將諸兄弟自靈隱步月至
　　上天竺口占
冷泉亭畔樹初明百道寒光水面生松月似留人住住
溪聲却喚我行行
　　王與游新廊夜飲題壁
小築回廊傍桂花玉山燈火暮烟遮廵廊題罷人初醉
時有琴聲雜煑茶
　　次慧法師山居詩韻同忭中上人李九仙張爾完
　　賦
松栝為門石作林飛泉百道磴千尋雲中雞犬無遺響
獨有頻伽演法音
溪光嵐翠故相媚細草疎花只自幽上方月出鐘初動
乞食僧歸鳥下投
寒潭捲石一泓深䇿杖時時試一臨愛聽潺湲隨水去
不知落日在松林
一龕無暑亦無寒樹下溪邊任意安忽捲蘆簾見山色
不知忘却舊疑團
不眈塵俗戀烟霞誰道山僧别有家春色十分將八九
杏花開盡又桃花
　　題畫送無際
不到長干巳十年風流遙憶使人憐闌干明月秦淮上
夜半歌聲過酒船
　　塘棲道中題畫將寄九仙
東來步步逆風行蹔借東風半席輕明月見君成一笑
兩峰晴色早相迎
　　為子將題畫
千重萬疊澗中山山翠林霏空色間怪得燈前誇潑墨
徐村昨日看山還
　　徐村遇潮
千帆影裏練光開白玉城摧動地雷故傍淺沙鞭馬去
却驚飛沫濺衣回
　　小築清暉閣晩眺
林岫生烟水起風湖山一抹隱雷峰呉歌四面漁燈亂
坐到南屏罷晩鐘
　　同西生上人泛舟兩隄題畫
不向蘇隄即白隄輕舠隨意六橋西秋林欲畫無人愛
邀得山僧共品題
茶熟香微冷竹鑪芙蓉的的向人孤誰能蘸筆西湖裏
貌出孤山寳石圖
　　扇頭見林天素詩畫因次其韻
沙邊柳色已知秋多少琳宫在上頭曾向金陵門外望
莫愁湖水不勝愁
　　雨中獨坐翏翏亭看桂花得張子崧書問兼懐孟
　　陽
雖無千樹小山藂愛著繁花水榭東十日花時連日雨
眼看狼藉欲隨風
門外泥深客到稀花開不肯待晴曦烟籠霧鎻疑増態
況復香風不㫁吹
張家亭子玉山隈毬子花開錦作堆試問摧殘縁底事
風吹雨打未為災
故人萬里不歸家我亦三年不見花帶雨獨看應有意
欲題髙興寄天涯
　　六月十九日雨後風氣蕭爽聞宗曉自山隂來將
　　訪之呉山下呼兠輿自錢王祠入清波門下上呉
　　山歴十廟而下遙見江光如銀在冶江上越山翠
　　色欲滴還登瑞石穿紫陽繞雲居則湖光如匹練
　　來撲人眼率爾口占
湖白江紅一望間江山晩翠勝湖山兠輿便作江湖主
買得山頭亦等閒
　　無題
白隄涼雨打荷花妾未回船郎到家郎醉不如儂醉劇
憐儂濕透絳裙紗
閣上彈琴江上聽松風江月若為情酒闌重向溪橋坐
怪鳥驚啼虎欲行
風入溪流月在橋低回難負此良宵樓頭夢醒江聲發
喚起開門看夜潮
相期百遍總能過一日愆期可奈何妾自尋郎郎不見
段家橋外畫舩多
郎意匆匆妾意長贈郎微物亦思量金花梨子能消渴
怕道生離不敢將
　　題畫送鄭彥逸之西湖
湖光只在斷橋頭雨髻烟鬟一望收我是當年舊遊客
試慿楊柳說風流
　　西湖邂逅山隂俞不仝連日歡飲席上口占
九年不見此髯公十日西湖九日同待縮九年為九日
君歸何事苦匆匆
輕寒微靄養花天十里桃隄似錦纏花事未闌君且住
酒船今在六橋邊
百年節序喜清明不負花時有幾人雜板新腔歌百遍
深桮臘酒飲千廵
千巖萬壑不曽看一水悠悠欲渡難與子相期仍未定
不如且盡眼前歡
　　甲子元日試筆作畫兼題二絶句示家弟無垢是
　　歲予五十將攜家至武林有别業在臯亭桃花塢
　　中山水佳處也
買得桃花一塢深清泉白石久盟心今朝便是知非日
一往仙源何處尋
黄村橋頭樹色深遙憐入竹向山心能添草閣山腰裏
李徑桃蹊不用尋
　　為孫山人題畫
每愛疎林平逺山倪迂筆墨落人間幽人近卜城南住
寫出春風水一灣
　　閶門即事
江上涼風已似秋客中歌吹亦生愁金閶門外冶遊子
燈火回船不自由
　　題畫
虞山紅樹昔遊時每到秋冬入夢思今日巴城又同櫂
畫中霜氣最先知
　　題畫送平仲
老去詩腸喚不譍分無麗句壯君行江頭日日黄梅雨
為寫烟波柳外城
　　有僧欲禮清涼而未決來索予詩戲書四絶句
楖栗横肩衲掛身芒鞵踏遍萬山雲若逢婆子山前問
驀直從來不誤君
聞道邊風最苦寒風頭起處欲行難中臺積雪深無路
處處封門不出看
我昔曽叅老夜臺氷寒鐵瘦石生苔捨身入海聞還出
君到清涼試問來
文殊何必住清涼大地何曽不放光自是凡夫心執著
登山涉水費資糧
　　送徐陵如朱爾凝北上
黄河木落見征帆莫道風寒去路難一曲琵琶刁酒辣
西山迎馬雪中看
獻歲趨朝玉殿開垂裳親見聖人來懷中三䇿無因獻
直待臨軒對御裁
相如詞賦自凌雲狗監誰言可致身聖世只今無忌諱
上書流涕是何人(時崔魏二逆/尚未有處分)
江左才人冀北羣一朝顧盼重風雲知君别欲傳衣鉢
聊借光輝燭我軍
二月風光在柳條髙梁流水石欄橋杏園宴罷春游徧
叱撥銀鞍一路驕
隨地流泉萬斛多棘圍春暖墨生波㑹須力挽江河勢
莫負飛龍第一科
臚傳唱徹九霄清三殿雲髙五色明此日承恩多氣象
玉堦先曳錦袍行
每將齷齪陋前人得意休誇浩蕩春期子功名上鐘鼎
看余丘壑亦天眞
　　題畫似雪嶠師
千山頂上只通雲一水人家别有邨直到前山蘭若路
清鐘落日不逢君
遠公一别又三年寒雨俄停霅上船尚有當年餘習在
從師參取畫中禪
　
　
　
　
　
　
　
　
　
　
　
　
　
　檀園集巻六
欽定四庫全書
　檀園集巻七
　　　　　　　　　　　　明　李流芳　撰
　序(凡十六首/)
　　夀汪母謝太夫人七十序
予有同里閈之友三人曰羽王吳子方孺潘子叔達汪
子(叔達今/字無際)叔達於吾黨年最少交最後予既不及登堂
拜其尊人而獨習其太夫人之賢盖予與叔達皆有母
尸饔其讀書自喜落拓不屑世故大略與叔達同而叔
達失怙更早太夫人偕其二姫相守十餘年家貧弱子
幼女婚嫁未了朝夕拮据以須叔達之成太夫人之所
處有獨難者吾是以知其賢過人逺也雖然太夫人今
年七十春秋既高矣而叔達方偃蹇不逢文憎其命將
圖所以奉太夫人之歡而不可得即二三子圖一言為
太夫人夀而佐叔達以奉太夫人之歡亦且奈何夫士
固唯所自命耳古人學書學劍不成輒棄去其傑然之
意有必不可覊靮者今士非科舉之業不足以致身至
於父母之所以敎子與子之所効於父母者終其身以
名相籠而不既其實即至於自失而不悔余嘗以此戒
二三子矣余往時以試事至都下與老母别三月老母
念子往往成疾及失意而歸欣然秉燭相對恐其復去
也嗟乎此亦為人父母之情矣然則太夫人之所期於
叔達豈必如世所為高等秀才舉人進士者而後為樂
哉吾以為自今以往之年有可以奉太夫人之歡者則
叔達之所圖也盖余又嘗與二三子約矣天下事尚可
為倘一發不售則盡徙其故業為農為商視其力之所
至以奉老母為通邑大都高山深谷惟其鄉里族人之
所不到而休焉使囊有錢廩有粟尊有酒几有肉陸有
車馬水有舟舩奔走有僕妾如是終其身毁我譽我之
言不入於吾耳得意失意之狀不交於吾目可喜可厭
可疑可畏可悲可憤之事不亂於吾心當是之時太夫
人樂乎請無言其逺者先是叔達以失偶為太夫人憂
今復有其室家矣先太夫人生辰三日為叔達合卺之
夕夫叔達且得與新婦捧觴太夫人之喜可知也
　　麗麓汪翁偕金孺人六十雙夀序
麗麓翁之商南翔也三十年於兹矣余從二十年前則
巳識翁盖翁之寓舍與余比鄰而翁子伯昭隨翁讀書
里中翁率伯昭拜先子因交於余兄弟當是時伯昭與
其師祁門張子覺之偕張子能為新建之學伯昭暨其
叔爾思弟仲升從祖元度皆師張子翩翩皆總角少年
授經之餘歌詩習禮有儒者風余見而愛之時過從伯
昭館中與張子談風清月白更長燭明麗麓翁輒為余
設酒留連極歡而罷翁長大拳勇衷懐坦洞重然諾樂
緩急人居市廛而不屑屑争什一之利以是貲漸落伯
昭以文干有司輒不售去遊成均仲升棄書學賈亦往
往多折閱翁遂與二弟廢箸居而向所張質庫里中者
竟廢而業鹺又數年鹺之息微而翁累漸重益不支且
棄南翔而歸盖二十年間升沉聚散予所目覩於翁者
若此翁之行二三兄弟方謀所以祖翁者而是嵗十月
翁與孺人偕老先後稱六十初度矣二三兄弟曰是又
不可無一言以為翁及孺人夀當以屬李子李子曰夫
余所為目覩翁之升沉聚散於二十年間者也余且以
祖翁者而夀翁夫祖以言别夀以志祝别之㫖辛而祝
之詞侈今且敘今昔感慨之情於稱觴舞綵之側其謂
何哉雖然無傷也人世之升沉聚散憂喜悲樂此必不
能相無者也達生者亦恃其中之不有而已矣吾固知
翁之曠達視之猶一吷也如是即稱之何傷憶比嵗余
還豐溪禮白岳訪翁於石砘之里為淹留彌月朝夕供
具皆出金孺人手久而靡倦真有陶母之風而翁之族
長老子弟在石砘者余皆習之每歎桑梓之間俗侈而
浮與前輩所稱說不同似不可一朝居而獨石砘敦朴
退讓猶有古風余盖低囘不能去云翁故善酒御杯引
滿輒造酣暢家雖中落尚有負郭數十畝種秫釀泉可
以一醉石砘當休歙之交土厚水清山夷野曠古城落
石之勝皆在數里内可居可遊聚族而居嵗時伏臘子
孫遶膝歡笑滿堂可以相樂伯昭之為人也澹而通坦
而宻其孝友婣睦常拮据以佐翁之所不及翁可以無
後慮余與伯昭交二十年驩如一日每見伯昭如對道
民釋子不覺俗念都盡伯昭雖不遇乎使天果老其才
而大發之其用於世必有不同者翁尚壯强可以待由
此觀之目前之升沉聚散又何足以當翁之一吷哉翁
行矣楓丹菊黄巵酒盈綠是翁與孺人燕喜之日也余
雖不得從伯昭兄弟後登堂稱延年之觴然新安山水
夢想見之他年尚欲以青鞋布襪隨翁杖屨於天都黄
海之間尋軒轅廣成之蹤談逍遥無為之業人世修短
苦樂真不足復計也於是二三兄弟觴而祖翁翁為滿
釂而别而余序其言以為夀
　　程翁震泉賢配朱孺人七十夀序
新安予故土也予族黨散處休歙間而槐塘之李則與
程竝著余往時過槐塘與諸程往還習知其俗其男子
皆閉户讀書或經營四方女子勤績絍女紅里巷寂然
無復膏飾而行於道者盖風俗之厚如此余每為故舊
道之輒歎息不置槐塘之程在海陽者有震泉翁偕其
配朱孺人竝享高夀稱古稀矣震泉商於疁又與予居
止相近因得識其嗣冲虗甫冲虗恂恂退讓被服儒者
余見而歎曰嘻此槐塘士人之風也巳又得朱孺人之
生平於冲虗甫及孺人之倩吳君存禮稱孺人之賢孝
於尊章順於夫子和恊於上下有雞鳴之勤樛木之仁
小星之惠鳲鳩之平有椎髻之樸舉案之恭與夫丸熊
之慈斷織之明截髪剉薦之慷慨則余又作而歎曰嘻
此槐塘女士之風也余嘗觀於天人感應之際盖有渺
茫而不可為據者然而君子則道其常焉耳彼夫勤生
而侈匱惠吉而逆㓙仁夀而暴夭豈非理之斷然而不
爽者哉今以孺人之夀考樂康合之孺人之生平孝敬
儉勤而因以睹於天人之故其可以為世勸也已余所
稱槐塘之程自宋迄今數百年繁衍貴盛蟬聯不絶豈
非其俗之敦素節讓有以持之也乎今歙之鄉有男侈
女遊動以豪貴綺靡相高不旋踵而覆敗在目前者合
而觀之其可以為世戒也巳若是則孺人之得天而獲
福也有不止於是者其又奚疑焉余既不文而又不能
飾世俗之辭以為孺人夀唯是孺人之子若壻之意不
可以已也請為歌以侑孺人延年之一觴歌曰陽月兮
小春設帨兮兹辰月初生兮令方新菊黄花兮楓丹林
解茰囊兮開酒尊招近屬兮呼比鄰清醑進兮雜俎陳
祝阿母兮且加餐飲此醑兮無後艱顔欲酡兮日將曛
今不樂兮復何言又歌曰古城嵯峨兮落石峥嶸岡巒
常峙兮溪水常清阿母延年兮眉夀無傾鼓瑶瑟兮吹
玉笙躋高堂兮稱兕觥舞婆娑兮綵服輕又歌曰齊雲
之谿兮蒲可以俎松蘿之陽兮荈可以漿采九節兮烹
旗槍益視聴兮和温涼阿母服之夀且康陋還丹兮笑
休糧
　　仲嫂沈夫人夀序
是嵗二月二十九日為仲嫂沈夫人六十初度先是里
人士列上夫人之節行請於縣大夫將聞之監司直指
以奏之於朝縣大夫旌其廬曰貞夀四方之交於從子
冝之者咸奮其詞藻揄揚聖善以佐夫人延年之觴於
是某色然以喜已而􁒍然以思愀然而語冝之曰汝知
而母夫人之得有今日乎當中秘之圽於官夫人抱四
嵗孤扶櫬數千里而歸拊心搥膺呼天泣血欲絶者屢
矣豈自意有今日乎夫人自稱未亾人以來含蘗茹荼
三十餘年内撫藐孤外持門户皇皇拮据匪朝伊夕又
豈易有今日乎汝終鮮兄弟夫人之命懸於一綫三十
年中所謂顧汝復汝敎誨汝以玉汝於成微夫人得有
今日乎夫人歸中秘時適先君家中落食貧者數年中
秘驟貴而夭一時公私所費皆取諸債家不能盡償徵
索者時時及門夫人與余兄弟廢箸居所分甌脫數十
畝而已然廿年以來使汝不知有饑寒之憂至於娶婦
嫁女奉師傅供賓客施於宗黨不敢告匱微夫人得有
今日乎夫人與吾母陳太夫人竝出於崑家世親厚其
事太夫人不啻所生而夫人至余家余方髫齡視夫人
猶母也今日知年愛日之誠固當不後於汝又嘗奉中
秘之遺言思一自奮於時以補中秘未竟之業既老而
惰甘於無聞以没身而汝自少能讀父書推排人間二
十許年冉冉踰壯尚不能博一第以慰藉夫人夫人少
而操作以佐中秘肆力於文史竟不沾一命之榮其氷
蘗之操旦晩當聞之於朝褒崇顯融顧余汝皆賤不能
朝疏夕下猶將有待此余所以捧延年之觴而色然以
喜復愀然以思也雖然余所以觴夫人則更有說於此
莊生逍遥齊物之㫖大都不以有待者攖其無待夫冨
貴福澤懸之於天此有待者也名節道義修之於人此
無待者也立其人而置其天在豪傑之士猶或難之況
於為女子從人者乎今夫人相夫而貴不以夫顯訓子
而才不以子顯貞操苦節卓然自樹於宇宙之間此豈
猶有所待者耶竊以為自今日以前其無待者夫人業
有立矣自今日以往其有待者則後人之責也夫人曷
與焉余鈍惰不才復以病屢罷公車有勸駕者輒援先
中秘以自解以謂功名富貴如石火電光不堪把玩不
若樗散之得逃斧斤而終天年夫人聞而韙之其智識
明達如此吾知其不戚戚於有待也決矣夫人比長齋
學佛將從太夫人於燈龕之下晨鐘夜梵共話無生則
夫灋喜禪悅其樂無量又有出於逍遥齊物之外者矣
敢以此為夫人夀
　　徐思曠制義序
丙午之秋始識思曠於白門去年在鹿城過思曠寓舍
談良久頗洽知思曠非常人也往時見思曠之文輒心
許之願與思曠交者十年于兹矣予於舉業之文無所
喜而獨喜思曠有以知思曠之為此盖三變焉其始蕭
條高寄有冷泉幽石之思既而為演漾緜邈則江海之
觀而大林邱山之勝也稍縱矣已乃斂而為精微姸妙
物色生態經營委至如縮萬里於盈尺而搆變化於毫
端其巧極而工錯者乎才如思曠固有天縱顧十年揣
摩以至於此思曠之心亦苦矣然吾聞思曠以此干世
人或和或咻何也豈思曠之為此與吾所以知思曠者
皆謬耶夫世所為富貴人之文吾與思曠亦略見之矣
今思曠之文太工毋乃其實有致窮之具乎予嘗語吾
黨兄弟曰吾之所好者未必世之所知也而世之所知
者又非吾之所好吾將奚從如不可求從吾所好而已
願思曠無惑焉適在山中花事爛漫彌望如雪從元晦
得思曠之文映花而讀之每盡一篇舉一大白輒呌絶
不能巳又念思曠侘傺不適逢世欷􁔿欲泣也古人有
言勝事空自知予今日之賞且不能使思曠知之思曠
之於世復何尤乎走筆報元晦其為我告思曠以為何
如也己酉花朝前二日書於西磧之六浮閣
　　從子緇仲庚辛草序
年來多病習懶舊業荒廢每見新貴人行巻甲乙紛紜
目眯心眩幾不可了自歎於此道漸逺絶口不敢復談
而猶子輩時時以此相商予無以益之而又不能强其
所不知者則以所嘗聞先輩之論告之猶子冝之性頗
慧獨能知其解其近所為文且漸抑其少年自喜之習
而就於灋予亟稱之然文至於灋而難工也已有意於
灋而不能工則反不若鹵莽無顧忌者得以才力自見
於世是故利鈍分焉夫文至於灋而其中之甘苦疾徐
言之甚微非知者不能言而非操之熟者不能至也予
盖知之而不能至者惟其不能至而言之故其言亦有
所不能盡吾懼兒輩之執吾言而不能通於言之所未
盡則予言適足以誤之也於是刻其近草若干篇以就
正於四方之高明者是兒四嵗失怙幸漸成立能讀父
書每自媿頺惰不能為率恐以此負亾兄於地下倘其
文可敎凡吾同志其無靳焉王長史云吾家門戶所謂
素族自可隨流平進不須苟求方今少年標榜成習至
飾羔雁自媒干進災木不已固不願兒輩效此也辛亥
冬日
　　鄒方回清暉閣草序
余往來西湖者數年得同調之友六七人鄒方回其一
也方回為人文弱可愛坦衷直腸而遇事慨慷樂緩急
人殆世之有心者焉客嵗孟陽館余於小築子將方回
讀書澄懐閣輒移榻就余清暉閣商略藝文旁及歌咏
書畫朝暾夕嵐山水氣變輒命觴相對酣暢而後罷有
時載花月港拜石紫陽采蓴湖心結荷池上未嘗不與
方回共之余性不喜舉業之文而時時代以書畫方回
喜詩畫顧獨時時以舉業之文代之方回之文霞舉玉
暎望之飄然瑩然每一萟成示余讀未竟輒呌絶不能
巳如見陶韋詩米家山水余雖不喜舉業而不能不喜
方回之文如方回不作詩畫而喜余詩畫盖兩人之所
以自娛而相得者如此既别方回數月人事參商忽焉
改嵗山中故人方責以愆紅葉之期而西溪梅信且復
見報矣適方回近刻寄至展之什九皆清暉閣上所見
也懐往道故不覺娓娓遂書貽方回綴之簡末使讀方
回之文者知非獨其文而已也夫余之詩與余之畫皆
在焉雖然此可使方回知之而已
　　徐廷葵燕中草序
余與廷葵稱同籍者十年虞山疁水相去二百里㑹晤
頗疎丙辰之役同寓顯靈道院比隣往還無閒朝夕始
習廷葵之人與其文廷葵外渾而中朗其文之清堅沉
厚亦如其為人冬寒夜長時與廷葵擁罏篝火相對論
文旁及身世之事刺刺不休或至申旦所居宫中有兩
傑閣每雪後朝曦輒攜酒登眺攬西山之秀色及大内
宫闕之壯麗偶有名酒必相呼對飲不醉無歸盖余得
廷葵不覺身之在逺而廷葵亦謂比來幽憂之疾得余
始為豁然遂能日進一斗斯言不虛也無何兩人俱被
放廷葵先出都余棲遲邸中舊歡都盡每出見新貴人
雜沓長安道中輒自念生平好尚迂濶於公車之業不
肯細意入夢青山便當終以自保廷葵廿年苦心其人
與文清堅沉厚皆合福徳相而作此寂寂人事無定豈
復可論乎方今世人眼孔如豆附羶逐臭賢者不免友
人方孟旋嘗與余相顧感憤今年孟旋既得雋且盡收
氣類中下第者得數十人之文刻之都門而句曲張賓
王每下第後輒定為元魁名家索新貴人文竿牘遍長
安紙為增價兩人意致相反如此嗟乎余與廷葵之文
欲以何向耶余不能定廷葵之文迴環再過但覺往時
寒風宻雪擁罏高飲光景颯沓紙上是不可以無序遂
序而歸之丙辰六月立秋日
　　徐陵如制義序
徐陵如海上異人也文章詞賦走馬擊劒無所不通居
恒大言入金門上玉堂指揮貔貅建績疆場此鬚眉男
子指顧間事安能作此寂寂然而骯􁰞不逢冉冉踰壯
始得一薦又以常調見收陵如意弗屑也猶憶往嵗陵
如訪余槎上支離顦顇不勝感憤欲棄家學道遊於方
外余止之蕭寺久之氣平而去已試海上不利轉而試
嘉定又為豪家所齮齕自暨陽失意歸余為置酒相對
歎息意不自聊又欲棄書而學劒余慰之曰以子之才
何憂不遇功名遲早得失㑹有命耳讀書談道君子亦
盡其所可為者而已矣今子欲跳而之於世外則不能
欲徙業而之他則安往而非命乎陵如頷之又三年而
遊於庠五年而舉於京兆雖不能盡酬陵如之才然漸
齒遇矣方今時事多艱乃國家需才之際此非伊吾向
窻帖括干時者所能辦也陵如慷慨丈夫遇事感發鬚
髯㦸張其志意不可一世又推排人間二十許年未嘗
以困頓少自挫辱吾知其用世必有卓然自立而不妄
從人者矣陵如之師徐元扈先生今之所謂經濟偉人
也陵如學有本源而又其才氣足以配之久困積學足
以鍊而老之吾是以慶陵如之遭而為之喜而不寐也
若夫陵如之文余老且荒矣夫何足以定之甲子冬日
題於檀園劒蛻齋
　　沈雨若詩草序
去年中秋待月於西湖因流連兩山間至紅葉落而還
雨若後余至而先余去在湖上不數日又初病起扶杖
䠥􁌣而行然兩高三竺諸名勝無幽不探無奇不咏日
得詩數十篇余遊跡所至不能道一字僅題畫走筆數
篇而已見雨若之詩畏其多而服其工不敢出而示之
雨若乃欲余序其詩余又何敢哉猶憶與雨若看潮六
和塔下酒後竝肩輿而行於虎跑山間相與論詩甚洽
雨若似以余為知詩者雖然余不知詩而能知詩人之
情夫詩人之情憂悲喜樂無異於俗而去俗甚逺何也
俗人之於情固未有能及之者也雨若居然羸形兼有
傲骨孤懐獨往耿耿向人常若不盡吾知雨若之於情
深矣夫詩者無可奈何之物也長言之不足從而咏歌
嗟歎之知其所之而不可既也故調御而出之而音節
生焉若導之使言而實制之使不得盡言也非不欲盡
不能盡也故曰無可奈何也然則人之於詩而必求其
盡者亦非知詩者也余嘗愛昔人鍾情吾輩之語以為
不及情之於忘情似之而非者也必極其情之所之窮
而反焉而後可以至於忘則非不及情者能近之而唯
鍾情者能近之也由此言之雨若其將有進於詩者乎
請以此質之甲寅九日
　　蔬齋詩序
愚公蔬齋詩凡三刻矣余嘗為序其二集别二年而愚
公之詩復滿篋中出以示予其格益工益能達其所欲
言者余曰子之為此將以為名乎抑有不得已於是者
乎杜子美云語不驚人死不休而白樂天詩成欲使老
婢讀之皆能通其意兩人用心不同其於以求工一也
然余嘗有疑焉以為詩之為道本於性情不得已而咏
歌嗟歎以出之非以求喻於人也激而亢之而使人驚
抑而平之而使人通豈復有性情乎曰非然也夫人之
性情與人人之性情非有二也人人之所欲達而達之
則必通人人之所欲達而不能達者而達之則必驚亦
非有二也然則求工於詩者固求達其性情而已矣詩
之傳也久而且多凡為詩者不求之性情而求諸紙上
之詩掇拾餖飣而為之而詩之亡也久矣愚公有詩之
性情者也生於山水之鄉有園廬僕妾舟車琴酒書畫
玩好之具可以為樂而終日袖手而哦其樂之殆似有
過於他好者此必以為性情之物不得已而出之而非
徒求工以為名高者也其可以語於此乎愚公有所幸
姬人好畫能詩愚公自序其集行之夫愚公又能以其
所好者喻諸其人斯亦性情之效也已
　　沈巨仲詩草序(巨仲今/字彥深)
今年夏與巨仲同舟至吳門往返者數日舟中無事朝
夕相對當杯展巻各盡所懐盖與巨仲交十年來未嘗
有此樂也㑹巨仲刻其懐閣詩草而屬余序之余見巨
仲詩亦已十年于兹矣巨仲十年于詩何憂詩之不工
哉雖然詩非能為工之為工也能為工而不必工之為
工也今巨仲之詩具在令與世之詞人矜多而競靡佀
未足也若夫興㑹所寄一往而深擊節扣舷摩挲自得
則巨仲已有餘矣今天下人風雅而家騷壇吾不以巨
仲易之也余往時情癡好為情語有無題詩數十篇嘗
自命曰僕本恨人終為情死至取二語刻為印記佩之
無何而自笑其癡今遂如昨夢不復省矣豈余之道力
進耶亦世故耗之也巨仲浮沉十餘年風情不減讀其
詩春風穆然使寒芽欲茁嗟乎何巨仲之多情也夫情
者數變之物也巨仲之情十年而不變巨仲之天全矣
余與巨仲交媿不能盡巨仲乃今始知之昔人有言以
真率少許勝人多許巨仲之詩如其人哉如其人哉甲
寅重九後二日
　　謝明府入覲序
天子皇極懋建元辰聿新太嵗行次於執徐寶厯初頒
於太素迨夫開雲瑞節上日吉晨六服畢臻四海來假
蘧車麕至互聴蒼璧之鳴除鄭履鸞鏘共矚香貂之拜
衮曰惟課嵗詔彼稽功於是百里之侯九州之伯計㑹
道里奔走京師水陸三千想燕吳之契濶寒暄九十閱
往來於冬春次第選舟後先赴闕若夫教成而士習
其化政善而民咏其休戶憶幃褰人思轎擁還切輿人
之祝去邀才子之詩如明府謝父母者盖龔黄再蒞於
東朝召杜復生於南國者矣明府徳精降祉河宿垂芒
迹亞機雲文參屈宋攀安提萬家傳正始之音匹粲似
雄學擅羲皇之譜是以鬱為時棟先此人英儗拖紫艾
於天廷俄拂黄絁於海甸朗情微性仍兼治賦之才
智刃神機豈擇撥煩之任明鏡弗疲於屢照惠風無憚
於頻嘘手可移晴心能造福佩犢帶牛有禁桑枝麥穗
成歌織罕嚬眉商無裹足臥惟單席膳減雙雞嘉績遂
徹於皋扃睿奬欲通於巖夢更屬殷同之㑹因為報
政之行然而士戀君師民依父母爭塗㤀逺同齎千里
之糧瞻漢何高遥借二天之庇重以霜芬積嶺氷路在
江野水隨㾗清音滿棹長謡極睇青緹偕紅蘂俱寒結
鼻凝唇綠字與彩霞同散忍閣離前之筆空含别後之
毫正雅等古舌無煙舊心有血質奇荃蕙文麗虹霓而
明府䕃以白月之輝朂以丹霄之價是用封緘骨髓剪
拭羽翰預思元度之清風競賦子荆之零雨某雕龍已
倦藏豹非堅賤實無求貧唯可賀茹芝餐菊并不閑九
穀之書履笋簪蒲幸不失四民之令䝉呼隠士甘作外
臣庶幾冠冕巢由詎敢弟兄元愷廼從末客輒枉奇交
穉榻獨懸栩牀每坐裁蟲書於約扇捐鶴奉於嬰居襲
譽凝歡不止感一言之意氣連情奮藻每欲托千載之
風期至於子媿琳琅姪慚蘭樹亦辱非倫之賞偏承似
叔之褒恩等兼金報無累璧縱復濁醪蕐饌詎換離心
大句狂言曷勝别緒且結楊溝之送如逢上洛之迎所
悵者淮檣不留吳關漸邈囑雁倘緘北訊開魚莫寄南
吁柳篋題箋未許彤騶之出禁松根署詔遥憐花綬之
縈墀算月屢圓占星弗騐願以且千之頌聊紓借一之
忱詩不宣衷敘以廣意云爾
　　白嶽遊紀序
友人徐聲逺詩云向平五嶽無一字其名亦自垂千秋
予每讀而壯之舉以為遊者勸及遇山水佳處嗒然無
言有知之而不能以告人者又自恨才不逮情則聊舉
聲逺之言以自解乃今讀閑孟白嶽遊記而予殆有不
能解者焉夫人之情與才固有兼之如閑孟者閑孟與
余談不能勝予而予所不能言者閑孟之筆皆足以發
之其才真有過我者矣往時與閑孟泊真州風濤際天
噴薄萬里予低回留江口不去而閑孟顧欲入城一觀
其土風民俗之盛盖閑孟之不能㤀情於世如此故其
為紀遊之語不盡得之於山水而遇事輒發縱横古今
其磈礧騷屑之意亦可以想見矣予嘗再遊武林無一
語紀其勝白嶽吾故土先人墳墓在焉冉冉踰壯而不
得一往閑孟乃能先之又其所著譔若此予甚妬且媿
焉雖然吾聞黄山三十六峰挿青天而垂曠野其勝在
白嶽之上閑孟遊齊雲而不能兼有黄山又至武林出
没於靈隠天竺之間而不得一叅雲棲此皆閑孟未了
公案閑孟倘有意乎予請執筆而從閑孟之後矣乙巳
竹醉日
　　閒家具序
往時友谷老人駐錫槎上余屢得叅承辱師開示拳拳
引為㤀言之契亾何師去而之泖上又去而之長水道
風漸邈每用慨然壬子余北上師自長水操舟來送予
提誨之言至今在耳今年春聞師示疾作書問訊方訂
握手之期而師已化矣壬子一晤遂成永訣悲夫師化
後數月其徒某某等及檀越麟水沈氏兩居士奉師遺
骨塔於雲棲而以師生平所著述示予予得拜而讀之
曰閒家具者師所自署也師於世間文字未嘗屑意乃
衝口而出妙義熾然集中談禪談敎談淨土皆直下洞
宗非世之影響勦說者其於詩歌偈頌本地風光逗漏
不少至於警䇿開悟之語雜之從上祖師語錄中不復
可辨此豈可以文字相求之而顧以為閒家具也哉師
意度宏逺居恒韜晦外若悶然泛然而扣之小大立應
此亦其一斑已余與師周旋三載茫無所得如遊江海
莫測其淺深夫紙上之言又惡足以盡師所謂與其人
俱往矣悲夫此師之所自署曰閒家具也夫
　　侯氏世略序
家譜之立盖以敎厚也遡其所生之自雖千百世而上
杳渺惚恍而水源木本了然可知下而至於疏屬子姓
親盡服絶而要之於所生則皆為一體如是即欲不厚
不可得也譜之壊起於俗之貴貴而尚文夫欲顯其宗
以有聞於世此亦仁人孝子之用心也而其流乃至於
借蕐胄以為重又重而文之以矯誣世之耳目而宗法
亂矣今之為譜者盖曰不貴不必譜也不文不能譜也
傳者不必信而信者不必傳不知其文之而適以壊之
也故譜者一家之書而非行世之書也世其職者取其
足以記姓氏行第而已焉用文之吾讀侯氏世略而因
之有感也吾邑僻在海濱其土瘠頑無山林陂澤之勝
其人往往椎魯少文以務本力穡世其家其為士者讀
書好古不嫺於干世之學以故科第之目獨遜於他邑
以我所見仕宦而至三世者鮮矣夫固其風氣之薄而
富貴者所為大都能舉其先世之澤而斵而䘮之以此
望久長得乎侯氏之先有隨南渡至疁者目擊風俗漸
偷戒其子孫力耕勿仕其高節逺識固卓然為古人之
所難而要其所以貽之子孫者亦已厚矣今其耳孫之
為此譜也以為富貴不足恃而欲託之於文以傳亦猶
其祖之遺意乎雖然知輕富貴矣而不能無意於文夫
文者名實之間不可以不慎者也侯氏之先世高節逺
識至今令人追而慕之此其人豈無文采足以表見於
後世而併其姓名不傳此非譜之失也有譜之而不得
者也身與名俱隠矣而焉用文之也哉夫當時之榮與
没世之稱其得失固未易較也是以達者兩去之吾觀
於侯氏家世自農而賈自賈而儒固將大顯其宗舉其
先世所醖釀者而發之不獨文之而已也所謂富貴者
殆將逼焉則其子孫何以處之亦無失其厚者而已矣
　
　檀園集巻七
欽定四庫全書
　檀園集巻八
　　　　　　　　　　　　明　李流芳　撰
　記(凡九首/)
　　留蘅閣記
是嵗余客崑山張子崧家所居海日樓三楹與子崧共
之四旁居人雜沓笑語甚譁子崧意常不愜思得蕭寥
無人之境卜築下帷其間而未能也㑹予以病東歸三
月復過子崧則子崧已構高閣於城東之隅軒窻闌楯
翼然一新爽塏温涼備有其致隣多喬木美蔭閣跨其
上盡撫而得之交柯接葉掩映几案其陰則逺眺玉山
紅樓翠嶂突兀於萬瓦鱗次之上朝曦夕暾薄陰殘雪
其變態可挹也張子曰予以所居湫囂不足以留賢者
閣成將與子從容嘯咏其中而嵗且暮矣子尚能為十
日留乎請遂以留蘅名閣李子曰有是哉張子之意則
厚矣顧予何足以當之今嵗方大祲道莩相望萬突不
煙張子之為是舉也母乃有非時之譏是固張子之所
不敢居也予何徳而居張子之所不敢居者無已請遂
成張子之名可乎吾聞張子先後相師友如予所識瞿
星卿顧朗仲王弱生平仲其人皆賢者也而予之來獨
與兹閣㑹夫予之名固無能為兹閣重也而張子留賢
之名則可以不朽矣昔人謂齊雲落星之高井幹麗譙
之蕐而止於貯妓女藏歌舞為有道者之所不取若兹
閣者得與緇衣杕杜之意竝傳之於無窮使千秋萬世
而下皆知有好賢如張子者不亦休哉雖然張子之名
美矣請進而求之於實則予與張子共有責焉夫謂之
賢者未有無益於世而以浮沉取容而已也今世之好
賢者或浮慕其名而不急其實汎汎然於身心之際將
有過不加聞而有善不加進則雖有賢者日與之俱而
不能效其尺寸之益彼賢者終不肯為無益之留也則
有掉臂而去之耳今張子天性愷悌坦衷直腸使人人
得進言於前而無所忌故雖以予之不敏而時得效其
狂瞽焉今且别矣願更以三言益張子曰嗇以奉天㢲
以合倫斷以制慾張子倘能用予之言而推之以鞭其
所及而廣求益焉挾為善之資而加勤之以學問使賢
者日益親而不肖者無所參於其間則予之為張子留
豈有既哉作留蘅閣記
　　劒蛻齋記
劒蛻志夢也往余暱孺榖小史荃之情好方洽忽夢荃
之過予袖中瑟瑟若有物出之一蛇蛻也其長盈丈捉
而投於予榻余懼㧞劒擬之覺而占之曰蛻者化也劒
者割也彼且為幻化而吾以慧鍔割之余與荃之之好
其不終矣因顔其齋曰劒蛻以識之兼題東坡二語於
壁曰事過始堪笑夢中今了無然余之暱荃之也愈甚
衆皆笑之弗顧也亾何而荃之以瘵死孺穀亦暴亾一
慟而悟夢始騐矣始孺榖以八分書齋額嵗久蠧壊今
年小葺齋屋為重書之而叙其事以為記嗟乎所謂荃
之者十年以來已不復入吾夢矣當時綢繆繾綣所為
求致其情而不得者自今思之余亦自笑其癡而況於
人乎方余之夢也固已知其為夢也知其為夢而不悟
必至於死而始悟余之劒亦不利矣雖然豈無之死而
不悟者乎夫今夢昨夢皆夢也余其悟而不復夢斯可
以說夢也已余故記之以自儆并以告世之尋夢者
　　虎邱重修浮圖天王殿記
虎邱僧正元住持山中值浮圖天王殿先後告圮元慨
然任之募材鳩工五年而功竣屬余為之記余曰上人
之功偉哉夫浮圖天王殿兩者虎邱之表也虎邱高不
二十仞由閶闔門邐迤而西騁望天末有矗然秀出於
青林碧瓦之上者則浮圖為之表入山門裵回於生公
講臺層樓複殿瞻矚未已而有翼然掩映於高柯修磴
之間者則天王殿為之表二表墮則邱之觀撤矣今一
朝而二廢舉上人之功偉哉於是元慼然曰余何敢為
功余求免於咎而已余之為此舉也夫亦鑒前之覆轍
而凜凜於因果錯謬之戒一錢之入不敢不注於籍也
一人之施不敢不登於石也然而謗言狎至余唯是不
克終事是懼而敢自為功乎余曰思深哉上人之不伐
巳夫因果之說佛氏之觕者也然精而求之其灼然而
不昧者盖寡今之剃染出家秉佛之敎者缾鉢粥飰皆
非其出於巳者也而欲私之以為有偶舉一事焉又獵
檀信之貲而乾没耗散之此所謂稗販如來罪之大者
也若上人者其知免夫嗟乎凡今之任事者苟求免於
咎而不妄為功則天下之事其亦可為也已矣元之言
又曰浮圖高而易墮大約三十年一修天王殿五十年
一修記之使往者有所鑒來者知所勸噫是不可無記
也已是役也始於萬厯四十六年戊午成於天啓二年
壬戌為材之費若干埏埴之費若干丹堊工匠之費若
干損貲首倡及以文字為灋施者為廷尉毛公侍御凌
公王公余友徐君仲容陳君古白五年乙丑元夕前三
日記
　　遊虎邱小記
虎邱中秋遊者尤盛士女傾城而往笙歌笑語填山沸
林終夜不絶遂使邱壑化為酒塲穢雜可恨予初十日
到郡連夜遊虎邱月色甚美遊人尚稀風亭月榭間以
紅粉笙歌一兩隊㸃綴亦復不惡然終不若山空人静
獨往㑹心嘗秋夜與弱生坐釣月磯昬黑無往來時聞
風鐸及佛燈隠現林杪而已又今年春中與無際舍姪
偕訪仲和於此夜半月出無人相與趺坐石臺不復飲
酒亦不復談以静意對之覺悠然欲與清景俱往也生
平過虎邱纔兩度見虎邱本色耳友人徐聲逺詩云獨
有嵗寒好偏宜夜半遊真知言哉
　　遊石湖小記
予往時三到石湖遊皆絶勝乙亥與方孺冒雨著屐登
山巔亭子貰酒對飲狂歌絶呌見者争目攝之去年與
孟陽弱生公虞尋梅到此徧歴治平僧舍已登郊臺至
上方絶頂風日清美人意頗適九日復來登高以雨不
果登放舟湖中見煙檣雨楫雜沓而來舉酒對之亦足
樂也是日秋爽伯美舍弟輩俱有勝情由薇村至上方
復從郊臺茶磨取徑而下路傍時有野花幽香童子采
擷盈把落日泊舟湖心待月出方命酒孟陽魯生繼至
方舟露坐劇飲至夜半而還盖十年無此樂矣
　　遊虎山橋小記
是夜至虎山月初出攜榼坐橋上小飲湖山寥廓風露
浩然真異境也居人亦有來遊者三五成隊或在山椒
或依水湄從月中相望錯落掩映歌呼笑語都疑人外
予數過此愛其閒曠知與月夕為宜今始得果此緣因
憶閑孟子薪無際彦逸皆貪遊好奇此行竟不得共閑
孟以病挾子薪彦逸俱東無際雖倦遊意猶飛動以逐
伴鞅鞅而去尤可念也清緣難得此㑹當與諸君共惜
之
　　遊玉山小記
二十五日自京口飯後步銀山小憩玉山亭子遥見伯
美自山麓施施而來遣童呼之亭下皆絶壁瞰江有巨
石獨立江渚上夷而下罅涉而登可坐數人丁酉春留
滯京口暇即來此或攤書獨坐竟日或與家兄輩載酒
劇飲值驚風怒濤澎湃震蕩水激其下坎窽鏜鞳如東
坡之所謂石鐘者江豚亂起帆檣絶迹飛流濺沫時落
酒􁑭中亦一時快事也癸卯偕孺榖過白下登亭子小
飲丙午復偕仲和至此皆值秋漲石没水中毎懐昔遊
為之憮然不意今日得還舊觀與伯美盤礴石上不能
去適有漁舟過絶壁下遂呼之汎至金山登紫霞樓坐
眺久之而還
　　遊焦山小記
二十七日雨初霽與伯美約為焦山之遊孟陽魯生適
自瓜洲來㑹亟呼小艇共載到山訪湛公於松寥山房
不遇步至山後觀海門二石還登焦先嶺尋郭山人故
居小憇山椒亭子與孟陽指㸃舊遊孟陽因誦湛公詩
風篁一山滿潮水兩江多相與賞其標格尋繇小徑至
别山雲深二菴徑路曲折竹樹交翳閴然非復人境有
僧號見無與之談亦楚楚不俗相與啜茶而别尋瘞鶴
銘於斷崕亂石間摩挲久之還飯於湛公房孟陽魯生
遂留宿山中予以舟將渡江勢不可留怏怏而去孟陽
魯生與山僧送余江邊徙倚柳下舟行相望良久而滅
落日注射江山變幻頃刻萬狀與伯美拍舷呌絶不已
因思焦山之勝閒曠深秀兼有諸美焦先嶺上一樹一
石皆可徬徨追賞其風濤雲物盪胸極目之觀又當别
論且其地時有高人道流如湛公之徒可與談禪賦詩
逍遥物外觀其所居結構精雅庖湢位置都不乏致竹
色映人江光入牖是何欲界有此淨居孟陽云吾嘗信
宿兹山毎於夕陽登嶺眺望落景尚爛於西浦望舒已
升于東溆琥珀琉璃和合成界熠燿恍惚不可名狀嗟
乎苟有奇懐聞此語已那免飛動予自丁酉來遊未皇
窮討人事參商忽忽數年始一續至又以覊紲俗緣卒
卒便去如傳舍然不知此行定復何急良可浩歎自今
以往日月不居一誤難再賦歸之後縱心獨往尚於兹
山不能無情當擇春秋佳日買小艇襆被宿松寥閣上
十日夕以償夙負滔滔江水實聞此言
　　遊西山小記
出西直門過高梁橋可十餘里至元君祠折而北有平
堤十里夾道皆古柳參差掩映澄湖百頃一望𣺌然西
山匌匒與波光上下逺見功徳古刹及玉泉亭榭朱門
碧瓦青林翠嶂互相綴發湖中菰蒲零亂鷗鷺翩翻如
在江南畫圖中予信宿金山及碧雲香山是日跨蹇而
歸由青龍橋縱轡堤上晩風正清湖煙乍起嵐潤如滴
柳嬌欲狂顧而樂之殆不能去先是約孟旋子將同遊
皆不至予慨然獨行子將挾西湖為己有眼界則高矣
顧穏踞七香城中傲予此行何也書寄孟陽諸兄之在
西湖者一笑
　疏(凡六首/)
　　募造真聖堂石橋疏
自嘉定城南達南翔二十餘里為橋而跨於横瀝者七
曰古墅溝橋曰留光寺橋曰許家橋曰石岡門橋曰姚
浜橋曰馬陸橋曰真聖堂橋橋惟馬陸以石餘皆以木
而姚浜之易木而石則林上人募成之不數年耳墅溝
石岡皆欲石之而不果惑於形家言也横瀝通南北舟
船往來橋不得不高高而木易圮不三年而修不十年
而易不如石之永利也然而民不可與慮始又有說以
惑之功是以難也馬陸居道里之中自邑而之馬陸十
里而五橋自馬陸而之南翔十里而獨聖堂一橋故聖
堂之橋尤急其往來於橋者尤多則橋之圮尤易其易
木以石也尤不可以已余嘗舟而過於橋下見行者摇
摇焉震於厥衷飄風甚雨則東西隔絶而不敢渡輙仰
而歎曰顧安得姚浜林上人者起而倡之乎無何有緇
衣而踵門者曰吾將尋林上人之功乞子為之疏余曰
子毋易言之也千金之費非易辦之緣也萬夫之工非
易集之事也林上人父子相繼祝髪出家以從事於勸
募而幸有成功子能發此勇猛心乎曰吾業已棄家而
壊服矣則又問之曰林上人父子拮据十年中間沿門
請乞之勞躬親畚築之苦與夫銖積寸纍早作夜息寒
暑無間之勤渠子能辦此堅固心乎曰吾已矢之神明
死生以之不再計矣余合掌而作曰有是哉以此聚緣
何緣不集以此辦事何事不成余不云乎聖堂之橋急
於姚浜則子之功易於林上人也決矣夫人之營福田
利益也如建祠宇崇經像種種諸緣皆不急於百姓而
以為能植後生之福故汲汲焉破慳囊而為之橋梁以
通往來便行旅一境之所急其利在目前而福田善果
又植之於無窮子倡之而人有不樂赴者乎子苐持吾
言而告之遂書之以為疏
　　重建五方賢聖殿疏
五方賢聖者不知其為何神吳越之間廟而祀之者所
在皆是而尤著於吾吳之楞伽山山去郡十里禱祀無
虛日相傳以為石湖一片水為神所據舟行不敢遺穢
濁湖中犯之者禍立至吳中祀神皆設聖母五侯五夫
人位潔粢盛陳歌樂婆娑累日夕其讚神之詞敘置始
末甚詳甚異不知何所本大要巫者傅㑹之耳以五月
十八日為神之誕辰其期輙盛儀從皷樂以迎神謂之
賽㑹而獨吾槎里為尤盛里中往時富賈輻輳競為珍
異結束以相誇耀今且日就凋弊而此風猶相沿不絶
毎㑹出旌旗隊仗輿服歌吹費以千計四方觀者舟車
闐隘親朋高㑹酒食宴樂之費復以千計毎嵗節而省
之可以為一境備荒之儲而愚民不可以慮逺予又不
敢以不尊不信之言而戶說之徒有歎息而已古者謂
先成民而後致力於神夫事神之禮固不可廢也要以
無民而神何依則夫竭民以事神神亦何利焉且民之
所以敬事神而不敢違也夫固謂神之聰明正直有靈
於人者也今有疾痛寃抑而不得控於君上官長者則
號呼鬼神而求其應此以神為何如者乎及其所以媚
神而事之以非禮者乃即以其欺君上官長者施之豈
今之為神者亦皆攬權勢作威福喜諂佞而不恤下民
之私不凜上帝之鑒者乎則吾不得而知之也已去年
廣濟胡侯來宰吾邑期月而政清鋤豪剔姧鄉閭懾息
故事賽神主事者先期醵金既具而後舉事至是懼以
淫祀靡民財干賢令君之神明相戒不敢動顧金業以
醵亾何乃謀新神之祠宇而以不足者告之十方蘄共
成之度其費止百金而可省千金之費興作在一時而
可圖數十年安静之利所謂彼善於此者也主事者來
乞疏於予予告之曰方今賢侯在上有鄴令投巫之明
故能回一國之狂酲而使之敦本節儉豈徒人哉神亦
聴之矣夫神道之禍淫福善固常在逺近之間不可以
不畏也吾聞昔之賽神者科斂若干乾没若干今之新
祠宇者科斂若干乾没若干盖有之矣吾且知之而況
於神乎以為無神則已以為有神是媚神而干神之怒
以自求禍也不如其已也請以此言質主事者并質之
大衆
　　重修香雪菴疏
香雪居在彈山之麓西蜀中懐法師隠處也余往嵗過
山中從顧山人問香雪披松覔境經邱歴壑已而茶煙
起於樹間經聲逹於籬外頺垣矮屋僅可容膝蒲團鐘
磬約畧麤具而軒窻几席居然絶塵是日恨不遇師然
巳想見高致矣又明年余家居去山二百里師之高足
忽過余而告曰香雪居且圮矣將新之若何余曰是宜
新矣余數年前讀書彈山不聞有香雪之名是不數年
耳而圮易圮哉雖然其圮之易也新之是不難矣環彈
山三十里皆梅花時澷山照野腰輿而行憑高而矚如
在兠羅綿世界中香雪所由名也如是何可無居況高
人道流之居哉如是居何可無新諸檀越莫作功德想
但為湖山㸃綴它日以看花到山中者遊屐既倦小憇
柴扉松戶之閒與師清言啜茗亦一韻事也余往時買
山西磧下將搆閣以居名之曰六浮未成輒棄去故余
有登盤螭訪覺如上人詩曰六浮山閣今非主六浮居
士居無處欲乞一單終餘年坐對青山叅活句今又將
從香雪居中借一單矣山中篔洲居士聞修道人皆余
友也試以此語之
　　白鶴寺募建三元殿疏
白鶴寺創建三元祠寺僧持疏來請余謂之曰三元道
敎也以佛子奉祠何居僧曰吾聞之三元盖觀音大士
化身也余曰此不經之言也不可以惑智者無已則有
説焉夫佛所為真常妙淨之理不可以戶而説之也得
其所為因果報應者使蚩蚩之民有所利而為善懼而
不為惡如是而已可矣是故鬼神之事儒者常言之至
佛氏而其理始著惟其因果報應之毫不可誣也三元
注人死生禍福其道要於癉惡章善而已固佛事之外
䕶而名敎之功臣也祠之誰曰不宜三元之跡冣顯於
雲臺山千里之外重繭而至以瓣香告虔者絡繹不絶
其人素有穢行或齋戒不謹往往神即殛之自暴其過
於衆中衆無不齧指相戒如七月間事甚異今之議建
祠者亦從衆意也雖然更有說焉夫今之建祠白鶴者
皆嵗禱雲臺者也建祠之後將舍白鶴而之雲臺乎舍
白鶴而之雲臺非建祠意也則將舍雲臺而就白鶴夫
舍雲臺而就白鶴何也果以神無不之乎抑憚雲臺之
靈爽而借以為寛假地乎夫借以為寛假地則祠與不
祠何異焉必曰神無不之也其在白鶴猶其在雲臺也
三元之威神實震叠於厥心則廟貌香火亦皆其跡也
庶其去惡從善以母㤀七月之事三元其祐之哉寺僧
曰善遂書之以告大衆
　　僧可上人結菴徑山緣起
不見雪嶠師五年矣僧可上人忽自雙徑持師書問至
捧之欣然上人余邑産也出家六年而始得從師於雙
徑師令叅無字話遂欲結菴相傍依師終身其志有足
嘉者雪師嘗謂余言少時偶有所疑出家叅訪無所遇
毎疑情一發寢食俱廢一日忽然有得大笑失足墮崕
下遂損其鼻後住雙髻峰有詩云青山箇箇伸頭看看
我菴中喫苦茶其風致如此上人還見雪師麽不然結
菴且是第二義諸檀越還見上人麽不然且與結菴去
他日菴成居士要來菴中同喫苦茶也
　　陳忠菴募緣疏
夏日臥疴檀園有扣門者云自雲棲來亟披衣迎之則
一老宿也貌龎古而儀質雅望而知為雲棲法派矣乃
與之語土音也怪而扣之知為鄉之人而叅學於雲棲
者也曰今何居則已去雲棲而居於真如之里矣曰已
去雲棲而何以來曰余所居之菴舊名陳忠湫隘不能
致香火余將有所營也乞居士一言以告之十方余曰
有是哉師不稱雲棲則已師稱雲棲則固已知雲棲之
敎令矣昔先師之舉事也未嘗以方寸之牘聞於四方
且平日戒其徒無以雲棲之名募凜然若以為非義而
不可干然而金石土木之工不脛而集俄而為崇臺俄
而為複閣俄而為虚堂俄而為曲室俄而為貝葉珠函
莊嚴相好人力不勞而日新富有何也此豈非先師之
徳感神歟今師將具先師之徳則募無庸也將守先師
之戒則募又不可也又何以余之言為曰固也余不他
適而適子以子固雲棲之弟子也夫能以雲棲之敎令
先師之遺意牘而告於四方不賢於募乎若世之募者
余固已知之矣上人名廣洪募建大士閣暨關聖帝君
殿次第修舉視其力焉
　
　
　
　
　
　
　
　
　
　
　檀園集巻八
欽定四庫全書
　檀園集巻九
　　　　　　　　　　　　明　李流芳　撰
　行狀(凡一首/)
　　許母陸孺人行狀
中書君許元祐之塟其母陸孺人也病不勝䘮且懼一
旦溘然不克身襄大事力疾營窀穸四方之㑹塟者麇
至中書君哭泣拜稽一勉於禮病遂不起嗚呼中書君
其無媿於古之死孝者矣中書君且死惓惓為其母孺
人不朽計手次孺人之生平屬其諸子將乞銘於當世
之文章鉅公而其子文學君某等踵而告余乞為之狀
曰此先君之志也余既自少習中書君而從子宜之與
中書君故親串往還甚宻孺人之賢在耳目間者且數
十年其言雖不文而庶可以徵也孺人陸氏崑山之北
新瀆人父應鴻母顧孺人生而婉淑嫺於姆訓父母絶
愛憐之將笄歸於許為郡幕公貳室郡幕公元配沈孺
人生子自學而夭於是郡幕公年且艾矣沈孺人重以
繼嗣為念為公擇良家子為貳得孺人沈孺人察孺人
賢而能其家喜可知也無何生中書君沈孺人則愈喜
抱而子之日以卵翼乳哺為事而捐管籥以授孺人孺
人身親拮据早作夜息出納啓閉代沈孺人之成而不
敢專盖沈孺人㤀其有家而孺人㤀其有子已中書君
稍長就外傅延名經師訓督之沈孺人憐中書君嫗喣
不忍傷而孺人獨以嚈濟之為簡其出入稽其倦勤所
以䇿勵之者備至嘗曰玉不琢不成器孺子其樂寛而
憚嚴矣吾憚其佚也庶以吾之嚴成夫人之寛異日者
且得藉此以報夫人乎人於是服孺人之深識逺慮為
不可及巳中書君學成遊成均試京兆聲譽鵲起所交
遊皆當世名士屨常滿戶外孺人闈而觀之心竊自喜
漿酒脯􁀙為供具不倦人以為有陶母之風焉先是郡
幕公偕沈孺人以心計起家而孺人復以攻苦約嗇佐
之自是業日起以貲雄里中而郡幕公顧獨好行其徳
嘗急其弟之困撫其遺孤子女至没身不衰邑有大繇
輙挺身任之㓙年平榖價以糶又為粥以餔餓者而槥
死者其宗黨居恒待以舉火者若而家當是時郡邑大
夫争高郡幕公之義以為弦高卜式復生列上其狀賜
爵一等復以恩例授官而中書君官京朝亦以親老馳
傳歸而拜慶綵衣象服焜耀里閭人皆榮之中書雖以
貲為郎雅非意所屑獨好奇文異書手自讐較懸之國
門暇則闢圃通池樹藝花竹水廊山榭窈窕幽靚不減
輞川平泉而又製為歌曲傳奇令小隊習之竹肉之音
時與山水映發其諸郎君則翩翩競爽躭書下帷足不
窺户登其堂歌鐘饌玉履舄交錯豪蕐之氣熏然灼人
如遊金張之庭而披其帷則圖書盈架丹鈆雜陳哦諷
之聲不絶於耳又如入董夏之室自郡幕公起家至中
書君不再世而衣冠文物蔚為令族無問素封即奕葉
鼎貴之家或不逮焉揆厥所自則兩孺人内助之功居
多已焦太史表沈孺人以為富家之吉在順正位交相
愛㫖哉言乎盖沈孺人終其身娣姒視孺人而孺人亦
終其身母事沈孺人上不嫌偪下不虞妬左縈右拂以
宜其家和氣致祥許氏之興實繇於此若夫繩繩蟄蟄
詩書禮義之澤方來未艾則發祥尤在孺人矣中書君
之言曰自吾母歸先君子兩週嵗而稱母又十八嵗而
稱王母數年以來曾行又滿前矣他人處此或稍自發
舒乃孺人之事沈太孺人也益謹未嘗敢以徳色見也
沈太孺人春秋高喜怒稍過當家人或有後言孺人亟
拄其口且為反覆曉喻令心折而後已沈太孺人閒聞
之徵其狀則謬其㫖以對不實告以傷其心沈太孺人
病且亟孺人手調湯藥與子婦諸孫侍立臥榻跬步不
移殁而哭之一慟幾絶拊自昌背曰爾尚有母而吾母
安在乎旦暮澡滌帣鞲上飲食恪謹如生前思沈太孺
人所嗜得輙跽進之嗚呼世之事嫡有死生不㤀其共
如孺人者乎孺人治家嚴而又能推誠接物人人得其
歡婢僕輩自少至老未嘗一逢其怒子婦諸孫晨朝起
居孺人必裝飾端坐以待服御無鮮蕐所衣疏繒或數
澣不易毎飯粗糲輙甘之曰此吾家故物也盖安貞簡
素其天性然已昔者中書君之圖不朽沈孺人也乞傳
於屠儀部朱太史隠君王先生殁而乞狀於陳徵君乞
銘於董學士乞表於焦太史貞珉琬琰將與女宗高行
傳之無窮矣迨孺人殁而中書君適病篤其所次第孺
人之生平以為不足以盡聖善之萬一而又不克躬自
造請於大人先生之門以此賫志而殁吁可悲也已唯
是立言君子哀中書君之志而賜之銘豈惟許氏子孫
世世嘉賴之余亦得藉手以報中書君於地下與有榮
施矣孺人生於嘉靖戊午五月十八日殁於天啓癸亥
四月十三日享年六十有六中書君以某年月日啓郡
幕公之藏合𦵏焉子一即中書君諱自昌娶諸氏贈璽
丞諸公夀賢所撫其弟上舍舜臣公女女一適文學徐
公應時子永思孫男七人元溥邑庠生娶郡守王公臨
亨女元㳟太學生娶太常王公世懋子藩幕公士騋女
元禮庠生娶孝亷王公騰程女元方邑庠生娶憲副顧
公自悅女元毅娶别駕胡公寧臣女元超聘大叅徐公
鏌子文學君浤女孫女二一適藩幕公陸允中子世鈁
一未字曾孫男六人定泰聘封儀部劉公雋子文學君
錫夀女定升聘孝亷朱公日爃女俱元溥出定國聘邑
令陳公允堅子文學君禮錫女定祚未聘俱元禮出定
震元方出定豫元毅出俱未聘曾孫女五元溥出者三
元恭出者一元禮出者一俱未字
　墓誌(凡一首/)
　　明高士沈愚公墓誌銘
嗚呼此吾友錢塘高士沈愚公之墓也愚公諱太洽愚
公其字晚而欲逃名乃更名逸友人嚴忍公字之曰不
異今稱愚公從其著者也愚公家世吳興始祖天一公
者以避揚㓂徙杭四傳而至夢仙翁以奇方起死人得
賜爵子明山先生有文不達抑鬱而死其嗣玉田公遂
棄儒而修夢仙翁之術仲子銀江公是生愚公愚公生
而岐嶷六嵗就外傅十五試童子科輙占高等十六遘
銀江公之變家日落讀書不能療貧常慷慨不自得㑹
玉田公子文學君夭愚公當後玉田公沈氏之業儒者
自明山先生而下皆不達而無年而夢仙翁以醫起家
世之者竝享素封或以為儒之效不逮醫勸愚公徙業
焉愚公從之遂復修玉田公之術亾何術大售戶外屨
滿脂車而迎者無虛日然愚公意不屑也跳而之山水
閒以詩歌琴酒自娛其别業之在湖曲者曰蔬齋在灋
蕐山中者曰萬竹廬在清平之麓者曰梅花屋灋蕐山
梅花環二十里愚公居恒愛之置壙梅花泉畔期與花
同死生因自號梅癡又置讀書舫於西湖清夜盪漿湖
中焚香誦經或花時月夕攜樽嘯咏達曙不倦所跨蹇
曰蒼雪山童曰秋清攜笻自隨烏巾鹿裘望之若神仙
如是往來相羊於兩堤南北山之間者三十年性樂易
與人無迕得錢即買古書畫尊彞奇玩不治生産或施
貧乏旋亦㤀之樂善愛才津津常不去口足不越三吳
而四方賢豪之至者無不與交嘗學淨土於雲棲先師
學止觀於百八雲萊翁有出世之想生平所流連詩酒
花月聲色玩好之具亦僅寓意而已愚公病瘵五年余
嘗三至湖上愚公猶力疾載酒與余徘徊堤上至月午
而罷今年過愚公病已殆詣榻前握手言笑如常出所
畫小像屬題琅然讀之中有漏字摘以示余其神簡不
亂如此易簀前一日呼其子文學君佺與煮新茗燒笋
而食曰黄鸝已至乎櫻桃已綻乎已而奮然欲起曰不
能至山中逺閣㑹須一登耳逺閣愚公所搆以眺望者
也噫亦暇矣愚公有所幸姬人常侍左右彌留之際輒
麾之不使前曰吾身已外矣安能復作嗚嗚兒女態耶
臨終念佛拱手向西而逝嗚呼人以愚公學道為名高
耳觀於生死之際其何如者哉愚公生平多貴遊凡藩
司牧伯之在杭者慕愛其人或適館授粲以下交愚公
愚公泛然應之亦不為屈也嘗辭中丞甘公及大學士
沈公之辟而於沈公往復尤苦人皆高之其自贊曰醉
鄉禪苑於焉憇止利藪名塲褎如充耳噫可想其風致
已西湖自孤山處士而後傳隠逸者指不易屈而余所
習乃有兩人其一為邵虎菴先生其一則愚公虎菴先
生居呼猿洞口跨溪為閣讀書其中不入城市者四十
餘年荆扉晝扃叩輙不應或遭罵而去愚公翺翔人中
居處服御皆同於俗和光剷采不設町畦而翛然自得
常在勢利之外余以為虎菴先生隠而貞者也愚公隠
而通者也兩人皆無媿高士云愚公生於萬厯癸酉三
月十三日卒於天啓甲子二月二十三日享年五十有
二元配王繼張子一即文學君佺張孺人出娶太學顧
公仲逺女孫男一孝通文學君嘗從余受業篤行有文
能為沈氏收儒效者也愚公所著蔬齋詩集先後若干
巻清乘二巻生生直指八巻居山灋一巻行於世余嘗
兩序愚公詩又為贊其像題其旌兹隧道之石復以屬
余余雖不文而愚公永訣之言不敢㤀也銘曰
儒而窮醫而通𤣥無功以禪終愚為宗異乃同介而容
高可風山列墉水環宫花繚空蛻其中保厥封
　像贊(凡五首/)
　　俞不仝像贊
道人耶劒客耶滑稽之雄而文章之伯耶吾昔覯子美
哉少年别子九年于思連蜷子貌雄特稱此虬髯高巖
大澤深林鬱然暈眉目之雲霞生頷領之風煙豈獨三
毛之加是亦阿堵之間噫嘻不仝神已傳矣余將乞而
藏焉出而相對飲食笑言又何必渡錢塘扣禹穴而覔
子于若耶之濱雲門之巔乎
　　張魯生像贊
泛然悶然似無所取頽然嗒然似無所起比久與之處
而始知其趣郁然其興悠然殆將取於衆之所棄而起
於衆之所廢猗嗟斯人斯吾黨之所謂不讀書而有翰
墨氣不學道而有煙霞氣終日相對無所發明而彌覺
其有味者耶
　　汪杲叔像贊
以偃蹇不可一世者存於胸而以傴僂不敢輕一物者
為其容吾常苦其執禮之太恭而人以為使酒罵坐者
此翁噫嘻夫既不與俗同兮何不放之寂寞無人之墟
撫泉石而呼松風如披此圖人景相得其樂融融此真
杲叔之所從也而豈為是栖栖于先生大人之前角技
雕蟲者哉
　　張子薪像贊
其骨清而堅其氣弱而恬其神悴而全夫是以貧而賢
病而妍夫能外子之身與家而觀之而貧與病復何有
焉此非子之禪歟
　　自題小像
此何人斯或以為山澤之儀煙霞之侣胡栖栖於此世
其胸懐浩浩落落迺若遠而若邇兮其友或知之而不
免見怪於妻子嗟咨兮既不能為冥冥之飛兮夫奚嗤
乎藪澤之視矣
　檀園集巻九
欽定四庫全書
　檀園集巻十
　　　　　　　　　　　　明　李流芳　撰
　祭文(凡十一首/)
　　祭鄭彦逺文
嗚呼彦遠竟至是耶彦逺與吾相從隔嵗耳而奄忽之
間遂成千古耶自彦逺學於吾不三月而病病不數月
而竟以不起今距彦逺之殁又已踰月矣何人世之促
也嗚呼痛哉西隠竺林之間松風槐雨夜鐘晨唄與彦
逺悠然相對如昨日也而今可得乎始吾未識彦逺而
已與仲子閑孟相習猶憶往嵗過仲子宿留五鼓酒醒
聞書聲琅然訝而問之知為彦逺而仲子為余言彦逺
讀書達旦以為常迨彦逺從吾遊已不勝羸矣予毎謂
仲子勸彦逺讀書無過苦也而察彦逺之用心固有獨
異於人者自共事三月以來而彦逺之為文逸才俊筆
葢無日不新吾方期以大就而詎至是耶悲夫彦逺孝
友温良出於天性而聞善孳孳常若不及其家之上下
及與彦逺相識者無不稱為善人彦逺之歿而知與不
知皆為嘆息葢庶幾無間言者焉夫彦逺即不幸早夭
乎亦何負於頫仰哉然而彦逺方少年信道而未篤其
於情愛之際固有未能釋然者夫生死人所不免也而
又不能相代為彦逺之父兄妻子者計無復之則其痛
亦可以少衰矣噫吾惡知夫彦逺之不痛而無復之也
吾年未三十而人世死生之感嘗之殆盡十年之間哭
吾兄哭吾妹哭我良友又哭我父當其哀之所至且蘄
死而不得不自意其復悍然以生悲夫吾惡知彦逺之
蘄生不如吾之蘄死乎疇昔之夜夢彦逺與吾促膝而
語顔甚澤而多笑似甚樂者而忘其死也噫吾惡知彦
逺之不樂而忘其死乎吾賦性迂拙疎而多誤無能為
人師而仲子過信予彊以彦逺相託彦逺又過信予而
事之如其師吾是以不獨悲彦逺又自媿也吾於西方
之學不能行而稍知其大意每欲以此進彦逺而相與
之日淺又不意奄忽至此不得盡吐其中之所懐而今已
矣彦逺易簀前一日予為書慰問還報無恙翌日而訃
至欲一執手永訣而不可得噫吾悲已無益而媿又無
能及矣而徒以其無聊之辭解彦逺與其父兄妻子之
痛噫吾惡知彦逺之不復過信予也
　　祭張素君文
嗚呼素君之殁空堂素幃十年於兹而今始得歸窀穸
嗚呼素君何待耶素君不能待其遺孤之成立男不及
婚女不及字而區區待其嫂與同穴㷀然二穉誰忍復
奪其恃嗚呼痛哉天乎抑素君亦有意乎否也自吾失
素君以來風流日逺奇情勝境不得與素君共其賞清
言妙義不得與素君共其𤣥人情世路﨑嶇犖确可悲
可憤可歌可泣千容萬熊不得與素君共其感慨嗚呼
素君何往乎猶憶與素君讀書山寺寒夜擁鑪相對高
詠劉𤣥徳語曰日月如梭老將至矣功業不遂遂相顧
欷􁔿袁九齡聞而訶之曰二君方年少何得便爾無何
素君死素君死又十年而吾頭顱如故中間哀樂之所
纒疾病之所摧疲形耗神舉向日飛揚踔厲之氣忽已
化為寒氷死灰葢吾真老矣嗚呼素君死者無可奈何
後死者若此其相負何如也自素君殁後數見於夢相
與談笑如平生又知素君鬼也往往談死後事而今已
矣不復夢矣素君之神其舍我而去耶抑吾其衰也素
君殁後相與自文饒弱生輩而外吾又得境内外之友
數人又得同里閈之友曰潘子吳子汪子而吾素君獨
何往乎嗚呼素君已矣百嵗之後歸於其居素君與嫂
同穴之願畢矣吾鈍惰不才不能撫素君之家使嫂朝
夕鬱紆以死男不及㛰女不及字今葬素君者素君之
父母也嗚呼痛哉吾負吾友夫復何言
　　祭張君貺文
不肖兄弟從髫齓時識君貺君貺葢與先君遊予覩君
貺少年翩翩容止甚都又工為文翕然有聲於時先君
數稱之為不肖等勸不肖等望而儀之以為軼才儁人
唯恐其不得當也又數年而不肖等始得以藝文之役
進而交於君貺時家茂材已成進士早去世而君貺猶
浮沈諸生間毎見數相咨歎自是交日益親相過從日
益宻朝花之春夕月之秋清言斗酒缾罄未已繼以燭
盡當是時不得君貺無以為樂君貺乃更折行輩稱兄
弟相約為婚姻而執子弟之禮於先君葢張李之交四
世於兹未有如君貺於不肖兄弟之厚也而君貺今死
矣嗚呼哀哉君貺少年負才名意不可一世謂當旦夕
脱穎而老於青衿七上京兆而不得一遇故以秀才高
等廪學宫者二十年行貢之天子升於國學而不能待
以死噫何厄也士生而不見用於時則退而休於野以
求其所以樂生而盡年君貺有田有廬有子岐嶷而慧
其可以樂生者甚具毎憶君貺郊居風物愛其綠疇當
戸修竹映檻或新􁀙正冽舉網得鮮抱兒膝上稱詩說
史客至咍然相對忘返君貺即不遇可以樂死而不得
盡年以死死又以惡疾悲夫孔子所謂斯人之亡不得
已而歸之於命者豈不然哉豈不然哉雖然君貺數年
以來相纒於病苦之中痛痒迫於肌膚而寒熱并於方
寸其於人世已無聊生矣而察其骯􁰞之意不衰吾固
知君貺於去來之際有灑然者也嗚呼君貺平日談傾
四座飲敵數人見事風生捉筆雲湧今安在哉將亦與
君貺俱往耶吾不能為怛化而悲吾之無與樂此生也
哀哉尚饗
　　祭徐孺榖文
人命朝露昔人所歎傷哉孺榖奄忽歸幻冬中授手言
笑晏晏春歸哭君空堂不見真耶夢耶魂摇目眩況我
及君情好如貫嵗在攝提於君斯館出同舟航入共筆
研月涼之夕花眀之旦星沉漏盡酒䦨客倦留髠宻坐
觴酌雜亂有懐如山有舌如漢或歌或泣我後子先時
惟鄭生實同婉孌頺然相對氣何傲㟁陋彼世氛神王
弗善衆目攝之胥讒睊睊我思古人胡惡鄉原悠悠之
口匪戒伊勸子安予言亦不謂謾予嘗語子百年彊半
富貴何期日月不延縱心而行無干世患嗟哉孺榖竟
夭天年天乎人乎胡遽而然自我去子中常縣縣晤言
不勤或繼以牋察子之情若哽若咽予竊怪子其神不
全世短意多殆不免焉嗟哉孺榖豈忘斯言命實為之
我以誰寃所可歎悼交情中斷俛仰十年風流雲散蹇
予闊疏于世多憚觴咏之㑹賴子一粲豈無他人非子
不慣嗚呼哀哉彈山之麓朝煙夕嵐偕子翺翔𤣥賞是
耽時與興㑹遇酒輒酣張子和之相顧而三嵗月幾何
死亡相兼人生忽忽誰其獨淹於呼哀哉富不如貧貴
不如賤死何如生子今亦驗生既不樂死復何戀生平
之歡將子無逺盡此一觴泉壤永判哀哉尚饗
　　祭鄭母吳須兩孺人文
嗚呼某之獲交於閑孟二十年矣凡世人之所謂相親
厚者吾兩人無不有而其所相期更有出於親厚之外
非世人之所得而知也彦逺嘗師事某不幸而夭彦逸
之視某也復在師友之間兩家兄弟嵗時過從驩然如
一家憂悲愉喜無不共之閑孟之違養吳夫人也甚早
然其兄弟相攜數十年怡怡于于未嘗見有失恃之色
吾嘗歎息以為閑孟兄弟之能事須夫人也不獨彰後
母之賢而益以慰吳太夫人於地下所以相成者葢甚
逺焉吳太夫人之殁已二十餘年而未塟閑孟葢將有
所待以大顯榮其親顧以閑孟之才尚浮沉未與時㑹
迨須夫人殁而閑孟之心愈痛曰吾且不能待矣悲夫
閑孟固灑落丈夫其於義命之際有確然不可奪者乃
往與閑孟共事每見其於摧頺失意之頃輒惘惘不自
持或廢書而起中夜而歎察閑孟之用心豈猶夫世之
情炎鬬進者而已哉其有隠痛而不能自己也昔人有
言孝子之心有待五鼎駟馬而不至者悲夫閑孟之不
能釋然固也若是則兩夫人將亦有不能釋然於㝠㝠
之中者乎夫君子之事其親也修其身明其道盡其所
可為者以無忝所生爾矣其所不可知者天也今吾與
閑孟所為相勉勵者亦盡其所可為以期不負太夫人
之教而不敢為世俗之孝而已也其可乎始與閑孟交
方少年相矜意氣跅弛自喜十年以來相與發愆懴過
以求歛其虗氣而之於道者靡敢不盡也頃且與閑孟
叅雲棲受五戒將圖如釋氏之所為大報恩者焉夫名
聞利養凡可以致之於親者固亦孝子之心而恐非㝠
𡨕之所期也閑孟之報太夫人者或不出於此吾知太
夫人之靈從此其可以大慰矣尚饗
　　祭聞子與文
萬厯四十六年嵗次戊午後四月十有五日癸酉歸西
道人聞子與示寂於家越三月而其家以俗禮葬之雲
棲之陽是為七月日其同叅友人東吳李某為文以誄
之曰嗚呼維我先師闡揚浄土攝此羣根如盲能覩衆
生根劣耽逐諸苦掘井止渇終亦無補維子挺異夙植
勝因篤生仁里與善識親早聞此事解行日新厭苦趨
樂適反其真死生大矣擾擾萬端四大解散八苦交攢
誰能似子泰然輕安端坐合掌去如脱丸子生卅年
病居强半早嵗喪偶遂絶㛰宦天實為之使解其絆棲
遲俗中非子本願子有至性依依二人偕其弟昆于焉
昏晨身雖在家以道相熏繩牀經巻翛然出塵嘗發宏
誓屢求薙除往嵗之春剪髪而徂二人持之復反其廬
見我不懌語多歎吁沉痾纒綿遂以不起子語賢兄吾
命實爾毎念出家或作或止病亦因之應念而徙示寂
之前自知時至乃諗賢兄復申此誓延師祝髪就榻受
具嗚呼壯哉人固有志覩子之貌衣若不勝當其敢決
如劒發鉶一往不回物莫之攖道法是肩軀命可輕嗚
呼惜哉摧此干城子之賦情遇物而深景風浩浩慮子
不禁卒有資糧此欣厭心豈如世人若浮若沈方子病
棘再眩而蘇末路難持恐子或渝七日之功羣魔克俘
巍巍堂堂示我坦途吉夢先兆異香騰閭靈瑞熾然見
聞則符子守本叅無貳無虞瞪目向西豈有見乎嗟余
與子相知十年我往子來子憶吾憐南山之下水月林
煙與子朝夕邈不可攀夘辰之嵗兩度就子扶疾送予
再至棲水落日蒼黄風雨不已子唱我酬今遂已矣嗚
呼有生誰獨無情有情無生我夢子醒去年别子我涕
欲零期我重來春煖花明我行後期子已遐征嗚呼歸
西遲我不能子遺我書嵗久成袠我開篋笥見子手澤
警䇿之語刺我胸臆比嵗以來龍蛇交厄淵匠傾逝高
賢遁跡子復棄我失此三益匪我悼子自詒伊戚子如
良馬見影疾馳哀此蹇駑鞭䇿為疲子如冥鴻戾天髙
飛笑彼蚩蚩藪澤是窺雲棲之陽山林鬱蒼子有遺言
奉子歸藏先師在焉鼓鐘喤喤安子之蜕亦子樂邦我
陳生平送子攸行哀不及文以銘不忘
　　祭孫翁文
嗚呼維翁子季友而倩伯昭是兩君者葢能以道義相
砥去世俗之浮華而相安於澹泊之遭其交於吾輩匪
夕伊朝俯仰三十年心期黯黯雖間阻而非遥其相與
于無與而相為于無為淡焉如酌水而薫焉如飲醪殆
非世之以酒肉招邀者也庶無愧于古人之久要余嘗
適翁之里一再侍翁見其貌癯而骨堅意簡而神遼翛
然如古松之臨磵壑野鶴之在雲霄意其可以長生度
世碧落逍遥胡未躋乎上壽而遽有道山之遨嗚呼余
少聞父老之言毎歎桑梓之厚而厭吳俗之澆蹉跎暮
年始得一歸埽先人之丘壠尋豐溪之舊郊因以攬其
山川風俗而接里中之所謂賢豪雕盤饌玉鼓鐘伐鼛
士嬉女遊貧諂富驕訝所聞之不然何斯世之滔滔比
遊於翁子壻之間如登赫胥之廬而攀葛天之巢殘書
半牀濁醑一瓢采瓠葉而為羮然松枝以代膏值九秋
之蕭森騁四望於林皋低回留之其樂陶陶此余所以
感舊里之繁華而想風味於貧交也睠焉仁里老成云
彫漸典刑之悠邈傷古道之寥寥跽陳詞以逺將寄薄
奠於溪毛庶九泉之來歆慰千里之牢騷尚饗
　　祭鄭閑孟文
嗚呼閑孟隔日之别遂成千秋疾候至此知其彌留我
惑醫言猶冀子瘳是日過子暑退火流庶與病宜謂子
無憂視子目睛神眀尚遒翌日而逝曽不我謀於乎哀
哉此何時乎不及送子賴子勝因爰值開士為子津梁
無迷所指生平之誼予則愧矣方子病困慮有今日數
為子言時勿可失去子房幃托處蕭寂言偕浄侣與子
朝夕見子躊躇不忍子逆奄忽至此悔予不力嗚呼哀
哉自我交子垂三十年哀樂所同頫仰厯然耿耿于懐
有辭莫宣丁酉之役偕子白門高談邸中聴者舌捫輕
舟横江風浪拍天子嘯吾歌失其煩寃嵗在壬寅西隠
之偏與子讀書感彼二賢心跡偶符遂諧姻連我客孺
榖惟子數來客既耽酒主復善詼毎飲必歡倒載而回
時或逃暑午飲喧豗棄瓿於庭訝何絫絫一日秋爽偶
來三子時惟孟長然眀淑士孟長酒徒豪者所舉子欲
壓之代巵以簋一吸五器孟懾而徙孺榖云亡興㑹蕭
索年運以往忽忽不樂子於杯中猶深寄托側弁婆娑
似已非昨予毎戒子麴糵為害子醉而罵或醒而悔我
或觴子必為夙戒候子酣適索酒勿對子知予衷往往
自廢嗟乎閑孟竟以此敗嬰疾以來遇酒如憝昔之所
欣今復何在哀哉哀哉三載之前予偕孟陽坐子書閣
開尊相羊睹子忽忽驚其不祥憂能傷人將子無忘逺
道之客念之徬徨豈謂此别死生参商於乎哀哉我之
生平以友為命恃子以生奪子何横西城之隅已無子
居槎水之舠已無子遨我有竒文待子而賞子今何往
我有㫖酒待子而開子今不來子遺我書嵗久盈箱遊
戲謔浪皆成文章我欲理之兩泪其滂我嘗客燕子遺
我詩凌韓軼蘇離衆出竒我欲展之淚已承眵子之制
義神鬼蛟螭病手一編屬我品題我欲序之今以示誰
昔之歡資今為愁具昔以解頥今為引涕嗚呼哀哉西
隠之盟兒女甫孩漸看成人抱子於懐呼我為翁與子
俱衰死固常爾何足怪哉未能忘情聊以告哀子之瀕
行用意灑然言不及私叩我以禪我書數行屬子賢季
子讀欣然了佛大意中有偈言持之弗替竟以此殉袖
之而去凡今之人諂曲嫉妬是非人我鬬諍堅固子之
坦易與物無忤剛腸疾惡一往成故見人一長忘其所
挾急人之難不愛膚髪人留其餘為家與身子惟不留
至死而貧嗟如此人復有何業三塗八難豈為子設子
之神明定復何蹈在天在人宜以見告生平之知無俾
眊眊於乎哀哉尚饗
　　祭沈無回文
嗚呼無回詎至是耶兄文章可以名世學術可以經世
風節可以持世胸懐氣量可以容葢一世頎然玉立軒
然霞舉望而知為福徳壽考之相乃一第不酬其才一
官未究其用而奄忽至是耶吾兩人之交自庚戌傾葢
燕中中間吳越相望聚散不常良晤之期廿年有幾而
今遂成隔世耶猶憶受之之言曰近識沈無回酒杯流
行意態俯仰絶似長蘅比索無回於邸中相視而笑求
其相似者而不得也而今遂使我為中郎虎賁不逾痛
耶吾兩人相聚毎以忽忽不盡意為歎公車之賦屢約
同之壬子兄以内艱罷乙夘弟以附舟先發未戌弟皆
以病歸夙昔之約未及一踐而今遂無合併之日矣可
不痛耶丙辰被放同羇留寓舍東西相去十餘里隔日
必一相聞三日必一相見弟先出都門就兄言别篝燈
置酒執手汍瀾别之難如此而今竟成永訣耶兄官黄
巖三年己未之冬兄以假歸而弟適至西湖始得一握
手是夜月明同飲於湧金舟中酒䦨慷慨察兄之意有
甚不能釋然者竊怪其不達夫世之所為巍科膴仕者
其人已畧見之矣而區區欲與噲等為伍乎嗟乎無回
吾知兄葢欲有所用于世而非苟然者也兄性狷潔居
恒不妄名一錢而胸懐廓落或不恤傾筐倒庋以緩急
人今至以貧仕為禄養非兄意也然則兄之不釋然於
中者非一日矣而竟以此天其天年耶弟迂疎懶拙於
兄不能為役而兄中心好之又嘗愛弟之畫而弟泛然
酬應不能悉其能事以事兄兄晩而遊戲此道毎秘惜
不肯示人偶一見之氣韵妍妙遂入唐宋諸人之室輒
爽然自失欲為輟筆而今已矣不及見兄之所止矣嗚
呼兄即不得大用於世而小草一出他日宦成優遊林
下弟亦將買山卜鄰相攜終老子圖我書子歌我和以
酬宿昔之諾豈不樂乎而兄竟舍我而逝弟將誰與為
質耶嗚呼無回以兄之眀達其於死生之際超然不惑
無待言矣生而為世聞人沒而祝于鄉先生之列亦可
以媿夫冺冺以生沒沒以死者矣況兩賢嗣翩翩競爽
將繼兄之業而代兄色養之所不逮兄其可以瞑耶雖
然亦可悲也巳言叙生平以佐一觴填胸塞膺不知所
次無回無回其知之耶尚饗
　　祭張子薪文
天啟四年甲子二月日張子子薪卒於家友人某時客
武林淹留至八月而歸始得臨其喪以蔬果致奠而為
文以哭之曰里閈之友昔惟三人最後得子久而益親
汪子邑居吳耕逺郊潘為經師雖邇而遥惟子相求無
閒時日一日不見忽忽若失一味之甘一花之開飛書
相報我往子來子病郊居不能逺渉我數就子時勤舟
楫屯橋之畔村童里媪指予而言知與子好嗚呼哀哉
自失閑孟望城悲噎子之􁂰矣屯橋路絶嗚呼哀哉我
遊西湖子來别余見子健噉尚謂無虞豈知生平盡此
須㬰子病數年屢仆而起恃子善病病不能死於戲痛
哉今真死矣别子閲月子遺我書期我來歸竟不能須
知有此事我必不出子行我送非我誰責呼天撫膺吁
嗟何及哀哉哀哉凡今之人噂沓反側子之直腸如矢
注的一言非義頭面發赤凡今之人隕穫充詘子之介
性百錬剛鐵簞瓢屢空嗟來弗屑嗟乎子薪子真道器
尚有餘習未能度世遊玩之物高眀所寄子往而深賢
於勢利天假之年觀其所際於乎哀哉凡今之人求多
於天富貴壽考子孫衍蕃諸福之中子無一焉人為子
悲我則不然貧士之常況子能守金髙於山營營可醜
子屋三間為園數畆千花對榻一編在手貧者樂乎富
貴何有人我之場健者争先因病得閒乃近於禪藥鑪
經巻晏坐翛然病之於子良藥福田我躬不閲遑計後
世千年之謀達者所棄子之無營以子無累去來自如
夭壽何貳知子曠懐數年於道此言糠粃子能自了我
嘗語子子神太清舉世混濁擾擾以生厭而薄之殆将
與攖嗟乎子薪匪命之窮世濁子清誰能子容楞嚴了
義白葢真言一詞半句可以通𤣥子能讀之掩巻瀾翻
持以正宗凌雲粲然嗟乎子薪生死芸芸如子之死千
萬一人我猶悍然視息人間眼中無子誰樂餘年我留
西湖滔滔不歸豈不思家哭子後時巷無居人鄉夢已
非西湖之上水月林煙念子嘗遊寓目無歡百頃風荷
千章巖桂念子癖花看花欲淚子癖我畫如子癖花我
腕欲脱子壑無涯長箋大軸釘壁攤几毎一咨嗟子病
若洗嗟乎子薪我手尚在援毫自廢賞音不再從子書
來道子所藏隨子而盡飛去何鄉予畫無靈人琴併亡
於乎哀哉我雖好廣中實狷狹喙長三尺非子莫發子
不苟同實我畏友今我失子孰攻其咎我於名場毎懐
退志子之所知我已早計桃花流水一往千春子今舍
我誰與卜鄰於乎哀哉天不憖遺奪我鄭子又失子薪
誰能戀此逝将去之適彼樂郊麋鹿魚蝦我將與交凡
今之人不可以明惟子知我敢告幽㝠嗚呼哀哉
　　祭朱元伯文
丙午之役吾邑同薦者三人公顯與余同甲子而元伯
少於余四嵗當是時元伯方少年翩翩自喜而公顯則
魁岸頎碩偉然丈夫獨余長齋枯寂尫然如病僧自顧
福徳不逮兩君時時欲引分而止無何公顯成進士不
數年而死元伯連舉不第乞恩就敎職者五六年方擢
為國子學錄不及之官而病遂以不起兩君者皆不滿
五十位既不顯而復促其年悲哉余雖頽惰自廢于世
無所短長然視息人間業已浮兩君之筭始望殆不及
此而數年以來既哭公顯又哭吾元伯三人之中㷀然
獨存感念疇昔復有何樂今年春元伯將之宮廷和以
使事適越余偕無際觴而餞之越月而廷和訃至又越
月而元伯病歸一席之間奄喪二賢自元伯廷和而外
又喪吾起東半嵗之間而吾邑亡三鄉先生又皆余所
親厚昌黎有言人欲久不死而觀居此世者何也悲哉
元伯為人孝友兹讓坦衷直腸居恒閉户蕭然不干外
事其掌敎宿遷也勤於其職撫其諸生如親子弟有事
則委曲覆䕶之郡大夫高元伯之行總淮人士而屬之
課督一時靡然向風元伯之歸淮人士相率為歌詩文
詞以頌之攜榼而餞者填於路操舟而送者塞於河夫
元伯雖局促冷氊無所建䜿而其自處不苟且翕然孚
於上下者若此使顯而用之將必有可觀者而竟止於
是悲哉人生修短升沈達者等之夢幻元伯體素高亮
俯仰無怍去來翛然當復何憾吾所不能釋然者與元
伯生同時居同里薦同籍而生平識面始於丙午過從
謔浪多在長安其餘州里之㑹經嵗不繼逺宦以來書
問寥濶又嘗期過郊居數年不遂竟不得以杯酒流連
信宿談笑吾所欲進之於元伯者尚懐而未吐也而元
伯已逝矣悲哉授手無及一觴徒盈鑒此情言為我舉
之尚饗
　
　
　
　
　
　
　
　
　
　
　
　
　
　
　檀園集巻十
欽定四庫全書
　檀園集巻十一
　　　　　　　　　　　　明　李流芳　撰
　西湖卧遊冊䟦語(凡二十二首/)
　　紫陽洞
南山自南髙峯邐迤而至城中之吳山石皆奇秀一色
如龍井煙霞南屏萬松慈雲勝果紫陽一巖一壁皆可
作累日盤桓而紫陽精巧頫仰位置一一如人意中尤
奇也余己亥嵗與淑士同遊後數至湖上以畏入城市
多放浪兩山間獨與紫陽隔濶辛亥偕方回訪友雲居
乃復一至葢不見十餘年所往來於胸中者竟失之矣
山水勝絶處每恍惚不自持彊欲捉之縱之旋去此味
不可與不知痛痒者道也余畫紫陽時又失紫陽矣豈
獨紫陽哉凡山水皆不可畫然皆不可不畫也存其恍
惚者而已矣書之以發孟陽一笑
　　雲居寺
武林城中招提之勝當以雲居為冣繞山門前後皆長
松叅天蔽日相傳以為中峰手植嵗久浸淫為寺僧剪
伐什不存一見之輒有老成凋謝之感殆不欲多至其
地去年五月偕方回泛小舟自小築至清波訪張懋良
寺中落日坐長廊沽酒小飲已裵回城上望鳯凰南屏
諸山沿月踏歌而歸翌日遂為孟陽畫此殊可思也壬
子十二月鹿城舟中題
　　西泠橋
余嘗為孟陽題扇云多寳峰頭石欲摧西泠橋邊樹不
開輕煙薄霧斜陽下曾泛扁舟小築來西泠樹色真使
人可念橋亦自有古色近聞且改築當無復舊觀矣對
此悵然
　　兩峰罷霧圖
三橋龍王堂望湖西諸山頗盡其勝煙林霧嶂映帶層
叠淡描濃抺頃刻百態非董巨妙筆不足以發其氣韻
余在小築時呼小漿至堤上縱步看山領略最多然動
筆便不佀甚矣氣韻之難言也予友程孟陽湖上題畫
詩云風堤霧塔欲分眀閣雨縈陰兩未成我試畫君團
扇上舩窓含墨信風行此景此時此人此畫俱屬可想
癸丑八月清暉閣題
　　法相寺山亭圖
去年在法相有送友人詩云十年法相松間寺此日淹
留却共君忽忽送君無長物半間亭子一溪雲時與方
回孟陽避暑竹閣連夜風雨泉聲轟轟不絶又有題扇
頭小景一詩云夜半溪閣響不知風雨歇起眎杳靄間
悠然見微月一時會心都不知作何語今日展此亦自
可思也壬子十月大佛寺倚醉樓燈下題
　　勝果寺月巖圖
勝果巖石奇秀甲於兩山而月巖尤為奇勝不知何物
人樹一綽楔以障之又於崖上鑿字作道學語可笑石
大無靈見汚傖父予此畫雖不能傳神亦足為洗垢矣
壬子臘月十三日書於金閶舟中時孟陽以送予北上
攜此冊至同觀者為方孟旋徐元晦金爾珍翁子逺鄭
子野張伯美舎弟無垢從子緇仲
　　六和曉騎圖
燕子磯上臺龍潭驛口路㫺時竝馬行夢中亦同趣後
来五雲山遥對西興渡絶壁瞰江立恍與此境遇人生
能㡬何江山幸如故重來復相攜此樂不可喻置身畫
圖中那復言歸去行當尋雲棲雲深渺何處此予甲辰
與王淑士平仲叅雲棲舟中為題畫詩今日展余所畫
六和曉騎圖此境恍然重為題此壬子十月六日定香
橋舟中
　　永興蘭若
壬子正月晦日同仲錫子與自雲棲翻白沙嶺至西溪
夾路修篁行兩山間凡十里至永興寺永興山水夷曠
平疇逺村幽泉老樹㸃綴各各成致自永興至岳廟又
十里梅花綿亘村落彌望如雪一似余家西磧山中是
日飰永興登樓嘯咏夜還湖上小築同孟陽印持子將
輩痛飲翌日出冊子畫此癸丑十月烏鎮舟中題
　　冷泉紅樹
余中秋看月於湖上者三皆不及待紅葉而歸湖上故
人屢以相嘲予亦屢與故人期而連嵗不果每用悵然
前日舟過塘棲時見數樹丹黃可愛躍然思靈隠蓮峰
之約今日始得一踐及至湖上霜氣未遍雲居山頭千
樹楓桕尚未有酣意豈余與紅葉縁尚慳耶因憶往嵗
忍公有代紅葉招余詩余亦率爾有答聊記扵此二十
日西湖領略猶未了一朝别子歸使我意悄悄當我欲
别時千山秋已老㪅得少日留霜酣變林杪子嘗為我
言靈隱楓葉好千紅與萬紫亂挿向晴昊爛然列錦繡
森然建旂旐一生未得見何異說食飽至今追㫺遊懊
殺歸來早豈意今復爾萬事有魔嬈相牽可奈何是身
如籠鳥歸来十日餘昨日試閒眺村邊小紅樹向人亦
嫋嫋轉憶故人言西湖攪懐抱開緘讀素書因風為子
道
　　斷橋春望圖
往時至湖上從斷橋一望便魂銷欲死還謂所知湖之
㶑灔熹微大約如晨光之著樹眀月之入廬葢山水相
映發他處即有澄波巨浸不及也壬子正月以訪舊重
至湖上輒獨往斷橋裵回終日翌日為楊讖西題扇云
十里西湖意都來在斷橋寒生梅蕚小春入栁絲嬌乍
見應疑夢重来不待招故人知我否吟望正蕭條又眀
日作此圖小春四日同孟陽子與夜話偶題
　　南屏山寺
往嵗甲寅同淑士平仲過南屏居然亭看石壁叫絶以
後數至湖上或到南屏看友人輒别去徘徊兩山欲一
至居然亭而不果矣見余畫始恍然如夢中也
　　雷峰暝色圖
吾友子將嘗言湖上兩浮屠雷峰如老衲寳石如美人
予極賞之辛亥在小築與方回池上看荷花輒作一詩
中有云雷峰倚天如醉翁印持見之躍然曰子將老衲
不如子醉翁尤得其情態也盖予在湖上山樓朝夕與
雷峰相對而暮山紫氣此翁頹然其間尤為醉心然予
詩落句云此翁情淡如煙水則未嘗不以子將老衲之
言為宗耳癸丑十月醉後題
　　紫雲洞
己酉三月偕閑孟無際子薪舎弟無垢從子緇仲登烏
石峰尋紫雲洞洞石甚奇而惜少南山秀潤之色然境
特幽絶遊人所罕至也後三年在小築燈下酒酣弄筆
作水墨山水覺舊遊歴厯都在目前遂題云紫雲洞圖
竟不知洞果如是畫否當以問嘗遊者余畫大都如此
亦可笑也
　　澗中第一橋
己酉始至十八澗與孟陽閑孟無際子薪舎弟無垢舎
姪緇仲俱至徐村第一橋飯于橋上溪流淙然山勢廻
合坐久之不能去予有詩云溪九澗十八到處流活活
我来三月中春山雨初歇奔雷與飛□耳目兩奇絶悠
然向溪坐況對山嵯嵲我欲叅雲棲此中解說法善哉
汪子言閒心隨水滅無際亦有和余詩忘之矣
　　雲棲曉霧圖
壬子正月晦日與仲錫子與出雲棲慧法師季龢居士
送予輩至三聚亭下是日大霧山林模糊已而霽至西
溪還小築明日孟陽持冊子索畫遂追圖此意今又二
年矣烏鎮舟中子將子與孟陽夜話偶題
　癸丑十月孟陽及子將兄弟與余同舟至吴門夜泊
　烏鎮酒後題字距壬子一年耳兹稱二年此時真大
　醉耶猶記出雲棲時霧初合四望皆空時見天末一
　㾗皆山頂也日出氤氲竹樹如影在水中有寒柯離
　簁挺出空濛間猶帶紅葉分明可愛余畫中冣得此
　意題時草草故所未及當遊時畫時題字時子與皆
　在今已作故人永隔言笑真可痛也己未六月重題
　　煙霞春洞
從煙霞寺山門下眺林壑窈窕非復人境李花時尤奇
真瓊林瑶島也猶記與閑孟無際自法相至煙霞洞小
憩亭子渇甚無從得酒見兩傖父攜榼至閑孟口流涎
遽從乞飲傖父不顧予輩大怪偶見梁間惡詩書一板
上乃抉而擲之傖父踉蹌而走念此輒噴飯不已也
　　江干積雪圖
余春夏秋嘗在西湖但未見寒山而歸甲辰同二王叅
雲棲時已二月大雪盈尺出赤山步一路瓊枝玉榦披
拂照燿望江南諸山皚皚雲端尤可愛也庚戌秋與白
民看月兩堤余既歸白民獨留遲雪至臘盡是嵗竟無
雪怏怏而返世間事各有縁固不可以意求也癸丑陽
月題
　甲寅臘月自新安還孟陽觴余湖上大雪襆被與李
　大白孟陽方回宿舟中時已廹嵗子將强挽余欲脫
　不得晨起濳呼一小舠而遁雪已霽白雲出山與雪
　一色上下光耀應接不暇儗作一詩以歸思卒卒不
　果終是一欠事也己未夏日虎丘精舎重題
　　岣嶁雲澗
今年無回在靈鷲余在小築無回書來屢約余看紅葉
云且掃岣嶁山閣以待余予躍然欲赴㑹體中小極不
果比同孟陽至靈鷲則無回復以事歸矣為之悵然是
日至岣嶁樹菴上人方禁足清音閣上皋亭大慧長老
亦在焉相與啜茗而去展此圖憶岣嶁山水清逺深恨
不得少留踐無回之約遂題之以訂後期
　　孤山夜月圖
曽與印持諸兄弟醉後泛小艇從西泠而歸時月初上
新堤栁枝皆倒影湖中空眀摩盪如鏡中復如畫中久
懐此胸臆壬子在小築忽為孟陽冩出真是畫中矣
　　三潭采蓴圖
辛亥四月在西湖值蓴菜方盛時以采擷作羮飽噉有
蓴羮歌長不能載大意謂西湖蓴菜自吾友數人而外
無能知其味者袁石公盛稱湘湖蓴羮不知湘湖無蓴
皆從西湖采去又謂非湘湖水浸不佳不知蓴初摘時
必浸之經宿乃愈肥凡泉水湖水皆可不必湘湖也然
西湖人竟無知之者圖中人舟縱横皆蕭山賣菜翁也
可與吾歌竝存以發好事者一笑癸丑十月吳江舟中
篝燈題
　　江南卧遊冊題詞(凡四首/)
　　　横塘
去胥門九里有村曰横塘山夷水曠溪橋映帶村落間
頗不乏致予每過此覺城市漸逺湖山可親意思豁然
風日亦為清朗即同遊者未喻此樂也横塘之上為横
山往時曽與潘方孺阻風扵此尋徑至山下有美松竹
小桃方花恍若異境因相與攀躋至絶頂風怒甚㡬欲
吹墮二十年事也丁巳中秋後三日畫于孟陽閶門寓
舎九月復同孟陽至武林夜雨泊舟朱家角補題
　　　石湖
石湖在楞伽山下寺於山之巔者曰上方逶迤而東岡
巒漸夷而上下起伏者曰郊臺曰茶磨寺於郊臺之下
者曰治平跨湖而橋者曰行春跨溪而橋達於酒城者
曰越來湖去郭不十里而近故遊者易至然獨盛於登
髙之會傾城士女皆集焉戊申九日余與孟髯同遊值
風雨遊人寥落山水如洗著屐至治平寺抵暮而還有
詩云客思逢重九來尋雨外山未能凌絶頂聊共泊西
灣茶磨風煙白薇村木葉斑誰言落帽會不醉復空還
山下有紫薇村髯嘗居扵此今已作故人矣可歎
　　　虎丘
虎丘宜月宜雪宜雨宜煙宜春曉宜夏宜秋爽宜落木
宜夕陽無所不宜而獨不宜於遊人雜沓之時葢不幸
與城市宻邇遊者皆以附羶逐臭而來非知登覽之趣
者也今年八月孟陽過吳門余拏舟往會中秋夜無月
十六日晚霽偕遊虎丘穢雜不可近掩鼻而去今日為
孟陽畫此不覺放出山林本色矣丁巳九月六日清溪
道中題
　　　靈巖
余往來西山數過靈巖山下戊申秋日始得與起東及
其二子梁瞻雍瞻一登餘皆從舟中遥望其林石之秀
而已靈巖為館娃舊趾響屧廊采香逕琴臺皆在其上
石上有陷痕如履相傳以為西施履跡殆不可信少時
夢與友人至此僧舎作詩醒時記有松風水月皆能說
之句辛亥同家弟看梅西磧過靈巖詩云靈巖山下雨
綿綿香逕琴臺雲接連憶得秋山黃葉路松風水月夢
中禪葢謂此也丁巳九月七日西塘舟中題
　　題溪山秋意巻
去年殘臘屏居檀園嵗暮窮愁百感交集酒杯書巻皆
為愁具篝燈無睡間以筆墨自遣或一木一石期於引
睡而止偶拈此卷嫌其太長初欲縱筆盡之倦而棄去
後遂稍斂凡經十宿而成前後疎宻筆皆不應置之篋
中久未題字偶過吴門出示松圓道人至武林示宋比
玉皆以為可余視之亦復煥然轉自矜惜矣湖上友人
鄒孟陽愛畫入骨藏余畫獨多見此又欲乞之余告以
不能滿志孟陽不信盖過信兩君之言也夫余亦信两
君況孟陽哉如孟陽之愛畫藏之篋中與余無别不然
十宿引睡之功三月窮愁無聊之感當終身與余作伴
不忍輕擲與人也丁巳六月十一日題於西湖小築
　　題怪石巻
孟陽乞余畫石因買英石數十頭為余潤筆以余有石
癖也燈下潑墨題一詩云不費一錢買割此三十峰何
如海嶽叟袖裏出玲瓏孟陽笑曰以真易假余真折閱
矣舎姪緇仲從旁解之曰且未可判價須俟五百年後
人知言哉丁巳十一月慎娱居士題
　　題燈上人竹卷
往嵗己酉北上舟過蓮涇訪雙林上人於積善菴出所
畫竹巻屬余題字以後每經吳門數欲過菴中而不果
盖不見上人者六年矣幽窓浄几薫茗相對今日如復
理夢中也上人屋後有美竹千竿淨緑如拭今遂化為
烏有而上人筆墨乃益進新枝古榦披展森然如見真
竹豈此君神氣都為上人攝盡無復生理耶囅然一笑
遂題其後甲寅清和月
　　又
少時見余友髯朱畫竹喜而效之度不能勝輒棄去為
林木山水以自娱大都竹扵長巻位置尤難寒梢萬尺
雖不乏煙雲變化而詰曲髙下坡陀掩映往往不能遂
其聳然干霄之勢古人以竹巻傳者予亦未覩奇絶也
嘗以此語友人潘與歸休皆以為然二子皆専工畫竹
已卓然成家而獨以位置長巻為怯其它可知已今日
觀雙林上人巻惜不令二子見之一瞠目叫絶且知筆
墨蹊徑不可以律方外天遊之人也甲寅四月浴佛日
雨初霽風日清和同江子士衡舎弟無垢泛舟桐涇自
雲隠菴步至積善精舎與上人坐窓下啜茶試墨信筆
題此
　　題畫冊
甲寅九月埽墓新安過吳門别季弟無垢扵寓舍持素
冊授余曰遇新安山水佳處當作數筆歸以相示可當
卧遊頷之而别自禹航從陸至豐于一路溪山紅樹掩
映曲折或曠或奥皆在畫中行歸自屯溪買舟沿溪而
下清流見底奇峰怪石叅錯溪中兩巖束之上限雲日
所謂舟行若窮忽又無際者昔人稱新安江之勝今始
見之每欲下一筆逡廵不敢歸與無垢言之但相對一
笑而已然此冊猶在余箧中每開視之猶作新安山水
想乙卯北上乃復攜之而行京師塵埃蔽天筆凍欲死
畫意益不得發丙辰落魄而南長夏閒居思理筆硏簡
得此冊則曩時新安山水又付之子虚烏有矣因隨意
弄筆以解煩熱數日而冊滿尚欲題字識此一段因縁
鄒仲錫一見便奪去固索不得好畫如仲錫便脫手相
贈不足復惜但此冊未畫時已走新安往返二千里京
師八千里中間遊覽之樂車馬風塵菀枯氷炭之感歴
厯皆影現扵此不可不惜也因題而歸之丁巳五月二
十四日
　　䟦盆蘭巻
己未春余北上至濠梁病還夜輒苦不寐獨處惘惘非
對友生流連花酒即無以遣日二月二日與子薪韞父
爾凝家伯季從子泛舟南郊聽江君長絃歌值雨子薪
偕爾凝君長宿余家盆蘭正開出以共賞子薪故有花
癖燒燭照之嘖嘖不已花雖數莖然叅差掩映變態頗
具其葩或黃或紫或碧或素其狀或含或吐或離或合
或髙或下或正或攲或俯而如瞰或仰而如承或平而
如揖或斜而如睨或來而如就或往而如奔或相顧而
如笑或相背而如嗔或掩抑而如羞或偃蹇而如傲或
挺而如莊或倚而如困或羣向而如語或獨立而如思
盖子薪為余言如此非有詩腸畫筆者不能得此形容
也余既以病不能作一詩記之欲作數筆冩生而亦復
不果然是夜與子薪對花劇談甚歡胸中落落一無所
有伏枕便酣睡至曉從此病頓減此花與愛花人皆我
良藥不可忘也今日子薪邀過花癖齋看鶯粟花花既
爛漫映帶新緑時雨驟至物色韶潤小窓對飲情境清
適迴思春夜賞花之樂皆百年所未易有子薪出素巻
相屬因髣髴為冩盆花并追紀其語於後四月朔日也
　
　
　
　
　
　
　
　
　
　
　
　
　檀園集巻十一
欽定四庫全書
　檀園集巻十二
　　　　　　　　　　　　明　李流芳　撰
　題䟦(凡二十五首/)
　　題畫巻與子薪
三月十八日余自吳門還翌日與子薪相聞且招之子
薪報云彦逸亦在此質眀當與偕來是日輕陰風氣蕭
爽集伯氏從子輩扵寳尊堂既酣子薪彦逸遂留宿山
雨樓頭晨起登樓看雨焚香啜茗頗適飯罷兩君便欲
别去予曰家釀頗冽尚堪小飲當為稍淹已維舟於門
矣既飲酒白于玉芳於桂甘扵泉新緑映檻雨潤欲滴
門外屐聲不至鼎足而談或笑或歌或泣皆生平懷而
不盡者遂不能去肴既盡佐以笋䔩重滌酒器出所藏
哥窑舊玉二杯陳案上呼五木得異采者飲一杯童子
時時摘花來供蕙既芳薔薇視人而笑虎茨數樹著花
如雪掩映齋壁子薪往往呌絶因相牽入慎娱室索墨
汁屬予畫且畫且談竟盡此巻欲題一詩已醉不能聊
紀此以資它日譚柄相知如閑孟孟陽者可一示之勿
以示俗人也己未三月廿二日泡菴道人題
　　題畫冊
慎娱居士有幽憂之疾夜苦不寐寒冬漏長獨酌易盡
久讀傷神又無觀力不耐枯坐唯賴筆墨可以自遣心
手有託形神蹔調意適而忘與夢俱至此冊自冬徂春
經三月而成為山水林木者廿幀為雜花折枝者十幀
為古德機語真行書十幀葢皆可以自娱而不可以傳
者其真慎娱居士之詩畫也歟
　　為與游題畫冊
與游以此冊屬畫藏笥中二年苦無興會未敢落筆今
年十月過虞山看楓葉扵吾谷因登維摩下至興福清
遊甚樂翌日入郡待月於虎丘舟中無事簡得冊子連
畫八幀歸家碌碌治裝北行又置之笥中將至鹿城念
當與與游别復畫得二幀宿逋頓了為之一快余畫無
師承又不喜臨摹古人如此册於荆闗董巨二米兩趙
無所不傚然求其似了不可得夫學古人者固非求其
似之謂也子久仲圭學董巨元鎮學荆關彦敬學二米
然亦成其為元鎮子久仲圭彦敬而已何必如今之臨
摹古人者哉余不能畫而知其大意如此願與與游叅
之時天啟元年辛酉十一月十九日婁東舟中
　　題畫
余近喜畫小冊時有好事者往往致此乞畫此冊亦為
友人所乞攜之虞山是日風日清美與子崧尋吾谷盤
礴楓林下丹黃如繡飯後呼兠輿至維摩興福兩蘭若
歸而落日映湖圓月出嶺矣因出此冊示子崧便欲攘
去子崧愛予畫十年所畜皆落盜手遂欲以攘補之知
攘效矣顧余手在患子崧不好爾何必爾耶因題而歸
之并發一笑
余嘗畫柳贈西湖張女郎題云斷橋堤外栁如絲愁殺
春風煙雨時見說美人能愛畫的應將此鬬腰肢女郎
珍重此畫數持以示人由是湖上之人無不知余能畫
柳者乃至緇流道民亦以見乞一日灋相寺小師乞余
畫輒依前韵題云西湖煙栁斷腸絲只合將来鬭翠睂
料得禪心應不染也教和墨冩風枝後又為靈隱蘧沙
彌題扇云愛栁終何意秋風君始知青青雖畫得不是
動摇時為六如畫此便面已數年紙墨剥落猶為裝池
成軸可以見其癖好不減女郎小師也
　　題畫為子薪
去年以髙麗繭裝成三冊子一以遺淑士一遺子薪其
一留篋中七月新涼子薪窓前紅葉茉莉爛漫異常余
連詣之酒酣興發輙倚案取冊子弄筆作畫畫盡十幀
尚未題字今年子薪病中致此索書暑月揮汗懶近筆
研置架上一日索之已亡去矣念子薪愛畫入骨又病
中藉以遣興不敢以告之大索十日不得簡箧中素冊
尚在連夜篝燈畫此償之前在子薪齋中乘興走筆多
草草不愜意此册仿諸家雖不盡得形模然筆墨氣韻
差不大謬扵古人豈獨煥然復還舊觀直可謂後來居
上矣若畫能療疾子薪當霍然而起為余置酒紅茉莉
下開東軒一賞之壬戌七月十一日
　　題畫册
戊午夏冩經臯亭真歇禪師塔院平頭從城中裝一小
册置笥中六月出山舟中熱甚不堪近筆研開而復巻
八月重至湖上復攜此冊而往舟中無事畫得五幀意
倦輒止歸而匆匆治裝北行途中病還數月以來不見
湖山無從發畫思九月乃復來錢塘買舟西湖留連十
日飽看兩山紅葉而歸則此冊又在几頭矣舟次吴江
風雨如晦燈下飲數杯輒畫三紙眀日抵葑門晤淑士
小飲而别泊金閶城下與君長復命酒對飲君長飲戸
太窄不三酌已醉雨過月出天水如洗徙倚船頭聽君
長吹簫度曲彈三絃遂不能寐篝燈試墨又畫得四紙
前後共十二幀竟滿冊矣又眀日舟過維亭出此展玩
復為冩舊作題畫之句兼記嵗月己未十月二十日也
　　題白雲青嶂圖
昔年有僧乞畫余為題一詩云白屋半間茆破碎青林
一帶雨淋漓寳池行樹無人愛却愛人間小景兒葢為
此僧不信淨土而作也偶仿董北苑筆意作白雲青嶂
圖憶此併書之似道友子薪一笑子薪酷愛畫又專修
淨土其以此詩為何如也天唘癸亥初春
　　題畫冊
去嵗八月過吳門晤王淑士兄弟宿留虎丘秋熱甚酷
舟還至鹿城稍有涼意同舟夏華甫攜得宋箋冊子愛
其光潤宜墨輒作小景兩日間遂盡此冊自謂稍存筆
墨之性不復寄人籬壁但當世耳食者多識真者少聊
借千載上諸君子之名以恐喝之效顰學步非予本懐
令摹古者見之當為一笑然後世有知此道者亦或相
賞形似之外耳天唘癸亥八月十二日題於檀園蘿壑
　　題林巒積雪圖
癸亥逼除連日大雪閉門獨飲小酣輙弄筆墨偶得舊
楚紙喜其澁滑得中為破墨作林巒積雪圖古人畫雪
以淡墨作樹石凡水天空處則用粉填之以此為竒予
意此與墨填者皆求其形似者耳下筆颯然有飄瞥掩
映扵紙上者乃真雪也願與知者叅之廿八日薄暝映
雪題於劒蛻齋中
　　題畫冊
辛酉臘月北行意思蕭索到吳門聞子將將來遲之同
行因暫住虎丘之鐵佛僧舎時送余者為子薪魯生舎
弟無垢舎姪宜之兒子杭之武林都修之時時抱琴來
作數弄比玉還白下與予一路同来樂酒晨夕古白同
寓舎間日一相對楚中李宗文居停亦相近女冠王修
㣲數以扁舟往來山中差不寂寞然夜闌客散輒苦無
緒或終夜不寐無可自遣燈下索墨汁作書及畫同居
者皆得飽所欲而去以此為笑樂兒子不好學而偏嗜
畫每欲裁之不欲身為作俑然興酣輒忘之此冊數幀
于酬客之暇乘興㸃染不知為兒子所乞也書畫本髙
人之事非讀書萬巻胸中筆下無半㸃塵俗者不能工
兒輩患不好畫耳未有好畫而不肯讀書者昔人云我
常自教兒此非解嘲語不然亦當如淵眀詩云天命苟
如此且進杯中物耳無以為别書此一笑十二月三日
燈下題
　　題閑孟詩册
五言古詩至少陵而一變流而為退之樂天至於東坡
而變已極矣然皆不出扵少陵而能各成其一家者也
閑孟跅弛之才不為律縛獨古詩時一作之有韓之奥
有白之達有蘇之縱横而吐納風流率其胸懐韻致獨
絶則前後五百年詩人中所無也閑孟不喜以詩人自
居世無知其詩者獨余與孟陽時稱之今其遺詩不及
百篇傳之其人豈無復有揚子雲者以子之言為不妄
乎往嵗庚戌在都下閑孟寄予病起諸什余與淑士負
暄簷際開巻讀之時時叫絶乃閑孟箧中所留有一二
為余所未見其中有見懐之什而都未及見寄不知閑
孟何意也閑孟往往自怯其書其寄予詩巻倩友人書
之予每以為恨閑孟書雖不工固閑孟之書也手澤在
焉嗚呼閑孟己矣此真閑孟之手澤也悲夫天啟壬戌
七月彦逸致此巻索題拭淚書此
　　題畫為子薪
余友張子薪愛遊而善病愛友而寡交一病數年足跡
不能出户交遊既絶獨以卧遊為樂故其愛獨鍾於予
又獨鍾扵予之畫余閒日必一遣問十日五日一自往
子薪必具楮素飭筆研以待巻軸縱横筐箧盈溢而徴
索不己每一畫成徬徨歎賞若可終身於是者凡見人
一紙一素又恨不能奄有之以是數求多扵余其癖如
此秋月余將過武林子薪又以素冊投之曰子遊西湖
徘徊於六橋兩山之間我不能遊而又失子庶得子畫
以代我遊日以代子談何如余聞而悲其意不忍拒也
余之歸子薪又將有辭以屬余曰出子之所遊而得者
以示予予復何辭以拒焉余知余之所以應子薪者非
腕脫不能止也書此一笑天啟癸亥中秋
　　題畫冊為同年陳維立
維立兄以素綾小幀索畫且戒之曰為我結想世外勿
作常景余思世外之境則如三島十洲雪山鷲嶺之類
不獨目所未經亦意所不設也其何能施筆墨竊以為
景在人中而人所不能有之者多矣前人之所有而後
之人不得而有之者多矣夫人所不得而有之即謂世
外之景其可乎俯仰古今思其人因及其地或目之所
經而意之所可設是可以畫畫凡十幀如淵眀之柴桑
無功之東臯六逸之竹溪賀監之鑑湖摩詰之輞川次
山之浯溪樂天之廬山子瞻之雪堂君復之孤山所謂
今之人不得而有之者也如漁父之桃源則所謂人亦
不得而有之者也畫成偶有所觸因各賦一詩不咏其
地而咏其人以為地非人不能奇如三島十洲雪山鷲
嶺非仙佛亦不能奇也然仙蹤佛跡不在世外如桃源
之類往往有之非其人自不遇耳余所詠諸賢亦有不
能終保丘壑者或老於丘壑而文采風流不足以傳并
山川之奇湮没而不彰者可勝道哉如是則古人之所
不能盡有者又將待其人以有之其人伊何將求之世
外乎求之世間乎請以此扣之維立
　　題畫冊後為李郡守鸖汀
徐田仲以素綾冊子屬畫曰將以貽同官之長鸖汀李
公余聞公政事之暇留心書畫精於鑒裁余自顧畫無
師承且伏處海隅無山川之竒足以發其志意遊跡所
厯不越數千里五岳名山未嘗得一遊獨好觀古人之
跡如荆闗董巨及勝國諸名家時一效顰又嘗見史傳
所載昔人遊居名勝之處輒為神往足雖不至而思其
人及其地謂可以髣髴貌之不獨卧遊山水兼以晤對
古人盖皆欲以自娱而不可呈之賞鍳者之前也公治
杭未三年而政成人和廢墜修舉比者清湖之役不避
豪右斷而行之使空眀瀲灔還其舊觀泳游呴沬皆荷
眀徳論者以為白蘇復生而余亦謂公之風流節概未
可以今人中求之也上下千餘年西湖為白蘇兩人所
有後之人安得而有之今則又當屬之公矣如余所畫
庾公南樓謝公東山及其他名勝之地未有不因其人
以傳者也余他日更請為公圖西湖之勝以繼古人之
後可乎余畫雖不工固將附青雲之末以傳之無窮也
已
　　題雲山圖
甲子嘉平月九日大雪泊舟閶門作此圖憶往嵗在西
湖遇雪雪後兩山出雲上下一白不辨其為雲為雪也
余畫時目中有雪而意中有雲觀者指為雲山圖不知
乃畫雪山耳放筆一笑
　　䟦摹書帖
學書貴得其用筆之意不專以臨摹形似為工然不臨
摹則與古人不親用筆結體終不能去其本色摹書然
後知古人難到尺尺寸寸而規之求其肖而愈不可得
故學者患苦之然以為某書某書則不肖去自書則逺
矣故多摹古帖而不苦其難自漸去本色以造入古人
堂奥也庚申新正十日試筆題於劔蛻齋中
　　題畫冊
從舎弟無垢得宋紙十六幀裝成一册子去年在湖上
畫得八幀分寄張㑹稽宗曉半留箧中寒夜酒闌篝燈
無睡輒弄筆遣興意不在畫然以示同志輒謂得勝國
諸人氣韻西湖友人聞子將鄒方回皆欲奪之而不得
時時開看以自娱樂非予所甚好不與易也天啟元年
辛酉午日檀園薄醉題此
此為侒沙彌所藏將死歸扵我箧而藏之不忍看也亡
何張伯英過我請觀之且曰此余嘗購之沙彌而不得
者也余癖子之畫不減沙彌其藏於我猶藏扵子也夫
出于子之手而無窮子何秘焉余曰余悲夫沙彌之意
也昔人喻書畫之好如煙雲過眼不復足留意夫人已
往矣而何有於區區之好乎雖然複壁而藏據舷而乞
其癖固為後世所笑而其名亦且附書畫以不朽吾以
為猶異于營營之俗人也予之畫不能如古人葢將借
好者之癖以不朽矣子其無忘沙彌之意哉張子曰唯
唯遂題而授之沙彌俗姓胡十嵗事余相隨二十餘年
北走燕齊南走越又嘗入雲棲叅蓮禪師師名之曰智
侒今年病瘵死死之前十日從覺空禪師落髪受沙彌
十戒念佛合掌向西而逝故稱侒沙彌云天啟癸亥十
月題於留光舟次
　　題畫為吕公原
余友西音吴子數為余言吕公原先生其人冲恬有道
君子也神交二十年前嵗壬戌始扵都下一晤旋以交
臂别去毎用為恨是嵗先生奉使𣙜闗荆楚瀕行吳子
以素册屬畫為贈余曰先生方用世青山白雲只可自
怡豈堪持贈乎吳子曰否否公原丘壑之姿故當𤣥對
山水且愛子之畫恨不能致此固公原意也余老且貧
將從公原乞買山錢以隠又借子之畫以為余作合子
無靳焉余笑曰有是哉余賣山以活而子買山以隱恐
子之有待不如余之無待也請遂質之公原先生為一
剖之甲子冬日
　　題畫為徐田仲
錢塘襟江帶湖山水映發昬旦百變出郭數武耳目豁
然扁舟草履隨地得勝天下佳山水可居可遊可以飲
食寢興其中而朝夕不厭者無過西湖矣余二十年來
無嵗不至湖上或一嵗再至朝花夕月煙林雨嶂徘徊
吟賞饜足而後歸湖上友人愛余畫甚於愛山水舎其
真而求其似余嘗笑之然余畫無本大都得之西湖山
水為多筆墨氣韻間或肖之但不能名之為某山某寺
某溪某洞耳今年在湖上為李郡伯陳司李畫二册適
同年徐使君田仲見而愛之心欲之而不言余窺其意
歸而作錢塘十圖以遺之大都常遊之境恍惚在目執
筆追之則己逝矣强而名之曰某山某寺某溪某洞亦
取其意可耳似與不似當置之勿論也使君佐郡五年
西湖之人戴之若慈母今旦晚内召去矣不獨畏壘深
去後之思而使君亦何能無桐鄉之戀試披此冊使湖
山常在几案間余畫又能為西湖與使君結再來縁矣
　　題畫冊與從子
今年在西湖六七月日以書畫為役手腕㡬脫秋中言
歸遂絶意此事數月以來牽於塵鞅間有酬應非其所
樂臘月自吳門還連日陰翳門無剥啄頗有紙窓竹屋
之致偶簡得從子緇仲所乞髙麗繭冊連畫得十二幀
或挑燈酒闌雜以夣境或映簷呵凍盥櫛都忘人生閒
適之味不可多得至扵筆墨適意尤難吾不知此畫方
之作者工拙若何然其胸懐所寄不受促逼或亦不當
以工拙目之矣天啟甲子嘉平月慎娛居士題
　　為鄒方回題畫
此冊為亡友張子薪物辛酉秋日過子薪花癖齋看紅
茉莉酒後作之重過賞桂花始得卒業壬戌夏寄此屬
題武林鄒方回來從架上見之遂竊去大索不得復置
一冊償子薪畫跡殆過扵前而此冊終不知何往比至
湖上聞子有為余言之鄰父之疑一笑而解眀年子薪
死又二年而方回始持此見示余曰暴哉客乎已有據
矣子幸主者之死而可逭於論乎顧余畫不逮虎頭子
之暴則可以空厨矣推而極之何所不至焉雖然子薪
死而所藏余畫皆不知屬之何人并所償之冊亦破廚
而飛矣夫何惡扵子遂一笑書之以歸方回為武林鄒
氏所藏之物
此冊前四紙作於庚申迹細而拘後六紙作於甲子迹
放而野似出兩手余亦不復識認方回云甲子春偕往
臯亭携此冊屬余竟之醉後篝火潑墨半雜夢寐余且
見而笑之況它人乎亟屬方回毁之而方回不可曰此
亦余兩人一時事也興㑹所在豈復論畫哉余頷之葢
余之無意於名也久矣天唘丙寅七月五日陰城湖畔
同方回幼輿放舟乘涼題此
　　題畫冊
四年前夏華甫致此冊乞畫苦其太多置笥中經嵗始
得卒業未及題署便以還之久不復省憶矣今日忽從
他處得見又見孟陽比玉兩兄所題近體詩便如故物
與舊交俱自逺歸歡然合併一堂之中也但不知此冊
既離舊主終當屬阿誰他日相逢恐未復可期耳書畫
何必古人吾輩閲歴嵗月俯仰之際今昔已多真不能
無感於斯也天啟丙寅三月穀雨題
　
　
　
　
　
　
　
　
　
　檀園集巻十二
