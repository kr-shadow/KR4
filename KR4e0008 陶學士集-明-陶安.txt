#+TITLE: 陶學士集-明-陶安
#+DATE: 2018-05-12 10:19:55
#+SOURCE: github.com/kanripo/KR4e0008 master c68e2703                
欽定四庫全書　　　　集部六
　陶學士集目録　　　　　别集類五(明/)
　　巻一
　　　四言古詩
　　　五言古詩
　　巻二
　　　七言古詩
　　巻三
　　　五言律詩
　　巻四
　　　五言律詩
　　　五言長律
　　巻五
　　　七言律詩
　　巻六
　　　七言律詩
　　巻七
　　　七言律詩
　　巻八
　　　七言絕句
　　巻九
　　　七言絕句
　　巻十
　　　歌
　　　賦
　　　詞
　　巻十一
　　　序
　　巻十二
　　　序
　　巻十三
　　　序
　　巻十四
　　　序
　　巻十五
　　　引
　　巻十六
　　　記
　　巻十七
　　　記
　　巻十八
　　　説
　　巻十九
　　　墓銘
　　　行状
　　　哀辭
　　　壙志
　　　文
　　巻二十
　　　雜文
　　　　(臣/)等謹案陶學士集二十巻明陶安撰安字
　　　　主敬當塗人元至正八年中浙江鄉試後佐
　　　　明太祖官至江西行省參知政事事蹟具明
　　　　史本傳是集詩與文各十巻安以儒生受知
　　　　明祖參預機宻典司著作郊社宗廟皆有議
　　　　若明初分祭南北郊及四代各一廟之制皆
　　　　定於安又刑律亦安所裁而其議論均不詳
　　　　著於集未審其故殆當時秘不欲宣也其詩
　　　　一曰辭逹集一曰知新近稿一曰黄岡寓稿
　　　　一曰鶴沙小記一曰江行雜詠今此本分體
　　　　編之與所作賦詞共為十巻文亦十巻而送
　　　　人之序引居其半豈以安當時宿望求贈言
　　　　者多耶世言祝壽之序自歸有光始入集然
　　　　此集内已有二篇則不自有光始矣安文章
　　　　雖不及宋濓之俊偉而其詞類皆平正典實
　　　　有先正之遺風一代開國之初其氣象固不
　　　　侔耳乾隆四十一年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　陶學士集巻一　　　　　　明　陶安　撰
　　四言古詩
　　　詠鳬山(并引/)
鳬山送賈公也公家武棠儒術入官歴省憲宥府朝選
清望領鹽司由行省郎中為兩浙轉運使政令煥新其
亷澹寡欲尤人所難既滿而歸故作是詩以送之
鳬山蒼蒼魯邦是瞻篤生哲人蹈德有嚴雍容儒紳典
教于學政府遴才資其謀度河渠有書兵戎有樞迺振
憲綱迺乗倅車開省東南坐籌賔幄股肱碩輔聞言是
諾浙司之鹺國賦倚重帝睠老臣副予寵用煮醎于海
民勞不咨公善理財母敢或欺匪衡益平匪鑑益明利
周于物幣貢于京視彼貪虐斂害于民怨詈滿途亦獨
何人豈弟君子不忮不求豈弟君子不剛不柔魚臺仰
止遥遥我心駕言旋歸懐其德音
　　　　　　　　鳬山十章章四句
　　　詠當塗張縣尹善政(并序/)
古者為政躬行率民不待刑罰威令而所感自孚以天
理在心人所同也况縣令於民最親寄命百里茍善其
治雖當俗降政乖之後豈遂不可復乎古觀於張君可
知矣君之治當塗也凡宿弊梗民及民所欲而弗遂咸
除而舉之廷訴者誨以婉辭輒釋訟去然法所宜直彊
誑莫能投其詐窮弱得以伸其欝故人無觖望焉縣負
郭帶江當南北要衝供億繁侈不立威而事集人免於
擾憲臺新令覈詭寄田君適病不視事吏署案設罪罟
欲掩民入無慮數千户衆惶駭君出焚案易吏令民自
實類田于籍賦役用均民甚安之其操守廉潔内無纎
介私撓弊服羸馬意常充如閉户燕處澹静堅苦人所
難堪而居之自裕自蒞事連歲大穰水旱不為災蝗飛
不入境務以德化下用是皆恥犯法鬬競者寡部使者
考視案牘寥寂無幾父老賀曰吾邑入職方氏七十年
未嘗見此賢宰郊野間無少長聞稱縣令每額掌敬歎
及代相與齎咨弗釋以是觀之張君為縣能得匹夫之
心葢由躬行率民無愧古之賢大夫矣君名兊字文説
湖南人登進士第余性介直弗阿見其官三載表裏始
終常一致也故序其槩頌以詩曰
有美君子嘗觀國光賢書載登赤紱斯煌再命陞爵來
于荆湘尹兹百里編甿樂康　理􁁃于心道積于身克
施有政民德亦新耕桑被野雨暘屢匀衆庶而豐侯儉
而貧　民有鷄豚我盤蔬茹民有紈帛我衣布素閔厥
士女瘡痍是撫瘡痍既瘳我體完固　公綽不欲滕薛
非長子産恵愛刑書靡良侯兼其德政有紀綱三年化
行嘉猷孔彰　英英白雲逺瞻是惻遄歸于南承顔有
懌願為時雨均此下國維兹邑人永思無斁
　　　　　　　　五章章八句
　　　詠蘇守義妻齊氏(并引/)
烈女齊氏者安平縣新莊人也縣隷真定晉州齊甫笄
適同里蘇守義事舅姑勤修婦道至丙戌孟夏守義病
篤謂齊曰我病度不愈幸有兄養母爾年少改適後人
可善事之齊曰忠臣烈女不懐二心守義死哀慟幾絶
謂家人曰夫埀卒囑以善事後人吾甚恥之願即死徇
葬以明不它家人驚駭相與守視纔少緩遂自經即夫
喪日也有司上聞旌死節于門復其繇役保定張庸道
通守太平戾止泮林進教官諸生語其事余為之詩曰
幽燕之南晉趙之疆刀鋤劔樵其人勁强安平故邑村
有新莊懿彼貞女曰齊之姜來嬪于蘇功容並良孝周
舅姑禮謹閨房夫遘危疾永訣在牀謂汝改適憐其早
孀齊瀝丹誠執心孔剛誓無辱身寧甘自戕夫目遄暝
妾命乃長胡能獨生曷若偕亡金石可朽言弗忍忘岡
陵可移義弗忍傷九原當見以死自明永謝膏沐魂離
室堂欲拯何及舉族悲惶行髙千古事昭一鄉守宰嘉
歎憲使薦揚旌命自天門閭有光斷鼻執義夏侯德彰
剔目示信房盧性臧誰能捐軀同穴而藏恒山欝蒼厥
髙莫量烈烈令聞能與之京張侯戾學稱善洋洋激勵
孝忠增重綱常作此雅歌亘乆彌芳
　　　詠張同知(并序/)
田賦歲供始於斂輸終於漕運事煩責重為政者難之
夫斂輸集於倉廪漕運達于畿甸得人綱摠則利入於
國害不及民故行省遴官平其出納焉至正丙戌冬姑
孰貳守張侯以省命監斂三縣租視事倉廨剜剔宿弊
均一斗石朔風沍寒戴星出户昏夜始歸逺郊外邑舟
車囊槖如期紛至躬驗露積簸籭精鑿吏無以售其姦
民得以節其費仁厚之意藹然被物斂輸既畢省委視
平江漕運馳驛遄往自春徂夏海艘綿聯瓊粻山峙額
七十萬凖量合制漕夫聽令惴無讙譁乃相謂曰是姑
孰監租剔弊勤事者其可犯乎由是倉厫晏然市肆不
擾其民曰是嘗仁厚彼民今推而及我抑何幸歟又能
防閑周嚴無龠合竊逸贏餘二萬四千石有竒由其累
官在京倉庫漕司故今冝於其職焉侯雅嗜經籍孳孳
古學坐立進退禮習熟毎居府署疏決壅滯退食延接
士論馳騁古今性豁如也教官儒流喜侯還治所俾為
詩以詠之僕舊㳺京師聞譽起慕今灼見其人信有符
於前聞也其何説以辭侯字庸道保定人言行政績之
可徴者豈獨斂輸漕運而已哉既述其事頌以詩曰
有頎之英今德在躬禁闥清華鼓舞皇風命服鞶組寵
任洊隆先猷是經衆理貫融乃睠江東臨民敬忠庭訴
自簡倉儲載豐匹馬翩翩霜月在天勤敢謂勞王事繫
焉三吳故墟征賦于田有命轉輸寄委則專南風巨艘
平達于幽待哺林林以樂代憂國廪既充經費是庸侯
官南邦不有其功
　　　題畫牛(并引/)
畫形易畫意難觀此圖也老不忘䑛犢之愛可以㑹其
意矣為之詩曰
坤道生生為子母牛貌其性情載行載休草茂泉清從
犢後先恐其渇饑愛發于天
　　五言古詩
　　　送吕經歴詩(并序/)
新安吕輔之長府幙於太平太平為江左名郡賛其理
者冝有簡静之德以鎮其俗敏達之才以施於用斯為
善矣葢其民習謹厚寡於爭訟府侯端居堂廡肅清幕
僚不煩於案牘坐鎮勿擾而已郡地當要衝迎送需給
日代乎前金穀之浩穰刑罰之重輕學校之教養營造
之經費經歴總諸曹以就緒焉吕君蚤由簿書積勞陞
官簡静敏達皆有之矣府𨽻江東憲司宻邇行䑓集慶
寧國太平境相接也政治得失聲實隆汚最易著聞而
是郡官無失職事無失道非善賛其理者歟秩滿送以
詩曰
姑孰古藩翰溪山繚城郭出鎮遣重臣分符荷侯爵黄
堂清晝閑蓮香藹賓幕美兹南土彦聲名素昭灼嘉言
吐清婉竒搜破㝠漠簡牘日豈無談笑為裁度貞姿澗
畔松髙情雲表鶴流光何荏苒新霜㸃華髮觧篆促歸
期遥憶舊林壑江流渺孤蓬春風桞花落才猷時所慕
行矣霑殊渥壯心老不渝雲路參寥廓
　　　送于遵道(并序/)
學以師古為賢不以戾俗為迂也往聖立心修道酌於
大中嘉謨盛行經綸事物炳炳方策間儒者務學法此
而已古學寥閴士習乃降干時媚衆餌近利獵虗聲靡
然莫知其所止當是時也聞有古學之士其不駭然而
笑也幾希無怪乎斯文之微矣以予所知若遵道于君
之學其師古者歟來録學事於姑孰忘其素富獨寓空
齋閉門終日攻討理致纂述忘疲居不泛交暇不出逰
澹泊其心堅定其志侃侃論辯不改方直況味恬寂若
與世忘不求合乎今而求以師乎古士類賢之世俗迂
之予與遵道同時泮庠交契深厚詩以贈别并序作詩
之意云爾
東南鉅都㑹龍虎形桓桓文獻萃其間群方聳聽觀之
子邦之彦髙情寄儒冠詞林被膏潤華實美以完筮仕
司糾録官與氊俱寒坐忘粱肉味丼此苜蓿盤齋居謝
賔客燈窻夜漫漫道契三古心筆意宗孟韓秩滿動行
色送别江之干西風吹白雲心目遥生歡相期敦古道
力行諒非難朂哉追前修萬里髙飛翰
　　　送程子厚(并序/)
莫神於天文流運矣日月經緯之隠見暑寒晝夜之變
遷聖人濬其心智推驗測候使天文無所祕其神裁成
範圍之功益神矣自庖犧畫卦具二十四氣炎帝分八
節以紀農功軒轅迎日推筴而調厯作若分至啓閉之
官建於少昊重黎天地之司命於顓頊式序三辰帝嚳
有焉厯象璣衡唐虞先焉夏稱昆吾商稱巫咸周官摠
以太史而分保章馮相卜師筮人眡祲挈壺之職其制
遂詳時至春秋魯有梓慎晉有卜偃鄭有禆竈宋有子
韋齊之丼德楚之唐昧趙之尹皇魏之石申皆掌天文
以佐國治而巫咸丼石其學尤著五行之説明矣後世
沿襲支干星度推人夀夭吉凶悉本五行要必有其理
也新安隂陽家程子厚明於天文得古遺意雖天地氣
化渾淪綿邈乃操寸管尺圭約而窺之卒莫有逃焉者也
嘗教授鉛山隂陽學調太平其談演理數推人平生事
曲中焉余觀史遷以隂陽家與道墨縱横並列然帝王
以隂陽參國政定民時其法肇於上古是知道墨縱横
之説皆可廢而隂陽家不可廢也意者程君於聖人之
神知所求哉乃賦詩以送之詩曰
於穆蒼靈運元化無始終埀象炳躔逡積閏成歲功茫
茫萬古餘坐致理則同清臺窺玉管緹帷候律筩教筵
分列郡設官傚儒宫新安萬山深閉户象數攻青袍客
江上賔友藹文風望氣登危城占星指遥空泉清壺漏
滴表正陽晷中寒氊能慰藉杯酒聊自充風髙白雲飛
澄波送歸篷佳哉泉石墟樹色環青蔥鳯皇銜書來招
邀㳺紫宫掃清黄道塵曉望扶桑紅
　　　挽方君政(并序/)
至正初余訓導姑孰郡庠青陽方君政來正學事遣其
子若孫執禮受業後余去職君亦攝教天門于湖滿考
聽銓吏部余適與計偕乙酉仲春遇君京城南僑舍相
距數步曰沽酒慰寥寂聯裾風沙中逰覽都市至大明
殿陛瞻宫禁之神麗未幾予䄂禮部符南旋君尋除無
錫州教授冬復抵姑孰舊寓怪其飲減杯至輒辭丙戌
二月㑹飲余家後數日其三子至自青陽是夕遘疾疾
甚猶致書於余俾子若孫詣余卒業三月十二日卒去
㑹飲僅匝月所致書乃絶筆也經旬諸孤發櫬舟歸葬
君軀幹剛癯自號庸齋愛談辯摧抑衆論聞一辭中理
則改容服從嘗諭信之永豐杭之於潜歴學正升教授
惜其未任客死志莫獲遂遂作挽詩三章以寄余之哀
思焉
大化何茫茫生死等朝暮見面未幾何幽明已殊路人
皆勸君仕况未年迫暮哀哉萬里行朝命惜虚付雖有
善教才不得一逺布六旬命非促豈不見晞露
知命儉亦樂聞道死乃安平生嗜欲薄既逝䰟氣完念
昔乆締交文飲意屢歡握手龍墀上天風颯髙寒歸來
忽永訣不復其杯盤葢棺事始定長夜嗟漫漫
雲間九華秀君心豈能忘親朋亦别乆終不返故鄉諸
孤泣訴我我亦淚浪浪東風三月暮送柩出泮庠歸舟
駕言發佳城在青陽所期賢子孫勉嗣先業光
　　　贈程希孟(并引/)
新安程希孟失怙於襁褓母胡氏鞠孤孀居誓無改醮
希孟遵教既有成立㳺金陵姑孰欲得禄以養其親韓
子所謂雖有離憂其志樂也託物成詩美其事焉
喬林有烏巢好枝以為依巢中雛始生烏父去不歸慈
母勤覆育而無暫時違哺食日以肥養翮日可飛煥如
鸞凰文矯若鷹隼威油然反哺心真純乃天機崇臺霜
滿樹翔集遷髙巍不然騰雲衢榮光託王畿晨出日未
晞夜歸星正稀所思報劬勞母德如春暉
　　　寄題依緑亭(太平縣湯肯堂/)
黄山衍餘秀雲巒結層城溪泉抱林麓蒼瑩有餘清肯
堂賢主人締此松竹盟作亭宅幽勝闢園蒔芳榮波光
照簾几天影􁁃空明依緑意何如聊以濯吾纓漢水鴨
頭色錦江春碧晴向來逺逰處恍惚當軒楹仰視金芙
蓉千峰欝崢嶸丹崖浮紫氣上接白玉京仙人粲雲裾
下顧如有情翩翩鶴書來閉户懶出迎俛首玩澄泚但
覺軒冕輕機心晏然息肯使鷗鷺驚洗耳慕髙躅深居
憺無營
　　　贈李盤居
有客骨氣清南來自仙都睠此山水地相逢意交孚㳺
神於先天理象窮六虚炯然䨇瞳光為人辨榮枯流觀
文物海妙泄造化樞上有星緯垣下有龍穴區甲子起
上元萬古數不渝泝流探其源竒言如貫珠蹇余乆巖
壑澹素以自娛坐視歲月遷不忍棄詩書朋逰或要津
笑我猶癯儒子來筮卦畫謂當應時需牕前共尊酒談
笑忘羇孤天髙秋氣肅鴻㕍來賔初去意不可留贈之
乏瓊琚豈無小山徒招隠上亨衢猗彼盤中人寧乆盤
中居時至諒毋失江左暫踟蹰
　　　贈風鍳雷霆電
雷迅乃成霆先機爍飛電震動江海間洞燭魚龍變君
術亦如此駭物豁神見舌端聲欲鼓目光照人面心與
造物㳺其名匪徒炫蕭蕭蓬鬂斑客路猶未倦敬亭好
山色餘翠落團扇秋風凄以髙鄉心逐歸燕
　　　贈斗數梁月淵
璇璣幹元化列宿摠綱紀不待衡管窺理數契𤣥㫖人
命有窮通如出其意使平生鑑物心寒月照淵水曳褐
茅山下開牕挹蒼紫波流送靈槎博望憩㳺屣仰視北
斗光秋雲接伊邇竒論入杳微尊酒澆磊磈涼飈颯短
袂微露濕寒葦問子去何之長揖挈行李
　　　夜行至香魚館(在滄州/鹽山縣)
目送寒日墜暮色變蒼黄近顧已昏㝠前店安可望㳺
子且宵征苦恨晝不長雪深迷古道車陷心愈忙缺月
未出時粲然衆星光四無鷄犬聲瓊田白茫茫忽逢人
夜語為我指康莊漸至香魚館叩門燈照牀主翁起迎
勞飲以壺中漿笑問來何遲吹火煮糗糧因知造物心
不使罹害傷命途此可卜力善何能量
　　　送常伯昻
燕雲欝嵯峨形勢拱北京土厚人勁毅慷慨意氣傾一
有温恭儒翹然擢竒英夙秉濟物志而無阿世情西江
賛風紀頃歩懐廉平嶺海滌氛翳湖湘亦澄清尋登南
廌院愛此霜月明中臺有徵書共説選擇精春殘桞飛
絮送别金陵城子行勿遲遲時事方營營平生報主心
不為利禄嬰致逺自今始側耳聞佳聲
　　　述寓(長明道書院作/)
夙志慕前矩琴趣愧難續棄米曾賦歸云何效奔逐慈
親日向老無以報鞠育明經不取士奉養心未足㩦家
客秦淮蒼苔蔽荒屋年豐公廩虗半載不沾禄妻子樂
從儉朝夕共饘粥母心愛兩孫每食分鼎肉自憐頭上
巾興到無酒漉怡然坐牕下一笑對秋菊
　　　秋風辭送梁生
涼飈蕩平野逺送賔鴻翔蕭颯西北來草木忽變黄不
惜草木黄寒透客子裳曉牕凋髩影夜堂揺燭光值此
素節晏令人懐故鄉援琴賦將歸苦雨菊有芳盼望掃
積隂下土見太陽明當吹羽翰髙飛戾穹蒼
　　　訾伯元孝義
齊國有竒士卓行由性真霸餘俗尚利忽見三代民兵
荒家不殘貨充廪粟陳視義重丘山黄金輕一塵疾疢
雖在親痛實切已身拜醫奉湯藥省養謹夕晨鍾愛賜
厚資誓與兄弟均居喪踰禮制毁慕泣蒼旻田屋讓同
氣舉族褱其仁慷慨割腴産恵利飫孤貧庾衮救疫勤
宋清焚劵頻元振給葬費三人罕儗倫今乃兼能之恩
義周鄉鄰孝友萬善原任恤與睦婣全德古所難事狀
付史臣旌褒光宅里眉夀餘八旬象賢烏府賔寵秩緋
魚新綵庭侍燕喜几席生陽春滔滔濟河流入海去無
垠福澤同其深永以遺後人
　　　仲春雅集分韻得染字
出自行春門山明烟霧斂平湖芳草生野水緑如染園
亭桃李花相映盃瀲灔乗風登白紵石路不巇險大江
逺澷漫浮雲閑冉冉絶頂尊爼列微酡入腮臉山僧煮
茗迎松下門半掩穿林叩仙洞瓊章借披檢釣臺更留
酌真樂意無慊因嗟乆城市不覺時荏苒今日良宴集
蘭亭視何忝同行皆俊彦冠佩羅整儼臨溪詠而歸悠
然憶曾㸃
　　　九日登髙翠微亭分韻得滿字
山川甚雄麗積雨為磨澣天開秋氣清逰娛共蕭散石
徑接巉巖興到行不懶微霜䕶新晴杲日送餘煖層巔
躡髙寒境勝世所罕蒼茫四無極自恨目力短危亭基
蘚殘麋鹿荒町疃居然龍虎勢城郭在平坦崇阿吊離
宫老木䕃僧館松雲引徐步蘭露入清盥况當重九節
野菊相留欵賔朋笑語間文理謝雕纂好風襲尊爼幽
鳥哢絲管人生光景速每恨樂事緩嘉㑹幸一逢何辭
累觴滿
　　　觀瀾齋詩
水德靈且長滔滔向東奔忽焉成湍激洪瀾撼深坤縈
盤勢洄洑汹湧聲驚喧晝􁁃天日光暮蒸雲霧昏齋居
在川上寓目憑幽軒顧瞻發深省因知來有源道體諒
如斯妙契鄒孟言力學當漸進達此入德門泝流窮其
本功勤矢弗諼譬彼逺入海萬里何憚煩
　　　題何氏心逺樓(餘姚山中儒/家余嘗至馬)
山深衆喧寂而有太古風西南起髙樓居者恬以沖笑
傲浮雲上俯視滄海東遐哉天地濶在我方寸中草木
有生意樂此遺世翁脱彼事物役求道有始終所以平
日志不與淺近同神交羲皇前髙趣誰能窮
　　　登舜江樓得換字韻(時左丞阿爾温沙參政恩/寧普分省明州委進士董)
　　　　(朝宗團結/餘姚民兵)
承平八十載河海既清晏越東在遐荒武備奉宸斷股
肱二三臣坐鎮防變亂禮羅得名士兵機授成筭下馬
舜水濵官吏服能幹寸心每勤勞百姓免愁歎與客閑
片時登樓愛竒觀憑欄出樹杪振衣在天半諸峯繞城
邑萬室夾江岸鯨濤息狂沸龍泉入清玩霜晴風日佳
暢望百慮散因憶京華春盃酒曾共案别來㑹聚難轉
眼年歲換旅中得追隨相顧發一粲
　　　登龍泉山得海字韻
蒼峯倚重霄萬古色不改神龍去已逺踪跡隱然在石
面常出泉土脉本通海寶坊起樓閤氣清地爽愷佳菊
金葳蕤古木青晻靄攀磴行復坐瑶草鮮可採賔朋觴
詠間氣味似蘭茝談笑有雅趣巖壑被光彩嘉㑹有幾
何不醉復何待
　　　次雲觀尊師竹杖詩韻(壬辰春/)
騎馬京城春乆矣棄鞭䇿丼心曳笻竹扶持常助力步
屧得平穏隨身共㳺息夙懷氷雪操文彩炯然出豈無
靈夀杖優老榮禄食刻鳩仍慮饐寵賜臨几席遂令衰
朽資無意乞骸骨何如知㡬士逍遥在衢陌世路漸艱
險老境亦遄疾與爾且從容免為物所役向來經行處
風雨長荆棘出門今不逺㩦以慰朝夕相從憩松㵎蹔
放枕蘚石雖知有此能寂寂倚空壁摩娑惜良材造化
閟靈物用舎自有時散逸興何極
　　　題通微齋
道體本無迹至隠不可見彼美方外人達此弗迷眩寸
心造幽𤣥寂然該衆善真機忽顯露妙用生萬變
　　　送周士顯
倉官鄧明可覺非先生之子文藝可重㩦東倉周士顯過余
且曰士顯年富志勤簡冊逰於四方貨殖為養親之資自以
疎於定省將歸聞子而願見盍為詩以貺其行余於士顯未
締交而為鄧君所與不敢泛以貨殖者視之贈以詩曰
幅員大茫茫混一年已久丈夫有逺志萬里事奔走
楚氛起西南軍壘擊刀斗嗟哉行路難歸計不可
後太倉東海濵寳貨萃淵藪州民已安居船兵或
相蹂雲飛蒼山顛客子重囘首還家信可樂再拜為
親夀江魚鮮斫鱠園杏新薦酒薰風樓館清論文集佳
友所願成德藝勿用矜富有平康如可見待時宜静守
努力及壯年修名期不朽(乙未四/月五日)　已上辭達集
　　　癸夘閏三月十九日奉㫖代祠寶公遇環中子
　　　　於山中送余出寺余止之環中子曰不出圓
　　　　悟關因續為句
不出圓悟關已入清凈境長松閉虚巖閴坐弔孤影我
行寶珠林聞君萬縁屏意將叩𤣥奥未敢輒呼警童子
倚馬睡侍卒息馳騁飛亭攬空翠木末潮萬頃㷀然忽
我即握手語髙嶺脱屣人世外豁若春夢醒遐霏棲沈
寥幽雲䕃蒼冷萬葉發逺香半天覺清迥山水多勝事
興到暫同領嘉君匪逃儒黙几聊習静形迹若異塗一
理内自省樓閤起太空先見常炯炯沸海指龍濤神光
破溟涬惜無浮生閑其此白晝永下堦踏重蘚倚欄瞰
方井天地一逆旅誰宜歎萍梗送客臨虎溪餘情詠佳
景何當從之逰慰此心耿耿
　　　次韻劉彦炳典籖感秋七首
凉風肅庭户愛此山氣幽森然林間葉倐爾水上浮維
天有四時髙爽莫若秋中情茍恬晏無勞慕丹丘
我本隱逸人手種籬菊黄養真亦好道忽已五十霜夜
凉不能寐稽古燈在床天明驅馬出秋興滿江鄉
英雄逐秦鹿諸兵日相侵義師獨縞素感動天下心三
傑功名顯亞父終陸沈時方求善䇿不計陳平金
孤桐倚絶壁長養材貭竒截為焦尾琴奏成白雪辭倘
非㸑下聲知者復誰其物固有佳遇待時何足悲
名爵得固易設施為甚難房杜居黄閤功業彌兩間志
士繹遺經有得心自歡一朝乗飛雲龍鱗或能攀
切直慕汲黯孤忠憫湘纍懐才若盡展膏澤靡不滋每
思湯武興能用伊吕為君子處心正何嫌迹逶迤
九月霜未降青溪尚瀰漫驚飈颯蒲桞蒼桂秀團團倚
杖觀白雲孤飛時徃還窮達聽天命怡然絶憂歎
　　　次黄觀瀾韻二首
治古麟在郊山氣結丹甑淳風變禾黍列國事吞併秦
隋雖富强莫與仁義競所以王者興四海蘇乆病埋金
地脉寛遐壤悉退聽大致文武才摠握造化柄江漢日
以清嘉魚薦芳飣邂逅有君子知㡬適天性
作室貴杞楠炊黍資釡甑雄才萃天䇿六合遂兼併古
今一俛仰維人信無競勿言歲云邁學老無疵病髙飛
擇木棲好音動清聽右掖蒼栢隂揮筆司文柄時相最
好賢招邀共觴飣偶幸接微吟獨慚野夫性
　　　看松庵(此以下三詩為/章君三益賦)
太古有積翠怪虬託窟宅皮鱗老閱歲髯髪硬如㦸爪
擘層雲開夜攫明月食偃躍天可依忍冷冬不蟄路絶
人罕到一士卧空壁每從晨啓扉終日對森碧相㸔乆
無厭稚子笑成癖昔自初覽時萬松皆歴歴凉隂羃窻
几深黛滴巖石無乃肉眼觀玩物猶滯迹邇來坐庵中
一松了無覿不在形色求能以神氣得堅朴藏大用後
凋秉天德幽懷與俱化此境遂真適好風忽相過清音
起寞寂
　　　煙雲萬頃亭
化工出竒變誰哉執其樞山川氣忽凝渾渾一色敷大
海起雪濤宛在平地鋪煙耶果雲耶脚底萬頃餘漠漠
混濃淡悠悠忘巻舒縹渺亘林野奄忽彌八區南北知
幾阡東西幾陌踰諒無町畦隔畝計安可拘身登太素
上清曠聊自娛但見三兩峯頂露青芙蕖泊然脱世氛
喜與此物俱或言近靈湫疑是龍所嘘長飈生樹杪天
地廓如初
　　　唯天在上亭
一境懸太虛雲木皆脱洒去地隔幾塵結亭稱吾雅扶
桑浴朝暾每在几席下仰視獨蒼穹更無最髙者笑撫
喬岳頂渤澥一杯斚飛猱不可越無怪來者寡自非毛
骨爽胡能此陶寫我欲㪺明河清露濕九野沈寥與之
朋白榆手可把果能遂此懐石榻問君假
　　　苦齋(嘗為章君三益賦苦齋二/律意有未盡再賦此詩)
染指求鼎羮悦口嗜杯醑滋味非不丼過咎終自取宴
安懷酖毒豫極萌變蠱所以古聖賢身勞心志苦陶漁
困山澤胼胝平水土先虞戒逸樂東征弗寧處嘗膽與
粉參含茹不可吐炎汗務穡稼飽暖免空窶壯士不解
甲血戰拓疆宇力學在辛勤才識觀今古譬如適逺國
歴險冒寒暑客有居深山卓行獨無侣苦節勵志操苦
藥清肺腑焦思廢寢食堅忍能自許㫖美於此得勿為
艱難沮始信荼如飴何殊雋膏乳我生清苦多薄命天
賦予耐守乆自安相顧樂無語　已上知新近稿
　　　偶述
粤兹古黄國麟史昔見書開郡領三邑環境千里餘淮
漢錯犬牙大江倚郭郛亦有邾子城近在東北隅岡巒
起千疊蒼峭夾井廬頗訝前朝意乃視遐壤如元之既
謫守子瞻亦謫居竹樓冬聽雪赤壁夜憑虚適為此地
幸因之作名區至今江山間光采被禽魚我才愧慵陋
來寓情思舒兵後撫瘡痍野外懇荒蕪努力礪名節庶
不負所需
　　　秦友諒元帥邀飲
戎帥忽踵門拱手向我語兒從金陵來江舡載酒脯請
公飲一觴陪坐無雜侣但有守鎮官新晴其雞黍老夫
慨然諾䇿杖至其户盤飱已羅列爵行聞樂府不意寂
寞濵乃有此樽爼郡民方凋瘵貧家受饑苦安得皆醉
飽豐年歡屢舞
　　　服藥
服藥功亦竒藉以益五臟閲世五十三頗覺元氣壯鬚
髪白數莖黝者固無恙先醫神聖流遺言豈我誑精神
茍内守血脉自和暢厚本塞病源邪沴不敢向吾儒傳大
方又出醫家上集義體自充寡欲心不放慎言節飲食
砭針戒流蕩達則民瘼蘇窮亦身粹盎道德永昭埀後
天不凋喪
　　　新晴有感
今日復何日見此天氣晴上帝憫下土欲遂苖稼生民
乆苦隂晦再遇白日明愧我初守郡恵政未能行頗聞
近年來差繇事匪輕三時勤農務冬藏不滿籯赤子空
嗷嗷使我淚如傾仰視蒼空髙無雲蔽太清吾當訴真
宰早致天下平
　　　見月
一月不見月却在屋西頭童子喜來報還我故玉鈎
　　　㨂葉
㨂葉埀萬珠碧重枝亦俯驚問此何因白晝霧如雨
　　　鋤草二首
鋤草力亦勞根連土如鐵草深固荒穢還疑伏蛇蝎
鋤草廢屋基更剗故瓦屑拾得古銅鈎蒼翠不磨滅
　　　書事(三十韻/)
離家仲冬望泝江至鄂渚凄風裂重裘大雪慘行旅蹉
跎歲華晏洲邊感鸚鵡今年春二月璽書命守土兩日
抵黄州又值連月雨披榛古瓦塲誅茅創廨宇四招復
業民瘡殘必摩撫事簡雖得暇懐國欝心腑夢登閣道
上隔水不得語覺後山月西孤影在荒堵新晴雲霧捲
南方早炎暑夏衣家未寄晝汗生腹股對客捫蝨談癢
多翻成苦土無絺綌賣亦有乏資與空存麻城名不見
製白紵赤日爍閭閻卉服多困窶一物差可意美竹産
村塢削皮為枕簞纎巧類織組凉光泛琉璃病後難寢
處此身不足惜所願六事舉閔玆鋒燹餘民命滿荆楚
可怪近日來舡兵忽暴禦快槳躐洪濤刼貨殺物主登
岸拆郵亭伏莽襲商賈巴河遇三人投之急流去一人
浮水還赤體無寸縷疆域幸開闢道路乃齟齬偶逢使
者歸封書聞政府敢陳骨鯁言天髙聽常俯踪跡懸幽
逺庶效㳙埃補
　　　飛蟻
巨蟻揷兩翼形與蜂蝱類羣然穴我室囓肥若錐利尋
羶行案几乗間穿衣袂童子塞罅隙又出屯滿地有時
忽飛揚喧鬭爭意氣髙或登棟梁近或棲褥被或落頭
面上或依墻壁萃見者輙怒憎予獨無害意念其造物
生似知君臣義但令掃常潔迹逺自清致
　　　述椀
有客寄書來遺我白瓷椀古人勸加飱感兹意何婉旅
舎乏此物童僕欣滌澣分送兩同僚無則視為罕欲效
銘盤盂飯頃亦自勉飲食勿過飽注水戒盈滿豈獨口
腹計去道庶不逺
　　　墻頭草
墻頭草三尺俗稱野紅花幹脆皆芒刺葉亂多欹斜托
根亦何危疾風日相加眼前愛瀟洒苦被此物遮一時
芟夷盡幽景即滿家塵垢翳人首誰能不梳爬從是蘭
在門尚云鋤去佳
　　　蛇蜕
平生惡蛇虺不欲見其形長蜕忽掛墻隂風動餘腥昆
蟲乃有此含毒性不靈一蜕一長養速刈積草青蠶蜕
繭盈箔蝉蜕離汙濁龍蜕氣乃神陋爾留殘殻螫手急
解腕為害古來惡劔斷炎漢興笏擊中丞卓深山大澤
去慎勿􁭈城郭
　　　苦疥
奔走二十年一身事鞅掌潔素無瘡痍但覺肌膚長自
從去歲來晝夜苦疥癢爬搔血濡爪手足生勞攘纎䖝
穴皮内蠧我恣所徃恐是心火炎精神減清爽盃茶服
苦參效驗不可强何況民痍多元氣待培養當使疾痛
除臨風動遐想
　　　酒
人以酒為丼我以酒為苦平時愛静重醉後輕言語容
儀漸不莊咳唾且頻吐目花散萬蟻細字卒難覩事重
忙亦輟面赭羞自俯大禹疏儀狄阮籍儕惡侣聖狂天
壤殊可以警千古
　　寓意(四首/)
　　　鴉(諷為/善也)
世俗惡鴉鳴每以為不祥或稱亦報吉兩説皆渺茫禍
福人自致物豈預度量君子循善道自然天降康萬一
遭不虞有命莫可攘小人悖理義鬼神罰百殃僥倖或
安寧氣數乖其常泛觀未定天倒置如未臧事乆天者
定曾何爽毫芒飛鴉啓長啄適意自徜徉黙坐澄萬慮
聒耳庸何傷
　　　蝎(惡䜛/也)
昔年館北方壁上蝎數箇體圓尾螫人肌膚慘如剉今
年黄州居黒蟲几前墮長股類螳蜋雙鈐恣掀簸𨽻卒
走擊死我斥其太過卒跪前致辭敢達使君座土人亦
稱蠍一囓皮肉破朝痛抵暮夜酷毒難坐卧飲食不能
飱更長忍饑餓急候雞一鳴痛止家人賀此物不可留
見之當擊挫我聞如此語咨嗟顧賔佐䜛口更傷人古
人遭速禍
　　　鱤(刺貪/暴也)
孟夏魚苖生纎纎滿波内一瓢數酌千似有㳺泳態江
頭聚城市買者動運載歸家放池中㸔養情必耐每朝
飼飯饘至午投藻菜長育日向深洋洋可人愛其中有
鱤魚恣意張巨喙身長多氣力來徃食同隊但見魚漸
稀將謂深潜晦童子入水觀唯有鱤魚在養魚莫養鱤湖
池利俱廢用將莫用貪邊民生怨悔雄威肆吞噬繁刑
更苛碎家家棄青苖遥遥投北塞國計果何如令人發
長嘅
　　　蟇(刺無/益也)
蝦蟇汝何物形状無可取舞舌掠青虫怒目腹如鼓忽
爾肆大姦食月不肯吐飽腸撑異物廣寒清虚府投劔
上青冥我怒且斬汝奪取明月還死骸投下土杲杲太
陽出當午爆為脯制藥能療疳功神小兒女更有目上
酥解使瘡瘍愈其物固可憎其用或如許却笑蚩蚩民
貌俗昧今古在世一生長酒食灌腸腑視物有不如終
身竟何補
　　　當門小山
山脚踏墻頭全身盡呈露殆類知己人豁達吐心腑秀
色排闥入意多黙無語晚來白霧起對面不得覩夜坐
虗簷下惆悵失佳侣曉翠忽舒顔為爾早開户
　　　石砌方池
石砌小方池四面皆一丈僅同碧簟舒未易測限量地
底泉脉通江海發清漲光㴠浩浩天星河漭揺蕩譬如
方寸間瑩澈萬里暢移牀狎清泚宛在鑑湖上
　　　江色
竹屋晨啓關江色直飛入空碧壓几案隂隂四壁濕玻
瓈作天地泠然手可挹萬象隨升降元氣動呼吸臨岸
步觀漲石堦没千級岷巴與湘漢衆水大㑹集合流東
北去海水亦起立
　　　龜頭山
我聞龜頭山乃在麻城縣東離八十里髙峻逺先見伸
頸向南行欲矯仍俯顫巨吻谽谺張穹脊坼紋現鋭峯
尾突揚埀隴足深淺戴石被介甲嘘雲零雨霰彷彿洛
書出峍兀海鰲抃緜延地一舍巇嶮行不遍形貌肖靈
真活動生孽變不知在何時傳自舊俗諺竊食太倉米
官耗嵗常洊糞田東義州豐肥最淮甸天心惡饞暴猛
風激飛電霹靂振頷下鑿去唇一片地靈鎖趺爪骨死
永不轉至今涎沫凝石乳方氣扇文皇避暑亭過此暫
留戀試劔斬石裂馬跡尚可辨禪寺傍龜峯兵火燬樓
殿羅漢遺脚蹤錦綉生采絢虎跑清泉湧飛瀑日光炫
矮碧千年松不盈一尺羨石面開小蓮或白或如茜佳
草解百毒重樓裊金線二級四樓埀三級九絲練雌雄
駢發處羣草停蔓莚有蛇白花紋剛尾挿石健直立長
丈餘吐氣毒熾煽飛禽觸即僵隨吸下供饍又有鼈皮
蛇褊闊類街面尾尖首如狗吐絲草頭纒人行犯其絲
逐啖恣所便曽遇五獵犬一犬被其嚥腹飽癡不動四
犬怒齩穿野人舁入市山海經未傳白艾最可妙土産
入貢獻低葉拂婆娑大葉展蔥蒨草深妨長茂耘耨如
治佃端午官採刈禳毒先祭墠精製似純綿􁀙疾勝瞑
眩一炷火力透貫串速如箭暖具作氊褥褁膝療寒倦
僧名張化主鈴響起塔院遂名佛道艾且可充贈餞此
事得之誰羅判吏陳憲
　　　晚凉
孤螢屢明滅長飈驅濕暑幽枕擁虗窻夜聽竹間雨
　　　芒種前雨
兼旬天氣晴磽确曝龜坼山農欲移秧三日沛甘澤
　　　黄老
神哉變化機黄帝堯舜氏埀衣民自化制作初盛美皇
風與帝德軒轅㑹終始上衍羲農業下肇唐虞理斯文
昌聖統大法建人紀末世怪誕流放蕩言僻詭膝行崆
峒山問道廣成子鼎湖晝升天冉冉乗龍起羣臣攀鬚
墮抱弓葬冠履乃為方士祖繼者獨𣆀耳秦漢稱黄老
清静遂倣此聖人亦人類有生必有死安得臂為翰腐
尸青冥裏宣尼賛周易三聖同一軌躋老儕諸黄無乃
傷鄙俚或云黄石公倒置尤非是嚮使鄒孟出排闢豈
得已醫家祠有熊貶與方技齒我乆厭俗談一刷萬古恥
　　　示後
教爾諸子孫切勿慕富貴方冊與田園功勤有滋味
　　　悼故妻喻氏
世治夀為福唯恐不百年天下兵興時病中福亦全行
年四十七伏枕竟不痊非夭亦非夀正命賦自天夙昔
性婉娩志操仍冷然父兄富田宅姑妹豐貨錢嫁為貧
士妻殆類少君賢資送物固華澹素乃所便身不服錦
綉首不飾珠璿心不好暇逸口不嗜肥鮮乃肅閨閫儀
恥為粉黛妍先母未五旬性嚴常見憐緝麻躬機杼具
膳進几筵燈下勤補紉宵晝分遑眠籯空無私鏹有即
獻姑前勸我廣儒業日夕當乾乾居内理家務因得力
學專充貢赴南宫㸃額辭幽燕檄作書院長金陵坐寒
氊為我奉母來承顔意彌䖍賔朋常滿堂酒食羅爼籩
再調餘姚山孤踪渉長川在家能色養母心免懸懸江
南開大閫幕下叨備員石城奏雄捷銜命使淮埏風塵
塞道路百里如數千慈親念行子加飡癘氣纒㷀㷀奉
湯藥深夜更煮􁊾心勞不可救慟絶欝莫宣慎終禮必
誠淺土封亦堅庶冀良人歸中心無悔愆移家指鳯臺
華省初依蓮臨行輟膏沐其母問何縁再拜懇致請方
今烽火連郊野難安居願隨母問遷未能報劬勞不忍
更棄捐母意似未俞挽之強登船其族後遭兵母獨遐
筭緜送終畢大事篤孝情勤拳生長兩男兒教以攻簡
編怠逸必切責不為私愛牽日用有節制時祀常潔蠲
忽我病二載將謂難乆延何意壬寅冬瞑目在我先是
時領公務夜宿郭北田意若待我别氣息猶戀咽達旦
望不來長逝魂翩翩日午及到家偃卧面覆綿頭髪如
漆黒容色清姢姢憑牀喚不醒揮淚深徹淵不得親永
訣𠂻腸疚如穿慘慘夜無寐鏡破安可圓輔翣衛輀車
相送城南阡身雖不及老生來少憂煎時危不識兵歲
飢不斷烟禮義足自防又合七誡篇有子俱在侍有孫
可紹傳生順死亦安無憾入黄泉姑孰小佳山骸骨終
當旋同穴在異時述此埀曾𤣥　已上黄岡寓稿
　　　秋夜
秋分氣初爽燈火新照夜蟋蟀在我宇鹿豕過簷下商
飈戛松竹聲樂殷韶夏旅人歎空室聽此稍慰藉四時
寒暑代秋凄殊可訝山川變寂寥草木動衰謝況乃尚
殊方未得税星駕自非疆寛夷欝結莫傾寫命途有或
然意欲問造化蒼然黙無語列緯芒彩射漫漫未能旦
天地一邸舍
　　　病體
病體異彊年微凉即歛簟丹心雖故吾奈此老冉冉血
氣盛必衰節行寧或歉愛彼古松栢不事柔荏染卒吏
意未諳笑視太清儉舉按踈酒肴汲井煮菱芡持守固
一定所處隨夷險思昔軍旅中聯篇飛文檢將相相後
先旌旗互明閃萬馬被精鎧獵車載驕獫執弓陪射耦
發矢注剡剡近歲違康寧伏枕謝丹臉臞勩漸可憎眷
顧難乆忝惜無智勇資儁功奮光燄又無康濟才事業
埀琬琰恐與秋草零行路得譏貶尚覬素志豁一勺助
瀲灔
　　　夢覺
夢覺山雨來萬㸃擊虚瓦泠泠玉磬音墮我羇枕下回
飈撼松濤曲奏迭髙雅此身卧鈞天傲睨洞庭野造物
慰孤寂作意為陶寫殘夜破幽閴心耳俱洒洒清吟荅
洪調勿謂和者寡
　　　桐城雜詠(四首/)
寂寂山之阿佳菊發崖谷人言采其英延年且明目紫
蕭間雜生修莖密不曲䕃此婆娑叢見蕭不見菊筮人
求靈蓍指蕭即其屬刈為五十籌捧之進𤣥櫝尊閤潔
室中焚香致㳟肅觧韜左右分假爾吉凶告恐此或未
神掇取無乃速金蕤豈不芳一時意未欲悠悠歲云暮
凌寒抱幽獨
仁杏兩巨株夾立門左右栽植多厯年幹直枝葉茂兩
淮兵禍烈邑屋殘燬乆歲徵戰艦材窮谷斧斤走居然
脱戕斃疑有神明守此來築室居乃喜見駢秀西株戈
㦸張東株車葢覆又如衛士嚴猛氣出介胄主人愛護
之從此保真夀物遇自有時不必計遲驟
晚窻坐未乆忽若松風鳴問言何所鳴荅云澗水聲我
來已再旬不聞此聲清今夕特爾殊潺湲復錝錚豈非
冬寒候萬樹凄風生飄蕩震原野廛囂雜營營羣響有
時輟原泉獨流行晝夜無息機天然發韶英去為江與
河洪濤播大瀛因念古君子名揚恥過情美德有根本
廣譽乆益榮
舎北有廢園灌木深且蕃翦鏺忽明豁有物峙草間瓌
頎似人立乃是石假山汲泉洗宿翳三峯各蒼顔亦鍾
神秀資似無斧鑿痕此地山既多層巒繚周垣煙霏媚
朝暮晴雨皆可觀云何昔人意因假遂遺真思欲廬峻
頂㟝嶁悉下陳㤗華在我闥浩與寥廓鄰
　　　　　　　　　　　　　已上鶴沙小記
　
　
　
　陶學士集巻一
欽定四庫全書
　陶學士集巻二　　　　　　明　陶安　撰
　　七言古詩
　　　送易知事(并引/)
易彦昭南陽人蚤游京師試太常掾遷長秋陞太平
路知事位在郡幕亞總六曹之綱賛一府之治任亦
重矣其性情寛和不為峭絶之行不取皎卓之譽法
行而政舉郡府賴之閲三載代者至為詩以志别焉
詩曰
青山之隂江之濵郡城晏然民俗淳使符煌煌來貴臣
幕府賛畫多佳賔君兮氷雪為精神中原人物何彬彬
卧龍岡頭月如銀清氣鬰蟠鍾在人壯游燕畿登要津
聲光上徹天之宸宗祧禮制得具陳長秋佐政功不湮
恩袍緑映宫柳春䄂中勑㫖如絲綸上承侯伯諧同寅
所喜境内無譁嚚清風吹逺案牘塵芙蓉香冷波粼粼
水天紅光日吐晨乘馬上府參朱輪繭絲歲賦五百鈞
十四萬石米滿囷省命督集毋擾民屢嘉勞績超等倫
溪樓峯巒連翠旻風烟侑此盃中醇歡騰棣蕚榮蓁蓁
咲看佳兒雙玉麟忽聞書考去志伸棗陽别野毋逡廵
願言壽分堂上親願言顯要早置身綵衣輝映金魚新
　　　送夏𢎞叔(并序/)
入粟拜爵之令始於秦而盛於漢唐權宜應變以佐國
用間有異才出乎其中若張釋之卜式黄霸皆以資登
郎選晁錯有言爵者上之所擅出於口而無窮粟者民
之所種生於地而不乏其意有由然矣至正甲申中原
饑饉天子恤民阻饑賑以府廪全積循漢唐舊以爵募
粟由是夏𢎞叔任廵檢於草市𢎞叔雖長富室自處欿
然其父貭夫延師家塾以教之遂渉經傳屬文哦詩精
琴操良於翰札焉草市𨽻今天臨路志稱其地有舜遺
風人多純朴王黄州碑謂瀟湘為洙泗荆湖為鄒魯𢎞
叔廵警兹土保安居民清肅闔境乃其所能今將泝江
流浮洞庭南抵於湘潭瞻衡嶽望五嶺以攄其文氣以
耀其武備有日矣其鄉儒師林逹之錢彦良造予門持
縑軸求文為贈遂述其事系詩於左云
洞庭之南雲陽墟祝融靈峰照天衢青衫萬里游炎都
戎韜小試羅兵殳草市聚落鱗瓦鋪駭此警邏來文儒
當塗名家千里駒椿隂如雲庭屢趨毫端春葩五采敷
光掩金壁珊瑚珠宅鄰横望髙鬰紆三十六朶青芙蕖
幡然應詔發廪儲穰穰白粲連檣輸羸民含哺旋昭蘇
勑書褒寵金章朱碧湘秋澄冰玉壺宦途南逐鴻飛迂
花村月夜驚吠無笳鼓聲起姦攘逋仰瞻玉帳金虎符
繡斧飛霜悲兎狐塵閑官舍忩日晡嶽雲紺翠烟糢糊
長沙酒香呼木奴醉眠琴榻紅氍毹載雲旗兮颷控車
蘭聲桂醑招三閭咸池音杳龍尾徂湘妃鼓瑟懐蒼梧
客鄉哦詩不可辜寫入瀟湘八景圖
　　　送秦君用(并序/)
秦為當塗著姓豐裕累世君用祖若父皆敦良確慎氣
無驕盈習無縱逸可謂富而仁者也君用得繼承之道
家法尚儉於周䘏困餒無靳焉乃歳當閼逢涒灘齊魯
燕晉饑朝廷遣使分道賑民聽入粟者拜官君用遂發
儲積方舟以載浮于江逹于淮選部注寳慶路新化縣
蘇溪廵檢君用赴官而南其地隔大湖邈在邊徼雜夷
粤之俗然閭居族聚火耕水耨者皆國之赤子樂生惡
死性所同也攘竊弗寧豈其心哉由綏之寡術導之不
素衣食匱而禮教無聞幾何其不相胥而犯法也雖嚴
於事果足以盡禦暴之方乎余嘉君用應詔不違敬也
施惠於逺義也仕而效勤忠也既富而仁其善又如是
宜有以華其行故作詩送之詩曰
萬山丹翠浮楚天熊蹲龍奔隱雲烟長沙零陵相後先
一水走碧雄澬川地饒黍稷麻麥田瘴不為癘暑不煎
蘇溪僻境民受廛蜂屯魚貫紛牽連草荒公廨屋數椽
鼓角聲撼天南邊秦君下馬藍袂鮮官閑晝永如神仙
令嚴兵伍采棒懸平蕪月白犬熟眠出自富家真象賢
寳視經書唾視錢平生周急心所便况乃募粟綸音宣
堯湯曽遇水旱愆從古有饑無此年聞之殊覺心惻然
我發我庾實且堅瓊粻滿載江上船順流不日經淮堧
鶻形久病成甦痊報以羙秩天官銓御煤香濕黄錦牋
手彈冠塵理腰纒春風溪亭飛柳綿銀筝侑酒喧離筵
帆開水驛弓控弦洞庭浪噴蛟魚涎巍峯隱隱飛鴈旋
岸口迓卒森戈鋋峒猺怗伏無警傳滿簾日色薫蘭荃
公田飯飽跨錦韀入城為訪濂溪泉
　　　菊泉(并序/)
菊能輔體延齡根莖花葉皆可服或曰南陽酈縣有甘
谷菊生被崖大菊落水得其滋液泉為甘馨谷人飲而
上壽辨者曰諸花之根唯菊淺露水源既逺香豈由菊
設使以花得香不過秋冬之交爾夫水甘淡鹹苦各因
其源安知無菊味者故酈泉之芳匪因菊變予嘗折𠂻
其事以謂地産宜菊則精英之氣流通土脉與水相感
古法季月採以上寅春曰玉英夏曰容成秋曰金精冬
曰長生是精英之氣無間於四時若大菊落水與辨者
之説或未然也番易黄德輔業醫號曰菊泉訪余求詩
余亦感其善療賦詩寓意以菊泉之德歸之不專美於
物焉詩曰
中央氣和連混茫金精共錬秋花黄靈根綿絡澗谷旁
真英聚入幽泉香山中百卉不敢芳日華月魄涵銀潢
泠然入勺風露涼乾坤甘滋流肺腸山人童顔壽且康
七十八十猶云殤番峯老叟醫師良何曽足跡游南陽
情甘隱逸與世忘澹然迹踈紅紫塲心淵澄瑩波不揚
濯纓不必求滄浪舊家留得軒岐方刀圭竒驗清膏肓
發開千古金匱藏丹蟠龍鼎芙蓉光埀亡者存弱者强
惠澤及物何可量此菊生意盈藥囊此泉味比醍醐長
所願仁壽均八荒隘彼酈潭居一鄉飄飄霞佩雲錦裳
携兒過我登溪堂是時東籬天雨霜寒蕤照水金煇煌
授我寳訣期榮昌神舍内完絶外戕身輕儻可八翼翔
蓬萊弱水天風剛
　　　李氏孝義(并序/)
甚矣天道付畀之重不可失也秉彛義理之良心萬善
從出人具有之良心之存莫大於仁也良心之發莫切
於親也人以眇然之躬配天地三才而異於物者此也
予雖不識李良夫聞其孝篤於親義周於族推其仁而
有序其毋宫氏令德貞節類古烈女良夫㓜失父長而
造行不羣毋訓有素也予念夫孝義之實根於良心也
孝義之名足以勵俗也故樂道其事傳曰仁者必有後
尚絅果以文學顯天將豐報於後人尚源源也嗚呼懿
哉乃作詩曰
魯之為國多秀民禮教遺俗醇乎醇中有孝子全性真
務學唯先厚天倫骨肉之愛始自親厚我能施睦宗婣
母氏派出虞公臣秉節操心異于人夫也竟終閫幕賔
江東客途孤愴神歸家奉舅顔和誾舅兮不知兒隕身
不將臉照桃花春栢舟為誓甘苦辛燈忩課讀勤績紉
漸見四子英甡甡重闈鶴髮餘九旬孫枝滿眼皆儒珎
盈門弦誦延縉紳簦笈逺至咸循循表厥宅里墨牓新
光映岱嶽黄河津良也孝義盖有因積善有報禎祥頻
後賢思齊世蹈仁河嶽久長能與鈞
　　　徒氏世德(并引/)
徒氏出自姑孰徙居溧上三世矣仲清通國字音聲為
姑孰學録館榖于其從祖家予嘗識仲清之父彦和及
其兄伯淵今見行巻諸作則知徒在溧者多文士予視
之尚鄉鄰也為述世德詩竊取比而賦之義爾
青山昔年有鳯凰移巢中山瓊樹蒼鳯凰凌雲去渺茫
鵷鷟遺族皆文章金玉為羽錦繡腸渇飲河漢吞奎光
中有一雛在髙岡衆目爭光覩嘉祥嗈嗈幾聽鳴朝陽
音如重譯流宫商出林沐浴雨露香思欲聞韶舞巖廊
振翮一飛回故鄉翩然照影姑溪旁一朝瑞采生我堂
驚看異物來何方撫此靈貭詢其詳乃匪物也人之良
手探詩軸出錦囊始見一家文氣昌叔姪昆弟翰墨塲
鯨鳴玉奏聲鏗鏘我聞君家世德臧天降百福紛穰穰
若祖從吏筆飛霜狴犴生死分毫芒彼何人斯怗富强
虎吞無辜如犬羊父子誣服情可傷獄成忍使膏銛鋩
獨以智識燭姦猖確言當庭折巧簧暮夜萬緡投賄贓
厲聲正色麾門墻渠魁首實無遁藏一鞠服罪甘斧戕
官民共喜寃疑彰不矜不伐如尋常野服歸隱享壽康
無心雲路騰飛黄階除繽紛五色裳玉樹競秀芝蘭芳
我識彦和温且莊伯淵積學真賢郎仲清簉羽鵷鷺行
欲見其餘猶未嘗溪忩烟月琴在牀寳坊教席松風涼
客來烹茶當酒腸甑炊紅粟虀為漿鳯兮凰兮千仭翔
覽德而下情悠長聽歌此詩非楚狂飛上太清朝玉皇
　　　廣陵楊節婦
堂上舅姑嗟老苦膝下兒啼未能語孤鸞何心鏡中舞
緑鬢年才二十五甘㫖供餘勤鞠撫舅姑歡顔兒飽乳
誓有一心無二主本欲同歸九原土手抛粉黛獨紉組
燈照空幃淚如雨嫠居守義能自許觸目艱難不憂沮
夫天寥濶幾寒暑兒有文章輝藻黼竹西綺羅炫㫄午
翠箔朱簾闘嬌嫵五方雜俗日殊古貞烈無聞世何補斯
人秉德天賦與乃以三從鐫肺腑春官旌名真盛舉共
看光采生門户丈夫明理蹈䂓矩鬚眉蒼蒼本翹楚為
臣不幸遭險阻忠國立身當審處爵禄才猷輕一羽大
節或虧何足取嗚呼大節或虧何足取不及閨中賢婦
女
　　　題柳如菴小影(當塗之黄池人宋神醫/也有可用方行於世)
如菴神醫妙天下後來安有如翁者我恨生晚不識翁
形神已落丹青寫漆瞳雙炯雪髯踈豐頷童顔意瀟灑
丹臺玉室本仙流藥聖驚人自天假宛陵翁季人中龍
相見情懐即傾㵼家藏醫書千種餘竒論名方歸取舍
(宛陵乃呉正肅公其二子履齋退/菴家藏醫書甚多如菴因得遍閱)硝黄用少參苓多指
㸃孫韋聞見寡烏紗籠髮青霞衣何心朝服金犀銙蹇
驢緩筞引新駒何心雲路如龍馬舉頭自有天為鄰富
貴於吾猶土苴一笻一笠相隨處入眼溪山總幽雅僕
夫喜色望歸塗落日池濵炯萬瓦(黄池一/名池濵)六丁下取可
用方造化茫茫入吾把三彭勦除清不寐霜杵聲中剔
紅灺丹砂錬養艷金花玉露精英挹瓊斚髙情追逐羲
皇人豈特餘功及尻踝還君此圖三嘆息兩䄂天風颯
秋野
　　　陶培之中堂試詩送其歸
硯池斗墨飛雲煙樓前迅灑舂容篇主司撫巻賞才美
况乃奥學窮先天江蛾雲際顰黯然忽看翠展雙嬋娟
川靈錯愕感齒録詞情飄逸如謫仙天上文光現斗躔
旗鈴佳信人間傳更當秋香分老桂瑶臺玉宇飛翩翩
大府侯伯爭下賢酌酒賔墀豐爼籩簮花小作杏園宴
贈以文錦榮歸旋雨冷湖軒夜如年聖賢心法宜精研
少年髙科古所戒勿為利禄情拳拳
　　　送文元粲游學杭城
錢塘繁華甲天下雨霽湖山翠如畫朱樓人醉綺羅春
緗帙誰諳燈火夜一時見君真㧞俗千里尋師遥税駕
生長富貴厭膏粱雋嚼經書如膾炙采鳯鳴陽出丹宂
蒼隼凌秋飛太華栢垣繡斧風烈存椿府屏車光寵亞
名賢奕世妙有傳赤箭南金貴無價閉門功比螢雪勤
入室氣與芝蘭化自喜髙懐孤月朗頗厭辯口懸河㵼
詞林驚見爛春葩聖田待穫豐秋稼寸心莫逐汗澷塲
萬里當㑹神明舍客中昆弟共綢繆歲杪杯盤聊慰藉
胥濤海口撼風霆呉阜城心起臺榭蓮衣紅映歌艇筵
柳絲青拂鈿車帕遽令此志生蠱惑何異無知歸罟擭
直須意氣慎交遊而况習俗多浮詐䇿勲行矣當盛年
展巻琅然了清暇詔書今日科制復文星徹曉光芒射
相期才器擢明廷早植棟梁成大厦春風吹上杏花枝
天衢飛鞚青雲靶
　　　經厯張景中泮橋觀蓮索賦
幕中自有紅蓮香愛蓮還復臨泮庠石梁卧波虹影蒼
水花晚色留繩床掀髯咲語雲錦鄉對此不覺炎歊忘
誰言姿容如六郎安知君子之德芳紅者不妖羞倩粧
白者氷玉生輝光緑雲為蓋霞為裳亭亭何畏乎驕陽
夢魂不落繁華塲若耶游棹西湖觴玻瓈在處碧滿塘
何為獨愛依宫墻願逢知己為發揚便欲乘風歸帝傍
先生才猷賛黄堂有如千頃陂汪汪心通幹直意緒長
案塵不染清如霜蓮之淨植可比方倚欄駐目聊徜徉
話中題品衆美彰無為心苦緑玉房藻芹助喜翠欲翔
菁莪樂育仍相望清芬送客將昏黄秋隨短袂天風涼
　　　贈趙道昭
十五載前曽識君壯哉詞氣凌青雲十五載後復相見
頓覺中年須髪變人生佳㑹苦不多江海茫茫奈别何清
宵懐人耿予獨目送老月飛銀河東風鼓棹姑溪上乘
興敲門一相訪竒言縷縷驚座人包括周天衆星象知
音者稀誰與論倦持寳瑟立齊門幾見杏桃紅雨落歲
寒梅雪又黄昏天借片時談咲共追憶從前恍如夢鴈
聲落枕促登途駞氁衝曉霜花重我别中山不記年為
我訪問藍橋泉一朝當路有知者相見恨晚毋歸田
　　　吏者于姓考滿贈
隆古治具在典墳申韓刑名漲妖氛漢章唐律有定制
斷以明决輕重分云何吏曹昧大體往往刀筆煩其文
世道日降事貪刻天性敦厚頗見君髙門隂德有餘慶
子孫愈逺揚清芬當今簿書出身者置之要路隆爵勲
况子才氣能出羣得禄可不煩耕耘明時需才意甚勤
誰甘白屋老無聞乍看竒驥騰青雲且聞瑞鳯鳴朝昕
金陵郡府𨽻臺閤蒼栢霜雪寒雰雰從容幕下出片語
案牘叢中能解紛鄱山迎客翠蛟舞金芝佳氣蒸氤氲
錦袍詩仙招逺遊荒城烟雨江之濆朱門棨㦸牧守貴
咲撫白璧生餘欣客忩雞聲梅月曙官庭燕語槐風薫
幾多勞事咲談了羣工歛手觀郢斤歲月苒苒憶桑枌
回視舊宂喧飛蚊方知宦海渺無垠驛亭别酒成㣲醺
　　　送劉生仲孚
當門一帶溪流奔左為青山右天門蒼林隔市祕亭館
滿天清氣胷平吞牙籖鱗動書萬軸古鼎香烟晝凝馥
父子兄弟自師友天倫至樂其家獨世路黄塵飛不到
理窟游心在深造雲間桑梓隔重湖艇子如飛波浩浩
(劉生有三兄皆好學能文/侍親居姑孰本溧水人)
　　　至正戊子下第南歸與同貢黄章仲珍雷燧景
　　　陽同舟仲珍賦詩因走筆次韻
鳯城酒美燕姬歌禁花紅飄金水河雨香翠島春晝暖
魚龍陸海揚風波天門咫尺到不得禁此飈摧雲翼何
時乎未至應有待壯年不必傷蹉跎君看松栢成大材
厯歲雪霜誰見過拂衣南出指歸路回首京闕山嵯峨
日髙原頭紅霧散潮平沽口青銅磨牽船泝流狂吹逆
登車避閘飛塵多黄樓憑河逺眺望身如冥鴻超網羅
客塗咲語浣羇思詞鋒捷出如揮戈天生人才必用世
豈無文藻宣金科鸞臺鳯閣總華要不然玉署聨鳴珂
丈夫小挫未為辱正氣耿耿非有它匣中古硯助神變
銅蟾飽水手屢摩隨身亦有勲業鏡依然照我顔色酡
與君今日動髙興買酒共酌澆天和
　　　途中懷古述事再用前韻
太風掃空垓下歌昔年分爭纔隔河鴻門酒酣赤帝子
回首四海流恩波臺荒戲馬春草緑美人一去傷如何
匹夫豈是萬人敵事業不競空蹉跎山川靈傑千古在
石洪竒險勞經過半天危樓兩蘇迹蒼烟粉堞猶巍峩
輕舟卸帆傍堤泊老劒出匣臨流磨長篙蘸碧接淮浦
驚喜江南鄉景多杯餘吟嘯無旅况筆戲萬象光森羅
英雄過眼俱寂寞幸際斯世休干戈同行佳友得豪儁
俯視餘子當殊科咳唾隨風粲珠玉冠蓋有日鏘環珂
立身志節當自許紛紛富貴皆從它譬如野寉匪凡鳥
翅輪入雲髙戞摩喜君氣岸亦孤峻厭見小妾桃顔酡
我歸拜舞為親壽萱花香裏春暉和
　　　五月旦日與黄仲珍雷景陽酌於維揚抵暮出
　　　城曉至𤓰洲有懷同貢金景蘭姚仲誠周于一
　　　林元凱相約不至更次韻為别以寄拳拳之餘
　　　意
蕩舟竹西聞好歌飄如仙槎泛銀河青樓傍市捲朱箔
舞裙緑皺如春波香消紅藥采鸞去其如青鏡寂寞何
金盤露清筍牙白小住半日非蹉跎雪乳泉甘醒午醉
瓊花霧散與客過吹簫玉人杳然逝橋亭拂柳空峩峩
櫓聲帶晚出城去初月光吐新鎌磨梅天雨歇黄潦漲
𤓰洲渡近青山多我懷初歸有髦士金姚學富精蒐羅
閩南周林師友盛未見入室操吾戈賦妙能追司馬聖
䇿髙反黜劉蕡科荆門有約久未至回望不見玲瓏珂
黄君雷君吟嘯共蕭然行李餘無它客途分襟心暫苦
詞塲秉筆肩還摩江流如黛送孤棹離觴不辭顔易酡
佳哉璞玉當見遇肯使抱恨同卞和
　　　送石仲方詩(并序/)
昇秦淮之南有庠舍突然新麗者江東書院也郡書院
四曰明道南軒昭文皆先賢遺迹或老屋腐垣勞於補
葺或基搆庳隘與編户等或貧無歲入乏祭養之資獨
江東後興棟宇堅完丹堊炳炫崇嚴靚深不勞於補葺
而無庳隘之嫌貫粟出納豐儉適宜祭養有給是乃郡
士仁齋王君之創造而草廬呉先生之所䂓制也始長
教者四明程氏敬叔以考亭讀書法啓誨後覺文風大
振近歲石仲方來長教事恪恭厥職剛介不阿優禮賔
師招徠弟子員析理厚倫建櫺星門礱石購材華貭得
宜宫墻改觀過者見而生敬矣程氏去官二十餘年獨
見石君如此初君諭晉陵創造廟學紏録京口泮宫代
庖學事復設産數千畆今江東考滿將典郡教益當𢎞
敷聖謨鍾鳴鐸徇轟瞶警迷其功必有過於斯矣告别
歸毘陵遂酌之酒而為之歌曰
延陵季子之舊邦林麓秀鬰泉流淙文物萃美如瑶玒
隱居未許慕老龎涵潜理海心在腔書帷永夜挑燈釭
去家不逺觀大江江邊龍虎盤洪厖秦淮抱城駕石矼
精舍丹碧臨奔瀧莫言無筆長如杠文詞力徤鼎可扛
論堂考鼓醒愚惷法言浪浪金石摐上窺鄒魯驅雜嚨
異學不敢操戈鏦子衿環拱心自降取友必端戒羿逢
飛觴談咲月在忩川后屏息無漎漎榻前松竹翠羽幢
雪㸃吟鬢秋蓬雙豸府薦譽聲如撞酌别纜繫堤柳樁
俸米載歸紅滿缸迎門喜動花隂駹泝河北上乘艂艭
天街雪晴馳駿駹
　　　題張源相辛巳試院唱和詩巻(其年源相/為對讀官)
仙凡相去咫尺間弱水隔斷蓬萊山鵠袍星散夜色皎
寒隨天風生佩環簾動波紋燭影閑寳兎噴落紅霞斑
三塲校對時有暇咳唾珠玉遺人寰我賦浙江徒手還
丹桂可望不可攀後來戰藝始得儁南宫轉覺功名慳
大省銓衡新檄頒金陵邂逅生歡顔得錢沽酒慰岑寂
時出險句驚神姦䄂携衆作無可刪故人各已登朝班
見君此巻動餘興行聞臚唱開天闗
　　　送徒伯淵
城心官帑楮代錢聚於山積流於泉納舊出新日萬千
市人四合爭欲先中山才子吏律研邇來筦庫亷而䖍
意氣能與長貳聮太史平凖操微權寳貨滿眼衆所便
衆是凡夫君是仙坐令美利散列廛民得資財俱懋遷
飛塵障紅炎日煎紵袍雪色風翩翩斯人本為儒者賢
舊家出自姑溪邊祖有隂德寃獄湔子孫三世居溧川
過庭能以詩禮傳出有車馬食有田族中文物紛蟬嫣
橋隂滿屋塤篪宣淵兮吟詠三百篇青春舉筆生雲烟
往歲過我圭蓽前歛襟拱䄂忙投鞭示我以文長滿牋
粲然藍玉淮夷蠙齋忩清話共爼籩論情繾綣久乃旋
别來荏苒知幾年忽然邂逅錢塘堧我時南游北赴燕
子方戰藝雄戈鋋大江潮頭髙沃天捲簾樓望呉兒獧
柳隂涼浮茉莉筵東陽官酒西湖蓮六橋雨霽山蜿蜒
銀蟾照影秋娟娟人生離合亦可憐回首異路心茫然
蹇余萬里行役牽意掇科名蟻慕羶陸走齊魯諸山巔
冰雪積冷砭重綿都城宫闕雲霄連兩見黄牓光魁躔
春風三月紅杏妍金門咫尺登無縁歸來空室如磬懸
索居懷友情拳拳三湖東隔漲碧漣五鳯樓閣凌虗𤣥
幾欲夜棹訪戴船携家就禄依寒氊金陵聚首喜欲顛
惠我畵扇漢𨽻鐫始知從吏抛槧鉛捧檄正為雙親全
故山在望歸興遄墻角短檠毋棄捐丈夫有志鐵硯穿
未可斵方皆就圓聖經萬古日月懸妙道浩浩何淵淵
經濟功用彌八埏學之有要業必專窮逹用舍所守堅
不曰富貴浮雲然
　　　送易德輝
金鴉噴火炎塵紅晝長兀居圖史叢有客過我如清風
忽驚秋涼生坐中詞瀾分得西江雄少年旅游江以東
鋏歌聲斷囊未空自喜知己多名公吟邊㸃染物態工
鳯臺烟雨山涳濛緑鬢曉映青鏡銅出門路與雲海通
翩然野鶴超樊籠便欲獻筞明光宫夜夢慈親淚兩瞳
更有祖庭垂白翁迢迢千里心有忡寄書不見南飛鴻
林臯一葉飄梧桐飛雲在眼催歸篷到家問安滫瀡充
重整香芸辟蠧蟲翠筠繞屋聲玲瓏直節珍材無與同
截玉上獻妙有功協律不下嶰谷筩一吹瑞鳯降碧穹
再吹三吹和氣融四吹五吹年榖豐六吹成奏帝德崇
終于九奏四海唐虞隆
　　　送張學正(并序/)
國初徵用儒雅在位者舉其所知故起自草澤㧞居侍
從林立相望共建太平之基逮元貞大德間布衣被薦
猶得登翰監司儒臺典郡教厥後限以資格受命者寡
然四海髦俊雲翕闕下思效能于時者益衆或遇舉主
則又板學官於行省亦可小試其才矣漢留矦苖裔曰
源相者居信之龍虎山嘗觀光京師其所交游多大官
名人言路條其行能交薦于臺事聞中書傳檄江浙行
省署為學官厯台州奉化學正調金陵源相盡董正之
責其德剛而方其儀肅而安諸生望輒畏敬月有書季
有考凡廟祀之脩庖饍之供與有力焉至於挺身特立
抗論公道不為物所撓不為勢所愓尤人難能今考滿
矣使其在國初或元貞大德時則受薦不止為卑官必
能接武諸賢吾不得而髙下之也於是賦詩為别其詩
曰
天星執法環太微選仙上界霜牋飛先生靣帶虬虎威
五色文燄騰燕畿使過先朝名必輝共佐鴻業髙巍巍
旅游經年塵滿鞿輦路遥望交龍旗固宜從橐趍彤扉
不然玉堂依紫薇白雲飄翩傷逺違捧檄又作江南歸
霞城凌空堆紺緋當忩芹浪香菲菲秋宵官燭照棘圍
對讀詞義無訛非甬東學舍埀絳幃誦絃成風人具依
貳教昇泮忘輕肥館下弟子英而頎酒邊掀髯筆屢揮
爛如銀河雲錦機屋頭鍾山鬰烟霏踈櫺月色窺金徽
功勤頻絶竹簡韋坐令秦淮如泗沂栢垣羣公鷹隼翬
謂此美績前所稀巻中試藝觀珠璣一朝話别生㱆欷
自憐寸草承春暉有禄及養猶庶幾還家未容隱釣磯
驊騮雲路行騑騑㦄身顯秩榮親闈秉璋更舞斒斕衣
　　　齊山吟
徐卿結屋齊山隂邀我為作齊山吟浙江以東古甌越
諸郡環境山嶔崟三衢峯巒甚巍麗旁走石麓猶千尋
虬昻虎矯蒼骨老奔若馬騰飛若禽山多草木虫獸品
亦有玉札丹砂金松根苓光凝琥珀叢間童影潜人參
霞屏烟藪有仙隱蓬扉楮牗無塵侵繞庭清泉助湯液
當簷脩竹鏘球琳青龍甲乙書滿案山人長存濟世心
力扶衰朽除夭閼藥籠生意春森森齊山之土能活物
齊山之雲能作霖先生之德與山等名曰齊山人所欽
白鶴相招來翠岑似憐晦迹眠空林天風吹起檀袍襟
幾車聲譽聞當今雲端孤飛靈鳯翼枕上猶帶清猿音
六朝故都佳麗地騎馬踏遍秦淮潯官舍蕭閑杯酒斟
巻有新詩匣有琴囊探神劑奏工巧指按病脉詳浮沉
鐵冠相逢禮貎厚民仰司命情俱深時乎醫國當有待
功名從此來駸駸齊山之吟雖止此此言非子其誰任
　　　送庸田僉事
庸田使者乘軺車閱得太史河渠書姚江農民西引領
庶幾來此吾其蘇傷心今歲夏秋月甘雨不降禾苖枯
海潮東回救不得老稚無異涸轍魚曩從官軍過州境
編户奔走頻供需計畆歛錢築城去役繁未見民力紆
正逢稔歲亦饑餒遭此乾暵窘室廬往年有詔甚寛厚
恩澤至今流海隅既蠲湖田主户米亦減水深長蕩租
皇華光臨浙江左忍視瘡痏無完膚曉霜方寒問道路
冬雨未霽行泥塗我願歲豐水旱無公賦早輸私有儲
國家富足民歡娯且免使者勤馳驅
　　　次董參政送楊季常詩韻
總戎戡定稱雄豪帳下有客如枚臯筆端霜氣塞闗口
貔貅萬隊無譁囂山環壁壘擁節旄民亦捍敵持弓刀
平生意氣感知己國歩如此憂叨叨宰臣動喜片語褒
兩眼如月鑒履操燒原難留狡兔宂海濤不撼游龍艘
人主當念閫外勞不獨相業歸蕭曹時平班師拜闕下
遥睇虎豹天何髙
　　　題鸂􁋱竹雀萱堂圖(為姚江王/國臣作)
珍禽文采明金沙相顧似憐毛羽嘉託鄰喜傍君子竹
忘憂更有宜男花良工筆意何處好林雀哺雛心使飽
北堂留得此圖看依舊春暉照幽草
　　　次韻畵松二首(為監郡/大本賦)
鐵幹宛如韋偃筆誤令工匠施刀尺隂森黛色千古深
髣髴霜痕半天濕猿鶴清音恍在庭龍虎白骨堅如石
從知能事不易成畵水猶云日踰十(杜詩十日畵一水/五日畵一石能事)
(不受相/促廹)
蒼標當入凌烟筆相去青天不盈尺獨持勁節冬雪寒
長帶恩光朝露濕廻枝忽變老蛟形託根不向懸崖石
按圖必求如此材待搆明堂價増十
　　　壽詩
月當秋九屬陽數二九佳辰值初度乾龍神變出長淮
五岳生雲共環䕶海門躍起雷滿天大魚長蛟相後先
曉江浪濶一飛渡甘雨灑向東南邊鍾山亦有龍蟠勢
帝命控臨佳麗地滔滔江漢作藩維呉楚諸峯挹蒼翠
武臣拓境持節鉞文士經邦佐功烈膝前羅拜豈尋常
顆顆驪珠是明月重九節後再逢九氣聚九陽開九有
老人星現酌北斗遥對中營獻天酒曽聞大椿竒論自
莊周八千歲為春八千歲為秋願公永與椿相侔又聞
瑶池有桃仙所植三千年開花三千年結實願公此桃
頻得食更願招賢勲業茂禮樂光華漢唐右撫育生民
仁澤厚天長地久南山壽
　　　送沈竹泉(并序/)
醫稱橘泉已疾菊泉延齡未聞以竹泉稱也論竹者曰
淇澳曰渭川唐六逸有竹溪夫竹託於泉水之上滋養
發榮翳為樷薄䕃乎流泉而泉益清雅殊勝幽人潔士
棲息覽適助成髙致醫家濟物無恃乎此按瑞應圖曰
竹裏有泉色白自出飲之令人上壽嘗聞鄱人言山中
産異竹髙十餘丈其徑盈尺截而為筩往往得泉甚甘
山人亦多壽考余謂竹雖植物操堅節實貫四時而不
改厯百歲而能存有壽者之貭焉中虗而能容藴函真
氣冲和融液注為靈泉盈溢滲漉嘉惠及人蓋天地自
然之神劑故沾其味者躋於眉壽此固休祥而世不常
有者醫之致用神聖工巧驅五臟之痾調六氣之疵務
納人於康寧以全其壽而已桐川沈景淵儒者也家以
醫傳六世聘至金陵遊於相府諸大帥之門療治竒驗
言論造理洞究病源自號竹泉然則沈君不徒美其名
而具夫竹泉之實其亦時之休祥而世不常有者歟為
賦竹泉之詩曰
吾聞鴻濛之野元氣厚産出異貭為蒼筤千竿活翠濕
霄漢百年老節凌風霜腹中空洞含太和釀成清泉深
藴藏朝陽幾度鳴鳯凰飛來梢頭不得嘗忽然靈源難
自祕流膏潔白生馨香吾意此竹上摩天乳之星芒吸
得甘露萬斛涼下通體宂鍾隂陽時時挹注瓊瑶漿帝
令昭蘇下土民嚥嗽一勺消百殃赤龍運水一時下玉
嬰仰視朱吻張不待鉛汞九轉功挽回夭閼成康强滌
腸洗髓清膏肓暑不煩渇寒不僵神全氣爽欲輕舉三
十六帝㕘翺翔沈君何為獨有慕於此號為竹泉名姓
芳平生雅抱君子操虗心直節成文章活人隂功在天
下如水潤物源流長狄公籠中生意逺昆蟲草木丹砂
光東山相望桐汭旁清溪碧繞琅玕房叩門急傳使者
至聘書來自中書堂紵袍飄飄佳麗地戴笠出入兵戎
行相君英雄少許可揖而進之坐客床掃清内痾與外
戕俱入丹丘不死鄉轅門晝靜塵不揚相君留飲談岐
黄揮筆大冩竹泉字龍鳯飛舞勢矯昻持來賔幕作佳
話獨我才拙慙諸郎先生不登名利場丹顔漆髪雙瞳
方赤日滿路歸計忙慈親應倚門閭望煩君更以竹泉
施八荒躋民壽域如虞唐
　　　送孫别駕赴池陽
青蓮居士之後身音節連篇古樂府便從大雅論正葩
猗那為宗舜臯祖兩都三國差可數南朝綺辭徒織組
隔江玉樹夜無聲巖谷風生聞嘯虎神交直到開元上
光燄摩天出天語飄颻雲海超八極金銀臺閤羣仙侣
忽聞帝遣熒惑星火斧虹旗鎮南土來向轅門拜明主
曉日麻衣光楚楚幕中慷慨坐談兵何况傳家有孫武
紫薇花下月滿池斗酒當筵珠玉吐朝政方勞柱史記
王衮正賴賢臣補人生㑹合苦不常驚見屏星在門户
醉踏輕舟泝江去楊柳飛花望牛渚兩崖烟霧濕天門
九朶芙蓉照秋浦秋浦郡縣待摩撫吏者師模民父母
雖云官至刺史榮半刺才能當獨歩兵火瘡殘極哀苦
仁惠存心百廢舉𥜗袴歌騰歡鼓舞千里桒麻沐膏雨
勤敷治道追往古再見唐虞運當午挽河洗甲天宇清
坐聽絃歌響鄒魯
　　　送李錬師還少微山(并序/)
楚樵真逸養病于秦溪桐隂凝神冲寂求無為之宗夕
陽在户聞有剥啄聲啟闗視之有一童子手𤣥錦靈篇
致仙華君意曰平川錬師仙李之南梢也廬少微山游
心于清虗窈𡨕晨望紫氣赬霞起自龍虎之都岷波東
環浩如蓬海躡雲而來逍遥琳室日華月英流光内鼎
道幾成矣今將乘廻飈指故墟飄飄而南子曷宣祕趣
吐鏗辭聲其所懐清夜驂鸞俾得長歌雲漢間滄溟揚
塵尚與玉笈洞章宫商舌上異時邂逅鬱羅握手話及
玉齒皓粲此其張本爾樵逸聞仙華命豁然病釋喜色
駸駸頗恨不識平川莫罄摹肖藤床晚卧想像髙唐臨
風浪然而唱曰雲間蒼湖飛紫龍鼎煙光怪生芙蓉鐵
鬚化作緑玉叢仙都幻出天南峯猗嗟李下白髪翁神
交頓作𤣥𤣥宗邇聞鶴骨方兩瞳少微星窺冰雪胷頗
厭膝行訪崆峒喜與柱史仙源通黄芽徹夜氣吐虹瓊
舄曉躡飛霞彤髙翰掠過豹九重清都樓闕浮瑶穹羽
衣大㑹珠黍中璇車御氣摶飛蓬玉姬為酌碧琳醲侑
以三秀蒼玲瓏鳯凰盤躚戞金鍾衆中凝瞻帝之容帝
咲而言來汝童紫陽雲錦開囊封右招金母左木公中
間稽顙青牛宫賜飲鮮灝元氣充帝令下土尸三蟲倒
驅海水懸半空電光繞劒奔靈霳沛然澤物頃刻功卧
聽四野歌年豐石頭撐雲蟠鬱葱大江萬里銀濤雄五
城變現金碧融特來䕃此千文松𤣥虎上奮鉛在鎔忽
驚暗室光瞳矓故隱竹石懐舊蹤平溪過雨摩青銅翩
然鳴珮嘉客從鶴背鐵笛横秋風三天儻可一咲逢指
顧太始開鴻濛(序内所稱仙華者宋君/景濓自謂仙華道士也)
　　　送僧芳蘭谷住持明招寺
幽蘭之生在深谷不以無人而不芳鉢盂朝采墜露飲
青蓮薝蔔停馨香谷中空明若圓鏡須彌環海日月光
傲睨天台髙鬱蒼五百癡衲巖宂藏小乘留戀不死鄉
何縁比肩大法王後代演經談渺茫天花紛飛七寳牀
逺窺正覺如望洋伊誰面壁文字忘獨棲金華山滿房
定中趺坐歲月長聲音色相等妄幻自謂學佛非荒唐
冰壺石筍出雲漢飄然凌虗觀十方龍蟠法界氣紫黄
渡杯如電江聲涼偶然乞得袈裟地已被東萊建道場
東萊先隴在武義非為薦福主天堂正縁人家有興廢
寺觀經久願力彊金坊寳閤鍾鼓震馬鬛肯使樵蘇傷
我思儒門經濟業發育萬物隨翕張存心養性禪所宗
浩氣剛大仙揣量空𤣥衍説元有自勸人作善來百祥
雖云離倫絶世故恃此禮樂扶綱常何必火書廬其居
然後鄒魯文教昌東萊雲車自天降撫掌應咲吾言狂
　　　送别
我思南漪不可見曽孫一朝來自宣問之云是正甫子
滿眶秋碧堆清漣黎公頴悟乃鼻祖以字為氏百世傳
玉堂學士瀛洲仙佩聲鳴向尺五天驅辭不下瀧岡阡
樓前驚倒陳龍川天門夜開𤣥鶴去鑾坡冷落黄金蓮
一家侯伯八九輩封胡羯末仍駢肩雕刻烹龍炮鳯篇
亦有氣雄如馬遷自從兵革踰十年驚心文物晨星然
湖光樹色雲錦鮮明珠躍出驪龍淵薊丘髙閎繡蓉褥
墨君動喜生風烟青女裁霜作輕袂下馬長趨紫闥前
是時江南漸平定土貢金帛豐貨泉捧牘内府贊利權
長官幸得鄉中賢薇花清露滴翠磚㸃染物態歸銀箋
不待除書先掉臂未霜楊柳迎溪船南湖竹石無恙否
紅鰕紫鯉不直錢雨晴晚秫黄滿田醉呼疊嶂來詩筵
　　　紀事
壬寅十月初五日隂雨停空天未夕江城暖氣驟蒸人
蟬翼綃裳汗沾濕輕雷數聲生變化火鼓轟山電流赤
長飈西來吹海立飛雨驚鳴建瓴急勢如萬騎怒衝擊
對面相呼聽不得掩闗漸是一更時爍眼金虬破昏黒
蓮花碧礎迸出泉官市波濤湧三尺方當閉塞蟄蟲俯
頓駭龍蛇離窟宅怪得秋冬未降霜無乃天時有差忒
陽氣至此本潛藏發泄深機不能宻或占水旱在來年
消弭災異當修德須㬰河漢現踈星天地無聲本來寂
小忩獨坐對殘燈尚有寒蛩語空壁
　　　十月初六日夜作
昨宵雷電送雨來今宵又聞天上雷紫電照忩銀竹立
初冬有此甚異哉天公仁慈萬物祖隂慘陽舒時不誤
年年秋半雷収聲何乃致此非常怒怒非其時太重複
驚起昆蟲死平陸天發殺機今見之正賴賢君調玉燭
惕然省身思過咎是日頒書肆寛宥與民更始物維新
和氣春熈似靈囿天心警戒猶未己要在事事循天理
更以仁恩蘇赤子天心轉移俄頃功化為瑞雪年榖豐
　　　病中友人寄詩遂以次韻
萬象變幻道是宗望而未見心有忡斯時講禮聞戴聖
西塾得師如馬融虗亭短燭風雨夜坐久談論意氣雄
鏗詞媚藻心所厭要使付物比化工姑孰感客老將至
喜持圭玷求磨礱病餘恐是元氣劣絶與調理民瘼同
何當躍入安樂窩先天尚友太古風誰言羣聖逝已逺
天地上下流渢渢　　　　　　已上知新近稿
　
　
　
　
　
　
　
　
　
　
　
　陶學士集巻二
欽定四庫全書
　陶學士集巻三　　　　　　明　陶安　撰
　　五言律詩
　　　送王克敏赴安豐錄事兼簡元中宣差
同入南宫試逡巡愧不才都城留字别昇郡寄書來寒
雪森松檜春陽活草萊長官煩問訊東楚憶持杯
　　　題孔隠君挽詩巻(居溧陽/)
墓木年來拱庭蘭日有芳與君雖不識聞譽亦堪傷田
宅金淵在源流泗水長禹鈞隂德厚遺緒未茫茫
　　　輓明威将軍遜都臺公
酒罷耆英社官辭上將壇龎眉年冉冉幽宅夜澷澷芝
砌生餘馥蘭亭藹舊歡傷情人不見塵鎖虎皮鞍
　　　輓發蒙師何益甫先生(諱友聞/)
晚徙古城東清貧四壁空乾坤同逝水林壑老西風大
夢超浮世行蹤在泮宫嗚呼今已矣揮淚寂寥中
　　　題楊生詩集(字子直/)
洙泗既刪定漢魏漸浮華貴不失情性當知有正葩楊
生吟調古老子喜容加白璧磨來瑩何難成一家
　　　送易長卿二首
南仕衣難緑東歸鬢欲皤儒流淹賛佐官事輟吟哦春
動芝蘭砌秋澄菡蓞波長官前進士降揖禮容多
椿庭山不老棣舘祿方新顧我知名乆逢君問話親琴
書藏舊物碑畫撫竒珎烟浪垂虹晚東呉見故人
　　　次宿遷
過盡長淮北黄河繞故城順風催客去新凍阻舟行酒
薄情偏洽魚肥價轉輕沂州彭别駕隔境誦㢘明
　　　途中偶書所見
碾輪臨古道橋柱卧枯壕墻曝桒皮紙鍋炊棗肉糕賣
魚携網袋牧馬絆槎槽别有傷神處屋空人已逃
　　　東莞道中(沂水縣/)
魯地多黄壤沂源出碧岑雪殘靴跡淺沙軟轍㾗深蒿
火烘蕎餅麻袍䕶絮襟過山方入縣雲冷日沉沉
　　　入臨朐境
宿遷離半月方度穆陵關到府八百里驅車千萬山路
雖多險峻身不倦躋攀沽酒投村店相看一破顔
　　　自大關至小關
山徑多盤折無勞怨苦辛深巖不見日凍雪㡬經旬衣
薄肌生粟輪馳眼翳塵想應慈母意日日念行人
　　　過臨朐(古駢邑/)
濔橋臨古堞駢邑㩀平坡行到無山䖏方知有路多客
逰何慷慨霸業乆消磨烟樹斜陽裏遥聞晚唱歌
　　　臨淄道中
晨起不梳髪出門天未明路迷尋轍跡村逺絶人聲淄
水滔滔逝齊城杳杳迎兩層髙白塔不似霸基傾
　　　客途嵗晚
風雪一年殘功名半紙難心勞杯量减腰瘦帶圍寛草
櫪牽驢飼蒿薪煮鯽餐鞾泥聊拂去旅宿且求安
　　　次東無棣
土屋老荒苔豐年亦可哀塔簷飛十級城址擁孤臺雪
積駞蹄䧟雲輕鳥翅開縣庭貧少府舉酒更憐才
　　　送䔍彦誠赴官紹興并寄徐國賔
省榜名同薦雲泥勢却殊文章動明主字牧選英儒聮
桂榮珂里芳蓮滿鑑湖廛氓應感恵好是礪㢘隅
問訊徐髙士亰華别㡬春白衣瞻座主赤子慕慈親月
露篇章在雷霆號令新故人歸舊隠不得寄書頻
　　　送人赴幕職
浙西苐一縣幕下捴諸曹興逐雲山逺心忘案牘勞寫
詩嘲月兎呼酒擘霜螯應有寛民䇿方知賛畫髙
　　　送人赴浙東
䖏儉愛虀淡嗜經如蔗甜香煤浮硯沼短燭照書簾鮚
岸漲春雨鰌潮沃夜蟾十年交誼厚兩地别懐添
　　　富春山僧隱居
林壑幽閑䖏烟霞卜築縁寸心空萬慮丈室現諸天香
掬曇芲露清䟽茗樹泉冥飛逃世網尚友子陵賢
　　　題劉履道行巻(處州人太平儒學正/)
分得梅溪𣲖湖臯潤澤深藜烟照書閤芹雨沐儒林白
髪寒氊夢青山故國心園亭好芲竹㡬度望佳音
　　　大本監郡以詩見恵次韻二首答之
治功思渤海文氣愛相如架挿牙籖軸家蔵玉璽書有
恩施郡邑無暇問田廬武備新嚴整民憂頓掃除
守土逢多士哦詩得自如威行軍壘服名在御屏書膏
雨滋禾隴炊烟起草廬胸懷尤洒落窓草不芟除
　　　書事五首次郡侯韻
耕桑田野近戎馬路途長有職居危地無心入醉鄉良
民新習戰役戸重遭傷正待汾陽軰功庸輔李唐
戈船明粉黛羽檄叩轅門苖卒藏深邑彭營掠近村錦
綾裁袴窄銀鏹滿嚢存時事今如此何人不斷䰟
古昔兵農一方今此法成忠勤争禦侮字牧必留情牛
酒行郊勞熊羆聴鼓鳴倘非明紀律未見有功程
郡境多供給官軍屡往還金錢輕似土芻粟委如山随
處無生意憂人損壮顔月明依舊好城下照溪湾
海道人多變髙郵使不還招安湏爵祿㤙德重丘山志
士空懷憤生民每慘顔㡬囬思隱遯結屋釣江湾
　　　幽居十首次監郡韻
幽居無限好托興在雲林蘭氣山軒凈槐隂石逕深霜
螯肥斫玉臘酒滿浮金對景皆成樂逍遥物外心
幽居無限好松竹翠成林放鶴髙天濶尋仙古洞深棲
身三畝宅絶念四知金舒巻随時異非無愛國心
幽居無限好猿鳥語髙林嵗月催人速烟霞淂趣深葱
裾曾織翠荔帶已圍金冨貴尋常事安能動此心
幽居無限好談咲坐書林邊塞軍聲逺漁樵友義深靈
芝耡紫玉老桂嗅紅金湛湛真何似明蟾照水心
幽居無限好夢不到瓊林菜甲珊瑚脆松根琥珀深勤
催耕隴犢頻費買山金不逐浮雲變能堅鐡石心
幽居無限好流水繞踈林教子書嚢富留賔酒盞深閑
添詩裏畫儉有俸餘金石上閑琴操悠然太古心
幽居無限好爽氣挹蒼林採藥穿雲逺烹茶汲井深牀
存題巻筆笥出鬻書金時有馴鷗狎忘機靜此心
幽居無限好倦鳥喜投林野韻思髙古公文厭刻深鼎
彛三代噐酒食二䟽金目送飛雲逺還存濟物心
幽居無限好萬物捴林林地僻琴魚樂門閑草木深文
光分北斗人品重南金門外鶴書至恬然不動心
　　　送汪朝宗四首
越東無敵壘海右駐王師相國徵書至郎官匹馬馳雙
溪吟月露萬里撫邉陲指日山隂道風流玩墨池
王夏諸賢俊煩君寄好音數書飛示我千里見同心賔
幄謀猷逺經筵啓沃深金華山水地何日共豋臨
東浙多佳士才名我所知居然晉風度重見漢威儀别
乆心相憶年來鬢已絲此行勞問訊共約佐明時
蕭相收圗籍功成有足稱聖謨能不墜王業勃然興辟
蠧芸常在登龍士必徵諸公若留意文㑹盛金陵
　　　啜茶
榖雨芽方茁色香俱絶佳中􁥀汲江水上品到山家不
見周公夢何煩陸羽誇精神太清爽終夜剔燈花
天地有清氣古今無此竒幽人耿不寐浮世足深思舌
本餘香在牀頭古易知松風猶滿耳真樂有如茲
　　　偶成四首
文何為小技理有未全明妙在無夸靡悠然寫性情勺
泉常澹泊五味捴調成埀老方知此譏予必後生
八珎羅水陸五采繡文章美矣孰無好用之非可常古
今天地運晝夜日星光何必驚人眼相看共乆長
清河追鈷鉧老牧歩潮州全氣有虞子餘風挹靜修居
然成典雅正不在雕鎪更有神交處淵源泝魯鄒
愽學草廬翁還存荆陸風歐黄皆後出繩墨是良工南
土文華盛中州景慕同九原不可作我亦老江東
　　　三月二日晟生朝賦詩
上已前一日生辰願百齡乾坤幸賦質晝夜必研經戴
禮承髙躅韓文挹逺馨分隂尤可惜修業寄幽庭
　　　送汪一初歸淳安二首
地雖隣險要天獨厚仁賢兵革十年乆祖孫三世全雀
橋雲出水雉嶺雨肥田已遂南歸計令人一黯然
繼粟養君子倚閭煩老親家山頻入夢泮水再逢春人
傍緑隂去沙明錦色新清名留省闥時至道還伸
　　　送林彦明囬括兼簡劉伯温胡仲淵
為客二千里離家五六年詞垣開省掖賔席擁樓船巢
水栽花地蒼山種粟田歸心何浩蕩執手重留連
伯也温如玉仲兮清比淵懸知佳㑹近煩以逺音傳同
郡成三傑懐人共一天賛興邦國業幸有主君賢
　　　哭胡通甫參政(名大海/)
歩戰勞江北仁聲誦浙東妖兵生肘腋行路盡哀恫列
祀忠臣廟無慚古将風青油戎幕在虎旅氣仍雄
　　　哭王用和郎中(名愷姑孰人/)
苖頑迷逆順草竊䧟忠賢寂寞金華省凋零緑水蓮有
兒同死難無路得生旋建業南城外傷心指墓田
　　　苦齋二首(為章三益憲僉賦/)
先生於此樂舉世最難堪堅守心無變方知味轉甘檗
皮冰共嚼熊膽劑能諳大任從天降勤劬棄宴酣
襄陽有髙節涑水更清修愈病思良藥勞生遂逺猷匏
𤓰縁篠架橄㰖共茶甌見說齋中叟年来蔗境逰
　　　病後
飲水味吾易秋江亦讓清寒初身欲蟄病後髪重生乞
米親書帖淹葅未滿罌髙天風露潔庭菊晚含英
　　　送薇(園中紫薇發枝宿枿五月芲開盡八月/乃已相對日乆惜其凋瘁作詩送之)
敢依華省地未結玉堂鄰樹石借餘韻夏秋常一春故
添荒境麗似掩老夫貧時物還遷變臨風感慨新
　　　自適
艾炷乾尤焫蓍莖老益神病多踈世故欲寡樂吾真秋
祀鄰賖酒晨炊婢析薪掩書休目力枸杞薦茶新
　　　秦淮寓舎
官乆忘羇思門幽類隱居犧圗天地象鮒壁帝王書秋
徑霜前菊朝盤雨後蔬西風吹短鬢歸夢鴈来初
　　　習靜
雙闥曉來闢一天秋氣清雨溪分硯水風木厭瓢聲習
靜調冲氣耽書老此生上官詢近候片語對真情
　　　晚晴
江上秋隂薄晚風生樹顛髙塵捲蒼靄歸鳥度青天牧
馬平蕪野捕魚斜日船千村新稻熟茅屋起炊烟
　　　自樂
廣大者天地中間着此身道從無意得心與太初鄰咽
息靈龜飽随時尺蠖伸歩行騶從逺林叟或相親
　　　逺意
誰謂羲農古朝朝眼底人青天不改色滄海㡬揚塵靜
看松梢月孤吟石洞春年餘不飲酒掬水味偏淳
　　　寄孔僉憲二首
驄馬出門早天清霜滿林有官簮白筆無欲賤黄金愛
此雙溪月知人一寸心同僚得佳士来聴杏壇琴
元凱春秋癖愚溪鈷鉧逰遺文照千古之子逼前修别
乆思刮目憂來獨倚樓倚樓人不見江雨鴈聲秋
　　　寄人二首
燈照秋蛩壁帷開白鷺車溪山逺天末消息近来踈慷
慨安邉䇿公平考績書郊行勤問俗歡意動茅廬
暇日費吟思新霜添鬢華還期大雅作頗厭晚唐葩未
雪梅千樹纔晴月滿家登樓尋八詠應咲昔人誇
　　　寄題清髙亭(為章三益賦/)
不受塵所濁應無物與齊一天秋月爽千嶂曉雲低汲
水瓢堪飲乗風杖獨躋超然胸次逺境勝暢幽棲
　　　夜歸
黄昏出華省禁鼓起髙城孀婦鄰西泣棲烏枝上驚一
窓疎雨響半夜薄寒生感客不成寐凄風廐馬鳴
　　　龍灣舟師二首
江水西南急樓船十丈髙英王今自将甲士氣俱豪天
濶雲帆展龍光掣寳刀繽紛過鸚鵡呼吸息鯨濤
周郎戰赤壁楚羽刎烏江江漢為南紀相将入大邦龍
驤迷雪浪翼以萬艂艭士馬環城處嬰兒繫組降
　　　自效
出入兵戎裏揮毫代執戈病餘身易老日短事偏多山
月出青靄江風生白波心專圗報效才薄愧蹉跎
　　　鳯池
秋冷鳯池波凭欄照影皤乾坤𣺌無際老覺此身多霜
雪浮青壁江湖夢緑簔干戈何日罷玉燭四時和
　　　癸卯九月二十一日作
立冬前一日雷電蟄蟲驚雨氣蒸人暖潮頭觸岸平君
王敬天變宰相訪民生穫稻築場圃千村正望晴
　　　立冬
乍寒冬氣應此日電雷收風力生東北天兵泝上流憶
君親沐雨愧我已重裘只待青天霽聊寛下土憂
　　　懐友
霜月清無際溪山翠滿庭英風擊蛇笏標致換鵝經一
自東南去千巖草木青知心人渺𣺌添我鬢星星
　　　霜露
霜露應時降年年生客愁長懐舊塋域不得省松楸落
日青山逺凄風老涕流縈心皆國事無暇為身謀
　　　冬初
木落山多石霜嚴水不潮一時何凛凛兩鬢易蕭蕭驚
鵲巢難穏㝠鴻路已遥街頭新炭貴冷室意無聊
　　　寒夜
書几殘燈在房櫳清夜徂髙鴻呌雲冷明月照人孤銀
箭遥傳漏紅金不到爐擁衾纔瞑目飛夢滿江湖
　　　免咎
舊帙丹黄昧新􁊢碧緑淹藉茅期免咎咽李恐傷㢘病
退仍求藥神清少食塩每逢同志語相勉律身嚴
　　　釋疑
人喜聞人過我唯攻我疵狐冰疑自釋魚水樂相知官
府新文積邉城逺檄馳長沙言切直前漢賴扶持
　　　遣愁
黙守此心定仰看孤月明憂来多為國老去豈偷生将
校乗時奮乾坤有日清新霜寒太驟舊絮曉来輕
　　　聞上江消息二首
義旗西指鄂不戰沛仁恩拓地荆襄漢降王祖子孫米
塩通澤國圗籍㑹轅門全據長江險亰陵勢愈尊
歸義諸文武随軍到里閭城池今異代妻子復同居全
國兵家尚安民治體初英雄平海宇仁厚是權輿
　　　寄豐叔良二首
見說郊居好行吟野趣多溪魚罾上活山鳥酒邉歌雪
屋炊紅米秋江老翠蛾㡬囬時序換奈此别離何
阿咸九月到寄我尺書看盡日不釋手空江頻倚欄鄉
山微雨外客夢一窓寒遥想林泉勝無憂寝食安
　　　寄錢彦良二首
離羣憶鄉里知子歴艱難博士官三考空齋食一簞江
風吹鬢濕竹雪照衣寒清氣相酬酢新詩正耐看
罏亭舊時月兩地照分離嵗乆無音信人來每問知蟂
磯息烽火鷗渚淨漣漪縣郭茅茨宻遺民喜得師
　　　寄潘章甫二首
每懐文學掾絶類玉堂仙家有雙峯記書經五世傳風
揺秋案燭露洗曉池蓮古巻存廬舎無時不誦絃
捴角真英物囘頭已壮齡文生新句語動合舊儀刑臘
雪松梅在朝槃菽粟馨聖模勤玩索吾老重叮嚀
　　　寄示從子旻二首
舊居數椽屋昔别八經霜兵後琴書少城南畎畝荒家
傳存朴素兄老喜安康乆病吾衰矣唯期汝自強
東郭多佳阜西風息戰塵故家丘隴在經亂樹為薪嵗
乆羇人逺霜寒節序新無由親拜掃悵望淚沾巾
　　　寄示馬甥希穆
昔當童冠日從我乆留連轉首二十載㳺心先後天别
来踈戚里悵望舊山川遥想寒窓夜躭書不愛眠
　　　寄陳一飛
月朗荷芲屋秋香桂子林相違三隔嵗未得一論心巾
笥應蔵藁書籝不貯金欲思黄鵠舉當惜白駒隂
　　　省中夜直
長廊羣掾散從者煑茶供寒雨連深夜清灯照瘦容明
生白雪壁響度順風鐘松火爐中燼神清睡不濃
　　　讀易
理自無形著辭因有象陳冰霜寒閉野天地暗囘春位
衍生生數蓍存七七神吾心如脗合何物不彌綸
　　　阿墉二首
阿墉方四嵗學誦五言詩頭聳骨如角情鍾翁所竒候
門迎馬到哭妹感人思夜夜燈前看寛懐有此兒
時時思祖母啼向素幃前近者吾衰甚聞之涕泫然一
心期汝長八世嗣家傳幸有書巢在成才望老天
　　　與貟外黄觀瀾李彦章試士西掖
王業興家國人才薦廟堂風簾留晷刻冰鑑照毫芒列
坐清儀肅終篇耿論昌願言登用者一一是賢良
　　　冬暖
貧室無衣褐常憂雪霰零天心憐赤子日色盎𤣥冥耰
麥便温土觀梅立小亭北山如媚客聊可敞疎櫺
　　　紀志
讀易四十載玩心毫髪間追尋千古𣲖流入五夫山述
㫖情徒切勞生事不閑斯文天若佐暫免綴朝班
　　　野叟二首(為樞史李仲仁作/)
作史居官府休心類野翁不将文勝質獨與古同風将
相咨詢後山林夢寐中此身雖案牘幽趣滿簾櫳
避世潜山野輸君隠市朝行年今欲老太朴未全消竹
屋觀晴嶂茶鐺煑午潮獻芹心正切未得友魚樵
　　　癸卯仲冬望日登舟秦淮翌旦過龍灣出大江
舟發秦淮暮西風正面来朝從大江泝風轉兩㠶開白
鳥晴逾潔黄蘆冷未摧潮平行正穏㡬度見烽臺
　　　晚過三山
寒江浸天影暮色接蒼茫㠶落波迎棹船虚月到牀斷
磯成豕突平渚衍虵長黄帽齊宣力知吾去意忙
　　　烈山
空明無所有何物抗吾篙地底雲根湧波心貝闕髙四
時縈草木千古任風濤挺立不揺蕩㞐然一俊髦
　　　櫓港
昔年㳺此地市井簇人烟水驛官船鼓芲林酒閤絃重
来盡蘆渚何異變桑田囘望蟂磯在臨流獨悵然
　　　繁昌
午過繁昌邑山雞語近郊戰塲枯白骨行徑老黄茅官
廨新臨水人家類結巢鳯凰山獨好寒翠動吟嘲
　　　板子磯
山連陣雲勢飛出大江干亂石紋如斵雙巒影共寒蟾
蜍伴清夜龍口束驚湍愛此瓊瑶窟持杯子細看
　　　荻港
空垣霜蘚濕雞犬四無聞怪樹作人立斷碑經火焚溝
魚争雪水山鳥哢朝昕信歩不知處風林樵運斤
　　　石窩
　　　　荻港廢驛東數歩山面竒石列如罘罳中含
　　　　隙地絶宜作亭予名以石窩徘徊乆之愛莫
　　　　能去
飛巒立萬石正面俯清波心喜到佳處吾将營此窩江
蕪烟浩蕩野竹雪婆娑凍鸌相看乆忘機意共多
　　　丁家洲
季世輕邉備姦臣豈将才妖金聲動地炎火冷如灰營
壘已陳迹山川猶壮哉水流嗚烟處過客每興哀
　　　管生時順昔從予學今為厯官同舟西上
犧圗窺聖秘鳯厯授人時大禮占新嵗同行遜舊師烟
塵千里淨桑梓寸心思西謁軍門後舒州訪故知
　　　銅陵二首
縣市無城堵坡陀枕水濵銅坑寒鑿鑛炭戸曉擔薪兵
後薑芽少巖深箭竹新沙蹊浮石子戞戞履聲頻
石塔深巢鳥磚街曲類虵平山立㶻􁯠小港隠漁槎田
廢多生荻池湮不漚麻獨存荒鬼殿未有縣官衙
　　　過銅陵述事
偶見緑衣使詢知繡斧翁登程先數日何事滯孤蓬遥
想觀秋浦髙吟醉晚風快湏牽百丈追逐與相同
　　　過池陽
一錢有華胄三載守名邦我偶經秋浦無由共夜窓烟
雲浮短樹雪月照空江倚棹西南去應慚過雁雙
　　　題池口驛
孤㠶向江漢四野息風塵忽見滿山雪因之懐故人滄
波遥注海凍樹暗蔵春他日重来處桑麻雨露新
　　　次安慶
年餘罷爭戰地美類承平茅屋添新戸江流繞舊城關
津遮道問将帥出郊迎天晚烟波闊催行月未明
　　　入彭澤境
疊嶂起當路江從何處来樹梢山廟出草罅石門開淺
浪分流港髙空望逺臺唯因陶令後此境盡佳哉
　　　蘄州道中
南来冬不冷山水一春臺未落千林木新開㡬樹梅磯
侵江而狹浪擊岸沙摧驛路二千里茲行亦壮哉
　　　使客
平生有詩史行藁出巾箱使客皆千里官船共一觴髙
雲飛鸛鶴微雨濕衣裳夜靜未能睡清談對燭光
　　　過道士洑
據牀梳短髮飛霧濕征袍石觸囘流急雲棲宻樹髙買
魚供早饍服藥出陳醪惜不乗風力吾行亦甚勞
　　　泊巴河
蘭溪行過後迤邐到巴河江狹無磯險沙平有港多鄰
舟同永夜漁火照寒波獨惜年華晏其如道逺何
　　　泊沙口
漠漠寒雲野埀垂暮雨天蒼灣龍尾掉紫石馬肝懸擊
火炊陳米分塩換小鮮疾風從震蕩終夜自安眠
　　　風雨
剛風吹海立飛雨自天来洶洶鯨鯢沸蕭蕭鴻雁哀行
人淹道路君子濟雲雷進止從天意知㡬不蹈災
　　　晚至武昌
行至二十日来臨鸚鵡洲環城屯虎旅伐鼓衛龍舟新
月羞初夜寒雲黯一樓波間燈影宻穏泊且無憂
　　　倚柂
樓船雄帳纛倚柂只遥㸔壁上青蠅兩籠中白鶴單同
舟人别去對月夜清寒江面凄風起悠然夢境安
　　　公子二首
翩翩貴公子年少美風姿坐褥金錢豹盤飱玉面狸彎
弓穿射的騎馬造賔墀願汝聞忠孝光華在禮儀
翩翩貴公子新自塞垣歸鵰翅珠璣帽龍紋錦繡衣花
前牙板按燈下羽觴飛願汝崇清素農桑業尚稀
　　　野人二首
野人便土物性懶入城中水荇羊鬚白山茶鶴頂紅開
窰分賤炭汲井截深筒酒熟邀人飲登盤芋栗豐
野人便土物家計日經營弋雁乾成腊籠鰕活煑羮泥
肥桑幹宻雨濕菜芽生今嵗田禾熟雞豚養得成
　　　文士二首
文士甘藜藿林棲閱嵗華一衾春自足千駟我何加雨
雪欺茅屋乾坤任釣槎今朝烟火晚帶露採松芲
文士經綸學時来志或酬玉堂清不夜金鑑照千秋白
髪憂民瘼丹心為國謀所期功業盛冨貴一浮漚
　　　武昌城西觀戰
殺氣黯沙塲呼聲動女墻官軍皆虎奮殘冦尚鴟張火
鏃飛孤壘霜戈出萬航咲渠俄却走垂滅更披猖
　　　寄示晟昱
兄弟年踰冠儒門業貴精别離春忽半生理日湏營汝
毋遺清範嬌兒動語聲寸心思念切不寐到天明
　　　二月十六日喜晟至武昌
偶傍船窓立驚看雪袂来羇懐三月乆歡氣一時囬換
米携塩䇲延賔舉酒杯從知家信好病釋岸芲開
　　　　　　　　　　　　　已上江行雜詠
　
　
　
　
　
　
　
　
　
　
　
　
　
　
　陶學士集巻三
欽定四庫全書
　陶學士集巻四　　　　　明　陶安　撰
　　五言律詩
　　　甲辰守黄州初至作
初入黄州市蕭然緑樹村刈茅低縛屋剖竹密編門桃
李花零落山川勢吐吞廛民來一二敬喜為温存
　　　黄岡寓所
霧雨一城暗棃花三月天空梁春蟻墮踈壁暮蚊穿草
密藏枯井苔荒蝕㫁磚開門山色好飛翠落吟箋
　　　三月五日晟别東歸
客中離别苦忍淚囑言辭背面南行處臨衢目送之心
隨江水去人與片雲馳歸坐茅茨底凄然老涕埀
　　　郡寓偶成
江月簫聲逺城春竹色斑天文鶉尾次地險虎頭闗綰
綬此為郡結茅先對山雨晴聞布榖鬬草未能閑
　　　雨過
雨過山添色推􁰵翠撲衣秧隨新水長蝶趂落花飛江
近簷頭掛春從客裏歸沙乾聊可步倚杖緑隂肥
　　　乆雨
十日乆隂雨今朝更沛然尺泥深草徑三月似梅天刳
木承簷溜舒瓢挹井泉情懐殊不豁寥寞對窓前
　　　憶二子晟昱
客窓風雨冷唯有影隨形愛子别相逺老懷愁未醒春
殘雙鬢白夜乆一燈青何日團欒處歡情滿戸庭
　　　苦雨二首
皇天日日雨何不憫吾農冷逼青秧瘦隂添緑樹濃晚
來鳴兩鸌誰與遣頑龍㫁送殘春去無心在酒鍾
㫁橋春水隔踈牖暮雲昏蔓草縈山郭江濤漲海門泥
陳留鳥跡壁濕亂苔痕安得愁隂豁晴暉滿竹轅
　　　追悶
數日情懷惡連宵風雨多憂来成展轉事至罷吟哦園
樹肥椒子煙叢長薜蘿一春不對鏡正恐鬢絲皤
　　　偶閑
古堞晴觀漲幽蹊緩踏莎槐絲低掛蠖桑繭自成蛾吏
散庭花落朋稀野雀過却思前數載官事蝟毛多
　　　立夏日紀事
近午生㣲暖殘雲散積隂朱明新節序緑暗舊園林幕
佐論時政山人獻雅吟南風來應候解愠快民心
　　　寓所
盖茅為寓所郡治亦于兹籬外麞窺吏衣中蟻囓肥晝
長無訟牒興到有新詩早食逢來使齋厨米再炊
　　　窮民
歎息窮民苦勞心歲不寧家空遭横斂罪薄䧟滛刑堡
寨雄群甲兵繇役兩丁我來新典郡哀痛淚交零
　　　旅寄
旅寄存時義居安意自如風欺窓紙薄雨透屋茅疎盗
息家無犬賔來食有魚緑隂清晝永愛讀枕邊書
　　　縱步
傍市人家聚瀕江草徑遥燕尋曾到屋魚候未來潮訪
友聊乗興扶笻直過橋晚山煙外見重疊翠如澆
　　　郊外
處處多栽竹家家盡結茅蜜房封蛹户蠟樹繫蟲包甕
汲泉㣲濁鋤耕地頗磽傍簷羞草具無粟易山肴
　　　望家信不至
船去四十日家無消息傳江頭人不到客旅眼徒穿當
暑衣無葛愆期榻有氊何當來土物免使貸鹽錢
　　　聞立中書省命左右相國
相國經邦業中書出治原一堂文武並百辟表儀尊自
顧微蹤逺今符素志存十年參侍久喜極復何言
　　　寄董正則諮議
玉署清揮翰彤扉老曳裾懷人搔短髮來使寄長書江
樹春彌望山蟾夜共居剛風吹弱水不得侍雲車
　　　寄羅復仁諮議
逺懷羅閤老爽氣蕩清旻口伐摧鄰壘神交厚古人囊
慳道尊貴筆老意清新前席諮詢處遥知鯁論陳
　　　述事
千村新雨過水滿緑苗生蠺麥收成速兵農賦役輕紛
紛挈家室日日到州城訟簡有公暇江山共此清
　　　　　　　　　　　　　已上黄岡寓稿
　　　夜泊蘭溪
津吏臨堤問湖官隔水來乗桴新竹貢築室舊民囬暮
草蚊飛猛秋雲鳥唳哀長星下天末風露一襟開
　　　過五郎磯
石壁銀光爛當衝似設關雲隂拂樹走山勢隔江環絶
頂人稀上飛藤鳥自閑富池蒼隴近百摺枕江灣
　　　盤塘
長峯飛騎突勢欲㫁滄江路轉仍無際天髙恣倚窓洑
流催捩柂山港絶徒杠檣上馴烏舞迎人覔食雙
　　　彭澤懐古
昔賢才勝福五斗亦難任歸飲柴桑酒忘彈單父琴羲
皇上古意晉室舊恃心我愧過彭澤髙風不敢尋
　　　過小孤山遇鄒師顔即别
江妃新廟下隊伍耀弓刀半載别離逺一官巡警勞峯
頭掛星漢關口吸雲濤見面即分手舟行月滿篙
　　　空庭
空庭人寂寂環座竹猗猗山淨秋隂薄林深曉色遲案
頭蠅豹㨗壁竅䑕狼窺處約還清致湖菱雜飯炊
　　　遷客
遷客辭金馬吟情動草堂公餘秋煑鱖夢覺夜聞麞静
拄看山笏清焚讀易香江湖蹤跡逺何以報君王
　　　遣興三首
斫竹藩新廨鋤茅闢古蹊地偏松䑕過樹合竹雞啼信
步來溪上遲留到日西移時忽得句遣興不拘題
鵠立疎晨仗蜂喧聚午衙寓居多澤水吾分合漁槎未
病常儲藥無眠減啜茶從人笑潘岳埀老更栽花
近時來井邑逺跡亦山林每憶君賜食尚期朋盍簮遣
文當述理臨政必清心片語人皆信無煩徙木金
　　　湖鄉二首
淝水新無警湖鄉頗有年稻田驅夜豕蓮蕩捕秋鯿邏
卒黄茅屋歸人白板船數家依緑樹斜日照炊烟
熟處人還聚生涯日漸忙洗魚醃作鮓切藕曝為糧野
紵栽臨屋家鳬浴滿塘掩門兒女坐燈下補衣裳
　　　西風
萬樹舞蒼翠西風終日來一涼衣頓薄何日客當囬候
蟲吟露切秋鶚擊雲開又復悲揺落蕭蕭獨上臺
　　　觀大龍山
山勢何所似大龍飛入雲隔湖來艶翠未晚隠斜曛洞
掩無兵火林深亦斧斤亭西煙霧豁凝望意慇懃
　　　懷原夫
幕中曾對案䄂裏祕藏書出處情無異清髙我不如入
朝湏挿筆進諌憶牽裾江海蒼鬚客同時注起居
　　　懷仲圭二首
天塹古為限江淮今復同國家當盛日臺閤已生風獨
愧辭朱雀無因望玉騘却思薇省夜共剪燭花紅
四方多取友㡬載少知音君子温如玉同心利㫁金空
中難寄字客裏易沾襟相會何時再堪嗟老境侵
　　　懐友
分携未一年美秩已三遷執筆螭頭立當廷鯁論宣近
因留逺地獨肯寄長牋五色雲霄上光分寳炬蓮
　　　憶昱
𣺌予成乆别聞汝理生涯初夏出為旅深秋未到家江
風低宿雁晚日閃歸鴉䑛犢情逾切令人鬢已華
　　　寄呈從兄松雲翁
别兄二載乆介夀六旬餘清健如彊日蕭閑守故居薄
田供伏臘稚子業詩書小弟亦埀老還思到里閭
　　　遣興
門前蒼嶂列身在白雲棲有地學為圃無鄰可乞醯江
天孤影鶴山月五更雞自料殷員外慚非宓不齊
　　　九月朔得晟所寄藥物
人自金陵至兒封藥物來家書千里逹旅况一時開病
想丹砂鼎縁慳玉露杯喜㸔葅醢列鄉味出瓶罍
　　　九月七日雨
兩月晴明久昨宵夙雨聲寒催秋色老病怯袷衣輕故
壘低雲黒荒衢濕蔓縈重陽時節近客裏助凄清
　　　秋祀三皇
蕆祠當九日大道仰三墳廢邑姑存禮皇風不在文曉
江生白氣秋嶺濕𤣥雲茅茨土階凈旭日照清熏
　　　秋夜
青燈對無語白月透虚櫺乍冷壁蟲響向風山葉零更
長無乆睡意到索遺經心境有餘寂秋聲自厭聽
　　　人生二首
人生在天地隨寓即為家着處燕營壘行蹤鶴印沙征
衫沾野露舊隱笑溪花還勝陽山令篁茅瘴海涯
人生無百嵗功業必乾乾此志不憂國何顔可見天逺
居山邑静如對玉階前寄語秦淮柳還能記着鞭
　　　蟇蚓
季秋蟄蟲俯蟇蚓尚爭鳴肅殺無多冷喧啾過五更幽
窓常聒夢微物各舒情節候雖成晏天心特好生
　　　蟋蟀
蟋蟀傍吾語秋寒聲更圓蕭蕭風露下切切客窓前催
得鳴機織驚回警枕眠揚鬚頻吐氣無乃甚便便
　　　九月蜂蝶
寂寞秋風老紛紜蜂蝶飛年年花落後隊隊日相違玉
翅穿楓葉黄鬚㸃客衣山中隨意好何必逐芳菲
　　　霧
隂隂似塵起曙色忽成昏緑樹杳無跡青山不在門着
人衣漸濕蔽野豹深蹲還喜清飈發天開放曉暾
　　　晚風
暮秋連日熱向晚大風寒變態如翻手衰容怯倚欄降
霜中氣應吹月上雲端木葉蕭蕭脱凄聲接夜䦨
　　　秋雨
秋雨黯彌晝暑寒相代時南方謝絺綌急吹透茅茨萬
舞庭前樹劬勞野外師園蔬承潤澤新緑動離離
　　　夜永
山深無刻漏夜永不知更窓白只疑旦月斜猶未明離
人江北住華髮枕間生孤館此懐寂㫁鴻何處聲
　　　雨館偶成
山中三日雨榻上一氊寒野暝雲吞樹溪回雪舞湍孤
飛迷白鳥數㸃淡蒼巒閉户空林下蕭條意强寛
　　　遣懐
十朝八九病一世萬千忙未獲康寜福猶馳汗漫場延
齡愛芝术逰宦憶耕桑習静心無擾餘生樂未央
　　　復雨
徹夜雨聲急當門溪漲髙枯蠅抱野蔓寒雀起林蒿泥
濺新油履風欺舊緼袍邑民應笑我官况太蕭騷
　　　昱至樅陽喜而有賦
宇宙身如寄星霜嵗易周客鄉驚見面父子共忘憂話
裏知親舊燈前問進修若兄能守舍此處暫堪㽞
　　　寄示晟二首
汝弟來傳説朝儀熟見聞克家嚴志操事主致恭勤騎
射新從武優閑更學文令余沈痼釋覺此老懐欣
今年二十四稼穡識艱難處約精神瘦居安意思寛星
辰天上拱松栢雪中㸔貧富能無累持身始可觀
　　　十月七日舟發樅陽(時遷徃桐/城舊縣)
廵官率兵衛父老拜溪亭過烏雲間白髙天雨後青兩
篙撑雪浪㡬曲轉沙汀蘆葦風揺蕩寒聲枕上聴
　　　晚宿官叚
村墅人新聚經營晚未閑魚梁箔如柵網户屋依山鵝
鴨喧籬落蒹葭蔽水灣舟中不堪卧借榻叩林關
　　　泊松山湖
風逆湖波涌維舟傍淺沙松山雙石巘茅舍㡬人家霜
樹明丹葉寒蔬長緑芽客鄉今夜月伴我宿蘆花
　　　過山家
步跡隨深徑春聲接近村魚膏燈掛壁栗炭火當門燕
去留空壘雞棲隔密藩朔風鳴夜永矮屋自春温
　　　發松山湖
朝雨止還作征人去復留輕雲㣲放日近午始行舟雙
島烟波繞重湖晝夜流白鷗飛適意擾擾見渠羞
　　　晚至白兎河
風雨日來數夕陽晴色初聊登沙岸步忽到野人居白
兎何年出黄花夾路舒喜聞郵舍報附至玉堂書
　　　登陸徃桐城縣
經嵗不騎馬借驢因㫁河里行三十五岡度㡬重多野
菊香澆袂霜松翠壓坡晡恃臨縣郭山色動春和
　　　至桐城縣
閫使留三日慇懃待我來驕驄數里迓大帥尺書裁金
谷生芳草昆明有刼灰市民雖未集官道且重開
　　　桐城即事
東郭澗聲急西藩山勢髙井泥淘白骨礎石鏟黄蒿新
廨林麞過虚廛野雉號從兹逺兵難庶可息民勞
　　　燈花
巻然鐵如意紅粟結葳蕤十瓣團葩出孤根宻縷埀寒
風吹不動光燄照書帷黄昏至夜半有喜報人知
　　　甲辰仲冬望日
憶自秦淮别今朝恰一年山川詩畫裏天地客窓前節
物驚心換行藏顧影憐屋東寒澗月又見一畨圓
　　　冬至
天統書周朔雲祥紀魯臺陽來第一日山下發孤梅與
客嘗杯醑無人候管灰南窓晴色麗齋戒巻還開
　　　官廨北澗偶步
碧澗依山麓蒼松掛野藤泉清見魚泳磴絶少人登龍
井苔封甃鳬田草沒塍舊時豐邑屋廢址接丘陵
　　　聞除代者及召還之命
年殘動歸思客至報除書海内招文學淮南起謫居故
人存有㡬短髮病來疎天朗朝陽出能無照曳裾
　　　臘月六日雪
臘天初見雪日午已開晴㣲暖空簷滴餘英老木擎荒
城無酒賣疎牖照人明風自西南起遥知送客程
　　　昱至桐城二日别去
兒曹各西泝吾亦欲東歸陸走百餘里一見復相違雪
晴沙路軟天闊雁鴻飛新年望還舍柳下浣征衣
　　　臘八日發桐城
邑人生悵怏送别郭東門凍木知春早晴風捲霧昏石
橋分古道野燒露新㾗行處山農説留聲到子孫
　　　歸塗紀事
雨收遵水滸衛卒擁歸鞍灘淺輕舠滯泥新步屧難諸
峯雲樹浄百鷺雪翎乾東渡留宣湛相逢故舊歡(謂張/子安)
　　　宣湛即事
水退潛魚露洲寛落雁多裹糧山估集擊鼓野巫歌紙
帳春生夢瓷杯夜酌酡朔風吹雨至行旅歎蹉跎
　　　過樅陽
樅陽舊逰地歸棹此經過明府勞迎候遺民感撫摩魚
梁開網罟官廨列兵戈倦客江東去山川在眼多
　　　泊池口作
水陸程俱歴星霜嵗欲更兒孫望人至風雪止吾行照
影篷窓燭吹香土竈羮偶然泊池口驚見舊儒生(遇青/陽方)
(叔誠來謁時/為池郡教官)
　　　江行新齊
雲開天日明風順水波平造物憐遲暮今朝快此程優
優坐舟子坦坦履夷庚路過銅陵後山從荻港迎
　　　早發
五更霜月白㡬度喚長年不識歸心急猶耽向曉眠南
風隨畫舫東日上青天漸見繁昌邑三山立岸邊
　　　過天門山
石壁脱扃鑰倚空雙觀臺江流關不住閶闔豁然開雲
表群仙望舟中獨客回欲揮千丈筆題鳯記曽來
　　　望青山
三峯江外出千里夢中來神秀還如昨飄零獨可哀田
園先業在杖履㡬時回斜日孤帆逺相思倚鳯臺
　　　泊慈湖
望闕無三舍維舟忽再宵欲晴微露日近晚漸停飈試
起川神語難稽國命招遲明當發棹帶月蕩江潮
　　　入境
船頭雞未唱已過數重磯原野新浮霽兒童逺候歸好
山如故友髙鳥笑征衣指顧龍灣近無勞歎乆違
　　　　　　　　　　　　　已上鶴沙小紀
　　五言長律
　　　送朱仲良(四十韻/)
幕府需名掾儒林拔俊髦赤霄麟鳯至華嶽隼鷹髙家
譜遺先業功庸在武韜銀符傳爵秩玉樹秀兒曹鄢邑
懷鄉逺鉛山鼔篋勞雨香萱草砌雲湧墨花槽寳劒精
金鑄文綃獨繭繅朝盤蒼苜蓿春酒緑匍萄詩社驚風
筆書櫺繼晷膏霞生靈鷲屐雪壓紫溪舠青眼多知己
黄眉又伐毛膺門隆雅遇和璞遂竒遭三語名增重諸
侯禮見褒襟懷澄夜月簡牘析秋毫訪道鵞湖境承光
熊軾旄水晶明窟宅珠玉紀逰遨逺調邊江郡乆延中
土豪青山晨靄樹采石暮烟濤槐舍香凝㦸蓮漪色映
袍謀猷禆召杜刑罰尚蘇臯駿足仍淹櫪雄姿望觧絛
雖承毛義檄尚莞子游刀黍稷登商璉笙鏞間舜鼗屈
身班雁鶩挺質出蓬蒿憲署嘉才藝分軺鑒履操抗章
孤薦鶚投釣六連鼇要路登風紀新威糾虐饕竹松存
勁節蘭菊著離騷喜動庭闈綵程催水驛篙諸公聞耿
介列郡息喧嘈烏府霜飛栢龍門浪漲桃功名來衮衮
嵗月任滔滔風俗俱亷問泉沙必淨淘宸聪資耳目民
瘼解憂嗸清鏡方開匣彤弓已脱弢日斜豺虎遯秋肅
草莱薅折檻應當繼乗驄定不逃論交心正切話别首
頻搔葵火炎飈扇荷盤急雨號離筵車馬集錦瑟送芳
醪
　　　己丑九日南軒山長許栗夫邀學官及諸生登
　　　　髙翠微亭以唐人登髙詩前四句分韻賦詩
　　　　在座諸生有得開字者余為代賦五十韻
一統江山大羣賢氣量恢客中逢節序雨後踏崔嵬虎
踞城如昨鰲分極不摧臺空鳯凰去秋老雁鴻來天闕
駢雙岫神州見九垓六朝歸感嘅萬籟息喧豗鐵甕撑
寒霧銀濤鼔霽雷淮田黄接岸楚樹錦成堆古陌纎如
縷遥湖小似盃千峯無逺近一望悉兼該獵苑平蕪外
漁村别浦隈風凄沙鳥逝雲冷野猿哀梵殿専靈境唐
宫盡刼灰清涼雖美額寂寞亦荒苔曾是興龍地堪卑
戯馬臺佳辰來宴集幽興寄徘徊我喜南軒長名登北
斗魁同官皆俊傑共樂及童孩戸屨何多甚盤飱儘富
哉金蘭深有契玉樹皎無埃泉石留清賞烟霏作勝陪
青天從可幕白日不湏頹草坐膝相促觴傳手勿推採
茅嘘活炭挼菊泛香醅餅剰均充僕桃慳遍數枚參軍
巾欲墜靈運屐遲囬逺纈頻生眼微酡漸上腮性情雖
坦率語話絶嘲詼過嶺尋禪榻開軒倒巨罍老僧心火
㓕吟叟鬢霜皚身世參寥廓林巒入笑咍寳坊棲萬佛
華盖擁三台晉塚縈枯蔓梁碑漬古煤楓亭紅㸃綴蘚
甃緑澐洄舊跡供搜訪新詩費剪裁文華聨鸑鷟駿逸
掃駑駘懐璞逢明世懸金致異才雲霄方滿足徑路豈
無媒寳氣生龍劒珠光出蚌胎棲身非枳棘洗髓到蓬
萊醉玩瓊林杏清依玉署梅佳期應不逺流俗詎能猜
小子慙荒陋兹逰覩壮瑰自憐樗櫟質豈是棟梁材獨
傍丘園隱頻驚嵗月催菱花晨鏡對榾柮夜爐煨鶴露
常知警鵬風亦欲培麻衣叨與㑹茱佩更禳災曾結松
筠友仍煩桃李栽願言隨步武閶闔九重開
　　　靳總管新任(字處宜/)
天子求賢守君侯牧此邦四郊多壁壘五馬建麾幢西
北辭樞府東南控大江黄堂施號令赤子解憂𢥠昔者
懐才藝遭時選厚厖九龍居得五一鶚薦無雙梁棟資
名植圭璋琢羙玒早朝隨仗馬夜館讀書釭臺憲綱頻
振春官禮不哤賦梅心似鐵潤草筆如杠楓䕃埀丹陛
薇香透𤨏窓繡衣勞逺使寳鼎可輕扛優詔鎮千里深
仁滿一腔岡陵蘇旱畆防岸息奔瀧聲動民謡袴歡浮
社酒缸炊烟嘘冷竈甘雨活枯樁羽扇揮能㨗鄉兵出
已降花村皆放犢月野不驚尨泮水招衿佩天河洗甲
鏦陂應千頃貯鐘豈寸莛撞民病憐魚轍途窮濟石矼
曕依今有地道徳啓愚惷
　　　追輓主簿汪古學(字虞卿名逢辰新/安人汪王之後)
身為明時出心惟古學稽方期遺一老庶以澤群黎囬
首人何在聞名我亦悽有山埋玉樹無路上金閨憶昔
居鄉井逢危動鼓鼙簷深來鳥雀海晏息鯨鯢保産身
勤儉治家法整齊教承軻氏母賢有伯鸞妻歴世神明
胄旌門孝節題父天嗟已隔聖域望能躋雅譽尊徽歙
雄詞粲壁奎居然麟一角駿甚馬攅蹄胷次光澄月毫
端氣掛霓輕財好施予引手救顛隮籩豆豐延客饔飱
自薦齊中年方仕進逺轍忽東西化雨滋鄱水文風振
語溪藻芹魚亦樂枳棘鳯難棲職謝雷封簿躬耕雨隴
犂乾坤容放浪軒冕視塗泥載酒尋花塢編籬䕶藥畦
禮卑皂盖守詩冨錦囊奚物外笻隨鶴人間甕舞雞流
光催衮衮大夢杳凄凄著述留殘藁婆娑想故蹊敕筒
香墨在琴榻暗塵迷宰木脩盈拱孫枝皎若圭遺孤今
雪鬢髙步上雲梯逰宦氊仍冷論交手屢携傷情歌此
曲南望暮天低
　　　喜雨為靳太守作
仲夏梅霖少人情苦藴隆兩轓專郡寄千里念農功為
阻新秧緑愁㸔烈日紅露香深處禱精意上天通不洒
泥龍水俄飛石燕風悠然起膚寸倐爾滿虚空注地除
龜坼翻瓶滴馬􁍺火鞭馳列缺雷斧役靊霳溜掛銀綃
闊聲騰鐵騎䧺波濤生砌上膏乳漲田中挿蒔髙低遍
沾濡草木同頻來仍密密欲歇尚濛濛芋圃添新葉𤓰
畦長暗叢閭閻清疫癘老稚解憂忡大慰雲霓望欣聞
畎澮充壤歌渾易接米價頗難窮野路收黄潦江潮注
采虹桔橰今不用稼穡必全豐徳澤流三縣休徴出寸
𠂻名亭蘇太守憫雨魯僖公珠玉非為貴倉箱可待崇
從知祈福祉不在走祠宫郡舍凉隂重溪城瑞氣融買
牛如渤海興學見文翁有此養民惠無非報主忠還當
挽河漢滂沛洗兵戎　　　　　已上辭逹集
　　　追輓樂天王處士五十韻(諱鑑翁字子明/處州遂昌縣人)
衮衮多髙位寥寥少逸民誰甘棲地僻君獨樂天真直
道追三代行年傍六旬日斜來舍鵩時降踣郊麟兆掩
𤣥臺舊銘登翠碣新偶然聞善行渺矣悼斯人公族周
家後儒門浙水濵洪鐘鳴義塾封誥出嚴宸累葉承光
耀孤標任隐淪治生盤谷稼寓意漆園椿徐孺髙南郡
黔婁禱北辰堂馨萱草雨庭艶棣華春有諾黄金重無
疵白璧純言温消忿訴恩厚洽宗姻懶應弓旌召常欣
簡袠親先塋培馬鬛宰木䕶龍鱗孤竹清風古三槐世
徳淳氅曾披野雪衣不涴京塵逕鶴隨吟杖淵魚避釣
緡浮雲薄軒冕别墅友松筠静奕商顔皓酣眠華岳陳
少微占處士太乙降尊神栗里遥辭宋桃源乆避秦屢
豐歡未艾嘉遯志彌伸理契六虛易歌吹七月豳鴻冥
託嚴瀬鵑語聴天津句愛仙逰李言排性惡荀夢忘蕉
鹿偽坐狎海鷗馴石髮摩青蘚溪毛洗白蘋屋烏翔子
母堦蟻序君臣方沼玩澄碧寒蟾掬爛銀南園花繞屋
北海酒延賔采藥携筐逺㸔山拄笏頻鼎茶浮豕腹爐
爇噴猊辱樵牧交盟締兒曹禮法遵龎公不入市孟子
願為鄰楷範傳鄉里威儀列介僎芳葅芹筍薦幽佩茞
蘭紉息影林亭樹傷心世路榛晦齋寜淡寂晚節更持
循天運趨溟水人生下坂輪龍蛇報辰巳烏兎走昏晨
永訣乖遐夀全歸畢此身嵐霏空勝境霜露慘髙旻行
跡留巖壑遺文播縉紳二郎官必做雙節女難倫雅操
猶如昨修名愈不湮孫枝聫五桂家學重千鈞作傳需
良史埀榮等至珍遂昌雲岫冷遥望一沾巾
　　　　　　　　　　　　　　知新近稿
　陶學士集巻四
欽定四庫全書
　陶學士集巻五　　　　　　明　陶安　撰
　　七言律詩
　　　喜秋雨(十六嵗時見太平監郡馬公昻夫承命/面賦喜秋雨詩用七言律秋字韻)
甘雨知時不待求使君心事與天游一時潤澤知無價
千里歌謡慶有秋山色洗青當郡舍稻花埀白亞田疇
作亭曾見東坡記名筆如今出品流
　　　輓方兼山先生(名桂發晚/號懶􁯾)
家世淵源漢太常鄉閭徳望魯靈光蒼顔白髮今何處
老竹枯芸尚滿堂物外懶􁯾閑晚境濠東小圃瘁秋香
深衣社裏前修逺士類相逢重感傷(老竹枯芸/懶􁯾記語)
　　　送牟景陽
清才曾贊玉堂臣婉畫旋登閫幕賔蜀郡衣冠家譜舊
河陽桃李政聲新驪珠落紙成文冨鯨浪飛艎督漕頻
正是前賢遺愛地摩挲蒼蘚認堅珉(其祖牟忠清公嘗/知太平有太白脱)
(鞾圗山谷返/棹圗石刻)
　　　送沈掾還鄉
華辯風生動四筵公侯禮貌重留連江南作客千餘里
幕下淹才數十年荒徑菊松陶令酒行囊書畫米家船
故山莫訝歸來早染就恩袍又着鞭
　　　呈謙齋内翰
累朝耆舊著勲名行處農民藹頌聲清晝玉堂雄灑翰
暮年金鼎倦調羮江南久愛溪山好天上曾依日月明
袖有濟人醫國手更聞帛璧召還京
　　　次韻前進士唐仲文登黄山詩
獻䇿當年動玉音雲霄舊路復追尋江山聊寄登臨興
草木猶知撫字心菊意漸香螃蠏實松隂乍冷鶴猿吟
荒巖醉訪歌臺迹雨長苔花翠濕襟
　　　采石晚渡
殘霞逺樹水雲中淮甸江鄉有路通沙影分開晴浪白
櫓聲揺落夕陽紅風前宿鷺投踈葦岸上征人望短篷
幸有蛾眉解迎客無勞更歎暮途窮
　　　輓嚴厚齋(字國用/)
皓首衣冠夀七旬全歸無憾見真淳濟人徳厚黄承事
教子功深竇禹鈞月夜返魂香已㫁雲山埋骨地方新
忘年交契今難得東望藍橋一愴神
　　　次張孝夫述懷韻(名源歷仕風/憲剛直人也)
芙蓉池館得秋多深巷渾無俗客過河朔明星遥拱極
街衢尺雨任揚波豸冠風采當重整駒隙光隂有㡬何
坎止流行隨所遇暫時留憇白雲􁯾
　　　次韻秋聲
忽然金氣撼山林響應天機捷似砧隨處西風能觸物
當空明月獨知音乍凉不寐偏盈耳静夜長鳴雜鼓琴
應是蓐收嫌寂寞做成商調答清吟
　　　郡史林景山見寄賡縣尹王庭槐詩因次韻二
　　　首一簡王尹林掾一以自述
客中相遇最相知官務紛紜理亂絲井邑近來多惠愛
簿書老去少奔馳換鵝墨妙公餘事放鶴籠虚客到時
守分不踰為上計世情機巧却成癡
燈下功勤老硯知何時心緒似逰絲一天細雨侵人冷
半世流光背我馳溪屋且宜捫蝨話海波未是釣鰲時
偶然自得忘言處黙坐書叢絶類癡
　　　送師魯倅廬城
金斗城堅淝水流淮西重地控衿喉屏星勤駕常侵曉
鬢雪新添獨耐秋橋板照波飛騎逺弩臺過雨老僧游
但令民物沾恩澤田里熈然共解憂
　　　送劉仲彬
天塹僅同衣帶水霎時揺過渡頭船半簾霜月留孤館
兩岸江淮共一天鏡裏年華催緑鬢屋西山色擁青氊
月娥裁得緋衫就桂子風髙待着鞭
　　　送艾秀才赴京二首
太液三山駕碧鰲五門遥望欝金袍虞廷詩樂䕫功盛
漢殿賢良董策髙塵散海橋觀白象酒香官務薦黄羔
椿翁近在詞臣選親聴當朝説鳯毛
天祿青藜照夜深校書重喜得劉歆牙牌帶月趨㯶殿
馬轡牽春過栁林照眼西山懸屋角近人北斗在天心
新年忝預南宫試把酒論文擬盍簪
　　　送奉使宣撫䕶都右丞(時過太平/)
靣承天語出京華春滿江南百萬家碧落雲開懸月鏡
青山霜晚避雷車(太平之名/山曰青山)恤刑宛合虞朝典道逺如
乗漢使槎原隰咨諏王事畢歡浮玉色見褒嘉
　　　送天門山長孫伯明歸富春
熱官何似冷官尊講席横經聖道存春雨蛙鳴聞鼓吹
晚潮魚上冨盤飱亭松滳翠籠書榻池藻吹香度㦸門
莫學嚴陵便歸隐詔黄換取被新恩
　　　探梅
東君消息乍來時訪問江頭慰所思踏雪且行新霽路
向陽應有半開枝遥知暖意囬苔榦驚喜寒香度竹籬
又恐重來花爛漫細㸔蓓蕾最相宜
　　　輓戴母劉氏(旌徳縣大族/)
梅花愁滿雪寒天無計能留住百年禮義防身閨閫肅
誦絃盈耳子孫賢銀綃錫命旌髙夀玉樹藏輝慘暮烟
列女傳中名可續詞垣正有筆如椽
　　　題賢母傳(太平縣汪叔/志先生作傳)
仙尉曾資内助賢寸心貞潔對青天教兒書積千餘軸
守節家居五十年獨對殘燈了機杼不將明鏡照朱鉛
老來福慶人稀有善行埀光太史傳
　　　登髙凌歊臺
粉黛香消輦路荒雨晴菊意媚重陽長江落木秋無際
短帽西風鬢有霜千嶂馬騰環重鎮萬松龍舞䕃禪房
英雄多被繁華誤蜀雪湘雲舊恨長
　　　題青田劉氏園亭詩巻(劉履道為太平/學正求賦此詩)
湖光近接少微星𤣥鶴飛來洞不扃天雨好花開桂苑
地栽修竹似蘭亭文魚躍水慿欄㸔黄鳥吟春隔樹聴
江左芹香觧留客故山有夢繞銀屏
　　　送李生赴金陵
長途雨過息塵埃馬首鍾山隠隱來李絳湏登龍虎榜
謫仙重上鳯凰臺芸囊冊葉逢晴晒雪屋燈花冒冷開
志士行藏隨所遇豈無當路為憐才
　　　輓師魯監郡
龍錦頒恩雨露馨西風吹得鬢星星牧民遺澤流南土
開國殊勲起北庭佳菊滿軒閑酒案甘棠隨處䕃碑銘
侯封大郡光泉壤寂寞窮秋老淚零
　　　輓陸茂先
與君數日不相見無病一宵驚已亡伯玉行年方五十
董仙種徳異尋常雨荒庭外江山様烟鎖城西杞菊莊
身後傳家今有托已聞詩禮在賢郎
　　　嵗暮即事
慰藉情懷臘酒香光隂背我去堂堂驛梅初破兩三蘂
官歷唯餘五六行㫁送殘年多雨雪逢迎老境是星霜
街衢擊鼓驅儺出却喜邦民共樂康
　　　凌歊臺(在黄山山/舊名浮丘)
西晉山河决勝秋旌旗捲影入浮丘離宫滿貯三千女
霸國纔攘數十州㙮鸛泣雲憐廢迹江鯨噴浪洗餘羞
詩人興逐巴潭逺不道秦關老涕流
　　　蛾眉亭(逺望天門/山如蛾眉)
山川一統𣺌無邊喜動雙蛾黛色妍天地氣通門户闢
江淮境對水雲連藤烟翠濕靈鰲脊桃雨紅飄躍鯉肩
星斗入簾毛髮冷清樽更弔錦袍仙
　　　觀瀾亭(為監郡清卿賦在蛾/眉亭左監郡所創)
江頭下馬俯驚湍懶把嬌娥作意㸔鯨背風烟詩客逺
酒邊花木醉翁歡日斜淮浦漁歌近秋老呉天雁字寒
萬頃銀河生脚底乗槎何似倚欄干
　　　采石
絶壁髙寒天與鄰倚江樓閣萬魚鱗獨招烏幘騎鯨客
豈有朱衣躍馬人天塹方今無所限蛾眉從此不湏顰
荻芽緑嫩河魨上呼酒花前管領春
　　　四望亭(在白苧山桓温歌舞之地舊名楚/山以其歌白苧遂名有桓公井)
松聲如訴老桓姦白紵纎歌汚楚山南北東西春眼底
古今興廢夕陽間半天荒井泉花碧千載殘基碣蘚斑
萬壑清風掃遺臭野僧雲卧竹隂閑
　　　謝公池(在青山謝/元暉宅前)
鏡天徹底見纎毫昔日詩翁注硯槽老虎跑開山頂脉
蟄龍送出地中膏藥籬䕶碧藏星漢茶鼎分香煮雪濤
遥對澄江凈如練我來漱石亦清髙
　　　太白墓(墓前有祠蘆如筆/竹葉皆有金星)
自别金鑾抵夜郎江南有夢到君王酒酣采石風生袂
屋老青山月滿梁龍管鳯笙遺韻度筆蘆星竹借文章
雲飛荒野苔碑㫁時有詩人酹一觴
　　　葆和觀(即元暉宅/有謝公池)
曾是元暉舊隠居忽㸔珠境現仙都池漚晝涌泉根活
巖木秋凋石骨臞栗殻黄腴猿哺子松巢碧冷鶴温雛
道人鍊罷芙蓉鼎紫玉簫横鳯繞梧
　　　三湖(丹陽石/臼故城)
三澤茫茫一碧連白蘋風起棹歌傳樹頭烟浪浮沈日
水底星河上下天葦長新沙留雁夢草鯹㫁磧濕蛟涎
何當結屋瓊瑶窟買取臨隄二頃田
　　　碧雲亭
横碧雲間千嶂開風髙廢堞雁聲哀飲殘杯酒不成醉
望㫁佳人渾未來㡬欲排雲呌閶闔便當有路到蓬莱
池蓮對客應知意帶露盈盈淚滿腮
　　　江東道院(即太平府治/)
福地渾無案牘塵黄堂清静控江津仙凡只隔門前水
僚吏常如物外人衙鼔晴敲琪樹曉㦸香暖透碧桃春
政平訟簡恩波逺勝讀黄庭禮玉晨
　　　姑孰溪
映帯城隅地勢雄昔稱重鎮大江東萬山中㫁飛銀浪
一曲西流臥采虹夾岸樓臺楊柳月對船燈火荻花風
釣魚臺下鷗如雪我已忘機似海翁(有采虹橋及李/端叔釣魚臺)
　　　慈姥磯
㫁隴横空鐵骨呈舟行冒險客心驚蒼熊突入半江卧
綵鳯飛來踈竹鳴新港抱山浮樹影怒濤觸石帶風聲
丁蘭廟廢人還葺世逺猶存孝子名
　　　泊呉興
屋覆長橋客􁒷舟玻瓈窟宅冷涵秋塔穿雲表萬松嶂
水注城心兩岸樓列肆晨喧分海錯重簾晝捲起呉謳
玉堂翰墨多遺迹安定祠前更少留
　　　登尊明閣(在江浙貢院有/先聖燕宫像)
中和氣象儼如生下俯呉山一芥輕葦舍萬間星拱極
棘林四面鐵為城海潮起立風雷壮天宇低埀日月明
梯躡青雲重到此更無弱水隔蓬瀛
　　　宿遷義塘早行
土竈燈殘洗飯盂旗車帯月駕疲驢脚添重韈寒如鐵
氣拂疎髯凍結珠荒塢宿鴉喧雪樹平田饑鵲啄霜蕪
㟃峿漸逺晨光動野店逢人問道塗
　　　郯城客館晚宿
烟壁風櫺㡬嵗華甕漿温酌當供茶蔓根作菜甜如芋
粟飯登盆細雜沙病嫗暖煨蘆席炕小娃夜紡木綿車
掩關且擁重衾坐蘇子油燈屢結花
　　　至沂州訪同知彭允誠夜飲鄒平仲馬元徳善
　　　仲良在焉(允誠與余甲/申同領鄉薦)
野人處處頌能官乆别尤當刮目㸔清話忘眠將逹旦
巨觥連酌不知寒一時賔主歡娯甚四海交㳺㑹合難
莫負平生經濟志從來功業出儒冠
　　　沂州紀事
馬蹄踏雪入沂州山擁孤城水左流瓦甕春浮黄米酒
鐵釭凍結紫蘇油屏車念舊携賔訪閫幕知名遣使留
酌别東郊人滿道餘情未已立凝眸
　　　山東山行至絶頂
地峻清寒刮鬢毛烟林雪麓㡬周遭乾坤萬國風雲濶
海岱諸峯日月髙逺堠忽逢心少慰小車難坐足頻勞
蓬萊不隔千餘里便欲飛身踏翠鰲
　　　過穆陵關
層冰積雪蔽巖扃絶頂髙寒酒易醒鐵壁重圍天設險
石梯萬級地揚靈國家混一無南北州境綿聨别兖青
俯視人間懸絶甚紫薇垣近手捫星
　　　益都城北三十里有郵亭名白羊鋪壁間石刻
　　　張夢臣學士詩一首乃至大辛亥未第時所作
　　　其詩曰迢迢長日路途間兩字功名抵死難豈
　　　為身榮愛奔競正縁親老逼饑寒雲霄附鳯心
　　　徒壮客館無魚鋏自彈百畆薄田容易辦也應
　　　無夢到長安僕因次韻書事
巉巖路盡困泥間一步猶如百步難漸見雲開天日近
何嫌嵗晚雪霜寒客中野飯身偏徤車上冠塵手屢彈
最是慈親念游子乆無書信報平安
　　　次蒲臺
曉廛集似鳥投林宻柵縁墻布棘針冷霧障天雲木暗
暖風着地雪泥深濟流東去長歸海蜀客西來逺貨金
喜遇采江香醖賣一尊見貺慰鄉心
　　　滄州五龍池
帝遣神鱗變化雄圓湫澄碧隱幽宫天浮片影星芒動
地湧靈源海脉通五色蜿蜒遺舊跡一方潤澤溥𤣥功
我來亦待風雷信燒尾桃花暖浪中
　　　次鯨川(即長蘆/)
北來州郡謾紛紜喜見連甍挿翠雲萬貨鬻廛人四合
兩州聨境水中分道間晝擁鹽車驥橋左宵屯鼓壘軍
呼酒燈前沾醉後青綾被冷火㣲熏
　　　立春日至霸州
陽隨脚底韈寒消行過平堤十二橋官府迎春牛擊碎
車輪輾雪馬行驕草荒髙閣存孤壘栁夾通衢接九霄
從此東君當刮目杏花消息到非遥
　　　嵗除日至都城
紺霞晨現太陽邊遥望金城萬雉堅路栁隂連三百里
禁花香繞九重天喜㸔太史頒春歷阻侍慈親守嵗筵
拂拭霜衣無旅况御堤塵軟共揚鞭
　　　嵩溪詩㑹
亭樹隂中共倚欄春雲藹藹出毫端嵩泉香透銀箋滑
溪月清分雪椀寒官乆厭懸龜紐重客來不放蟻觴乾
南歸衣拂京塵汚喜見驪珠落玉盤
　　　次韻嵩溪悼馬
帝選龍駒不泛常特搜下土遣王良躡雲疾足應先逝
戀主真情恐未忘月滿瑶池飛馭逺塵棲金勒舊槽荒
如君自有方臯眼天駟儲精午位陽
　　　瀑布泉
懸流飛落大峯尖千丈中涵萬縷纎河漢機空埀雪練
石巖戸闢掛冰簾白龍倒噴天邊雨銀浪急衝江底蟾
薄暮香爐紫烟散卧聼冷響入松簷
　　　鶴籠
相依蕙帳貯仙禽不似松巢結在林月色穿來窺瘦骨
露華飛入戞清音寛容聊息雙輪翅盤促難拘萬里心
童子放開欣客至孤山祠下迹堪尋
　　　秋江鴈影
西風不動楚波凉倒浸征鴻帶夕陽雲母屏間筝列柱
水晶宫裏字成行紛如鵲映銀河面孤似鸞窺寳鏡光
㡬見蘆汀飛起處冷涵數㸃在清湘
　　　鴻門
寒侵玉帳酒闌珊鐵甲重圍意度閑真命未應遭虎口
至親猶解䕶龍顔一雙白璧雖歸楚萬丈朱光已滿闋
亞父不知仁義主至今遺恨在人間
　　　貂蝉冠
尾裁丹黒蟪紋蒼簮挿纓埀列廟堂毳錦柔温揺采弁
翼綃清潔附金璫鵔鸃制度存遺意獬豸鋒稜接後行
台鼎選賢非狗續玉階風露鬢邊凉
　　　晚渡
下馬江頭緑草生蒼童笑指暮潮平得風先送孤舟渡
過岸將為萬里行宿雁隔烟沙際沒寒鴉帶日樹頭鳴
多情㝡是津亭柳嵗嵗逢人費送迎
　　　送毛公禮
賢網如天覆九垓擬㸔展翮起蒿萊膺門世重登龍譽
雄賦人驚吐鳯才嵗月辛勤存鐵硯風雷浩蕩接金臺
江南鼓箧忘岑寂雪夜挑燈巻屢開
　　　送小毛秀才
北望頴川雲樹深江南風雨㡬沾襟一千餘里逺為客
三百五篇常究心待用能全和氏璧知音未負伯牙琴
論文晝永相忘處棣萼生輝照士林
　　　御史大夫帖木哥公致仕
正是當今耳目臣急流勇退足全身江南開府臨諸道
林下休官見一人日月旗常功烈著烟霞窓几性情真
公孤論道思元老恐有蒲車出紫宸
　　　送李好古赴西臺御史
天花剪玉澡英姿緑萼梅招夢裏詩百二山河勞䟦涉
九重耳目寄詢咨錦袍召對金鑾殿寳墨留題太液池
正值長安花滿路青􁶎騰踏轡如絲
　　　送張太初赴西臺御史
開國功勞出保州武攻文輔世王侯星垣柱史承嘉命
天府神都紀勝逰霜草不藏狐兎穴烟花又繞鳯凰樓
驚心時事紛紜甚應有封章告逺猷
　　　送哈徳卿赴内臺御史
􁈼花照地轡絲輕烟栁隂中望禁城豸角鋒稜新憲節
龍頭文采舊儒英霜飛白簡朝巍闕星拱鑾輿入上京
側耳諫垣聞讜論應須有志在澄清
　　　送曾道士
青牛蹴月五雲京袖得琳書度上清琪樹隂籠𤣥鶴陛
碧桃香引紫鸞笙踈櫺銀浪浮天影内鼎金丹錬日精
小别千年飛馭速清風何處步虚聲
　　　送集慶教授博淵泉
四薦科塲筆有神三為博士甑生塵江南學校尊昇郡
海内英豪讓國人青鏡忽㸔霜入鬢玉堂行與月為鄰
臨岐無限留連意已覺風雲滿要津
　　　送江子冝赴京二首(宋相古心族任/湖州安定山長)
芹波香接水晶宫老筆生花氣燄雄安定教條行浙右
古心家學振江東書閑清晝茶鐺沸官滿多年俸箧空
臺閣知名新有薦輕舟北上趂南風
金水河環萬嵗山客中隨友㸔朝班風雷變化魚龍海
日月東西虎豹關石炭晨炊倉米老土牀寒酌甕醪慳
慈親應有門閭望捧得天書及早還
　　　送陳唯道赴廣東憲史
臺栢相㸔耐雪霜天南行役泝長江繡衣香裏風生筆
緑綺聲中月在窓海樹迎人馳曉騎蠻蕉對酒剔秋釭
紛紛貨利無心取時吐嘉謀慰逺邦
　　　秋日述懷
一氊雖冷寄名邦却愧辭巢燕子雙風送霜華来短鬢
秋隨雁影落疎窗甘霖透地晴觀稼缺月當樓夜聽江
佳客相過常滿座清貧每欠酒盈缸
　　　登樓
吟邊萬象寄憑欄露柳烟蒲不耐㸔天地一時秋氣動
山川四望客懷寛稻花飽雨揺新霽蕉葉招風送早寒
短褐蕭蕭知己少任無魚食鋏休彈
　　　送賀憲史赴廣東
英才適用出儒庠自喜參承繡斧光粤雪夜寒飛海嶠
蠻烟曉霽避風霜紵袍清挹芙蓉水椰椀甘凝荔子漿
北望鳯臺真㨗徑先將文采動遐荒
　　　送張文質赴内察掾
紫禁東藩望太㣲雲霄捧足去如飛秋庭展牘霜隨筆
晨馬趨朝月滿衣瓦釡米陳嘘石火葦簾燈寂閑油扉
澄清坊裏行蹤熟直待君恩寵賜緋
　　　送張庫使
白雲館下舊藏脩薇劄隨身賦逺逰寳婺儒家傳禮樂
金陵官帑試才猷孤山雪月寒梅屋兩浙風煙盡板舟
最是雙親皆永夀捧觴獻嵗栢香浮
　　　送趙心徳赴番禺令
去天萬里海南邊甘露清泠洗瘴烟邑附羊城民按堵
路通獅國賈開船荔枝雨後千巖麗榔葉雲間百粤連
玉節金符皆大府喜聞子賤晝鳴絃
　　　送邵克忠赴武岡照磨
七十二峯樓幕下諸侯賔佐六曹師簿書疎少尋詩酒
城郭蕭條罷鼓旗烟濕猿藤騎馬處雲連龍瀑倚欄時
蠻溪警絶官無事月照秋蓮泛碧漪
　　　送姚秀才歸桃源
客路隨身一束書凌雲氣似馬相如孤燈江館厭紅粟
三月淮鄉多白魚遇世豈容淹楚璞到家唯喜奉潘輿
桃源雨霽春如錦更望瓊林欲駐車
　　　贈江有源
紫芝雲冷隠臞仙起傍星垣步列躔世學有源難墜地
客逰無處不談天秋窓攬鏡風欺鬢夜榻評詩月透箋
臺閣公卿暫留住㡬回訪我話流年
　　　送朱叔志
闕里古今唯二處新安地望魯邦同諸賢祠墓遺蹤在
兩族雲仍舊譜通山市醉逰春幔緑溪窓清話夜燈紅
歸來又振龍溪業新額榮光照學宫
　　　溧水湖鄉夏末述事二首
淺碧湖漪沒草萊柳隂坐石浣塵埃流光老我添文債
溽暑酣人却酒盃六月魚龍隨浪起五更風雨送秋来
離家見説門無客鳥雀羣飛啄緑苔(是日丑時立/秋風雨大至)
江海機心乆已灰白鷗見客莫驚猜天連一水山浮動
地接三州路拆開野豎衝炎耘稻去掉郎唱晚採菱回
征途亦有歸田夢意恐清盟負菊梅
　　　館中山朝元觀作
自出徴租五十日朝元閣下首頻搔客中喜遇故鄉友
秋後自憐䟽布袍老火流空望霖雨西風入湖飛雪濤
扁舟又欲渡江去桂影滿身明月髙
　　　鎮守太平楊侯致仕
金虎横腰世爵傳功成謝事享髙年營家緑野閑方樂
報國丹心老愈堅刀劍于今買牛犢兠鍪自昔換貂蟬
江城乆駐多遺愛軍政承風尚肅然
　　　次韻徹通理秋日驛中二首
㡬年江海擬同群又隔鍾山一片雲驛路秋髙人漸逺
征袍霜重火頻燻臺臣鶚薦多知己天子龍飛舊獻文
我亦南宫老詞客何時把臂慰前聞
驚㸔冀北馬空羣閉户探𤣥學子雲獨念邦家情未已
何心富貴勢如雲典謨搃是經綸事館閣應需黼黻文
安得燈前一夜話平生傾倒叩竒聞
　　　送鐵元起監歸州
川口通衢熊繹城兒童竹馬走相迎三巴草樹春浮動
萬舸風濤雨蕩平晚市炊烟連白帝曉山旭日射紅旌
政成當入蘭臺選熟路霜蹄上玉京
　　　送李國用赴宗文山長
鵞湖朱陸講道處書院獨以宗文名古今自有易簡理
經註皆同日月明蒼嶂曉蒸鉛水濕黄簾夜度燭烟輕
交承是我同年士為説故人華髪生(前山長孔晥字子/充余同榜友也)
　　　送東川山長張彦深
去城一百二十里川上化為絃誦林西塾青氊三閲嵗
東籬黄菊獨知心鷺車使者裁霜檄鳯閣銓曹傳玉音
我亦檀襟更清淡喜㸔雲驥驟駸駸(設教于山主/陶氏之族)
　　　寄宣城學正徐伯初(辛卯秋同考/太平堂試)
官燭依然淚滿臺望中溪嶂似蓬萊登樓㡬度碧雲合
對酒獨㸔明月來松葉連簷霜後好梅花喜客臘前開
榻氊未覺如冰冷弟子森森育異才(宣城諺云松/連簷出状元)
　　　送黄文敬長岱山
都門烟栁去年時回首文光照島夷半石琢成司冦像
空庠留得侍郎祠坐㸔賈舶分鹽利自笑行囊少俸資
最是郡城文獻地不妨來徃結相知
　　　輓湯子允
故家積徳經㡬世此老享年逾七旬先向蒲塘卜風水
免㸔淮境動烟塵雨窓竹石存遺跡月館琴書付後人
不見瘦笻扶鶴骨市橋楊栁亦傷神
　　　次韻二首(并序/)
慈溪劉中可為姚江學官去家無百里其父字隠之因
來視焉天倫至樂藹然庠舍婆娑嬉逰觴詠笑談旬日
而歸適余来後不及瞻承而與中可締交觀唱和諸詩
縉紳傳為羙事且教子入官父之志也得祿奉親子之
志也以志養志俱賢矣哉乃倚歌而和之
雨後芹池長緑波幡然來此聼絃歌舟輿熟路江頭近
父子歡情客裏多春館稱觴衣舞綵晚窓題句扇裁羅
笑㸔清俸供甘㫖奈此廣文官冷何
石上綸埀碧海波山中興在紫芝歌先生閲世身長徤
當代求賢意正多老驥獨能諳步驟㝠鴻全不被蒐羅
浙東文物從前盛如此期頥有㡬何
　　　送樊照磨(與庸田官履餘姚/旱田回紹興郡幕)
都水使軺江上駐郡僚馳驛共經過旱田官賦今蠲免
屬邑民痍更撫摩水路歸舟賖月色山家冷竈借陽和
蓬萊清淺神仙府嵗晚梅花照碧波
　　　三月三十日費安中山長告别走賦六首
春融璧海講帷開有客携經萬里來天下名人半知己
芹邊冷席獨淹才東湖時雨沾膏壤北斗文星貫上台
回望當年舊逰地蒼茫烟樹隔金臺　右送安中
去年見客問相知射目如何却中眉安定教條西浙盛
堯夫易學後人疑水晶宫裏風烟爽琥珀盃中嵗月馳
誰念姚江未歸客蕭蕭詩鬢忽成絲　右寄察徳元
南潯鎮裏新文學姑孰湖陽舊世家兄弟從戎多武偹
師儒掌教盛才華林巒勝處春攜屐風雨聲中夜煑茶
去嵗相逢便相别故人千里寄漁槎　右寄邢彦賢
霅水雨中曽共飲錢塘秋半又相逢可憐過眼日五色
還欲扣閽天九重才似禰衡當薦鶚識如太史更登龍
偶因人去傳消息見説盈門士子從　右寄金仲宣
我本江東一布衣十年較藝到京畿欲從彭澤尋歸路
且學嚴陵坐釣磯山月度牆窺冷榻海潮帶雨過晨扉
天台客至因留話一笑揮盃興欲飛　右述懷
來自東郊曾逺迎今朝有意惜君行落花風裏一杯酒
芳草天涯㡬日程正欲園林娯賞興又教鶯燕動離情
臨岐預約相逢處信到梅梢白玉英　右送春
　　　甲午六月旦日登嶼山觀海
脚底潮生鼓萬雷浪頭隠隱白雲堆諸州地到海邊盡
外國㠶從天際來但見中間浮島嶼不知何處是蓬萊
平生登覽今朝最髣髴珠宫貝闕開
　　　送豐叔良
雨添新水長蒼芹一片書聲隔屋聞講席青氊留傲兀
官倉紅米代耕耘諸侯賞識璠璵器學子争傳錦繡文
自是冷官難乆住出門有路踏青雲
　　　送戴生
姑孰亭前緑藻肥㑹稽山上白雲飛四郊兵氣頻聞警
一榻燈光只夢歸舟子争潮喧熟路海魚修饌奉重闈
姚江在望渾非逺肯踏梭船訪釣磯
　　　送湖北憲僉亦普刺金
金斧霜威壓将營烟塵不犯石頭城當朝天子為知己
列郡鄉民搃習兵鄂渚山川何日到于湖風浪一時平
舟師好渡蟂磯去江上㳺氛易得清
　　　送太平路同知王庭珍
隔江塵起動邊聲采石波濤夜不驚台鼎調元延世賞
倅車佐守厚民生近来壁壘添烽火未見天河洗甲兵
月滿空船歸思切望中桑梓是東平
　　　送馬仲雲
兩浙繁華第一州宦情更喜挈家逰吏曹環立㸔揮筆
明府相過聽運籌雪水晴浮金板舫虹橋春躍紫花騮
羽書近日傳邊警未暇絃歌醉酒樓
　　　夀大本監郡
四月清和當望日夀星光滿太平城香凝燕寝諸侯貴
鼎錬龍丹九轉成循吏傳中書治行列仙籍上注長生
緑隂亭館薫風爽玳瑁筵前進玉觥
　　　賀郡守靳處冝病起
病中猶不廢承宣卧治江城搃晏然自是憂民勞守相
正縁換骨作神仙雲間老鶴精神徤雪後寒松節操堅
今日朱轓乗興出歡生童叟擁街前
　　　清和
輕爽新暄皆可人四時佳候一時均渾無寒氣渾無暑
半似秋天半似春滿地槐隂連曲徑透簾日色度芳塵
伯夷下惠能同調晝永從容樂意真
　　　壬辰清明日客有携酒城東邀陳致中謝行可
　　　程子舟馬希穆及余逰月盤洞天偶遇張文泰
　　　遂同飲歡甚行可以老杜清明二詩次韻紀事
　　　因就韻賦
千門揷栁緑含煙陌有輪蹄水有船花下酒盃堪獻酢
松間山路更攀縁仙童見客頻留坐飛鳥依人毎可憐
席展園亭殽雜進粥香鄰竈火新然有閑愛結漁樵侣
無術能飛子母錢自笑勞生空擾擾欲求鼎藥為延年
閉門且免走西東時事無聞絶似聾㡬處干戈猶不息
一春桃李又成空唯餘山水長清麗未見車書逺混同
冷節傷神登墓道禁鐘未夕慘江楓青山舊宅南歸後
白日浮雲北望中欲效微才今未用滄波甘分釣魚翁
　　　出金陵望茆山
蔣山過後見茆山翠幄三峯異世寰方士虎騎崖洞出
伯仙鶴跨海天還劍光夜照星辰白丹氣春騰草樹斑
欲覔隱居吾鼻祖松風樓上聴潺湲
　　　過平江
錫山回望望亭孤百里風烟逺入呉虎阜雲開晴見塔
楓橋月落夜聞烏依依楊栁環新郭渺渺波濤接太湖
可惜捧心人去杳大夫遺廟鎮姑蘇
　　　岳王墓
十二金牌發帝宫儘慿䜛舌害元功君臣樂土偷安遂
父子邊庭屬望空莫掩青山千載恨常懸白日寸心忠
英靈只在棲霞嶺塜樹無枝偃北風
　　　寓姑蘇半塘寺
息程來借贊公房暫泊扁舟向石塘苔逕烟蘿浮竹翠
風簷花雨發天香僧依法座持僊梵人扣禪機入道塲
明訪虎丘應不逺雲邊樓閣擁青蒼
　　　虎丘
海湧危峯翠拂天瘞來池劍化蜿蜒樓䑓隱映王珣宅
樹石荒凉陸羽泉古塜月明無踞虎芳林春盡有啼鵑
名山勝境關情乆祇為尋登一繫船
　　　毘陵道中
孤㠶斜日領舟行逺道無山為送迎沙店疎籬堪問酒
烟村髙樹不聞鶯一灣野水鷗波静到處蘋香客思清
莫嘆飛蓬類蹤跡成名自昔在書生
　　　復至金陵
望裏鍾山擁翠螺金陵道上又經過韶華信比當時盛
親舊原非向日多紫陌塵飛金勒騎紅樓酒醉玉人歌
獨憐卞壼名忠節汗竹千年耿不磨
　　　除教職
孤劍頻年兩鬢殘飛騰毎切寸心丹喜持黄紙新除重
那厭青氊舊業寒楊栁晚風嗟客路聖賢心事付儒冠
也知衿佩相親處日與敷宣坐講壇
　　　秩滿避亂
冷官黌舍數年過秩滿其如世亂何衿佩有誰談禮樂
民生徒欲避干戈歸閑故里青霄逺卧病衡門白髮多
江上薜蘿烟雨裏何時重聴太平歌
　　　世氛乆未息書悶
開極規模自有初舊章俶擾竟何如原頭烽燧誰為息
海内兵戈孰可除偃月堂深資鬼蜮伏波軍老縱鯨魚
疇能一吐平淮䇿與爾排雲謁帝居
　　　重至金陵喜熈朝建都
聖王開極坐金鑾整頓乾坤始得安景運河清并海晏
江山虎踞更龍蟠四方寳貨梯航至百辟衣冠雨露寛
從此昇平千萬載黎民擊壤罄交懽
　　　送孫伯融搃制赴括蒼
逺㩦行伍定安危况子才髙邁等夷勇息煙塵今日計
道經邦國古人為撫綏黎庶通恩澤捭闔風雲刷羽儀
文武功臣頭尚黒熈朝重見太平時
　　　寄劉伯温宋景濓二公
水溢中原又旱乾風塵從此浩漫漫東山好慰蒼生望
南國那容皓髮安要整綱常崇黼黻還成文物萃衣冠
聖賢事業平生志幽樂何須戀考槃
　　　喜伯溫景濓輩至新京
束帛徴賢出磵阿來從明主定山河攄才要濟邦家用
為治當調鼎鼐和定見百年興禮樂先從四海戢干戈
當朝輔佐侔伊吕汗簡芳名耿不磨
　　　哭孫伯融
陸梁未息竟亡身誰為祛除四海塵幣帛敬惟招俊又
死生端只念君親丹心故國江楓曉白骨他鄉塞草春
不是交游重相感㡬多悲戚為斯民
　　　龍江閲兵
諸將桓桓總虎熊戰船部伍列兵戎白虹光射腰間劍
青鵲膏塗臂上弓千里生民應按堵陸梁小醜定潛蹤
戎衣一着天山定文徳由來濟武功
　　　康郎山應制
閶闔鳴韶發羽旄群峯青迓欝金袍臣民喜覩天顔近
車駕遥臨地位髙警蹕飛亷經梵刹行厨光祿進仙桃
真龍到處多竒勝風捲雲松沸海濤
　　　送夏允中縂制浙東兼廵撫(洪武初元/)
九五龍飛始建都廷臣領命出分符要㕘將相施韜畧
直使山林盡兎狐鐵騎曉騰霜氣肅玉笳夜奏月輪孤
皇仁遍布東南境綏恤羣黎萃版圖
　　　　　　　　　　　　　　已上辭逹集
　
　陶學士集巻五
欽定四庫全書
　陶學士集巻六　　　　　　明　陶安　撰
　　七言律詩
　　　戊戌新春同逰蔣山即席賦
時維正月初五日人在鍾山第一峯石磴輕風隨馬去
寳珠佳氣結飛龍四方文物成嘉㑹六代京都覽舊蹤
我亦追隨冠盖後未容歸隠撫孤松
　　　寄董貫道
十年不見董貫道一書忽到金陵城越山帶雨生秀色
江月照人知此情客裏鶯花空隔世國初文物類登瀛
倚樓幾誦停雲句何日尊前意氣傾
　　　次韻賀汪炳叔董貫道二典籖同寄諸博士余
　　　掌兵曹與博士㕔隔一壁耳
虎旅傳呼曉坐㕔千官如拱北辰星晝長舘閣無塵到
時誦文章隔壁聴席上恩光在蓮炬杯餘風味想茶經
諸賢同力扶持處紅日升天破晦㝠
　　　壽詩
天地結成龍虎氣廟堂倚作棟梁材軍民逺近歡聲動
呉楚東南壽域開大將風行威萬壘老人星現近三台
年年好景逢秋九黄菊香中捧玉杯
　　　送陶伯仁
白雲已逐東風去桃李曽沾化雨恩江左名都新作客
山中稚子又迎門芙蓉光射蒼龍鼎菊樹香飛綠蟻尊
奉檄南歸如衣錦一簾溪月坐氊温
　　　送張復亨
玉帛邦交自古然使軺來駐紫薇邊從容愛説留侯事
坐問能知伯玉賢鯨海風生喧沸鼎鳯臺月白照芳筵
試看南北今如此必有英雄可合天
　　　庚子三月十七日上登忠勤樓幕佐文士皆在
　　　焉因命各賦律詩一首
雨添溪水碧粼粼夾㟁人家栁色新南國山川遥在眼
東風魚鳥總知春連營挿㦸屯堅壁驕馬如龍踏軟塵
上相倚樓頻指顧幾多仁愛在斯民
　　　上命賦詩送樞判呉國興回鎮建興並寄其弟
　　　元帥國寳
二百年前説兩呉中興功業滿邊隅弟兄今復為良將
英勇俱能敵萬夫怒斥鯨鯢潛巨海平驅士馬獵姑蘇
無心宴樂軍中肅要挈山河入版圖
　　　次權伯文韻并以送行(時庚子仲秋之六/日也伯文廬山人)
瀑泉噴落大江深懶棹扁舟釣栁隂鶴禁烟花春浩浩
龍門雷火暖駸駸路隨山勢孤懷壯風動天機萬籟吟
東閣呼茶清夜話試將寸草叩洪音
稻田秋雨一犂深江上樓臺綠樹隂使客軺車來穏穏
王侯版籍會駸駸精神獨得驪黄外騷雅元非蟋蟀吟
左轄才兼文武職拱聽當宁賜俞音
　　　秋夜懷友寄秦伯容太守等
夜永懷人頻有夢日來作郡到無為江淮漸見干戈息
草木先承雨露滋家累相忘勤國事郊行遍問撫民痍
西風依舊秋容好未暇登髙醉片時
我憶西㕔劉博士手提判筆坐黄堂意髙自與青天遠
事簡偏知白晝長夢裏江環儀鳯閣望中草長卧龍岡
人生出處皆由命先試奇才定一方
　　　寄林彦明
瀛洲學士跨征鞍巢縣遺民得好官傍市田疇逢歲稔
隔江風雨動秋寒庭前吏牘敷陳少兵後人家整頓難
西掖簾垂耿予獨暮雲飛雁幾憑欄
　　　寄董貫道
蘭槳來從浙水東蓮燈照入玉堂中風雲變態兵機速
河漢為章筆意工淮邑士民求世治湖田蟹稻得年豐
有才且莫哦松下膂力經營早進功
　　　送清涼寺長老凱翁住持義烏雙林寺
山前雙樹翠成隂彷彿祇園地布金大士除疑融聖教
老襌説法震雷音定中隠隠聞清磬别後迢迢鬱此心
回望石城烟寺逺一江風雨有龍吟
　　　贈鎮撫田無禽(字有常守/天寜翼)
鐵馬牙旗將帥才捷書頻到鳯凰臺陣雲䕶壘軍容整
塞月窺窻旅夢回横槊賦詩江海靜舉觴酌客菊梅開
囊書讀罷憑髙閣溪嶂秋清紫鴈來
　　　送别
將營劒甲氣横秋幕府衣冠坐運籌天下義師同滅楚
蜀中帝胄已興劉星軺將命來華省錦誥覃恩遍列侯
歸向轅門宣主德滿城歡意動貔貅
　　　故人劉彦英見過喜而賦詩(壬寅二月/二十五日)
十五年前逺别離空江明月渺余思間闗兵後真奇遇
談笑尊前似舊時自古晚成為大器當今勝着出殘棋
國家所寳惟賢俊且使蒼生一展眉
　　　偶見
前乎萬古後乎今天體髙明地體深要識此身超衆物
只緣真理具中心紅爐有燄消融雪黄壤成堆揀出金
杖屨出門行不已泰山絶頂許登臨
　　　憶别三首
七年同在省東㕔回首征途夜戴星南國逺猷資幕府
西山爽氣挹江亭壯年報國心常赤賢主知人眼為青
鴻㕍未秋音信少毎思好語似蘭馨
龍虎韜雄賛紫樞鳯凰池好占洪都文章光燄無如李
疆域西南本屬呉勘定有謀裨宰輔治安求䇿禮真儒
落霞孤鶩江天逺未暇登臨倒一壺
西掖明刑慎履操南昌守郡選英豪兩軍爭戰雌雄決
百姓瘡痍撫字勞新壘入雲環井邑長江䕶境壯波濤
美人縹緲關情處獨立溪亭月色髙
　　　雲巢
舒巻無心太古時悠然深處獨棲遲毎依涼影休雙翮
自歛神功寄一枝氣出山川纒牖户狀如車葢覆茅茨
相看怡悦安居甚風雨飄搖勢不危
　　　雪洞
太素中含月窟圓鑿開冰玉萬重堅明生虚室疑無夜
冷積隂巖自有天琪樹飛花迷鶴侣石門掣鎻露棋仙
玲瓏相對同髙潔宛在華陽福地眠
　　　寄呉左丞二首
長沙爵邑舊鄱君曽駐臨川壯武勲帝室遂能賓百粤
王孫今復將三軍火旗鐵馬晴觀陣玉帳銀燈夜話文
北望金陵作鄉土鍾山佳處有飛雲
碧桃朱閣武陵塘俯視鄱湖一境蒼珍羽髙棲能擇木
彤弓逺發即穿楊春郊過雨游氛浄曉壘摩雲旭日光
共識平生心事白毎將忠孝振綱常
　　　時雨為平章公作
春雲江上曉隂隂膏雨知時直萬金草木總添蒼潤色
乾坤先溥發生心新雷頻送簷花細秀野遙沾隴麥深
今日爕調逢大手蒼生久已望為霖
　　　四月二日與黄觀瀾員外傅仲珪都事同訪單
　　　德甫憲使不值
得閑來訪單繡使上堂只逢雙墨君小軒雨久長新樹
近午風生驅宿雲更䇿羸驂尋雪洞偶看稚子摘池芹
連營萬屋無閑地小滿初晴麥氣薰
　　　贈孫希孟
孤懷軒豁無滯礙四坐友朋聞笑談苦茗甌中水清冽
緑槐枝上日西南雞豚布野民痍減虎豹瀕江武偹諳
鯁直復全端厚德賢如汲魏更何慚
　　　癸夘季夏病中
隴雲溪栁别多年棹入荷花水鏡天心若有愆如桎梏
身能無病即神仙行吟騷國滋蘭畹夢斷詩家種秫田
尤物可人皆澹泊惟存書癖老逾堅
　　　感懷
桃發三枝結一實仙子獻時雲闕開竈突臘寒烟忽斷
簷梯夜靜月頻來征途海岱皆戎馬故國池臺盡劫灰
松葉滿山風自掃天髙未見鶴飛來
　　　贈人
雲山萬疊擁轅門將帥詢謀禮達尊劍㦸霜明屯虎豹
桑麻雨霽樂雞豚石闗阨塞清無警茅屋融和逺有恩
歸覲彤庭陳骨鯁心期王業固深根
　　　送朱允升
年年應召赴秦淮此會留連百日偕王室議成新制作
客窻飛動舊情懷未霜荷葉迎湖路初月梅花映雪齋
更約相逢多勝事御溝垂栁拂春街
　　　暮秋紀事
風塵浩蕩老朱衣草檄軍門筆屢揮九日誰浮新酒菊
十年不採故山薇借來駿馬諳人使去久狸奴憶主歸
聞説舟師又西上燈前擬䇿進彤扉
　　　夜歸
綠水紅嶶暮靄芬聫裾穿出羽林軍一街月色白如雪
兩馬風前去似雲橋下商船依市宿城頭戍鼓隔溪聞
到家無意梅花帳更作相如諭蜀文
　　　寄胡仲淵
共剪秋燈對紫薇旌旗南去總戎機馬馳射圃穿銀的
花發鄉山照錦衣拔栅毎勞躬甲胄臨風髙詠唾珠璣
别來相憶情無限目送寒雲斷鴈飛
　　　萬户趙禎見余訪單憲使不遇之作賡歌四章
　　　雨中來謁用韻以荅
驚見連篇錦繡文營中將校罕逢君投壺清致祭征虜
執㦸多年楊子雲銀甲行穿江路栁丹心毎效野人芹
一窓細雨初相識清馥如蘭滿室薰
　　　石頭城
鐵壁巉巖阨要衝古來設險大江東半天虎踞山如舊
萬壑鯨吞地更雄上國控臨呉楚郡西藩環䕶帝王宫
當年駐馬坡前望想見金陵氣鬱葱
　　　鳯臺曉望
列嶂飛空翠幾重晨光拂樹露華濃江南地勝來丹鳯
海上天開起火龍都邑豪華超六代烟塵蕩滌見諸峯
可憐白鷺三山句金谷惟宜罰酒鍾
　　　鍾阜晚烟
紫翠光凝日欲晡上方樓閣隠糢糊歸林髙鳥巢紗幕
噴霧雄龍䕶寳珠㸃染神功皆造化留連好處是桑榆
澗松掩映同遲久莫對山靈歎暮途
　　　秦淮
古云天子氣佳哉誰使秦皇鑿地開銀漢西流環數曲
紫垣中起面三台每逢霖雨添黄潦更染春漪似綠苔
因此金陵都會勝兩堤烟栁䕃樓臺
　　　贈友
一綫岷波綠漲天蛾眉愛此錦袍仙九華披霧覩驄馬
五老躡雲來酒船鶴聽書聲秋滿屋月隨詩步玉為田
𤨏窓新霽留清話唾出驪珠箇箇圓
　　　　　　　　　　　　　已上知新近稿
　
　
　
　陶學士集巻六
欽定四庫全書
　陶學士集卷七　　　　　　明　陶安　撰
　　七言律詩
　　　蟂磯
御風疑是上瀛洲靈瀆生峰倚斗牛海底龍宫隨浪出
域中鼇極在空浮川妃據險神南國造物鍾竒抗上流
天塹倘如平定日畫船簫鼓接瓊樓
　　　江上大風入泊櫓港
底事驚颷怒不平雄濤起立勢如爭金鼇脊上三山舞
鐵騎聲中萬鼓轟使客孤舟先入港水軍髙枕罷催程
身逢險阻心逾定獨愛雲霄砥柱擎
　　　移舟
南岸風狂北岸輕移舟近北水波平開帆不用爭先去
得路何煩冒險行赤鯉似從仙客跨白鷗来結海翁盟
人生遲速皆天定却咲狂夫苦計程
　　　蕩槳
雨消殘雪滑新泥風撼枯梢響古堤一霎路驚三舍逺
兩行槳蕩十雙齊初晴緑水浴鳬雁落日空山啼雉雞
出得沙汀烟浪濶九華只在暮雲西
　　　次管時順韻
四海何人有魯連幾時樂土似堯年錦江雪浪浮雲外
黄鶴風烟戰馬前與子飄然同桂楫昨宵忽爾夢芝田
從来建業興龍地莫學稽山掉酒船
　　　馬當磯
低垂天宇濕青蒼西走危磯是馬當怒虎脊高生齟齬
活龍鱗動閃光芒三更獨月開初曉萬古重關扼大荒
應想山靈愛詩客翠屏如削照衣裳
　　　曉發彭澤
清曉江風捲霧消紅衣扶槳帶霜揺波衝斷石蹲斑豹
樹挂懸崖走黒貂疊疊危關當險要曈曈旭日上雲霄
覓得長年知水勢應機運柂去何驕
　　　黄麻灘
黄麻灘前難艤舟無港無磯江直流松雲羣行似飛狖
山雪數㸃如輕鷗舉酒聴歌鸚鵡賦清波疑繞鳳麟洲
六經文字誰當寫到此臨風搔白頭
　　　同使者船過九里十三磯
臙脂樹邊霜滿巗層巒飛動碧如藍兩船泝流拗七百
九里有磯凡十三淮甸風雲生逺近岷江烟浪出西南
㯭聲揺過急湍去水鳥低飛聴笑談
　　　漫興
烟篷浪楫暫為居爐有茶鐺篋有書晝刻僅存三十八
里程逺渉二十餘星辰分野明黄道軍馬行營駐綵旟
擬向轅門陳大計此来非愛武昌魚
　　　陽羅堡
朔漢强兵此渡江前朝郡邑望風降中天日月新開國
大地山河一倚牕西楚無人撞玉斗東都有客賦金釭
上流衝要皆寜帖定鼎何須力士扛
　　　風雨中過陽羅堡磯
石立江中舉棹危風驅浪下建瓴垂輞川烟雨王維畫
灔澦舟航杜老詩傍岸徐行方得稳渉川能待未為遲
惜無好酒波間酹為謝馮夷出此竒
　　　新年
夜月江聲艤戰船故園栁色動新年想因兒喜閉門坐
每有使来無信傳多病嘉魚未能食少眠得句忘題箋
瓊樓髙爽縈心曲獨倚東風望碧天
　　　黄鶴樓
月借金波染素身天風吹度大瀛濵羽衣對酒蹁躚處
綺閣梯空浩蕩春有客乗雲去千載滿汀芳草長重茵
城頭日暖收旗鼓擬傍䦨干暢望頻
　　　大别山
神秀皆由造化功山因夏史望尊隆崇關磊磊當衝要
南紀滔滔此㑹通千古嵗寒存老栢一亭秋興感飛桐
我来極目湖湘闊作賦登髙效楚風
　　　鸚鵡洲
緑衣使者到南州處士時從黄祖㳺縱筆文辭嗟好鳥
動人音節振鳴璆芳洲過雨生青草感客臨流照白頭
若使才髙忠義篤丹心應在主家樓
　　　烟波亭
簷頭斜日掛亭亭下俯珠宫紫貝庭江漢蒼茫春望逺
鄉關迢逓暮愁醒晴霏淡淡浮汀樹澄碧粼粼浸石屏
未信漁舟能領此白鷗萬里整霜翎
　　　昭君圖
龍沙月照漢宫詞毳錦衣裘換陸離君命和親勞敢憚
夫綱定分死難移春隨驕馬觀胡隊玉立諸姬拜女師
花䫉承恩多見棄長安金屋亦何為
　　　秋胡圖
春風車馬擁歸途桑下娉婷緑映襦尺璧絶塵心自許
千金為土眼如無未酬堂上慈親養誤認城隅静女姝
何事鬚眉一男子愧渠粉黛凛然殊
　　　四皓圖
龍爭鹿走角功名眼底浮雲悟世情有地采芝身逺遯
無心執玉手平衡衣冠誤落留侯計帶礪愁聞漢祖盟
松下厖眉垂白雪至今泉石被光榮
　　　白蓮社圖
儒墨殊科混雜居忘形擬作虎溪漁花開冰雪暑不到
月在漣漪天自如座有名賢仍嗜酒門無時貴暫停車
東林此㑹何瀟洒可是丹青得緒餘
　　　青松社圖
天地冲融顯至仁溪頭霽月泗濵春滿林霜雪髙標健
在坐簮紳衆理循草色映窗青共好棣華聫蒂秀雙陳
髯翁偃蹇真竒遇見此師生數偉人
　　　登瀛洲圖
天筞英才聚一堂簾櫳清晝海波凉神仙宫闕金銀色
朝士衣冠雨露香飄逸詞情超世出聮翩臂羽拂雲翔
當時下土瞻麟鳳弱水蓬莱隔仞墻
　　　逰月宫圖
桂影團團舞鳳凰瓊樓宛在水中央白虹橋背騰仙侣
玉兎毫端挹瑞光但覺雲霄隨步武不知風露濕衣裳
一塲夢幻傷心處鼙鼔驚催蜀道長
　　　太真玩月圖
華清浴後上龍樓得與冰娥共素秋䫉對粧䑓金照面
光涵宫髻玉搔頭梨園徹樂承歡暇桂闕當天為我留
翠輦何縁不同到宵衣應是罷宸逰
　　　次韻答徐志仁
出山意氣動人多蒼古姿儀逼籀科大府君侯親擁篲
故鄉文物貴聮珂江花香映麻姑酒雲錦光分織女河
帳底從容勞借筯兵籌國計直無阿　已上江行雜詠
　　　過張氏廢居土人稱花園張
兵後殘基緑草新土荒石砌卧麒麟昔年花木有千種
今日子孫無一人當面好山遥隔水驚心啼鳥暗傷春
薔薇寂寞沾清露還似歌筵酒在唇
　　　四月望夜見月
半年不見團團月或是天隂或病中鏡影偏隨今夜滿
鬂華不與向時同似憐偃仰空簷下曾照婆娑舞劒雄
遥想清光千里共兒孫對此憶衰翁
　　　次楊舜中教授韻
模寫江山愧乏才雪堂不見老坡来炎天素扇詩題濕
晚景朱顔酒挽回與子相依淮甸月棲身還逺禹門雷
客中懐抱方傾倒吏候庭前事又催
　　　次韓子魯見寄詩韻
自笑平生山澤容豈能奏對大廷中天風穏舉髙飛鵠
江月遥憐雙影鴻每懐館閣親三益擬具船車送五窮
應被昌黎嗤我鄙何時一見扣洪鍾已上黄岡寓稿
　　　過蘄州
平岡躍過大江心岡畔城墉上碧岑草舍聚成新市井
桃蹊引入舊園林七層塔在禪衣絶諸寨兵屯使節臨
三兩故人留繾綣舟行不待一盃斟
　　　泊江州
江雲紺緑夕陽邊江水空明海氣連一㸃逺帆如白鳥
數聲急鼓隔蒼煙潯陽九𣲖疑無地廬阜千峰直造天
清夜開樽酹司馬琵琶亭下月當船
　　　過湖口
荆楚東疆合衆流微茫天宇一浮鷗山圍古邑當湖口
水沒平沙露樹頭處處茅茨松葉暝蕭蕭風日荻花秋
何時訪友章江上共倚朱簾畫棟樓
　　　重過小孤山
從古開關作海門風濤不動石為根地靈内拱孤身露
水勢西来萬𣲖吞高柱擎天環日月飛岑起霧濕朝昏
羽翰倘出層巔上直度雲霄呌帝閽
　　　樅陽寓舍
草木重圍路不知故蔵餘暑得秋遲風驚野竹起黄雀
日下晚山聞畫眉久客未成歸去計累官更覺老来癡
庭松相間榆槐緑暫展䋲床坐片時
　　　客子
客子飄零意不憂人間到處為詩留四山掩物天如小
百鳥啼秋境未幽古市日斜蚊蚋起廢營草合兎狐逰
偶閒步出溪亭外羡殺漁家一葉舟
　　　偶題
地無車馬逢迎少野色溪聲一枕秋繞屋挿笆防虎突
臨池開路縱鵞逰斫来紫竹供詩杖候買鮮魚喚釣舟
尚辱天官記名姓市朝移迹向林丘
　　　撫迹
鸚鵡洲邊送夕暉長江上下萬重磯元之暫寓黄州别
陶令擬從彭澤歸客裡風霜催易老山中猿鶴怨相違
青綾被上天香在數載銀燈照紫薇
　　　中秋
乾坤海嶽縂虛明照得心胸瑩水精月色只逢今夕好
酒杯聊對異鄉傾素娥耿耿憐人獨鄰唱騰騰按鼓輕
如此中秋能幾度兒曹千里各凝情
　　　寄示從子旻
蒼秀鬚眉一丈夫有才能稱此軀無儒家盛業當名世
老屋殘書尚滿厨壯嵗光隂渾易過古人名節要齊驅
自憐逺泊淮南叟擬傍溪流撫竹梧
　　　寓况
樹隂一縷突窓烟野簌山柴免費錢病客再經遷守令
外郎今不似神仙投竿浪説連鼇手扶杖忘携躍馬鞭
多少可人蹤跡逺朝朝相見只青天
　　　重陽二首
倚杖西風晚日間一江晴色照衰顔近年獨喜行平地
纔説登髙倦上山亂後菊花栽已少病餘酒盞飲何慳
霜螯玉鱠無尋處老樹殘烟自掩關
客居正有大龍山又有黄花古市闤九日何緣無節意
一身猶自逺鄉關親交對景應相憶僚佐離家盡不閑
莫道明年誰尚健茱萸已笑鬢毛斑
　　　樅陽感舊
街衢樓閣幾千家掩映諸峯布兩涯嶺海路通来貨貝
湖溪水落富魚蝦十年兵火人何處極目丘墟兎可罝
物盛還衰從可必榮枯但看上林花
　　　秋館書事
多年草木未芟除野豕山麞走傍廬三二吏曹来捧牘
幾囘客枕罷觀書秋江潮漲霜飛晚暮靄鴻征月上初
木落風髙生逺興思歸意不在鱸魚
　　　散懐
鴈飛久絶故人書路左難迂長者車夜永燈昏頻起坐
曉来髮薄不勝梳玉珂金鑰薇垣夢野月溪雲竹石居
自笑吾生無定迹半如仕宦半樵漁
　　　清夜戲題
紫鴈飛投渚上蘆錦鳩歸宿井邊梧垂天太白光先現
傍月纎雲淡忽無估客舟航維栁岸漁家燈火起蓮湖
虛庭獨坐明如晝短髪凉新露氣濡
　　　官舍謾題
墨花落紙照兵帷山色隨人到縣墀官事紛紜談笑辦
民情深隠揣摩知竹君笑我食無肉松子墜衣行有詩
府帖徴求如雨宻軍需田賦不愆期
　　　千秋節
龍集甲辰秋九月天公夀旦更光輝四方海岳交相慶
諸國君臣次第歸創業情同魚水好誓師勇奮虎貔威
桐城拜舞心逾切遥望金門忍久違
　　　野性
紫蟹黄花野性娱樅川秋晚問皆無得閑意到蔬新種
不飲神清酒絶沽雨氣四窓浮几硯寒聲一片起菰蒲
烟波朝暮追随處好似扁舟泛五湖
　　　黙坐
黙坐癡如木偶人㝠心僅免痛纒身離家作客雖無累
少食居官漸減神仲子乗舟来省視寒衣出笥慰清貧
牀前夜語燒松火歡氣融為一室春
　　　冬曉
徹夜清霜凝積草新晴東日報初昕山身結嵐露蒼頂
水氣上天成白雲行子愁寒出門懶炊夫及早負薪勤
都輸土室茅簾内擁被遲興榾柮熏
　　　望皖公山
平生聞説皖公山獨上崇岡見逺顔螭脊踊天孤柱立
鼇頭瞰海萬洲環髙虛有境藏仙洞威武如神衛帝關
思與英靈共酬酢何時為爾一躋攀
　　　東望
東望飛鴻信頗遲未應老大命偏竒隨舟山色曽三日
送客江流合此時曉月栢垣思舊路霜天菊徑待新詩
此行採得民間事累牘須陳慷慨辭
　　　桐城書事
丹明翠膩走峯巒獨坐茅廬詠碩寛石觸溪聲喧夜枕
雲分樹影落朝盤浮屠鼎立頻經亂編戸星稀漸得安
北峽關開人馬過不聞刁斗擊霜寒
　　　秋浦雪中
昔時過此雪晴天今到池陽雪滿船兩嵗客途忙易老
九華山色美如仙朱轓聫盖迎沙際黄帽停篙艤石邊
自擁竹爐篷下坐風燈動影照無眠
　　　夜泊采石
去嵗船從采石過夢中風雨泝江波今宵不及登牛渚
何日重来撫翠蛾無酒臨流弔詩客有心坐石理漁簑
鄉城數里身難到燈下裁書寫意多
　　　慈姥港
江磯西走向淮堧曲港東環半璧圓嘯虎渉川風涌浪
靈虬疏土石為泉舳艫穏泊離艱險晝夜安行接後先
被髪道人功獨偉玉堂紀事有誰鐫(被髪道人者蔣如/意也至治間如意)
(浚慈姥港土人名新開河歐陽/原功作記無石刻今四紀矣)
　　　慈姥磯阻風
一片歸心趂鶴翎江豚忽起恣吹鯹篷邉山色和雲看
枕上風聲帶浪聽萬事疾徐難逆料千艘馳逐却爭停
瀟瀟夜半無情雨忍使寒欺短鬢零
　　　天(偶同三韻韻各/一意自我創始)
人道蒼蒼便是天我言天不在蒼天寸心顯赫私難隠
五性圓融善夲全傅説巖居登宰輔顔淵廟食著仁賢
但令俯仰長無愧須信吾身自有天
　　　鬼神
隂陽聚散在乾坤萬物初終理一原泯泯形聲還寓迹
森森枝葉復歸根周流冬夏成功顯鼓舞風霆妙用存
靈氣充然隨處有人間承祀禮知尊
　　　浩氣
盛大流行天地氣有生得此本豪雄在人善養心何懼
配道無虧體自充剛直忘私由集義作為助長不成功
大賢千古常如在要處先存念慮公
　　　首尾吟六首
人生何苦走西東眼底浮雲跡易空逺路挈家經至險
大船鬻貨伏真窮馬行蜀棧高天碧猿嘯巫山落日紅
木葉蕭蕭時序晏人生何苦走西東
人生何苦走西東琴劔淹留邸舍中故隴楸梧幾寒食
荒庭松菊自秋風天涯月色傷心曲鏡裏年華入鬢蓬
但見知歸鴻燕去人生何苦走西東
禍福皆由自己為莫談氣數怠脩持壯夫飲酖難逃死
貧者營資不絶炊貴骨挿身遭斵鑿餓文入口繋安危
鬼神予奪無他意禍福皆由自己為
禍福皆由自己為古来家國亦如之隠情畢逹群黎悦
諫口纔箝萬事隳漢祖寛仁兼楚地商辛炮烙動周師
興亡未必俱天定禍福皆由自己為
報應隨心理最真樞機為主此為賔殺蛇曽作國中相
度蟻當魁天下人然火請君先入甕出門無驗莫容身
快尋善惡源頭看報應隨心理最真
報應隨心理最真當存仁厚作賢臣從来出爾仍反爾
無或刑人更殺人沒後方知廉是偽生前獨以刻為淳
自經溝瀆將誰咎報應隨心理最真
　　　首尾吟二十首
逹觀萬象付評量性命元機孰主張天地無窮皆一物
帝王有統始三皇衮衣制禮興周室科斗成文出孔堂
可喜生民殊鬼蜮逹觀萬象付評量
逹觀萬象付評量底事虛空一色蒼高大絶倫包六合
運行無息繫三光忍令顔跖殊脩短偏遇堯湯久雨暘
此意微茫還識否逹觀萬象付評量
逹觀萬象付評量今古人間一素王曽孟有書明道學
漢唐無統爛詞章澄淵静絶風濤險靈府虛含日月光
參透考亭宗㫖後逹觀萬象付評量
逹觀萬象付評量自昔王畿制四方天設函關雄百二
地環洛邑定中央鷹揚西土功成速鹿走中原力逐彊
有徳易興無徳否逹觀萬象付評量
逹觀萬象付評量多少英雄古戰塲曽見雌雄分楚漢
從来揖譲只虞唐馬牛謡䜟歸江左龍鳳姿容起晉陽
天命人心非倖致逹觀萬象付評量
逹觀萬象付評量過眼榮華夢一塲不把聰明補名教
枉將心志變荒唐窮經如覩行天日渉難須經肅物霜
方寸儘能蔵宇宙逹觀萬象付評量
逹觀萬象付評量欲訪丹邱不死鄉天上玉棺如實事
山中金鼎豈良方偷桃浪爾竒方朔辟穀飄然獨子房
椎碎三神驅恍惚逹觀萬象付評量
逹觀萬象付評量樓殿如星起寳坊唱佛狂談如有理
參禪兀坐畏無常法傳心印皆文字形寓閻浮即色香
未必真空都絶物逹觀萬象付評量
逹觀萬象付評量大化茫茫氣翕張地闢天開呈海嶽
春生秋殺運隂陽先王禮樂光三代列國干戈起四方
正閠相承離又合逹觀萬象付評量
逹觀萬象付評量司造神功挈紀綱剗盡劍門除割據
蕩平灔澦作康莊太空日月明無蝕永夜星辰凈斂芒
長願清寜天地好逹觀萬象付評量
逹觀萬象付評量積石龍門勢渺茫西瀆流長多潤澤
中原地決廢耕桑近年有路通星海終古無人鑿吕梁
莫信槎仙説蔥嶺逹觀萬象付評量
逹觀萬象付評量轗軻由天莫可禳文士有才多薄命
忠臣仗節或罹殃鱷魚遁跡潮民喜蜃氣凌寒海市張
造物還能愛瑰傑逹觀萬象付評量
逹觀萬象付評量氣化參差亦泛常羙矣長松生澗底
時哉雌雉在山梁數年許史榮西漢千古夷齊餓首陽
往事紛紜何止此逹觀萬象付評量
逹觀萬象付評量政教流行國祚昌皇極居尊施五福
人文成化立三綱世家公子歌麟趾天下竒才覩鳳凰
更有山林安分者逹觀萬象付評量
逹觀萬象付評量治日無多亂日長漢火漸寒三國戰
晉疆頓削五湖攘誡忘金鑑成天寳法變青苗厄靖康
一統山河忽如此逹觀萬象付評量
逹觀萬象付評量歴代人才志氣揚佐國大家鍾鼎貴
開邊能將甲兵彊乗時立見功名顯持滿無如禮法將
驕傲謙恭懸絶甚逹觀萬象付評量
逹觀萬象付評量惡物蕃滋苦見妨秋雨稻畦稂莠長
春風花圃草莱荒滿家厭聴喧蠅蚋當路驚聞走虎狼
元氣生生何糅雜逹觀萬象付評量
逹觀萬象付評量事遇成全又不長井邑繁華龍闘野
池臺歌舞鹿游場人情正好生離别花艶方新遇折傷
郊外行春風雨至逹觀萬象付評量
逹觀萬象付評量静玩羲圖理數彰五月豕羸防至弱
六陽龍亢戒全剛彌綸道妙天無間輔相功神世永康
太極更求形上者逹觀萬象付評量
逹觀萬象付評量喜有賢能列廟堂多病數年親藥餌
逺逰千里憶松篁當門湖水涵天濶隔樹山禽語晝長
巖壑軒裳随所遇逹觀萬象付評量
　　　首尾吟七首
人於物外莫容心貧賤何憂富不淫待價有如蔵櫝玉
引年無意乞骸金深山鹿豕情依舊高閣麒麟事屬今
天爵在躬懐至寳人於物外莫容心
人於物外莫容心内境神光萬象森袵席嚴持師保訓
羮墻宛見聖賢臨㳺居道閫清平旦耕穫書田惜寸隂
陋巷巖廊俱自得人於物外莫容心
人於物外莫容心己不求人人自尋莘野得君亡夏日
傅巖起相作商霖鷹揚功在九韜略龍躍威施七縱擒
事業時来皆分内人於物外莫容心
人於物外莫容心往事驕盈可作箴七葉貂蟬權位赫
五侯蠟燭寵恩深酒肴腐敗飢人死裘馬輕肥傑士沈
損抑自無欹器覆人於物外莫容心
人於物外莫容心古淡情懐付雅琴山閣松風貞白氅
野窓梅月杜陵衾入厨空寂惟存菜鋤地清高不拾金
須信豪奢非久耐人於物外莫容心
人於物外莫容心謾有聲華動士林將帥威行丸走坂
君臣道合芥投針瑟工不計人憎愛酒旨還隨量淺深
老大青天應未負人於物外莫容心
人於物外莫容心名教無慙我所歆正笏立朝安進退
㸃書教子細披吟青山渺渺頻来夢華髪蕭蕭漸滿簮
虀甕茶鐺清味足人於物外莫容心
　　　有省
順境歡娱逆境悲天公真意有誰知士遭困欝文逾好
物到充盈數必虧得失當觀塞翁馬吉凶勿問卜人龜
雲輪變轉尋常事難把升沉定一時
　　　學易
氣化形生太極函滎龍圖獻泄元談静觀大易九六數
忽覺行年五十三卦自蓍求神莫測辭因象設理當參
古来四聖傳心妙絶學重明在晦菴
　　　學書
皇墳帝典古熈熈道徳光揚事業埀温洛神龜呈大法
魯堂科斗載遺辭危微精一親傳統揖讓征誅各有時
萬世國家俱鑑此存心必治不存危
　　　學詩
教本閨門始后妃經宏緯宻爛生輝辭情感物多微婉
祭享登歌盛發揮古韻自諧何用協序文有受未全非
考亭理趣明如日獨此時時與願違
　　　審慮
天地生人一眇躬包含天地寸心中本来道義無窮極
要在工夫自擴充涓滴原泉流浩浩纎毫稂莠長芃芃
公私端緒加精察舜跖從兹路不同
　　　　　　　　　　　　　已上鶴沙小記
　
　
　
　
　
　
　
　
　
　陶學士集巻七
欽定四庫全書
　陶學士集巻八　　　　　　明　陶安　撰
　　七言絶句
　　　四皓奕圖
安劉事畢返林丘當局機心老未休松下樵夫應暗笑
先輸一着與留侯
　　　倦繡圖
困来無力整殘粧采綫何如意緒長纎手欲閑閑不得
要將文繡獻君王
　　　郯城叟
稃屑為饘不滿甌焚茅烘暖敝綿裘老翁自說因何瘦
連嵗田禾不得收
　　　次西無棣二首
寒砭肌骨酷如刀雪走風行足力勞糲粟充飢裘襖弊
老天正是養英豪
鬚結堅冰斷數莖每逢村墅少紓情僕夫皴手輪遲輾
行到日斜方近城
　　　次韻溪居六絶
水長清溪晝濯纓鄰家門巷共新晴東風偶爾加嘘拂
便見閑花態度輕
報到韶華太半回庭前桃杏一齊開蝶蜂留戀多情甚
纔到花殘便不来
榮華無定若漂流何似忘機狎海鷗儻使題橋言不應
相如豈不見人羞
簾捲從教燕子歸倚欄閒㸔浪花飛晚風欲定依然起
又鼓狂瀾觸石磯
客来沽酒醉婆娑童子垂綸釣緑波簷外雨晴春樹茂
無心勾引鳥聲多
暖天漲霧結春陰花片隨波半欲沈病鶴翎疎飛不起
却輸黄鳥占髙林
　　　和張景中經歴三首
未来地步預難明達士何嫌俗眼輕天意安排元自定
窮通不必問君平
春暉雲罅漏微明趂暖逰蜂體態輕溪上閉門車馬靜
栁風不動緑波平
林外雲霞曙色明落梅㸃㸃入簾輕東風有意消殘雪
現出郊原似掌平
　　　次汪教授見索茅术詩韻(時汪有/退休意)
清夢相依玉潔堂未應辟榖學張良紫芝本是神仙藥
細嚼華陽雨露香
　　　捕魚圖二首
操舟下網水波深㡬簇漁家栁樹陰舉目紛紛爭為利
不知誰有子陵心
蓑笠衰翁凍欲僵溪風吹透稚兒裳幾多辛苦求鮮食
何似安居煮菜甞
　　　題墨梅風烟雪月四首(為劉東美作/)
萬㸃餘香收不得倚樓莫怨笛聲吹此情已在和羮鼎
自與東風暗有期
烟鎖空江曉未開暗中顧影自憐才嵗寒標格不可掩
消息已從天上来
冰雪塞天陽氣轉幽香飛動老龍鱗平生每事居人後
十月嚴凝占得春
百卉未春先入選玉堂夢逺老侵尋黄昏耿立無人過
唯有素娥知此心
　　　送劉生二首
蟹壯湖村橙子黄秫田繞舎未全荒雙親住在姑溪上
却望青山是故鄉
伯兄逺㳺江北邊仲兄溧上舊青氊别後遥知不索寞
梅花月下玩先天
　　　題袁氏卧雪堂二首
洛城風雪未開門空屋僵眠懶謁人獨向嵗寒持節操
始知君子不憂貧
雪滿横山曉冷嚴華堂帳暖蔽重簾縱然邑宰来相見
不似當時舉孝亷
　　　題畫
鼓罷瑶琴䇿杖還空山流水聴潺潺夕陽林外風塵起
輸與先生不出山
　　　淵明醉圖
何勞一縣惱閑情五栁柴桑老此生每向黄花作沈湎
寄奴已據石頭城
　　　渡江
甞聞五馬一為龍烟水迢迢日自東那信江南業儒者
也来中土攬英䧺
　　　見飢民
傴僂提㩦靣黑黧如柴瘦骨强撑支充膓猶欲延軀命
扳上髙枝剥樹皮
　　　早行
月光斜墜樹凄迷山路﨑嶇信馬蹄撲面霜風行十里
村墟漸近始聞雞
　　　旅夜聞雨
夜雨巡簷瀉瀑聲窓虚燈暗旅魂驚思家非是無歸夢
自信離人夢不成
　　　途中别友
岐路霜楓照面紅君歸浙右我江東青山今夜㸔明月
兩地相思聴斷鴻
　　　初歸
幽薊歸来鬂若絲故園三徑草離離慰人猶有籬邉菊
强吐秋花滿舊枝
　　　冬晚
江上風髙雪正深倦逰人抱慰時心柴門不掃無来轍
抱膝藜床一暢吟
　　　野花
㸃染韶華傅色均枝枝紅白為誰新雖然冷落山林下
也向東風靜笑春
　　　秋山曙色圖
樹含曉色䕶林巒重露如嵐滴翠寒猿鳥儘逢山叟慣
未甞驚怪竹皮冠
　　　為劉愽士題畫二首
靜趣無窮閱聖經紅塵那到子雲亭東風吹動亷纎雨
頓覺郊原草色青
峭壁危峰䕶紫霞讀書聲在鄴侯家靜凭窓几閒觀物
無限春光在杏花
　　　題畫二首
隔岸羣峯帶鶴汀水添夜雨芷蒲青展書每向船頭讀
風外沙鷗亦慣聽
山鳥山花别有春薜蘿補屋淨無塵簞瓢自得貧中樂
肯逐京華旅食人
　　　竹松二首
兩岸湘雲欎未開一江湘水緑於苔雖然帝子鸞輿逺
吹徹璚簫鳳亦来
攫拏百尺聳竒材鱗滿霜皮蝕古苔只恐春雷舊頭角
清陰不復䕶書臺
　　　鴈鵲二圖
逺塞来賔伴不孤半生粒食寄江湖雖然矰繳頻年少
未可巡更少鴈奴
仙信遥傳入綵樓橋成天女渡河流不縁報喜人爭聴
金印嘗將拜列侯
　　　懐友
别来消息乆無聞目斷江東只見雲遥想蘋洲吟詠處
此身豈外白鷗羣
　　　送何令歸江右
故山猿鶴正相招非是淵明懶折腰想見章江門外栁
待君歸繫木蘭橈
　　　送劉生省親三首
江郭橙香蠏正肥乍寒逰子已成衣經書滿架堪探討
底事秋風苦憶歸
白白晴雲望裏飛寸心日夜念庭闈到家喜慶承顔處
春酒盈巵五色衣
男兒立志聖賢師移孝為忠逺大期要取芳名登汗簡
加功當在少年時
　　　過田家
緑藏芳屋樹無花榖浸田疇已茁芽正是春蠶成熟後
不聞籬落響繰車
　　　過吳江
人家住處近菰蒲咫尺風濤隔太湖暫泊征橈問漁父
如今可有四腮鱸
　　　舟中望虎丘
鬱葱殿塔倚斜曛樹色嵐光杳莫分今夜名山當借宿
不教間却半床雲
　　　恵山觀泉
潺潺㵼石轉方池桑苧翁名第二竒盍向清泠分半勺
月團試煑浣詩脾
　　　詠史十五首(并序/)
　風塵不息有年生民肝腦塗地弗見援而止息者閉
　戸憂思古之豪傑自漢以下張留侯等十五人又莫
　知何在慨歎之餘爰按傳考實每為賦一絶以寓思
　仰之忱亦望梅止渇之意云爾
佐漢成功又定儲全身逺害類吾儒也知豪傑天生世
未必黄公授素書　　　　　　　張留侯
筭無遺䇿捷如神規取燕齊席巻秦請看囊沙并背水
古今將帥孰堪倫　　　　　　　　淮陰侯
知主非常杖䇿従務安黎庻攬英䧺炎光重振追前烈
合表雲臺第一功　　　　　　　　鄧　禹
扶漢如周夙所期遺孤委托在艱危出師二表文猶在
伊傅存心世共知　　　　　　　諸葛武侯
雞鳴午夜不堪聴誓取中原一掃清河内総收歸晉土
任他西北現妖星　　　　　　　　祖　逖
東山髙卧聴彈絲正是蒼生屬望時兒子進兵優破敵
矯情鎮物尚圍棊　　　　　　　謝　安
主君陰事在初年迎敵金光戰最先栢壁嶺西皆大捷
始終名位保雙全　　　　　　　　劉𢎞基
姿容瓌偉業通書忍作鄉邦章句儒王佐有才匡帝徳
詎縁兵法授虬鬚　　　　　　　李　靖
獨收人物厭珍竒創業艱危主亦知更展謨猷𢎞輔𨗳
商周功業可為期　　　　　　　房　杜
戰無不克筭皆全忠義優存智勇先䇿立功勲塞天地
復安唐室舊山川　　　　　　　郭令公
謀成後戰戰功成持已莊嚴號令明以少覆多稱第一
凌烟閣上合圖形　　　　　　　李光弼
謹畏亷能一代人禁兵不殺務全仁位髙志下尤行儉
累葉兒孫作重臣　　　　　　　曹武恵
邊塵淨掃寂無譁第一中興不浪誇居士晚稱清隠號
賢才弗用用奸邪　　　　　　　韓世忠
寡弱兵能擊壯强天生豪傑信非常長城不使權奸壊
唾手中原復故疆　　　　　　　岳武穆
海鰌奮擊泝江濤敵主旋亡戰陣消采石金山兩稱捷
文儒恰似漢嫖姚　　　　　　　　虞允文
　　　志喜
黄河千里漾清洄天犬聲傳若怒雷掃淨欃槍三萬丈
乾坤生意此應囬(壬寅三月彗見四月長星見戊戌星/墜化石如狗頭辛丑黄河清六百餘)
(里㡬/七日)
　　　閱兵奏凱(并序/)
上天厭亂眷命皇上為生民主所以開太平扵萬萬世
肇自起濠渡江據姑孰都建業命將出師取浙左右江
東西所謂金鼓一動萬方畢臣天眷有徳昭然可見矣
何蘄黄陳冦賊謀其主已有無上之心乃肆侮僣竊據
有江漢之地怙强稔惡敢爾抗衡荼毒生靈終無紀極
天用𠞰絶其命於是皇赫斯怒親仗黄鉞帥六師討平
之先是癸卯嵗七月閱兵龍江臣安忝侍從見虎賁之
旅鷹揚之帥旌旄矛盾如風如雲滿望無際駕巨艦千
百蔽江而上遇敵於鄱陽湖凡距二十餘日戰三十餘
合八月虜酋中流矢斃於舟中降其衆五萬皆宥釋之
奏凱而旋臣以文字為職躬臨其盛用作凱歌為獻俾
士卒歌以頌駿功鴻烈之萬一亦以暢億兆人之懽恱
情耳
鳥翔虎翼亘連衡江上風雲萬甲兵驚駭蚩尤旗頓捲
豺狼何處敢横行
巍巍左纛領干旄百萬神兵湧怒濤戰艦際天笳鼓震
定堪江海戮鯨􁀙　　　　　　　右閱兵
負固荆蠻乆不庭皇天眷徳統天兵戎衣一着誅魁醜
萬姓謳歌四海清
聖主親征百辟従躬提黄鉞振皇風却嗟螳臂那當轍
萬甲桓桓畫虎熊
艨艟山擁塞荆湖百萬貔貅結陣圖火筏扼喉衝浪蹙
須㬰窟穴盡鼪鼯　　　　　　　　右得捷
交鋒酣戰六時過湖面僵屍蔽白波一箭流星酋首殪
軍民百萬動歡歌
天皇赫怒靜荆蠻號令威嚴重若山諸將奮先隨克捷
六軍踴躍凱歌還
征討兇殘奏凱旋聖皇功徳並堯天従今汛掃華夷淨
海晏河清萬萬年　　　　　　　右奏凱
　　　題江陰侯杜安道宅畫馬
洗罷桃花浪暖時羣空冀北見權竒五花雲濕青絲鞚
百戰功成不自知
房宿何年寓世間四蹄踣鐵度天山沙場酣戰誇神駿
奏凱歸来十二閒
　　　　　　　　　　已上辭達集
　　　龍鳳己亥秋九月上扵建龍闗儀鳳樓雜寫金
　　　　陵山川六處命僚屬各賦絶句走筆立
　　　　成
秦淮流入大江来白鷺中分水勢開牛首峯前曾謁望
三山遥拱鳳凰臺
　　　庚子二月十七日上在姑孰逰靈山無相庵時
　　　　僕與汪朝宗都諌王思文理問俱侍行王賦
　　　　絶句三首因次其韻
霧斂春郊現燭龍偶来禪刹問真空當門一曲清泠水
物外人間便不同
千騎爭馳樂未央繡衣銀甲映花香囬看城市炊煙緑
嘉恵生民不暫忘(其時賜/榖于民)
松竹清陰覆古庵宛如靈鷲擁精藍相君下馬行吟乆
得意賔僚有二三
　　　次寳公韻
馬首千峯翠鬱蟠掌中六合握成團天生龍虎真形勢
付與英雄萬國安
　　　奉賡御製中秋詩韻
老蟾再閱太平年大地山河影更圓今夜清光滿寰宇
桂香先到鳳池邉
　　　參議李公次前韻二首見示賡歌奉荅
自有乾坤幾萬年月光偏向此時圓秋澄玉宇雲收盡
照見神州海外邊
兎臺靈藥可延年試問冰娥乞數圓長願身輕華髪少
台階正在五雲邊
　　　奉賡御製詩韻三首送茅山宗師
太空珠鏡豁然開風運瓊輪任往来雨霽丹光雲外紫
繞山海氣隔黄埃
燭龍飛出曉山巔草木欣欣總暢然洞裏白雲閒已乆
又隨𤣥鶴上瑶天
玉笙聲歇碧窓閒金鼎龍砂五色斑時遣仙童入林去
紫芝帶露􁧐雲間
　　　題范氏文官花二首(先碧次/緋後紫)
卉木無情似有情九天雨露賜㤙榮何縁顔色頻更換
别有春工染得成
荔枝緑後緋還紫金帶圍腰事亦常天遣名花作竒䜟
一門數世盛文章
　　　題畫應制
竹囊琴劒二蒼童官道驅馳並玉驄相顧應談天下事
封書同奏帝王宫
　　　墨竹
煙雨涳濛翠影雙滿林清氣逼寒江雲間禁直青綾夜
一片秋聲起瑣窓
　　　　　　　　　　　　　已上知新近稿
　
　
　
　
　
　
　
　
　
　
　陶學士集巻八
欽定四庫全書
　陶學士集巻九　　　　　　明　陶安　撰
　　七言絶句
　　　曉發
五更慈姥睡雲間潮落推船出港灣風雪滿天寒擁被
不知已過二梁山
　　　鄰舟
鄰舟先發到還遲我正篷窓穩坐時萬事太忙非乆計
老天試使衆人知
　　　漫意
買得溪魚掛柂樓野翁錯認五湖舟夜來雪水添晴碧
輸與江鳬自在浮
　　　牽舟
石洞玲瓏出水邊牽繩外逓路中穿輓夫飛度山腰去
隱隱歡聲起半天
　　　晚山
翠剪雲頭萬朶花樹梢殘雪伴棲鴉寒風吹得蒼烟㫁
露出茅茨一兩家
　　　楊山磯
東岸磯頭擁赤霞西邊沙渚老蒹葭江流盤束如衣帶
水急船遲日又斜
　　　大通望九華山
誰道山如九朶蓮萬峯飛舞上青天惜無羽翼乗風去
分取丹池一勺泉
　　　風逆
浪激船頭上苦遲無端又被逆風吹桐城山在江西畔
三日相隨尚不離
　　　秋浦西郭
天風招我逰池陽飛步郭西千仞岡笑挹九華顔色好
怪来衣似緑荷香
　　　聞友人童溺
馬前曾佩錦囊行笑指風烟一舸輕月冷江天無覓處
别隨仙客去騎鯨
　　　曉發
月出山頭近四更急呼人起棹船行蕩揺枕席咿啞去
卧聴江聲直到明
　　　那吒石
何處飛来臂有翰峰頭毛髮照波寒不知元是那吒石
誤作巫山十二看
　　　李楊河
順風帆過李楊河河北平磯沒淺波快撥輕舟絶江去
大龍山逺小如螺
　　　攔江磯
朝来東北好風生吹得雲帆似葉輕稳向攔江磯觜過
怒濤噴薄不須驚
　　　趙老洲
杯茶未了過黄湓趙老洲平不見村舟子指西微笑說
不消一㑹到城門
　　　濁酒
濁醪杯面漲桃花雪後陽春滿一槎醉裏若逢年少日
更攀北斗酌流霞
　　　至安慶聞廖玉溪憲副等東下
李郭仙舟不可攀我来惆悵夕陽間料得對床篷底話
順流一夜到龍灣
　　　發安慶二首
城頭雲重月色黑唯見空江如鏡明舟子笑談諳熟路
揚㠶夜半趂風行
細浪聲喧畫漿閑㳺龍載夢過淮山覺来忘却江行稳
疑在松風萬壑間
　　　竹枝詞四首
昨夜牀頭燈結花朝来浣女立江沙洗得紵衣(闕/)

　　　望東流
千嶂浮空翠入舟亂雲堆裏指東流無縁結得烟霞伴
架屋松風最上頭
　　　即景二首
灘頭偃木似人睡波面小船如鴨浮何況潯陽尤在上
兩潮欲不過舒州
白沙如雪撒平地黑樹帶烟明逺鷗岸峻江低人去速
山頭一尺走隨舟
　　　蛾眉洲夢覺
清夢囬時短髪搔百年身世寄輕舠夜深浪静魚龍蟄
天地無聲一枕髙
　　　晨起
水國無雞報五更霜鵝籠裏戞然鳴一聲驚破篙師夢
檣上踈星掛曉晴
　　　曉望
水氣昏冥凝白烟恍如混沌未開天騰騰冷霧籠初日
凍作輕氷一朶圎
　　　㶻火磯二首
萬章松檜百年霜石筍穿波翠有鋩願得邊㶻從此息
桑麻緑滿戰爭場
撑破蒼霄頂額雄通身峭石挂玲瓏草木不知危險處
直於絶壁長髙叢
　　　彭郎磯
巨靈運起霹靂斧斫去巉巖當面平想為小孤無伴侣
夾江對立一般清
　　　補陀巖
峭壁飛亭起十層螺彎石路小如繩老僧獨坐雲深處
山鬼衝寒夜剔燈
　　　寫情四首(本性情/存美刺)
海船如山風力輕十朝難得一朝行少婦顰眉兩相語
㡬時到得豫章城
豫章城邊江水清城中新屋起軍營人人盼望妻兒到
日日走從江岸迎
新人顔色美如花舊婦擕兒今到家閨中同罵郎輕薄
何不當初等候些
年少兒郎乆不歸營中長夜守孤幃餘糧買得綾絲絹
留待妻来裁作衣
　　　雜謡
東南風起水流東折轉雙帆横使風莫言不及順風速
還勝撑篙急浪中
船住堤邊同採薪船行炊飯日初晨衆喜湧沙船得脫
烹鵝釃酒賽江神
新覓篙師兩少年黙然無語静行船同来黄帽欠諳練
每日喧争聒耳邊
兩箇漁舟烟水中見我相違如燕鴻生怕軍来覓魚蟹
不知船裏載詩翁
来往船兒都起篷天公那有兩家風上流不及下流速
安得人心喜一同
雨淘沙磧炫銀色浪打石根如斧痕近日船軍少登岸
松山窩處已成村
　　　徑江
水落江心露碧沙鐵戈西向揷如麻重来戰卒尋遺跡
拾得花鑌甲到家
石壓樓船閣淺流至今畫板沒沙頭寒鴉不管興亡事
飛下霜蕪啄髑髏
敵國兵殘失戰船石頭王氣曉連天當時一戰雌雄決
絶似周郎赤壁烟
　　　金釵谷
何人釵堕緑沙傍彷彿鏤金兩股長環䕶那容風浪到
特来繫纜挹餘香
　　　柘磯
柘磯諸山如馬馳磯畔輕烟飛鷺鷥匡廬隠隠望題品
應怪詩翁到得遲
　　　湖口二首
大湖諸水合江流直下滄溟不暫休到此誰能分界限
茫茫宇宙一輕舟
武昌船来湖内停下流兵㨿上流爭楚歌聲斷風烟息
依舊玻璃一碧平
　　　漁問
我在江湖子在山山中斤斧幾時閑何如吹笛滄浪上
浩蕩烟波任往還
　　　樵荅
舉網江心得錦鱗新鮮滋味勝擔薪却欣身與風濤逺
榾柮烹茶雪屋春
　　　棹歌三首
雖是澄江鏡面平急流如箭去無聲泝江不遇東風便
十日都無一日程
萬里風吹上水船錦㠶腹飽去飄翩不知猶是長江面
只道乗槎直上天
偶得好風行未遥風微㠶慢漿還揺雲際飛仙在何處
欲憑青鳥寄書招
　　　漁歌三首
泊在滄江萬頃天短衣赤脚踏空船盤渦水裏魚兒聚
網得新肥一尺鯿
鬂底揷枝紅蓼花歸来星月挂枯槎老妻問得有鱸鱖
不怪夜深才到家
篷上瀟瀟風雨寒篷底煮魚供晚餐清波好與鳳池似
我掌絲綸在一竿
　　　石牌磯
山頭墜土立如石水底伏磯穹似龜西望江州十餘里
㫁烟斜日鳥歸時
　　　宿老鴉港
狹港寒流數尺餘停舟一宿即蘧廬晚来飯飽人無事
脚踏青泥冷捕魚
　　　早過江州
樓廢猶思庾亮床山邊廟是九江王近年割據人何在
一片烟莎曉色蒼
　　　潯陽道中二首
百丈牽船未得閒蒼烟白霧𣺌茫間寒蘆無際人行乆
髙岸迢遥不見山
水急船遲蕩槳勤微風不動又斜曛可憐行子心如箭
不及西飛一片雲
　　　夢興雲山(萬夀浴室/院禪僧)
脫迹閻浮三十年夢中彷彿類生前正縁理有無生妙
只此能㕘過去禪
　　　先祖生日
兒時拜舞祖庭前白髪烏紗一老仙四十四年蹤跡逺
㓜孫涉世亦華顛
　　　讀貞觀政要
自古開基立戰功無如仁義起英雄造成社稷年三百
全在親賢納諌中
　　　官牌夾夜宿二首
晝短偏知驛路長黄昏又泊水雲鄉此身強卧篷牎下
心逐飛鴻到武昌
汀鴻集侣呼夜靜野火照雲如月明雖是冬隂星未現
波光剪剪自澄清
　　　過城子頭
赤壤黄莎城子頭經霜老柏秀林丘無人獵射空山裏
飛鳥舒徐百不憂
　　　過馬頭
暖日輕風過馬頭石磯重疊鎖江流兩朝不見青山面
驚喜層峰迓客舟
　　　偶成
可怪人心常不足豈知稳處是安寜連日江行雖是緩
却無狂吹阻揚舲
　　　富池遇順風
頃刻天風起自東棹郎踴躍挂雙篷富池相對盤塘近
笑語蘄山翠色中
　　　夜泊蘄州城下
黄昏燈火聚江船来泊蘄城古岸邊詩客擕壺忽相訪
開元樂府聴新篇
　　　過黄州
雲竅日光紅散縷山根霧氣白浮烟黄州地暖如春半
不道今朝臘月天
　　　泊新生洲
中流突起新生洲南岸猶稱下矮劉熟睡不須愁夜雨
曉看黄鶴立雲頭
　　　遣意
急雨打篷還易過薄雲籠樹未全開天公今嵗陽和早
先有春風拂面来
　　　晚行
斜陽未暮息風波雨後山嬌刷翠蛾江夏相看無兩舎
少行數里勝蹉跎
　　　夜夢作詩二句覺後續之
晏坐山中二十年一朝披霧覩青天出山還似山中物
嵗晚霜松鐵榦堅
　　　臘月四日
昨日飄来㡬雪花曉雲飛出一金鴉迤南臘月東風暖
吹得柔青綻柳芽
　　　望武昌
水面逺山浮數㸃地中老石獻孤根漢陽樹色微茫裏
一寸心飛到壁門
　　　追述
羽檄星流逺度闗列曺案牘事如山除非夜卧寒牎月
夢裏題詩亦不閑　　　　　　已上知新近稿
　　　信步
㫁碑讀罷度蒿莱行傍人家取路囬野叟不知郡太守
茅簷留坐供青梅
　　　馬
一匹烏􁀙一紫騮逺衝風雨出西州乆諳驅䇿能無棄
不惜長途汗血流
　　　聞鸌
單鸌呌晴雙鸌雨不論朝暮報非虚羽毛亦解天公意
儻不知機愧不如
　　　新晴
石徑新晴步屧遲半因訪友半尋詩東風雖老春還好
開到荼􁋍第一枝
　　　欲晴仍晦
山市初看霽色新癡雲四野妬餘春蝶蜂自動閑愁怨
欲逐鶯花意未伸
　　　桑柘
繞庭桑柘雨餘肥郊外人来採得歸太守愛民何吝此
正期蠶熟早成衣
　　　方晴又雨
一夜星明朝復雨近来晴意轉艱難青天白日尋常事
此際當為異様看
　　　三月晦日
三月二十有九日雨聲蕭瑟送春歸薔薇愁損紅粧面
留戀東風未可違
　　　四月十六日夜月
四月既望夜望月雲起天東如湧波坐乆雲間明月出
或占水旱果如何
　　　九月甲子晴
今年甲子皆隂雨九月初旬甲子晴若道占書皆可驗
何縁寳穡已秋成　　　　　　已上黄岡寓稿
　　　望廬山
峯巒萬葉舞空蒼烟起香爐暮色涼五老慿雲齊見笑
白蘋風急棹舟忙
　　　次安慶
城樓三面碧廻環掠過烟波棹不閑認得客塗曾到處
亂雲堆裏大龍山
　　　次樅陽
白波紅日柘家灣西望樅陽數朶山惆悵歸人辭我去
想過秋浦暮雲間(是日妻弟喻子/臯分路東歸)
　　　遥夜
紫雲輕袂拂雲霄冒冷朱顔亦易凋洞府玉簫聲又隔
滿山蟋蟀沸秋宵
　　　十六夜月
冰奩照徹碧琉璃此夜重看儘未遲風露滿庭人影瘦
清光元不減毫釐
　　　遣役
裹糧荷臿陣桓桓鑿塹營城往六安老子凝情不成寐
挑燈愁聴雨聲寒
　　　訪梅
山市淩寒特為梅霜清緑萼未春開莫愁獨立無人見
勾引詩翁兩度来
　　　　　　　　　　　　　已上鶴沙小紀
　陶學士集巻九
欽定四庫全書
　陶學士集巻十　　　　　　明　陶安　撰
　　歌
　　　大明鐃歌鼔吹曲
自古帝王之興必有著述以紀其盛若唐臣栁宗元作
鐃歌鼓吹曲所以載祖宗之功能是已肆惟我聖皇興
自畎畆務行王道不十年遂有天下豐功偉烈博侔天
地臣安忝侍從親覩大戰於彭蠡湖雖鬼神莫測其機
爰勦叛孽全師而歸其後命將出師徃無不克臣不文
然以筆硯是職謹用宗元所名而弗遵其制搃爲三闋
曰出師曰奏捷曰凱旋俾兵旅歌以爲容且伸其意所
以稱頌功德之盛於無窮爾
皇天眷有德聖君起臨濠定鼎向建業夷夏胥來朝蠢
哉爾醜猶負固蟻聚䲭張敢侵侮聖慮憂及民雷霆赫
斯怒爰整師旅江之東戎衣一着親元戎威勢雄爪牙
奮勇武鐵貫千艨艟結陣兩戰酣海濤沸天風六時不
觧屠戮莫可算鄱陽湘水皆凝紅俄飛一流矢酋首先
殪凶千古竒遇成神功天討有罪繇天𠂻左纛從此還
當廷命將帥桓桓諸虎臣分符出討罪平吳定浙及閩
中陜關魯蜀威無外肅天兵塵不驚長驅抵燕城望風
披靡如拉朽一掃海宇腥羶清王道蕩蕩邦家寧從此
天下萬年歌太平　右出師
皇仁憫弔生靈辜興師伐叛鄱陽湖左纛親將兵百萬
旌旗蔽天連舳艫况兹將帥皆貔虎攄竭忠誠奮威武
龍蛇起陸閙關機猰㺄磨牙互吞吐聲揚似雷霆氣聚
若雲靄勢擁山排空威肆濤翻海大地縂掀簸白日失
光彩交鋒結陣兩酣戰血濺長江赭波面殱劉□猛過
刈麻俄報渠魁殪飛箭轅門獲醜五萬多巍巍黄鉞還
鑾坡攙搶淨掃大懟息洗兵就欲傾天河其餘吳閩猶
掎角鷇麛那能抗喬嶽浙齊蜀陜諸翹芽烏敢萌纎傲
霜雹元臣廷受命出則奏捷功長驅到燕薊載籍歸天
宮際遇風雲数豪傑到䖏烟塵皆撲㓕十年睿筭承丕
烈天意人心搃忻悅　右奏㨗
興臨濠都建康風雲從神龍翔川嶽簸蕩乾坤低昻掃
腥羶正紀綱氓受墊傒聖皇天與人歸戡四方如日升
天萬物光(一觧/)戰江漢屠鯨鯢仗黄鉞秉白麾奮義威
專天機百辟趨虎與羆太白冥天狼隳摧彼鱗鬛流成
漪江漢平萬乗歸(二觧/)諸爪牙靖東吳剪兩浙甌閩區
刃弗剉衂全師徒踴躍歡呼吾廟獻俘幅貟廣黔黎蘇
(三觧/)桓桓䧺伐山東狐䑕軰競潜蹤隴右蜀西諸鞠兇
薙刈若斷蓬烽火息狼烟空(四解/)遂北指赤狄直抵幽
燕境旂旐央央來彼竄㓕形影陽九值時數中原弗遑
靜百年今復清干戈氣全屏廣輪際天海輿圖屬統領
無思不臣服萬古鎮悠永(五觧/)　右凱旋
　　　重登鳳凰臺獻歌奉進時歲丙午剪除群兇殆
　　　　盡喜而有作
已𢷬狐兎窟重登鳳凰臺鳳凰臺上聖人作凈掃六合
無纎埃白日出青天開煙霏無留㾗曠蕩盡九垓但見
紫金之山髙崔巍長江萬里奔駛朝宗來朝宗來皇圖
恢握乾鎭坤妙斡璇樞囬大哉造化仁浡浡雨露滋枯
槁搃甦醒烝黎樂雍熈樂雍熈咸梯航聖人陞大寳端
冕蒞四方神基永固天同長地同乆天同長聖人萬夀
延無疆髙臺覽德來鳳凰
　　　駕幸獅子山應制
聖皇應天運出以安民生撥亂反之正仁敷臻㤗寧十
年天下一剗平紀年定鼎開神京城西有山極竒峻昻
昻䧺峙長江汀其山儼若狻猊形百獸仰伏皆來庭江
流其下赴朝宗洶湧昕夕弗少停法駕時幸臨乃以觀
民風體民情匪爲逸樂無事而空行峯巒虎兕奔波浪
虹霓騰風㠶烟舶商旅互來徃秧疇麥畛農父方耘耕
雲霞舒巻芷杜青森羅萬象皆來呈重瞳顧盻值晴霽
謂此景界由天成用賜此山號獅子昭示堅乆無窮名
吁祥麟出㙐鳳鳴四海爲一家於穆皇風清肇造勤禮
樂興順游豫恢綱紘武多牙爪文誠股肱登臺陋漢髙
思士發歌聲乾道復何爲貽謀千萬齡
　　　奉㫖賀平章鄧遇等諸將平定中原囬
大明受命眷自天如日上升照八埏帝皇德業際穹壤
在古無後今無前烽烟到處咸撲㓕無強不摧堅不折
中原開拓尤掛念睿謀選將當庭闕桓桓羆虎智且䧺
鳥翔蛇蟠排折衝戰機陣勢指掌握神鬼捭闔風雲從
雷霆轟天震笳鼓號令嚴明整行伍統師百萬辭玉京
天塹湏臾捷飛渡蔡淮小醜不足平齊魯妖孽難逃生
長驅汴洛煩一掃直取圗籍投燕城千軍倒戈彊敵避
根株既㧞連條肄乃收晉兾廣幅貟更納秦關貢租税
朔漠已靖遼海寧奏凱還朝塵弗驚龍顔霽豫衆復命
白日上貫皆忠誠止有蜀黔何蕞爾一箭飛臨猶可弛
生民安樂頌太平萬萬年呼聖天子
　　　閩中王指揮報捷來金陵就送其歸
跨錦韉佩龍泉豹弢鳴鏑懸玉玦鈎重弦手提髑髏血
漣漣走報捷音丹陛前見殺賊酋長天顔喜回春□盎
金幣出内帑三級崇資併加賞亟還撫輯要觧民煩寃
毋徒誅夷有乖優恤㤙
　　　夀宣國李公
月當秋九屬陽數懸弧佳辰值初度欣從真龍飛上淮
五岳生靈共環覩神化見田隨躍淵轟雷掣電開風烟
長江浪濶竟飛渡甘雨灑徧東南天輔佐聖皇開九有
凈掃攙搶扳北斗或行拓境仗節鉞或任經邦陳可否
建都控臨佳麗地沙隄火城崇勢位十年黄閤尚清髙
吳楚峯巒挹蒼翠河山帶礪誓始終金書鐵劵昭全功
股肱元首重今昔奚特殿陛誇孤忠開國承家華第宅
厚錫珍饈列瑶席獸爐青裊水沉香瓊巵紅瀉流霞液
嘗聞大椿竒論自莊周八千嵗爲春八千嵗爲秋願公
永與椿相侔又聞瑶池有桃仙所植三千年開花三千
年結實願公此桃頻得食更願夙興夜寐事一人啟土
臣鄰魚水親謨明迪德並堯舜天下仁夀同享熈熈春
　　　石假山歌
世上好山如好人睨傲不肯來相親是何峯巒落几案
數寸氣象排蒼旻我聞好山芙蓉三十六從有鴻濛露
巖谷一宵神運霹靂斧但見二十四峯青立玉翻然飛
去十二峯來向君家伴幽獨忽遇雲間騎鶴侣爲言此
事非誇詡更有仙家十二樓化作游龍渡江去硯屏時
映一拳小萬壑千巖共昏曉天地骨含千古清收拾精
神不爲小洞天兩竅祕莫窺虛冥眇漠涵天池須彌亦
向芥子納靜中觀妙生神竒幽人拂拭愛蕭洒掌握烟
霏恣陶寫着屐不勞追謝公山同心㑹忘真假
　　　望夫山
春風江頭吹栁枝閨中佳人怨别離長城烟草𣺌天北
重見郎面知何時欲飛向君無羽翮登山望逺雙瞳碧
寸心似石無轉移遍體隨之搃成石相思誓與天地乆
肌骨猶香堅不朽征夫飄泊終不歸縱活孤幃難獨守
岫花紅簮螺髻緑雨露朝昏足膏沭銀河雲錦織衣裳
月光爲鏡天爲屋嗚呼六朝重鎮姑孰城前後藩臣來
駐兵爲臣不忠取屠醢何如貞女身長在
　　　天門山曲
混沌未鑿元氣閉帝遣斵開雙闕麗一抽鍵鑰不復扃
彷彿閭闔當雲際岷波如絲來自西狂飈忽駕滔天勢
雷驅銀馬蹴兩涯虎豹遁藏閽者逝向年未曾到此山
遥望不知誰抱關但見烟蒼雨黛動顰咲畫出八字宮
眉彎春來堤桞青裊娜二梁開顔忽招我一在淮西一
江左夾我詩船船不過船壓天光覺天堕愛惜玻瓈才
能唾舉杯對月嚼冰玉桂香萬斛清胷腹夜檄江妃舞
長袖爲君翻作天門曲憶昔充貢兩赴京九重晨啟瞻
彤庭懐䇿空歸名不薦五門微茫夢中見
　　　淩歊臺
炎歊苦欝蒸何處堪欺凌黄山古臺址峻嶪何層層周
覽無不極我嘗試一登湘潭巴蜀總在目長江濤浪來
如崩縈廽一帶繞雲漢天門對立青峻嶒果然暑氣無
地着松隂六月凝寒氷所以凌歊名不誣世所稱想昔
宋主卜築時工匠庻黎勞聿興瑶堦沓錦具金雀棲觚
稜教成粉黛歌白紵吹彈絃管聲嬌騰無何豪奢逐流
水轉眼衰歇茫無徴惟餘清泉白石散林壑雨緑莓苔
鋪毾㲪銷磨今古罔識榮與辱長年只有山中僧
　　　弔虞雍公廟
趙宋累十葉南渡紹興時金主長驅百萬師兩淮宵遁
權與錡駕欲航海社稷危麾艘絶江來氣已吞采石顯
忠期不至事勢倉皇急參謀本儒生剥床痛憂國立招
諸將赴海鰌蹴舞雙刀陣中出六軍奮勇殊死敵畫艦
衝渠半沉溺復追射敗之僵尸四千餘公親再奏捷露
布獻酋俘隨復縱火蕩巢穴敵亦含羞燒鳳車江東西
遂寧謐口碑永頌神功德當時微公那能免災厄生民
立廟沙溆傍補報四時陳血食只今風塵障日昏想公
英氣猶生存咸懐我公不暫舍堂陛再拜奠酒尊安得
如公者復見生斯世慰安黎庻清乾坤於乎安得如公
者慰安黎庻清乾坤
　　　月蝕次韻張誠之
誰使妖蟇心慘刻玉宇瓊樓恣吞蝕兎老蟾癡不及走
天地須臾變昏黑玉川子彷徨於中庭涕泗成寃號臣
雖有寸鐵無由身攝天梯髙但見龍窟隱頭角虎衛伏
牙爪龜烏睨視窘無筞金鼔震地空忉忉夜闌還我爛
銀色天眼如何能瞽得飛章遥賀廣寒宮皓乗流空照
箕翼下界百萬億蒼生永仰清光保無斁
　　　送靜明復住持天宮寺(宋宗室乃/講僧也)
靜明復毓秀乎儒族兹乃膜拜緇其服終日繙經坐空
谷君不見龍飛鳯舞下天目烟草凄凉𣺌平陸江南玉
樹寂無舞喜見曇花艶西竺月影相隨湖上宿曉玩雲
樓衆山緑苑鹿晝馴巖虎伏飯飽青精䕃脩竹空外一
聲清唄響寳床演法毫光燭蓮香飛出齒牙間天雨㬅
陀散珠玉聞道天宮現人世蒼鷲囬環梵王屋一朝教
省檄書来主領名山起幽獨釋子遥聞大歡喜仰待雲
間錫飛速從今禮師如禮佛丈室天龍來眷屬但令宗
說兩通融選佛場中一燈續(雲樓/地名)
　　　樵隱歌(并引/)
溧川端國用卜築巉山自號樵隱其子以善能揚父德
託陳子良來求樵隱之文余亦樵于楚山者也聞端君
之隱喜動於懐走賦長歌或乃鋸清風斧明月憇叢薄
以舒情招烟霞以爲侣蒼童白丁扶携後先譜斯歌以
唱和之亦山中之真樂也
隱君家住巉山麓託興樵蘇生計足得柴既可編爲門
伐木還能結成屋身穿巉山雲春融草樹榮欣欣簑披
巉山雨翠濕條枚漸翹楚西風飛霜天又雪忽見滿山
黄葉脱童子相隨采薪去斤斧丁丁在林樾下山笛弄
三兩聲檐頭風月生餘馨到家一事滿人意咲指瓦竈
炊烟青逃名物外絶幽雅厭㸔市塵飛野馬平生挺挺
松柏姿豈同泛泛芻蕘者君不見朝官待漏冰凝履寒
透鸘貂侵骨髄何如取将榾柮煨滿爐暖襲圍屏晨未
起又不見豪家過冬偏費錢衣重錦綉榻重氊何如斫
得桑榆燒作火團欒兒女如添綿更有酒樓歌髻整狂
客沉酣呼不醒不及我樵安靜境澗底青荆沸茶鼎復
有爵髙多俸祿巧覔資財饜魚肉不及我樵心寡欲手
束乾柴煮􁊢粥乆無買臣富貴心列壑層巒留賞音清
猿攀蘿同晝暇黄鸎求友聞春吟巢枝小天地爛柯短
古今戴雲冠兮月在襟白石爲桃蒼霞衾左招農叟右
招牧亦有漁父相追尋長歌未歸藉瑶草采芝又遇商
山老松花釀醪顔色好夢䰟飛上蓬萊島
　　　五花馬
五花馬雪踠驕春赤雲胯前年來從冀北野蹄不驚塵
汗流赭将軍見馬筋骨竒不惜千金買得之持韁使馬
或徐疾馬不能言意自知騎向邊城頻出戰背長鞍花
肩着箭敵兵四合突重圍救出將軍走如電将軍歸向
馬拜謝汝龍駒脱吾害芻如山豆滿倉牧人守飼寒夜
長帳下英賢籌畫妙曾勸將軍勿輕躁智謀仁勇勝萬
人破敵擒王獻宗廟將軍早依如此語免致冒險幾成
虜感恩在馬不在賢但恐忠良氣消沮飬馬能利将軍
身飬賢均利天下民若能飬賢如飬馬偃武脩文治道
新
　　　河如帶
虎有爪鵰有翼爪擒猛獸威愈張翼奮髙雲身起疾自
從軹道釋降王火旗龍馬趋咸陽丞相淮隂文武並良
平片舌摧彊梁開國功臣定王霸捲除虐網民歸化壺
關仁義决雌䧺馬上安能得天下且如吏才世常有何
亡如失左右手儻非神計六出竒空䧟滎陽虎狼口長
樂置酒朝儀新天子之尊世一人元勲雖是稱三傑鴻
業皆由得衆臣臣有才君所倚元首股肱爲一體家國
遄興毎因此若使虎無爪兮鵰無翼横飛怒搏将何以
狐兎鷦鷯䓁焉爾髙皇念功能重酬剖符裂土封諸侯
刑白馬宣盟辭告於上下之神祗神祗洋洋明鑒知盟
若曰山如礪河如帶地老天荒國長在河如帶山如礪
子子孫孫千百世鐵爲劵丹爲書視彼竹帛堅有餘金
作匱石作室藏之宗廟何深宻分茅食邑布州郡雉粉
衣裳龜紐印謝恩鳳闕拜且言長與漢室爲藩垣後來
疑忌含怒怨激得王侯屢生變戮豨醢越夷韓族請苑
利民翻繫獄漸次國除真可憐幾家能得傳曾𤣥口血
未亁言自食無怪殘刑有武宣爭如待下推恩德保全
功臣扶社稷周家雖不誓山河國與諸侯綿八百君心
誠信能確守帶礪不盟天亦祐君心誠信茍有虧帶礪
雖盟終自欺君不見呂后在前莾操後還賴功臣同拯
救河流山峙尚依然不似人心不長乆
　　　澗底松
兩崖峭立夾幽澗澗底長松生直幹崖髙澗低無路通
鐵骨霜鱗有誰㸔托根若在徂徠野千尺良材逢匠者
㧞爲梁棟登廟堂豈容偃蹇山林下澗底松安可賤地
位雖卑獨無怨不願用於漢家未央宮不願用於唐室
含元殿乆無帝舜作巖廊甘分沉淪羞賈衒自從長飬
数百年絶彼斤斧全吾天未央含元雖壮麗囬首瓦礫
凄寒煙君不見犧尊青黄木之灾至寳不琢真竒哉
　　　大風起
大風起大風起掃蕩烟塵淨如洗火龍吹燄成赤雲鼔
鑄乾坤又一新鸞旗豹車過沛里父老子弟爭迎喜向
年離家纔庻民今日還鄉是天子酒酣情濃思故舊慷
慨悲嗟舞長袖復除户户動歡聲千秋萬嵗君王夀壮
哉親唱大風歌金石鏗轟奈樂何君不見抜山葢世骨
先朽何在威加詫䧺赳又不見深室懸鍾烹走狗何用
猛士爲之守大風起兮雲飛揚不如膏雨流滂滂威加
海内歸故郷不如帝德天下光安得猛士守四方不如
王佐之才登廟堂所以漢道不克承三王
　　　應制次韻石城秦淮二首
石頭城與雲平朝見紫霞結暮見明月生城邉年年春
信早御溝漲暖垂楊青駐馬坡前花雨歇江北浮舟渡
桃葉中營兵筭朗如月鍊石尤能補天缺氣運推移夜
還晝六代繁華應復舊秦淮水息風浪宛如河漢向西
流星斗髙環紫垣上祖龍鑿山氣常王地脉仍完秦自
喪大帝興吳天塹雄五馬南浮形勢壮秦淮光涵天影
眀樓臺夾岸如承平雪晴朝來春水生且無江上鯨鯢
爭鍾山萬古色不改日出雲開見滄海
　　賦
　　　大成樂賦
芹波環璧芝楹毓金素王凝旒有赫其臨肅成均之蕆
祀冠天下之儒林運隆文明之世樂鳴正大之音鏗宮
商於翕繹調律呂於精深此釋奠大成之樂所以象聖
德而感人心也若乃宿懸展聲栒横簴立八音繁㑹莫
重金石範荆揚之貴品礱泗濵之瑩質貫脉絡於宣收
妙始振而終詘爰有琴瑟布絲簫篪按竹笙以匏列塤
惟土屬鼗皷奏革祝敔諧木序有堂上堂下之分歌有
凝安同安之曲搏拊戞擊審輕重而中倫要眇舒遲益
悠揚而不促迭唱和以永言盛物采以充目譜雅頌之
遺芳洗滛哇之鄙俗於時殿陛清穆牲齊馨香盥薦是
嚴升降有章明靈在天來格來享被龍章其負扆嘉盈
耳而洋洋使夫聆之者陶一身之天和覩之者詠千古
之道域融暢精神流通血脉信乎儷美於虞廷之韶聯
輝於清廟之瑟矣予獨因而有感焉當夫尼山降神洙
泗闡經屹屹乎生知安行之資皇皇乎出類㧞萃之英
巍巍乎聖賢之標凖顯顯乎帝王之儀刑祖述憲章而
功著仕止乆速而時行彼莘摯之自任暨惠和而夷清
地雖躋乎至極僅一德之宜榮孰愈聖智之全羙巧力
之優并與其爲小成獨奏之一樂曷若爲八音並奏之
大成是以始終條理之取喻形於孟氏極賛而深眀洪
惟皇朝教溢八紘鼔生和於兩間浃仁澤於群生一䕫
制作乎大章百獸率舞乎明廷聞管籥而同樂欣欣然
有喜色舞干羽而格逺蕩蕩乎無能名崇儒重道祖述
丕承允稱加封之詔式符雅樂之稱聖主龍飛經筵盛
典中和建極海宇謐寜兼總條貫玉振金聲方將考大
合於周禮而益隆大成樂於孔庭宜乎開億萬年之太
平也
　　　大成殿賦
遭文眀之盛世兮流聲教以彌幅貟闢虎闈於璧水兮
示彛倫之所先校庠布乎郡邑兮咸在廟而清蠲巍乎
大成之禮殿兮嚴報本於文宣承皇后之嘉惠兮詔徽
稱以致崇摭鄒儒之㣲言兮盡成德之形容總條貫於
金玉兮翕衆音之始終是曰大成兮視夷惠焉能同著
嘉名而有自兮侔制作乎王宮大江之南曰姑孰兮面
蒼翠之三峯溪流繚乎城邑兮藹洙泗之遺風湛清波
之半璧兮循橋門而沄沄蔚喬䕃於文檜兮發秀色於
蒼芹嵗冉冉其屢更兮棟将撓而榱桷蠧澹煙蕪於黄
昏兮恐佳期之不吾遇茍作興之有俟兮亦何恨乎遲
暮思羙人而忽見兮羗邂逅於南土駕五馬之翩翩兮
載雲旌而容與指泮水以弭節兮謇将覲夫靈字東階
兮肅升酌芳馨兮薦誠華扆塵兮衮龍翳中庭凄兮緑
草生憺觀者兮忘情獨侯心兮靡寜謂天地之廓大兮
惟聖道其服參帝乗龍以撫運兮儒化罔間於朔南宜
崇構以宅尊兮夫豈卑圖之所堪嵗月逝而益圮兮将
承宣之我慚萃縉紳以詢兮恢新制而經營恊靈辰以
遷主兮命梓人使效能擢良材於鄧林兮輦巨石於巖
扄百工繽紛以雲集兮隱斤斧之轟轟寮屬恊心以賛承
兮曾不日而告成隆殿崛其山起兮象紫㣲之法宮旅
楹植立而絢丹兮飛梁駕乎長虹朱甍采桷翼其如翬
兮仰之髙而彌崇信乎不可階而升兮夫何岌嶪而嵸
巃橑木蘭而楣辛夷兮煥玉題與金鋪鏤蒼珉以爲礎
兮削文杏以爲櫨敞寛平於赤墀兮納光景於綺䟽碧
參差其萬瓦兮躍龍鱗於天衢其勢出類而㧞萃兮葢
将與造物而爲徒溘埃風兮棑雲類特立兮無群干元
氣兮絪緼類太和兮萃於一身赫奕兮輝煌猶髣髴兮
文章倐雲譎而波詭兮象神化之無方具隂陽之闔闢
兮與日月其齊光晨燎設兮獻殽醑妥神居兮啟瑶户
皇剡剡兮楊靈率雲霓兮來御肅上公兮列侑被赤紱
兮自天而下心悒鬱而未舒兮睠焉不能舍也位門㢘
以恊制兮建雄宏之厦也圭冕秩於東西兮挹道德之
遺芳玉綵彰施於五色兮粲繡繪於衣裳列星布乎朱
扉兮爛昭昭其未央士之誠敬有所瞻兮儼素王之洋
洋重曰春秋紛其多故兮傷周綱之乆陵嘉尼山之毓
靈兮胡唐虞之弗興環逺轍以振鐸兮嘅無人乎我聆
踣祥麟於魯郊兮淚浪浪其忽零明王不作孰宗予兮
歸闡教於遺經開世道之隆平兮示人主之儀刑惟熈
朝之累洽兮躐漢唐而軼三代恢帝德之如天兮鼓皇
風於無外建人極以爲標凖兮孰若夫子事功之尤大
生民以來未有斯盛兮亦何啻乎群山之宗岱宜悉心
以興學兮知化原之有在峙壮觀乎江表兮伊斯文之
有賴事畢兮功深丹堊煥兮鴞林登爼籩兮奏八音吉
日上丁兮神所歆嚴齋宮兮集衿佩播絃誦兮游六藝
雲飛騰兮雨滂沛漸教澤兮被萬世誶曰孔子之道集
大成兮新廟奕奕掲鴻名兮厥髙造天鬱崢嶸兮龍章
當陽儼穆清兮邦之具瞻侯所營兮億載文運日月其
明兮
　　　孔廟賦(并序/)
至正四年朝議以六事課守令增興學之目遴銓時望
爲民師帥由是西河髙侯子眀以才被選眀年守太平
始視事朝服謁先聖廟惟時殿庭弗葺廡弊門逼從祀
位置未合禮度而規制隘狹髹繪昏翳懼弗稱國家致
崇極之意乃建議改作徴學田積逋購材鳩工躬自董
督指畫匠石常臨視終日靡惮勞悴穹祗賛役冬無隂
寒遂復開廣基址大興棟宇塑像嚴華備王宮之制其
勢倍蓰疇昔稱江淮之冠矣自侯理郡善政洊施而是
舉尤偉特蔚爲斯文盛事葢圗盡厥職不負委任視黄
霸教化頴川文翁建學於蜀同一轍焉昔者泮水之詩
頌美魯僖矧兹新廟落成宜有賛述輒譔孔廟賦用紀
成績昭示無窮雖不敢追嫓作者亦古詩之流也賦曰
天昌文運地獻靈基奠素王之奥居闢清廟之𢎞規法
紫宮乎北極抗陽位乎南離美成功於不日重報本於
明時斯葢廓乎千古之偪陋聳一邦之崛竒者也睠惟
姑孰開壌江東溪流揚洙泗之波泮林藹鄒魯之風况
當車書之既同校庠之是崇煥經籍其牖民麗日月於
層空詔大成之徽稱仰垂範之𤣥功匪夫華搆巍䧺如
雲而翔如山而隆曷足以尊帝王之師表道德之宗工
夫何墁瓦蘚蝕衮繡塵凝矩度失稽位序無徴玩嵗因
仍廢不遄興丹虹逝兮梁木壊金雀去兮空觚稜斜持
兮旁承岌岌兮難勝目爲駭視心爲愓兢茍非神物之
呵衛眀靈之倚憑亦将靡然而撓頽然而陵矣物因蠱
而加餙事遇終而始成洵美髙侯受命天子洒御墨於
金屏頒宸㤙於玉璽剖符内京守土南紀振榮光於兩
轓撫淳俗於千里肇當蒞政之期首嚴告至之禮乃盥
東榮乃服深紫瞻堂廡之隘荒省疚懐而不已於是㑹
僚屬詢賢儒考群䇿恢䧺圗緍帑乆虛粟廪無儲發號
屬邑勤徴嵗逋富若川委捷若神輸恊良卜吉定方辨
隅授全模於梓匠遴巨木於林虞刳雲根於瑩窟範埏
埴於洪罏霏屑噴而瓊霙舞大冶躍而金煙嘘絶龍瓢
之霪雨輾烏輪於天衢斧斤翩翩繩墨綿綿矯枉而直
削腐而堅曉鍤雲合晝杵雷填勞者忘疲赴者忘旋俄
而祕殿傑聳穹址承甃飛梁奮蜺剛􁀙蹲獸欒櫨復結
枌橑騰湊丹楹列乎瓌材采桶掲乎纎繡怒螭掀吻於
危甍翔龍矯首於重霤芝栭藻棁之巧繪山栥荷枅之
錯鏤俯深坤於懸絶突中天而欲驟級層階於東西拱
脩廊於左右褰雕簷之雲翼碧瓦燦乎煙鱗瑣窗納景
霞壁璘霦中唐亘砥方墀琢珉風無纎塵雨無微津流
紅光於晨曦飈翠氣於晴旻啟靈星於黄道棲列宿於
朱閽視鑊之庖設麗牲之碑存侯乃妥靈薦醴士類駿
奔有赫宣尼負扆宅尊申申夭夭有燕居之儀誾誾侃
侃若在朝之容建華旒以垂纊端大圭而昻顒享以上
丁衣冠肅恭籩爼既旅罍爵斯崇載鏗鍾鼔虡業維樅
拊以琴瑟間以笙鏞上公配食傳道得宗列速肖之群
賢秩諸儒其追並像設孔嚴威儀俱盛絢采色之彰施
爛紘璋其輝映彼蘭陵之性惡莾大夫之符命宜同削
於舒雱愧江都之醇正偉營濂之毓靈指無極於冥徑
豫焉而顔洛焉而孟間挺邵張庸奴馬鄭我徽文之紹
綂參休光於先聖咸侑祀乎眀庭啟衆心之䖍敬爾其
繚垣四周澄波半璧杏壇蓊翠芹臯森碧跨蒼虹於橋
門曵文綃於衛㦸登其堂者恍聞金石絲竹之音踰其
閾者洞見黼黻珩璜之飾文風振乎草木教澤被乎井
邑青山興而鼔舞采江廽而蕩潏乾坤交㤗而絪緼氓
庶環觀而悦懌若是者豈非侯之力耶賦未既乃有鴻
生英流方領圎袂自賔階升周旋就位捧手而問曰方
今明主御極登三邁五思皇多士同符乎周文表章六
經追蹤於漢武聲名文物充溢寰宇務菁莪之育才挈
斯世於隆古家塾黨庠之相望春誦夏絃之畢舉故建
官以闡教豊庖而具羞先生詫宮室之壮麗窮葩藻之
雕鎪未聞發揮乎大道不幾馳騁於末流請爲我抽其
秘而啓其幽遂喻之曰子來前藏脩游息素有其地茍
廟貌之弗嚴恐禮典之将替今而進德有堂尊經有閤
齋廬爰葺圗書攸託導以窮理治身之功勗以尊主庇
民之學使來游之彦鼔篋之徒遵義途而步武擴仁宅
而安居翺翔禮樂之藪饜飫雅頌之腴考夏商之忠質
嘉唐虞之都俞犧卦眀乎消長麟史寓乎褒誅稽漆書
之科斗剔芸編之蠧魚玩文詞於游夏探道奥於程朱
掃荘列申韓之弊正馬班曄夀之誣是知作新教化之
原以副所任者舍侯其誰乎問者語塞降階欲辭復授
之以詩曰
彤靈彤宇髙侯所營流離汗漫輝奕崢嶸於皇文宣集
厥大成憲度百王祀事孔眀春秋戰國聖賢道晦晦於
一時光於萬代日月爾朦雷霆爾聾宜此報功制盛王
宮配食維賢乃侯乃公牲腯而充犧象有崇升歌進祝
肸蠁豊融髙侯曰嘻訓女髦士我新是役爾立乃志麗
澤講習尚勉毋墜聞命欣躍敢負侯意既崇仞墻亦浚
清沼䕃以嘉樹被以蒼藻洋洋文魚躍躍飛鳥涵翔上
下於樂至道巍兮赫兮禎祥集兮侯之德兮垂無極兮
　　　栢山賦
繁昌監縣夀卿號曰栢山爲作賦曰
有嵗寒子出自新甫之境秩重蒼官之封持翠節驂青
龍拂輕霄凌剛風擢脩標之磊砢發清韻之玲瓏忽與
谷棲髙士㑹於縹渺之墟薈蔚之叢髙士氣象巖巖宇
度谾谾仰之彌崇即之靡庸納煙霏於雅抱貯㤗霍於
巍胷是二客者勢相埒趣相同方期互爲資益辛天假
之竒逢谷棲髙士顧嵗寒子曰嚮焉慕君乆矣乃今覩
喬才於邱壑託厚䕃於帡幪願聞挺特之槩以攄子之
悰豁予之蒙不亦可乎嵗寒子曰唯唯吾甞傑立殷社
寄神眀之蹤危峙蜀祠掲宰輔之忠堅剛金石之幹夭
矯蛟螭之容鬱溜雨之蒼皮竦撑雲之直躬鼓簫籟兮
紆婉翳車葢兮青䓤爾其霜鏖白曉雪酷𤣥冬萬木既
脫千林告空吾乃鶴骨增癯虬髯奮雄葉森翠羽枝翹
碧銅結芳鄰於左紐之檜締交盟於錯節之松悲梧桐
之早緑咲桃杏之春紅後凋興歎於尼父守義誓舟於
衛共翔烏肅臺憲之地棲鸞表孝子之忠彼啖餌之仙
翁悟心之禪宗亦恃此而爲功先生胡不於兹而研窮
髙士謝曰偉哉予将語子以飛巒複嶂之勝麗巨崖列
岫之巃嵸超鴻濛摩穹窿乍昻乍俯或横或縱形髙厚
之德漙發育之公藴神光於寳藏浮積翠於靈宮玉筍
流彩金屏暈彤壁立萬仞根延八鴻雷震其下遂飬物
之盈豐澤通其上象受人之虛冲君子體之以安所止
仁者樂之以類而從若夫盤羊膓兮百折突鰲脊兮三
峯綴二華之菡蓞削五老之芙蓉是特餘秀所衍猶爲
世之壮觀子亦嘗聞其始終乎二客談辨未巳時有㐮
邑主人來自西北之要衝躡飛鳬吐長虹朱衣墨綬緑
鬢方瞳是嘗曵王門之素裾瞻天陛之青楓職封疆之
字牧遂弭節於江之東思以致鳴琴之治成製錦之工
踵避蝗之卓茂倣馴雉之魯恭於是進二客而告之曰
柏兮貫四時而不改山兮亘萬古而常隆冰柯偃蹇匪
山曷鍾石骨巉巖匪柏斯童吾當兼其有而酌其中負
暢茂之資寄崇髙之所質雖異兮吾能通厲貞勁之操
禀靜直之性道雖異兮吾能融葢将培千尋之材登棟
梁於廊廟出膚寸之雲沛霖雨於龎洪固宜效扶傾之
力聳具瞻之勢妙即物而擴充布清隂於四野蒸祥氣
於九重豈比㟝嶁之設樵蘇之供語未既二客洒然有
觧如夢而寤如聵而聰相與觴柏葉之酒歌嵩髙之詩
以爲主人夀藹歡意之和濃請以二者而歸美表令譽
之渢渢遂乃操觚紀事抽藻思於雕蟲
　　　天爵賦
赫上帝之有命賦良貴於心官全衆美而光榮超萬物
而尊安葢是爵得於天之所賜何假分茅而胙土班瑞
而錫鞶也維人有心主宰一身克具天理故曰天君當
其大化渾淪冲氣絪緼質凝胚腪靈秀爲人帝令誕敷
付以性真上帝若曰咨爾心官聰聴誥戒天地生物元
德至大全體爲仁妙用爲愛畀汝斯爵惻隱爰在服此
寵嘉力行無怠制事之宜其理爲義應酬裁度發彊剛
毅畀汝斯爵羞惡所繫申服嚴訓擴充必至維爾心官
朕所簡閲尚其毋貳臨女昭晣行之以禮粲然有節文
之詳明之以智截然有是非之别既降𠂻而不遺當秉
彛而對越然而與是德者天之道實其德者人之功盡
已而忠則仁義實藴於其中循物而信則仁義實用於
無窮樂夫善而不倦曽無間於始終兹皆天爵可慕可
從咨爾心官以思爲職代天作工爲民立極敬受爾爵
其永無斁於是尊居靈臺光闢㤗宇端荘整肅臨蒞而
䖏以方寸爲所封之土以誠信爲所佩之組耳目之司
有其統筋骸之束有其主維屏維翰嚴禦欲之雄藩如
圭如璧瑩真純之奥府遂乃極髙明而爲堂蹈中正而
爲塗觀艮象以行庭䘖巽風以乗車施廣譽而代繡積
太和而成厨醉以道德之醇飫以義理之腴衮衣赤紱
未足爲重髙牙大纛何足爲殊凡君臣父子之有倫隆
殺等級之異宜掲綱常於萬世示法則於羣黎于以爲
邦家之光于以立太平之基則又皆於出於斯也嗚呼
時降風移人爵是炫趙孟斯貴趙孟能賤枉已求合浮
雲歆羡昧天爵之當脩宜鄒孟氏感於世變也系曰皇
天無私兮賦德在躬彛倫咸備兮委任寔隆匪軒冕而
自榮兮不品秩而能崇紛吾既有此内美兮守而不能
舎也誓忠貞以自許兮庻幾因時而待賈也(原闕/)
　　詞
　　　水調歌頭(九首/)
　　　　送汪教授
都城栁絲緑曾跨錦驄遊玉堂紫薇花發不聼故人留
却憶江東雲樹薄采浙西芹藻氊冷亦風流移榻謝山
下菡蓞碧波浮　煮茶罏題詩筆庋書樓瀟瀟官舍如
此踈鬢不勝秋教雨潤流名郡愛日晴烘歸路未許乆
林邱囬首五雲裏鳴玉鳳池頭
　　　　送宗文山長孔子充秩滿(伏以去聖人千七/百載𣲖演平陽貢)
　　　　　(禮部二十八名榜崇江浙遂承省檄來長/儒庠􁃍惟子充山長省元雲漢爲章風霆)
　　　　　(示教觀光鳳闕美形容而頌成功講道鵞/湖抑說怪而暢皇極溪山鼔舞簦笈趨蹌)
　　　　　(振泗水之遺音宗考亭之正學式欣采藻/已報及𤓰三年有成毎取法於白鹿洞萬)
　　　　　(里而上行待詔於金馬門乃/爲水調之歌以致雲程之祝)
東魯聖人後流𣲖浙江東一家叔姪兄弟取儁棘圍中
鴈蕩秀分靈嶂蟾闕香熏老桂文燄爛摩空講鼔震鉛
阜户屨藹儒風　一角麟千里馬九和弓人材超偉如
此道出紫陽翁正擬洪鐘待叩便跨征鞍歸去多士誦
成功再踏玉京路射筞大明宮
　　　　送天門山長馬玉相
江上兩峯立門户自天開香芹翠繞精舍暢望羙人來
麟鳯洲中仙骨龍虎牓中文物絳帳育英才椽筆泚銀
浪澎湃走風雷　錦盈機冰作鑑玉無埃咲談馳騁今
古况是舊經魁培植三年盛業脩舉前時曠典囬首把
離盃老桂吐清馥飛歩上瑶臺
　　　　贈王義菴
先生乃儒者有道出羲黄袖将攀桂名手種作杏林芳
江月玻瓈萬頃山雪瓊瑶一色開戸挹寒光清氣滿胷
臆何况有竒方　鶴凌雲鵬擊水鳳鳴陽平生濟物心
在隨寓寄行藏丹鼎芙蓉紫艶寳杵芝苓玉屑堅子避
膏肓神聖可醫國功奏十全良
　　　　贈醫官徐齊山
柯山倚天碧秀聳浙東南惟公與山齊德結屋對巉巖
門外紫芝瑶草窗下丹爐玉杵元氣此鍾含藥鏡發靈
彩金匱啓𤣥緘　鳯凰臺龍虎地駐行驂佳聲飛滿當
路氊冷自能諳手握囬生大造心悟成仙秘訣神效過
蘇耽雲外鶴書至衣袂染柔藍
　　　　贈臺醫張氏
良醫比良相活物是竒功乾坤萬古生意收入藥囊中
屋上石城雲樹砌下秦淮烟浪掩映杏花紅仲景有家
學照耀大江東　悟金丹傳寳訣契參同一方共仰司
命臺閤譽何崇談咲香生蘭室指顧春囬茅舍沉痼掃
除空行矣展髙志夀域藹仁風
　　　　秋興
秋髙興何逺爽氣掬星河雨晴山勢飛動樓外鴈來多
丹桂香凝幕府銀燭光揺青瑣試問夜如何天地大無
外老子儘婆娑　寫兵機脩馬政詠鐃歌西風莫添華
髮壮志未消磨眼見帝都龍虎人似仙洲麟鳳留我共
鑾坡把酒暫舒嘯明月借金波
　　　　言懐
天地一開闢日月幾東西古今氣化無息萬物豈能齊
春樹珎禽韻巧秋水紅鱗影捷松石伴幽棲佳景與心
㑹得句或無題　碧油幢蒼玉佩紫金泥明時文武勲
業我亦棄鋤犂志在螭頭直筆道在床頭古易奏筞濟
群黎野鶴忽飛到清夢繞山溪
　　　　偶述
皇天萬物祖生氣本冲和忍令古今天下治少亂常多
血濺中原戎馬煙起長江檣㯭滄海沸鯨波割據十三
載無䖏不干戈　問皇天天不語意如何幾多佳麗都
邑煙草莾平坡苔鎖河邉白骨月照閨中嫠婦赤子困
沉痾天運必有在早聴大風歌
　　　水龍吟(三首/)
　　　　夀青溪主者
先生文武長才五城三島頻來去絳霄繞室紫烟煉鼎
青雲得路銅狄摩挲琳書披閱玉京游歩想乗牛函谷
飛鳬鄴郡今與古同髙趣　一曲青溪廽䕶自逍遥蘂
宮深䖏黄眉洗髓洪崖拍手赤松爲侶桃實千年芝莖
三秀喜迎初度任九霞觴滿七星車轉看仙童舞
　　　　送李國用赴宗文山長
　　　　　伏以天門爲太白游詠之山宗英繼出鉛
　　　　　山乃文公過化之地精舎爰興闡教得人
　　　　　視今猶古恭惟國用山長李君瑞芝三秀
　　　　　威鳯九苞人才如在冶之金陶鎔有待經
　　　　　籍譬行天之日垂示益明神悟正傳力排
　　　　　異説徃應鱣堂之瑞将𢎞鹿洞之規車同
　　　　　軌書同文行同倫世幸逢於一統家有塾
　　　　　黨有庠術有序化大洽於羣心遂賦水龍
　　　　　之吟用祝溟鵬之舉
碧天雙岫門開澄瀾幽竹環仙境長庚孕秀明河借潤
孤蟾爭炯疊嶂樓前桐君山下幾年馳騁說芹池雨化
杏壇春滿緗巻富青衿整　桑柘鵞湖佳景對清樽且
忘氊冷紫陽罄欬春雷響震秋蟲聲靜老屋無塵短檠
聴雪寒爐烹茗看回頭捧得詔黄香墨出中書省
　　　　送人出使
酒䦨和夢登程秋隂壓得征鞍重似華峯霜隼禹門雷
鯉丹山雲鳳滴露松窗煮泉术鼎漉氷􁊢甕向金閨髙
歩羽林䧺論便寫就中興頌　主将逺提兵衆細評量
古人言動太公韜畧蕭何圗籍孔眀擒縱茗莢吹香芝
英産秀荔支脩貢更此行妙處訪求賢俊助眀時用
　　　木蘭花幔
　　　　送教授汪處謙
羡蓮花慱士珠照乗璧連城更經笥生香詩筒寄興教
鐸揚聲故家老成文物便鑾坡寳炬被光榮來勺姑溪
秋水雅懐一様澄清　芹宫燈火月華明時主校文衡
向玉潔堂前詠歸亭上飛動歡情堪憐盍簮無幾又梅
邉歸路馬蹄輕此去朝天有日御爐烟裊瑶京
　　　大江東去
　　　　送段伯文赴太平帥府經歴
紫薇香冷着風生銀翰月篩朱箔面有長淮清潤氣培
以老成才學菡蓞波澄瓊花霧歛夢跨揚州鶴案塵不
染聲華飛動臺閤　天上妙選仙官牙緋㤙重婉畫清
油幕坐對江山䧺麗處依舊太平城郭令肅貔貅歡騰
雞犬千里蘇民瘼雲間路闊一樽試爲君酌
　　　金縷曲
　　　　夜宿省中有懐賀乆孚
庭樹秋聲冷夜迢迢漏傳銀箭月眀華省最惜稽山無
賀老短燭照人孤影做好夢又還驚醒風透圍屏青綾
薄且披衣立傍梧桐井兵衛肅畫廊靜　江湖聚散如
萍梗咲談間雲霄滿足一鞭馳騁萬壑水晶天不夜人
在玉晨仙境說近日四郊無警兵後遺民歸田里漸桑
麻緑映鵝湖嶺須再見好光景
　　　　敬次上所賦漁家傲
駐馬坡前觀虎踞金陵都㑹興龍處共沐普天㤙似雨
芳草渡江邉營壘人家住　御栁映街籠翠霧錦衣銀
甲青驄馭文武百官班簉鷺呼好侶軍門獻納勤來去
　　　西江月
　　　　六月二十日初暑書事
乆雨相連伏日太陽初變炎天緑槐繞屋未鳴蟬浴罷
新携團扇　子病親臨藥竈童歸愁問禾田藤床移近
水亭邉臥看星河西轉
　　　大常引(六首/)
　　　　壬寅季夏即事
江城六月雨聲寒河漢倒雲端白浪渺懐山笑門巷撑
船徃還　龍吟水面魚游砌上田野勢漫漫稼穡本艱
難問何事天公太慳
　　　　晚景
透雲魚尾縷晴紅縹渺水晶宮人在小橋東看絲栁輕
揺晚風　斷霞飛練逺煙凝紫山勢活如龍浴罷倚長
松愛歸鳥孤飛半空
　　　　連隂書事
濕雲宿樹暗樓前潮上緑苔磚煙雨滿江天似畫出王
維輞川　蔓墻蟲篆草池蛙鼓飛溜聒髙眠海闊晚風
顛最穏是溪翁釣船
　　　　偶述
對人無語叙寒暄多病似文園學未造淵源空寫到千
言萬言　長江雨歇髙天露下星繞紫㣲垣山友結馴
猿儘占取清風滿軒
　　　　書巢
一巢結在萬書叢營葺半生功稽古豁然通任蹤迹幽
棲此中　鶴居松頂龜藏蓮葉意思亦相同牖户敞玲
瓏是理窟包涵太空
蒼芸緗軸幾周遭身世占清髙風雨不飄揺最相稱先
生一瓢　鯤鵬海闊鷦鷯枝上各自遂逍遥經史雋芳
膏似飬翮翺翔九霄
　　　　松風
怪龍湧起半天潮驚破月明宵爽籟自然調來慰藉山
中寂寥　瑶琴罷鼓茶鐺息沸一片奏仙韶兩耳洗煩
囂且莫效當時棄瓢
　
　
　
　
　
　
　
　
　
　
　
　
　陶學士集巻十
欽定四庫全書
　陶學士集巻十一　　　　　明　陶安　撰
　　序
　　　送劉仲彬序
天下之學原於理理然後有氣氣然後有數氣則陰陽
五行乎可推數則脩短吉凶乎可測孰主宰是理實具
焉盖必有先天地而生後天地而存者矣儒者為學務
以理勝猶元氣也由儒眀乎技術推氣測數洞徹竒奥
猶元氣流行而生成於物也可以與是者其劉仲彬乎
仲彬中山人居姑塾别墅繙閱經傳該貫今古詞藻燁
然即人始生嵗月日辰辨五行生勝衰王轇轕參綜條
䟽節解其論𤣥博精暢於窮達夀天禍福刻期取應又
能以七政四餘度分垣布雖萬殊千變判别無爽觀其
為術若火之燭物蓍龜之前知權衡之定輕重仲彬藏
脩于家唯儒素是務未嘗從師以學術而所能若是凡
老渉星厯子平氏書給食江湖業稱專門者莫敢與較
能貴人文士競趨而樂叩焉則夫儒而明術者信有異
乎常矣哉今將逺逰四方告别於余余意人受形質固
皆稟於氣囿於數莫有能逃焉者也君子貴窮理以立
命而已自星命之術遍天下遂乃諉之氣數鮮克究力
於人事强者萌僥倖之心懦者惰脩為之志靡然成風
但曰我有命焉若是則聖人脩道立教可以無也茍窮
理立命以己之天制天之天進退得喪悉安所遇豈不
卓然傑出於天地之間哉仲彬儒者知此審矣斯行也
其為我以是驗諸人它日歸吾將舉而問焉聊以卜斯
世果有窮理立命之人也
　　　送毛公禮序
古之君子出其才智經濟事物風節聞於人勲業光於
朝設施皆得其道者素定於未達之時也當其潛晦積
學累徳舎宴安甘勞苦或耕牧田野或羇旅江湖父其
師兄其友蒐羅羣善用廣已能下至閭閻艱難米鹽細
故罔不繫心是以閱之熟而慮之深知之詳而守之堅
也其或深居惰逸獨學寡聞欲兾用於世者第以徼寵
為志爾幸有美其藴植鮮克更涉民務不幸早貴臨事
處置未盡合宜然則立身應務固亦難哉許昌毛公禮
家頴水上杜門稽古不妄言動於詩易微㫖黙有㑹悟
為文豐不近冗華不損質弗耀露所長人莫之識也乃
嘆曰今天下同文南北異才角立相望曷若外適擇其
尤而薫炙焉茍僻處狃常揆所見聞能幾何哉於是㳺
汴洛歴汝蔡自以為未足乃渡淮涉江南至于吴楚去
年冬来姑孰郡侯見而賢之俾館榖學宫親師取友誦
覽脩纂渟涵暢衍功十它人弗可量也乆乃辭去將歸
許昌余頃居京師獲交中原之士視決崇科陞顯級者
較其藝能非皆右於公禮也若公禮之志固將行道澤
物而踐其所學此所以間闗千里衣布素飯脫粟寜勤
勩而不悔者意有在也豈非素定於未達者哉其所謂
閱之熟而慮之深知之詳而守之堅者哉
　　　送金梅窓序
九州之地皆聖人所别無偏重也九州之人皆王者所
治無偏私也地有南北猶天有隂陽時有冬夏然人心
之理不随地而異湯立賢無方孔子稱南方之强為君
子尚可以南北第其人哉當國初之混一也一視同仁
南士擢居顯爵才烈彰聞相望于位邇者三四十年始
棄逐不用日銷月鑠浸以弗振載名銓書者寂無幾焉
夫中原疆域方九千里古今莫可增損若遼陽甘肅雲
南女真髙麗舉非九州之地西則巴蜀又出九千里外
今其人皆得與中原等唯荆揚貢賦極饒文物極盛而
朝廷鄙其人當夫奄有萬方曾何彼此之限奚荆揚獨
可鄙歟將産其地者盡非可用之才歟舉其尤著則吴
季子言㳺澹臺滅明之賢屈大夫宋玉陶靖節歐陽脩
曾鞏之文王羲之虞世南褚遂良歐陽詢蔡襄之書謝
安張九齡陸䞇范仲淹趙抃之功業周濓溪李延平朱
晦菴張南軒吕東莱黄勉齋蔡九峯真西山之理學其
他巍勲大節髙風卓藝浩乎莫能勝紀若是者果皆可
鄙歟况江浙為天下理學之統㑹而新安者又江浙理
學之統㑹也自晦菴既出名儒繼興窮演著述陽輝而
玉粹列聖之心羣籍之道洞無遺藴挈四海為洙泗者
以新安之書迭出旁流不可忘所自也新安老儒有以
梅窓稱於時者姓金氏字維清居京師十五年元老鉅
卿待遇有禮坐以南籍竟不獲登諸朝聫以太史院薦
始受命教授太平陰陽學梅窓讀書博識守其鄊先生
之理緒為文有渾厚風尤深於詩寓意悠婉凡星緯地
理占筮諸家之學靡不融暢使貫中土者得其一長皆
可名世以取顯榮乃獨栖遲隠忍弗辭卑官甘處南人
之分焉嗚呼君子所恃以不朽者有徳焉爾用不用命
也梅窓達命之理徳以制之雖不用乎何尤茍吾不朽
者存縦不用於一時將見重於後世較其所得孰為多
乎於其謝職餽之以文使人知有梅窓之賢而不遇也
　　　送劉仲脩逺逰序
今南北混一適千萬里之逺若近踰户閾故行者樂而
居者不憂也彼商衒萃其貨力操舟犯乎湍深驅車轢
乎險峻卒抵於遐陬外徼徃来率以為常僅營銖寸之
利而已若士之逰於南北志將有所為也逰而學焉可
以成其徳逰而仕焉可以行其道不資貨力而無湍險
之勞所獲又非止銖寸之利惡能自已乎春秋戰國天
下裂據非有今之混一而聖賢者亦事於逰顔淵過匡
季路問津欲成其徳者也孔子歴聘孟子轍環欲行其
道者也逰之云乎馳騖汗漫云乎哉吾自慶生逢盛時
四海如家每思經涉南北周覽疆域之廣文獻之美而
杜門窮經願莫之遂乃獨驚喜仲脩之逰也仲脩謂予
言族本縉紳思繼其業我不敢不學也家有父母思養
以禄我不可不仕也嵗月荏苒年漸壯矣末由振㧞恒
悒欝於吾心非碩儒宿師之依莫克邃於學非名卿達
官之擢莫克華於仕茍困處閭巷將無所倚成決意兹
往必有得而歸也予聞其言而有告焉宇宙間至貴者
理而已理自天出力不能以强致謀不能以幸取博而
窮之於物約而㑹之於心心平意定至貴者悉偹乎我
積忠信為學之本謹言行為仕之基求之已而有餘復
何俟於它求也子行過通都鉅邑擇其人而貭之其有
戾於予言乎否則駭目而悸神者山嶽海瀆之靈竒焉
城郭溝隍之髙深焉器服珍寳之華侈焉固能極視聴
之娱恢翰墨之氣其於學與仕所資何如也仲脩謝曰
先生命我矣遂買酒登溪樓上宴别甚歡贈斯言以壯
其逰
　　　送周彦升歸宛陵序
有可施之具由仕而後顯其美遭世承平志畧之士用
禄代耕振奮以自㧞然出處義存窮達命賦或詭遇以
要時余素難其人今始得於彦升焉初彦升父周君及
其婦翁燕君締交周沒燕受託壻彦升於家余與燕之
子叔義相厚雖識彦升不數數㑹遇頃同徐仲善来踵
余門獲接其言論復與劉仲彬見過察其性情甚矣類
吾叔義也余惜彦升有其具不由仕以顯其美因謂之
曰良材之桐困於薪矣太阿寳器晦蝕於土非聲激㸑
下氣見斗間以驚動覩聞惡能受知於識者表其異於
世乎子胡不一爆其聲一吐其氣殆將有所合也彦升
曰今世謀進者結權要援親黨氣勢凌壓取仕禄易若
探懐袖物若是者我所無也囊金帛餽餼醑爭求薦達
惟恐不躐人之先務快志於時頃若是者我所無也無
是二者則美容辭勤奔走恒屈折於鞭輿之下逢迎謁
請視喜怒之色以為進退茍焉一得外自侈炫若是者
我又不能也我將歸宣廬先人之居田可稼圃可蔬安
其素分不躁求以妄圖若其乗時有為遂所志願我固
欲之然豈敢必乎吁向吾難其人彦升果其人矣持是
而弗變立身成名信可期也余亦知義命而能守者也
嘉燕氏父子知人而善處也從仲善仲彬請為文以賁
其歸云
　　　送㳺景達序
士之特立於世者其品有三脩於道徳者上也發於事
業者次也著於言辭者又其次也仁義禮樂養其性孝
友忠信達於人安土而樂天足乎已無待乎外雖未及
於事業言辭綽然有以自重道徳脩之於身者然也得
其位行其學功可以濟時澤可以被物振譽於朝廷埀
光於竹帛則又視言辭為不暇唯隠處晦阨研經稽古
不得施於世乃苦心殫力旁求精思一皆托之言辭顧
豈不欲發於事業哉窮達之勢殊也金陵㳺景達脩纂
考論立言於經傳憲臺以著述薦景達既敏於學知道
徳不外乎一身勉而脩焉可也年甫壯未至於晦阨期
乎事業之發亦可也勞勞焉以著述為事甘處於最次
如使析理剖疑㑹其所同辨其所異為世教人心之益
其志可謂大矣或資以求知取仕利其私圖言辭奚可
恃乎哉然則景達宜緩其所可能勤其當務者斯可造
乎上也於其歸因質諸言尚思繹之
　　　送胡達卿序
國家財賦鹽利為盛民日食鹹其用至切設官以括利
莫若淮司為豐也淮壤多斥鹵瀕海煮鹺之饒甲於天
下北踰汝息南越江湘靡不取給嵗入錢貫為萬者一
萬八千朝廷倚重簡才領司事由是河南秦公出踐使
職剜剔宿弊號令偉赫檄姑孰郡史胡達卿為屬曹誠
以利源所出宜得人以賛其政也達卿自從吏慨然有
逺志不屈下以取容容觀步趨表表殊異人以顯仕期
之達卿亦自信不疑也郡守魚臺賈公薦于淮司賈公
嘗為兩淛鹽使與秦公才譽相望其言見信于時達卿
因是得以揚翹吐華裕國之財足民之食獻謀長貳儻
可减額損直少紓東南凋瘵之力以慰衆望庶不負於
斯行也予竒達卿氣之揚年之盛果能如其所志也重
賈公知人之明秦公任人之公也形諸文以為贈
　　　送㳺教諭序
官以教為名師道之所存也自教不領於司徒後世臨
教州郡者鮮能盡其職况在一縣勢孤位下歉然不振
教典乃曠師道之不立也宜矣一有以教自任不狃於
世習者豈非毅然特立君子哉上饒㳺起南先生任當
塗教官其始至也學宫不治廟貌不肅無斗緡之儲乃
規畫興理作新教條叢經傳於座右躬課諸生懇懇無
倦弦誦之聲洋溢乎朝夕有歴千里及門者每旦望㑹
多士於公堂深衣講說人莫不飫義理之味退而重自
刮劘文風大變盖其學粹而徳厚介義利於秋毫甘貧
淡而不厭毅然特立宜夫脩廢之易而感乎人者深也
舊嘗録徽學士子稱譽不衰繼領薦衆方兾其大用而
猶教於百里之地尚幸師道獨存學者有所仰式也使
其登成均教大郡亦率是焉而已爾秩滿而别吾黨有
不能釋於懐故云
　　　送趙生序
求道莫先於得師師之所在無問逺邇必以為歸茍深
居里閭溺於宴安遷於流俗而欲學焉以求道吾未見
其宜也中山壤地邃宻風氣所聚民多富饒其讀書好
禮者曰趙族有字宰衡者儉素自持彼其以華靡相髙
膏粱饜飫之習裘馬佚㳺之態紛至其前宰衡一不歆
於心命諸子姪執脯脩禮事嚴君仲容為之師仲容来
自四明講經於益清閤弟子翕集趙族聞而慕焉名志
民者宰衡子也年未弱冠炙其師說若有契於心者耳
焉異其聞目焉異其見將敏於求道之不暇尚何宴安
之溺而流俗之遷耶今歸予懼其方進而或止也能無
言以勉其成乎擇交以慎其所趨守正以勤其所勉外
之誘者拒之内之窒者廓之約其心於理焉可也率是
以往歸求而有餘師於道亦庶幾哉
　　　送潘仲升序
士之世其家學不外慕而移其業者在今為最難盖勢
利紛華動耳目誘心志操守弗固從而變焉唯寒素靜
淡處之自裕使先徳不泯推所善以及於人豈不足為
賢師哉潘氏在姑孰自拙逸公以行義文詞著名吾友
仲升其曾孫也予所見者仲升祖若父儒雅相繼為搢
紳模楷從㳺之士翕趨其門由拙逸至仲升凡四世皆
處師位於陳氏陳為西隴名家其子弟務學入官承潘
之教也仲升刻苦勵學脩飭其身有祖父之風其為文
搜竒摘奥窮盡事物之變安於憔悴專一無所移其業
真能世其家學者諸大族爭奉厚幣欲羅致西塾仲升
皆不就獨於陳氏聘不吝於復行也豈教澤之流者深
使其乆而不忘歟嗚呼培之厚者其發則榮伏之乆者
其飛必逺教於一鄊日以義理啟導功有學半之益涵
泓演迤充羙於中出而措諸事業視前人其有光矣於
其往也申以勸焉
　　　送總管賈鳬山序
儒者懐道藝不獨美其身務以致用於時也當其得位
行志勲績顯于朝聲名流於世固足榮矣至於難進易
退持守不渝致政髙尚克全晚節使人嗟歎懐思賛服
其賢斯足為尤榮者則賈公其人也公字惟貞家魚臺
人稱為鳬山先生蚤受業於孔林仕由教官辟入中書
拜監察御史還樞密都事行省郎中兩浙都轉運使遂
以正議大夫任太平路總管太平三邑簡静易治府廨
䧺麗公事蕭然號江東道院守土者坐鎮其上尊而不
勞又有江山登覽之勝魚米需給之饒每朝廷優賢必
以是郡為選主上重公宿學舊徳不欲煩以劇務特授
今官公亦愛其民俗淳晏敷宣政化千里之疆日被休
澤有古循吏風居嵗餘年未七十遽辭職為退休計佐
貳僚属接踵請視事弗聴耆艾數十輩日候于門公亦
不出於是士議於學農議於野商賈議於市相率俟其
出乃羣懇馬首願母速去公慰喻而别比登舟吏民拜
溪滸猶冀少留公命舉帆順流而下耄倪聚觀於兩岸
目送埀涕此舉在公則榮其如人心不釋何彼嗜利者
減嵗貪位造戾荷怨以去官為戚其賢否何如哉公雖
屢登華要歴事五朝秩正三品爵禄不加於心安處澹
素仁義忠信形諸踐履求之當代儒術致身始終完美
者如公不多見也公歸視其桑梓必曰此吾先人之所
居也省其松楸必曰此吾先人之所藏也然後觴酒於
耆英之社杖屨戴白婆娑以娱詩書禮樂傳之子孫是
皆公之素願也雖然老成典刑人所敬慕論道濟物非
公而誰必有安車帛璧逺賁林壑又豈容黙而已哉
　　　送張生序
天翼張生東平人也東平古附庸於魯俗尚禮教有洙
泗之遺風焉賢才之盛著自往昔入元以来登政府肅
風紀接武翰苑掌成均之教魁大廷之選者類多東平
人勲業文章冠冕中州何其盛哉近年入仕限以資級
茂異嵗貢著述之法相繼而廢科制亦輟南北士陸沈
而不振雖東平亦不復如前之盛矣今以儒進者僅兩
途㑹計於學校焉試吏於郡縣焉其職雖卑非有勢位
之援資貨之挟莫由以自達窮經懐藝困乏無助者咸
不得進用張生盖其類也張乃東平仕族生務學勤敏
僑寄南方無禄飬親謁臺憲諸公既無所遇需次太平
郡史翺翔泮林執經問難剖理屬文突出儕伍後天翼
而来者郡府補吏已數輩又獨不遇奉母之東吴行有
日予既不能周之以力遂贐之以言嗟乎用舎之命懸
於天學問之功由於已在天者不可以力求而在已者
可以自致也沈靜專毅以大其器也温厚粹雅以達其
辭也謙抑誠莊以持身而應物也循是而無失焉則仕
禄之来也孰禦東平之賢才不獨專其盛於前矣其勉
哉
　　　送李景輝序
茍有以異乎衆雖深居藪澤不求聞於時而聞者自求
之必其心志恬晏才業充裕待聘而起或置之爵位則
利澤可以被乎世或處之賔師則善教可以淑乎人所
就者異所負者同也今賔師之職曰訓導專學校之教
公卿顯宦亢勢鈞禮有廩粟之供而無官守之責故為
士者未由爵位以遂其榮或由賔師以養其尊也吾邦
世儒最蕃者為黄山李氏家學偹五經之傳由左司君
之後有菊野先生竹山先生皆表表賢範學者慕之景
輝紹其世業居北郭外門巷隘僻車馬謁見憧憧其途
郡矦優以禮幣羅致泮齋户屨景従聞者咸曰李君儀
度偉雅文詞流麗推其善以及物抑何幸哉君尤工書
翰殘章剰藁人珍惜之持縑帛而購書者爭趨焉再期
引退闔扉讀書于浮丘襄水間九江檄至亦有賔師之
聘君樂其道能逺行遂泝江而邁非有以異乎衆能如
是歟吾聞九江多大川靈山必鍾美於人當有碩茂之
資然而長育導誘方有望於成效慎哉斯行應其所需
而益有聞於時使其家學所及由江東而西焉則李氏
世澤光流于乆也可知矣
　　　送縣尉程宗成序
郡縣官制歴秦漢唐宋至于今其名與職沿革不同獨
尉之為官代相襲而不易子真之於南昌孟徳之於北
部縣之置尉古矣哉夫尉也擒姦禦冦懲非禁暴雖具
弓刀邏捕之煩誠得賢者專其責設施有方則疆域之
内潜消不虞晏清無警匪特効力威武固所以翼善治
保齊民也宗成程君来尉當塗條疏禁章風動邑境市
博者復常業肆鬻者無濫欺强梗知所畏而攘竊知所
羞君嘗言尉與令簿聨銜而弗與縣事茍在所宜為當
盡心而不辭其怙吝不率致之有司以詰其慝用是民
重犯法刑罰稍簡君雖不侵官然縣事賴以弗冗非賢
者而能之歟初宗成居黄岡慷慨負大志従名儒賢大
夫㳺善屬文今上潜邸南遷其才徹於睿聴因偹扈従
日侍燕閑及入纘大統軫念舊人優以爵賞紆金曳朱
頒自特命唯宗成僅在卑秩恬然不較然昔人階是官
者每登朝行舉其略若婁師徳之台輔牛僧孺之西臺
白居易之翰林其所就何如也宗成秩滿赴京入覲黼
扆獻納之際其必曰時政之弊為目多矣貨賄者騰達
而徳藝者困窮也貪虐者横驕而亷潔者挫抑也民力
乏而斂愈急吏滑滋而法不行出餘論以幸天下正賢
者之樂為則予雖處遐僻尚可被餘光而起敬也
　　　送謝宗玉序
國朝重錢貨之實輕錢貨之名經費常資稅課居其一
嵗入甚繁盖在在有之設官征商其品級以稅額為差
命服緋緑選列長流為其重錢貨之實也然以一統之
朝其大侔天其富侔地乃與細民計利錙銖芒忽筭括
無遺視古闗譏弗征者異故不得不輕錢貨之名外示
賤利美意庶無貶於治體焉為人上者避嫌而輕其名
可也世俗視其官而槩輕之不可也借曰由刑書左遷
茍善理職猶當取瑜而棄瑕况門功廕仕必掌金榖然
後清資華級可循以陞幸有刮豪蕩篤文學又率以事
功顯此任子之優美者而宗玉謝君亦其人也宗玉司
稅於姑孰完飾廨舍籌㑹精覈謂征取寛平則人不肆
欺衆物遄集由是川運陸輦商貨聫屬外無竊入内無
逸出稅額雖繁不勞力而盈其數先是征官賈驓爾女
語市上君儀貌儼肅望者敬畏鬬奪博擲亦屏氣斂迹
盖廛肆囂譁利之所趨乃訟之所起卒致有司牒訴寡
而易治休則考方䇿㳺意翰楮所製詞章豐縟整楚或
席賔士談論倡酬盃酒接歡瑣瑣錢貨一不塵瀆于懐
今考滿遷秩行膺字民之寄則何政弗舉又將躋清要
之衢鏘鸞鼓䇿尋其先世軌轍而馳驅之亦在脩持所
致所謂以事功顯者余日望於宗玉焉余既與君友又
承教授金君請遂序以重其别
　　　送教諭夏仲符序
古之為教慎脩持於身今之為教徇好尚於時慎夫脩
持其學約而有倫徳行文藝而止爾徇夫好尚其學煩
而無統訓詁詞章而止爾距古滋逺善教浸㣲聖賢歸
趣貿貿將無知雖黽勉從事經傳操筆札成篇方役意
進取為求脫貧賤之計故徳行廢而文藝衰豈所教者
乖其方學者因而失之歟處今之世雖不能免於訓詁
詞章即訓詁以窮理因詞章以寓道反之於已表裏交
治本末重輕之不迷明而誠焉猶庶幾乎古奈何教者
學者莫此之由也吾嘗觀學額之廣殆無過于今學弊
之極亦無過于今國朝增置州縣下至小邑必建學設
官務以尊儒育才然而任教責者恒非其優為廩帑之
糜費弦誦之寂寥旦望謁拜而登降不䖍也春秋薦獻
而爼籩不肅也學為虚器官為曠職傳舎而已焉借逕
而已焉吾重為學校人才之歎每思得賢教官以望復
於古仲符之諭東流也故以是言申懇懇之告夫環境
百里編甿萬計居教官者導其人於善母徒徇時之好
尚俾皆慎其脩持必有忠信之貭懋進於聖學者儻仕
有餘力繹吾言而躬率之其教官之賢也哉
　　　送張得原序
予聞髙唐張氏以儒族稱重北方後或徙家于南有守
道者文學鳴于淛今當塗縣幕官仲冶乃其從子也仲
冶明習吏律子曰得原結髪讀書長益脩飭或勸舉吏
俛首應曰非我志也蓄學不輟吾以是觀之知其為有
志者矣凡力於學豈但勞誦記窮披尋炫文翰以徼利
干寵貴乎志有所立自期以髙逺乎爾天下之人孰無
志也但人各殊志所嚮亦随而殊矣志茍定焉嚮茍正
焉將何適弗臻何願弗遂無它由已而不由乎人雖子
不能以得於父父不能以奪諸子吾既見縣幕自儒即
吏能進於仕而又嘉得原變吏歸儒能復其先業也然
吾有以卒子之志矣古之人才率勝於今者初非甚髙
而難及也甚勤而求乎世也不急居之以恬靜持之以
堅確成於艱難之餘用於完實之後故其發也浩乎沛
然而無窮若良冶之淬礪必銛而剸裁也若良農之耕
稼必熟而斂穫也循乎是則異時大張氏者非子也耶
子過淛見而從祖請訓焉或不異於吾言矣
　　　送黎仲賢序
采石距郡城垂舎許膏壤豐夷憑江而出山勢泝流巍
峙煙濤𣺌瀰遂限江淮之疆其形勝冠絶逺邇南北清
美之氣㑹萃于兹欝蓄乆矣其地則室宇鮮華賈貨闐
溢民物阜蕃水焉舟楫山焉亭觀以給逰覽之娱吾疑
氣之㑹萃欝蓄宜發為翹磊暢邁之才而罕見其人豈
或潜晦俟時學充於已不待資乎外將吾偶未之見也
及憲軺按部簡㧞俊能為學官乃聞有采石之士試藝
與選喜而叩之則知其為仲賢竊因有感焉三代盛世
夫井黨庠之制行民嗜脩學甚於飲食常登進賢徳命
以爵位不學則棄而弗用生斯時者勢不容於不學由
禮義之習深勸懲之道明也後世習降道衰上無教下
無學逸豫茍止循襲浸乆遂以為常一有革心嚮理奮
自濯磨如仲賢者出乎其間能不堕於流俗其可貴於
三代之士審矣仲賢長育富家獨樂儒素居其職無廩
帑出内之煩唯燖繹經傳窺聖人之藩籬躋君子之堂
奥匪直㺯文翰而止吾意清美之氣得非發於斯人哉
考滿余無以為仲賢贈雖然無它求也即所居之境仰
觀山之靜重以厚其體俯視江之流通以廣其用黙然
心契而不以資遊覽之娱馴是不已惡能測其髙逺耶
　　　送燕叔義序
士當治世思欲致用科第之艱非可必取或由吏進雖
致身異塗較其學術才行同焉爾余友燕叔義英朗疏
敏耽學善文業周易窮四書㫖趣旁涉羣史百子諸家
者流記覽韞積淵涵而谷納辯議馳騁出入援據上下
數千餘年事變治忽若近在几席嘗有志於决科矣及
科制輟於至元今中丞夢臣張公承㫖繼學王公官行
臺俾從吏昇郡調徽理刑獄有聲調姑孰司繭絲粟米
之征蠧止恵流捴管賈侯惟貞薦為廣東憲史科制既
復貢士不聴吏于憲司以命士九品郡曹二考亷能者
充它職弗與憲史之擇不下貢舉之艱叔義去科苐而
就吏行志於清要馴致膴仕視決科者均也凡識叔義
者或稱為經生或稱為文士或稱為詩人又或稱為守
法之吏舉衆美而歸焉不啻與決科者均當有以過之
矣夫嶺海以南去天萬里畨禺之民唯知尊憚風憲其
官聨皆朝廷遴選將必有如前三公之知已往佐幕下
亷以厲其操誠以擴其公莊靜慎重任激揚之責風動
荒徼則吾黨之所望也重叔義之行者合辭徴文以贈
别是為序
　　　送沃哷彦文序
皇朝官制亷訪司秩三品尊嚴於庶府專勸懲之柄書
吏奉邦憲賛佐政刑宜得端潔幹達之才以舉其職肅
一道之表儀求之於時而彦文幾乎是矣彦文始祖沃
哷氏掌完顔國馬政貌類其君代死於遼遂啟金運及
賞功爵其長子請讓二弟卒得均賞夫忠于君而棄其
身念其親而先其弟危行著聞綱常有賴軒裳奕葉後
金彌顯大父従淮安王征伐以勞拜官五牧州郡父典
教廣信退隠髙尚兄彦時登進士第彦文自少勵學侍
父在信時太守秦侯元之㧞為郡史以其才有足用也
調姑孰賈侯惟貞守郡察其操守薦陞書吏余與彦文
雅交每相見輒劇談歡洽坐終日僑舎空寂無贏餘之
資今赴湖南憲司則勸懲之柄由人而加重又可幸彼
之得吏而憾余之失友也嵗晚告别徴余贈言余惟彦
文承世家之休光沐儒林之膏潤置身清要益充令徳
浸致顯達光紹前烈勿以逺役為嫌也遂申言以勸其
行
　
　
　
　
　
　
　
　
　
　
　
　
　
　
　
　陶學士集巻十一
欽定四庫全書
　陶學士集巻十二　　　　　明　陶安　撰
　　序
　　　送周彦升北上序
宛陵周彦升業精五行書以人誕時支干考其生王制
克凡窮通脩短災休之值悉如其言雖累千百錯雜南
北人清濁髙下紛糅不齊彦升從容裁剖分寸毫釐具
有徴驗其術亦竒矣甞留金陵久而未禄寓當塗幾三
載歸鄉里恐無以自著遂幡然動其逺逰乏思仰而嘆
曰今夫求呑舟之魚者必涉乎鉅海波濤之深而後獲
焉求千尋之美材者必入乎大山喬林薈蔚之墟而後
足焉求顯榮於時乃欝欝處鄉里又安所得乎吾當浮
大江逾長淮遡黄河而上之過齊魯之邦覽觀岱嶽之
雄北抵燕畿觀光於闕庭與天下豪士結交吐吾術以
臧否人物震撼公卿其或曵裾王門前席宣室庶吾志
可伸矣余因其行而有感焉古之仕者才徳宜其位彦
升乃不得一試以是推之凡守道懐藝困窮不偶者多
矣不獨彦升為然也安得使才徳布於位亦若彦升之
術第其清濁髙下無分寸毫釐之爽也哉吾知兹行将
有所遇無以戚戚為也子獨不見新豐逆旅之事乎觴
之酒以為别
　　　送易生序
國朝重惜名爵而銓選優視中州人刀筆致身入拜宰
相出自科第徃徃登崇臺參大政才學隠居輙徴聘授
官下至一技一能牽援推薦取緋紫不難中州人遂布
滿中外榮耀于時唯南人見阨於銓選省部樞宥風紀
顯要之職悉置而不用仕者何寥寥焉山林草澤之士
甘心晦遯窮理髙尚終老文學故近年四書五經論釋
益粹纂附益精其書遍天下聖賢之道如日月麗天江
河行地輝光潤澤無所不至使朱子理學之緒益盛以
昌其淵源有自来也哉以是觀於今之世南士志於名
爵者率徃求乎北北士志於文學者率來求乎南求名
爵有命得不得未可期也求文學委心窮理必期於得
也南陽易生彦忠氣質樸厚生長北方年既冠矣㳺姑
孰從予䆒義理為詞章頎然羣衆中朝夕徃来專勤誠
確今告别北歸贈詩成軸請予序其端予謂生之南來
志於文學者也夫學無先於窮理理萃于四書五經體
之於心驗之於身踐以强毅之力居以𢎞裕之量使行
成於内文著於外況以北産則名爵可翹足待矣嗚呼
文學難而名爵易宜申告於中州之人也
　　　送醫者鄭國才序
在天則元氣統乎五行在人則元氣主乎五臟太和絪
緼充周無間始終庶物存之而生失之而亡故調理元
氣為醫之本至於療治茍非急卒又先致益於脾焉盖
土氣流通則水火金木悉頼以生脾氣蒸潤則心腎肝
肺皆資以養良由元氣之所繫也然攻病之術衆人所
共務厚本之道智者所獨得彼其情欲憂喜戕乎内暑
寒乖沴暴乎外感觸之端不一其元氣弗和均而已矣
是以上焉者運神聖於不言次焉者施工巧而取效脫
乎至危而納乎至安知其本之有在也郡東南之黄池
自如菴栁翁以脉劑髙一世而繼者迭興今鄭國才頴
拔衆中志在濟人聞其通典籍知古今事變匪特良於
醫亦儒之秀者矣其先治難素者十餘世傳有端緒且
參摭栁學於元氣流行天人之理已達其要盖國才道
則儒藝則醫醫者貴得其本而儒又醫之本也宜能察
識病源使不横罹夭閼感其惠者日多有病劇累醫莫
愈者君投劑益脾而痊遂持縑素求令辭頌其能余亦
樂道人善慨然不辭嗚呼世之醫者於理㝠然則其功
漠然求能調理元氣者寡矣然民者有國之元氣也為
人牧者有若君之於醫則民瘼甦而遂其生矣聞國才
之風將有所感也夫
　　　送照磨馬克譲序
凡立乎位事有踐於義者不以利害為趨避盡所當為
弗二其心而已古君子修身理物動必以正不詭譽不
茍同寧見憎於俗而公議與之以其踐於義也道喪風
靡容身固禄諂附阿承委曲備至雖見恱於俗而公議
鄙之以其傷於義也居今之時立乎位而踐義有如克
譲馬君殆猶古君子者歟君東原儒家以簿書賛風紀
主上昔幸南土知其名行已而為照磨於太平居幕僚
之末郡府監守貴戚顯官勢位隆盛職佐貳之近猶不
敢出一言立異唯俛首斂舌遜謝而已君乃抗論可否
厲聲正色折之以理好善嫉惡指斥無隠退食閉門無
貨賄之交是豈以利乎趨害乎避一踐於義焉爾朝臣
有薦於上者授資政院屬官北上京師余惟君之端潔
確然有守當其在官益乎人者人不知也及其去官始
悵然思之識與不識交口歎美天理之在人心終不可
泯宜公議之與之也異時大用兆於是行其必始終惟
一哉
　　　送馮生序
古之君子學以善其身非務幸取榮富在孔子時三年
不志於榖猶弗易得況至于今古學益逺不敢槩以望
人也茍窮經蓄徳俟時而達推其才以濟物斯亦可貴
焉爾是以朝廷立制使士出而致用其目有三曰進士
也曰學官也曰儒吏也州郡吏曹士或不屈從而進士
拔一於千百未易猝與寧受辟為學官若馮生景文是
已馮世居采江其尊府聘師西塾教子若孫唯景文自
幼翹拔嶷如成人曩欲從余受業時予為親負米于外
莫克應其所需去年冬始歸則儲氏禮幣已在余門景
文求學益懇館榖于儲以俟受業馮儲世姻皆余懿戚
故樂育而成美焉乃取四明程先生讀經程式倣考亭
六條之法與之窮繹濓洛以來緒論㑹歸於徃聖㫖趣
日修月積未見其止豈專科舉之習而已哉今景文奉
檄需次學官使能恒久勤勵母渝始志母替後功雖進
士第可期以登然科舉不足第人品予厭之且久但以
親老乏養無階得禄遽欲舍而未能若夫慕古君子所
學則誠本心也余既强顔充賦鄉省景文亦歸臨别因
道斯語俾以自勉焉
　　　伊洛淵源録序
道在天地間經緯人文綱紀世教無一息不存其明與
晦繫乎人而已矣三代浸逺真儒善治世不一見聖塗
榛蕪為害滋衆上下千餘年孔孟遺統泯焉墜地斯道
久晦天實厭之於是濓溪先生特立先覺建圗演書啟
導後人程兩夫子心領正傳遂嗣鄒魯絶響其學以誠
敬涵養本原自洒掃應對貫乎精義入神自静存動察
極乎盡性至命即物以窮其理反躬以踐其實擴聖賢
未發之祕凡羣言混殽俗學乖陋一掃其弊悉反諸正
時則康節邵子㳺神先天闡揚理數横渠張子得於見
聞沈潜堯舜之域以相羽翼斯道大明於世天下英才
接跡及門佩膺師說言行出處散載方册朱子彚次成
編縂四十六人題曰伊洛淵源録所以上泝洙泗下衍
考亭之流可見道無一息不存因其人而明焉爾國朝
許文正公身任斯道傳之右丞耶律公俱掌胄監唱和
伊洛之學使其淵源之盛充溢四海故為士者皆知根
據理性考精粹而棄穿鑿其於聞道反若出乎三代之
前者盖有所自來也右丞之後行已公光嗣家學曩貳
憲湖北甞出是編夀梓鄂泮及調江東復命刋置姑孰
郡庠值太守子明髙侯大新廟學圖興教養之具喜得
其書用廣傳布府推李君全初恊心董事将俾學者探
討服行約諸身心建諸事業歸宿乎仁義中正其於人
文世教信有補益哉
　　　送教諭張彦聖序
先王仁愛斯民其政尤要者三治有封建養有井田教
有學校三代迹熄首變治養之制代相踵襲莫能復古
所存者唯學校久而益廣誠以性𠂻倫理在人至重不
可一日不明於世況乎考徳藝美風化又國體之所急
哉漢晉以下學盛於京師而郡縣無定設唐宋以來學
布於郡縣而教官無常銓縣倚郭者皆弗克特建附𨽻
郡庠而已今也邑必置學學必命官禄雖輕而道則尊
勢雖孤而任則專去民最近禮樂之澤易浹於百里是
以儒者試仕願階乎此有不屑於它岐焉華亭為古名
邑倚郭於松江廟學𢎞麗廪帑豐牣稱最浙右曩余識
其文物類修整醖藉有機雲遺思故談者舉教官美任
為是邑屈巨擘行省以斯職授諸彦聖張君可謂得其
人矣彦聖科第世家也學敏文贍超躐等伍如竒寳横
道趨者樂競嘗位賔師于鄉校端表儀肅條約弟子詵
詵推是以教華亭啟義理之秘藥浮奢之痾新耳目之
習謹身心之脩則徳藝有不考歟風化有不美歟性𠂻
倫理有不益明歟然余告于君者非以是為足傳曰惟
斆學半又曰仕優則學君子之應乎外正以資乎内也
子其砥利噐馳堅車必得儁于千萬人之塲將使科目
由已重無使已由科目重廓其用於時是固君之所志
而余之所望也豈徒善諭一邑而止哉
　　　送海漕官徐師顔序
朝廷經國之資仰給於東南貢賦者惟田租尤盛荆揚
荒服逺王畿數千里外巨艘山矗嵗漕三百餘萬石涉
越溟洋達於沽口風潮恬便旬可抵燕視古鑿渠引河
勞工力阻湍石困於輸將萬不侔也海漕開府姑蘇品
居正三寵以銀章位在列郡上勢埒藩閫其属千戸命
服深紫金符煌煌毎督運至京戸部奉㫖燕勞錫予特
陞其爵豈不為邦有儲峙乃命脉之所寄哉太平為瀕
江下郡秋租十四萬石今年春夏兩運漕府以千戸徐
君來督事凖量適均官無虧逸人不知擾徃時漕夫恃
豪倉曹恃衆氣不相弱啟釁片語攘臂奮呼黨應蠭午
鬭揬擊敓延害於民市肆晝閉物情震洶嵗常狃習不
悛有司莫能輯也比者治郡皆賢大夫重以君之才柄
故能潜遏競端勞績彰偉盖君乃吴門巨室其尊人領
漕職風烈欝存則繼美於先世者有由矣諸公名流以
君勝任而民咸徳之於其行歌詠累牘俾予述其槩竊
惟詔㫖甞賜天下半租而民力向紓奈之何中原洊歉
天子痛元元横罹飢溺修徳弭災傾庫廪以賑救仍下
令蠲全租近京師榖價翔湧公室私家皆以不給憂則
夫延頸而望哺者方切切於斯時也君宜速於徃以佐
其用勿使粒米如珠而重朝廷之慮也
　　　送丹陽山長劉彦質序
姑孰城東南贏兩舍井邑豐華地名黄池其學舍曰丹
陽書院老屋數楹嵗乏常入教官借廪郡庠幾無容託
甫至突未黔尋託事去無以振宣文化踵襲滋久見聞
為常禮摧樂喑莫克扶植余竊病焉其能釋余病者僅
彦質劉先生而已常端坐論堂舉五典三物之懿誘導
諄切闡揚朱詩經緯其性情温柔寛厚人樂親之寓況
澹寂空室磬懸唯簞豆自奉無金榖出納之煩得肆志
於理奥乃考創學之由知自西山真公嚴潔祠報使其
餘響遺烈震蕩耳目矣郡侯嘉歎思有以慰先生之心
因相其材役崇飭廟堂樹墉浚池規制合度憲軺聞其
賢割天門剩儲萬緡有竒營産以給之積數十年不可
興者一旦浡興光華偉哉郡府承憲㫖考藝郡庠衆曰
持衡公平唯劉丹陽能然禮殿落成于泮衆曰賦以頌
禱非劉丹陽不能然每入城市士大夫爭迎承歡盃酒
間願望儀表以自肅也余覽天下事其可興者順勢而
成為力率易不可興者建謀而造為力率難君處難如
易昭有全功茍移其能措諸時用則利益無窮不特釋
余所病世凡共病久不能釋者猶渙然釋矣劉越人也
考滿詣余言别故樂稱其實豈茍譽焉而已哉
　　　送趙致端序
十四年前余與中山趙致端居同里學同師治同經自
髫及冠情好甚篤㳺止與俱其間别久者唯侍其尊府
尹縉雲時為然餘則無數日不面面輙講討理性評古
今文章或倡和成什率以為常其樂藹如也時趙氏自
憲使朴隠公寓姑孰市之東巷古屋逼城蕭蕭然也稍
東則廢城之基其地髙爽下俯深隍植以花竹嘉蔬盈
畆中峙嵗寒之亭余生晚不及拜朴隠公公冢嗣即致
端尊府字子範余每見其宴坐亭中静閱書史性髙古
與世不合再除旌徳尹志弗樂仕甫五旬棄官攜家西
居臨頴致端因别去余每西望興思徃來于懐又懼致
端氣質豪敏不拘小節見所接者莫已若乏規戒磨礪
將中道自輟去年春余在京師遇其從弟致安致本獨
喜問致端事則稱其志彌髙才彌進冬許昌毛公禮逰
姑孰屢與余言致端如致安所稱今年冬致端與其弟
致敬來尋先人舊址首訪余相見驚喜劇談舊事才數
日過金陵省其從父子威君浹旬復來渡江西還徴贈
言於余君業周易請舉而喻焉升象傳曰地中生木升
君子以順徳積小以髙大夫木由尺寸而拱抱能升自
地者以積而致之也人有所積培植以素進為以漸勿
棄小善勿負已能日升不已道徳崇而才業廣將無施
而不可嗟乎其必積而能升哉
　　　送天門孫山長序
今書院星布海内類多後創教養之具不足甚至嵗無
緡龠之入虚額崇而實效微求如天門粟幣之饒佩屨
之繁鮮有也教官紛列庠校每借階餌腆禄故視事席
未暖輙乞委引去視廟堂蕪圯墁瓦飄剥漫不經意求
如伯明孫君守任獨勤又鮮有也以天門之山得孫君
長之其果能振揚斯文哉書院建自前代扁以宸翰當
大江上直兩峯屹立相顧勢抗霄漢宛然戸闢之象基
𢎞搆矗專其地勝遭季世兵攘士浮淮繽至咸頼給於
兹田租石踰二千迩年蠺漁日滋反至匱乏廢寂若傳
舍有識憫嘅每冀得人光復舊觀嘉恵士子惟伯明在
官卓然殫力徴浙田嵗逋購材鳩工撤新禮殿翼以崇
廡塑圭冕像百有二十脩闢齋庖招集諸生闡明聖道
以淑人心覬嗣鄒魯遺響而君適考滿積資萬緡以授
代者於是聽試憲司需選于吏部觀長是山者未甞親
獲交氶其善終如始克蹈全美僅見君爾行將典教州
郡職益重責益深振揚斯文當不止此吾又厚期於君
也
　　　送王子楚序
有虞世賞岐周世禄獨官不世者人賢否殊也逮至周
官師氏以禮樂徳行掌國子之教然猶考藝進退未嘗
悉世其官而必任焉後世䕃補法行或曰顯官必公卿
子弟為之以㓜習其業熟朝廷臺閣之儀或曰驕驁不
通古今無益於民宜明選求賢除任子之令是皆偏見
爾及考漢儀二千石以上得任子弟擇茂亷者補令丞
其法良而未備今制䕃補五品之上受命于朝降自六
品省銓掌金榖苐其上中下以嵗月為差至滿始受朝
命許典民政盖治民者為國之大端理財者經國之要
務將俾因仕知學練世故涉艱難以培其才然後移以
治民故不得不自理財始此則古所無也王子楚金華
人四世祖魯國文定公為淳熈相由宋而元世繼簮紳
其父兄皆儒仕子楚以䕃補為姑孰征官之貳夫貳也
在它官特佐其長唯征税則操柄規利勢與長使等君
雖日㳺廛市雜然商販中而清資偉觀見者珎慕猶麟
鳯㧞乎羽毛之倫也自其夙承庭訓受經許文懿公之
門遂有成立雖由是以治民而為之奚難其或薦名文
翰接武朝行得以著其猷為既非驕驁又熟朝廷臺閣
之儀漢所擇茂亷吾非斯人而誰與江風載薫歸舟言
邁持觴列餞贈之以文
　　　送經厯張景中序
銓衡重守令之選而經厯次之盖不輕以授人也自幕
僚不辟於長官而命於朝得以均禮抗論彼可于上此
否於下彼非于前此是于後凖律而裁之當也據理而
行之决也其責任豈易乎哉姑孰郡有幕官曰景中張
君執心以公雖疑而不避持身以亷雖貧而不怨議事
弗隠長官心服其能不敢越理而肆夫幕僚有三經厯
居其長當一郡喉衿綰轄之司茍得其人則恩流福衍
是則寄千里之命者不獨繫於牧守而尤繫於經厯之
賢也然牧守出治者也經厯賛治者也出治得專制之
而賛治無自遂之義或不得於守雖欲語而箝其口焉
雖欲動而掣其肘焉經厯之難為盖有甚於守矣一有
弗當其才强者矯戾以立異為能弱者詭随以茍同為
便守以崇貴臨已上必與之異飾譽而已必與之同罷
軟而已茍守之所行未中乎理則戾而非矯也中乎理
則随而非詭也或任其偏而賛之乖方此郡政所以不
理也若君則不然不怵於勢不屈於私鼓唱公道見義
必為無箝口掣肘之患無矯戾詭随之失三邑士民樂
聞其善而稱誦之及去官也歎羡思惜欲畱而不可得
矣君河東人家于浙西其詩文備雄厚清楚之氣風儀
脩潔美鬚髯望而可敬今將入京方當登用髦俊之時
則昔日之賢幕官即異時之良守令也不特陳力効職
以忠於君又將立身揚名以顯其親
　　　施山長挽詩序
人有逺百世而相知者況同時乎凡居遐壌異域皆同
時也況鄰境乎茍言行中於義文學根於道雖不及目
乎貌耳乎辭吾将信其力善而没有餘思矣無它天理
同然人心無間此敬叔施君之没士類不能已於哀音
也宜哉至正初余識君之子景中於鄉闈抑抑乎其恭
也循循乎其良也余嘉敬而深期之是嵗果與江淛省
貢甲申再㑹錢塘而景中禮益恭徳益良盖其涵育薫
摩服父訓不違故植立如是余既因景中知君之賢然
未獲一遇以遂所願甫五十而卒觀余友鄒功父狀其
行謂君立身本諸孝弟忠信持己以敬善奉親睦族恤
孤濟危雖三代淳厚之俗蔑以踰兹余又知君徳脩於
内則其綴文攻詩發於培養之素異乎雕組末習矣君
家宣之雙溪受辟長初菴書院未及赴任其卒也姑孰
郡邑大夫暨在泮搢紳聞而感傷今窆有吉卜遂相與
聲諸挽什用相紼謳姑孰與宣鄰境而大夫士未必皆
識君也韻度悠然寄其哀思豈非力善可慕出於心之
同然者乎彼其富家大姓斂怨興讟猝遭變故衆心幸
焉余以是益歎施君之賢不特可知於斯時將有逺百
世而相知者矣
　　　送張誠之序
朝廷課守令興學居六事之一屢飭風憲勉勵人才風
化之寄有所委屬然而肘教印者撓於錢穀出内正録
曠為閑秩遂設大小學之師曰訓導表儀諸生每旦望
守令謁廟聽講或憲節按臨羣集論堂獨以師生藻黼
學宫而訓導為職反重於教官矣至正甲申冬江東憲
官來戾泮黌懼教養弗稱命選訓導教官宿儒合辭進
曰有張姓字誠之巷處受徒行義文詞允宜是選監郡
子實尚書郡守仁卿胡矦遣幣致辭誠之遜避再三乃
起供職憲官分庭鈞禮郡侯喜於得人士子慶學校之
不廢焉及胡侯考滿子明髙侯視事新建廟學君為考
其制度髙侯致政去尚書綱緫學務其為人剛嚴少與
可君與之始終三載無違言忤色人以是多之嵗大比
充賦于鄉且請解職學正臨行簡學録劉彦英登門固
留而其意不可矣嗟乎古道浸逺篤於力學者寡勢燄
之所歸貨賄之所在紛紜是趨孰肯甘澹静以自淑其
身哉君既有植立推善及人而學校有所頼於張氏其
有光也張之先來自安豐居當塗者累葉今為當塗人
　　送篤彦誠赴官紹興序
至正初科制復興國人增試明經遄迫試期鼓箧場屋
者類以未暢全經自惕然積學深純見理明徹則敷繹
有裕時彦誠以詩經領江浙省薦試藝京師弗合而歸
嵗甲申大比又領薦行省乙酉春遂得儁春闈奉對大
廷余亦與計偕在京師聞稱右牓之士莊肅端慎人輙
以歸彦誠受衡陽縣丞以母憂不赴改紹興録事司長
官即字牧正官也今年春余較藝南宫寓都頗久見新
進士及前兩科登第求仕者多除字牧正官彦誠因有
是命焉竊觀近數十年朝廷㧞文學之士共治天下不
過徴求隠逸也作養胄監也開設科舉也然起自丘園
卓有顯效寥寥幾人哉胄監之選嵗僅六人至於躋省
部厯臺憲纂修國書掌教成均布滿庶位下至寄郡縣
之命凡補益治體者多自科舉出上意責望不薄也今
彦誠之官越上猶故鄉也人情風俗知之有素發其所
藴施諸政而有餘矧其同官徐國賔余曩忝同貢彦誠
與之恊心蒞治孳孳撫綏越人必被其澤而克上副責
望以増大科之光也彦誠既徃出此質於徐君以為何
如哉
　　　送蔣茂功序
稱學校之盛者非貴其金榖豐饒棟宇宏麗在乎得人
施教使詩書禮樂之澤涵濡羣心為國家育賢才為斯
民美風俗任是責者由於訓導得人也太平學宫教授
缺員正録代出内日趨走奉承不暇然教事卒賴弗墜
者幸有蒋君茂功以訓導為職耳曩郡侯承部使者命
求髦儁為學者師士論翕推茂功無忝是職教官踵門
迎請遂謁廟告至官僚寓公薦紳名流羣執賀爵列進
徳堂賤夫下走亦知為得人日坐公齋敷揚唐虞三代
心法治道紬繹微㫖及伊洛格言委曲誘進學者歸心
太守髙公興造殿庭輟庖饍君僦屋于市以居其徒朔
望仍㑹講公堂不廢常儀今試藝浙闈棄職而去衆謂
余與茂功雅交不可靳一言以泯其美余惟君在庠舍
幾三載當監守之親蒞分憲之按臨御史之循厯宣撫
之詢訪能使學校光華稱盛于逺邇苟不自以為至端
誠簡重充拓志業又將展攄才猷適用於世豈止若斯
而已哉
　　　送王生序
宛陵王生廷淑甞受業於余今從父官奉化同舍生請
曰王及門且久去有離索之歎吾黨亦戚然于懐願先
生贐以辭余因自念弱冠時閉門獨坐研討經籍頗涉
諸家慕古人修詞章病未逹其要乃從朋㳺間得四明
畏齋程氏讀書日程放考亭六條法及吕舍人規節目
次第筋聮脉貫使攻儒術者有楷式遂遵效其畧持循
累嵗真若承嚴師而親畏友也既長為童稚師獨愛導
以程說十年前分教泮庠廷淑來逰摳衣弟子列聽演
易㫖探索象數義理之隠賾諷覽考覈亹亹忘疲年漸
盛猶請益不已近數載余東㳺吴西過淮汴厯燕趙齊
魯徃回無常廷淑亦深居寡出姑孰人士敬其徳性恱
其才藝群遣子弟執禮事之僦室邃巷勤於訓說余於
程盖私淑焉者則廷淑治身誨人其端緒亦有由也奉
化距四明城兩舍程氏教育遺澤在乎人心子之徃也
敷求典刑進而不畫博焉以㑹其理篤焉以蹈其實尚
其强勵而惟永終之圖余既喜廷淑之行而成其學也
而自惜不獲親炙於程逝也又以志余恨
　
　
　
　
　
　
　
　
　陶學士集巻十二
欽定四庫全書
　陶學士集巻十三　　　　　明　陶安　撰
　　序
　　　送李儀伯赴西臺序
國家以諫諍繩糾之任託諸憲臺遴選才徳為監察御
史所謂彰善癉惡激濁揚清者所繫特重焉官無崇卑
聽其舉劾政無鉅細賴其維持將以廣一人之耳目建
百僚之標凖稱是職者李君儀伯大梁人也其尊府嘗
持憲節君自早嵗即以名節自許初通守汝州遷章邱
尹以最績聞朝用薦者拜南臺監察御史乃至正戊子
守省湖廣連劾大官威震徼外明年讞獄州縣情無寃
疑於是憲綱尊肅而政體清嚴矣又明年調西臺御史
竊謂今之從仕莫要於言路當不諱之時則忠國惠民
之䇿藴於平素者無不可施況君心術端粹言動不茍
無愧諌諍繩糾之任哉君在南臺其同官李正卿赫彦
凱李好古皆時之所重君又與之同官于西臺粲乎珪
璋之交映也鏘乎金石之相宣也言路得人於斯為盛
則何功業之不可成也歟将使斯民被其休澤也歟其
可賀也歟
　　　送安思善赴西臺序
皇元有天下要荒之外悉主悉臣疆理四方分二十有
二道統以三臺西行臺置關内其所屬漢隴巴蜀猶禹
貢州境若河西雲南皆氐羌蠻戎之居逺連絶域亷訪
司四道既重攻刑之柄監察御史坐而鎮行而巡所以
疏王澤儆吏治繫民心也安君思善由南行臺監察御
史而有是調将以國家威懐之道勸懲之法徃彰示乎
西土焉方其官南臺也出按江浙行省蒞事静重成憲
是率股肱大臣心用厭服及入閩慶譲亷汙咨求隠瘼
物議稱善其素性寛厚不立崖峭之行而聞者敬憚文
學恬退之士薦揚弗疑盖其蚤㳺上庠師承鉅儒禮樂
以陶其質徳義以養其心經術試藝中髙選厯仕端介
遂登清要今移節于彼而風烈益峻器度益容則函崤
未足喻其崇灃渭未足喻其深也僕聞盡忠所事者勤
勞不怨或者驅馳曠邈而偉論令儀有以肅逺人之聽
瞻使知朝廷任言責者有其人豈不為風紀増重哉故
序以贈其行
　　　送張太初赴西臺序
出自世禄之家與起身於閭閻藪澤異盖公卿子弟夙
習世業素閑朝儀若天性自成至於四方幽逺物情民
瘼利害纎悉鮮克周知其由布衣應時而奮者雖歴世
故然多疎迂野率弗適其宜二者恒難於兼有今乃見
於張君也君字太初保定人其髙祖汝南忠武王曽祖
淮南獻武王皆以勲勇佐國初征伐其祖恒陽忠獻王
又以文學為賢相至其尊府㐮孝公與其諸父昆弟俱
有顯爵自元有天下而中原世家以文武忠孝輔翊景
運王公累葉者未有若斯之盛也君以廕補官拜南臺
監察御史寛明仁厚不殘躁以立威不假貸以縱法庶
官承風望而敬畏於繩愆糾謬舉善薦賢克盡乃心雖
出自世禄之家而能脱畧貴介且知物情民瘼若多歴
世故者求於斯時亦云鮮哉踰年遷西臺御史徃踐厥
職君其思盡補報不特為天子之耳目使累善積功而
不已豈不為天子之股肱乎如是則先世文武忠孝之
澤益大以昌而無忝於祖父傳曰公侯之子孫必復其
始其在於君歟於是昇之士知其果異於人也遂作詩
以送之而俾余序之
　　　訾母髙氏慶壽詩序
行臺管勾訾君母髙夫人壽八十有四嵗其誕辰當仲
冬二十有四日搢紳之士賦詩為壽惟天報施善人恒
稱其宜徳之厚者福随而厚此理之可必者也夫人早
有令儀以禮法自持長適名門其良人字伯元善事親
譲兄弟以田宅仁於闔族濟物樂施卓義聞于時朝賜
旌表亦由夫人能輔佐君子以成其美焉諸子訓以義
方由是管勾入仕温雅謙謹以禄奉養恪恭子職夫人
雖深居闈閫教令不出于外然觀伯元所行及管勾在
官則夫人之賢可知矣夫人在室為賢女相夫為賢婦
教子為賢母厚徳如此是固宜享康祺登于頥耋聰明
彊徤食息安逸有孫有曽埀裕者盛其福之厚方來而
未艾然後知報施自天其理果可必也傳曰積善之家
必有餘慶又曰天之生物必因其材而篤焉信有徴矣
于時新陽布和綵庭燕集拜舞稱觴承顔怡愉莫不嘉
歎夫人之夫婦齊年而樂其子孫之英秀又從而祝曰
夫人之壽如松栢斯茂夫人之福如川流斯續如山如
阜如金石永久有命推恩錫封榮侈綿綿脩齡其自今
始
　　　行臺管勾訾徳明壽詩序
凡頌禱美辭必以壽稱天之所祐人之所期莫盛於此
洪範壽居福首賴以享有百禄者也是以誕生之辰視
為吉旦相與稱觴為壽致慶祝之禮況當父母皆存兄
弟翕和有徳行以華其躬有爵禄以興其家而又有子
有孫此皆人所甚欲而不可以必偹唯訾君徳明能兼
有之可謂得於天者全矣君居徳州齊河縣讀書取仕
厯省部臺憲以亷謹聞今為江南行御史臺管勾性度
寛淳風儀頎峻出言有章事無過舉宜於其職見者敬
而愛之二親康徤埀白在堂年皆八十有餘奉養盡禮
同氣四人敦於友愛子皆教以儒業而且抱孫焉人謂
訾君諸福咸集豈非前人培植深厚而英華發於兹歟
抑其賢而力善自有以致之歟何其兼人之所不能兼
也乃月届嘉平時維初度教官多士聲諸賀章僉以君
質如松栢壽之符也然今朝廷求治旌賢臣爵有徳當
益廣忠孝乃心王室盡其才力必進升髙顯則仁者之
壽不惟在已上以壽國脉下以壽民命是又衆之所期
而亦君之所願也
　　　送崔文翼序
朝廷選官以任憲臺之職憲臺選官以重從事之寄賴
其稽律令操簡牘上佐耳目大臣表儀諸道糾正百僚
禮法所由出刑政所由平故惟大體是務不以承順趨
走為能此從事憲臺者所以異乎庶府掾曹奉行簿書
而已也崔文翼厯内御史史江西亷訪司照磨調海北
亷訪司知事行臺辟為從事沉毅不躁露言動中理遇
事明决克稱兹選夫行臺治集慶統江南十道吴越閩
楚外薄島夷其地萬里郡縣數百吏治㢘汙未易悉知
然風紀嚴崇為善知勸為惡知懼法度行而禍亂弭使
主上無南顧之憂由得賢以任憲臺之職而賛助者又
得從事之賢也竊觀斯時起身由此者類登顯仕或持
節一道或歴三臺御史或位至中執法丞不可勝數其
或官于省部院監無徃而不宜故名臣碩望接迹當代
者多若而人也考滿升秩又當砥礪名節服勞王室必
有深慮逺猷為國與民建久長之䇿其志豈在爵以華
其身禄以裕其家而已則異時所立益有加於今也哉
　　　總管視學詩序
今天子遴選牧守内則省部臺察外則宣閫憲司歳各
舉一人課以六事特增興崇學校之目其委任之法良
責望之意深矣由是太中大夫李公思敬以厚徳令望
出守金陵其地當東南都㑹統州二縣三崇臺鎮其上
庶司𨽻其下繁劇叢脞視他郡難為也自公蒞政不勞
力而治人心恱服其於學校尤所加意亦既戾止郡庠
延聘英儒分教齋廬學者知所歸向矣惟是明道書院
實程伯子遺光餘化之所被廟庭有祀師生有養其來
已久然而宣明勉勵必有待於牧守之良也公乃慕前
賢之道徳啟後覺之進脩臨視于兹次第興舉豈非斯
文之幸歟竊謂牧守之職農桑刑獄錢穀賦役無不兼
領而每重於學校者盖先王詩書禮樂之澤所以厚彛
倫羙風俗育賢才悉由此出推公之心其與黄霸教化
潁川文翁興學於蜀同一致也區區叨長教席贍承威
儀以為昔者魯僖在泮頌禱有詩敬率多士形於詠歌
用昭政教之美焉
　　　張景逺詩集序
自朔南同文七十有餘年季朝遺老殆盡斯民長養於
混一之世凡詠歌成聲彬彬治平之音矣在昔作者江
左宫商振越河朔詞義樸厚當其分裂各随風氣以專
一長逮其末也振越者流於輕靡而意浮樸厚者流於
陋率而味寡今風氣相通無間南北能詩之士傑出相
望宣宫商於詞義間况景逺張君又自北而南者乎舊
居河東徙家毗陵獨喜攻詩雖遇事糾紛常吟哦有雅
致厯覽名山巨川仙墟福境輙吐英藻罄其模寫使東
南偉觀雄竒靈怪千態萬狀莫能秘於片辭隻韻及情
因物觸嬉娱感戚一寓之詩其或㳺神冲澹托意悠深
則又脫氛埃棄雕琢故體格屢變卒歸於治平之音焉
且詩亦難矣茍培藴豐碩志端而逺氣充而𢎞則形於
詠歌自中律度君髮雖斑造進未已猶當揚厲風雅遺
芬髙視兩京六朝之上兹又余之所望也
　　　送教諭潘君序
僕㓜時師鄉先生勿齋潘公公諸子唯叔聞君秀出昆
季間僕兄禮之疑有質過有正其趣解超明辯議該融
足以廓人之見聞僕既幸受業勿齋公而又幸君啟益
之多也勿齋年浸邁而君以文學馳俊聲四方戸屨以
所事勿齋事之自是師道日隆矣勿齋既没君愈自脩
勵耿介剛直人所敬服當科制輟於至元無禄養親憲
節按郡遴㧞髦士為教官時監府戚畹崇貴雅聞君譽
命僚佐勸其試藝君英風邁厲未肯遽就邦之士夫咸
勸君起而為是舉榮也君始操翰簡就試遂中首選人
謂使科目興所得才能亦豈加於斯人哉初仕富陽教
諭脩廣廟學文教煥興其民皆曰教官之賢如此吾邑
未之前見也今調嘉興重其去者歌詠聮牘僕惡能無
一言乎盖君曽大父真居先生學以理勝大父拙逸先
生文以理髙累世儒雅子孫多賢至君大振先業屢誨
鄉校育才軰出是不私其家傳今又恢闡緒言播揚休
芬以恵百里士子則潘氏之學将流衍而未已也僕因
思世之為文章者有二古文尚簡嚴故紀述有法時文
尚純暢故進取合度人病不能兼有其長君於此素皆
優敏而必培之以深潜之功昌之以正大之氣異時登
名天府而代言翰苑益以濟美於前人則夫善諭一邑
者豈足以盡其才也哉
　　　送學録吴仲進序
學有録其位第三上則典教者綰篆視出納專署事之
柄下則分教者列居齋宫訓弟子貟皆有常務間其中
者貳之以正參之以録若無所務棲偃空室為況寒澹
至者席未暖輙引故去曠瘝嵗時覬滿而遷秩漫弗省
所任當何若此為正録之庸習也夫官以録名有糾督
之寄焉有檢束之責焉官制宰相録軍國重事𨽻郡城
理民者曰録事而於學亦置録雖資級懸異其為糾督
檢束義無獨殊尚宜曠瘝也哉録昇學事吴仲進上饒
人在官盡所當為不茍焉以庸習自同於常人孑處泮
庠東廨闔扉四壁立以簡㐮自適廪粟僅給枵然無餘
資忍於久留絶望望之念若教養若祭祀若月書季考
及催科營繕悉得與聞而無侵官之嫌以能恊謀較勞
使功不歸已勿之有意焉爾已終三載不少廢怠其於
糾督檢束盖無所愧果曠瘝之可議乎然士有直身行
道不阿世徇俗君子好之則小人惡之故譽興而謗随
脩已者不易其心也而在昇郡雖有直身行道好寡而
惡多萋非成風樂傳喜聽不崇朝而遍城郭仲進之守
官也吾見物議有嘉而庸人賤走無毁也又以驗其皆
無所失也今將謁選行省吾黨同時寓昇者惜其逺别
俾序其事以為贈
　　　送訾徳明赴刑部序
六卿之賛佐在刑部者所繫尤重裁制簡牘議天下之
獄使麗其法死生輕重由之而決故中書選主事視他
曹加審所以慎邦禁憫人命也南御史臺管勾訾君徳
明改刑部主事以其甞為刑部史因有是調命下之日
衆論稱宜赴官北上予因語之曰五刑之用天俾齊一
下民謂之天討人君猶不得私况有司乎居是職者其
道有二明無所蔽則察之精而情不隠敬無敢忽則處
之公而法不濫觀臯陶作士惟明克允蘇公司冦敬爾
由獄可知已自申韓刑名之說興而虞周忠厚之心泯
故秦漢以來法家少恩間有賢英之君豪傑之士亦為
其所移而治道有愧於古君既深於律令其性仁慈寛
平當賛卿士追求臯蘇之意刮磨申韓之習制罰以中
令伏辜者不自以為寃而致祥刑之效則古治不難復
矣又申古訓以告曰欽哉欽哉惟刑之恤哉
　　　送王秀才序
滏陽王立中來自江都從學於余友許君栗夫許君長
金陵南軒精舍招徠學徒生故聞而有慕客論堂西齋
左圖右書晝夜披考常敏焉勤劬其進若川湧山出未
見其止意將為君子之儒也或者竊謂之曰夫江都淮
海奥區㳺仕之所趍賈貨之所居水陸珎味可以適口
宫室温涼可以寧其軀擊筑吹竽酌酒歌呼又況服飾
纎麗紈袴而綾𥜗或被薦擢則又拾青紆朱子何孤苦
于旅途而棄其所娱不幾於迂哉生笑而不應俛首脩
業唯師說之務聽而其志不少渝余每過許君生必周
旋下風趨蹌秩如辭貌温如余心恱之予其優異於初
焉嵗暮省親歸廣陵請一言以為諭生以余與其師同
年交而視余猶師也可無辭以朂諸今夫適萬里之國
厯山險犯湍激若未易至茍日進百里十旬而可徂矣
或乃百里千里其心厭斁遂息焉而不速其程雖假以
嵗年莫克至其所也生歸承顔之隙汲汲循循究力於
學術而以聖賢為模毋若百里千里而自息者亦能復
來而卒業乎審如是則益笑或說之非而有以稱余之
所予也
　　　送陳秀才序
天之賦予不靳於富貴而獨靳於賢秀焉蕞爾之區豐
貨賄榮爵秩者随在而有况通都大邑乎若清明靈淑
之氣毓美于人噐識超異而徳藝崇茂求諸通都大邑
寥曠幾何故賢秀者天之所獨靳人之所難得也幸焉
得天之所靳宜致力攻學成其始終不然是自棄其天
矣然學貴得師孔子大聖無所不學則無所不師學者
非有聖人之資而緩於求師方䇿之間未易識其向方
或手一觸目一寓遽謂道已在是嗚呼道果在是乎淮
西學者陳師賢聞番昜許君栗夫長南軒書院渡江而
東執經從㳺許君甞以易經領首薦與余同年而余承
乏長教明道亦以易授徒兩書院相去不數十步師友
常相㑹一時文物浸盛師賢居儕伍間觀其師闡理象
摛詞章心潜意索汲汲忘勞豈非夙賦賢秀而得天之
所靳乎乃能逺涉擇師不謬於所歸其噐識徳藝将由
是而過人有不自棄其天矣告别而去其友徴言為贈
師賢明易以其所知者語之大象傳乹曰自强晉曰自
昭天之行也日之進也無使之者出於自也自强以久
其功自昭以撤其蔽聖賢之學率此乎由子之得師既
美矣體驗而蹈其實涵融而領其奥又已之自為而師
之力無所施矣子歸同安見其先達仲暹汪君參究所
見聞并出吾言而評之可也
　　　送畢仲和赴廣西序
銓選重内輕外自古為然今官京師者稱美任官中原
者次之江南又次之接境又次之邊逺尤次之故仕由
江南者不得㦄中原自中原出邊逺必超進資格用是
莫不重京師中原而樂趨之於江南接境邊逺槩視以
為輕唯風憲則不然天下分道二十有二其勢均一在
内者固重而在外者益不輕南臺統十道兩廣海北為
邉逺之境廣西視廣東愈逺逺則憲府愈尊矧溪峒猺
獦負險盗掠職字牧者或不良於理嵗常弗寧朝廷遣
名臣徃踐厥土寄耳目之任所以宣王化紏庶僚緩鄙
民也賛憲府刑政者曰書吏擇其才能以導揚威徳去
憲官最近立于諸侯百司之上衆所敬悚余故於畢仲
和喜其行也余與畢無素交中山曹仲徳來曰畢在童
年𨽻經籍長而弗懈攻三尺法出入臺閣補金陵郡史
調秋浦薦廣西憲史今驅馳數千里其志可以有施也
余聞其言因念廣西憲府既逺而愈尊又無重内輕外
之勢書吏雖奉承簿書亦可貴焉其拔自郡吏者一道
僅三人得與是列甚難今江淮以南無慮百餘郡吏額
不減數千仲和以舉者而登諸三人之列獨非幸歟必
將佐其官振紀綱明法度貪縱者伏戾而猖獗者順令
使禮義之美昭于遐荒乃憲紀之光華也仲徳以余之
言可告於畢也遂書以貽之
　　　送天門劉山長序
天之厚賢豈以美秩豐禄驟享於少壮為一時震赫而
已故常假以嵗年使練閱久培植深雖艱囬滯抑不撓
其所守用是心志堅才行充然後無施弗能矣自科制
興幾四十載老成儒流有洊領鄉薦不獲被選南宫猶
勤敏不息意将伸道濟物是謂心志堅而才行充者吾
於仲愚劉君見焉君鄞人蚤治詩書既悟㫖歸又以聖
人微權寄諸春秋乃探討筆削遺意博搜諸傳精覈淹
暢學者北面而心服至順壬申秋與貢江浙行省後十
有二年為至正甲申再與貢然皆弗合于春官當其得
儁千萬人間而文藝恒有餘豈於三四㧞一之頃反有
所不足耶故朝議知下第之士坐以額沮慮其遺才悉
授學官君因得長天門書院天門東望姑孰城一舍昔
宋季地蹙兵警且教養弗輟寓士滿庠舍近年以來曠
典多矣自君視事崇飾廟庭增廣齋廬日蒞論堂以理
性之奥彛倫之懿啟迪後覺逺履翕趨風教大行此雖
小試其能盖己動人耳目則凡重任之克負其不兆於
兹乎異時敷施治道衣食生民功被當世以埀方來故
知天之厚賢其不速而逺也審矣滿代言别僕忝同貢
之好而相智取深是為序
　　　送東川山長張彦深序
守官而敬其事雖地居幽逺若可曠緩而不怠積業累
功久而自著理勢宜然推是心也雖古忠臣志士何以
異哉太平書院四天門采石丹陽皆在廛井據水陸要
㑹憲節循視郡守臨勵使官賓客舟楫車騎徃來接迹
長教者勤於當務不獨可以塞責亦得見知于時唯東
川精舍邈焉奥區冠盖搢紳無因而前學官寒寂勢寡
位下或才徳蕪餒則沮􁃍弗振用是敬其事者鮮矣僕
甞識張君彦深於金陵神表清峻有足動人其教江寕
時甞攝邑令代行尉事臨政通敏整武偹禁姦攘踰嵗
大治調東川山長可謂幽逺而宜曠緩乃劬躬厥職未
甞一日廢使經籍宗㫖禮法正論宣暢于藪澤則嚮道
澡質沉潜聖化者豈無其人乎今年夏僕自金陵考滿
歸每從士林聞譽張君夫東川去郡城百二十里人所
罕至也君異邦踈逺迹少入市人所罕親也衆口愛憎
尤所罕同也然稱善則均咸若身至目覩者無他焉因
其實而已矣今庠序滿郡縣其當循視臨勵徃來之衝
漠然不加意者不少聞彦深之風宜知所愧哉傳曰蘭
生深林不以無人而不芳又曰鶴鳴于九臯聲聞于天
彦深有之山主陶氏與僕通譜族多英俊惜其代去遣
人徴文以為贐余既懐張君而不遇又喜同宗之好義
也惡能已於言君将聽除命於朝矣旅寄京華交際貴
要當有讜言良猷以撼羣聽俾施于世有以固承平之
基蘇瘡殘之境毋懐寳以自得焉鴻鵠振羽青冥無極
安得携手於北風徒延佇於停雲也
　　　送林景山序
守令六事其一曰常平得法郡邑建倉置屬以府曹俸
久者充優減其考由是林景山與兹選焉景山旌徳人
貌古而言直自新安遷姑孰鬚鬢斑斑趨蹌黄堂引經
援律商訂政務列侯納其忠性愛攻詩或閑隙或紛遽
吟哦常弗輟徃來衢市襟帽偉雅宛有老儒儀度人莫
知其為吏及調常平乃不以冷寂為嫌欣然受委将以
展斂散周恤之䇿使官有偹而民有恃其志亦不群矣
夫常平之名始於漢五鳯間耿壽昌之請穀賤増價而
糴以利農穀貴减價而糶以利民及觀管仲相桓公通
輕重之權謂嵗有歉穣故穀有貴賤民有餘則輕之人
君歛之以其輕民不足則重之人君散之以其重輕重
歛散以時則大賈蓄家不得豪奪吾民矣令縣州里受
公錢皆籍粟入李悝為魏文侯作盡地力之教謂糴甚
貴傷民甚賤傷農善平糴者必觀嵗上中下而糴之使
價平而止小饑則發小熟之斂中饑則發中熟之斂大
饑則發大熟之斂或遇水旱糴不貴而人不散行有餘
而補不足齊魏用二子術國皆富强耿中丞之議盖本
諸此也然成周養民之制縣都有委積倉廪有分頒振
荒恤災具載禮典聖人立法先事豫防俾嵗雖凶而常
豐民雖貧而常足則管李之見又豈無所本哉昔耿說
甫出蕭望之非之元帝時諸侯多言可罷後漢語曰外
有利民之名内實侵刻百姓置之不便豈常平獨可施
於邉郡而不可通行於天下歟抑亦可以通行而治之
者不得其法歟今制既曰常平得法為守令者可不加
意歟景山居其職要不可不知其法也今糴本示增直
之文輸戸罹倍償之擾貯之久則腐而味變曝之乾則
耗而數虧待哺者未沾恵於勺龠而中産者已不勝其
配抑矣景山徃盡乃心變通有方師成周養民之制而
采管李壽昌之所長使國家實利異時下及困窮而不
徒以粉飾治具庶幾成守令之最功是則余之所期也
　　　送劉秀才序
唐虞三代之世臯䕫稷契伊傅周召渾然全才為時輔
佐道徳勲業標凖萬世未甞有儒與吏之名也周官謂
儒以道得民吏以治得民二者並立然猶相濟為用秦
不師古棄詩書事刀筆吏始坑儒而反勝焉漢之時習
章句者為儒攻法律者為吏判為兩塗純任吏而用其
長故有蕭曹丙魏之能不純任儒而用其短故有貢薛
韋匡之偏世不察此槩謂儒不吏若豈刑名賢於六經
歟宋儒者設經義治事齋人才之興駸駸逼古吏本於
儒也審矣國朝混一治雖尚吏世祖號稱儒教大宗師
則崇儒尤重可知今職簿書佐官府者通謂之吏先朝
詔㫖若曰秀才生員願為吏者俾為之竊論秀才為文
行英茂者言生貟但廪業於學校者爾文行英茂者必
将異於人生貟初學何敢攀而伍之然擢吏恒於生貟
而名秀才者不得與似非明詔初意此亦吏弊不諳大
體之一也劉秀才者甞訓導南軒書院繼為太平泮庠
訓導憲軺臨部命郡府辟為吏則與生貟者殊矣所謂
儒術飾吏事者非獨見於古也余故表而出之且示取
吏於儒不專求之生貟也
　
　
　
　
　
　
　
　
　
　
　陶學士集巻十三
欽定四庫全書
　陶學士集巻十四　　　　　明　陶安　撰
　　序
　　　送黄文敬長岱山序
天下之都邑京師為大天下之川澤海為最大北至于
京師東南觀于海皆雄竒之逰或無因而徃則想慕而
不可親憾於心者有矣江淛貢士黄文敬去年㑹試中
書今年赴官海上余故喜其有行也文敬居蕪湖自少
有能文聲端厚專勤藴徳不伐弟子盈門禮法森整邑
大夫樂稱而爭重焉及領薦鄉闈羣情慶愜以其氣清
神臞不閑於䟦渉風雪萬里将有難色乃慨然長徃旅
食燕山不特與四方豪俊角一日之長而九重之巍嚴
萬國之朝覲凡可娱心耀目者無物不偹志雖弗合而
歸其識則廣矣行省授岱山書院山長岱為海島𨽻四
明渺然波濤之黒蔚然林薄之翳精舍數椽命官任教
将以文明被于幽遐文敬越大洋登講席吐其剩餘化
漸卉服無金穀塵鯁于懐彷徉憑覽挹暾光於未晨睇
神州於無際且有珍鱻美錯之饒鹺商貨舶之富可泛
視為海之窮裔哉又得徃來郡城文學儒流星聮壑聚
日交接以資見聞至於飛翰驅辭尤足聳撼轅門大府
以流譽于時逰之雄竒者兼得之矣余與文敬為同郡
人前後俱以易貢為同道復同選為浙東教職在斯文
素為同心明年春承乏越上則文敬進修之功益倍儻
思夙昔相與之至尚肯為余一來乎
　　　送司獄易元允序
國家立法忠厚麗禁典者固不貸其辜亦未甞不閔其
命曲全有生之理於天地間也圜土桎梏之設尚矣飢
有廩疾有醫建獄官以掌視不惟要繫無逸泄之虞且
俾矜撫或平反而得其情法之忠厚如此尤貴得忠厚
之人以行其法爾易君元允瑞之世儒甞以簿書賛治
于憲府藩閫受太平路司獄人或以君之才猷使得佐
郡宰邑則恵澤可以及民獄官之任若不足以淹嵗月
也是不然夫恤刑好生之徳自唐虞三代而降雖以漢
唐盛時猶有愧焉今朝廷刑罰務於寛平故獄官所繫
視以為重太平囹圄寂然比者饑嵗加以兵興纍執之
徒不能無矣每郡府之推讞憲軺之審録莫不嘉君能
官豈非忠厚之人哉嗟夫民有訟則陷於獄也無訟則
獄無設可也使長民者理之有方導之有素孰不汲汲
焉遷善而逺罪訟何由生君秩滿将有長民之責尚其
以無訟之本反求諸身哉
　　　送采石山長濮友文序
江南山水雄麗之區以采石稱樓觀亭祠皆據勝境跨
髙冥俯清泠可以縱心目之娱覽臨流而廛室宇巍華
貨貿充溢民業酤醸多致殷富宜有書院闡教敦俗庶
俾其人不至荒於逰逸怠于驕奢也書院創自淮陽獻
武王保定張帥地當四達之衢徃來者陸則車騎水則
舟航過而瞻禮尤衆焉至正己丑嵗余客昇與番易許
栗夫於御史家聞有談米石書院山長之美者因叩姓
名則知為濮君友文中山人也御史歎曰安得與斯人
接辭哉明年濮君來昇御史見而傾倒余與許亦在坐
此識濮君之由也又明年余歸太平望采石幾一舍雖
相遇不獲而相知不淺及壬辰孟春滿代矣君在官復
沒産曰三江渡嵗賦水利供祭祀修完廟學乃塑獻武
像祠以報功自喜錢穀少而出納不煩得以詩酒彷徉
於山水間與天地清氣酬酢物表亦教官之髙致也況
能以闡教敦俗為務儒家子弟尊其師道徳藝是習雖
欲㳺逸驕奢寧不警省於心哉君文獻之族才識老成
衣冠言動有故家風度嘗歴江寧武康教諭升今官将
由是表儀侯泮教行千里之郡其績業有加於此從可
知也
　　　送浮屠慧師序
始吾見逰方之外者入空寂出倫理與吾道不類也既
而行南北歴名山巨刹時與釋子接或博辯多聞或静
黙有覺或記閱能文章皆知仁義中正之㫖至其祝釐
于上有君臣之分焉不忘所自出有父子之親焉羣居
怡怡規諷以善有兄弟之情朋友之誼焉則既與吾道
類而又嚴敬其師勤勞不懈一得所傳心領膺服終身
不悖而吾黨反難能也從吾㳺者崔生子元義興人也
來姑孰寓光孝禪寺寺僧慧師日巖乃其鄉人因生過
余目其威儀則服行戒律者也耳其言論則習聞聖人
之道者也其學以無為為宗以不二為法以去死生為
向方以實相具足為歸宿吾知其有可尚者未幾崔生
請曰慧有母在堂其授業之師亦居義興而敬師之禮
甚至嵗時省視徃來以為常今又将去以其平日好與
文士㳺故賦詩為贈願先生序之嗟乎天道不外乎人
理佛氏功行之修無擇於巨細况孝敬之心不衰則其
天者全矣吾喜其與吾道類且有吾黨之難能者安得
不與之言哉
　　　送教諭彭景先序
江東文物番為盛僕兩入京見南士官館閣翰監或負
才學旅逰棲棲以至賔貢春官番人居多比叨禄金陵
見仕郡邑掌校庠者復多番人時景先彭君受當塗文
學自番赴官便道過余一見如素識言論英發理富機
敏知其學有本原信宿辭去余既歎不獲與君久相從
㳺然獨喜吾邑得賢教官今年夏代歸私慶日被薫涵
君尋滿秩㑹方新而别已迫固不得不鞅鞅于懐也曩
柄臣奏廢科舉三臺二十二憲司上疏請復不得命御
史及各道憲節以文藝試士為教官時南北學者無階
取仕與選則榮炫如擢大科老戰塲屋者咸樂就試君
以御史舉名占髙等及來蒞職堂掲誨語敦厚儒習俾
知所尚逢掖敬從學素無帑庾缺禄給晨夕君介守沖
澹無茍得意部使者及郡監守知而嘉歎分泮廩充俸
著為定令有禄遂自君始其盡心學務勤若理家廟宇
齋廬葺治完美創亭官墻在地幽景曠俯仰山水相忘
於物外顔以樂山水亭而理致髙逺矣僕已慕番盛文
物而君復若是尤有光於斯文哉今朝廷屈羣䇿以綏
萬方使在位効力者如君不少曠瘝則臣職脩而王化
洽而君之才有可嘉矣其去也貴公俊士群餞溪郭俾
僕叙其事如右
　　　送汪教授序
汪氏為神明之胄居新安七百餘年族屬蕃衍復多賢
秀其福澤流被雖久益深而又有若處謙先生者出君
子謂積善之慶果有餘也先生之歴儒官也始諭長洲
調長清獻書院升嘉定州教授凡三仕皆久任最後典
教姑孰姑孰學校東南稱第三匹休於漳明士風淳厚
稱小鄒魯先生視事似不能言若不勝衣者及其登講
座進諸生導誘諄懇羽翼綱常表章道義使先王遺教
之懿入耳而著心甞與郡侯大興堂試倣科舉式所選
多髦俊文風乃振其接物和易至於不可則義形於色
志莫能奪又人之所難也甫嵗餘即引退士子驚愕相
與議曰先生偹天下之達尊神氣彊徤才學精覈乃髙
舉而去弗克盡攄所能曷有以為賢者之留遂相與力
請而其意不俞矣僕等出入泮林望其表儀而起敬知
其長育文獻之邦父兄師友漸陶有素故見聞異常人
雖老猶不自足視世之茍利禄者徃徃以去官為戚而
印綬不忍去手其所為何如也先生由此佐大府宰鉅
邑推善教之心以施於政則功恵及民如春陽時雨涵
煦無窮余将側耳以聞嘉聲亦有以慰此心云爾
　　　送醫官黄與任序
歴代陳迹去今懸逺矣論及漢唐全盛時猶使人欣快
於百世下况當海宇混一而文明隆熈之治與覆載無
極雖漢唐全盛之天下不能比其什一士生斯世身親
遇目親覩凡徳學技藝充足於己度可濟用者願効力
行志自㧞衆中奮袂振筞趨集京都星拱雲合不特受
官可以為榮得禄可以為養而且水浮陸輾經閱萬里
遐邈如周旋堂室間喬嶽巨鎮之竒大河清濟之雄皆
在指顧又得仰瞻宫闕神麗以至廟廊列司之崇貴車
馬人物之繁華常紛紜而日接此黄君與任所以兩入
京都意有在於兹歟君儒而醫者也意氣動當道因為
醫官歴長林右鄖樂平陞太平路醫學教授使其在京
師擢置長選累資級以踐清華則興事樹功将無不可
僅官於醫志若未就然而逺㳺勝歴見漢唐全盛之所
無居其職又足專衞生活物之寄其亦可矣黄氏家新
喻其業儒醫傳已七世君從祖曉峯官奉訓大夫臨政
州縣利澤及民壽幾百齡詩文成編於軒岐而下諸家
之書領悟要㫖秘方靈劑世未知者悉授與任自其来
肘教印郡府官僚寓公多士及閭閻庶民恃以為命切
脉視證究極根源叢草木玉石昆蟲諸品適君臣佐使
之宜或相助以全其性或相制以成其用易呼號為歡
欣起沈篤為康裕然郡官寓公士民所産之地有北庭
焉有西域焉燕魏齊魯焉江淮荆粤焉禀氣異而致疾
不同君随類應其服餌無温涼寒燥之偏乃家傳之有
徴也今将别去醫家者流群謁文以為贈余惟黄君以
仁名其齋以同仁名其堂天地生物一元妙化運行無
間全體皆仁人具是理惻隠慈愛之真随在呈露醫者
功用最近於仁視人疾痛癢痾皆切於己矧君講求儒
術茍克治存養使仁之性純乎内拯療恵濟使仁之道
周乎外由教一郡等而上之其仁流浹益逺京都熟路
遄復馳驅則異時之所遭異乎曩時之所逰也
　　　送黄尚明序
凡邃於學而豐於文必以極致為歸宿之地所由得者
有二焉沈潜乎幽寂以畜其才也經渉乎廣逺以充其
氣也方其闔戸深居稽經繹傳雋嚼六藝羅絡百家燈
鈔曙閱手不輟披口不絶誦固能沈潜乎幽寂矣然而
天地之髙廣也川嶽之䧺竒也南北疆域之大也逺近
文物之至美而繁也非寡交罕出者所能悉知而徧覩
於是行四方則視於目者非其所常見聽於耳者非其
所常聞賢可尊而師也善可親而友也經渉既久其氣
有不充矣乎余甞間闗浪澷喜與豪儁伍得其類此者
多西江之朋也近歸姑孰識黄尚明臨江人較余所得
西江之朋則又歛焉而容敬薫焉而徳和盖其蚤嵗修
省于家有沈潜之功不遽以自足操舟東渡歴吴之郡
邑因留姑孰時嵩溪馬侯新建義塾招徠學子議選髦
士聘為塾師衆以尚明薦遂登講席教事乃振暇則與
客躡喬峰俯洪流訪前賢遺迹追逐雲月調嘯於物表
今又思維揚為四衝之㑹將浮㳺淮海其經渉者益逺
矣儻囬翔而西則鄉之人士見其學之邃文之豐有加
於昔也寜不改容而敬歎也耶
　　　送黎仲良序
友人王克明以上黨黎仲良來謁且曰黎本潞之名族
仲良在京師奏名為胄監生受鄭州學正精風鑒術蚤
有藴負自視欿焉於是㦄燕趙之疆東至齊魯南㳺于
荆楚吴越将務富其學而充其才遂以益齋自號若其
鑒人窮達壽夭竒驗縷出特餘事焉爾今其來也聞子
有素而請見惡得靳一辭以賁之哉余聞克明言因取
仲良齋扁之義而告曰伯益謂謙受益仲尼以遷善改
過為益徳無盛乎謙尊光而卑不踰其益為何如也君
子遷善則過必寡改過則善必増相資交助其為益又
何如也上黨𨽻平陽民俗剛勁而任氣仲良儀恭禮和
惴惴如不能言有謙之心哉意其親賢取友於四方得
遷善改過之道故無負益齋之名也世之挾技術涉江
湖觀貌聽言辨氣察色臆度禍福妄期榮富以徼利於
一時俾庸躁之徒生覬覦僥倖之想芒芒滿路而未已
不徒無益反致損焉合伯益仲尼之言而加警者仲良
所以益已也即風鑒以持正論使人知力善吉而悖徳
凶所謂相形不如相心者仲良所以益人也今将官于
鄭積其嵗月受命陞職又當推其益于時未可以技術
自待也仲良宜知所擇哉
　　　送馬仲雲序
隆平之時有臺察以肅憲綱征伐之際有将相以統兵
政奉承於将相臺察能不失職保有令善則於佐理一
邑又何難哉馬仲雲世為薦紳家結髪事刀筆甞為吏
金陵郡臺察蒞焉天子耳目大臣坐鎮尊嚴聮宩列居
霆轟而鶚鷙乃周旋其下儀度整閑接物無忤郡幙缺
僚㧞君攝其事處置有方羣吏懾服及掌官廩出納田
賦數十萬悉稱其平余在金陵見其勞績喜吾邦有人
行志於大府受知於崇臺也考滿歸姑孰除長洲幕官
適淮甸兵起姑孰濱江迎送供億日不暇給郡府委君
賛畫當塗未幾三省行臺官皆以宰執領大将治師江
上軍需浩繁責辦於旦夕陵轢摧撼寢食不遑仲雲應
變神㨗當路咸喜其能不唯免過而已今将赴長洲雖
劇縣刑名之轇轕錢穀之富穣倍蓰他處然於臺察将
相既親歴其難而其才有為則佐邑無難矣古謂遇盤
錯而别利噐仲雲有焉余惟姑蘇為東南財賦甲區比
嵗民力凋弊盖地産有限而横歛無窮或有謀筞徹在
上之聽推以矜惻之心濟以恵利之澤使赤子樂其有
生亦吏治之光華也
　　　送張文泰序
士所願者有文學以美其身有名爵以行其志天下文
學所萃者辟廱也天下名爵所出者朝省也張君文泰
則𨽻業於辟廱知名於朝省者也徃年鄉試東平衆謂
其當擢大科乃弗如志居京師執經聽樂趍蹌胄子之
列不自滿而遽止一旦去燕㦄齊魯浮大河而下渉淮
泝江㳺觀于吴楚至正庚寅秋余與之邂逅京口同舟
抵金陵君覽六朝故都時與賢俊伍既而訪舊姑孰明
年余歸而相遇言論意氣視昔有加所至弟子歸向故
居有廬食有魚門有長者之車雖羇旅萬里而觴詠自
娱今北上為卒業計吾意太學先生及諸公卿皆将叩
逺逰之所得君可黙而不言乎今徐豫荆揚之域亡郡
縣百餘兵火蕭條黎元塗炭江河淮濟天地血脉貴乎
流通乃至分截海上攘奪阻塞粮道擁重師者未明戡
定之方有民人者不先撫綏之術財用耗費公私罄竭
力役愈横賄賂公行文武才略可以立邦家太平之基
者豈無其人哉或者任之而未至取之而未盡爾文泰
以身歴目擊者發忠讜之議聳樞要之聞宜有濟時長
筞以副當代渇賢之想由是以文學取名爵盖非幸而
致也
　　　送許經歷序
至正辛卯春喻川許君來長姑孰郡幕時承平既久官
事民俗一皆簡静以吏文賛政而有餘值兵起淮西連
破州縣姑孰並江相望孔邇城堞久廢軍伍寡弱君謂
難於守禦大募民兵明年武昌䧟饒信徽廣皆不守行
御史臺中丞江南三省平章並領大将以姑孰居要㑹
掛印開府招勇悍集輜重府官多以差遣去故長幕者
不克少休董造兵噐動以千萬計巨艘良馬武偹赫張
出師之日彊弓精鎧虎旅雲趨金鼓震發旗纛蔽空許
君亦與有勞焉築城役興時進善筞上官聽納大軍征
討假道不絶君出入鋒刄間供給不避艱苦暴兵犯寧
國界及據溧水四境日迫勤議拒守之計又明年春淮
南省平章将兵來援駐劄城郭供給益繁士馬飽芻粟
於是據溧水者潰境内脅從悉降自君到官未久羽檄
遄至不得從容坐幕中晝夜奔馳寢食弗安家累隔數
千里音問頓絶曽無私憂形於言色唯思盡忠王事而
已觀君神儀蕭散世當無事謙抑逡巡似不能任勞劇
及軍興随機應務雖紛擾倉卒意度閑雅何其能也然
數十年來南人不得仕省臺院部僅補逺道憲史君因
以吏役㦄海北兩廣憲司除恵州路照磨陞從仕郎太
平路經歴嚮使累朝股肱耳目之臣祗率世祖蕉章南
北人才視之無間俾其君子彚進小人愛戴而致治之
美埀衍無疆夫何妄生區别於一統之朝日益猜忌懐
憤諸人亦以擯棄不録搆釁引類發於長淮數千里間
蔓延江左干戈爛漫亦有以致之也比者悔過復國初
之制産自吴楚者得與中原人等則許君秩滿銓司考
績非復向時之待南人者比予故因其行以卜世道云
爾
　　　送程子舟序
人有同室而異心異鄉而同道者其故何哉彼異心者
重利輕義易進難退已絶而益附已去而復留雖甞同
室不害其為異心也此同道者愛惡之公正議論之讜
直毅而能和通而有制雖出於異鄉而實為同道也僕
得納交於程君子舟盖異鄉而同道焉君世居婺源族
人仕姑孰因來視有薦其文學於郡府者遂聘為泮齋
之師適僕歸自金陵同時分教而自賀其得友也列居
罏亭罄欬相應書則茗飲而集暮則袂属而歸每聞君
語心用開悟源源清濟之貫濁河也其為人也不可以
勢屈不可以利誘義之所在汲汲趨從至於正色斥邪
據理折傲卒使公道昭明而異心者不得以同室矣逺
近嚮風簦屨雲翕君得以闡揚經術雖擾擾危急之秋
教養不輟學校光采冠于東南君至姑孰之明年婺源
陷南望悲嗟及婺源平來者報母夫人及妻子避難皆
歸室廬具存疾癘不染又以見作善之祥也道里漸通
将圗歸省僕亦東渡浙江同道而逺别寧不愴然于懐
耶尚冀修其徳業充其才智出濟時艱當有餘裕毋長
徃而不來也
　　　送豐叔良序
天下之至險者水而已智者設為防庸制其汜濫潰决
之勢不惟遏絶民害且成潤沃之功物徤而奔逸者莫
如馬故馭以羈絡雖懦夫亦能擾而馴之使其勝重而
行逺人有心也一或邪僻其險於水人有欲也一或蕩
靡逸於馬矣先王之治天下也執其樞機不勞力而衆
自定防之馭之有其要耳示以道徳仁義習以詩書禮
樂教立而化行杜禍亂之端延泰和之祉曽何險逸之
虞哉然古者為教其原出於朝廷後世為教其責歸於
學校今郡縣學校之教學官董其事訓導專其職則師
模所繫尤在乎訓導焉茍得端士闡論至理開發英才
使斯民相觀為善雖有殘暴亦知尊君愛親不至於干
戈紛爭赤子塗炭若此之極也姑孰學有訓導曰豐君
叔良其先四明人宋尚書清敏公之族至正戊子秋同
知張庸道主持學務聞叔良才行命學官致幣徴為訓
導叔良時為富族塾賔其塾厚禮堅留未即起郡府遣
縣官迎請乃至時余同教四齋授業之隙聚話傾倒相
驩無間冬余赴金陵後至考滿歸則見從㳺叔良者増
多貴介子弟規矩森肅余又獲與叔良同教相驩有加
焉值兵符四馳敵壓近境軍馬載道而誦讀之聲庖廪
之給未甞一日廢重以憲司郡守臨勵春秋享祀朔望
㑹講升降周旋宛如承平時方人心惶擾見庠序修舉
衿佩趨蹌恬不解散遂稍稍自安甲午春叔良辭職去
蒋君茂昭集詩為贈俾余序之夫江東統八路屬亂離
之際學校教養率多停弛其七路之境兵火傷殘姑孰
治三縣獨能保有全疆民不思叛今又習保伍之法奮
威武之容将以扞城禦侮豈非教化尚明聞風觀感者
衆歟先王防馭之有要可驗於此故因叔良而發焉
　　　送梁教授序
至正戊子春㑹試南宫朝紳居江浙者近百人相與裒
金大宴江浙貢士及監生登第者五十餘人余忝在坐
時㑹稽梁君叔亨為國子伴讀頎然出衆中相禮奉賔
謙徳和氣輝耀爼豆間及余見太學諸先生或與六館
諸生相遇毎聞稱道梁君後二載除太平路儒學教授
需次未赴癸巳秋余徃㑹稽承乏髙節書院行已數日
君始至太平視篆明年冬余以公委便道歸侍遂得聚
首泮林且見庠舍修飾黝堊華炫弟子㳺歌藹藹彬彬
乃知君盡心厥職觀其情性寛平倜儻舉觴屬客劇談
軒豁殊無凝滯郡府薦于江東憲司将以為憲史属鄰
壌兵警君以浙東樂土其兄奉母在家恐貽逺憂惕然
有東歸之思郡府遂俾白事行省以便其歸士子咸謂
先生出自太學禮法習閑典教一邦方以善道化民育
才惜不能竟其所施於是賦詩贈别期以早旋余謂仕
而行道顯其親也歸而承顔安其親也移孝以事君其
為忠也大矣夫如是必能厲志秉節随所任用宣著於
事功如古所謂求忠臣於孝子之門豈不増倫理之重
哉
　　　送楊生序
余頃居海濵聞海人言有漁者力彊而善㳺厭綸釣利
薄采具于淵無所得遂縋致岸底入水百仞餘覺有物
焉負而上塊然塗砂重蘚錮結形質莫辨其徒相視駭
笑偶越賈輿錢而過識其為竒願市得之俄而倭賈舶
至亦欲貿以珎貨兩賈爭求長價至數千萬錢漁以越
賈先市特貨與之及募剖斵乃巨蚌也得徑寸珠二圎
潔晶潤瑩無纎類光采流射日中艾觸明火煥發希有
寳也越賈由是益富嗟夫物之可寳者如此而士之可
寳不尤貴於物乎楊生子直甞從余問學其華美不露
故容辭弗殊常人與塗砂蘚錮之類也始者受徒里閭
福定楊氏聘為塾師明年溪南劉氏奪而聘焉又明年
楊氏増厚幣踵門懇請子直之父喜復故氊命赴楊召
猶兩賈爭求而長價卒與諸先市者也吾聞楊氏賢而
禮賔其子弟多令噐虚席待子者一載今得子至真若
得徑寸之珠子宜敷聖謨明理緒使其疑釋而業精期
底于成徳豈不猶越賈之益富哉又惟古君子之教人
也獲學半之益子惡得不反躬以自勉蔵諸己而深純
有媚川之功施諸事而美著有照乘之用書曰所寳惟
賢其子也夫
　　　送程推官序
凡臨民為政修於外者不若誠於内善其始者不若保
其終今之從仕於視職之初執禮奉法似乎公也敏事
服勞似乎勤也貨賄不通似乎亷也是非有㫁似乎明
也或存諸内者非其誠徒藉是以立威徼利由是公不
勝其私勤易至於怠亷變而貪明随而蔽遂不克保其
終求夫内外始終之一致者余於程君徳明見之矣至
正丁亥冬任太平路推官專理刑獄詳於聽讞用平反
之法老吏憚服不敢任情出入人罪越三載淮西兵起
郡地危急府官多以守隘去職君受省委兼署府事省
臺諸大臣來治軍旅為之繕甲兵具糗糧奔走供億晝
夜不得寧居民乘釁攘奪者輙擊死於市用是衆不思
亂淮民舟居避難蕪湖利其財者執以為冦纍纍繫獄
議将盡戮君徃推究雪其寃免死者三百餘人大軍來
過迎勞罔不如意事當繁擾未甞避縮遇倉卒不疾聲
厲色其鄉婺源素無兵難或勸其遣家屬還為自安計
毅然不聽未幾婺源果陷又三載代者始至在官六年
公勤亷明有如一日可謂誠於内而保其終矣程氏為
忠壮公苗裔中順大夫茍軒先生君大父也用其廕主
新城丹陽簿遷清江鎮征官陞候官縣尹建寧路推官
調太平其在丹陽清江候官皆久任而於太平益久官
至于久能稱其職孰謂久任之制不可行也哉既代士
類為詩送别俾予序之若其政績之詳載在去思之碑
兹故不述
　
　
　陶學士集巻十四
欽定四庫全書
　陶學士集巻十五　　　　　明　陶安　撰
　　引
　　　送楊廷玉引
于湖昔有賢令楊姓長沙人善理政副慶逺安撫使地
當嶺南要害蠻夷土俗怒則戰爭遂撫循其民夫以楊
侯才徳僅官小邑遐徼其子辟帥曹而早世天之報施
若不得其平也予既歎楊侯之賢憫其子之不顯而思
識其孫今廷玉之來也吾安能不恱乎甞受業於梅溪
李氏李以博學望湖南故其成立也異才徳不墜其世
守宛然令器也天之報施不速於近而悠於逺将以昌
楊侯之父子者昌其孫曷甞不得其平哉廷玉留于湖
訪前人故跡道經當塗泝長江南歸荆湘予友徐仲善
集詩餞别告予曰廷玉歸省母将廕席入官子宜有以
榮其行予惟省親孝先於愛也廕仕孝移於忠也一舉
而二善存是為引
　　　送曹秀才引
溧水之境據太湖之隅城郭介山阜間金陵當其北姑
孰限其西非冠盖徃來之衝産兹土者雖讀書抱藝能
亦隠而弗彰茍厭其邑鬱不北之金陵則西之姑孰焉
金陵憲臺所蒞溧之求仕進而徃者為多若問學則從
㳺於姑孰前後至者踵相躡也溧人曹子實儒族也甞
侍其祖官浙東歸未幾而至姑孰姑孰文獻舊邦多賢
士寓公子實翺翔乎其間觀感日深請益日不倦仁義
道徳之言藹乎其日聞詞章記覽日每有増暇則日從
賔客㳺觴詠咲談文義日益盛故皆樂與其進焉嗟夫
世俗急仕進緩於求學舍己為人本末失宜可憫也孔
子曰學也禄在其中矣因其歸書以遺之尚克底於成
哉
　　　送申振之引
大名申振之由憲司典牘為獄曹於姑孰人謂振之通
才憲司要途獄曹細職舍所宜處俯從乎細惡足以盡
其才乎是不然簣九仞之山必始於下航萬里之海必
始於近國家恤刑麗禁典者視以寛厚廩焉是給醫焉
是療此獄職所由設也姑孰訟簡狴犴蕭然振之餘暇
必思法何為而可行刑何為而可惜善何為而可勸惡
何為而可懲縲紲何為而非其罪桎梏何為而非正命
與夫革心禁暴之方資其用於他日者要亦求之於素
也積其嵗月升吏溧水州由州又升憲司不難則所謂
簣山而航海者實此乎始孰謂不足以盡其才也哉
　　　送谷美之引
甚矣才之難得也所貴乎才者能適用於時耳今封疆
千里郡府統治事若蠭午吏曹持案牘研律法以佐其
官責不重乎金陵谷美之生長富族輕財好施予慕者
多客其門由是家資無贏餘當道薦為姑孰郡史明於
政體陳說可否當理弗茍乃適用之才也予因其事而
驗之盖不以富累其心者則亦不累乎貧也美之前時
未甞驕侈自盈及為吏而貧又豈窘戚不能自安乎哉
積而能散其不貪也審矣求盡是道在儒者猶不多見
乃於美之見之今調廣信嚢橐蕭然是行也不變平日
所守遇事有方雖處繁劇亦優為矣於乎尚慎厥終久
大斯可期也
　　　送劉生引
莫難耕於磽确力倍則可以有秋莫難濟於湍激力恊
則可以挽舟君子務學不計材質之敏鈍力之篤而不
畏其難則可以趨於成也聖門傳道唯參也魯而有得
才辯明頴者弗與豈其材質不敏哉學有力不力焉爾
東平劉生從予學未久而去請一言為别嗚呼材質天
所賦也學力已所致也梏於其質視學為難豈予所望
於生者彼磽确之可耕湍激之可濟亦在人力為而已
矣狃於安而憚其勞者怠也甘於退而沮其進者畫也
無是二者力篤于學使義理充溢於中光華宣暢於外
庶幾其有成也予師也故規之以辭爾其聽省毋忽哉
　　　送李國用引
學校之政必先於教養教養之具必資於金穀直學司
金穀出納茍用當其才分守而公處學政可期於修矣
士夫之論重教養而賤金穀朝省之制由直學而陞教
官位無崇卑以盡職為賢爾孔子大聖委吏猶屑為料
量平㑹計當司出納於孔門者此其標凖也天門書院
稱最東南李國用直學於兹學田在浙西豪佃租賦不
供悉懲其逋廩有餘粟帑有餘財脩廣廟學非用當其
才而盡其職者歟予觀國用猶利噐之解盤錯今将陞
教官乘時而出君子之道毋久隠於澄瀾幽竹之居也
　　　送馬師魯引
朝廷以吏術治天下中土之才積功簿書有致位宰執
者時人翕然尚吏雖門第之髙華儒流之英雅皆樂趍
焉馬氏在南陽世有爵秩官行省者師魯曽祖也總管
其大父也兄師孟昔尹當塗師魯偕至時兵部尚書清
卿以貴戚出監姑孰一見師魯亟加愛重命為郡史今
遷廣信請文識别余觀由儒入吏者歴四考始登於選
部此為吏之常調也有一㧞陞清要可立取緋紫唯中
土之才躋是者十八九師魯就吏有以也夫夫信劇郡
也朂哉斯行亷隅以砥其節恪慎以勤其職豈無如尚
書知己者㧞而陞諸清要乎将見膴仕光於家世矣予
甞交其昆弟有斯文之雅故為引
　　　送田克譲引
從事於吏而不為吏之常習者鮮矣甚矣人心之無恒
也能不随物而變如克譲者可尚也哉田氏為洛陽舊
家友直楊侯獨愛克譲以子妻之需次姑孰郡曹僑寓
陋巷居室屢空當是時也克譲不戚戚以憂及職簿書
監守幕官咸加噐重當是時也克譲不躍躍以喜有不
為吏之常習矣今調宛陵乃憲司所蒞尤宜謹畏余友
李毓之亦在幕下為我祝曰孝亷可以榮其親也名節
可以全其身也審如是則逺大可致也言既而别
　　　送白生引
河東白氏由金而元衣冠禮樂之傳著美中土族人㳺
仕於南者余間識之則聞子端才美士也及貳幕姑孰
郡府始獲託交巷寓闔扉澹然自守嵗時諸弟或來省
視最後鴻來鴻字子髙其從弟也子端喜其可教遂畱
止從余㳺子端尋以憂去鴻亦去吾固嘉生質可進道
生亦非不欲依余竟業勢弗能耳筆硯之伍惜其别也
詣余請曰白子髙及門雖未久然持飭有加勤懇尤至
且事師之禮恭衛道之意嚴也先生幸有以貺其行吁
吾學不逮辱諸生相長又篤友誼如此可嘉也鴻獨未
久而即然益可嘉也自是而徃省身治心言行誠一毋
荒怠厥功則衣冠禮樂之傳方新而未艾也其勉哉
　　　送朱從善引
唐虞之徳猶天矣不能去刑以底治隆後世民訟日滋
入於辜益衆得無善其法以處之乎各郡理刑之職曰
推官掌繫囚之職曰司獄推官詰微釋枉辨察情偽銓
司遴能者以任之司獄惟典囹圄不攝它務人獨不樂
為為者類貧病寡能近年以來有能推官而無能司獄
必得能獄曹以佐之朱從善者太平獄曹也其為言曰
凡麗於縲校在法然也饑渇疾痛與常人同寧不思盡
予心哉從善雖業吏間渉書史由國初至今詔令例格
纂集成編恪遵繩矩禆其官之不逮焉滿代當吏於理
民之司予嗟今之為吏者務先刑罰獨未知徳義可以
化民心禮樂可以陶民俗也能以是於未然則刑罰不
煩矣誠如是無辜者不陷於辜庶其善承理民之寄哉
　　　送梁生引
新安葉宗海稱其友梁廷舉者弱冠嗜學甘若啖蔗平
居不好㳺其父為郡曹廷舉厭習吏事寧委心儒素今
将歸願有以教之余雖不識梁生而宗海稱許可知其
人矣今世學者或視人出己右輙萌忌疾且遏抑其所
長不能損人之善適以自滋其過匪唯學術失正抑其
羣居有以相漸而化也今梁生得譽於人宗海不匿其
美俱善矣哉雖然余将進生於道謙虚而自處若無果
毅而自進若趋夷物我之町畦求聖賢之堂閫朂其成
功可也梁生寓吾邦而不吾知也知之而不吾見何也
於其去也并以問焉
　　　送髙鵬舉赴新安引
邑於茅山之隂曰句容其境幽奥風氣藴結土多美産
珎草靈木性良於服食石之色理温粹如玉嘉穀豐饒
居人殷殖間有讀書負藝可表暴於世者軒然動其出
逰之思用是髙鵬舉就辟太平郡曹日趨侯府左簿書
右法律忠厚之意發於辭色今調新安夫新安大郡也
領州一縣五為理學文物之區然風俗與化推移昔稱
剛而喜闘豈復有焉則可以優㳺於佳山水間霞林瀑
壁清滿胷臆又有金星礦石之硯冰翼凝霜之楮諸茗
絶佳皆可助其雅致余然後知句容美産不專在乎物
矣青山雪霽振斾而南余素嘉其性情淳確不為吏習
所遷作送髙鵬舉赴新安引
　　　送髙進道引
儒學正臨行簡言於余曰廣西憲史髙進道馳驛白事
行臺道經太平相見於傳舍言論之頃文采粲然今囬
廣西裾風帽雪莫或寧處子其有以羙其行余惟亷訪
司禮法從出百僚式焉桂林在嶺表控制百粤為西南
㑹府境壌荒遐風憲勢益崇矣然其民獷戾輕生茍馴
擾有方未甞不可治也昔人稱其俗比華風今官於斯
例升兩級俸資特優間有不良於理者遂獠夷其民孳
孳黷貨煽害郡邑故峒猺承釁盗剠無時進道奉行憲
典志在澄清則有司必加之意使國家恩威流震海嶠
将無怒則獸之虞矣遂書授行簡貽諸進道哉
　　　送吴生引
番易吴廷鎮與余同試場屋余既充貢京師及歸姑孰
則廷鎮職金榖於郡庠其弟字廷用實從之來余見其
兄弟友愛敦篤敏焉修學既而廷鎮請以其弟受易於
余生遂踵門摳趨服勤佔俾問難請益余不專導以科
舉之習方将納於髙明之域而生以父命親迎嵗晚告
别而南嗟乎倫理莫始於繼承孝敬莫急於定省生於
是道固知之矣余友伯誠彭君於生為鄉先進生歸接
其言動承其輝光深省實踐毋逸欲之遷沈涵義理以
成其徳庶乎有以慰其兄之心而不負余之訓也
　　　送陶培之引
延祐未設科之先郡縣學校襲前代故常季考不廢但
經義務穿鑿詞賦拘聲病其塗既岐其習益陋及大比
賓興然後芟掃前弊尊崇正學由是聖經㫖趣日月於
人心之天矣故季考之制其文藝無異塲屋因兹而得
儁鄉闈决科大廷者盖甞有之余未暇悉數特舉一二
曩董伯與以皇極題中選明經書院庚申居江淛首薦
己巳又薦余同年友鄒功父甞以文㨗於樂平今年登
進士第季考有益不誣也陶培之家三湖之陽力學孳
孳乃春夏二季郡侯舉堂試主司考第連中第二郡侯
率僚佐戾泮林燕贈光華吾宗文物幸有培之成立寧
不躍然増喜哉湖雨新霽爽入軒几咀遺膏於殘編吐
英詞於新筞恢所造詣詎有涯耶若是則出身科第當
有日矣子将焉辭
　　　送秦君用引
朝廷爵人非一塗入粟拜官未可槩以易視也凡厚徳
者雖居殷富不蕩焉以肆不泰焉以侈好禮樂善心存
乎濟物乃君子操行假之以名器非幸也秦氏故饒於
資君用肆儒書謙恭節儉有祖父風吾甞以為秦積徳
數世其子孫寧有不顯哉君用果以入粟受蘇溪巡檢
蘇溪附寳慶之新化縣其地介長沙零陵間其俗雖參
百粤其人則貴信而喜直惡欺而弗奢然尚氣恃險不
可以威制而可以徳懐茍誘諭撫馴不咈其心雖黠慝
可以革面若夫修武偹防姦暴輯寧境内是則君用知
之矣昔周元公攝守是邦後因卜居至今有濓泉大賢
餘烈遺化炳炳具存訪求其跡致髙山景行之思循其
道以資於用異時将如張釋之卜式躋於郎選尚可易
視之哉
　　　送嚴明卿引
西江儒流嚴明卿客蕪湖累年文學受徒資脯脩以給
晨夕其為人也方不專執和不詭同記聞該洽言論援
據姑孰郡庠留執簿書周旋堂戺之間奔走籩豆之下
儀文偉然太守髙侯子明圖新孔廟恢拓基搆明卿克
遵約束趍事董工靡憚劬勩俄而禮殿崇麗翼以脩廡
塑從祀像髙閎輝煥神庖外列先賢有祀悉中矩度髙
侯致政去仍恊力以畢餘役又議復久沒産驗舊籍辨
于有司未竟而考滿終歸故額頼其倡謀於前也明卿
雖班下吏實則儒流効勞聖門弗為卑貶渉艱難而無
怨尤尤人所難者抑獨不見夫良材乎隠於叢蔚霜鏖
雪酷嵗月屢經幹益脩操益堅一旦見知工師則登諸
棟梁之用安知世無知子者尚其培養深固庸俟所需
哉
　　　羅君禮送行引
嚴陵羅君禮為行臺書訟者詞牒期嵗而代循常典也
行臺統江南十道政令刑罰為時儀凖由大夫中丞而
下以至御史掾曹持禮蹈規彬雅清嚴君禮趍蹌其間
耳所聆者多嘉謨目所覿者多美行心所養者無非僻
之私故於詞牒明以詢其隠公以覈其情使疑者彰寃
者釋貪悖者伏辜其能不可泯也臺評嘉賞檄補吏于
郡僉以其恪慎恭抑無纎芥吏姦歌詠以侈其行而屬
余為引吾聞龍驤萬斛之舟徃來江河稳如夷塗一旦
浮㳺鉅海茫無津涯長風疾驅波濤呑天靈怪百出其
勢莫測卒能載重渉逺恬然以濟及復入江河則視若
沼沚熈熈無驚危之憂由所歴者大故不難施於小耳
君禮既親臺察出至郡署何以異於是然常情於事以
大為難處故兢畏而獲安以小為可忽故怠豫而萌變
君禮知此道惟善是圗乃克有終哉
　　　陳生送行引
五年前余自京師南歸四方士從㳺益衆姑孰城東一
舍有靈墟山山口著姓曰陳氏遣子良器字君用者來
從余㳺時生未弱冠神清氣完誾誾淵淵有老成風度
自是奮志精搜强記聴余論羲文之心演洙泗之㫖若
有契悟操觚成章蔚可觀采纔踰嵗所進駸駸逼人後
余貢京師而生亦以親迎還靈墟每閑暇時思昔從㳺
之士於生尤惓惓及來金陵長明道精舍及門舊友時
有來省者生亦不憚勞而至其意亦勤矣居無何請一
言而去嗟夫求道必自近始孝友周於家行義昭於鄉
彬彬然為君子矣由乎近而致逺使徳崇而業茂廣譽
之美克符其實庻其遂吾之心哉
　　　魏典史詩引
理民之司縣負郭為最勞典史位居幕属裁决簿書政
事出入資其始謀禄輕而責重視他職難為也當塗疆
域左湖右江為徃來之衝郡府控臨纎悉取給於縣小
不及意督責立至視他縣難為也於難為之縣居難為
之職将恐迎送趍走唯日不足奚文詞之暇務唯優於
才者兼而能之也魏徳瞻典當塗縣史奨善斥姦處事
無壅長貳待以賔禮郡府亦善遇之昔焉難為者為之
無難矣予友蒋茂功出示與徳瞻倡和諸詩知其優㳺
文翰陶寫性情超然叢雜喧囂之表庶為優於才者豈
泛常幕属所可擬倫哉茂功俾予叙其槩且用其韻系
詩二章
秋蟾皎碧霄襟抱共清髙刀筆精三尺綱維捴六曹紅
蓮賔幕麗白髪世途勞簡牘有餘暇溪山付濁醪
老氣薄層霄官卑足養髙平生無吏習雅㑹有吾曹驢
背新詩穏牛毛細事勞每探經史味心醉勝芳醪
　　　姚江類鈔畧引
姚江類鈔畧者姑孰陶安氏之文也安字主敬早治科
舉業以為不足為遂攻古文既讀韓柳歐曾等集又自
史漢左傳泝而求之四代之書粗能成章然根據於性
命道徳非魯鄒濓洛考亭遺㫖不道也不知者輙以文
士見稱而有識者則以理學歸之但平昔之作不得已
而應酬為性疎慵多不留藁近嵗諸生追求散澷之文
得序記銘詩雜著彚次成巻題曰辭達類鈔謂能達意
而已每出外方不欲攜以自随以其文有未善不敢以
示人也至正癸巳秋來姚江儒者趙養直求視所為文
茫然無以應命從子旻發行李出其私藏纔三十篇散
亂不属因令叙次謄寫就正於有道作姚江類鈔畧
　
　
　
　
　
　
　
　
　
　
　
　陶學士集巻十五
欽定四庫全書
　陶學士集巻十六　　　　　明　陶安　撰
　　記
　　　勗齋記
予友劉彦琬名其讀書之室曰勗齋所以加勉於身心
致力乎學也書曰勗哉夫子禮曰勗帥以敬誓師醮子
諄諄為勗而況士之力學乎彦琬學優非予敢勗聊誦
所聞而告焉夫勗合冒力而成文勉其事冒犯而為之
也堯舜生知無假於勗仲尼生知自述好學以勗人學
知者率勉焉而冒犯其難馴是以往為聖為賢危㣲精
一禹有待於勗也懋昭勝怠湯武有待於勗也克己主
敬顔冉有待於勗也心自聖矣自賢矣不此之由欲覬
學有成功無之且隂陽流行理賦諸物祕全體於寸心
何其㣲也顯妙用於萬事何其賾也學之者茫若望洋
重以氣蔀欲梏惡能識夫光大中正之域精奥深𤣥之
閫信矣學之為難哉畏難而沮其進將昏怠自棄苟務
於勉冒犯其難奮毅而勤勵察之以明行之以決孶孶
循循罔有虧間養性情於静虛端一以酬酢萬變子焉
勗於孝臣焉勗於忠言焉勗於誠行焉勗於愼觸類措
諸天下舉無遺理學固多術莫切於斯譬之操干戈而
勗其勇敵雖勍可期於克也持耒耜而勗其耕土雖瘠
可期於穫也乘舟車而勗其往地雖逺可期於至也勗
在我爾在人乎哉勉之乆斯熟矣難之終斯易矣將從
容乎道無所致其力矣若乃窮纂輯以佐詞華之美稽
名物以矜聞見之多苦心勞力非勗之要也彥琬與予
交甚善别甚乆假道姑孰訪予道故舊甚歡因俾記其
齋之扁而告之如此尚思所以為勗哉
　　　方寸堂記
夫宰制乎大者不於大而於小天體周匝九十餘萬里
極居乎中主其運行以天視極能㡬何哉在人亦然七
尺之軀所主者心其方僅寸許若是其小也然衆理真
純包容有餘不以方寸之小而或遺庶務紛糅酬酢無
窮不以方寸之小而不周以其統治百骸也則曰天君
以其至妙不測也則曰神舍以其知覺善應也則曰靈
臺荀子言口耳之間纔四寸爾史漢言三寸舌累寸至
於三四惟方寸能管攝之况天下之事不止是而已使
累寸而成尺積尺而成丈伸丈而為引由是加其倍蓰
縷縷極於十百千萬又極而窮天地亘古今其所以㑹
之有要者亦莫外於方寸之小也惟其小也易於昏蔽
内私交其町畦外誘乘其罅隙擾擾營營莫知所定方
寸之地荆榛蕪穢當是時也無毫釐絲忽之存何寸之
可得哉故善養心者操之使不失正之使不偏念慮端
潔鏡空衡平全體昭廓大用流通於是方寸瑩朗有以
宰制乎七尺之軀何異天之有極乎鄱陽儒家余氏以
方寸名堂託余同年友洪仲方來徴文而余同舍友彭
伯誠亦俾為之言竊惟心學自堯舜禹湯文武傳之孔
子而曽孟所言尤悉寥寥數千載人固知方寸者心之
形也得其㫖歸者寡矣逮乎考亭上接遺緒其曰方寸
之間虛靈洞徹萬理咸備明夫心之本體也其曰能知
所止則方寸之間事事物物皆有定理示夫功之所先
也西山真氏繼興其贊心經謂歛之方寸太極在躬非
存乎己者然與其箴勿齋謂方寸盎然無物不春非推
之物者然與惟堂之主人周旋登降於兹㳺身正大高
明之境則其方寸將内省而無疵充滿本然之量勿使
有方寸亂矣之云可也余嘉余氏有求於心學也且重
二君之命也遂為記
　　　處安堂記
新安故家程伯固以處安名所居之室託其族人子昭
來請記或引古語安處善為據但安處善與樂循理對
謂安於處善安猶夫樂也變其文曰處安去本意逺矣
余觀大學言静而后能安解者曰謂所處而安此止善
之功也孟子言自得之則居之安解者曰所以處之者
安固而不揺此深造之方也㫖雖不同均為處之安爾
自止善之功言真知所止則事有定理心静而弗妄動
随其所處不擇地而皆安處於閑暇平易之際身固安
也處於卒遽顛危之頃身亦安也處富貴而安不驕盈
以蕩其志處貧賤而安不窘戚以撓其節故於應務思
慮精審斯得所止之善矣自深造之方言君子進學優
㳺厭飫黙識而自得於己則居處者乃安未能有得固
無可安之所急廹而得者雖有所居不獲所安惟自然
有得則義理融㑹悉有以居之猶人安於居室動作食
息咸適所便眷焉而不離於是處無不安可以資深逢
原矣夫學而不能止善無以盡事理之極其所重者在
乎處而安也學而不能深造無以循進為之序其所欲
者在乎居之安也二者可以相有不可以相無茍為不
然吾見其所處不能一息以自安矣嘗推之天下其處
最安者風雨震凌而大厦不動也波濤奔衝而砥柱不
移也屹乎㤗山之鎮重也堅乎磐石之弗可轉也人能
止善焉深造焉何以異於是彼其巢林以棲鳥之處而
安者也蟄以存身龍蛇之處而安者也而況於人乎或
乃外物惑其耳目恒役役而不能安内邪亂其性情又
戚戚而不得安視其為處反與巢蟄者不類可乎哉余
雖未識伯固即名堂之意可想其人故援曽孟書抽繹
以塞請使並行不悖儻勉焉勿忘則其處也將何適而
弗安與
　　　省心齋記
心具天地之理人所同也而人之等級有聖賢焉有愚
不肖焉其歸不同者省於心與不能省之殊也省也者
有所警悟之謂也心為天君虚靈善應神明不測宰制
乎萬變有是心而無所省其為知覺溺於情欲放逸雜
亂無以管攝血肉之軀甚矣人之不可不省也一有省
於心昔焉之迷今豁然而逹前焉之非後幡然而是此
古人所以有深省猛省之云也蓋省之不深則蔽於淺
近而所知弗精省之不猛則安於茍惰而所行弗力故
君子學道莫切於求諸心求諸心者莫切於惕然而自
省也余友沃哷彦文好古通經仕於清要與時弗合則
拂袖而去深居晏坐澹然忘勢利取林和靖省心詮要
讀而悦之遂以省心名其齋余寓姚江彦文自蕭山操
舟來訪囑曰子曷記之余與彦文别十載喜得一遇其
意又甚勤且慕朋友相規之義故樂告焉夫善於省心
者遇物感觸輙有警悟非一端而止也舉其要者言五
性至善所宜存也一有未存當警悟於中不可戕其善
也五品大倫所宜厚也一有未厚當警悟於中不可傷
其倫也有人於此徳藝足以美其身威儀足以表乎民
行其道沛然而濟時晦其迹卓然而獨善則宜自省曰
我何為不能若是乎彼其學術詭異言行邪僻悻戾而
不情䛕謟而不立至於貪者死於財酗者死於酒髙者
危盈者損則亦自省曰我不可有一於此也雖然省於
暫者有矣暫省而即忘無得於心也必其濬思宻察處
無過之地日循月積使方寸之間涵養熟而操存定其
體之㣲歛藏弗露及妙用顯行包括六合貫徹萬事天
地之理俱全於己其不為聖賢之歸也者㡬希彦文思
余言必能省於心而興起矣
　　　深省齋記
上虞等慈寺僧曰熹居有水木竹石之幽前直鐘樓取
杜少陵聞鐘發深省之句題其齋曰深省吾意少陵遭
時亂離羈孤旅途困阨其身憂苦其情一夕宿招提境
倐爾離氛歊息幽静及聞晨鐘釋然神融豁然心開知
戚欣窮逹得䘮聚散皆身外之物不足撓乎其中一時
之頃獨有感悟脱畧世累其為深省充然自得乃曠逹
之高致也若夫求道者之深省則不止乎是亦無待於
聞鐘而後然者余聞諸鄒孟氏矣仁人心也義人路也
舍正路而弗由放其心而不知求哀哉善乎説者之言
曰令人惕然有深省處西方設教務使其徒㝠然兀坐
屏棄事物埀首瞑目窮日夜黙坐其果能有所省乎嗟
夫人生於世明者有矣而昧者不有所省邪妄横生正
理湮㣲莫知其所趨向也惟其省也警覺於内識道之
機由此乎始惟其省之深也竦動力善之志自不容於
少懈必求造乎極至若省之不深則局於淺狹無悠逺
之功作輟靡有恒矣是故省益深則知益真殆猶聞鐘
之際神融心開若醉而醒寐而寤則身有檢束手足百
骸統属堅定仁心無時而不存往來出入咸適其宜以
應萬變而所由者皆義斯不至於可哀矣熹雖釋子雅
嗜儒道恭敬作禮請記於余因示以聖賢㫖趣茍欲談
空論無固當問於其師何至詣余而懇懇也熹也聞吾
言而深省焉求夫仁義之歸出於少陵所得之外則墨
名儒行吾必與其進孰得而麾之也耶
　　　志樂齋記
士之所以異於人者以其能立志也志於君子之三樂
則其為志大矣盖三樂者乃天下至樂之所萃孟氏條
闡以埀教亦示人當志乎此焉爾姑孰文學掾梁君叔
亨探亞聖㣲言以志樂名齋觀其立志凡外物之可樂
者曽不足以動其中也竊嘗論之父母俱存兄弟無故
倫理之樂藹然真切然關乎天為難全也教育英才斯
道有傳聖賢尤以為樂然由乎人為難遇也天不可以
必求人不可以必得或未能悉遂其志焉若夫己所自
為可以必求而得而遂其志者不愧不怍之樂也且理
具於心萬善周足大公至正之體初無偏邪仰而觀諸
天天道不異乎是也俯而觀諸人人道亦不異乎是也
惟其情随欲遷質與物化虧其本理日月動作始與天
人相戾俯仰之際靦然愧怍於是志不立而害其樂矣
君子有志乎樂者約而求之於身屏斥外誘刮磨内欲
使凡所為一踐實理不徇乎私洒然無累於念慮之間
心平體舒坦焉蕩蕩動静食息無入而不自得用能無
愧怍於天人真若雋永快意之味置身安逸之境其樂
無有窮極是所謂樂以忘憂與所謂反身而誠樂莫大
焉者皆立志之所致此叔亨之所宜為也自兹以往雖
聖人枕肱之趣顔子之不改曽㸃之浴沂詠歸程伯子
之人所不識者同一軌轍其於父母兄弟油然生其孝
友之心而天下英才翕然被其薫陶之化至樂所萃兼
有之矣古云有志者事竟成叔亨幸然斯言亦名教之
樂地也
　　　樂山齋記
人各有所樂樂乎物之形不若樂乎物之徳形忘而徳
合始有益於性情矣是故巍峩秀㧞山之形也高厚静
重山之徳也若其巖耕而谷處撫泉石之幽美覽林壑
之清邃煙霏晴雨可以娛心目逰則忘歸愛則成癖乃
真樂山者也今嚴君鄉於北禄於南攜家數千里勤瘁
空匱日有警捕期㑹之煩使遇佳山樂且不暇齋名樂
山託意而已豈為樂之真者乎是不然彼所樂者於形
而不於徳也於其形好樂之僻也於其徳好樂之正也
夫山也具高厚静重之徳故能止其所止仁人之徳實
類焉素其位不慕外而有求也固其守不因變而有遷
也貧富窮逹利害勞佚事至而身履之決於義理無適
不安則能止其所止止固止也行亦止也立於朝廷居
於廛市逰於江湖其徳皆山非必在山而始樂也敦吾
仁而已矣嚴君讀書知道居官能守確不踰分是固有
徳可貴匪真樂山惡能然與余亦不居於山每知山之
可樂因嚴君請記述其得者如此否則玩物喪志君其
戒哉
　　　周氏同居記
金陵城南三舍地名同山有大族曰周氏由宋初卜築
其地紹興以來同居者九世歴二百有餘年子孫蕃衍
老幼千指功緦以降㡬至親盡朝夕聚處雝雝怡怡出
則同門食則共爨為其長者類皆尊而能勤富而能儉
以率其下用是家法嚴明人心齊一孝友慈愛之情油
然交至未聞其有間言戾色也余嘗論三代盛時其民
涵育於仁義禮樂之教風俗醇厚忠臣孝子義夫貞婦
固比屋有之但其田各井授廬舍有制耕桑者自食其
力揆厥所終其同居而永乆者亦或難也去古浸逺而
九世同居僅見於張公藝之一家北齊隋唐咸表其門
閭嘗以忍字百餘對高宗之問或謂公藝之家不能睦
於九世但相忍於九世爾竊惟教化流行尊卑長幼仁
讓和敬一循乎理各安其分使大倫親厚此為至善復
何俟於忍乎但一門之内至於九世男女衆多賢否不
齊故一有未然必至相與忍之也聞諸先達曰忍之為
義刃加於心也痛而不聲也含而不吐也吐而復茹也
且人有容忍之徳慮周而量逺忘物我息憤怨則骨肉
之恩篤乖異之釁消是亦睦族良法殆未可以易視也
然古人齊家自刑于寡妻始尤病於莫知子之惡苗之
碩盖婦言不可以私暱聽子惡不可以私愛掩貨財不
可以私蓄專由偏於私卒致裂戸争産此古今之通患
也若周氏睦族之道承傳有自必當循理厚倫得公藝
之忍而不偏於三者之私持是弗變以勵其子孫豈特
九世同居而已哉他如范文正之義田而宗人有養劉
允迪之義學而子弟有教講求力行則其所及不亦尤
逺矣乎尚惟後昆守其成法以紹前休可也
　　　沃哷氏家傳記
自昔隕身於國難者特以義不可生未必能興人之國
也然猶増重於名教埀榮於史册况能脱其主於危急
以興其國之基業乎沃哷氏博囉岱事金武元為掌馬
牧君臣之大分素定知有其主而不知有遼也其貌絶
類武元遼主延禧疑武元日彊將叛已也徴而欲殺之
事不得已博囉岱請偽為武元往而誑之延禧果不能
辨遂見殺其在掌牧無可議者在武元有可少焉當遼
之季延禧失道人心離畔武元才畧為衆所歸固宜乘
機舉兵數其荒惑暴虐不君之罪明大義於一時與衆
共廢棄之則逺近悦從而大事定矣計不出此隂蓄異
志廹於危疑使非有掌牧可誑則造次之頃身蹈不測
之禍而延禧舉國之人莫有覺其誑者是何昏㝠之極
也掌牧遇害二國興喪之源則判矣金既彊盛不見容
於衰亂之國事得已乎激其起而速亡者遼自致之也
夫以二國之興喪由於一人之死以是知掌牧盡忠其
主見之明審行之果決愛其君而棄其身卒以興人之
國為難能矣金乃後於報功不聞褒贈之典僅以穆昆
授其長子穆昆猶言千戸也其報弗稱為之後者必將
辯訴之不暇方且讓爵於其二弟遂得均賞敦於友愛
故沃哷之事君子亟稱而樂與之余閲其家傳嘉掌牧
不徒死也且閔武元延禧胥失之也遂著其事以示鑒
戒云
　　　集慶路逹嚕噶齊善政記
國制郡府長官曰逹嚕噶齊即古諸侯也必有惠愛之
徳設施之才乃稱其職若中大夫蘇喀侯之於金陵可
見矣金陵之屬州溧陽在東南二百四十里田賦八萬
石入海漕者七萬四千石有竒歲輸龍灣廣運倉陸走
輓載雖傷財勞力不克以逹方舟水浮經宜興無錫崑
山嘉定四州之境遂出海入江至於丹徒歴金山及黄
天蕩泝流而上風濤之阻湍激之險累月然後能至其
程二千五百餘里或遭覆溺冦攘之患則為費倍蓰窮
困孤弱者既莫能躬役富族彊黨縁是掊克民之凋敝
由乎此也至正三年行臺監察御史循行溧陽因民之
訴建議於臺以為溧陽與宜興連壤舟楫之利瞬息可
至曷若聽民築倉於宜興歲輸其租以給海漕則官賦
足而民力紓誠大益也次年御史至州復舉斯議而郡
府亦請於行省屢委官講覈上之省部或者難於更張
遷玩累年至正丁亥御史大夫銀青榮禄納琳公蒞政
南臺溧民廷訴其事公極稱善命有司申明前故適蘇
喀侯來長郡府奉命惟謹㑹僚寀考論其詳具列始末
逹之行省以聞中書又懼其弗能成也遣郡吏高岑馳
驛至京以圖之溧之富彊果私嘱省掾妄加沮駁時銀
青公入調中臺聞事不允白於執政又使岑面陳中書
力争其不可執政遂易掾署檄事始克濟明年溧陽田
賦改輸宜興民大欣慰如病而痊夫自御史創言前後
五年文移反復罔有決辭㡬於寖廢侯承順憲臺風㫖
任為己責而且委託得人卒使任粟米之征者舍勞而
就逸去危而即安則惠愛之徳設施之方孰有過於此
哉侯在金陵善政迭出而是舉尤光偉宜有文辭以彰
美功遂記其實且為詩曰
邈彼金淵版𨽻於昇民困輸將怨咨乃興陸焉嚢槖致
逺孔難操舟江海犯於深湍疲勞既極誰實矜惻言路
有賢欲節民力猗哉郡侯中心隠憂念此凋瘵如疾未
瘳慷慨建陳事聞於上逺俾胥曹請命時相相君曰俞
築倉於浙忍令赤子風濤震懾朝議遄下侯為主者士
慶於邑農抃於野瓊粻穰穰累舳連檣無復越險起其
驚惶輕飈吹帆適此坦夷吳歈未終已逹荆溪國賦是
儲海漕是需民力是紓於前則無自侯踐職美政屢敷
惠利之大孰此之踰豈弟君子民之父母豈弟君子遐
不眉壽鍾山欝蒼淮流湯湯侯績高深同其乆長
　　　詩盟記
客有以武爵鎮徽城者属承平日乆邉陲警絶優㳺文
翰遂倡詩盟應者景從月集羣彦分題彚什凡與盟者
其詩皆可觀也夫徽朱子之邦也朱子道徳渾成發言
為詩卓卓超絶遺風餘響乆而彌存今其邦之士故多
能詩者余嘗評詩自洙泗刪後漢魏以下作者送興間
有調高意逺終未足嫓美三代自感興諸詩一出融暢
天人權衡經史以性命奥學寓於音節韻度中較之古
詩十九首陳拾遺感遇理致悠深氣格蒼古直可追逐
風雅是又詩之一助也故善詩者一本於心充積汪洋
遇物發機吐辭成聲則骨幹偉傑神采煥揚不假雕組
自中矩矱若夫求工於綺靡纎巧之餘受窘於拘攣掇
拾之際余竊病焉况是盟也因詩為㑹叙坐以齒籩豆
有差興其孝弟揖讓俾之即吟詠以和性情幽窮得以
紓其欝榮逹得以約於正㑹六義之㫖歸豈止争一句
一韻之竒也哉然古之將帥或樽爼折衝或敦説詩禮
或雅歌投壺或手不釋巻卒以勲烈顯今也必能横槊
賦詩飛勇氣於勍敵破曹劉之壘惜余不得與於斯盟
也山長王逹善假道姑孰過余求記為述其槩云
　　　槎溪記
當塗城東有地曰博望其山以横望名漢張騫封博望
侯班史載其窮河源使絶域以侈孝武威徳逺被世傳
其有乘槎事故今博望有溪名曰槎溪博望右族為袁
氏族之長為瑞甫遂以槎溪自號治産勤儉好禮尚義
壽八十有三矣按槎與查同増木為楂字畫曰邪斫木
也又曰水中浮木也而木之老無枝葉者亦曰槎牙自
有張騫乘槎之説而王子年拾遺記謂堯時有巨查浮
四海十二年周天名貫月槎又名掛星槎羽仙棲息其
上張華博物志謂天河與海通居海上者浮槎到天河
得織女支機石嚴君平以為客星犯斗牛者即此夫自
舟楫之制興雖浩渺湍激隔絶不通安坐而可濟未嘗
資槎乘載以逹逺槎之不為世用可知張騫窮河源以
為出于闐葱嶺乃不知出自星宿海惡覩所謂河源者
哉則乘槎不足據矣王子年張華亦不過馳騁神怪後
世文人詩家多引其事以致清高曠逺之思而欲瀟散
於物外余意其非實然也瑞甫之槎溪當有以異乎是
且槎之為物不用於世者也老且堅之木也浮水而不
沈觸風而不覆者也先生遯迹林壑澹静恬退弗求知
於時託意於槎豈非示不用於世乎年既大耋神完而
氣充全其所得之天愈乆益固豈非老且堅者乎闢屋
而居斥田而食利其嗣人遺之以安而弗遺之以危又
豈有沈覆之患乎然其才藝可用而曰不用於世者先
生謙抑也其老且堅而不沈溺者人皆期之也先生備
一槎之美逍遥於溪上其徳如泉之有本其壽如川之
方至其積善之澤方演而未艾曽何慕乘槎之空談也
哉
　　　東溪記
水之行地南莫大於江北莫大於河江出岷山經楚入
吳以注於海河經崑崙之墟勢為九折長亘中國其源
皆發乎西豈西為金方水乃金之所生與若紀氏所謂
溪者則來於東者也姑孰左匯三大澤周數百里跨三
州之境宣歙諸水浩汗下趨與之合自東而馳遂成巨
川名曰姑溪色清而勢駛縈迴屈旋環繚郡城西入大
江昔賢李端叔嘗以姑溪為號其釣魚之臺在白苧山
西南别麓磯石蒼峭雄峙溪陽紀慕乎此乃號東溪其
為意也不特取溪之來於東也夫東主春生天地大徳
在乎生物故元氣流運充滿六合無往弗存東之為義
廣矣紀業衛生諸書知神聖工巧之秘善療治嘗為醫
官聲著淮汴間其於象緯龍穴卜筮之學罔不究心尤
以醫稱蓋將推東生之意求無愧於是溪也況水生天
一為五才之始與覆載相為無窮君子託以喻道随其
所在各有取焉豈專發源於西者哉嗟乎水之為源肇
自涓滴至於尋丈混混而流晝夜不竭其勢至於不可
禦茍能澡慮以澄其源滌徳以濬其流則生意及物盎
然春和於是東溪之實具在吾心演而弗已孰能測其
所至耶
　
　陶學士集巻十六
欽定四庫全書
　陶學士集卷十七　　　　　明　陶安　撰
　　記
　　　重修蛾眉亭記
出大江而山曰采石昔人因其山川雄麗亭絶壁上以
盡登覽之美前直東西二梁山夾江對峙修嫵靚好宛
宛如蛾眉遂以名亭亦東南之竒觀也歲乆弗治棟宇
垣墉日就於敝經歴伊蘇君來贊理太平郡府暇日臨
視歎曰不葺奚稱遂請於太守鳬山賈公慨然發己資
倡謀修營應者翕從未㡬煥焉華飾翬飛麗空視昔有
加夫采石為地當南北之衝風帆浪楫繽紛朝夕使客
之往來賈貨之繁萃又有文儒韻士遨逰題詠觀其波
濤渺瀰吐呑乎呉楚煙雲杳靄出沒乎淮甸一視千里
洞無所翳雖窮巒剰澗僻在遐隠莫不貢靈輸秀於軒
楹之下況前賢於此逰觀俯仰高風雋烈有闗世道之
興廢炳炳遺迹昭著古今令人興懐而不能已君能留
意於此非特盡登覽之美亦不冺前賢之迹也君字明
之官承事郎剛直明爽才志有為嘗議於長貳均徭役
審刑名興學校之教剗倉庫之弊公田佃者或至貧乏
不徴其逋人甚便之治工斯亭特餘事耳兩蛾有知寜
不展舒其顰溢歡顔於江雲之表也余相知有素因衆
之請紀文於石并書其善以勸來者
　　　逰龍鳴山記
逰之勝者適其時可樂也得其地尤可樂也而所逰又
皆佳士則所以宣其和舒其欝暢其心而發其文者蓋
樂焉而不失乎正也至元丙子二月甲午厚齋嚴君治
酒殽拉予逰龍鳴山即無想山也時春霽既乆風日暄
麗耆英少俊序齒而行鼓吹前導從藍溪東南行五六
里兩山峙如雙闕相距百步綿亘東趍中夾石田田右
小路随兩山勢深窅曲折行三四里隘不宜田僅可為
路又數里山益竒峻輕嵐暖靄㣲襲襟帽山外崇峯複
嶂杳無窮極少焉峭壁對立状若華表松杉萬章夾路
北轉澗多石底雲深樹茂繁卉被巖鳥聲清碎似非人
間世僧舍雄麗榜曰禪寂門外獨松古秀大連數抱修
篁干霄森列門内寺長老出迎客延坐後堂扁曰白雲
深處其西有聽松軒又西即韓熈載讀書堂遺址所植
檜猶存其北有甘露室又北上為招雲亭氣象空曠攅
峯玉立視嚮所歴羣山低俯其頂矣遂躡蹬至潮音巖
怪石異態百出同逰者疲於躋攀於是止焉予以未登
絶頂為快與三二友決意直上地勢斗峻褰裳援蘿履
蒼莽中上有天池沆瀁其水下飛潮音巖引以給庖其
西絶頂巨石雄坦可坐數十人渺焉四顧心目豁然其
東絶頂視西又高倦不欲登還飲白雲深處於時暖氣
薫席蒸焉如夏凄焉如秋栗焉如冬觥籌無筭談笑甚
歡雖從者樂工各適其意酒既長老引客看花徐行登
環翠閣已而與長老别出寺門行㡬一里衆以興未盡
席地坐分韻賦詩者乆之詩成而歸斯逰也適其時而
得其地信足樂矣但溧之為州非通都要路兼是山隠
於邃奥故無前賢題詠及當代名筆發其幽潜予故表
而出之嗚呼樂而不失乎正者浴沂風雩也蘭亭之㑹
乃或感慨悲戚今同逰者心平氣易發言為詩皆有可
觀其亦樂之正者與遂記兹逰之勝使無想山得以著
於世云
　　　騰雲樓記
騰雲樓者薛鎮東北陳氏家居之樓也樓成有年而未
顔其主人裕之遣子良噐請名於予遂以騰雲命焉樓
之後横望諸峯蒼翠綿聮前矗靈墟若青山白苧之勝
皆蔚然遥拱左則鍊丹溪丹陽湖又有武山圓麗是為
山川奥區夫山川之氣騰而上浮油然成雲以澤下土
化工𤣥黙神運無方莫雲若也薛鎮在當塗東其地高
燥畎畆勢割陵阜陂池寡瀦必俟滂沛時降始克耕墾
耰藝否則坐待赤立故雖恒雨不能為災每夏秋之交
苗耨發榮炎暘彌旬旋見色稿其人惶閔引頸仰望一
或雲騰於空相視喜躍既雨則嘉穀豐穰可跂而待今
斯樓也高爽暢朗林樹䓗欝晨霏暮靄皆足怡心娯神
然尤樂於騰雲者當夫憑欄四顧則田疇畇畇縱横連
屬不獨山川景象資眺覽之美實以天地妙用在乎山
川之氣焉況裕之藏書其上孳孳為淑後計長子字君
傑克家者也次即良噐字君用從余受業若殷其學殖
將見用於時有悠然出岫之意由是從龍而馳翔也遂
作騰雲樓記
　　　聽雨軒記
物有自然之音衆人聞而以為常知者聞而以為樂雨
之有聲莫不聞也惟兄弟共處則聽之而適其心蓋雨
之聲出於天兄弟之樂亦出於天不有此樂者不知此
聲也韋蘇州有風雨對床之句眉山蘇氏兄弟讀而感
懐為聽雨之約既而㳺宦異塗離濶憂沮晚年飄泊艱
於㑹合雨聲不復共聽遺憾終身故劉後村評其能為
此言非能踐此言也分陽羅氏昭諌裔也兄弟四人早
孤立志慕學務承先業長君舉領郡史禄棄歸次君明
次君煥皆善治産又次君禮掌行臺詞牒方羣居時友
愛敦篤衣同椸食同案扁其軒曰聽雨蒔花植竹為怡
集之所君禮之寓昇也擇交慎行愿直明坦士類嘉之
求余記其聽雨軒余謂兄弟懿親分自一氣翕和雝睦
發於真情故風雨之夕聽其聲而樂焉當是時也清燈
語話之際簷砌浪浪或蕭瑟於草木或驚決如波濤其
入於耳者若奏管絃考鍾鼓天下至樂莫此能過非出
於天者然與然風雨之作凄寒牢落易於傷愴今乃聞
之而樂則凡凉颸霽月花晨雪晝撫光景暢性情無不
同其樂矣嗟夫世降俗漓手足同體視均敵仇裂門析
爨倫理乖而骨肉疎不知聽雨之同樂反從而以管絃
鍾鼓獨樂者何其悖也聞羅氏之風得無少愧哉爾子
若孫其心乃祖父心塤倡篪和益深同氣之好則聽雨
之樂相傳於百世而無蘇氏之遺憾也
　　　驛戸餘粮應役記
國家疆理之大極天所覆廣袤數萬里自畿甸而要荒
如腹心手足聮合一體内外使者往來於道若血脈之
流通此驛所由置也驛有饋餉官給錢米為倡驗驛户
民賦謂之餘粮俾任其費故一介之使經渉遐逺不資
裹囊所至如歸蓋自成周設官掌牢禮委積以給賔客
歴代沿襲而於逺人重其迎勞立法詳宻則莫今若焉
太平路界大江之東居水陸衝要北邇臺察南鄰憲司
又南而江右浙閩湖廣又北逹於京師郡統三縣縣皆
具水馬驛饋餉之役歲乆弊繁新其政者今郡侯中大
夫也侯名孟克布哈字子實由刑部尚書出監太平亷
明剛正號令風飛刮鋤煩苛美利迭興初在城驛舊額
民賦及十石者户四十有九逓供是役乃總管鐡柱侯
定於延祐間者也後贏耗不齊富者恬然弗増貧者則
困且逋巧詐日滋詭匿産税茍於規免期限愈蹙不踰
年而再役侯考舊額得勝役者僅二十七户蠲除困乏
新得三户總為户三十以賦之石為其日之差凡一千
一十有一日㡬三歲而一周盡稽宿弊蕪薅而蠧剔之
富不滲遺貧不罥掛輕重多寡權度弗偏羣心感悦兹
侯所以重逺人之迎勞且蘇民之乆病也夫三縣之驛
魯港𨽻蕪湖荻港𨽻繁昌而水馬兼焉當塗分兩驛采
石之舟城廐之騎既皆因侯而堅完驍良使者踵躡罔
間晝夜饋餉不絶今俱籍為成法然城驛乃郡府親臨
尤三驛之望衆願勒文以昭侯績仍列其户於碑隂庶
將來有所考也
　　　青山酌别記
山之勝以人而増重别之意以酌而益勤今青山之酌
非宴㳺也非㫖於味也因酌而致贈别之言也姑孰東
南諸峯惟青山崇峙雲天元暉搆居太白吟詠終身樂
之米元章大書第一山於石山之陽陸多車騎水多舟
楫為往來要途故於兹而祖餞焉宋安常廣平文貞公
之裔也其兄衍常長姑孰郡幕母在堂安常性孝友省
視慕戀乆不能去年已壯有署為宛陵府曹者安常恐
違色養不樂就長幕勸其為親奉檄始肯往焉諸友送
之餘十里憇於青山有酌而言者曰君子用於世不係
職之鉅細在伸道行志求盡責任由此髙顯可濟譬之
水焉始自涓流積成溪河汨汨不已必將至於海也子
其勉諸又酌而言曰時政滋弊民瘼滋深往佐大郡悉
乃心力修治而撫摩之必勉為而毋忽也又酌而祝曰
士之持身名節行義保其有終以永令徳匪特為利逹
之榮而已安常拱而復曰敬服斯言其敢忘於警省於
是繪圖以紀别意之勤則山之勝寧不因而増重哉圖
成詩賦滿軸而予為之記
　　　梅竹蘭葡萄圖記
草木之枝葉花實各具一美或以雅潔見重於幽濳者
焉或以珍逺受知於富貴者焉梅舒英於冱寒倡羣葩
之始竹以直榦高節弗易於四時蘭之幽寂不以無人
而不芳然多産於窮山剰水之際深林静谷之中若葡
萄在中國萬里外卒能入致京師移植禁林漢使者􁧐
於大宛唐太宗取於高昌特詔褒除煩之功賜食嘉病
渇之對孟佗以一斗拜刺史世宗以百縑謝元忠其榮
寵如此蓋彼乃幽濳之寄興而此則富貴之娯懐者也
予既隠處不為時所知坐廣平之窮簷諷淇澳之遺章
飲楚畹之墜露西涼之釀味不到口客有袖圖示予者
展視則四美在目吾意斯人效梅之清秉竹之直齊馥
於蘭又將冀葡萄之用也兼其美於四時者有係乎出
處用舍之道焉且梅也竹也蘭也著於易稱於書詠於
詩聖賢假以言道至於葡萄味不足以和羮材不足以
協律香不足以紉佩徒以珎逺為富貴者所好而雅潔
者罕獲其遇抑勢之然與故感其事而為之記
　　　萬萬户軍功記
國家疆域與覆載同大曠古所無民物衆廣從化弗齊
矧承平歲乆四方無金革聲官恬吏熈釁孽間作必除
姦暴以拯無辜則在良將苗薅而禽獮之固不可弛武
以遺患也漳州李智甫恃險聚衆江浙行省調兵討之
閩閫以師扺巢穴賊計巧詐陷襲官軍累月不下省命
鎮守太平副萬户萬侯協力征捕時年纔冠慷慨赴敵
逼賊壘而軍部伍整嚴猛氣飛揚戰捷賊平羅天麟冦
汀州勢張甚行省以地惡人獷師老罔功命侯與諸將
夾擊戰數勝賊設伏林莽輙焚蕩深入以竒兵擣其腹
心羅黨悉除朝賜銀噐有㫖升爵一級刼盜據花麓省
臺合軍重圍侯選精騎禦之羣兇無敢衝突未㡬潰散
湖南猺賊竊發殘燬城邑主將知侯練習軍旅馳檄俾
往擊之侯用其智略已而凱旋浙東扼塞海道省臣將
舟師以進風濤弗利遂議招撫選官往焉將吏畏縮弗
前侯聞言甫畢已操舟涉洋見彼語以禍福果納欵帥
壯其勇大加慰賞奏可班師乃至正辛卯冬還鎮適江
北有兵警太平瀕江戒嚴萬户缺員軍民咸喜其歸恃
以無恐可謂賢於長城矣侯字威重官武畧將軍世家
濵州高祖國初立戰功受官曽祖亦以功獲寵大父佩
金符副萬户至侯五世襲爵侯仕十餘載每坐席未温
輙承委去凡五出師沈機鋭志克成勲勞真良將哉使
在位者以身許國皆若是雖有禍亂不難定也侯讀書
執禮事母孝所居有忠節堂
　　　姑孰閲武記
至正壬辰仲秋之末鎮守太平路軍官閲兵於北郊修
武備也去年荆襄諸路陷今年春正月武昌以强兵障
江漢狃習治平將驕卒熈警備遂弛既失守下流郡縣
汹汹震驚大江西岸數千里羣起立敵而太平危矣太
平古姑孰也扼水陸衝要由六朝以來為必争之地内
附八十載民不識兵城塹夷廢比者敵壘隔江相持南
則寜國告急蕞爾一邦軍馬寡弱岌岌㡬不保渤海萬
侯獨以副萬户統軍府事千户差遣缺員江浙行省命
忠顯校尉唐州翼上千户移戍太平萬侯一見握手論
心敬以賔禮一切軍務悉委之遂乃合部曲團集教塲
躬自訓練三令五申無敢違者日習月熟皆驍勇一可
當十萬侯喜曰如此則何憂無備時監察御史湖北憲
司江東分憲皆蒞太平軍府請觀閲武俱出郭就次有
司駿奔是日也秋氣肅清天風凄然萬侯與忠顯率諸
校戎服從事祭五方星禡牙誓衆旟旐蔽野戈矛若林
萬侯長右隊忠顯長左隊各建大將旗鼓佐以偏裨麾
兵而進如古陣法五人為伍五伍為兩四兩為卒五卒
為旅為師聲金鼓以節之跪起進退衆必齊一乍分忽
合乍方忽圓呼譟震地往來挑戰擊刺馳突周逥旋轉
互變不常或堂堂而正焉或紛紛而竒焉既畢勞將饗
士動合禮法觀者異焉且其初本戍徽徽僻在深山代
無兵禍不争之地也太平必争之地也不争之地淪没
乆矣必争之地保全不失係武備之有無也使其在徽
不遷復教閲若是必能守其境今操閫外大柄仗鉞專
征者所得智略之士如兹㡬何人嗚呼恢復不速有以
也夫
　　　監郡沙卜珠岱公招安記
國家混一以來民不識干戈者八十年至正辛卯兵起
淮西攻城掠地蔓延江東壬辰十月陷溧水州溧與太
平接境敵騎扺界招引亡命為嚮導耀兵西行三鄉之
民震恐脅從窺葉家橋距太平郡城僅四十餘里官軍
進拒合民兵一萬二千餘人逼河而陣彼軍増聚人情
駭惶行臺檄江州監郡元振攝府事衆請益兵捕戮侯
意在招諭未㡬淮南行省平章領精兵萬人至太平欲
選輕騎數千長驅而東侯謂如此則三鄉屠滅無遺萬
一未克師老財費况細民樂生畏死受制於彼豈其本
心曷若撫綏有道侯乃請於省憲止兵息戰下招安之
令來歸者許以不死其衆聞之舉手加額願如命侯約
同知仲禮各單騎入其巢穴渠魁五人投戈出迎羅拜
馬首侯曉以逆順之理脅從七千二百户有竒獻其兵
仗旗鼓悉自悔悟旋斾之日降者五人及其部卒悉與
俱至郡民聚觀室家相慶蓋其全活十餘萬人環千里
之疆釋其憂危納於樂土厥功茂哉侯世為沙卜珠岱
氏嘗監廣西興安縣惠愛及民征戰屢捷蠻獠畏威不
敢侵境招致猺冦十二峒及鄰境猺首三十七人由能
亷明果毅知無不為虛已下賢開廣聰明宜其事功光
偉如是昔渤海盗起龔遂單車赴郡化刀劒為牛犢今
陸梁百倍渤海一時帖息則侯秉心布徳其古之循吏
與衆願著其績故記述如右
　　　太平路同知仲禮功績記
至正十二年冬十月溧水州陷敵兵犯當塗境絳衣白
刃縱火刼掠三鄉脅從至數萬人鼓行而西連營立柵
至葉家橋望太平不逺適江東分憲以臺命鎮兹土與
文武官議攻禦之筞同知府事武毅將軍仲禮侯曰今
脅從皆良民倉卒受廹勢不得已若招安來歸不待勞
兵耗財而自定果不悛勦屠未晚時官軍斷葉家橋夾
河對壘侯慷慨請行訪求素知道里扼塞民情善惡者
數輩以自随選精鋭民兵四百人或以為寡侯曰我計
若行何在兵多不然當順民心以除害則民皆良兵豈
患寡乎乃以十一月望陳兵啓行建招安大旗隊伍嚴
整金鼔震鳴纛旐央央勁騎龍趨出自東門侯戎服乘
馬以為殿民夾道瞻望喜曰釋我憂矣遂抵葉家橋與
官軍合聲威大振撫諭居民不數日從者萬餘人連戰
皆勝淮南平章實烈門公領大軍經太平將遣勇鷙騎
射東行攻之分憲郡府咸以招安為便監郡沙卜珠岱
公與仲禮意同自扺侯營定計募人往諭曰降者不坐
侯却兵釋甲與監郡入敵境曉以信義使知逆順魁桀
五人崩角迎拜侯召至榻前夜語即解衣卧示以不疑
衆感慰束兵來歸者七千户有竒得不死者十萬人及
五人者入城平章喜各賞繒帛以安其心其人皆曰非
侯則禍且滅門謀作生祠祝侯壽焉先是侯統義兵於
郡城防衛有法民賴以安至是有功歸未㡬臺委總兵
魯港守隘益嚴嘗渡江燒淮岸營寨擒其士卒盖侯出
於貴族剛明英斷臨事不避難觀其所為可謂愛民忠
國矣省臺具實上聞宜哉余故文以載其功
　　　繁昌縣監邑公仲賔功績記
太平統三縣皆濵大江與淮對境惟繁昌為下邑去郡
城最逺地狹民貧至正十一年夏彭翼兵起十二年春
陷無為州隔江營落布陣示威繁昌孤危民心動揺援
兵弗至岌岌㡬不保監邑博囉特穆爾憂時多艱政先
撫綏江浙行省參政委總兵務俾衛其境乘釁盗竊者
斬以徇衆遂皆帖然無敢念亂召募精鋭官帑或不給
佐以俸資羣感悦勇氣咸倍集申港馬䭾戰艦分守要
津閏三月暴兵入繁昌捕其兇桀李姓等四人誅之夏
四月敵舟四百餘自泥汊分道渡荻港縱火來攻監邑
聞急率敢死士百餘赴敵賊勢熾横監邑曰彼衆我寡
非出竒計不可破也指鳳凰山謂衆曰據此者勝遂疾
趨登山列部伍下視賊陣雜亂不屬監邑曰賊易破爾
無能為也麾兵下坂鼓譟衝突分截賊勢監邑發矢連
中衆力戰擒偽劉先鋒等三十一人斬首數百級餘黨
奔渡舟甫發監邑以戰艦乘勝追擊溺死者大半自是
民樂守禦不以冦至為憂未旬賊渡銅陵戰敗走繁昌
界擒其賁先鋒等三十三人戮於城西又五日賊復至
乃設竒拒戰獲其偽王等南行臺侍御史左公統兵蕪
湖嘉其績賞以銀繒行臺亦遣使頒賞柵港賊掠王家
沙聚兵禦之屢有擒獲功浙東閫帥恩公代左公統兵
賞賚有加冬十二月賊采湯陳沙魚藕獲其魁陳良甫
留詢敵情未即誅越三日賊舟三百餘欲東渡聲言攻
繁昌奪陳良甫監邑磔陳於江岸整兵以待賊望風而
退前後十三捷常以身先士卒生擒百有二人殺溺不
可勝計賊鋒挫衂不敢窺繁昌矣至是民始安居監邑
不懈益勤晝夜嚴備食息不遑愛養黎庶優老恤貧為
治嚴明利興害去以故深得人心則其保全一邑豈獨
恃威武而已哉監邑字仲賓官敦武校尉好古尚文遜
抑簡直口不言功易曰勞謙君子仲賓近之邑士民属
縣吏董中來請文紀功予因特書俟夫秉史筆者
　　　瑞麥記
河南靳侯處宜守太平之明年為至正癸巳瑞麥産於
城北一莖兩岐郊民持獻侯廷盖始者麥苗發榮幪幪
漸漸勃然而興農慶於野皆言前所未有及吐秀穗實
堅好登場計利倍於常歲按小麥為來謂瑞麥天所來
也秀出兩岐尤天與之嘉瑞焉天所與者因人所感豈
無其由哉自侯視事值彭兵東窺郡地傍江敵壘隔水
相持甚近侯募勇壯列營立柵宻屯江岸以防禦之溧
水州陷彭營分道來攻陸扺新市水扺三湖各數萬人
侯益兵拒戰三湖之敵敗潰下令招安新市諸鄉其魁
黨盡降用是境内晏然耕桑如常淮民避難攜家來居
大軍屢過官帑雖空供需有榮惟恐傷民夏四月麥未
穫霪雨侯䖍禱乃霽遂穫焉麥既大熟民得續食漸致
平康視隣境兵燹瘡殘獨為樂土兩岐嘉瑞天人感通
信有徴矣僚属請奏休祥侯隠抑不居其美士民皆謂
曰漢張堪守漁陽兩岐有歌彼遭治世其理效為易此
當多故其理效為難茍不著其實非所以彰景貺報惠
政也求記於余竊惟是邦昔有瑞麥亭在南津橋北亭
廢已乆父老猶能稱道以為盛事今侯寛厚慈祥勤勞
應務敦本抑末脱民危急和氣所召祥穀復臻勸農繫
䘖無忝厥職其有光於漁陽哉侯名義歴仕省樞臺憲
奉使陜西今官中大夫是年七月望日記
　
　
　
　
　
　
　
　
　
　
　
　
　陶學士集巻十七
欽定四庫全書
　陶學士集巻十八　　　　　明　陶安　撰
　　説
　　　張誠之名字說(名有諒/)
實理旡妄渾全於心誠之純也氣與欲并理未悉純雜
乎誠也求進於誠必資於友冝取友之貴乎諒也夫五
典之行非誠不可君臣父子夫婦昆弟各專其道兼而
明之在乎友也朋友有信信即諒也輔仁以求其純正
過以去其雜善之擇而執之固誠斯得也諒之與誠小
大若異非諒莫由以誠也然取友貴乎諒䖏已貴乎虛
也諒可進於誠虛可受夫實也予竊恠今之人一有堕
於末學徇於小智矜其技能謂足以出乎䓁倫既害其
誠復不幸而親狎柔佞志益猥下及聞忠言肆然無怍
容友雖諒焉不能用也誠惡乎進嗚呼虛已無我者友
之諒為己之益也物欲室其心自毁其誠者不能虗者
也虛以受之實以踐之勉焉無弛不容乎雜誠之純者
於是而得友諒之益奚可量也張誠之名友諒來徴予
説予雅與之友故告之如此盖以諒自期將以誠望於
君也
　　　徐伯仁字說
天地之徳莫大乎生即其生物之無窮知其仁之不息
矣人之有身具是生理徳全於心仁之體也愛周於物
仁之用也人而不仁得為人乎武林徐伯仁為蕪湖縣
典史請余衍其字之義因告之曰凡為縣者最親於民
百里之地朝令而夕可遍典史綱總諸曹簿書謀議悉
倡其始茍行事適其宜出言得其當雖令簿不敢棄理
而縱其或苛刻貪暴殘民舞法人將擾擾䘮其樂生之
心是何有於仁矣哉彼市井賤氓雖極昏蔽介然之頃
而惻隠之真猶勃乎其不可遏矧居官賛理者得以施
其仁乎盖生理具於吾身哀矜之念興於内寛平之政
敷於外隨事而愽其愛使邑之民物阜安咸被利澤以
遂所生而仁之用行矣因其用而求其體則天地生物
之心於是乎可見故善為仁者無它焉在乎擴而充之
爾充之足以保四海豈止一邑而已哉
　　　黄氏三子名字說
番易黄徳輔醫世先業療治輙驗逹官賢士樂譽其能
濟物之心藹如也其子三人確守家學長曰䖏禮字以
仁復次曰䖏常字以仁夀又次曰䖏善仁美字之嗟乎
天地溥其大生之徳賦畀萬物莫非不忍之真人得之
而為仁愛之所施油然而發故儒者以求仁為先務使
可行志則澤被天下但窮逹不齊反不若醫家者流得
以施其仁也然仁未易至至必有其道焉撤其氣欲之
梏唯禮是䖏蹈乎䂓矩準繩之中而仁可復矣孔子曰
克己復禮為仁易之言仁獨見於復䖏禮勉諸茍外物
擾攘於内將變遷无恒能䖏於常止乎義理安固弗搖
保其仁於永久是之謂夀先儒以仁者夀為静而有常
䖏常勉諸況仁為衆善之長譬猶安宅當䖏而弗曠或
擇術不精如匠矢役意於喪物則自戕其性故孟子引
聖言明擇仁為美䖏善又勉諸盖仁道至大而醫者最
近乎仁若其趨富貴棄貧賤衒報甚而服餌不投其疾
藥物不求其真坐視危篤而不一動顧惜之情猶手足
痿痺而不仁矣華其名而豐其實余之所望於三子也
徒為美稱而已爾豈余所望於三子哉
　　　程叔元字說(并銘/)
天地之徳莫先於元故曰大哉乾元至哉坤元是以天
下之民謂之元元三才之道亘古今而不易以其有元
也人得是元以生具於性為仁發於情為惻隠貴乎推
而致之耳新安程氏有名仁字叔元者余友子舟乃其
族人求廣其義而銘之夫元氣流行無物不在君子之
仁隨感發見事親之孝事君之忠待物之公愛衆之慈
無非仁也因事而施其仁猶一元之妙貫通萬物必也
致知以察其微而絶外誘之私力行以守其正而全本
有之善則真理昭融無適非仁天地之徳在是矣叔元
勉乎哉銘曰元統四徳仁該五常乾坤生生賦性寔良
莫大於元心體如天莫始於元得之最先人自小之遂
昧厥初不忍之真本然自如君子求仁精察勇行外邪
必閑内欲不萌全體既瑩博愛斯盛形諸踐履大公至
正是曰善長具此衆美萬物一春萬事一理人為元元
含靈緼真能存其仁不愧為人
　　　張文道名字說(字用之/)
道之顯者為文文與道異名而同出也夫禮樂典章紀
綱法政煥然施於天下者皆文也必有當然不易之理
可常行而無弊是乃所謂道也先王用之以為治百姓
用之以為生順之則理悖之則亂亘萬古猶一日者良
以此也張文道字用之幼肆儒業長習吏事謙謹可嘉
求予廣其名字之義予亦樂為之言也且夫飾浮艷以
為文淪空寂以為道者無用於世也而世之為吏者又
往往昧夫大體刻深其文悖戾於道者多矣予將以有
用之才期之故以道之顯者為告佐理於官率是用之
可也
　　　宋生彦中字說
宋彦中名徳瓉言者亦既詳矣而復求余申其義盖器
之貴在乎瓉瓉之用在乎中今也瓉必曰徳因物而求
其道物豈徒美哉中必曰彦以道而責諸人道豈虚行
哉且瓉以圭為柄黄金為勺外青金而朱其中體具衆
珍詩人獨表以玉瓉疑若偏也然良玉温潤而栗然有
不偏之徳不偏固為中之本及夫黄流一注美在其中
芬芳條暢以薦誠敬格神明適有合乎人心之中焉何
者當祀之際心舍虚靈肅然警歛持守於内而無敢放
逸於外念慮澄瑩私欲屏除不偏之體於斯而存矣易
曰王假有廟王乃在中也程子傳曰在中謂求得其中
攝其心之謂中者心之象是宗廟執瓉即黄流之在中
而吾心之在中又有以攝服天下之心使皆歸於中則
瓉之為功其弗盛矣乎學者存心常如執瓉灌地之時
言行動静將不失於過與不及庶無負名字之義哉
　　　髙忠名字說
保定學者髙忠字彦實來謁予請為名字之說竊惟聖
人四教賢者三省一貫之道九思之目與夫中庸違道
不逺大學君子大道孟子論天爵易文言論進徳其要
悉在乎忠他如主忠信言忠信之云不一而止盖天之
所賦人之所守師之為教士之為學皆重於忠也先儒
曰盡已謂之忠夫存乎中者一念或不實非盡已也發
乎外者一事或不實非盡已也是知忠者實而已矣君
子立心脩行凡動静語黙一皆出於真誠而不雜於私
偽乃為得忠實之道茍離於此則入於虗誕於是言渉
乎妄事渉乎譎欲蕩而理滅所謂不誠無物者也彦實
篤厚而不浮其質類乎忠實矣日用之間事長敬賢接
人應務以至坐作食息必思所以盡乎已而唯忠實之
踐尚當始終不渝表裏一致有以美其身心豈徒美其
名字而已哉
　　　秋田說
潤逺董翁號曰秋田諸名流歌詠滿軸皆知田之有秋
矣亦知田之所以有秋乎夫所謂秋田者據其成而言
也耕於春耨於夏種之美而生息不已苖之茂而稂莠
不雜故至於秋而熟焉其在人也亦然徳之有成若田
之有秋也天理明而生息蕃則其耕也深矣人欲消而
稂莠去則其耨也勤矣由是方寸之田其秋穰穰愈穫
而有餘子孫尚亦有利哉董翁之田其殆託以諭徳邪
　　　耕養齋說
耕以養生庶人之職君子入官有祿為養足以代其耕
也王君尚賢年七十餘名其齋曰耕養以君平生學古
窮經宜有代耕之禄乃藴其才美不求知于時自壯至
老囂囂畎畝間得無意哉盖君素志用耕為養將示其
子孫務本抑末以享美利如書所謂服田力穡乃亦有
秋古人有起自犂鋤致顯爵者安知不在其後也哉反
之於身亦若是焉以方寸為可耕之田其種徳也如藝
嘉榖其去惡也如㧞稂莠計其所穫不特自養而已又
貽養於嗣人而无窮也若漢志所謂耕且養三年通一
經則為年富未仕者言余故不敢為期頥者勉焉
　
　
　
　
　
　
　
　
　
　
　
　
　
　
　陶學士集巻十八
欽定四庫全書
　陶學士集巻十九　　　　　明　陶安　撰
　　墓銘
　　　故完顔判官墓誌銘
君諱權字時中榮禄大夫徽政院使柱國魏國荘敏公
諱正叔之子榮禄大夫大司農柱國陳國公諱徳仁之
孫曾祖居敬資善大夫陳留郡公其先出自金源居汝
州梁縣荘敏公官于南愛當塗溪山築室退休以夀考
終子孫因家當塗成廟時君以勲胄入侍禁中仁宗在
東宫選授司經除承務郎遷承直郎江浙省照磨陞奉
訓大夫厯贑州路信州路判官至治辛酉冬十月辛亥
卒于錢塘之寓年四十有七殯當塗凌家山後二十有
五年其配某氏卒始得吉兆于殯南乃徙君柩合葬焉
子男五人長某以䕃累官從仕郎早世今從𦵏兆次次
世榮厯浙東西福建憲史次某河南貢士次某行省宣
使次某女三人皆歸名族孫男九人女七人曾孫男女
各一人世榮䕶其母䘮歸自錢塘窆以至正丙戌冬十
月丙午求銘掩諸幽銘曰英英魏公顯有烈庸嗣子象
賢克揚清風承光天籞宣譽春宫累命錫爵政流渢渢
夀不我崇祿不我豐有韞于躬弗耀于功嗟哉厯年淺
槥是忡卜吉奉襄同穴而封岡陵峙隆溪流自東有永
斯蔵銘昭不窮
　　　周廷瑞墓誌銘
君諱天祥字廷瑞宣城人也性敏善記誦睦宗族得其
歡心年二十餘目病䘮明乃㝠心屛慮瞑坐終日踰數
嵗夜夢大龜䑛目覺神氣清灑詰旦彷彿能視物久漸
明甚無異平昔遂覽醫書通暢其理慨然有濟物之志
病者無親踈貧富治療必勤雖冒暑寒風雨無倦色未
嘗伐能覬報其意豁逹每以贏餘周給困窶寄興山水
間悠然自適至元丙子十月十三日疾終于寢距所生
庚辰嵗五十有七年娶朱氏先君二年卒子三長復次
升次某女二適楊某湯某其𦵏附城西宋村之先塋升
來太平奉潘穀狀請銘曩余聞談周君目明事徃徃飾
以神恠謂其能感𤣥武之靈予追卜其夢曰龜離象也
離為目為明目明之兆且目為肝竅心多思紛擾則火
盛炎肝木受焚腎水失升目病滋劇能養之以靜積久
而神全宜有復明之理人苟好處恬澹不以外物嬰情
將無適而不自得余於周君驗之矣銘曰古道寥邈聲
利紛華孰晏其心晦徳于家惟周子賢時之傑然志操
彌堅不為物遷我視既明彼痾則痊所全者天于以永
年宣邑之西有隆其墓不亡者存與石同固
　　行狀
　　　故文林郎江北淮東道㢘訪司知事費君行狀
君姓費氏諱詵字太初其先涿州定興人避兵遷清州後
徙濟南遂貫棣州曽祖諱某承直郎彰徳路總管府判官
祖諱某承務郎龍興路同知寧州事考諱某承事郎台州
路同知黄巖州事贈文林郎江浙等處行中書省左右司
都事寧州南仕因家金陵君生朞而失母育于祖母楊㳟
人事繼母孝右丞韓公叔亨掾南臺時稱其文學于臺察
遂舉浙東憲史調福建㢘訪使巴咱爾怙勢不法衆畏縮
從令唯唯君每抗論可否辭氣不屈或者危之君曰棄理
必敗何足畏也已而果敗僉事廵部選君輔行至漳州聞
有闞姓官領兵戍漳没于王事妻王氏求尸弗獲哀慟間
有持刃者逼以非禮王曰汝能助我得夫骸吾當託身因
得尸於林莽王積薪焚之遂赴火死君歎曰忠臣烈女旌
以厲俗風憲職也白僉事覆實上聞朝命立廟賜額雙節
泉州萬户孫姓賄覺南臺遣使追金佩符憲司俾君偕徃
使覬貨於孫不獲欲辱其妻子君厲聲曰使來拘符耳何
乃非法惴人妻子邪使慙而止考滿㢘訪使多爾濟巴勅公
幕長何公彦敬率僚屬祖餞溪滸閏人聚觀謂見憲史多
矣未有如費君之賢也舟次水口有拜于沙者乃孫萬户
遣以金贐拒不納道建陽縣張灘水勢湍激舟顛撼亂石
間幾溺挽者力莫措君仰天祝曰詵果虧行獲戾當覆舟
縣官聞而相謂曰我久徳費君義當趨救亟率衆至舟已
安次蘭溪祖母訃至舍舟變服陸抵金陵殯未幾都事
卒居喪盡禮先是自祖考以下諸柩尚淺土至是得地
於江寜縣鳳臺鄉王家山以元統甲戌季春奉祖考寧
州府君伯考寧國縣尹考都事府君叔考西安縣尹與
諸妣合𦵏焉除紹興路照磨郡守聽納其謀㑹朝使大
斷先期讞獄悉無寃疑使至囚伏辜不勞而决使甚禮
之同知諸暨州羅壘黨權臣貸資久不償屢挫資主君
召譲之猶不償資主庭訴監府貪墨援羅壘抑不為直
君正色言强暴當鋤遂立正其罪覆災田于諸暨父老
曰是正州貳罪者必能持公道羣跪馬首言前守單侯
功徳在民沒有餘思今已立祠獨治行未文于石敢請
君曰詵適侯孫壻恐疑渉私父老曰此不可以嫌疑廢
勒石示公何謂私也辭不獲為立石處士韓明善記之
郡吏需次者富勢輙先補貧或垂老未禄㧞久滯者十
數軰蕭山縣民吴姓塾客誣吴逆言興大獄行省檄浙
東帥鎖南班公理於紹興君與謀一鞠而詐露帥喜辟
為浙東帥府掾受從仕郎池州路知事未赴值帥任南
臺侍御史舉為臺掾見知於大夫脫歡公時治書張公
孟功本費親戚君不言後張侍親歸餞以戚禮張始知
駭曰君重厚人也除承事郎浙東憲司知事得推恩父
母考贈都事妣東平范氏贈宜人繼母益都葛氏封宜
人調文林郎淮東憲司知事㢘訪使定定公優貌之多
所畫諾貧無馬鎮南王以廐馬一遣司馬銜命以賜辭
不受既而遘疾㢘使日一至親視醫藥至正八年八月
十四日卒㢘使哀臨率官属賻奠鎮南王悼之遣使致
祭諸孤以是年九月扶柩還金陵以是月某日𦵏王家
山先塋東距君所生年元貞丙申季冬僅五十有三嵗
娶曹南單氏溧水州儒學教授諱禧之女封冝人子男
七長惟徳䕃補常州甘露務使次惟賢浙西憲使次惟
信嘉興路常平倉官先卒次惟政廣西帥府奏差次惟
仁次惟義廣東帥府奏差次惟和女三長淑柔適金溪
縣主簿劉仲璋次淑儀淑慧在室孫男三鑰鉞鏞女一
定曩乙酉春僕客京師識君於邸舍言論風節肅人聽
觀近而親焉則温乎其煦物也及見臺諫諸賢評論時
才謂其操守清嚴儒雅適用嘗自號容齋積經教子皆
彬彬成立仕雖有年帑無贏資旋終於官僕在姑孰聞
而傷懷及來金陵而君之墓掩矣惟德等衰絰踵門泣
拜曰子知先君曷有以昭之又託余鄉友李光德來懇
君既遇我厚且與其諸子善義不得辭於是有狀
　　　代朱城述母行狀
先妣宜人諱妙清姓梁氏世家歴陽今為當塗望族
元統元年先考為延平路經歴先妣挈家以從至元
三年先考陞福建都轉運司經歴四年卒於官先妣
䕶䘮以歸自閩抵江東湍磯之險激山嶺之﨑嶇越
數千里炎暑濕蒸以哀悼致疾還家勢寢危篤遂至
大故惟是不肖孤城罪逆既深薦罹凶毒蒼黄呼號
顯揚無道尚敢以不孝之辭追擬先德按國制宜人
秩七品先考官延平時封爵於父母先妣同受命焉
先妣天性温厚幼在室時事親脩孝道奉饋省侍勞而
益䖍女徳既周宜配君子惟我朱氏之先代以科第顯
先考文行偉然外祖梁公見而竒之許以子妻既婚先
妣謂曰朱氏世有名人宜讀書自脩庶可嗣遺光也先
考善其言勤苦務學恒以不墜先業為志行臺舉廣西
憲史調廣東考滿受衢州路照磨辟福建帥史所至皆
有能聲先妣賛益為多及先妣之父母既沒其祖年髙
無恙嘉先妣孝謹不衰愛顧特異於諸孫乃命以田宅
益其資奩諸孫遵戒惟謹先妣曰婦之從夫隨其有無
足以自安且多財者過之所由生使其藉婦資而富適
以滋驕惰之志非勉其成立之道也辭不獲強受其半
族人稱其賢自是劬躬起家敦行節儉敬以事上慈以
遇下輯睦宗姻閑於禮範尤好施予飢寒困阨者惻然
周給之假貸不責其償媪有来見者及去遺貫珠百繩
急遣歸之存心之厚類如此先妣惟城一男訓以禮法
擇師為教女二長適秦珏次適童徳賢卒之日七月甲
辰也夀五十三歲距先考屬纊僅三閲月嗚呼悲痛甚
矣將以是年十月丙午合𦵏於東龍山呉村之原先考
既有誌以掩諸幽先妣善行不可湮沒銜哀泣血紀述
其概乞銘於立言君子云
　　　代嚴潛述父行狀
先考諱松字茂叔世為溧水儒學先祖諱曰光治周禮
領宋武舉亞薦有子七人先考居長醇厚守禮法讀書
嚮學年弱冠遭世變先祖被兵傷頸創劇瀕死先
考與其諸弟舁先祖往山谷間逃難每求善藥療其
創先祖賴以不死兵後即藍溪舊居増搆崇室田園
亦斥視先産有加敦尚儉朴勤勞不懈先祖妣丁氏
先先祖卒先考事繼母陳如親母先祖既以夀考終
家累千指先考治養有法篤意教子孫聘師家塾類
多名人歲己巳大饑鄉民失業先考倡謀於諸弟合
賑稻米五百石餘所儲峙半直出售全活者甚衆時
賑粟得補官有司將具實以聞先考曰凶年民饑周
之宜也因是希進豈樂施之本心乎事遂已平居不妄
言動性情坦夷聲色玩好之具不蓄於家澹然勢利扁
所居之堂曰思永因號思永居士召諸子訓曰吾平生
居兄弟間不敢虧骨肉之愛用能保其終汝䓁各盡恭
友思其所永以篤天倫庶可植户門於久逺也藍溪西
有小阜勢隆而平山水拱秀名曰觀城距家百歩每杖
屨逰其上龎眉白髮徜徉以娱甞曰生於斯逰沒於斯
藏不虧於身不愧於心吾願畢矣元統甲戌十一月十
一日疾終於寢年七十有二臨終戒治䘮用古禮毋以
金銀器物納棺中先母陳氏有賢徳先卒子男三人長
即潜次曰濟次曰汶女一人適史季章孫男六人鈞鏞
諤餘未名曾孫男一人徤明年正月庚申𦵏於觀城遵
治命也先考力善如是其生也既隱而不聞其沒也必
求令辭紀述其行庶乎久而有傳故抆淚奉狀如右
　　哀辭
　　　蘇長卿哀辭
士有負才藝而不得試者多矣雖或一試莫能盡其用
卒困欝以死與不得試者同亦君子所冝悼也世之取
仕者合道之宜每不多見無所挟則干徇求合其病也
汙茍有挟則剛矯自用其病也固汙雖茍容於世不足
言固則鮮為世所容戾道均乎爾不執其固近乎道而
不大戾者猶愈於人也吾鄉蘇長卿不専於固而義不
茍容以是莫能盡其用勢亦冝哉長卿名元善在幼時
右丞完顔荘敏公左丞暢文肅公愛重許予業春秋攻
朱子理學以勤苦為甘文辭尚竒古貴勢知其才者爭
欲羅致出門下海北辟憲史聞命遂行謂可少行吾志
矣乃正色直言貪墨豪猾沮懾畏服茍有益於民將不
計其禍福而為之風行列郡皆曰蘇君不可犯也指斥
無所隱避因忤權貴劾歸當塗長卿少矜名節一遭擯
棄深切悔恥益務脩勵自號曰静學然猶俟用於世以
不善干徇竟無與直其事者疾卒於家嗚呼才藝若是
而於道不戾且脩勵有加使得展攄所藴激揚於當時
以警在位其有不能者哉予哀其志之不就而早沒也
為辭以昭之且直其事云辭曰吁嗟乎長卿竟何為也
世冒倖而榮義之虧也佞偽之是行孰堅其持也劬躬
以效誠獨蹈其危也不遐其夀而不崇其名何子命之
竒也嗚呼已矣世孰能明之辭以志予之悲也
　　　蔣茂仁哀辭
至元四年夏五月甲寅蒋茂仁旅卒于武昌踰旬而柩
舟至予往哭溪滸父母兄弟極其慟親戚朋友極其哀
過者歎曰觀此則蒋君為人可知君諱榮親言貌和易
力學強記纉言成文故總管誠齋魯侯譜琴操授徒君
精其調以能琴名鄉校聘之為師時予始習舉業常與
君見君不以幼相易見輙加敬後六七年北方學者㦄
亭郭克脩東原劉彦琬邢臺霍徳良大梁王士勉皆寓
當塗君復以郷校聘與王子直張彦聖同時為師暨予
凡八人交甚善借論堂之東齋蓄經史講解辨難無廢
日聽者滿座君毎立説竒卓出傳註意外務壓衆論所
居題曰竹樓甞逰京師有薦其才者於是中書移檄湖
廣行省君往候銓除見禮於親王久乃歸覲居無何又
挈家而南意在得禄以慰其親未受命而疾作遂至不
起惜其可以聞於時者不聞也嗚呼才而不夀死而無
子皆可悲也為之哀辭述其略焉終不使其可聞者不
聞也辭曰雲夢之南兮荆楚之陬阻江漢兮艱以脩洞
庭波兮風颼颼䰟何為兮於此留天門深兮何極旋飈
輪兮南適悵行子兮安在黯芳草兮萋碧䰟氣兮流通
返故居兮江之東薦芳醑兮殽黍豐感哀誠兮無逺弗
從乗黄鶴兮别鸚鵡尚徘徊兮南浦望君來兮未来目
渺渺兮愁予仕不遂兮年不昌閭里咨嗟兮父母永傷
才行著名兮其存者長嗚呼哀哉兮云何可忘
　　壙志
　　　代孫某述母壙志
先妣恭人姓吴氏諱某廬江人其父諱㞧蕪湖縣尉知
先君謹厚因以女歸焉先妣性慧悟温懿慈良雖出自
富家不好侈靡言行合禮法事舅姑盡孝敬躬蠺績教
子有方先考以䕃補官先妣内政雝肅有警戒相成之
道先考同知歸州事勑封恭人品在第六先考調集慶
路府判卒于官先妣哀毁至正六年八月十三日終于
當塗正寝距先考之卒甫八閲月嗚呼痛哉先妣生於
至元(闕/)年九月二十三日享年六十有九子男二人女
三人長適休寧主簿上元楊翮次適當塗儒家李夀孫
次適吴思佐先妣兄子也孫男三人女一人卜以閏十
月合𦵏某山先考之墓用志其槩以永其藏焉孤哀子
某某謹志
　　文
　　　代嚴源祭父文
維至元二年嵗次丙子五月丙午朔十四日巳未孤哀
子源等謹百拜哀告於顯考竹西先生嚴公之靈曰嗚
呼哀哉嗚呼痛哉嗟我慈父天奪之速胡為慶門遘此
凶毒豈特諸孤之無怙且失鄉邦之名宿哀籲天而罔
聞念百身而奚贖追昔平生質粹如玉徳性謹厚儀表
荘肅詩禮承訓道腴澆沃儉以起家和以睦族脩身勵
操令聞揚馥往在幼年世罹兵衂我祖屯蹇幾殞鋒鏃
竊負衛捍孝心純篤時既平康藍溪卜築幹蠱服勞棟
宇崇矗蚤作夕休勤渠自朂産日殷阜業日充足祖用
夀考介兹百福兄弟翕和閨門雝穆藹然義風敦於骨
肉子姪既蕃孫枝有續無間彼此均為撫鞠教以義方
延賔西塾凶嵗薦饑賑民以穀逺近嚮慕遵其約束冠
帶儼雅衆善彌蓄寓懐經史樂披簡軸逮夫景漸逼於
桑榆日優㳺乎林谷紹嚴瀬之遺光蹈商顔之髙躅終
深藏而不售如至珍之韞匵彼軒冕之勢榮曾何心於
奔逐興託紋楸手醸醽醁觀東臯之稼愛西村之竹婆
娑老境杖屨往復神閑氣平澹然寡欲其清風髙莭足
以輓狂瀾而振頽俗信斯文之前脩為後生之所服方
仰砥柱遽摧梁木一疾弗瘳彼蒼何酷使夫聞訃音者
莫不心傷而頞蹙况父子之至親痛罔極而誰告嗚呼
哀哉悲風起兮愁雲飛神之㳺兮何所依嗟人命兮露
易晞身雖沒兮名則輝夀七旬兮古所稀令徳著兮難
湮微銘旌掲兮垂素幃心慘裂兮增歔欷嗟永訣兮不
忍違靈輀去兮何時歸嗚呼哀哉嗚呼痛哉尚享
　　　代滿譲祭父文
維至正六年嵗次丙戌四月巳酉朔二十九日丁丑孤
子滿譲暨闔家孝眷等謹以特牲時羞之奠銜哀祭告
于先考朝列大夫曹州尹騎都尉河東郡伯滿公之靈
曰嗚呼天厚善人既錫多福乃不憗遺又何慘酷遽然
永别俾我荼毒雖九十之脩齡然人子之心猶以為未
足嗚呼已矣何嗟及矣音容漸逺憂傷曷已載惟義方
為教淑後有素家由是興資由是裕敦朴簡直昭有令
譽朝廷推恩封命薦隆錫爵嘉祥陞秩河東詔㫖優老
襲衣示崇榮耀有加曠典幸逢方茲暮境得遂禄養千
里南居姑孰溪上年髙徳卲衆心慕嚮鬚鬢雖皤顔色
如壯納江山於軒榻招煙霏於几杖具以甘滋酌以佳
醸庶心暢而身安冀百年而無恙夫何遘疾曽不逾時
子孫羣侍是醫是祈功効杳然終莫能為禳也在官王
事驅馳驚聞哀訃倍道而歸不及一見涕泗漣洏嗚呼
益可痛矣將以仲夏上旬柩舟北還離此寓館卜𦵏家
山父子至親死生異路未酬罔極之恩徒抱終天之恨
跽而陳辭荒迷不次靈其昭格鍳此孝誠嗚呼哀哉尚
享
　　　惜逝文(并序/)
溧城南餘十里有藍溪當溪流縈折西趨而崇構連矗
者儒家嚴氏之居也曩以禮致余處賔師之位識其先
輩兄弟五人為忘年交皆淳龎雅肅有古君子風嵗時
宴聚衣冠偉博鬚鬢皓蒼子孫環侍舉觴稱夀言笑藹
然閭黨視為盛事既而茂叔君卒踰二載芳叔君卒余
歸當塗後數年國用君夀二君又卒嗚呼嵗月㡬何逝
者如斯能無惕然疚懐邪君夀之卒也其冢嗣子長遣
從子鈇以書来訃且曰先人與子相知素深願徴一言
用揚幽光幸勿辭予甞聞君夀之考業周禮領武舉薦
是生君兄弟七人余識其五爾當宋季兵傷父頸創劇
迫死君尚幼從諸兄侍粥藥卒致痊寧盖其孝友出自
天性母早世事繼母以禮居藍溪地當舟車之聚逺近
至者慕其尚義請謁交于門樽爼接待周盡禮意己巳
大饑賑榖數百石仍發餘積損直出售民賴不餒者衆
例得補官君曰周急義也寕為徼寵耶闢室向明蒔花
蓄書顔以直齋子孫蕃盛教有禮法往往明經能文詞
年漸髙晏居息慮澹與世忘夀至七十有七以至正乙
酉十月辛未属纊于寝十一月丁未𦵏思鶴郷之郭塘
惟子厚徳美行雖弗及顯榮當世然肥遯充裕既富且
康福澤遺其嗣人古稱仁者必有後將天以顯榮俟其
子孫哉既序其事而文之曰海飈兮揚濤何旭旦兮天
髙泳文教兮息武韜䕃蒼橋兮嬉娱以遨筌清漣兮畬
火久隱淪兮江之左君之田兮有秋撫疲羸兮徳我碧
墅兮雲椽瓊芳兮春鮮天之衢兮手可援期不至兮告
之以不前龡豳兮伐鼓飛觴兮屢舞遽死别兮殊塗耿
予懐兮凄楚念直道兮匪阿徳音昭兮弗磨寒風嫋嫋
兮溪水波月色皎夜兮傷如之何
　
　
　
　
　
　
　
　
　
　
　
　
　陶學士集巻十九
欽定四庫全書
　陶學士集巻二十　　　　　明　陶安　撰
　　雜文
　　　太平路總管胡侯遺愛碣
今朝廷嚴守令之選守繫千里休戚令所仰式其任愈
重甚哉守之良未易得也循吏莫盛於西漢然卓卓可
稱道者僅數人東京己為不及况時世屢降政俗益弊
豈弟之風不振禮義之教不行或至嚴行刻法威服郡
縣豈所謂民之父母乎唯總管胡侯出守太平其治以
恵愛為本属縣有三依江接壤民性晏質侯撫字不煩
其令無呌囂隳突之譁老幼恬熈農田髙者連山阜之
燥瘠下者割江湖之沮洳俾崇防浚瀦嵗比有秋闢繁
昌沙田一千二百餘畝天門書院租衆縁為蠧宫宇摧
撓絃誦響絶侯徴積逋合錢四萬緡貯官帑新建禮殿
招致弟子貟丹陽采石兩書院嵗無常入倡率營繕宿
廢具舉以天門贏資一萬五千緡買田給采石教養先
是官廏遷郡泮東馬死相繼薫穢學宫廏故基據于強
右侯復其基而廐焉馬不連死役户徳之每春首譌火
命運水入市淮城郭不災甲申春夏不雨閭閻艱糴淮
民流徙入境穀遂穹價遣使馳驛白行省發官米一萬
石損直出售全活者衆甘雨尋降常平素無倉儲集缺
官俸米八百三十餘石以實之養濟院燬其半割俸勸
民搆屋餘三十間兼旬告成黄池舊為貨區税課繁重
近年井邑荒落課額頓虧官府役富室佐征官分償征
官坐罰至蕩産不給侯建議上聞嵗得减錢一萬五千
緡郡賦綿七千斤絲一萬斤米十四萬石躬冒寒炎勤
視其輸權量合律造姑溪浮梁二華壮堅厚又造官運
船連艘北上朔望戾庠序諦聽講說拔儒流為郡史者
數輩郡史擢陞憲史又數輩部使者嘉其績薦之御史
又薦之覆實聞中臺自侯蒞職敷政寛平芟鋤苛暴徳
風扇揚利澤周浹強禦嚮化柔懦有立既滿代行道咨
嗟羣来謁文勒石按侯名國安字仁卿世家雲州由遼
陽行省照磨少府監經歴歴集慶路都漕運司上都留
守司判官遷太府監丞亰畿漕運副使陞中大夫太平
路總管慈仁坦直怨怒不宿于心急於好善緩於疾惡
觀其所為殆守之良者矣宜紀遺愛用昭不忘其辭曰
秦革封建為郡邑列郡乃置二千石漢承舊制仍爵秩
往往循吏不失職誰謂此風逺莫覿偉兹胡侯揚世徳
恵簡遺勲埀竹帛前後名卿並輝赫兩轓來臨江上國
江月照人光愈白公署閉門晝岑寂民恥喧訐趨淳質
春酣桑柘緑雲濕牛背童謡送斜日炊煙碧連榆桞色
人家飯飽事耕織侯無掊克惜民力又無水旱戕稼穡
報祈田祖牲告腯里社酒香喧鼓笛試言此樂自誰得
豈不知皆侯所錫侯於庶政罔不悉求之列郡十無一
我民思慕在胷臆善為邦者此宜式
　　　秋溪侑酌文(并引/)
金華王子楚䕃補杭州軍需庫官㦄平江倉使調太平
税課副使秩滿言别于時秋也酌餞姑溪文以侑之
寳婺之精縠溪之靈秀儲芝砌美紹蘭亭觀其麟角瑞世
之姿龍劔干霄之氣匱璞玉而竒逄撫南金而弗貴豁
神輝於智囊雋方膏於經笥盖已有之原夫黼黻前朝
圭冕東魯光流奕葉之澤翠蓊靈椿之府振教鐸於鶚
林擁屛車於淛土棣華鼎茂藻思咸古聲摩薛鳯才參
賈虎訪遥𣲖於濂伊聆微言於金許其来逺矣彼或文
聮珠樹之竒質擢瑶林之粹冠傑譽以過情騁清談而
誤世雖其同宗吾無取爾若乃拂冠塵滌床笏試仕慷
慨練志蒼兀凝楮素之薇馨挺梅蕤於蕪沒駕萬里之
長雲邁千金之駿骨泚毫月露之天飛棹湖山之窟於
是庫盛軍需倉豐國儲雄彼耀武慰尔含哺倥偬自釋
從容以娱弔禾黍於錢塘感麋鹿於姑蘇寄雪鴻之遺
跡懐霜鵰之逺圖仍被堂銓來操利權征商效能盡職
推賢川運連檣陸輦駢肩眩廛間之列肆見地上之流
錢窻雨牙籌江飈驛船侈賈貨之繁甚湛予襟之灑然
佩芳椘茝唾粲淮蠙話三生於石上戯萬象於樽前舞
鸞鶴乎琴榻組錦繡乎詩箋覽謝山之泉壑挹采石之
風煙悲淩歊之宋武訪騎鯨之謫仙爰終美考復俟新
遷登豹闗于尺五擊鵬水之三千於時也老雁横雲殘
蟬泣樹桂馥蒼宇葉染紅露歸舟發兮溪水寒别酒盡
兮亭草暮然後緑萱動色綵服承歡徑菊免於就荒林
竹報乎平安指童釣其如昨温朋盟於久寒念故山之
離曠聊暇日以盤桓恐佳期之弗逺展歩武於金鑾
　　　謙山頌(𤣥妙主者陶姓/)
盛徳莫過於謙天地鬼神皆與之而况於人乎山體髙
大屈於地中有卑抑之意卦以謙言主乎山也道家者
流觀易之象號曰謙山盖惡滿戒盈方外亦然充積盛
徳振其𤣥教豈矜伐者能之虗心以求道降已以受益
能如地中之山斯不失其為謙矣頌曰
山之髙兮崢嶸地雖卑兮上行至髙抑於至卑皇羲視卦以
謙名老氏之徒異教同情觀艮體篤實而居下其道以之而
光明昔者膝行崆峒受道廣成長跪進履黄石傳兵皆道家
之所尚以能謙而為亨雖有不居雖充弗盈處以退譲
守以孚誠沖焉不矜澹焉無營猶山之静重而無所變
更以清凈為宗以窈𡨕為精存身乎福庭㳺神乎太清
去驕息爭心寧氣平庶幾可以長生
　　　答天門山長馬玉相啓
伏以天門廣開見玆天馬雲箋遥寄得之雲鴻拜命未
遑撫躬深感自幸鼎鐺之耳久聞金玉之相價重浙郷
薦崇科牓二十八宿名齊氐土於蒼龍三百五篇義冠
文林之繡虎荆山獻璞方期識者之逢滄海遺珠遽起
主司之歎九重天逺五色日迷誰能掩寳劔之精遂得
脫囊錐之頴雲霄展翼雨露沾身檄出紫薇垣新膺儒
職堂施絳紗帳欝有祖風芹藻藹其騰芳江山喜而動
色泰山北斗士望既屬於昌黎霽月光風胸次無慙於
茂叔洪鐘待扣逺笈爭趨循循然善誘人著前脩之偉
範斷斷兮無他技諒賤子之何能方抱屯邅特承謙聘
衣涴長安之塵土行役無聊庭荒栗里之菊松歸來有
賦未得手抛于藥餌曽煩齒及於郡庠頃因賢守之下
招亦以病軀而懇謝此皆誠悃非敢託辭弗窺董仲舒
之園不如學也忽見蘧伯玉之使坐而問焉筆以黄白
之詞篚厥𤣥纁之幣禮雖過厚受則良難兼金既郤於
齊全璧復歸於趙堂成白鹿欣聞教雨之施宅近青山
猥戀耕雲之樂事慚有負罪恕不恭
　　　袁氏義學請師書
某端肅再拜存存先生執事竊聞之所貴乎太賢君子
者慨然以善世明教為己任不以道之顯晦時之取舍
或貳其心篤信固守而不惑用能師表一時是果何繇
哉以其求聖人之心於千載之上明聖人之道於千載
之下口誦而躬行之充於已者既盛則及於物者應之
而不窮矣是以慕學之士仰其聲實願為依皈被其涵
濡薰陶之化冀可入聖人之户庭堂奥盖賢者恒樂於
育才學者恒願於得師其勢相求而難乎相遇幸有遇
焉則教澤流而徳業成後之人考論師友源淵之自以
為美談不其偉哉今執事宏才碩望著于江左父子兄
弟簮紳蟬聮言論風㫖逺邇矜式當斯文寥寂之後安
於不遇獨能振人才於不振是豈以顯晦取舍貳乎其
心哉所謂求聖人之心明聖人之道者其在執事之門
矣比者賤弟兄建義塾於横望山下闢屋數楹招徕學
子子孫輩因得廣其見聞然而研經聲道儀範雅肅使
人北面而心服者舍執事復誰望歟況横望執事過化
之地也去之愈久而思之愈深執事其忍棄之耶吾子
孫不肖無能仰承嚴誨或者簦笈響應異才輩出不惟
賢者所學傳且不朽而賤兄弟亦與有榮焉使執事無
善世明教之心則已茍有是心則區區之言固當聴而
不拒也謹遣舍姪晉奉書幣於左右新春天氣漸和拱
俟文從一出以臻溪山之光幸毋我辝焉某再拜
　　　采石書院聘訓導書
某頓首再拜叔良訓導執事盖聞書院之制昉自石鼓
嶽麓白鹿淮海皆鴻儒碩徳講道明教之地去華而就
實敦本而抑末不求世之聞知故其為學極天人之奥
造性命之原爵禄不能累其心勢利不能易其操世所
謂四大書院者是也厥後書院遍天下日増月益星羅
而鱗次多尚虚名而實學則荒矣采石地據長江之上
山川之澄秀民物之富繁宜有善教以厚習俗使收放
心不至懈怠此書院之所由立也昔人有言曰古之學
者必有師所以傳道授業而解惑也又曰師道立則善
人多今執事派出四明學傳十世章句訓詁之明義理
文詞之懿為師盖有餘裕況兹境也靈淑之氣鍾美於
人安知不有忠信之質亦在教以成之爾審如是則髣
髴四書院之盛求其實而不求其名先王遺澤遂將溢
於民之耳目諒亦執事之所樂為也惟幸恵然来思母
為辝遜當率諸生祇迓道左先此奉聞伏兾照察不具
偹
　　　與蔣伯威書
每憶姑溪酌别轉首扁舟與江流俱逺矣不意太夫人
奄逝時方擾攘道阻無聞竟失匍匐往弔之義罪也仲
秋在武林遇四明之士輙詢近候東渡浙江與柯儼思
樓季豳同舟又知為義塾師竊深欣喜賤迹九月初來
髙節書院空山老屋蕪穢凄凉新穀既没客計茫然姑
寄僧舍聊取吾易明消息窮神變自有吾樂耳似聞兄
在集慶時交結數輩寄以心腹憧憧往來銜杯握手較
智略騁謀說或酒酣氣張鼓舞號詉乍喜乍怒竒怪迭
出區區昔者未見兄有此失吾疑傳之者過也或自别
後所與㳺者不拘禮法以談俠相髙以功名自許故不
暇計利害此皆血氣使然似若涵養未至思慮未詳非
所以隆盛徳也想居制以來黙省向時必有悟而自悔
者則日新之益奚可計哉餘姚判官傅仲常在兄為丁
亥同牓在僕為戊子同貢居官一載民懐其徳赴義海
上沒于王事聞者嗟傷有司聞其事於帥閫例得對品
承襲仲常無子其弟志尹盖可勝此任者兄宜發揚于
當道仍與沙君彦博共成其美不特慰傅君之忠䰟亦
可見死生之交情也兄平日以骨鯁聞于人亦必喜人
之骨鯁故云耳
　　　答楊彦常書
曩在京師接談笑於觴豆間酒酣倜儻意氣飛動信其
為詞場之人傑也庚辰印巻常瞻承於衆中卒卒數語
情不能竟别來幾載老將冉冉慨想金石之音鸞鵠之
姿則固隆隆耳根隠隠夣中也伏惟掌教慈湖攝席杜
洲崇正道而闢異言動蕩海隅使考亭理性之學漸被
含生何其盛哉區區承乏髙節僻在深山窮谷非人所
居孑然孤蹤借榻江館日課童子訓詁聊以自適雖相
去寓次不逺竟不能相與周旋踟蹰悵望徙切于懐耳
近袁生廷器來得所恵書其言詳悉誦玩再四宛見顔
色於辭意之表慰契濶矣夫以偉才逹識使居金馬承
明可以補益時用而猶棲遲冷職天固以此養賢使之
端凝其徳性韜斂其英風豐乎内不暴乎外積之深厚
則其發也光大無窮必將兆於斯也便中有可示教幸
毋吝
　　　髙節書院紀略
髙節書院奉子陵嚴先生之祀在餘姚州東南十五里
重山環合巒飛嶂躍邃林豐草蒼翠炫目書院乘山腰
隨地勢前低後崇棟宇雖不髙大葺理嚴潔門屋四楹
中建大成殿兩翼短廡殿後子陵祠塐衣冠像祠東西
室列秩郷賢祠下左右為四齋講堂四楹居祠後漢書
逸民傳稱先生㑹稽餘姚人耕於富春釣於嚴瀨年八
十終於家其墓在書院右盖書院因墓而立以祀先生
也登墓道上東望山凹處如吻仰張天晴日朗凹外隱
隱見海地近鹽場隣書院居者多亭竈户其習彊暴自
余至稍有數家相謂曰陶山長善人君子也時來謁見
亦頗慕化余以職在長教奉祠欲即書院齋居訓徒士
類咸曰前此教官無居是者嘗有山長執僻違衆論遂
寓此一夕遇盗所受省檄行箧諸物蕩掠一空僅以身
免覆轍可鑒又况山谷荒寂動人悽愴也哉時老儒趙
君璋與圎智寺長老乗鐵舟善勸掃一室留余居焉法
性寺住持恱白雲頴慧能文毎訪余聴談易逹旦忘寐
留戀不能去間有習陸學者出辭邪恠妄議先儒余必
據理辨折或正色斥去旋有自悔其非者未幾浙東西
學子接踵至門願執經受業僧室隘不能容遷姚江北
官舍幽敞可棲徒黨日集每旦望向晨肩輿赴書院率
士子拜謁具膳而退春秋上丁前期詣祠下及行事薦
牲勺醴獻奠清肅頒胙有儀享士醉飽衆謂豐腆于昔
余每往書院則出郭循田間小路行十里許石梁跨溪
水溪隂有絲風亭遺址後人以先生嘗釣故名絲風爾
溪隂有石砌路濶三尺縁山趾而修曲過三里當路有
石基方可八丈莓蘚斑斑昔人建亭摘雲山蒼蒼之歌
名蒼雲亭亭廢久矣又二里石路盡遂登山由土徑﨑
嶇盤折扺書院隂雨徑轍泥淖或阻潦水行者告病時
新用直學潘國寳以錢五百緡脩贄禮余拒不受乃託
士夫邀余宴其家又不往潘生年少好學與其二弟皆
來從㳺因以土徑弗便諷其甃道潘生慨然出錢買石
隆壤於徑而甃之下接石路上徹院門環舍茂樹尤多
楊梅學産嵗利供朔望丁祀教官得禄强半余始視事
當癸巳九月二日所與交者前守郭彦逹省掾李元中
判官程邦民學正劉中可及土人儒仕者劉彦質鄭學
可李文衍楊季常暨其弟元度趙維翰宋無逸維翰君
璋子也又有文士鄭元秉趙養直帥史王國臣漕史髙
仲寳方外則四眀山宮主茅石田餘所識不悉載甲午
仲冬以公委去職書籍行李寄州吏吴仲祥家臘月望
後至當塗
　　　書隂符經後
世傳廣成子隱居崆峒黄帝訪道授隂符經隂符者寂
然契合之謂也首之以觀天之道者體也執天之行者
用也經之綱也所謂五賊三盗天人殺機生死恩害隂
陽神鬼者著其目也理雖𤣥而不誕舉切於身心推以
經綸天下無施不可後世言治道清浄者意同乎此唐
永徽間髙宗命禇遂良書百餘巻盖必知其理也知而
不用猶不知也且其惑於嬖邪亂倫蔑禮召牝晨之禍
胡不一警其心於斯以行清淨之治乎而徒好其書翰
之美遂良宜乗其所好導以經之㫖意格正其非庶或
消亂於未形亦納約自牖之意也其後叩頭納笏偹瀝
忠懇幾䧟於死君子議其昧夫隂陽消長之漸然髙宗
為蔽益深卒致非常之變革唐為周毒流四海經有曰
火生於木禍發必克奸生於國時動必潰髙宗有焉嗚
呼是可以為監矣
　　　書彭伯誠所著字說後
余來姚江與趙養直居相近見輙談古今文章一日䄂
示文一簡乃余友彭伯誠之作也養直族人名學禮字
克誠在池陽識彭君彭作字說貽其歸焉初至順間伯
誠從父至太平年未冠已精詣性理摛辭美贍與余同
舍余長一嵗伯誠兄視之相好也其歸徳興以逺罕見
毎秋闈相遇握手論心歡洽累日盖二十四年之交矣
去年㓂掠徳興鋒燹惨毒有懐良朋寤寐不置乃者秋
闈君弗與貢吾方憂之而養直乃示其文展視則伯誠
邇日手翰真若親其面顔喜不能已君之論禮也儀文
森煥度數整嚴愽而知要者也夫天尊地卑禮有定體
而天地之道至誠無息誠其禮之本歟聖人為天下至
誠故動容周旋中禮天地聖人莫非禮也禮制由興莫
非誠也禮之大用散具事物君子真知不迷實踐不違
以其能誠爾人或無誠則心亡其敬而禮無以立事乖
其序而禮無以行必忠信為主由中及外不雜虗妄約
其身於䂓矩凖繩使出入有門立乎正位鉅細弗遺經
權有當斯無適而非禮則學禮貴乎能誠審矣余雖不
識克誠其見與於彭君余獨不嘉之哉觀彭君之文若
㳺天府而玉璧球貝刀鼖弓矢凡古今寳器圗訓極天
下瑰異之物靡不在目故樂書其後聊以志余之喜也
　　　書李育之行巻後
至元己夘秋真定李育之來為姑孰郡曹奉二親至自
錢塘年皆七十餘戴白夀康僕嘗為堂下之拜育之禄
雖微能以色養出入公庭剛介嚴正人所憚服辛巳秋
調宛陵江東憲官嘉其孝㢘擢陞憲史于湖北自是不
相見者累年聞其繼遭大故駭然動情今年夏秋之交
遇于金陵則䟽絰毁瘠若不勝憂者謂曰父母之喪不
當出今吾不得已也曩先人沒悉力營資歸𦵏藁城而
母老居灄上不獲遂廬墓之願因南旋而省養既又不
幸失恃號籲無可與謀權厝淺土将圗同封先塋則空
乏不能致逺朋友通財往以急告吾所以為斯行也余
聽其言不惟駭然而動情遂將惨然而痛心矣使育之
曩時在職翕翕以取容孳孳以黷貨如庸吏之習則今
送終大事可頥指而集唯其執理蹈善㢘介弗汙不貽
父母羞辱則所以為親之榮者多矣雖旅櫬數千里外
寧勞勩間闗而無所怨悔也昔海虞令何子平以不得
葬親而不聼葺屋育之貧若殆與之同若夫輕財重義
如郭元振范堯夫者豈可謂空一世而無其人乎余既
痛育之重罹荼毒而又傷余不能有以周之聊於其行
將以觀斯世有輕財重義能繼古人者果為誰也
　　　書趙道昭擬挽自序後
至順初趙君道昭來自中山姑孰士夫延置泮北詠歸
亭劇談星緯余年未冠與下坐見其貌偉美髯動止周
旋合儒家矩度與世之挟小數㳺食江湖者不類别十
六七載今年春便道過余纔四十七嵗鬚鬢皓白神采
劬瘁與昔絶殊余㡬不辨其為道昭也暮秋見寄自述
挽序嗟夫道昭可謂逹識也已生死之道猶晝之必夜
雖遲速異期終歸於盡窮古歴今未有超然永存者也
道昭善推禍福脩短而於世人灼然先見況切乎已者
哉彼庸昧小夫貪生惡死不能受命固無足道而名為
士君子者垂老猶冀富貴咨詢術者縷縷不能休聞及
災咎則咈然而怒邑鬱弗能堪以至終不悟而死也道
昭乃獨安常以待知死為必有可謂逹識也已雖然死
生禀於初皆天也言乎已定者其分莫能移言乎未定
者則在人之理可以回天之數鬼神予奪恒因善慝臨
時寄其微權昔相者謂裴度饑文入口卒登宰輔之貴
竇禹鈞當無子而夭晚見五桂之榮惟徳動天在乎人
而已矣若夫長沙賦服彭澤擬挽未可遽以自期也余
亦知命者也書此以慰道昭之心庶以解其憂思哉
　
　
　
　
　
　
　
　
　
　
　陶學士集巻二十
