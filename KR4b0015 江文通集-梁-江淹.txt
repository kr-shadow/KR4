#+TITLE: 江文通集-梁-江淹
#+DATE: 2018-05-12 10:18:58
#+SOURCE: github.com/kanripo/KR4b0015 master c79d37ee                
欽定四庫全書　　　　　集部二
　江文通集　　　　　　　别集類一(梁/)
　　提要
　　　　(臣/)等謹案江文通集四巻梁江淹撰淹字文
　　　　通濟陽考城人仕齊至冠軍將軍吏部尚書
　　　　入梁為金紫光禄大夫封醴陵侯謚曰獻事
　　　　迹具梁書本傳淹自序傳稱自少及長未嘗
　　　　著書惟集十巻考傳中所序官階止于中書
　　　　侍郎核以史傳正當建元之初則永明以後
　　　　所作尚不在其内今舊本散佚行于世者惟
　　　　歙縣汪士賢太倉張溥二本此本乃乾隆戊
　　　　寅淹鄉人梁賓以汪本張本㕘核異同又益
　　　　以睢州湯斌家鈔本參互成編汪本闕知已
　　　　賦一篇井賦四語銅劒讃一篇詠美人春遊
　　　　一篇征怨一篇張本闕為蕭某拜太傅揚州
　　　　牧表一篇此皆補完他如待罪江南思北歸
　　　　賦張本無題首四字尚書符張本題下闕夹
　　　　註起都官軍局符蘭臺八字為蕭某重譲揚
　　　　州表中任鈞符負圖之重句張本脱符字為
　　　　蕭某譲太傅相國十郡九錫表首張本無備
　　　　九錫之禮五字上建平王書末汪本脱此心
　　　　既照死且不朽八字亦均校正其餘字句皆
　　　　備録異同若雜擬詩序中芳草寧共氣句此
　　　　本訛氣為棄之類小小疎舛間或不免然終
　　　　較他本為善也乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　江文通集巻一
　　　　　　　　　　　　　梁　江淹　撰
　　賦
　　　學梁王兎園賦(有序/)
或重古輕今者僕曰何為其然哉無知音則已矣聊為
古賦以奮枚叔之製焉
碧山倚巘﨑兮象海水碣石朝日晨霞兮赩紅壁仰望
泬寥兮數千尺􁵰硬嵺􁫷汩淈成岫谽呀而窟竇哮碻
􁵚確紫蕪丹駮苔㸃綺縟若斷若續如此者百有十處
奔水激集瀴溟絜渠潏湟吐吸跳波走浪濺沫而相及
􁀙漾長驚澆灌逺注無時息焉青樹玊葉彌望成林亦
有輪囷磥硊一枝百頃萬葉共隂縹草丹蘅江離蔓荆
酷郁交布原滿隰平於是金塘湎演緑竹被坂繚繞青
翠近而復逺白砂如積雪者焉碧石如圓玦者焉水鳥
駕鵞􁴢鳿鴻鴈上飛衡陽下宿沅漢十十五五忽合而
復散乃有綺雲之館頳霞之臺其樂足以棄國釋位遺
死忘歸也若夫墨翟商瞿之倫學兼師術才參道真方
駕連軫于沼之濵乃射宿餌魴前繳鷫鷞青黏黄粱臛
鼈胾羮臑㹠柘漿窮嬉極娛雲翺兮烟翔超然左覽蒼
梧右睨鄧林崩石梧岸崱屴藏隂逮至山頂丹壁四平
靈木夾道神草列生俯瞰太一下視流星既投冠而棄
劍亦抗魄而盪靈於是大夫之徒稱詩而歸春陽始曉
朱華未希卒逢邯鄲之女蕙色玉質命知其麗攅連映
日綺裳下見錦衣上出雖復守禮令人意失遂謡曰碧
玉作椀銀為盤一刻一鏤化雙鸞乃報歌曰美人不見
紫錦衾黄泉應至何所禁妃因别曰見上客兮心厯亂
送短詩兮懐長嘆中人望兮蠶既饑躞蹀暮兮思夜半
　　　青苔賦(有序/)
余鑿山楹為室有苔焉意之所之故為是作云
嗟青苔之依依兮無色類而可方必居閒而就寂以幽
意之深傷故其處石則松栝交隂泉雨長注絶磵俯視
崩壁仰顧悲凹嶮兮唯流水而馳騖遂能崎屈上生班
駮下布異人貴其貞精道士悦其迥(一作/廻)趣咀松屑以
髙想捧丹經而永慕若其在水則鏡帶湖沼錦匝池林
春塘秀色陽鳥好音青郊未謝兮白日照路貫千里兮
緑草深廼生水而揺蕩遂出波而沉滛假青條兮總翠
借黄華兮舒金逰梁之客徒馬疲而不能去兎園之女
雖蠶饑而不自禁至於脩臺廣廡幽閣(一作/闔)閒楹流黄
以織琴瑟且鳴户牖秘兮不可見履袂動兮覺人聲廼
蕪階翠地繞壁㸃牆春禽悲兮蘭莖紫秋蟲吟兮蕙實
黄晝遥遥而不暮夜永永以空長零露下兮在梧楸有
美一人兮欷以傷若廼崩隍千仞毁冡萬年當其志力
雄俊才圖驕堅錦衣被地鞍馬耀天淇上相送江南採
蓮妖童出鄭美女生燕而頓死艶氣於一旦埋玉玦於
窮泉寂兮如何苔積網羅視青蘪之杳杳痛百代兮恨
多故其所詣必感所感必哀哀以情起感以怨來魂慮
斷絶精念徘徊者也彼木蘭與豫章既中繩而獲夭及
薜茘與蘪(一作/蘼)蕪又懐芬而見表至哉青苔之無用吾
孰知其多少
　　　蓮花賦(有序/)
余有蓮花一池愛之如金宇宙之麗難息絶氣聊書竹
素儻不滅焉
檢水陸之具品閲山海之異名珍爾秀之不定乃天地
之精英殖東國之流詠出西極而擅名方翠羽而結葉
比碧石而為莖蘂金光而絶色藕氷折而玉清載紅蓮
以吐秀披絳華以舒英故香氛感俗淑氣參靈躑躅人
世茵蒀祗冥青桂羞烈沉水慙馨於是生乎澤陂(一作/波)
出乎江隂見綵霞之夕照覿雕雲(一作/龍)之晝臨既翕赩
於洲漲亦映曖於川潯奪夜月及熒光掩朝日與赩火
出金沙而延曜被渌波而覃拖冠百草而絶羣出異類
之衆夥故仙聖傳圖英隠流記一為道珍二為世瑞發
青蓮於王宫驗竒花於陸地若其江淡澤芬則照電爍
日池光沼緑則明璧洞室曜長洲而瓊文暎青崖而火
質或憑天淵之清峭或殖疏圃之䝉宻故河北櫂歌之
姝江南採菱之女春水厲兮楫潺湲秋風駛(一作/駃)兮舟
容與著縹芰(一作/菱)兮出波擥湘蓮兮映渚迎佳人兮北
燕送上客兮南楚知荷華之将晏惜玊手之空佇廼為
謡曰秋雁度兮芳草殘琴柱急兮江上寒願一見兮道
我意千里逺兮長路難若其華實各名根葉異辭既號
芙渠亦曰澤芝麗詠楚賦艶歌陳詩非獨瑞草爰兼上
藥味靈丹砂氣驗青㬦乃可棄劍海岫龍舉雲㟧畫臺
殿兮霞蔚圖縑縞兮炳爍永含靈於洲渚長不絶兮川
壑
　　　丹砂可學賦(有序/)
或(一作/咸)曰金不可鑄僕不信也試為此辭精思云爾
惟雲塲之少折乃人逕之多憂雖瑶笙及金瑟雜翠帳
與丹幬吞悲欣於得失銜哀樂於春秋煥如星絶黯如
火滅星絶難光火滅可傷故從師而問道冀幽路之或
暘測神宗之無緩踐雲根(一作/極)之不賒訊名山及石室
驗青汞與丹砂撝五難之重滯擥九仙之輕華故抱魄
寂處凝神空居冺邈深晝窈鬱重虚覘炫燿而可見聴
泬寥而有餘於是乘河漢之光氣騎列星之綵色輟隂
陽於形有傳變化於心識浮恍惚而無涯泛靈怪而未
極架日月之精照騫蛟龍之毛翼遂乃氣穆肅而神奔
骨窈窈而鬼恠綴葳蕤而成冠㸃雜錯而為珮出湎泫
而遐騖貫濛鴻而上厲鳯之來兮蔽日鸞之集兮為羣
左昆吾之炎景右崦嵫之卿雲爛七采之炤燿漫五色
之氤氲(一作/烟煴)非世俗之習見焉鬼神之嘗聞既而曖碧
臺之錯落燿金宫之瓏玲幻蓮華於繡闥化蒲桃於錦
屏赩丹光而電烻䬃翠氛而杳冥軒惝惘於長虹(句從/西銘)
(定/本)階侘傺於奔鯨惑龍宫之殿稱迷忉利之宫名故靈
偃蹇兮姣服女嬋娟兮可觀秀青色之泯靡熳美目之
波瀾襞日月之纂組襲星宿之羅紈百味酒兮靈之集
河供鯉兮靈之安却交甫之玉質笑陳王之妙顔所以
樂精𤣥於太乙妙宫徴於清都簫含聲而逺近琴吐音
而有無奏神鼓於玉袂舞靈衣於金裾韻躑躅而易變
律參差而難圖非南方(一作/風)之能擬詎濮水之可摹於
是流瀁不一遨曹無邊娥眉既散鐘鼓都捐乘綵霞於
西海駟行雨於丹淵山差池而鏡壑水清明而抱天山
含玊以永嵗水藏珪以窮年擬若木以寫意拾瑶草而
悠然遂乃凝虛斂一守仙閉方智寂術盡魄兀心亡白
生不能闗其説惠子無以挫其芒原其恥市朝之失道
疾讒嬖之不祥却文綵之媱冶去利劒之鏗鏘懅生死
於半氣惜百年於一光故以鑄金為器丹砂為漿慙吝
既盡妖怨當忘吾師以為可學而公子謂之不良歟
　　　靈丘竹賦
登﨑嶇之碧巘入朱宫之玲瓏臨曲江之廻盪望南山
之葱青鬱春華於石岸赩夏彩於沙汀逺亘紫林祕埜
近匝玉苑禁坰(一作/垌)於是緑筠繞岫翠篁緜嶺參差黛
色陸離紺影上謐謐而留間下微微而停靖䝉朱霞之
丹氣曖白日之素景故非英非蘂非香非馥而珍跨仙
草寳踰靈木夾池水而檀欒繞園塘而橚矗既間霜而
無凋亦中暑而増肅每冠名於華戎将擅竒於水陸况
有朝雲之館行雨之宫窗崢嶸而緑色户踟蹰而臨空
綺疏蔽而停日朱簾開而留風被箘簵之窈蔚結篠蕩
之溟濛或産鳷鵲之右或居露寒之東此皆金輿之所
出入瑶輦之所周通
　　　空青賦
夫赤瓊以炤燎為光碧石以葳蕤為色咸見珍於東國
並被貴於西極况空青之麗寳挺山海之不測其所處
則峻巘層石龜穴龍壁素岸成雲頳砂如磧外隠青苔
丹草内伏玉枝瑪瑙銅鉛合生䃕磪堅英自非索嶮覓
危乘鱟履螭倦春厭秋斲異鐫竒能得厠於軒㝢接君
子之光儀於是寫雲圖氣學靈狀仙寳波麗水華峰艶
山陽谷之樹崦嵫之泉西海之草炎州之烟銀臺之烏
穆王之馬都廣之國番禺之野皆咫尺八極鏡見四荒
雲烟始出日月既張若夫邃古之世汗漫窈微惟此青
墨所以造之至乃翠燦軒室䓗鬱臺殿雜蛟龍之文章
發麟鹿之炳絢騁神形於鐘簴舒怪物與雷電亦有曲
帳畫屏素女綵扇錦色窈(一作/□)鬱綺質蔓衍㸃拂濃薄
如隠如見山水萬象丹青曲變咸百鎰之可珍亦千金
而不賤雖楚之夏姬越之西施趙妃燕后秦娥吳娃溺
愛靡意魂飛心離候青翳為藻飾方赩紅華與素儀冠
衆寳而獨立信求之而無虧
　　　赤虹賦(有序/)
東南嶠外爰有九石之山乃紅壁(一作/塵)十里青㟧(一作/萼)
百仞苔滑臨水石險帶溪自非巫咸采藥羣帝上下者
皆斂意焉於時夏蓮始舒春蓀未歇肅舲波渚緩栧汀
潭正逢巖崖相炤雨雲爛色俄而雄虹赫然暈光耀水
偃蹇山頂舄弈江湄廹而察之實雨日隂陽之氣信可
觀也又憶昔登鑪峰(西銘本作/香鑪峰)上手接白雲今行九石
下親弄絳蜺二竒難並感而作賦曰
迤邐碕礒兮太極之連山鰅鱅虎豹兮玊虺騰軒孟夏
氤氲(一作/茵蒀)兮荷葉承蓮悵何意之容與兮冀暫緩此憂
年失代上之異人遲山中之虛迹掇仙草於危峯鐫神
丹於崩石視鱣岫之吐翕看黿梁之交積於是紫霧上
河絳氛下漢白日照餘碧雲巻半殘雨蕭索光烟豔爛
水學金波石似瓊岸錯龜鱗之崚崚繞蛟色之漫漫俄
而赤蜺電出蚴蚪神驤曖昧以變依俙(一作/稀)不常非虚
非實乍隂乍光赩赫山頂炤燎水陽雖圖緯之有載曠
代識而未逢既咨嗟而躑躅聊周流而從容想番禺之
廣野意丹山之喬峯禀傅説之一星乘夏后之兩龍彼
靈物之詎幾象火滅而山紅餘形可覽殘色未去耀葳
蕤而在(一作/生)草映青葱而結樹昏青苔於丹渚曖朱草
於石路霞晃朗而下飛日通曨(一作/籠)而上度俯形命之
窘局哀時俗之不固定赤舄之易遺乃鼎湖之可慕既
以為騂鬐四毳之駕方瞳一角之人帝臺北荒之際弇
山西海之濱流沙之野析木之津雲或怪綵烟或異鱗
必雜虹蜺之氣隂陽之神焉
　　　四時賦
北客長欷深壁寂思空牀連流(一作/流連)圭窬淹滯網絲蔽
户青苔繞梁春華虛豔秋月徒光臨飛鳥而魂絶視浮
雲而意長測代序而饒感知四時之足傷若乃旭日始
曖蕙草可織園桃紅㸃流水碧色思舊都兮心斷憐故
人兮無極至若炎雲峯起芳樹未移澤蘭生坂朱荷出
池憶上國之綺樹想金陵之蕙枝若夫秋風一至白露
團團明月生波螢火迎寒眷庭中之梧桐念機上之羅
紈至於冬隂北邊永夜不曉平蕪際海千里飛鳥何嘗不
夢帝城之阡陌憶故都之臺沼是以軫琴情動戞瑟涕
落逐長夜而心殞隨白日而形削故秦人秦聲楚音楚
奏聞歌更泣見悲已疚實由魂氣愴斷外物非救參四
時而皆難况僕人之末陋也
　　　别賦
黯然銷魂者唯别而已矣況秦吳兮絶國復燕宋兮千
里或春苔兮始生乍秋風兮暫起是以行子腸斷百感
悽惻風蕭蕭而異響雲漫漫而竒色舟凝滯於水濱車
逶遲於山側棹容與而詎前馬寒鳴而不息掩金觴而
誰御横玉柱(一作/筯)而沾軾居人愁卧怳若有亡日下壁
而沉彩月上軒而飛光見紅蘭之受露望青楸之罹霜
廵層楹而空掩撫錦幕以虚涼知離夢之躑躅意别魂
之飛揚故别雖一緒事乃萬族至若龍馬銀鞍朱軒繡
軸帳飲東都送客金谷琴羽張兮簫鼓陳燕趙歌兮傷
美人珠與玉兮豔暮秋羅與綺兮嬌上春驚駟馬之素
沬(一作/仰秣)聳淵魚之赤鱗造分(一作/攜)手而銜涕咸(一作感/一作各)
寂寞而傷神乃有劒客慙恩少年報士韓國趙厠吳宫
燕市割慈忍愛離邦去里瀝泣共訣刎(一作/抆)血相視驅
征馬而不顧(一作/觀)見行塵之時起方銜感於一劒非買
價於泉裏金石震而色變骨肉悲而心死或乃邊郡未
和負羽從軍遼水無極雁山參雲閨中風暖陌上草薰
日出天而耀景露下地而騰文鏡朱塵之炤爛襲青氣
之烟煴攀桃李兮不忍别送愛子兮沾羅裙至如一赴
絶國詎相見期視喬木兮故里訣北梁兮永辭左右兮
(一作顧/左右兮)魄(一作/魂)動親賓兮(一作視/親賓兮)淚滋可班荆兮增恨
唯樽酒兮敘悲值秋雁兮飛日當白露兮下時怨復怨
兮逺山曲去復去兮長河湄又若君居淄右妾家河陽
同瓊珮之晨照共金爐之夕香君結綬兮千里惜瑶草
之徒芳慙幽閨(一作/宫)之琴瑟晦髙臺之流黄春宫(一作/閨)
閟此青苔色秋帳含兹明月光夏簟青兮晝不暮冬釭
(一作/缸)凝兮夜何長織錦曲兮泣已盡迴文詩兮影獨傷
儻有華隂上士服食還仙術既(一作/将)妙而猶學道已寂
而未傳守丹竈而不顧錬金鼎而方堅駕鶴上漢驂鸞
騰天蹔逰萬里少别千年惟世間兮重别謝主人兮依
然下有芍藥之詩佳人之歌桑中衛女上宫陳娥春草
碧色春水緑波送君南浦傷如之何至乃秋露如珠秋
月如珪明月白露光隂往來與子之别思心徘徊是以
别方不定别理千名有别必怨有怨必盈使人意奪神
駭心折骨驚雖淵雲之墨妙嚴樂之筆精金閨(一作/門)之
諸彦蘭臺之羣英賦有凌雲之稱辨有雕龍之聲詎(一/作)
(誰/)能摹暫離之狀寫永訣之情者乎
　　　恨賦
試望平原蔓草縈骨拱木斂魂人生到此天道寜論於
是僕本恨人心驚不已直念古者伏恨而死假如秦帝
按劒諸侯西馳削平天下同文共規華山為城紫淵為
池雄圖既溢武力未畢方架(一作/駕)黿鼉以為梁廵海右
以送日一旦魂斷宫車晩出若廼趙王既虜遷於房陵
薄暮心動昧旦神興别艶姬與美女喪金輿及玊乘置
酒欲飲悲來填膺千秋萬嵗為恨難勝至如李君降北
名辱身寃拔劒撃柱弔影慙魂情往上郡心留(一作/存)雁
門裂帛繫書誓還漢恩朝露溘至握手何言若夫明妃
去時仰天太息紫臺稍逺闗山無極揺風忽起白日西
匿隴雁少飛岱雲寡色望君王(一作/子)兮何期終蕪絶兮
異域至乃(一作/如)敬通見抵罷歸田里閉闗却掃塞門不
仕左對孺人右顧(一作/顧弄)稚子脱畧公卿跌宕文史齎志
沒地長懐無已及夫中散下獄神氣激揚濁醪夕引素
琴晨張秋日蕭索浮雲無光鬱青霞之竒意(一作/念)入修
夜之不暘或有孤臣危涕孽子墜心遷客海上流戍隴
隂此人但聞悲風汩(一作/䫻)起泣下(一作/血下)沾襟亦復含酸
茹歎銷落湮沉若廼騎疊迹車屯軌黄塵匝地歌吹四
起無不煙斷火絶閉骨泉裏已矣哉春草暮兮秋風驚
秋風罷兮春草生綺羅畢兮池館盡琴瑟滅兮丘壟平
自古皆有死莫不飲恨而吞聲
　　　去故鄉賦
日色暮兮隠吳山之丘墟北風㭊兮絳花落流水散兮
翠莖疎愛桂枝而不見悵浮雲而離居廼凌大壑越滄
淵茫茫積水􁠨􁠨斷山(一作沄沄積/􁠨水横斷山)窮隂匝海平蕪帶
天於是泣故闗之已盡傷故國之無際出汀洲而解冠
入溆浦而捐袂(一作/視)聴蒹葭之蕭瑟知霜露之流滯對
江臯而自憂弔海濱而傷嵗撫尺書而無悦倚樽酒而
不持去室宇而逺客遵蘆葦以為期情嬋娟而未罷愁
爛漫而方滋切趙瑟以横涕吟燕笳而坐悲少歌曰芳
洲之草行欲暮桂水之波不可渡絶世獨立兮報君子
之一顧是時霜翦蕙兮風摧芷平原晩兮黄雲起寜歸
骨於松柏不買名於城市若濟河無梁兮沉此心於千
里重曰江南之杜蘅兮色以陳願使黄鵠兮報佳人横
羽觴而掩望撫玉琴兮何親瞻層山而蔽日流餘涕以
沾巾恐髙臺之易晏與螻蟻而為塵
　　　哀千里賦
蕭蕭江隂兮荆山之岑北繞瑯琊碣石南馳九疑桂林
山則異嶺竒峰横嶼帶江雜樹億尺紅霞萬里(一作/重)水
則逺天相逼浮雲共色茫茫無底溶溶不測其中險如
孟門豁若長河參差巨石縱横龜鼉若乃夏后未鑿秦
皇未闢嶄巖生岸迤邐成迹馳湍走浪漂沙撃石伊孟
冬之初立出首夏以歸來自出國而辭友永懐慕而抱
哀魂終朝以三奪心一夜而九摧徒望悲其何及銘此
恨於黄埃於時(一作/是)鴻雁既鳴秋光亦窮水黯黯兮蓮
葉動山蒼蒼兮樹色紅思雲車兮沅北望蜺裳兮澧東
惜重華之已沒念芳草之坐空既而悄愴成憂憫黙自
憐信規行之未曠知矩步之已難雖河北之爽塏猶橘
柚之不遷及年嵗之未晏願匡坐於霸山
　　　待罪江南思北歸賦(西銘本無待/罪江南四字)
伊小人之薄伎奉君子而輸力接河漢之雄才覽日月
之英色絶雲氣而厲響負青天而撫翼徳被命而不渝
恩潤身而無極何規矩之守任信愚陋而不肖愧金碧
之琳琅慙丹雘之照曜樊天網而自離徒夜分而誰弔
遭大道之隆盛雖草木而勿履誤銜造於逺國出顛沛
之願始去三輔之臺殿辭五都之城市惟江南兮丘墟
遥萬里兮長蕪帶封狐兮比(一作/上)景連雄虺兮蒼梧當
青春而離散方仲冬而遂徂寒蒹葭於余馬傷霧露於
農夫跨金峰與翠巒涉桂水與碧湍雲清冷而多緒風
蕭條而無端猨之吟兮日光迥狖之啼兮月色寒究烟
霞之繚繞具林石之巑岏於是臨虹蜺以築室鑿山楹
以為柱上暠暠以臨月下淫淫而愁雨奔水潦於逺谷
汩木石於深嶼鷹隼戰而橧巢黿鼉怖而穴處若季冬
之嚴月風揺木而騷屑𤣥雲合而為凍黄烟起而成雪
虎踡跼而斂步蛟􁀙蚭而失穴至江蘺兮始秀或杜衡
兮初滋桂含香兮作葉藕生蓮兮吐絲俯金波兮百丈
見碧沙兮來往霧葐蒀兮半出雲雜錯兮飛上石炤爛
兮各色峰近逺兮異象及迴風之揺蕙天潭潭而下露
木蕭梢而可哀草林離而欲暮夜燈光之寥迥厯隠憂
而不去心湯湯而誰告魄寂寂而何語情枯槁而不反
神飜覆而亡據夫以雄才不世之主猶儲精於沛鄉竒
略獨出之君尚婉戀於樊陽潘去洛而掩涕陸出吳而
増傷況北州之賤士為炎土之流人共魍魎而相偶與
蠨蛸而為鄰秋露下兮㸃劒舄青苔生兮綴衣巾步庭
廡(一作/蕪)兮多蒿棘顧左右兮絶親賓憂而填骨思兮亂
神願歸靈於上國雖坎軻而不惜身
　　　泣賦
秋日之光流兮以傷霧離披而殺草風清泠而繞堂視
左右而不臑具衣冠而自涼默而登髙谷坐景山倚桐
柏對石泉直視(一作/眡)百里處處秋烟閴寂以思情緒留
連江之永矣蓮欲紅南有喬木葉以窮心䝉䝉兮恍惚
魄漫漫兮西東詠河兖之故俗眷徐揚之遺風眷徐揚
兮阻闗梁詠河兖兮路未央道尺折而寸斷魂十逝而
九傷欷潺湲兮沫袖泣嗚唈兮染裳若夫景公齊山荆
卿燕市孟嘗聞琴馬遷廢史少卿悼躬夷甫傷子皆泣
緒如絲詎能仰眎鏡終古而若(一作/如)斯況余輩情之所
使哉
　　　知已賦(有序/)　(汪本缺/)
陳國之華者故吏部郎殷孚其人也博而能通學無不
覽雅賞文章尤愛竒逸雖志隠巖石而名動京師矣才
多深見氣有逺度雖安期千里不能尚焉始於北府相
值傾葢無已僕乃得罪嶠外遐路窈然始還舊都㑹君
尋卒故為兹賦以寄深哀
順祗効寳瀆靈㑹昌時雨種祉山雲降祥承瑶葉之餘
曖系金枝之末光聳孤韻以風邁騫逸氣以烟翔故學
不常師而心鏡羣籍理不啟問而情炤諸密採圖辨緯
逰璣訪厯潛志百氏沈神六經冥析義象該洽性靈儒
不隠迹墨無遁形既含道潤亦發才華采耀秋月文麗
冬霞有體有艶光國光家識包上仁義兼髙行如彼清
波可挹可鏡又象沖室惟清惟淨氣擬北海情方中散
風流未輟盛名猶纂英馳芬激譽流聲滿我筠心而松
性君金采而玊相伊邂逅之未遇爰契濶於朱方丹瓊
譬而非寳緑蘭比而無芳每賞矜其如契貴懐允而不
忘亟閒席兮惆悵屢緩帶而從容論十代兮興毁訪五
都兮異同談天理之開塞辨人道之始終罄龍圖及鳯
書傾蒼冊與篆字儲西國之闕文採東京之逸記閲歆
向之舊㫖闡鍾王之新意對楚漢之贍墨覽魏晉之鴻
筞挍逺近之真假削古今之名實每齊韻而等逕輒同
懐而共術吐情志而深賞忘年齒而隆眷擬余才兮前
華比余文兮後彦余結袂於山石君憑神於寒霰何逺
期之未從痛戢景其如電堂酒兮一塵暮燈兮萬春黛
草兮永祕朱丹兮何晨聞瑶質兮可變知余采兮一奪
唯華名與芳暉兮爭日月而無沫
　　　傷友人賦(有序/)
僕之神交者嘗有陳郡之袁炳焉有逸才有妙賞博學
多聞才明敏而識竒異僕以為天下絶倫黯與秋草同
折今不復見矣既而陳書有念横瑟無從雖乏張范通
靈之感庶同嵇向篤徒之哀乃為辭曰
泫然沾衣兮悲袁友之英秀系神緒而作氏𦙍靈枝而
啟胄轢四代而式昌洎十葉而克茂友人之生川岫降
明峻調迥韻慧(一作/惠)志聰情倜儻逺度寂寥靈素文攀
淵卿史類遷固譬如冬雪既潔将似秋月至徹乃上代
而少雙故叔世而曠絶弔蕙若之暫芳慟琬琰之永闕
余既好於斯友乃神交於一顧邈疇年之繾綣窈生平
之遊遇既逰遇兮可尋乃協好兮契心懐愛重於素璧
結分珍於黄金拾一代而笑淺訪古人而求深故髙術
而共逕豈異褏而同襟爾挂情於霜柏我發意於冬桂
擥千品之消散鏡百候之衰替帶瑶玉而爭光握隋珠
而比麗披圖兮炤籍抽經兮閲史共檢兮雒書同析兮
河紀既思逰兮百説亦窮精兮萬里愛詩文之綺發賞
賦艶兮錦起罄古今之寳賮殫竹素之琛竒信朝日之
徒昃屬夜星之空移覽秋實於西苑摘春華於東池蚤
同嵗於上京未滿年於下國爾湘水兮深沉我前山兮
眇黙惟音華與書酒伊楚越兮南北余結誼兮梁門復
從宦兮朱藩何人遥而困阻而天道之匪存凋碧玉之
神樹銷紫石之靈根永逺書於江澨結深痛於爾魂魂
綿昧其若絶泣縈盈其若結吝妙賞之不留悼知音之
已逝金雖重而見鑄桂徒芳而被折百年一盡兮貴揚
蕤於後烈
　　　傷愛子賦(有序/)
江艽字𦙍卿僕之第二子也生而神俊必為美器惜哉
遘閔涉嵗而卒悲至躑躅乃為此文
惟秋色之顥顥心結縎兮悲起曽憫憐之慘悽痛掌珠
之愛子形惸惸而外施心切切而内圯日月可銷兮悼
不滅金石可鑠兮念何已緬吾祖之赫羲帝髙陽之𤣥
胄惜衰宗之淪沒恐余人之弗構覬三靈之降福竚弱
子之擢秀酷奈何兮𦙍卿那逢天兮不祐爾誕質於青
春攝提貞乎孟陬謂比方於右列望齊英於前修遰髙
行之美迹𢎞盛業之清猷白露奄被此百草爾同凋於
梧楸憶朱明之在節顧岐嶷之可貴睨鑪帳而多怊瞻
户牖而有慰奚在今之寂寞失音容之彷彿姊目中而
下泣兄嗟季而飲淚感木石而變哀激左右而隕欷奪
懐袖之深愛爾母氏之麗人屑丹泣於下壤傃慇憂於
上旻視往端而擗慄踐遺緒而苦辛就深悼而誰弭歸
末命兮何陳我過幸於時私爰守官於江潯悲薄暮而
増甚思纁黄而不禁月接日而為光霞合雲而成隂霧
籠籠而帶樹月蒼蒼而架林嗟奈何兮弱子我百艱兮
是尋驗纖帶之夜緩察葆鬢之朝侵惟人生之在世恒
懽寡而戚饒雖十紀之空名豈百齡之能要迅朱光之
映夜湛白露之凝朝指兹譬而取免排此理以自銷然
則生之樂兮親與愛内與外兮長與稚傷弱子之冥冥
獨幽泉兮而永閟余無愆於蒼祇亦何怨於厚地信釋
氏之靈果歸三世之逺致願同升於淨刹與塵習兮永
棄
　　　麗色賦
楚臣既放魂往江南弟子曰玉釋佩解驂濛濛渌水􁑾
􁑾青衫乃召巫史兹憂何止史曰臣野(賦楷無/野字)膠學蔽
理臣之所知獨有麗色之説耳夫絶世(一作/代)獨立者信
東方之佳人既翠眉而瑶質亦盧瞳而頳脣灑(一作/鍱)金
花於(一作/及)珠履颯綺袂與錦紳色練練而欲奪光炎炎
其(一作/而)若神非氣象之可譬奚影響而能親故仙藻靈
艶金華玉儀其始見也若紅蓮映池其少進也如綵雲
出崖(一作/衣)五光徘徊十色陸離寳過珊瑚同樹價值瓊
草共枝雖玊堂春姬石室素女張烟霧於海際耀光景
於河渚乘天梁而浩蕩叫帝閽而延佇猶比之無色方
之非侣於是彫臺繡户當衢横術椒庭承月碧幌延日
架虬柱之嚴麗亘虹梁之峻宻錦幔垂而杳寂桂烟起
而清溢女乃耀邯鄲之麗步媚趙北(一作/北里)之鳴瑟若夫
紅華舒春黄鳥飛時紺蕙(一作/穗)初嫩頳蘭始滋不擥蘅
帶無倚桂旗摘芳拾蘂(一作/藥)含詠吐辭笑月出於陳歌
感蔓草於衛詩故(一作/迨夫)氣炎日永離明火中槿榮任露
蓮華勝風後簷丹葵前軒碧桐笙歌畹右琴儛池東嗟
靈王之心悦怨漢女之情空至乃西陸始秋白道月弦
金波炤户玉露曖天網絲挂牆綵螢繞梁氣巳濕(一作/温)
兮曉未半星雖流兮夜何央憶襍珮兮且一欷念錦衾
兮以九傷及冴隂(一作及/乎沍隂)凋時氷泉凝節軒疊厚霜庭
澄積雪鳥封魚斂河凝海結紫帷鉿匝翠屏環合麝宻
周彰燈爐重沓恥新臺之青樓想上宫之邃閣(一作/閤)若
乃水炤景而見底烟尋風而無極霧出吳而綺章雲堆
趙而碧色露辭楚而容裔風去燕而悽惻莫不輟鏡徙
倚擥琴心息於是帳必藍田之寳席必蒲陶之文館圖
明月室畫浮雲春蠶度網綺地應紡秋梭鳴機織為褧
衣象奩瓊盤神瀝仙丹雕柱彩瑟九華六出翠蕤羽釵
緑秀金枝故言必入媚動必應規有光有豔如合如離
氣柔色靡神凝骨竒經周(一作/秦)厯趙既無其雙尋楚訪
蔡不覿(一作/觀)其容亦可駐髮還質驂星馭龍蠲憂忘死
保其家邦非天下之至麗孰能預於此哉宋大夫耀影
汰迹縈魂洒魄賞以雙珠賜以合璧拂巫盪祝永為上
客
　　　水上神女賦
江上丈人逰宦荆吳首衛國望燕途厯秦闗出宋都遍
覽下蔡之女具悦淇上之姝未有粉白黛黒鬼神之所
無也廼造南中渡炎洲逕玉磵越金流路逶迤而無軌
野忽漭而尠儔山反覆而參錯水遶(一作/澆)灌而縈薄石
五采而横峰雲千色而承萼日炯炯而舒光雨屑屑而
稍落紫莖繞逕始參差紅荷縁水纔灼爍忽而精飛視
亂意徙(一作/凌)心移綺靡菱蓋悵望蕙枝一麗女兮碧渚
之崖曖曖也非雲非霧如烟如霞諸光諸色雜卉雜華
的的也象珪象璧若虛若實綾錦共文瑶貝合質遂乃
紅唇寫朱真眉學月美目艶起秀色爛發窈窕暫見偃
蹇還沒冶異絶俗竒麗不常青娥羞艶素女慙光笑李
后於漢主恥西施於越王神飜覆而愉恱志離合而感
傷女遂俯整玊軑仰肅金鑣或採丹葉或拾翠條守明
璣而為誓解琅玕而相要情乍合而還散色半親而復
嬌聳軿車於水際亭雲霓於山椒奄神祇之彷像共光
氣而寂寥於時也綵霞繞繞卿雲縵縵石瓊文而翕赩
山龍鱗而炤爛苔緑根而攢集草紅葩而舒散日炫晃
以朧光樹葳蕤而葱粲無西海之浩蕩見若木之千尋
非丹山之赫曦聞琴瑟之空音理洞徹於俗聴物驚恠
於世心恨精影之不滯悼光晷之難惜閲有無於俄頃
驗變化於咫尺視空同而失貌察倐忽而亡迹野田田
而虚翠水湛湛而空碧廼唱桂櫂凌衝波背橘浦向椒
阿硉矹木石洪漭蛟鼉顧御僕而情饒廵左右而怨多
弔石渚而一欷悵沙洲而少歌茍懸天兮有命永離决
兮若何退以為(西銘本無/此三字)妙聲無形竒色非質麗於嬪
嬙精於琴瑟尋漢女而空佩觀清角而無疋嬪楊不足
聞知䕫牙焉能委悉何如明月之忌𤣥雲秋露之慙白
日愁知形有之留滯非英靈之所要術也
　　　娼婦自悲賦(有序/)
漢有其録而亡其文泣蕙草之飄落憐佳人之埋暮廼
為辭焉
粤自趙東來舞漢宫瑶序金陳桂枝嬌風素壁翠樓明
月徒秋歌聲忽散傷人復愁君王更衣露色未晞侍青
鑾以雲聳夾丹輦以霞飛願南山之無隙指夀陵以同
歸俄而緑衣坐奪白華卧進屑骨不憐􁀙金誰恡九重
已閉(一作/閲)髙門自蕪青苔積兮銀閣澁網羅生兮玊梯
虚度九冬而廓處遥十秋以分居傷營魄(一作/魂)之已盡
畏松柏之無餘歸故鄉之末光實夫君之晩滋去柏梁
以淹袂出桂苑而斂眉視朱殿以再暮撫巔(一作/嬪)華而
一疑於是怨帝闗之遂岨悵平原之何極霜繞衣而葭
冷風飄輪而景昃御思趙而不顧馬懐燕而未息泣逺
山之異峰望浮雲之雜色若使明鏡前兮碎孤鴈之錦
翼廼為詩曰曲臺歌未徙黄壤哭已親玉玦歸無色羅
衣㑹成塵驕才雄力君何怨徒念薄命之苦辛
　　　江上之山賦
潺湲􁅗溶兮楚水而吳江刻劃嶃崪兮雲山而碧峰挂
青蘿兮萬仞竪丹石兮百重嵯峨兮嵒㟧如斲兮如削
嶤嶷兮尖出巖岍兮空鑿波潮兮吐納􁳐峰兮積㳫鰅
鱅兮赤尾黿鼉兮匼匝見紅草之交生眺碧樹之四合
草自然而千花樹無情而百色嗟世道之異兹牽憂恚
而來逼推爐炭於片景抱絲緒於一息每意逺而生短
恒輪平而路仄信懸天兮窈昧豈繫命於才力既羣龍
之咸疑焉衆狀之所極俗逐事而變化心應物而迴旋
既歘翕其未悟亦􁀙繣而已遷伊人夀兮幾何譬流星
之殞天悵日暮兮吾有念臨江上之斷山雖不敏而無
操願從蘭芬與玊堅亂曰折芙蓉兮蔽日冀以盪夫憂
心不共愛此氣質何獨嗟乎景沉
　　　扇上綵畫賦
臨淄之雅女宋鄭之妙工織素麗於日月傳畫明於(一/作)
(之/)綵虹洛陽之伎極江南之巧窮故飾以赤野之玊文
以紫山之金空青出峨嵋之陽雌黄出嶓冡之隂丹石
發王屋之岫碧髓挺青蛉之岑粉則南陽鉛澤墨則上
黨松心山乃嶄巖鬱峍路必􁽐㟿﨑嶔馭龍所不逺至
駕鳯未之前尋乃雜族以為此扇為君翳素女與玊琴
玊琴兮散聲素女兮弄情旻天兮舒縹暮雲兮含頳窗
中暖兮露始滴池上凝兮月又明玊琴兮珠徽素女兮
錦衣促織兮始鳴秋蛾兮載飛識桂莖之就罷知蘭葉
之行衰願解珮而捐玦指黄墟而先歸重曰碧臺寂兮
無人蔓丹草與朱塵度俄然如(一作/而)一代經半景若九
春命幸得為綵扇兮出入玉帶與綺紳
　　　燈賦
淮南王信自華淫命綵女兮餌丹砂而學鳯音紫霞沒
白日沉挂明燈散𤣥隂顧謂小山儒士斯可賦乎於是
泛瑟而言曰若大王之燈者銅華金檠錯質鏤形碧為
雲氣玉為仙靈雙婉百枝艶帳充庭炤錦地之文席映
繡柱之鳴(一作/鴻)箏恣靈修之浩盪釋心疑而永平兹侯
服之誇詡而處士所莫營也若庶人之燈者非珠非銀
無藻無縟心不貴美器窮於樸是以露冷帷幔風結羅
紈螢光别桂蛾命辭蘭秋夜如嵗秋情如絲怨此愁抱
傷此秋期必丹燈坐嘆欲説忘辭至夫霜封園橘氷裂
池蓀雲雪無際河海方昏冬膏既凝冬箭未度悁(一作/涓)
連冬心寂厯冬暮亦復朱燈空明但為傷故乃知燈之
為寳信可賦也王遂讚善澄意斂神屈原才華宋玉英
人恨不得與之同時結佩共紳今子凝章挺秀近出嘉
賔吐蘅吐蕙含瓊含珉摧(一作/推)驂雕輦以愛國之有臣
焉
　　　井賦　(汪本缺/)
穿重壤之千仞兮構玉甃之百節營之不日既汲既渫
　　　金燈草賦
山華綺錯陸葉錦名金燈麗草鑄氣含英若其碧莖凌
露玊根升霜翠葉暮媚紫榮晨光非錦罽之可學詎瓊
瑾之能方廼御秋風之獨秀值秋露之餘芬出萬枝而
更明冠衆蘤而不羣既豔溢於時暮方照麗於霜分是
以移馥蘭畹徙色曲池軼長洲兮杜若跨幽渚兮芳蘺
映霞光而爍爚懐風氣而參差故植君玉臺生君椒室
炎萼耀天朱英亂日永緒恨於君前不遺風霜之蕭瑟
藉綺帳與羅袿信草木之願畢
　　　翡翠賦
彼二鳥之竒麗生金洲與炎山映銅陵之素氣濯碧磴
之紅泉石錦質而入海雲綺色而出天峰岑嵒而蔽日
樹靜瞑而臨泉霞輕重而成彩煙尺寸而作緒熱風翕
而起濤丹氣赫而為暑對􁊍流之蛟龍衝汶漻之霧雨
耀緑葉於冬岫鏡朱華於寒渚斂慧(一作/惠)性及馴心騫
頳翼與青羽終絶命於虞人充南琛於祕府備寳帳之
光儀登美女之麗飾雜白玉以成文揉(一/糅)作紫金而為
色専妙綵於五都擅精華於八極傳貴質於竹素晦深
聲於百億嗟乎雞鶩以稻粱致憂燕雀以堂構貽愁既
銜利之情近又遁害之無由今乃依赮火之絶垠出赤
縣之紘州逺人迹而獨立擥天倪而為儔竟同獲於河
雁不俱恕於海鷗必性命兮有當孰能合兮可求
　　　石蜐賦(有序/)
海人有食石蜐一名紫􁫗蚌蛤類也春而發華有足異
者戲書為短賦
我海若之小臣具品色於滄溟既鑪天而鑄物亦噏化
而染靈比文豹而無恤方珠蛤而自寜冀湖濤之蔽迹
願洲渚以淪形故其所廵左委羽右窮髪日照水而東
㫒山出波而隠沒光避伏而不耀智埋冥而難發何弱
命之不禁遂永至於夭闕(一作/閼)已矣哉請去海人之仄
陋充公子之嘉客儻委身於玊盤從風雨而可惜
　　　横吹賦(有序/)
驃騎公以劒卒十萬禦荆人於外郊鐵馬煩而人聳色
綵旄耀而士銜威軍容有横吹僕感而為之賦云
北隂之竹兮百尺而不見日石硿礲而成象山㳫合而
為一雲遥遥而孤去風時時而寒出木斂柯而攢抏草
騫葉而蕭瑟故左﨑嶬右硱磳樹嵓㟧水泓澄鎮雄蛟
及雌虺􁁜獨鴟與單鷹白山顥赤山赩匝流沙經西極
原陸窈灌莽深人聲絶馬迹沉寂然四顧增欷累吟雖
欲止而不能禁此竹方可為器廼出天下之英音於是
帶以珉色扣以瓊文潤如沉水華若浮雲赤􁀙紫駮星
含露分其聲也則􁀙鬱有意摧萃不羣迢遥衝(一作/行)山
﨑曲抱津緜羃順序周流銜吕故西骨秦氣悲憾如懟
北質燕聲酸極無已斷絶百意繚繞萬情吟黄烟及白
草泣虜軍與漢兵於是海外之雲䖏䖏而秋色河中之
雁一一而學飛素野黯以風暮金天赩以霜威衣袂動
兮霧入冠弓刀勁兮馬毛寒五方軍兮出不及雜色騎
兮往來還旃如雲兮幟如星山可動兮石可銘功一竪
(一作/堅)兮迹不奪魂既英兮鬼亦靈奏此吹兮有曲和歌
盡而淚續重一命而若烟知半氣之如燭美人戀而嬋
媛壯夫去而躑躅故感魂傷情獲賞彌倍妙器竒製見
貴厯代所以韻起西國響流東都浮江繞泗厯楚傳吳
故函夏以為寳飾京關以為戎儲至于貝胄象弭之威
織文(西銘刻本/缺文字)魚服之容鄞山錫刃耶溪銅鋒皆陸斷
犀象水斬蛟龍載雲旗之逶迤扈屯騎之溶溶啾寥亮
於前衡嘒陸離於後陣視眄眩而或近聴嘹嘈而逺震
奏白登之二曲起關山之一引吐哀也則瓊瑕失綵銜
樂也則鈆堊生潤採菱謝而自罷緑水慙而不進代能
識此聲者長滅淫而何吝
　
　江文通集巻一
欽定四庫全書
　江文通集巻二
　　　　　　　　　　　　　梁　江淹　撰
　　詔
　　　北伐詔
門下朕統厯馭政志包函夏庶惣文軌無思不服而逖
焉狡虜久為邊虞及宋末不庭授筞乖律北州外淪威
風内毁鑒彼隆替慨嘆盈懐冕旒濟河翦彼凶狄咸秩
中岳望祀汾隂則聲教鬯矣猶以經綸惟始恩化甫洽
勞民擾衆為政所重故方輟六師按經九伐今淮泗告
驚羽書馳聞醜羯妖燼送死北陲(一作/垂)徴天人之數撫
自來之㑹無勞逺兵剿撲為易葢因兹大號蕩其巢藪
可遣某官(一作可遣/使某官)組甲十萬鐵騎千馬斜趣潁洛衝
其要津某官某虎旅八萬舳艫數千沿淮長驅稜威青
汴某官某舟師五萬直出淮淝某官控江右之鋭絡繹
繼進某官某率羽林勁勇為水陸形援某官某甲等並
率義勇之衆牙制(一作/盡)犄觕(一作/椅角)之機戎車戒路事宜
惣一使持節都督南徐兖二州諸軍事後軍将軍南徐
州刺史長沙王晃出次江都為衆軍節度驍雄競奮火
烈風掃尅定中原肅清河洛便可内外纂嚴以時備辦
　　　遣使廵行詔
門下昔明王馭世廵嶽采政睿后司朝觀俗調化故生
無鬱滯物獲修通釐風拯患於兹為急朕以輶薄昧於
大道因璿璣之厯遵三徳之運緬鑒前哲寤寐永嘆思
所以闢訪治蠧詢求民瘼才寡務殷若無津際故以情
深危薄心疚夙夜矣可普遣大使分行四方推賢薦能
問疾舉滯若其采野不闢犴訟有虧妨氓利害擾黷政
經者具以奏聞如其讜言嘉話直士智才亦依名騰上
隨事均量務取厥中朕将親覽以𢎞逺化
　　　立學詔
門下夫膠庠之典彞倫攸先所以昭振才端啟發性緒
𢎞世字氓納之軌儀是故五禮之迹可傳六樂之容不
冺朕自膺厯受圖志闡經訓且有司羣僚奏議横集以
戎車屢警文教未敷思樂辟雍永言多慨今闗燧無虞
時和嵗稔逺邇同風華夷慕義便可式遵前準修建斆
學精選儒官廣延國胄
　　　斷募士詔
門下設(一作/詔)募取将懸賞購士葢出權宜非曰經制頃
者民罹氛藹世襲艱阻因時流故浸以成俗斯風蕩而
未返(一作/還)且滋長逋逸開罪山湖遂乃鯨刑不辱草竊
無咎平政察治萌合甄革自今已(一作/以)後可悉斷衆募
　　　慰勞雍州詔
皇帝謝鎮軍寜蠻二府雍州文武士庶等夫忠為令徳
或感槩(同慨一/作慨)殺軀信實美行或殉義蹈節而沈攸之
小豎反覆稱逆西藩袁粲劉秉潛使相扇遂擁據石頭
並圖廟社粲秉既從王憲蒼黎同慶攸之孤州蟻聚勢
必燼滅刺史張敬義氣雲騰秣馬星驅全羽十萬殄兹
氛鯨曾不旋踵彼州南陽白水将相遺風忠烈(一作/義)之
士霜戈電發但戎車暫動念原未寜冬寒卿皆無恙
　　　賜赦交州詔
門下交部昔值時詖負海不朝因迷遂往歸欵莫由今
創制萬㝢烟煴造物原刑四裔澤浹中畿愍(一作/慜)彼邊
氓未均王化宣𢎞逺仁蕩以更始可曲赦彼州統内咸
同曠泰李叔獻一人即撫南土其股肱文武詳材選推
並遣大使宣揚朝㫖
　　　曲赦丹陽等四郡詔
門下朕興言民瘼昧旦求政所以庶存簡惠緝兹治道
而玊燭未調祥風尚鬱京輔及三吳昔嵗水災秋登既
罕今兹厲疾罹患者多納隍之嘆為矜良深可曲赦揚
州所統丹陽吳興南徐州所統義興等四郡其遭水尤
劇之縣自今年以前三調未充而虚例已畢官長局吏
應共備償者雖即事為愆情在可亮外詳所除以𢎞優
澤
　　　大赦詔
門下朕思𢎞風教而刑圄猶積永言前烈兢歎載懐今
履端告始羣后執䞇治洽樂郊華夷同泰雖和慙撃石
采愧卿雲然景業初基義深恒典慶動𤣥靈歡溢都縣
憫彼幽黔猶隔兹澤思我兆民共熙至化
　　　王儉為左僕射詔
門下端貳樞祕實惟國禎緝典宣機所寄時彦尚書右
僕射領吏部尚書南昌縣開國公儉器懐明亮風情峻
逺業積珪璋才兼經緯况乃節亮帷幄譽敷端揆升授
之宜蓋允具瞻可左僕射
　　　王儉領太子詹事詔
門下管司東朝厯代所重自非國華莫允斯任侍中尚
書左僕射南昌縣開國公儉鑒識清贍理懐秀澈績亮
朝端譽敷僉議贊業攸光物聴斯緝宜惣二官以穆彞
序
　　　王鎮軍為中書令右光禄詔
門下綸言要密厯選為難優秩崇顯允在舊徳使持節
都督江州豫州之新蔡晉熙二郡諸軍事鎮南将軍江
州刺史延之業履沖約秉情閑素譽彰頻試績著累朝
自居南服徽庸尅舉宜升寵章管兼樞祕
　　　張令為太常領國子祭酒詔
門下庠議既敷縉紳攸屬師氏之任宜歸儒素散騎常
侍中書令驍騎将軍揚州大中正緒器識清簡理懐恬
約譽洽朝聞聲緝民聴必能闡揚𤣥宗式範胄子兼掌
宗伯望實惟宜
　　　何詹事為吏部尚書詔
門下官人之職實難其選所以弼諧彞品謨明庶績今
思治惟急彌不可曠侍中太子詹事戢業履修平體識
詳穩自升宫闥美譽咸聞必能無懈于位爕兹流序
　　　王撫軍為東安吳興詔
門下震澤殷奥撫馭須才都官尚書撫軍潯陽郡開國
公敬則志幹貞烈秉情開敏忠勤之志形乎出内必能
綏懐大邦尅隆美政可安東将軍吳興太守
　　　王光禄為征南湘州詔
門下衡岳名區荆湘奥壤自頃凋弊綏撫須賢侍中光
禄大夫丹陽尹僧䖍徳履淹邃識局詳正沖素之品朝
望攸歸厯職之庸載懐僉聴往任沅湘餘惠在民今宜
重敷善政申此懿績
　　　栁僕射為南兖州詔
門下河兖衝要維扞中畿司牧之任宜詳其授後将軍
領軍新除尚書左僕射溳陽郡國公世隆業體淹濟思
情通敏功書王府績彰累任必能宣𢎞恩政威懐萬里
雖哀疾毁頓而禮有權奪
　　　王侍中為南蠻校尉詔
門下荆楚殷曠任重寄深毗佐之選非良勿授侍中領
祕書監驍騎将軍奐秉心貞元志局開亮績譽之美在
公屢彰必能贊政南紀播惠西夏
　　　王僕射加兵詔
門下散騎常侍尚書左僕射太子詹事南昌縣開國公
儉忠欵昭著任寄隆深既光朝猷允屬民聴宜増威飾
以崇望實可加兵二百
　　　禇侍中為征北長史詔
門下蕃佐須才非良莫寄侍中領步兵校尉炫識業清
悟思懐淹暢出内之譽日聞其美宜弼諧親屏以申茂
績
　　　封江冠軍等詔
門下締基緯業序功攸急開厯闡祚酬庸為先故以式
藹曩書載炳前軌文仲等或誠亮艱危効彰屯詖皆績
幹兩宣勤圖兼立宜各分珪社酬厥勞謐
　　　蕭冠軍進號征虜詔
門下維翰之重實資名品使持節都督郢州司州之義
陽諸軍事冠軍将軍郢州刺史南昌縣開國侯鸞體局
𢎞濟器操端敏自蒞任夏首美政殷流必能聿宣國化
以庇人瘼宜崇顯秩允兹聲望
　　教
　　　為建平王聘隠逸教
府州國綱紀夫媯夏已沒大道不行雖周惠之富猶有
漁潭之士漢教之隆亦見棲山之夫迹絶雲氣意負青
天皆待絳螭驤首翠虬來儀是以遺風獨扇百代餘烈
激厲後生斯乃王教之助古人之意焉吾税駕舊楚憩
乘汀潭挹於陵之操想漢隂之髙而山川遐久流風無
沫養志數人並未徴采善操将棄良用慨然宜速詳舊
禮各遣纁招庶暢此幽襟以旌蓬蓽
　　　建平王赦五刑教
府州國綱紀吾謬紲朝組廼班恩命重渥華蕃踐寵懋
甸永言政惠良攪清寐況舊楚地曠前郢氓殷水帶枉
渚山匝魯陽自頃田邑榛故封井萊蕪財賦方屈犴獄
實繁思所以厚風釐俗變瑟改調自五嵗刑以(一作/已)下
未送臺者一皆原遣文武彈坐亦悉復職主局依舊施
散薄紓此懐
　　　為蕭太傅東畊教
三府二州綱紀夫寳農賤貨綵炤周縢廵畊去販光炎
漢籙故能業滋都野産殷絃縣吾任屬𢎞寄思闡治源
慮以晨感情以宵嘆今𤣥司調氣青祗佇節陳(闕/)既柔
服(闕/)方秀電爍有期桐萌無逺便當躬速紺耦道先列
辟事均暫勞迹在永豫可尅日備辦詳典施行
　　　為蕭驃騎發徐州三五教
府州綱紀沈攸之背慢靈極稽誅之日久矣況稱兵江
漢之上圖釁廟闕之下惡熾罪盈民靈所絶朝廷以尅
辰纂嚴令輿夙駕吾任先貴近義兼常慨挺刃投袂信
見其時方當水斬龍蛟陸斷犀兕雖烈士銜志壯夫投
槩然雲羅既舒宜廣威防所統郡縣便普三五咸依舊
格以赴戎麾主者飛火施行
　　　為蕭驃騎築新亭壘埋枯骸教
府州綱紀夫汝南稱慈諒由掩胔廣漢流仁實存殯朽
近築製兹營崇壘浚壍古墟曩𡑞時有湮移深松茂草
或致刋薙憑軒動懐廵隍増愴宜並為收改勿毁奠祀
主局詳辦施行
　　表
　　　拜中書郎謝表
榮鬱兩臨恩儆交鏡悄然擥魂廼懼廼逝臣聞汝潁之
金或揚采於四豪江淮之珠已馳光於七貴皆聲不妄
美第豈虚立未有伎慙湘輿䝉送目之賞工謝綵輪竊
歸風之價臣幼乏篆刻長暌圖史智罕効官志闋從政
方遽求振風長憂凌雨不悟遭社鳴之屬際河清之㑹
𤣥雲素霞必駕蓬萊白毳騂鱗咸䝉解遂仕通物任官
登郎掾此實耀靈之私照而微臣之厚幸也仰惟皇衢
大融氣品呈觀西傾棧山東鯷航海故竒士端威異人
罄折皆相望北闕待詔南宫而臣學無利博文有忮害
廼彯裾頓屣伏黄扉之右曵纓轉笏居青璅之前訪徳
於姑射聞道於崆峒伊臣之願過為信矣昔望都才麗
爵乏上班長岑聞靡身終下秩愚臣方古悠然已泰内
燭徘徊眇不識届
　　　拜正員外郎表
臣邁鄉逺迹由學末徒不瑩雕龍之采寜照𤣥豹之飾
自過被光私濫䝉恩幸屢度經冬亟移春序皇緯如紐
慙飛塵之効璿基方峻謝寒露之勤故宜伏影軒間巻
氣衡下猶䝉供事紫楹奉役丹殿廵魄擎概榮渥不晤
震離徹邃阿景洞幽復昇官清閨列版嚴闥蕞識何算
爰忝叔則之仕菲質焉樹廼謬仲容之職猥枉青艧増
光空質心懅末塵情慙洞户佇首矯迹以銘以奏
　　　為建平王慶明帝疾和禮上表
臣聞慶動至𤣥則昌衢敦序教孚上雲則紫㝢交泰故
祁寒溽暑無以變其和沴火凝隂不能徙其氣伏惟陛
下至徳遐穆實天縱聖仁鑄蒼岳道括寰海故丹陵之
君欵金泥而謝賢媯墟之后眷龍圖而慙徳頌聲蔽逵
歌思匝道而望景暫虧輪光少曖玉櫺違和金幌輟念
百祠未遑四嶽匪處吉蠲為慶神御方休瑞廣文齡祥
深武日具惟涵教欣愉兼薦臣班戚奉慈實自慶舞不
勝悦豫之情
　　　建平王慶安城王拜封表
麗采繩河映萼璿圃淑問夙孚令儀早晰撰告候辰昭
膺輝序國維富禮皇塗凝衛具生屬慶懐識戴躍臣涵
悦楚邊魂馳闗闕不任下情
　　　建平王之南徐州刺史辭闕表
臣過承寵靈閔㸃暇日徒抱皇慈無充横草而品第廼
崇軒服逾峻顧兹靦躬彌覯荒昧今便奉官外甸巻迹
徐山託慕宸嚴載惟感戀哀疾不獲詣闕不任窮鯁之
情
　　　建平王讓右将軍荆州刺史表
茂寵廼臨炫奪彞典廵恩鏡飾攪情震慮(中/謝)臣聞該秩
詔序匪賢莫能孚其職端維裂陜非功無或濫其選所
以輪鞅國典締結民紐五威咸平四精或訓者也臣踐
行迷方試業敝緒徒以綴采宗莩承渥帝席執珪戴筆
亟荷出内至乃曵組河縣蔑馴羽之化鳴環京轂謝擇
鱗之政聲績兩無風化雙缺而龜紐未剔璽書頻降復
改冊湘區分瑞衡服竟無賈琮交部之㢘終乏郭伋并
壤之信固以雜㳫民明湫隘身諷不悟皇靈再煇河海
重渥遂踰恒采妄賁異等荆門務要方城任積水交沅
澧山通岷峨襟帶百縣縈抱七州上徳懋勲尠居斯地
寜臣膠固所宜膺荷是以燋薄魂色驚廹心影謹刷睿
情置露弱志伏願陛下停旒弛琪暫炤瑣曲則鑄才式
𢎞練物惟逺王度既清䝉識以泰不勝慙懅屏營之情
　　　為蕭驃騎讓封第二表
臣某言寫瀝愚丹已續前表猥降前詔未垂鏡恕一省
驚慙再悸魂府靜躬自察啓居匪地(中/謝)臣聞日薄星迴
昊天無以爽其節山盈川沖厚地不能虧其度豈不靈
鑄有限神極無爽况世道恒淪人彞剽奪數滿必沿虚
飾小故亂大臣才非古賢任鈞左戚祚開山河兼金疊
組爵侈(一作/夸)常班寵溢前達以榮以渥且慙且靦雖嘉
銘鼎之恭更懼循墟之速矧乃三司業貴上将地崇惣
録務廣河汾寄深珪㝢方啟劍衛増肅既驚朝野足震
城邑殷周富士猶難其人漢魏多才亦罕兼職且麟閣
之臣尚有位不及鉉全器之侯猶或任不並台名爵無
假前世之雄規車旗勿濫中葉之英軌况鴻誥鬱集懋
冊頓萃諒非虚薄輕所膺符今殷夏既聲封國式固故
天地燀燿日月更輝陛下停若鏡之明流如雲之愛方
求士於版巖宜思賢於屠肆而私臣以闈廟寵臣以帷
鼎位兼文武職惣内外非所以發夢渭濱儲精河藪(一/作)
(嶽/)鐫金刻石既不可詮輿歌里頌(一作/誦)其謂臣何仰縁
大道方行蒼祗宅氣威靈所燭九功咸詠寜於庸臣獨
隔恩耀誓守愚衷重扣雲日如䝉恩宥實生之幸不任
慊欵之誠
　　　為蕭驃騎讓封第三表
臣某言臣再抽慊請辭為理屈側守圭漏伏望衷鑑而
宸緯嚴祕襟悰徒懸優奬之降非復常㫖肅奉驚懅曛
曉如失(中/謝)臣炤冊訪古誦史稽昔以為敷道之寄管物
成務惣録之重匡績毗風莫不下協河岳上踵光緯先
王所以長世後睿所以字氓(一作/民)纘(一作/讚)金圖之要輔
樞厯之機者也臣本瑣姿不慕聞達昔值英世頻遘時
來感激光私未能自返烏可超乘厚任妄據髙圖天道
既平鬼神好謙臣亦何人而獨斯處所以不恤色忤頻
犯鴻威者正以方圓之景已滿丹彩之色難加政能緯
俗匪務傍職坐而爕道必在其人若臣武未屬(一作/燭)櫜
鞬(一作/鞬櫜)之分文不藹樽俎之間徳非時秀道乖物宗虚
飾疲伍空貽上位則天變彰於飛流地眚見於震壓驚
蕩民聴蕪沮物議綸言之出不追金石之謬已逺豈唯
敗錦傷經毁鼎覆餗而已哉自非西京上績東都名勲
河右羣賢江左諸彦寜有誣叨天爵以為已功者也昔
南楚偏君鄢郢小政執珪柱國尚不輕授況車軌共文
四溟同宅而以鄙蔽超居金鉉殊任鬱起臣心憂魄悚
視丹如緑伏願陛下暫停冕纊少察愚實鑒臣靦情愍
臣孤志廣天下之惠可匹夫之諒則國步永清門下永
無謬悮不任憂駭之情
　　　為蕭驃騎録尚書事到省表
臣某言臣自妄䝉異寵輕荷殊爵晝昃猶聳夜艾方驚
誠以設器瑶陛取監沖滿懸魄金波徴驗虧闕兹乃天
數去盈人經好退后所以裁成萬品下所以各慎百司
未有違才易貫克負永業者也且量力之誥實炯前書
辭科之誨且昭昔牒况臣徒竭弱質忠貞未懟(一作/對)猶
叨今恩山岳非重故慙屬交喪頻煩表疏必謂廵崖之
慊不忽俟河之清可期不悟皇明神邈鴻奨彌深雖守
丹愚競絶蠲恕今輒燿纓上序鏘珮中軒徳輕施重左
右生華志盡輸謝終愧報効不任下情
　　　為蕭驃騎讓豫司二州表
臣某言臣傾心駐氣不䝉睿感憂讋交鏡中寐再驚(中/謝)
臣聞國厯惟燿則藩伯緝其才朝緯伊序則方率司其
度用能璿紐弗虧民教可變者也臣自少器業無聞𢎞
大誤變燕鼎超憑吴舟託翰負組假翼要瓊質圖𤣥素
文寫青雘爵富諸公任髙羣彦銓梁既失輻誚所湊雖
仄影毗道徇身贊徳朝徽不昭民聴具溢豈非性力知
限鑒度有崖乘兹而處猶懼紊辱之恥况此以任何堪
湧溢之賜且董督條興皆非盛古至乃河襄初授或體
兼上才江表廣任或功為物首臣績陋於國不勤睿朝
寵集若是非所克取終抱寸襟重露愚見伏願天鑄廣
裁地靈厚載特垂蠲渥使不矜盈則藿質蓬性庶無矯
奪不任匪晏之情
　　　為蕭驃騎上頓表
臣某言伏見明詔鑾輿便御親六師臣又謬惣羣帥竊
聞金火告燿昏明代巻雲雷溉湊經綸相襲所以草昧
縣㝢昭晰區宙况乃逆徒阻兵器掩西服雖蟻衆鼠竊
勢必褫散然尋仞難貸原煙易滅臣受算内楹稜威外
閫按甲視夕沾襟待旦翦此凶渠庶匪曠旬但遂玊輅
躬臨雲蹕親駕悚慨交心實百常憤今便嚴率所統尅
此月二十六日出次戎郊故巳望江源以軫嘆想荆山
而増厲矣進止之宜更聴勅㫖不任悚企匪寜之心
　　　為蕭驃騎謝慰勞表
臣某言即日侍中祕書監臣戢至奉宣詔㫖慰勞便受
轂中帷練甲外壘旍旄(一作/麾)蔽景輿徒競氣人懐秋嚴
士蓄霜斷晦魂已掩氛竪未懸稽鉞竚威寝興震慨今
王(一作/玊)人臨郊皇華降庭煇燿望實将激威武戴鶡之
夫迎光蹀恩投石之師攀炤竦惠楚纊越醪方兹慙潤
臣忝屬閫私彌抱渥洽不任下情
　　　為蕭驃騎慶平賊表
臣某言狂賊沈攸之棄天犯紀毁禮滅緯外陵南畿内
奰西夏禀血涵氣咸百讎憤賴皇威遐制璿圖廣馭四
海競順其㑹如林仰綴宗稷之靈俯輯士民之効故嚴
勅裁交妖鋒折首凱期既届樂飲在晨斯乃紫厯方永
蒼氓同慶臣備符寵私時深抃舞不任踴躍之情
　　　為蕭驃騎解嚴輸黄鉞表
臣某言逆沴電熾凶妖霧舒志大禋天情已類社故乃
馳羽江郊騖燧山甸雖藏智審其黥戮涵識判其奔沮
然兵扈難輕義險宜備故膺寵無辭奉鉞不讓今元凶
既殪醜徒自紊朝靄方巻郢氛已廓樂琯登肆禮衣曵
朝不宜復假殊服取缺彞則輒上還王府永戢祕館
　　　為蕭驃騎讓油幢表
臣某言奉詔賜車一乘竊以國容方穆旗章式序朝禮
永清儀服咸貫故象革建鑣尚炯周圖朱箱𤣥蓋猶炤
漢篆皆旌羽勿差功庸匪濫臣忝爵山重䝉榮海深襲
恩祗冊已慙初筮浮禄素位方疚心路鑒古以惕廵世
罔然不宜假文丹幰空飾皁轓仰思至道俯恤物僣伏
願聖逺特停華渥書愚上請追深累懼不任下情
　　　為蕭驃騎謝甲仗入殿表
臣某言臣即日被勅賜給甲仗五十人入禁儀武殿飾
冠疇典局荷此盛恩五情銘載臣聞國之利器在祀與
戎蘭錡之設實允儲方故官騎辰居羽林天部瞰城龍
塞言伏鬼方臣股肱之力不足以染丹青横草之勤寜
可以鏤金石而魚服象弭一旦虚授誕錫金珪方兹為
絢黄河如帶比今非賞故異寵之襲心魄共驚不世之
服蒼祗同灼雖攀靈河漢駿奔明哲慙迹駭衷無情以
處
　　　為蕭驃騎讓太尉増封第二表(一作第三表次/此與下篇敘)
　　　(照西銘/定本)
臣某言以鉉司崇貴衮位淵嚴非徳非功無忝無溢故
誓魂肆請舒衷仰謁不能曲流慈炤遂乃徒洽恩奨周
覽未交靈爽以懼(中/謝)臣厯古㳂圖循逺訪繪未嘗不麗
選衮台妙簡槐采者也魯鄭之賢戚曹蕭之勲彦吳鄧
之盛功王鍾之素業孔明之居蜀茂𢎞之在晉僉曰(一/作)
(皆僉/曰)伊人是以處無懦色臣官逢昌世運漸時明頻煩
紫渥綢繆璿命身薄施厚感厲愈深遂負機繩之託猥
集衡梁之任風軌不樹徽猷罕宣無以式翦冦兆載弭
姦萌致虹沴阻於上京蜺妖扇於下國實賴藩伯鞠旅
侯甸入守欃槍旬始煙祛霧巻故皇道威稜之由神緯
昭昌之効臣豈有探夐察幽之智攻城野戰之力哉今
迹無小功事貽大賞愧寤終朝慙夢流夜咨此庸弱何
以任忝伏惟淮泗猶梗趙魏未賔中原久蕪神州方翳
思樂盛猷願厲聲頌将陪雲驂以北狩扈朝服以濟師
乃為少雪庸誠微謝天眷耳寜容遽竊茂爵輕頒鴻名
者乎伏願聖渥遐覃賜以矜宥霈焉垂仁穆然惠徳血
祈旦亮慊志夕滿雖蹈疵戾猶深抃躍
　　　為蕭驃騎讓太尉増封第三表(一無第三二字/敘次在前表之)
　　　(上/)
臣某言撰心求私精衷請亮情不感神理無動天詔飾
既降辭表是絶朱紱方臻金鉉未宥魄慮再馳詵然改
席臣局志久戰淺槩已領具煩寸管備黷尺史曠旬浹
景祈指遂宜猶謂設品分職實以仰銓璧緯列寵縣榮
故乃俯酌瑶陛迹聨盈缺道協興降上睿所以僉舉前
英所以詳能今若第隨私貴爵與私富紊蕩邦經斷折
民紀豈可還風中葉逖聴遐代者也臣才乏往賢績謝
古烈妖烽孽火将炎天地幸郊甸或靜江山以閟文軒
華劒既榮既峻侯封桂食又盈又滿禄髙誚厚任重責
深弱節兼誠誓思不淺伏願隆慈特垂明愍臣奉國猶
家慮公若私秉軸之鈞心希在治不任懇懇之情
　　　為蕭太尉上便宜表
臣某言臣聞經邦緯治去華為急體國字民循素乃安
聖誥遺風具騰丹冊賢言流沫備宣青史何嘗不翦削
浮奢銷遺文繪然後頌音載興澤洽式廣楚駕百馬民
雜國彫秦修萬騎教亡業墜刻桷丹楹禮有常序朱轓
皁葢古無濫秩縹衣綸綬漢置前制竒服怪物周設常
刑皆節俗約訓反樸還風肅政黎心釐一民志故禮奢
寜儉宣尼之髙風以義止利孟軻之宏規若乃文彩利
劍道鑒其元彫蟲篆刻世炤其淺雖儒墨異學名法各
治至於遵本捨末其槩一也故荀韓之立典管晏之制
書賈陸之鴻筆嚴徐之博辭食貨興志鹽鐵生論莫不
異説而同儉乖議而共治然世淪物起道缺事遷葢源
起西秦波被東漢一魏不變二晉未革所從來者逺矣
洎髙祖武皇帝業髙縣㝢化格區宙菲躬謙度方追重
華納麓之勤約情撝操乃取文命卑宫之義去金錦之
巧無帷帳之飾唯修逺圖綏國之術祈勸力耕濟世之
規是以政平刑偃紫階斯廓太祖文皇帝恭已明堂(一/作)
(臺/)之上聴政衢室之下九官咸靜萬績惟凝亦復務抑
華詡思裁奓太輿馬翠翟之麗尠登乎外禁瑶碧綺組
之玩罕設於内宫故大徳立而五路謐鴻名建而四民
寜者也自頃政教日替敦教月虧誰惟厯稔亦曰淹紀
至乃帝臺傾海外之寳王城盡天下之祕象席珠履一
躡而即收鏤琴綵瑟再撫而已損褧衣隨塵而罷羅袂
從風而棄百民染其聲奢萬姓被其馳蕩故闤闠之里
富者竊梁楚之乘伎巧之家豪者襲王公之服於是有
文靡虚麗驕邪不典之器精纖空飾妙蠱非常之玩農
夫勤耨不充浮伎之資蠶女務織無給㸃刻之費将恐
去實就華未知所届背源從流不識其止求國富兵强
寜可得乎今江南所宅止漢魏兩州之地户口所檢裁
文景三郡之民舊齊故魯鞠為茂草全趙盛魏豺狼所
嘷陛下方欲鳴鑾中土朝服濟河不改斯術則未見其
可也臣謬屬大任竊同憂泰日晏宵分實忘饑寝草治
其莠職此為先輒具條便宜可以安邦利民者事事如
右率以聞見謹簡聖聴若其咸允謹請勅付外施行
　　　為蕭讓太傅揚州牧表
崇絶之寵降自白日殊甚之禮墜於青雲祗畏驗盛若
奪魂鑒廵席無容當軒改色(中/謝)臣聞天地之大徳曰生
聖人之大寳曰位将以啟廓靈緯崇樹神紀百司備列
貴賤之分既炳九官咸贊升降之際可明故皇極不爽
國步斯泰雖金媯各政姬華異治未有革序變倫而能
流英發耀者也臣才慙右賢功愧上烈平趙夷魏之氣
無宣於國書濟河登山之威未亮於左史既罕龍韜金
匱之効又乏楹間帷中之績衛主寜謂提横流匡危不
足生細民故小節時顯於艱難大勲無紀乎廊廟而乘
軺服冕荷蕭張之賞開城裂域受曹鄧之爵不能翊教
緝政釐濟氓隠贊邦𢎞化飾整朝輝是以徳少寵多輿
人立規才薄位厚處士興議故玊燭未調道治猶鬱者
臣之為媿也不悟陛下復停日月之華凝煙露之潤擢
臣瑣姿鑒臣陋誠前恩未曠後寵已襲上公祕鉞聲振
都鄙文劍雕舄禮殊軒殿深褒之逮方今為絶大賚之
降比古為超臣亦何功當處斯忝伏願道邈先帝理鏡
衆寂被氣順方涵生獲慶特輟策書時停鴻冊則人歌
僉平物抱至歡
　　　為蕭重讓揚州表
臣某言臣以功狹賞峻世誥所讟才弱寵隆道經所諱
故寫魂誓膽庶留天矚圖驕慮滿䕶守私吝不能青蘋
引風陽燧要景復降綸冊徽采兼明影迹交戰水煙相
薄竊聞周夏異章𤣥素各禮儒道二宗名墨兩教咸以
裕俗為急僉以得人為寳於是尊官上品乃貽玉振之
賢鴻等懋列為取金聲之彦或有濟世夷難之略煇燿
内區導江疏山之勤纒結中㝢深徳衍溢大功振驚然
後超居國右鬱處朝端故九職惟宣六典式序丹青所
以傳其藹磬管所以揚其音也臣才蔽識淺非集譽於
鄉曲榮降寵臻乃假翼於皇極遂事等話言之寄任鈞
符(西銘本/遺此字)負圖之重職惣表裏地聯機務位班昔良知
闕前修居官不聞其風處秩焉見其政寰域之治未緝
街縣之訟方興繒販之士無薦管庫之家寂寞四維不
闡五教罕敷(一作/聞)安可以底慎財賦交正庶土者也今
輟和毗道仄身贊業尚據晦曉獲毗璇圖况異禮更飾
褎命復崇(一作/從)名超列辟爵擬羣后上仁居之猶涵慙
徳臣實空儒伊何以勝既誣人文将黷𤣥緯凌厯飛流
之眚懼失正和晦裂蜺霧之災且濫庶(一作/世)物臣是以
寤寐永嘆憂國慮私者也伏聞陛下裁天賦品制地平
施使曠世之典不遂臻於末躬迥代之軌無頓被於兹
日素心丹魄皦然靡疚矣不任憂廹之情
　　　為蕭三讓揚州表(一作後讓太/傅揚州牧表)
臣某言臣再辭非謙重讓靡飾實以爵髙中世厯古所
難寵冠上台緜代誰易詳圖辨箴如鏡如水檢崖覽志
匪雕匪文魂祈夢請駐心挂氣陛下猶降以璽書之榮
被以丹碧之采頓然變容一慮九逝(中/謝)臣以為寒暑繇
乎平分晦明驗乎天道咎譽起於微薄得吝生於小疵
故金衡既陳錯髪之異必縣銅墨咸設分撮之殊已傾
聖哲不能爽鬼神莫由避况臣鄙槩早盈陋才久溢第
超庶后禮絶羣班仰賛東序之賓平參北宫之政窮盈
極滿於斯為甚鑒兹隆替淵氷非譬所以坐洞房而不
悟下輕帷而嘆息也古之馭教當有道焉量能而受賞
撰智而錫位深乃裂組逺故分珪前人以為稱首昔賢
以為美詠自非上徳横乎天地髙績格於區宇烈譽馥
於一時茂名鬱乎當世者豈有降今日而莫先哉臣爰
䝉殊寄六稔遂交及荷惣任二燿(一作耀通/與曜同)忽周未能
塞謗生民獲免僮訟何盛勲之足題詎深烈之可銘乎
而因委忝濫踰溢倫等朱軒躍馬光出電入貂冠紫綬
寵靄霞炤臣聞闔宗奉國猶非報殉方将身侍鑾華雪
齊魯之侵地手執羈勒騖燕趙之逺郊然後追迹范張
濯纓汾射臣之志也華爵盛典非所敢寜伏炤古廵将
流聖察無使匹槩血誠不諒於璿扆宏芬英猷遂蕪於
里聴豈伊庸臣獨䝉其庇亦曰海隅咸被其利焉
　　　為蕭拜太尉揚州牧表(張本缺/)
𤣥文既降雕牒増輝禮謁前英寵華昔典仰震威容俯
慙陋識心魂戰慄若殞若殯(中/謝)臣景能驗才無假外鏡
撰已練志久測内涯故讓不飾迹辭非謙距寸亮尺素
頻觸瑶纊丹情實理備塵珠冕而宸居寂阻九重嚴絶
徒懐漢臣伏闕之誠竟無魯人廻日之感所以廻懼鴻
威後奔殊令者也既而永鑒隆魏緬思宏晉國之大政
在功與位故治民紐亂不處輿臺之下去勲捨徳寜班
衮司之上咸以休對性業裁成器靈詎有移風變範尅
耀倫序者乎臣績不炤朝忠豈宜國名爵赫曦僶俛優
忝陛下久超異禮之榮越次殊常之秩雖寢寐矜戰曲
垂哀亮而璽冊沖正愈賜砥礪今便肅順天誥恭聞睿
典審躬酌私必跋危撓將恐氓俗由此方擾軌訓以之
交蕪臣豈不勉智罄忠也未知所以報奉淵聖輸感霄
極取諸微躬長為慙荷
　　　為蕭太傅謝侍中敦勸表
臣某言即日侍中臣惠基給事黄門侍郎臣王僧珍至
朱葢乘雲𤣥軒肅霧墜髙天之㫖集微臣之軀神爽矍
然斂影無地(中/謝)臣初長血心未啟素槩辭從意空言隨
事盡不能降陛下一時之恩借俄頃之炤遂枉近侍貂
簮軾庭臣自亮無庸何以集此退咎慊誠悲枉垂光進
戒朝訓虧兹盛序感慮躑躅榮結夢寐臣檢古少例廵
令逾疑豈有妄叨天功虛竊上賞近謬國華坐取隆貴
人見其過外惜皇猷内畏私眚昔西京鼎秩漢世權家
丹墀網户撃鐘連騎何嘗不以驕滿貽戾謙沖要福者
哉臣不能遵煙洲而謝支伯迎雲山而揖許由激昂榮
華之間沈潛珪組之内光飾既超寵靈亦逺江左已來
罕見其倫今位冠朝端通侯萬户結象弭於前衝(一作/衡)
奏金管於後陣都野宗其榮盛視聴敬其炎貴臣一旦
居之誰以為不忝者乎而陛下猶崇以異禮者是増臣
之戾也况復肅延華勸實深窘廹伏願俯矜單志賜遂
前請則世寢横議臣䝉緩責
　　　為蕭重讓尚書敦勸表
臣某言臣五寫丹翹宜䝉凝炤一降王人遂無蠲察復
遣尚書臣岱兼侍中臣奐等奉宣慈靈重賜勉誨鏡伏
廻環憫黙失圖心魄交懅淵谷非譬(中/謝)臣自初被詔迄
於今時載慙載疑以悚以厲豈非深懼鴻典永憂末躬
故琴瑟徒鳴不傳廣樂之響燈燼空舉焉續景星之耀
何則卓乎小者不足以任大守於蔽者不可以語通臣
器乏淵源識暗機務倫濟夷險每憑璿厯之逺龕折氛
蜺輒資羣才之効臣寜有採竒鑒隠之能網國提民之
功乎不謂過延渥洽謬攀河漢榮宗蒀葐寵華緯映藉
聲探議共知其幸况傅保之崇殷周特貴牧司之寄魏
晉稱重上昭妙徳次擬英勲有踰兹序尠不紊裂今陛
下方闢金門之聴調繡扆之政何得去禮廢雅近於臣
始既無前章孰表後世臣才孤位峻待罪無日矣情哀
理感事盡於斯伏願一運天景微見藿心則物不逃形
臣何恨焉不勝燋憂狼狽之至
　　　為蕭太傅謝追贈父祖表
臣某言即日兼謁者僕射姓名奉宣詔書追贈臣亡祖
某太常卿亡父某為散騎常侍特進左光禄大夫寵煇
泉扃恩凝松石奉渥銘心祗光慟慮(中/謝)臣行阻祗𤣥躬
早荼棘如創之痛昃日不遑終身之恤霜露彌慼雖慙
曽輿喬木之敬實抱仲路華轂之哀自謬藉珪金空貽
組紱爵侈於公禄盈於私何嘗不靜欷其結黙慕交深
不悟睿孝動天昭性曠古惠被逺紀澤演慶世丹請靡
諒峻冊愈凝大榮集身尚驚異施况寵洽山柏特振殊
造銷骨瀝命猶不勝謝不任鯁泗荷珮之誠
　　　為蕭讓劍履殊禮表
臣某言近仰跼威靈辭移理奪故欲冒忝傳識必避殊
禮不悟復凝令詔雕飾非常鏡睇未周金火交慮(中/謝)臣
聞寵以昭賢不濫才外之華榮以麗身豈謀分表之渥
哲后所以僉授貞臣所以慎荷故行珪行玉尚無輕頒
一爵一號猶宜詳品况劍舄升陛賛唱異儀殆為對越
神體抗禮天極漢魏舊載唯斯稱重雖英衮簉朝賢武
滿世蒙此典者乃曠古時降耳諒由功饒賞結名髙器
深金蟬緑綬未足(一作/可)藹其采瓊珮朱紱不足宣其榮
方加以履殿優以勿趨雖至第為上公貴為皇王佇望
兹禮猶邈如也臣何燀業寵兼昔人受以懼覆悔豈有
及復聞殊㫖増其憂迮抱此愚欵以賔為請伏願天鑒
順臣所守(一作/受)則雖歿九幽傳榮萬葉矣
　　　為蕭太傅讓前部羽葆鼓吹表
臣聞國容軍禮旌羽昭其華品騎第乘鸞蕤藹其飾所
以炎耀仙都崇麗神境世教以之垂彩民聴以之流文
故勒岫銘海之功鞞革寫其詠龕難夷邦之業簫管凝
其聲朱鷺𤣥雲既錫上徳華山芳樹以頒竒勲爰及台
賢位髙藩戚名沿恩炤寵垂私賞皆為發吹後陣豈曰
兼奏前軒兹典罕行此禮實曠臣竊服已𢎞叨光無限
才局祑逺常銜炯耀安可二葆同整雙弄頓驚覽躬惕
然特貽厚謬伏願明爍日月靡忘情鑒将停盛飾遂臣
慊心則涵惠既饒恭錫多矣
　　　為蕭太傅謝(一作/辭)輿駕親幸表
臣某言近以神輿将降昌啓丹辭重被還㫖未垂闓允
謙尊彌光褒優愈臨慙疚既積敢忘謙請臣乘幸藉私
豈曰無僭攀霞鏡月非復常所此必讓徳信在於兹但
恩嚴交泊固守莫從免黙恭典伊榮加戚寜容爰枉鸞
駕式驚臣府訪心驗已諒以不夷求物校迹誓無此義
且古今異節紫青變禮取諸臣躬(一作/功)未覿其安伏願
陛下賜止冕輅時停雲駕則俗踐知方臣蹈厚泰
　　　謝開府辟召表
臣某言近被詔㫖賜令臣府自辟僚賢竊聞治以才為
寳教以人為貴激風揚蕤實資山東之英凝華重馥良
在關西之彦近以闡耀世經發麗朝序而州策郡聘兹
禮尚堙台召鉉辟斯文亟曖豈非盛美難嗣故曠寂先
芬者哉臣謬賛國機職宜氷鑒未能澄形炤藝薦品任
官既乖覆業彌慼深寄仰屬皇心遥覃察政洞俗𢎞此
懿典崇臣逺寵輒仰(一作/祗)睿恩謹宣巖壑庶幽居之士
蘿薜可巻竒武異文無絶於古
　　　為蕭上銅鐘芝草衆瑞表
臣某言臣聞象際𤣥通豈以明昧岨運幽崖遥鏡不以
人靈異謀威書璧誥既信其綵緑鱗丹字彌驗其文是
以業藹鴻經則煙露呈炤精昭景緯則川岳發華故寳
鼎白雲瑞集軒世芝房赤雁祥委漢年𤣥石鴻鐘逺炳
晉室玉璧彞器近耀皇宗自大明乘規泰始疊矩朱䰇
素毳之至史不絶書竒葉珍柯之獻府無虛月今懋厯
啓圖靈基再固頃嵗以來禎應四塞近獲豫州刺史劉
懐珍解稱所統建寜郡建寜縣昌村民於萬山中採藥
忽聞異響從石上得銅鐘一枚長二尺一寸逺象古鑄
近乖今製又州界之内樹生連理二木隔澗縢枝相通
越壑跨水合為一榦方之舊說彌復為貴宣城所統臨
城縣山中獲草一株交柯攅莖紫葢黄裏貞潤暐曄自
然天華採掇厯時質色不變(下缺/四字)炳據有徴近獲吳興
太守臣王奐云十一月二十九日解所統長城縣令臣
張撝解稱其月二十五日甘露降縣東界下山之隂又
東太守臣腦解所統武進令臣紀法宗云十一月十日
解稱其月二十四日甘露降於彭山松樹至九日又降
如初臣以祥緯雜㳫星燭波連斯乃靈迹深覃睿衷夐
感理應寫順祗無涵祕稽往徴古僉欣升泰瑶光日闡
玉繩永休謹拜表遣兼長史參軍臣姓名奉銅鐘芝草
以聞
　　　為蕭讓太傅相國齊公十郡九錫表
備九錫之禮(西銘定本無此句/此句上疑有闕文)非常之冊分天而降冠
古之典開河而出遥然以慙魂交象魏(中/謝)臣聞日月權
輿二儀所以克靈君臣設極三統所以式固惟生與位
謂之大寳辨諸文而尊卑既炳觀羣龍而貴賤可正雖
復殷因於夏王資於帝至乎建侯分職體國經野其揆
一焉是以二周之始山河愈廣兩漢之初封賞彌盛然
表東海者實牧野之日瞻魯邦者乃負圖之辰西都英
相信命世之功闗中上宰亦龕亂之力秬鬯彤弓本西
伯之賞虎賁戎路又晉公之典若乃衣裳盟㑹九合一
匡猶慙徳斯禮也臣實鄙才靡識大體徒以忠貞為槩
而勞不足銘雖以丹素為誠而功無可勒豈有經天緯
地之略探隠炤寂之智哉抑亦何術以堪盛休是以覽
雲際而懐古憑軒榥而未寜也伏惟陛下神華馭世理
無不鏡賜臣待謗今職守其私滿則天下有道庶人不
議(一作/疑)矣
　　　為蕭讓九錫第二表
臣某言臣近厲心罄辭冩情畢議眇望神藻鑒見丹襟
而帝閽以祕綸誥方明中外巻容左右軫慮(中/謝)臣以為
麗天秉經君上之彞憲儀地執緯臣下之恒軌故皇極
載凝庶士交慎昔者重黎効官裁居炎㝠之職羲叔能
任方掌日月之序至乎御龍勤夏未聞冠俗之爵大彭
翼商豈見超世之典以古先哲后如兹之慎賞也臣乃
謬貽國寄志在靖難若夫野戰虹蜺伏順者易為威城
攻鯨虺奉國者理必全雲氣薄蝕下民咸貴更明恃險
輿馬舟中皆可異議故昌邑有歸邸吳楚無旋師斯激
芬揚蕤物同其幸焚惡去醜世共其庇實為仰憑俯順
之効臣亦何力之有焉竊謂禄為十郡必俟禹迹之勤
錫以九命乃須周公之美况吕梁不鑿而器重𤣥珪越
裳未獻而賦擬千乘京闗識其崇貴畿服知其忝冒鏡
前修而慙形覿往徳而聳慮畏崖之請取譬深水審量
之祈呈炤皦景伏願陛下逺牽雄範近覽英規憑霞停
詔臨風輟恩豈伊愚臣方被昌化具日遺氓咸蒙其賴
矣
　　　為蕭謝百僚敦勸表(一作被百僚/敦勸受表)
臣某言臣欵誠素履頻載縑翰天飾髙奨累降史筆即
日尚書臣某等至重宣詔㫖猥辱百僚省睇未交心靈
已悸(中/謝)臣聞良宰謀朝不必借(一作/惜)威貞臣衛主修已
則足故驕滿之失取鏡函闗謙側之美見炤伊闕臣本
庸人識無逺度值開闢之辰遭欃槍之運奸回内奰則
戮力瓊都諸侯放命則抗節瑶祀秉號仗義幸不辱威
皆為冕旒遥鑒之明羣士畫圖之助臣寜望伊摰叔旦
之爵吕牙申甫之賞哉方欲謝簮東都濯冠汾陽不悟
盛禮華典復臻於兹静黙廻環祗畏躑躅猶謂遇聰明
之朝當時雍之世陛下詠堯風之化歌卿雲之詩日月
華采萬方獲性疊慮仰祈必蒙題品而威嚴窈絶斯冀
遂阻鑾輿玉駕復許敦幸重臣愆悔無地自安便當謹
恭鴻命竭身為限
　　　蕭相國讓進爵為王表
臣結慮歸請三辰未鏡傾魂仰視九天彌阻重炳徽策
再晰光誥理晦情震若涉嚴淵(中/謝)臣業不出世績未逮
古謬藉明政陳力就列艱多智寡翊賛罔樹若乃洪範
不修鍾綴旒之日九黎亂政當摧軸之辰雖瀝命奉時
禍提下亟防明之陋貽慙昔人杜險之蔽取愧前英故
十萬之師無集稾街之邸千金之貴恒單白藏之府戈
船發於江湖戎車出於石城然後雲徹席巻䖍劉巨禍
臣實恧焉不悟上賞亟降華爵必集雖延首紫局翹意
宸居執為守約之志既謝簡鑒避賢辭智之請終無開
允故受任専征逺邇知寵肇封四履侯甸推禮昔虞思
勤夏不列殊物之錫晉叔匡周豈頒上公之典燕藩懿
親裁䝉衮舄之榮梁國戚屬方忝旌旗之貴而臣包括
庶揆惣納儀刑葢出近古非三代之逺體也乃踰九命
爰超五等域中之稱麗天作則探情顧抱豈所允安者
哉伏願陛下一檢丹崖遂臣慊心無使怵廹深貽疵戾
　　　為蕭相國拜齊王表
臣無佐夏匡殷之功威晉服楚之績業不題於宗器聲
靡記於彞典而超居上禮邈乘峻爵靜念隆替焦原非
譬(中/謝)臣以為衆官咸事帝謨所以式序羣后克讓王猷
所以載穆况臣訪徳語勤未洎伊稷之能藉靈懐寵仍
濫周召之秩故駐魂仰請瀝意歸聞理竭素牒事罄丹
史具徽太微備簡玉繩而才輶志淺隔景絶炤朱輪之
使(一作/史)日月亟䊸金鑾之尊旦夕將拂廵情覽識豈伊
寜處今便肅典内軒恭服外屏大夫有命古或無違王
假有廟今臣為叨三省空懦震據於心
　　　為齊王謝冕旒諸法物表
臣王言以軒冕雲蹕既非常之飾宫懸玊戚乃配天之
禮故呈襟効慮必期蠲亮重被還㫖芳訊愈越鏡伏殊
私情影逺震(中/謝)昔大啓營丘未脩(一作/備)樹羽之賞光宅
曲阜始兼龍旂之貴况道狹慶隆身薄器尊粉繡爭輝
藻火競耀夫太常圖列星之彩華葢觀古人之情所以
聳絶百縣崇隔萬㝢鳯閣因此而神瓊都由兹而麗故
醜功慙徳(一作慙/徳愧功)違議(一作/儀)避榮誠不遥孚理無夐達
遂貽嚴(一作/器)誥爰斷辭表驚慄遲迴祈鑒何地便當肅
對王休敬昭異寵佩服盛文以慨以懼
　　　為齊王讓禪表
陛下逺規唐虞永揖之典近謩漢魏髙謝之禮既覽金
水昏明之數又協雲雷隆替之徴激風太上扇采至公
聞命驚爽心靈殞越(中/謝)臣聞天地草昧而樹之君所以
平對二儀顯臨萬國膺符受厯惣明司幽軒轅陟祚首
出庶物顓頊登庸作為民紀雖五徳迭興十代繼運非
賢非睿莫預斯位若乃(一作/乃若)與能之交禪錫之㑹豈伊
虚薄所可遵(一作/尊)擬昔傅巖佐商秩終上公磻溪翼周
名極列伯臣才非若人(一作/半古)功愧逺(一作/逮)聖獄訟不往
謳歌寜歸河乏馬圖之寳天無乘龍之錫元首股肱誓
不可異而曠乘之軌忽臻於兹慙慨憂灼罔識其際伏
願陛下遺舜禹之心臣守巢由之節則道耀(一作/燿)日月
澤浸飛泳聲震開闢仁動今古四三王而六五帝不亦
休哉
　　章
　　　為始安王拜征虜将軍南兖州刺史章
絢服騰炤懋冊凝芬夤對迷墜慙泣交集(中/謝)臣職右南
陽謝蒲鞭之政任重臨淄無遣獄之化自分金帝闕參
風尹訟璧緯裁復圭露詎淹不悟旻靈拂采霄景汰色
復交書河楚置傳江吴環章清潤旂文肅路寵艶内維
榮炫外圉方梗名慮有陋莩識沖生靦氣安以輸謝不
勝荒震屏營之情
　　　為始安王拜征虜将軍丹陽尹章
既耀軒禮涵蕤襲(一作/龔)恩爽泗靦黙(中/謝)臣少識猶晦哀
辛方襲藉以毓采上霄摶華中漢飲惠延光偭爵假息
不悟瑶離降映繩河低文遂翊言闗禁徙第京部進憲
蒙淺塵紊徒盈還迷懅悚風製罔樹循伏憂欷滅慮燋
衷不勝荷佩之情
　　　為建平王拜右衛将軍荆州刺史章
珪冊停徽車旗寫曜襲禮炫衷迎恩震色(中/謝)臣聞爵以
能委命以績降亦有𤣥雲結吹襃成燻之厚朱箱累轍
崇試宰之髙而臣紐組頒守要玉備政績廢江區聲隘
河部浮榮曠年叨光賖日諒以具察輿歌取鏡民誚不
悟皇徳至凝亭物帷幄復使承官楚封祗秩漳土任班
河冀事亞崤陜横術輻湊殷民訟積寜曰明哲疇克勝
寄雖瀝丹局終懼蒙咎不任銘戴匪處之情
　　　為建平王慶少帝登祚章
上書皇帝陛下伏承肇嗣天震雲飛璿極戎夏歸服民
靈以戴(中/謝)臣聞黄旗紆藻瑞益於姬帝紫雲垂葢効異
於劉后實乃深賜天衷廣映祗迹伏惟陛下騫英駕聖
涵靈縱睿矩心明裁繩道喆時遥裔雒符雜㳫河紀是
以膺符寳宫輯命珍殿誼洗雲密徳徽媯夏濬發鴻原
長禘偉業方絢聲金圖騰華玊厯波渰下氓炎躔上漢
臣㳂莩締寵誠兼親屏禮升之日守官楚甸不獲勉躬
儲外奉顓行間魂泣江郊心泫京國不任悲仰哽慰之
情
　　　為建平王慶王太后正位章
上書王太后殿下伏承以令日淑辰曽光樞景慶芬祗
外禮蔚寰中(中/謝)臣聞道懋第昌業廣祉盛藻秩攸臻憲
章斯飾伏惟殿下柔明固天夙資龔懿芬惠(一作/蕙)翔聲
端簡散譽冠采摯姙騰燿太(一作/徽)姒丹陵藴徳𤣥丘棲
聖煙煴國牒衍溢民聴涵道席教且詠且洽臣忝任蕃
圉無由隨例闕廷不勝荒情
　　　為建平王慶江皇后正位章
上書皇后殿下伏承以嘉月蕙時膺曜宸正翠珩炤品
褕組在飾休遍函夏譽殷靈昧(中/謝)伏惟殿下岳曜静徳
式懐謙順升降圖傳左右書(一作/詩)史夙鏡茂資早摛芳
訓故以騰馥祕閨寫問中帷今靈緯載升崇正輝典衍
教紫庭麗軌華屋聲激綺組風偃家邦黎𤣥湊仁雲祗
宅慶逺邇有聞莫不傾渥臣限外任無由恭列軒屏不
勝荒情
　　　為蕭領軍拜侍中刺史章
上書皇帝陛下即日詔書以臣為侍中驃騎大将軍開
府儀同三司班劒三十人等持節都督如故峻命在庭
光冊充軒虹驂聳服朱轓佇葢夤對以懅心影若傾(中/謝)
臣功乏至道不足以題象魏績非振民無可以書廟閣
半漏未晏中鐘而驚實忌微庸起乘盛服竊疑國寵頓
萃末躬今寰海順典瓊都咸光調御惟新鎔製就始良
宜整變獻經詮明典緯九河式耀三辰載晰不悟陛下
皇靈曲溢大賚斯降而鴻賞之行廼於臣始非所以騰
振遥風激昂品流輿人之誦具聞其黷頻露慊祈未叨
鑒順今便䖍禮青軒謹躬丹墀憂符怵惕慙屬兼軫不
任屏營之情
　　　為蕭拜相國齊公十郡九錫章
殊命寳典鬱降雲天采詔綺軒光流城禦震驚華禮神
氣交越(中/謝)臣才謝深英氣慙逺度進寡兵車召陵之盟
退靡朝歌河内之㑹無束馬山戎之績懸車流沙之功
故望寵未安踐榮加懼况納陛朱户事絶羣班金璽緑
綬儀參鴻典聞命屏營以憂以墜近申微欵日月之鑒
既阻方懼難慊蘭芳之㫖愈峻遂致百辟卿后踟蹰於
衛闕鑾輅旗旂方幸於臣府悵然遥慮将(一作/知)貽厚戾
文章徒單迄無蠲省而天威咫尺丹懐罔固輒肅恭文
物翹拜榮禮違距以深追増(一作/憎)沐廹徳輶寵盛於斯
為微非臣鄙虚所能酬對
　
　
　
　
　
　
　
　
　
　
　江文通集巻二
欽定四庫全書
　江文通集巻三
　　　　　　　　　　　　　梁　江淹　撰
　　奏記
　　　奏記南徐州新安王
伏惟明公殿下列譽椒壁蜚聲沖漢爰求儒雅傍招異
人削赤野之玉翦燕山之金至如淹者東國之徒步耳
方歛影逃形匡坐編蓬之下遂遭烟露餘彩日月末光
惟㤙知泰變色薰心淹聞齊石既撫無待巴人之唱柏
臺巳構寧俟不才之木淹幼乏鄉曲之譽長匱芹藻之
徳豈宜炫璞鄭氏獻鳯楚門哉願避職吏緩其召書
　　牋
　　　到主簿日詣建平王牋
淹乃庸人素非竒士既慚鄒魯儒生之徳又謝燕趙俠
客之節徒以結髪衛次暫聞仁義常欲永辭冠劒弋釣
畎壑而身輕㤙重猥奉末光枉白璧之恵降黑貂之私
因兹感激未能自反負金覊扵淮吳従後車(一作/軍)扵河
楚竟不能曜丹艧騰英聲絶白雲負蒼梧至可知矣不
謂咸池再暉瑶光重照開高天之慈布厚地之施承命
以驚巡走且失淹聞古人為報常有意焉至乃一說之
効齊王動色一劔之感趙王解衣孤心迴槩有殞自天
　　　被黜為吳興令辭建平王牋
淹本遷徙之徒非有儒墨之能亦以轉命溝間待殯巖
下誤得步脩榥循高軒伏層檻坐曲池承翠河之潤降
璇日之光載筆奉后盛飾立朝扵山東百姓亦已殊甚
雖蓐螻蟻拭黄塵不足以塞恵而小人狼狽為鬼為蜮
山淵所容衣劒不貸黥赭幽圉皆非報責仰遭大道之
行草木勿踐輟鑊歛火吹魂拾骨濯以江(一作/河)漢之流
曝以秋陽之景樷然黔首豈不戴天竊思伏皁九載齒
録八年以春以秋且思且顧竟不能抑黑質揚赤文抽
精膽報慈光而自為擁腫之異木卒成踴躍之妖金所
謂孽由己作匪降自天猶沐造化餘靈宥以遐邑方䝉
被霜露裹糧洲島缺鑿山楹為室永與黿鼉為羣猶蹶
者不忘起盲者不忘視况罪溢朔方尚駐一等之刑咎
過朱崖猶緩再重之施金石無知何以識答昔河濟荆
吳必獲陪従京輔關轂長奉帷席徳音在耳話言如昨
淹乃梁昌自投東極晨鳥不蜚遷骨何日一辭城濠旦
夕就逺白雲在天山川間之眷然西顧涕下若屑
　　　到功曹叅軍詣竟陵公子良牋
竊惟明使君鉞下道耀神源徳鑄靈極誕涵天聴資河
炤聖譽拂紘外芳激震中故衡梁孕秀璿璣流品變瑶
光之暉贊玉燭之色功邁翊殷績起匡漢是以赤瑕瓊
寳之文睇影而夐集青龍遺風之乘晞光而逺至如民
者葢不足算所志不出繒販所學不遺祝筮業異儒墨
行乖曾史既乏修短之術又慚啟塞之辨不能伏軾蹲
衡驚燕趙之郊黄金横帶馳淄澠(一作/澠淄)之幣語黙罕緒
圓方靡樹謬以一氣之㣲邀百載之㑹躬奉英睿身䝉
青艧故以潤厚累璧恩重兼金不悟懸黎降景靈河㵼
潤復獲執羈蘭陳迎笏桂序漏越之琴竊莊文之價缺
齧之劒盜頃襄之名心羞秦媵志慮楚犢抱魂(一作/魄)踊
躍憂集如熏鑴感何日銘報焉期
　　啟
　　　為建平王慶改號啟
竊以皇衢永謐則玉厯惟禎國慶方夷則繩澤式茂故
五鳯協年甘露應號况今道潤衍溢頌祉載繁嘉生蠲
慶風雲瑞節既覯昭晨方鑄昌化延守一隅無以自届
不勝荒情
　　　為建平王讓鎮南徐州刺史啟
臣言臣誓惟殃釁頻寫曲折慊慊狂愚冀䝉哀弔而聖
㫖懸嚴便賜斷表神乖意失音影何地呑聲茹號情膽
載絶臣荒昧神氣爰自幼禀分踰鼎貴秩高外州臣乏
素能或所不任况在憂年必取黜辱特為開非常之恩
借權製之義紊禮滅經實翦治本臣又能身祈命請一
感天地躑躅表啟心容巳靦猶疑大道之行墨縗不興
孝治天下通䘮獲遂陛下覆被仁明品物無漏豈扵㣲
臣獨不蠲鑒燋鯁在躬輒復塵觸伏願暫輟聴覽少憐
苫草則臣死之日猶生之年臨啟恍惚魂識無主不勝
殞越怵息之心
　　　為建平王謝賜石硯等啟
臣言奉勑賜石硯及法書五巻天㫖又以臣書小進更
使勤習敬閱籕篆側觀硯功張衛慚竒金瓊羞麗臣夙
乏翰能素謝篇伎空賁恩輝徒隆慈飾方停烟墨永砥
學玩仰結聖造伏銘私荷不任下情
　　　為建平王謝玉環刀等啟
奉勑賜玉環刀等五種珍器贐(闕/)伏䝉猥降飾軼采朱
跨影懸魂(一作/魄)崑岡歸琛闗山慚寳謹襲緹素以充握
睇垂光既深銘佩更積不任下情
　　　為蕭領軍讓司空并敦勸啟
臣某言臣沿心之請丹識以傾詔㫖沖挹便賜斷表伏
聞當遣王人猥垂奬勸仰天光休俯増驚厲(中/謝)臣以為
槐鉉之任百王攸先具司是屬冠冕式瞻化曜昌煇連
基政務事深崇替迹豫興衰故道富一時則風行明令
才乏通權則山摧河泣既澆汩蒼祇將紊毁身國臣進
退惟疑再三自顧實以陋情悲忘寵極但畏軼超疲伍
迺叅鼎軸無徳而貴豈敢偷存才怯任重物所不恕故
弱識褊槩頻布前辭枯木朽株永隔蠲恕豈特大車方
塵小雅有廢而巳哉將據致㓂之悔取鑒扵兹矣且皇
華之命居上之鴻私鳯舉之招為下之殊榮國勲必書
史不謬牘况臣連牧圉岳董率職方既鑠近古垂耀中
葉揆望揣實為泰巳甚而迺復降朱輪之使方枉青册
之勸寤寐悁灼(一作/恂)諒無以任輒重素誠冒覬神炤伏
願皇靈特垂開愍賜停正台之職并免敦勸之使餘所
榮沗誓不敢辭肅恭外屏祈迴恩授則扵臣慊欵復為
恵造不任憂戴匪惶之情
　　　為蕭太尉子姪拜領軍江州兖州豫州淮南黄
　　　　門謝啟
臣公言臣頻結崇寵亟延上爵休恩動俗烈榮振古鴻
品清飾巳藹金圖秀鼎號銘共茂瑶篆永言戚慮鑒寐
殷心况乃秩洽朝門慶霑國珮弱息臣諱嶷映晃等文
不昭典武不定功出内帷閫升降貂綬或振迹領侯職
賛禁錡或騰光江甸任鈞屏翼河兖衝要既濫北門之
管淮豫險捍又謬西偏之寄兄子臣鸞忝守近畿嫡孫
臣某載華省闥皆倐忽晷景頻煩升荷雖咸罄愚識(一/作)
(職/)恪居匪替豈足以少塞神渥裁酬皇眷囂黷一盈慙
厲彌積談天之辨不能為臣陳辭雕龍之文無以為臣
飾愧靜然肅念徘徊交集不任憂感沐浴之情
　　上書
　　　獄中上建平王書
昔者賤臣叩心飛霜擊扵燕地(一作/市)庶女告天振風襲
扵齊臺下官每讀其書未嘗不廢巻流涕何者士有一
定之論女有不易之行信而見疑貞而為戮是以壯夫
義士伏死而不顧者此(一作以此一/無以此二字)也下官聞仁不可
恃善不可依謂徒虚語乃今知之伏願大王暫停左右
少(一作/小)加憐(一作/矜)察下官本蓬户桑樞之人(一作/民)布衣
韋帶之士退不飾詩書以驚愚進不買名聲(一作賣/聲名)扵
天下日者謬得升降承明之闕出入金華之殿何嘗不
局影凝嚴側身扃禁者乎竊慕大王之義復為門下之
賓備鳴盜淺術之餘豫三五賤伎之末大王恵以恩光
顧以顔色實佩荆卿黄金之賜竊感豫讓國士之分矣
(一無/矣字)常欲結纓伏劒少謝萬一剖心摩踵以報所天不
圖小人固陋坐貽謗缺迹墜昭憲身限幽圄履影弔心
酸鼻痛骨下官聞虧名為辱虧形次之每一念來(一作/是以)
(每一念來一作/每以一念來)忽若有遺加以涉旬月廹季秋天光沈
隂左右無色身非木石與獄吏為伍此少卿所以仰天
槌心泣盡而繼之以血者(一無/者字)也下官雖乏鄉曲之譽
然嘗聞士(一無/士字)君子之行矣其上則隱扵簾肆之間卧
扵巖石之下次則結綬金馬之庭髙議雲臺之上次(一/作)
(退/)則虜南越之君係單于之頸俱啟丹册並圖青史寧
當爭分寸之末競錐刀之利哉下官聞積毁銷金積讒
糜骨逺則直生取疑扵盜金近則伯魚被名扵不義彼
之二子猶或如是況在下官焉能自免昔上將之恥絳
侯幽獄名臣之羞史遷下室至如下官當何言哉夫以
魯連之智辭禄而不返接輿之賢行歌而忘歸子陵閉
闗扵東越仲蔚杜門扵西秦亦良可知也若使下官事
非其虚罪得其實亦當鉗口呑舌伏匕首以殞身何以
見齊魯竒節之人燕趙悲歌之士乎方今聖厯欽明天
下樂業青雲浮洛榮光塞河西洎臨洮狄道北距飛狐
陽原莫不浸仁沐義昭景飲醴而下官抱痛圜門含憤
獄户一物之㣲有足悲者仰惟大王少垂明白則梧丘
之魂不愧扵沈首鵠亭之鬼無恨扵灰骨不任肝膽之
切敬囙執事以聞此心既照死且不朽(末二句本西銘/定本他本缺)
　　書
　　　與交友論隠書
淹者海濵窟穴弋釣為伍自度非竒力異才不足聞見
扵諸侯每承梁伯鸞卧扵㑹稽之墅髙伯達坐扵華隂
之山心嘗慕之而未能及也嘗感子路之言不拜官而
仕無青組紫紱龜紐虎符之志但欲史厯巫卜為世俗
賤事耳而彯然十載竟不免衣食之敗何則性有所短
不可韋弦者有五一則體本疲緩卧不肯起二則人間
應修酷嬾作書三則賔客相對口不能言四則性甚畏
動事絶不行五則愚婞妄發輒被口語有五短而無一
長豈可處人間耶知短而不可易者所謂輪椎分定也
猶如雞鶩之有毛不能得鸞鳯之光采矣况今年巳三
十白髪雜生長夜輾轉亂憂非一以溘至之命如星殞
天促光半路不攀長意徒自欺取筋駑髓冷殊多災恙
心頑質堅偏好冥黙既信神農服食之言久固天竺道
士之說守清淨煉神丹心甚愛之行善業度一世意甚
美之今但願拾薇藿誦詩書樂天理性歛骨折步不踐
過失之地耳猶以妻孥未奪桃李須陰望在五畆之宅
半頃之田鳥赴簷上水匝階下則請従此隱長謝故人
若乃登峨嵋度流沙飱金石讀仙經嘗聞其驗非今日
之所言也誰謂難知青鳥明之貴布筆墨然亦焉足道
哉
　　　報袁叔明書
僕知之矣髙臯為别執手未期浮雲色曉悵然魂飛前
辱贈書知命僕息心越地採藥稽山友人幸甚去嵗迫
名茂才冬盡不獲有報引領扵邑情詎可及足下推僕
者不一二談也僕聞狂士之行有三竊嘗志之其竒
者則以紫天為宇環海為池倮身大笑被髪行歌其次
則堅坐崩岸僵卧深窟朝飱松屑夜誦仙經其下則辭
榮城市退耕巖谷塞逕絶賔杜牆不出然者皆羞為西
山之餓夫東國之黜臣而况其鄉黨乎或有社稷之士
入而忘歸則爭論南宫之前衛主扵邪伏身北闕之下
納君扵治至乃一說之竒驚畏左右一劒之功震慄鄰
國夫能者惟横議漢庭怒髪燕路且猶不數而况扵鄰
里乎若僕之行止巳無可言矣材不肖文質無所直徒
以結髪㳺學備聞士大夫言曰在國忠處家孝取與㢘
交友義故拂衣扵梁齊之舘抗手扵楚趙之門且十年
矣容貎不能動人智謀不足自逺竟慚君子之恩卒離
饑寒之禍近親不言左右莫敎涼秋隂隂獨立閑舘輕
塵入户飛鳥無迹命保琹書而守妻子其可得哉故國
史小官也而子長為之執㦸下位也而子雲居之僕非
有輕車驃騎之畧交河雲險之功幸以盜竊文史之末
因循卜祝之間故俛首求衣歛眉寄食耳若十口之𨽻
去為(一作/扵)饑寒従疾舊里斥歸故鄉箕坐高視舉酒極
望雖五侯交書羣公走幣僕亦在南山之南矣此可為
智者道難與俗士言也方今仲秋風飛平原彯色水鳥
立扵孤洲蒼葭變扵河曲寂然淵視憂心辭矣獨念賢
明蚤世英華殂落僕亦何人以堪久長一旦松柏被地
墳壟刺天何時復能銜杯酒者乎忽忽若狂願足下自
愛也
　　　勅為朝賢答劉休範書
昔媯道鼎昌干羽未能戢姬徳昭宣長旌猶巻舒焚衣
毁冕有自來矣皇宋靈武誕命聖道鬱宏三后連光四
聖沓軌或經天緯地搆紫靈之符調風偃海隆黄旗之
祚莫不頌滿金石聲彯宇宙者也暨我太宗明皇帝惟
岳降聖重耀函夏延禮壁臺訪道衢室平陽之后巻迹
慚靈空同之君歛功謝徳是以彩雲祥風之瑞布濩區
中梯山棧火之俗欵徼請吏跨商軼夏洗周滌漢道澤
優衍猶不道封禪遐靈在天餘恵無冺主上文明金相
穆然玉色履璧之禎獲珪之應著在紀歲仁浸汙河恵
愛秋草想亦君之所聞也重以先帝靈畧潛通英轡逺
馭受話言必忠貞方肅之臣奉風聲必䖍恭匪懈之士
明時琴瑟鼎鉉之盛且被扵寧世而忽覿來書以惋以
慨君為齊梁楚越之主鼎貴一時金玉滿堂文馬千駟
爵授湯沐冠葢扵道惟名尊崇誰與為雄而出言效尤
吐音入戾舉旗類社志竊神禁稱兵歛衆遂窺外關今
朝無闕政頓構凌上之節室無嬖豎坐生莫大之舋鴟
梟赭衣號興徒黨主萃淵藪寧滋之甚不臧不軌不忠
不義未有若斯者也宗枝之釁逺則吳楚見禽扵一璧
盤石之嬖近則江荆面縳扵小將此成敗蘭艾之鑒又
亦君之所知也聞彼虹飲䑕舞之異早見物徴河北隴
上之謡巳露童詠所謂妖由人作孽不可逃然桓侯之
患良助寒心今羽林黄頭絡繹爭引熊渠佽飛首尾電
發伏波樓船掩江蔽汜渡遼甲卒充野布隰加以先天
盖世之畧蕩海抜山之威任輔沛陳羽林鷁鵃露動龍
驤精騎風驅然後六師雲起九軍星連蜺旌外江虹艗
中水金甲映平陸鐵馬炤長原蹵南嶽而永慨瞰九派
而懷恐伐罪弔民復驗扵兹甫刑三千惟此為大僕才
等不覊志瀝丹欵故奏禍福行矣悵然袁禇劉蕭等疏
　　符
　　　尚書符(起都官軍/局符蘭臺)　(小注八字西銘定本缺/)
侍御史大夫尊冠賤履君臣斯位愛順惡逆成敗可曉
未有憑凌我江郊侵軼我河縣而不流魂漂骨丹宗血
祀者也沈攸之寂寥無文(一作/聞)起自甲卒邀我百戰之
軍乘彼一㨗之幸䥴山裂地紐紫要金擁旗藩伯便無
北面之禮受符方屏即有専征之釁箕賦深歛毒被南
郢枉墨矯繩(一作/刑)害著西荆鬼怪其性故従始而遂終
狼戾其志乃沿少而得老山陵不奔移殃為慶踐祚無
賀按劍稱予遂乃闗馳逆書亭炤妖火此而可賒孰不
可宥今遣陳承叔彭文之等敢勁三萬前驅電躍吕安
國任侯伯垣崇祖曹虎頭等樓艦五萬射蛟中流茍元
賔郭文孝程隠雋等輕舸二萬髙旗蔽日周盤龍張文
嘉薛道淵等鐵馬五千龍驤後陣凡此諸帥莫不氣薄
日月精變虹蜺或飲羽石梁或超踰門(一作/亭)樓索鐵抜
距孤視萬旅顧眄則前後生風喑嗚則左右激電然(西/銘)
(本然字下/闕一字)鑾戎薄臨驍虎百萬六軍徐軌五輅遲斾丹
艦發炤素甲生波樓煩白羽投鞍成岳漁陽黑騎浴鐵
為雲(一作/羣)扵是髙山與深谷共湮紫芝與白艾同滅不
亦惜乎符至之日幸加三省其驅逼寢手之人鋒陣塢
壁之主若有投命軍門一無所問或能因罪立績賞不
示私斬袪射袂惟功是與購募之科具列如上信如白
水皦然無二臺明詳旨飛火普加宣下文書千里馳驛
　　論
　　　無為論(并序/)
吾曾迴向正覺歸依福田友人勸吾仕吾志不改故著
無為論焉
有奕葉公子者聫蟬七代冠冕組望多素紈黼衣繡裳
負長劒而耿耿佩鳴玉而鏘鏘時逰稷下或客扵梁間
英雄而豹變聴利害以龍驤乃動朱履而馳寳馬振玉
勒而曜金覊之無為先生之門問曰先生智徳光融嵩
華無得以方其峻道義清逺溟海不足以喻其深無學
不窺無事不達容儀閒靜言笑温雅至如釋迦三藏之
典李君道徳之書宣尼六藝之文百氏兼該之術靡不
詳其津要而採摭沖𤣥煥乎若覩扵鏡中炳乎若明扵
掌内余聞天地之大徳曰生何以聚人曰財是故老耼
以為柱史莊周以為園吏東方持㦸而不倦尼父執鞭
而不恥寔萬世(一作/古)之師範一時之髙士先生嘉遁巻
迹養徳不仕乃列子之所待非通天下之至理雖江海以
為榮實縉紳之所鄙先生倐爾笑而應之曰富之與貴
誰不欲哉乃運而不通也夫忠孝者國家之急務也申
生伍員不得志也懷道抱徳𤣥風之所尚揚雄東方其
職未髙也其大學者不過儒墨亦栖栖遑遑多有不遂
也子所引之士者情雖欲之志不行也憂喜不移其情
故可為道者也過此以往焉足言哉吾聞大人降迹廣
樹慈悲破生死之樊籠登涅槃之彼岸闡三乘以誘物
去一相以歸真有智者不見其去來有心者莫知其終
始使得湛然常住永絶殊塗無變無遷長袪百慮恬然
養神以安志為業欲使自天祐之吉無不利舒巻隨取
進退自然遁逸無悶幽居永貞亦何榮乎亦何鄙乎子
其得之吾何失之塵内方外扵是乎著公子恧然而有
慚徳逡巡而退
　　傳
　　　袁友人傳
友人袁炳字叔明陳郡陽夏人其人天下之士幼有異
才學無不覽文章俶儻清贍出一時任心觀書不為章
句之學其篤行則信義恵和意罄如也常念䕃松柏詠
詩書志氣跌宕不與俗人交俛眉暫仕歴國常侍員外
郎府功曹臨湘令粟之入者悉散以贍親其為節也如
此數百年未有此人焉至乃好妙賞文獨絶扵世也又
撰晉史竒功未遂不幸卒官春秋二十有八與余有青
雲之交非直銜杯酒而巳嗟乎斯才也斯命也天之報
施善人何如哉何如哉
　　　自序傳
淹字文通濟陽考城人幼傳家業六嵗能屬詩十三而
孤邈過庭之訓長遂博覽羣書不事章句之學頗留精
扵文章所誦詠者盖二十萬言而愛竒尚異深沈有逺
識常慕司馬長卿梁伯鸞之徒然未能悉行也所與神
逰者惟陳畱袁叔明而巳弱冠以五經授宋始安王劉
子真略傳大義為南徐州新安王從事奉朝請始安之
薨也建平王劉景素聞風而恱待以布衣之禮然少年
嘗倜儻不俗或為世士所嫉遂誣淹以受金者將及抵
罪乃上書見意而免焉尋舉南徐州桂陽王秀才對策
上第轉巴陵王左常侍右軍建平王主簿賔待累年雅
以文章見遇而宋末多阻宗室有憂生之難王初欲羽
檄徴天下兵以求一旦之幸淹嘗従容曉諫言人事之
成敗每曰殿下不求宗廟之安如信左右之計則復見
麋鹿霜棲露宿扵姑蘇之臺矣終不以納而更疑焉及
王移鎮朱方也又為鎮軍叅軍事領東海郡丞扵是王
與不逞之徒日夜搆議淹知禍機之將發又賦詩十五
首略明性命之理因以為諷王遂不悟乃憑怒而黜之
為建安吳興令地在東南嶠外閩越之舊境也爰有碧
水丹山珍木靈草皆淹平生所至愛不覺行路之逺矣
山中無事與道書為偶乃悠然獨徃或日夕忘歸放浪
之際頗著文章自娛在邑三載朱方竟敗焉復還京師
值世道巳昏守志閒居不交當軸之士俄皇帝始有大
功扵四海聞而訪召之為尚書駕部郎驃騎竟陵公參
軍事當沈攸之起兵西楚也人懷危懼高帝嘗頋而問
之曰天下紛紛若是君謂如何淹對曰昔項强而劉弱
袁衆而曹寡羽號令諸侯竟受一劍之辱紹跨躡四州
終為奔北之虜此所謂在徳不在鼎公何疑焉帝曰聞
此言者多矣其試為我言之淹曰公雄武有竒略一勝
也寛容而仁恕二勝也賢能畢力三勝也民望所歸四
勝也奉天子而伐逆叛五勝也攸之志銳而器小一敗
也有威而無恩二敗也士卒解體三敗也搢紳不懷四
敗也懸兵數千里而無同惡相濟五敗也故豺狼十萬
而終為我獲焉帝笑曰君談過矣是時軍書表記皆為
草具逮東霸城府猶掌筆翰相府始置仍為記室參軍
事及讓齊王九錫備物凡諸文表皆淹為之受禪之後
又為驃騎豫章王記室參軍鎮東武令參掌詔冊並典
國史既非雅好辭不獲命尋遷正員散騎侍郎中書侍
郎淹嘗云人生當適性為樂安能精意苦力求身後之
名哉故自少及長未嘗著書惟集十巻謂如此足矣重
以學不為人交不茍合又深信天竺縁果之文偏好老
氏清淨之術仕所望不過諸卿二千石有耕織伏臘之
資則隠矣常願幽居築宇絶棄人事苑以丹林池以緑
水左倚郊甸右帶瀛澤青春爰謝則接武平臯素秋澄
景則獨酌虛室侍姬三四趙女數人不則逍遥經紀彈
琹詠詩朝露幾閒忽忘老之將至淹之所學盡此而巳
矣
　　墓銘
　　　宋尚書左丞孫緬墓銘
光靈維周肇祀伊衛炤分上代鏡華中世睿誕降明秀
芳嗣烈學惟物範行實士節容與書林優逰史藝素巾
俄冠朱紱累轍來訪詩逸入詢禮缺麗名文質齊影儒
喆慶履匪舒沴氣遽結殯帷兮既晦泉火兮巳閉曖遺
波扵遥緒颯流馨扵逺歲
　　　宋安成王右常侍劉喬墓銘
丹陽韞聖豐鄉降賢玉葉既積金徽方傳乃毓伊人克
廣克宣騰芬中屬飛藻上年杳杳虚素永永沖闗雲意
霜拍瓊立氷堅家寳以瑩國才未甄參錯報善茫昧雲
𤣥歛魂幽石委氣空山膚若流波身如絶煙芳菲一逝
美懋徒鑴
　　　宋光禄大夫孫夐墓銘
川祇効鏡岳祥獻明碧葉獨秀瑶源自清幼炳器譽夙
燿才名體兼遷雲學備儒史紫閣咸趨朱軒既履貴交
慕塵素逰企軌騰藻上京振彩下國如彼緑蘭秉芬四
塞欷人逕之不平歎天路之㝠黙貴夫君之為美播靈
均與正則
　　　齊御史中丞孫詵墓銘
筠以霜藹(一作/靄)蘭以風薰深哉若人實好斯文系緒承
胄激蘤驚芬才基魏粲學參漢雲覽志上載洽鏡前聞
騰名冠俗揚采絶羣方勰明世式贊睿君如何不淑天
道難分敢雕窆石永晰幽墳
　　　齊司徒右長史檀超墓銘
惟金有銑惟玉有瑶君實淵哉行為世標髙志洒落逸
氣寂寥奥學内溢深文外昭嘉采籍譽登國振朝亦既
有美筠傷蕙彫人邇運曠世促道遼永矣仁矣流芳無
澆
　　行狀
　　　建平王太妃周氏行狀
竊聞侯服之譽非黄冠能敷玉食之門寧皂衣所述諒
畏褎虛美扵君后被空名扵鼎貴然有漢臣誄行晉史
書德者亦云實而巳焉伏見國太妃稟靈惟岳集慶自
逺世擅淮汝族冠疇代故以載曜聲書式炳縢牒矣太
妃誕巽離(一作/離明)之正和函雲露之中氣凝采齠歲賁章
筓年若迺彤管女圖之學纂組綺縞之工升降處謙之
儀柔靜居順之節莫不中道若性不嚴而成故譽滿闈
閾聲聞軒殿以元嘉某年歸扵故司徒宣簡王既而第
高恒倫秩踰外品青軒華轂用光國輝素壁丹墀實隆
家貴具惟􁈯娣靡不式瞻而居尊以簡訓卑以𢎞躬謹
蘭閨身撝椒第若衛娥之炯行樊嬴之英操方之蔑如
也大明二年宣簡王薨太妃藉悲用禮撫孤用慈柔懿
之徳愈彰肅敬之問日被雖文伯之母言不踰閾莒相
之主行存乎勤無以過也大明某年拜建平王太妃是
時今王春秋方富徳業未隆藉兹金響終能玉播故綺
襦出宰弱冠升朝者亦太妃劬勞之訓也謂天盖髙降
年不永以太豫元年二月三日薨扵荆州之内寢凡厥
逺邇以哀以嘆今祖行有期泉穸無逺素旂望路綵旌
思歸所以垂宣徽容髣髴金石者謹詳牒行狀具以申
言
　　誄
　　　齊太祖高皇帝誄
日月鬱華風雲黯色傷動紫㣲悲匝璇極嗚呼哀哉粤
夏四月辛卯將遷座扵泰安陵龍鑾既整羽衛以陳深
酸舊物掩咽故臣嗣皇帝永訣丹掖呌號青墀攀神光
之一絶慟逺邇之何期弓劒有慕纂徳冩辭僉曰若稽
古聖璿圖靈鏡星驅發祥電光啟命誕惟弱齡恵志聰
情如金如璧爰秀爰英於鑠冠歲騰華流藝允文允武
克明克睿聿尚登學嚴道尊師宣敷五禮優㳺六詩上
炫舊滯旁鏡前疑才罄艶采筆盡麗辭在友斯悌于親
伊孝儉泰共色夷阻一貎遊情勰矩縦心蹈教鄉術式
慕州閭是效業優登仕先哲攸懋矧乃寥廓淵䂓䆳構
官府天地舟輿宇宙龍靜鳯戢歛竒揜秀昔在帝劉王
室放命狡焉偽誕晦朔陵正鋒車北軼爟火南盛太祖
時乗爰兹發迹塞井滅勲夷竈龕敵賞鏤王圖功蕤帝
册乃厲中葉天未歛難兵百袁曹禍十楚漢呉地前崩
越壤首亂街號燿盛火列金斷聚甲如陵獻俘為觀北
楚倔强曽未屈膝雲屯被野魚麗亘日廟勇既消國圖
方匱神册天開雄畧世出凶劍鱗沈醜戈羽逸隻騎不
還踦輪無匹厥庸戾止離珮委他榮鬱閶闔寵重山河
皇彛有文朝采方藹頻煩金紐左右緹葢毗戎肅禁叅
輦侍斾譽馥區中道薆氓外河濟國險淮泗邦塵要藩
重設匪賢則親亦既推軷擁土庇民聲稜絶俗威贍殊
隣宋主陵遐紫殿遏宻話言之詔貽在英粹寅亮大寳
敷綸妙秘世識機鑒物宗淵懿無夐匪鍊靡奥不洎三
階既馴五精惟至彭蠡九江地盡襟製亦有劉範衣纓
是絶躍馬山岫泛舟河澨縞鏑星流紅旗電結鴆翼競
扇豺牙爭礪禍纒紫禁兵交丹衛瑶祀若旍金扆如綴
朝野傾儀咸歸上徳實賴至公㵼家提國懷險實泰危
亡必克機簉朝旦功定曛黑妙物更配具章重則深居
撝外遥棲緜黙髙秩方臻元禮有序王曰念哉煇寵是
與職褒宫閤任巻文武飾華麗貂縈金疊組宏猷溢俗
曽芬冠古憬彼朱方亦惟宗秩陰圖食昴潜謀貫日征
輪未誓偏旗銜律原燎既寂世囂伊謐爰崇爰貴以望
以實雁縣告靜象郡無虞杳鬱逺域清麗瓊都國填氓
負朝委事虚實翳哲相嶽曜神居功美既損道富去益
再紐契訓重匡禹迹方同范張濯情汾射散簪山郊解
珮松石頳霞拂朝蒼煙懵夕韻屬𤣥經恩流金液靈厭
霸徳少帝告釁滅慈滅養抵仁抵信枉獄炎鑪滛刑霜
刃刲忠翦義樊稚斵櫬惵惵萬民曰怨曰震妖蜺將崩
災裂昊蒼况乃鼎國資滌資匡臨朝闡命遏昬立綱事
緜毗漢義締翼商既綏地職亦懋天工權輿典緯俾作
司空黼黻琱戈祐宇升庸徒賜先衮爰永渥沖實曰驃
騎巻迹辭功寰㝢睦政畿甸綸風沈氏㴞天勃逆舊楚
氣蹂黄池志轢柏舉裂禮紊度毁經棄序黑騎黔山朱
旗頳渚短兵相接長鎩為羣顥如海岸矗似蒸雲合乃
霧激離則霰分荆國既軼郢縣方焚袁劉二戾猋馳煒
發聨謀制外儲兵襲内釁激瓊殿勢崩金闕志乗𤣥璽
圖矯秘鉞鴻妖逝星髙祲棄月惟時諸侯上脫下競圖
服淆蕩實綴仁聖煇燿國靈導揚主命曽䂓近晰深謩
逺鏡左輪朱頳表裏斯定七徳飾歌九功綷詠乃陟上
鉉寵文方輝誕錫有秩綵吹旌旗贊政瑶光翊教太㣲
實曰太傅爰登相國緝民以禮綜祇以徳景福咸湊芳
猷允塞羽泳式造紘縣是則金湯無險軌書攸同迥迥
寵迹窈窈睿功寳珪黛壤俾王于東絢册是敷懋物既
崇設業設簴丹懸碧鏞於穆顯相黎元時邕冰州炎徼
來獻其琛雁海龍關亦柔好音梁黿棧鼉越險浮深逺
戎皆覲上靈必臨山吐石青野降寳露瑞芝麗草珍柯
爛樹人崩俗締𤣥緯幽數睠此妙徳跂我王度簉滯炎
旻既變至公萎蕤媯華文祖受終大宋有訓高撝萬邦
容豫慶雲遊衍南風正服寳位圓光玉繩御繡懷古負
黼夙興丘礙必靜淵漪咸澄勛扆有作黔牖其義矜卑
廣慈合賤兼愛綴機剟賊輕章削罰迹去繁奓情歸素
一軒靡龍刻楹無丹宻越賤申椒楚輟靈橘陵寢起邑
池藻誰縣遥館罕御離房空薦惇教路宫淹神正殿斟
酌信義左右律禮瑩彼皇維煌兹國體胄業既樹璧流
方啟漢求金岫吳寳銅塹寧若睿徳讓駟却劍實才為
貴唯功是念火職咸允雲官亦熈既臯乃益匪稷伊夔
無􁀙巡風寧竢辯詩玉燭調文𤣥英最節乗山呈瑞航
海歸闕不曠景册靡空嵗月受緯機衡兼甄詩(一作/書)史
孫韓各辨莊墨異理昭政往藹洗鑠前軌逍遥星斗徙
倚涼雲春飈方舞秋鴻初分式謡式詠載績載文邈哉
我后淪泳賢聖罄品作號盡物歸政蒼黎汰歡𤣥靈刷
慶永戩嘉祉方寅景命締詳有文颺沛將掩理昧人詖
道懸世險夐略遺圖忌華徇儉文闇陳几翌明告漸蜺
僪鬭食日月朏精矧在乗輿宇折宙傾祲纒鸞掖悲赴
紫扃去璇臺之照襲珠殯之㝠嗚呼哀哉帷宫低景輦
路巇光惻柏門之黯黯泣松帳之茫茫上宫擗而詔御
咽羣后慕而侍衛傷攅靈既儼逺日以筮鬱鬯既奠龍
酧方撤素月夜横翠􁈯曉結摐虚金而下欷吟空簫而
增絶嗚呼哀哉扵是颯天駕而従綺輿澁神行而撫文
輦傍建春而南蹕徑宜陽而東踐尚葐蒀而未散乍𦕈
黙而不轉睇千乗之共啜盼萬騎之相泫悲魏后之戀
譙惻漢主之懷沛辭金陵之匪義降雲陽之杳靄風竒
響而駐軒􁈯異色而低斾怨街邑之綵驂弔原野之縞
葢挽夫愴而征馬凝痛縈盈其如帶嗚呼哀哉複林油
雲重山減日御房清淒神路㝠謐昭徒肅纛幽祗竦蹕
攀光灑慟臨泉澍泗璪座長嚴雕宫永閟寂帳寂兮寂
巳逺夜釭夜兮夜何邃嗚呼哀哉
　　祭文
　　　蕭驃騎祭石頭戰亡文
咸告忠貞之魂曰義為行首雄寔士節嗟爾驍驚禀才
蹈烈守玉不渝懷氷可折氣彰靡旗情皦亂轍高墉摧
堅巨醜挫銳深痛克矜寃靈及雪隆恩殊悼臨爾以欷
千秋同盡百齡一世魂而有知咸無逺邇嗚呼哀哉
　　祝文
　　　蕭太傅東耕祝文
敬祝先穡曰攝提方春黍稷未華灼爍發雲昭燿開霞
地煦景曖山艶水波側聞農政實惟民天競秬獻嵗務
畎上年有渰疏潤興雨導泉崇耕巡索均逸共勞命彼
倌人稅扵青臯羽旗衘蕤雄㦸燿毫呈典緇耦獻禮翠
壇宜民宜稼克降祈年願靈之降解珮停鑾神之行兮
氣為軷神之坐兮煙為葢使嘉榖與𤣥鬯永爭光而無
沬哉
　　頌
　　　閩中草木頌十五首(有序/)
僕一命之㣲遭萬代之幸不能鑴心礪骨以報所事擢
翼驤首自致丹梯爰乃恭承嘉恵守職閩中且僕生人
之樂久巳盡矣所愛兩株樹十莖草之間耳今所鑿處
前峻山以蔽日後幽晦以多阻饑猨搜索石瀨戔戔庭
中有故池水常決雖無魚梁釣臺處處可坐而葉饒冬
榮花有夏色兹赤縣之東南乎何其竒異也結莖吐秀
數千餘類心所憐者十有五族焉各為一頌以寫勞魂
　　　　金荆
江南之山連障連天既抱紫霞亦潄絳煙金荆嘉樹涵
雲宅仙姱節詎及幽意誰傳
　　　　相思
竦枝碧澗卧根石林日月斷色霧雨恒隂緑秀八炤丹
實四臨公子不至山客徒尋
　　　　豫章
伊南有材匪桂匪椒下貫金壤上籠赤霄盤薄廣結捎
瑟曾喬七年乃識非曰終朝
　　　　栟櫚
異木之生疑竹疑草攅叢石逕森蓯山道煙岫相珍雲
壑共寳不華不縟何避工巧
　　　　杉
桐梓舊麗松栝稱竒焉如兹品獨秀青崖羣木歛望雜
草不窺長入煙氣永參鸞螭
　　　　檉
木貴冬榮檉實寒色停黛峯頂揷翠石側碧葉菴藹頳
柯翕赩方陋筠檟逺笑荆棘
　　　　楊梅
寳跨荔枝芳軼木蘭懷蘂挺實涵黄糅丹鏡日繡壑炤
霞綺巒為我羽翼委君玉盤
　　　　山桃
惟園有實惟山有叢丹蘤驚露紫榮繞風引霧如電映
烟成虹伊春之秀乃華之宗
　　　　山中石橊
美木艶樹誰望誰待縹葉翠蕚紅華絳采炤列泉石芬
披山海竒麗不移(一作/徙)霜雪空改
　　　　木蓮
迸采泉壑騰光淵丘緗麗碧巘紅艶桂洲山人結侣靈
俗共遊時至不採為子淹留
　　　　石菖蒲
藥實靈品爰乃輔性却痾衛福蠲邪養正縹色外姸金
光内映草經所珍仙圖是詠
　　　　黄連
黄連上草丹砂之次禦孽辟妖長靈乆視驂龍行天馴
鳯匝地鴻飛以儀順道則利
　　　　薯蕷
華不可炫葉非足憐㣲根儻餌棄劍為仙黄金共壽青
艧爭年君謂無妄我驗衡山
　　　　杜若
山中杜若嘉爾翠質不竒不俗載華載實同衘夕露共
炯朝日夷陂無二沈㝠如一
　　　　藿香
桂以過冽麝以太芬摧阻天壽夭折人文詎及藿香㣲
馥㣲薰攝靈百仞養氣青雰
　　讚
　　　銅劍讚(有序/)　(汪本缺/)
永明初始造舊宫鑿東北之地皆平岡迤隴尤多古冡
墓有人得銅劍長尺五寸余既借看歎其古異客有謂
余曰古時乃以銅為兵乎其可得而聞不余笑而應曰
此證據甚多殆不俟言卿既欲知輒具言之余按山海
經曰昆吾之山其上多赤銅郭璞注曰此山出金如火
以之切玉如割泥也周穆王時西戎獻之尸子所謂昆
吾之劒也越絶書曰赤墐之山破而出錫若邪之谿涸
而出銅歐冶鑄以為純鈎之劒又汲冡中得一銅劒長
三尺五及今所記干將者亦皆非鐵明古者以銅錫為
兵器也周書稱穆王時征犬戎得昆吾之劒火浣布長
尺有咫又有鍊銅赤刀割玉如泥焉又左傳僖公十八
年鄭伯始朝扵楚楚賜之金既而悔之盟曰無以鑄兵
故以鑄三鐘杜預注云楚金利故也古者以銅為兵故
禹貢云荆揚貢金三品余以為古者語質而難解今者
語文而易了獨詩云元龜象齒其實象牙也書云厥包
橘柚乃黄柑也金品上則黄中則赤下則黑黑金是鐵
赤金是銅黄金是金黄金可為寳赤金可為兵黑金可
為器韓子稱昔智伯繇之伐趙襄子初晉陽襄子金將
盡問扵張孟談孟談對曰吾聞董安于治晉陽也公室
悉以銅為柱質君可發而用之扵是發之有餘金矣謂
此據盖可知焉又昔夏后氏使九牧貢金鑄九鼎扵荆
山之下于昆吾氏之墟白若甘攙之地圖其山川竒怪
以形于鼎使民知神姦不逢其害以定其祥鼎成三足
而方不炊而自沸不舁而自藏不遷而自行九鼎既成
定之國都桀有昏徳鼎遷扵商殷紂暴虐鼎遷扵周每
人主休明鼎雖小而重其姦回昏亂雖大而輕及周顯
王三十二年姬徳大衰乃淪入泗水秦始皇之初見扵
彭城二十七年始皇東逰大發徒出之而不能得焉後
漢武帝賔禮百神扵汾隂得大鼎時人以為九鼎其詳
不可得而審也且荆軻刺秦王之日匕首擊銅柱銅柱
火出則古者非直以銅為匕首亦以為殿柱也且始皇
之世長狄十二見扵臨洮身長三丈足跡六尺扵是始
皇歛天下之兵鑄而象之故西京賦云髙門有閌列坐
金狄是也又造阿房之宫其門悉用鎡石鎡石噏鐵以
防外兵之入焉以此推之明知春秋迄扵戰國戰國至
扵秦時攻爭紛亂兵革互興銅既不充給故以鐵足之
鑄銅既難求鐵甚易是故銅兵轉少鐵兵轉多年甚一
年歲甚一嵗漸染流遷遂成風俗所以鐵工比肩而銅
工稍絶二漢之世逾見其㣲及漢建安二十四年魏文
帝為太子時鑄三寳刀二匕首天下百鍊之精利而悉
是鑄鐵不能復鑄銅矣按張華博物志亦稱鑄銅之工
不復可得惟蜀地𦍑中時有解者由此言之斯玅乆絶
余謂不復能鑄銅者正當不能使利如霜雪光如雲霞
陸斬犀兕水斷蛟龍豈復不能鑄銅鑪鋺燈耶然今太
極殿前兩大銅鏡即周景王鑄也製作精巧獨絶晩世
今之作必不及古猶今鏡不及古鏡今鐘不及古鐘矣
昔余為吳興令鑿池又獲銅箭鏑數十枚時有人復扵
彼山中伐木得銅斧一口古銅鑄為兵豈為一據故備
言其詳以發子之䝉矣古貴銅賤鐵非獨此事按皇覽
帝王冡墓記稱吳王闔閭冡銅槨三重汞池六尺玉鳬
之流扁諸之劒三盤郢魚腸之劒在焉秦始皇冡亦以
銅槨水銀為江河闗東賊發之至銅槨而取銅深大不
可多得因此穴塞漢(闕/)思王冡時奢侈皆生𦵏取愛幸
奴婢蓄榖為銅牕以通殉𦵏者氣息兼以水火守冡給
呼召數十年乃不復聞聲矣晩世之𦵏無復此例然猶
自大奢大富大盛或傾一國之財或竭一家之寳或爭
為宏麗或競相髙尚前漢奢扵後漢魏時富扵晉世中
原既夷至扵江左時天下凋䘮制度日衰富貴之家猶
或厚𦵏然論古論曩亦減損千萬倍矣世愈貧狹哀禮
愈薄又往古之事棺皆不用釘悉用細腰其細腰之法
長七寸廣三寸厚二寸五分狀如木秤兩頭大而中央
小仍鑿棺際而安之因普漆其外一棺凡用細腰五十
四枚大略如此亦可謂至巧矣其法既絶亦有銅釘銅
釘之體皆如今柘釘形也銅釘既滑多被發掘自義熙
以來乃以柘代銅爰及明器之屬亦多減省必不得巳
乃用烏牙焉相與皆用素棺不得施漆及自棺之外一
無所設既由貧富之懸兼以避患之及耳故為此讚以
明古今銅鐵之兵刃𦵏送之事焉乃成讚曰
悠悠開闢或聖或賢蚩尤鑄銅為兵幾年天生五才實
此為先既古既曩誰測誰傳紛綸百代事無不異况迺
金鐵國之利器風胡専精歐冶妙思扵昔則出扵今則
秘聞之釋經萬物澹薄在古必厚在今必惡徒侈徒異
徒鏟徒削聊舉一槩以明鴻畧
　　　雲山讚四首(有序/)
壁上有雜畫皆作山水好勢仙者五六雲氣生焉悵然
㑹意題為小讚云
　　　　王太子
子喬好輕舉不待鍊銀丹控鶴去窈窕學鳯對㠝岏山
無一春草谷有千年蘭雲衣不躑躅龍駕何時還
　　　　隂長生
陰君惜靈骨珪璧詎為寳日夜名山側果得金丹道憂
傷永不至光顔如碧草若渡西海時致意三青鳥
　　　　白雲
紫煙世不覿赤鱗庖所捐白雲亦海外葐蒀起三山蕭
瑟玉池上容裔帝臺前欲知青都裏乗此乃登天
　　　　秦女
青琴既曠世緑珠亦絶羣猶不及秦女十五乗綵雲璧
質人不見瓊光俗詎聞願使洛靈往為我道音芬
　
　
　
　
　
　
　
　
　
　
　江文通集巻三
欽定四庫全書
　江文通集巻四
　　　　　　　　　　　　　梁　江淹　撰
　　騷
　　　遂古篇(有序/)
僕嘗為造化篇以學古制今觸類而廣之復有此文兼
象天問以遊思云爾
聞之遂古大火然兮水亦溟涬無涯邊兮女媧煉石補
蒼天兮共工所觸不周山兮河洛交戰寧深淵兮黄炎
共鬭涿鹿川兮女岐九子為氏先兮蚩尤鑄兵幾千年
兮十日並出堯之間兮羿迺斃日事豈然兮嫦娥奔月
誰所傳兮豐隆騎雲為靈仙兮夏開乘龍何因縁兮傅
説託星安得宣兮夸父鄧林義亦艱兮建木千里烏易
論兮穆王周流往復旋兮河宗王母可與言兮青鳥所
解路誠亶兮五色玉石出西偏兮崑崙之墟海此間兮
去彼宗周萬二千兮山經古書亂編篇兮郭釋有兩未
精堅兮上有剛氣道家言兮日月五星皆虚懸兮倒景
去地出雲烟兮九地之下如有天兮土伯九約寧若先
兮西方蓐収司金門兮北極禺强為常存兮帝之二女
遊湘沅兮霄明燭光向焜煌兮太一司命鬼之元兮山
鬼國殤為遊魂兮迦維羅衞道最尊兮黄金之身誰能
原兮恒星不見頗可論兮其説彬炳多聖言兮六合之
内心常渾兮幽明詭性令智昬兮河圖洛書為信然兮
孔甲豢龍古共(一作/所)傳兮禹時防風處隅山兮春秋長
狄生何邊兮臨洮所見又何緣兮蓬萊之水淺於前兮
東海之波為桑田兮山崩邑淪寧幾千兮石生土長必
積年兮漢鑿昆明灰炭全兮魏開濟渠螺蚌堅兮白日
再中誰使然兮北斗不見藏何間兮建章鳳闕神光連
兮未央鐘簴生華鮮兮銅為兵器秦之前兮丈夫衣綵
六國先兮周時女子出世間兮班君絲履遊泰山兮人
鬼之際有隠淪兮四海之外孰方圓兮沃沮肅慎東北
邊兮長臂兩面赤乗船兮東南倭國皆文身兮其外黒
齒次裸民兮侏儒三尺並為鄰兮西北丁零又烏孫兮
車師月支種類繁兮馬蹄之國善騰奔兮西南烏弋及
罽賓兮天竺于闐皆胡人兮條支安息西海漘兮人跡
所極至大秦兮珊瑚明珠銅金銀兮琉璃瑪瑙來雜陳
兮硨磲水精莫非真兮雄黄雌石出山垠兮青白蓮華
被水濱兮宫殿樓觀並七珍兮窮陸溟海又有民兮長
股深目豈君臣兮丈夫女子及三身兮結胸反舌一臂
人兮跂踵交脛與羽民兮不死之國皆何因兮茫茫造
化理難循兮聖者不測况庸倫兮筆墨之暇為此文兮
薄暮雷電聊以忘憂又示君兮
　　　雜詞(有序/)
予上國不才黜為閩山長吏待罪三載究識煙霞之狀
既對道書官又無職筆墨之勢聊為後文
　　　　構象臺
曰上妙兮道之精道之精兮俗為名名可宗兮聖風立
立聖風兮兹教生寫經記兮寄圖刹畫影象兮在丹青
起淨法兮出西海流梵音兮至東溟綱紫宙兮洽萬品
冠璇㝢兮濟羣生余汩阻兮至南國迹巳徂兮心未扃
立孤臺兮山岫架半室兮江汀累青杉於澗構積紅石
於林櫺雲八重兮七色山十影兮九形金燈兮江蘺環
軒兮匝池相思兮豫章戴雪兮抱霜栽異木而同秀種
雜草而一香苔蘚生兮繞石戸蓮華舒兮繡池梁伊日
月之寂寂無人音與馬迹耽禪情於雲逕守息心於端
石永結意於鷲山長憔悴而不惜
　　　　訪道經
百學兮異文錦派兮綺分珍君之言兮皦無際悦子之
道兮迥不羣澹深韻於白水儼高意於浮雲軌賢豪於
後學軼望識於前文兹道兮可傳可傳兮皓然挾兹心
兮赴絶國懐此書兮坐空山空山隠轔兮窮翠㟧水散
漫兮涵素壑海外隂兮氣曇曇江上月兮光灼灼東南
出兮不一山西北來兮乃雙鶴池中蓮兮十色紅窗前
樹兮萬葉落四壁深兮乃泬㵳左右虚兮如寂寞寂寞
兮山室徳經兮道袠盪魂兮刷氣掩憂兮靜疾信若人
兮先覺聊與子兮如一
　　　　鏡論語
巡青史之殘誥覽朱管之遺冊惟魯濱之一叟信銜道
而探寂世艱險而多阻君英明而不革講業兮齊衞論
精兮洙泗子之説兮義已祕成賈鄭之雄理考黄何之
壯思惜古人之取才瞰青雲而靖意意惆悵兮有端才嶒
崚兮可觀憲媯禹而析法襲仁誼而求安不嬿婉於戚
施寧踸踔於馬蘭俾後生之庶士鑒明徳之音翰惟山
中兮寂寞沈憂思兮無從石紅青兮百疊山濃淡兮萬
重日下兮(闕二/字)月出兮銅峰竹色兮拂户水氣兮繞窗
味哲人之遺珍折片句兮忘老嘉石門之埋名憐栁子
之躭道書吳伯於衣袖鏤顔子於心抱籌出處之叔仲
酌言黙之多少若妙行與上靈非積學之所紹至游夏
以升降幸砥心而勿夭
　　　　悦曲池
北山兮黛柏南江兮赬石赬峯兮若虹黛樹兮如畫暮
雲兮十里朝霞兮千尺千尺兮緜緜青氣兮往旋桐之
葉兮蔽日桂之枝兮刺天百谷多兮瀉亂波雜磵饒兮
騖叢泉竟長洲兮匝東島縈曲嶼兮繞西山山巒岏兮
水環合水環合兮石重沓林中電兮雨冥冥江上風兮
木颯颯盟清泠兮適潺湲白雲起兮弔石蓮客子思兮
心斷絶心斷絶兮愁無閑步東池兮夜未艾卧西窗兮
月向山引一息於魂内擾百緒於眼前意春蘭與秋若
願不絶於江邊
　　　　愛逺山
伯鸞兮已逺名山兮不返逮紺草之可結及朱華之未
晩緤余馬於椒阿漾余舟於沙衍臨星朏兮樹闇看日
爍兮霞淺淺霞兮駮雲一合兮一分映壑兮為飾綴澗
兮成文碧色兮婉轉丹秀兮葐蒀深林寂以窈窈上猨
狖之所羣羣猨兮聒山大林兮蔽天楓岫兮筠嶺蘭畹
兮芝田紫蒲兮光水紅荷兮艶泉香枝兮嫩葉翡累兮
翠疊非郢路之遼逺實寸憂之相接欷美人於心底願
山與川之可涉若溘死於汀潭哀時命而自愜
　　　應謝主簿騷體
山櫺靜兮悲凝涼澗軒掩兮酒涵霜層風激兮綠蘋斷
積石閉兮紫苔傷芝原寂少色筠庭黯無光沐予冠於
極浦馳予珮兮江陽弔秋冬之巳暮憂與憂兮不忘使
杜蘅可翦而棄夫何貴於芬芳
　　　劉僕射東山集學騷
含秋一顧𦕈然山中檀欒循石便娟來風木瑟瑟兮氣
葐蒀石戔戔兮水成文摘江崖之素草窺海岫之青雲
願芙蓉兮未晦遵江波兮待君
　　　山中楚辭五首
青春素景兮白日出之藹藹吾將弭節於江夏見杜若
之始大結琱鱗以成車懸雜羽而為蓋草色綠而馬聲
悲欷沿袖以流帶
予將禮於太一乃雄劒兮玉鈎日華粲於芳閣月金披
於翠樓舞燕趙之上色激河淇之名謳薦西海之異品
傾東岳之庶饈乗文魚兮錦質要靈人兮中洲
入橘浦兮容與心敞惘兮迷所識視煙霞如一色深秋
窈以虧天上列星之所極桂之生兮山之巒紛可愛兮
柯團團谿崎嶬兮石架阻䬀䬟颼兮木道寒煙色閉兮
喬木橈嵐氣闇兮幽篁難忌蟪蛄之早吟惜王孫之晩
還信於邑兮白露方夭病兮秋蘭
石簁簁兮蔽泉雪疊疊兮薄樹車蕭條兮山逼舟容與
兮水路愍晨夜之摧挫感春秋之欲暮征夫輟而在傍
御者跼而載顧
魂兮歸來異方不可以親蝮蛇九首雄虺戴鱗炎穴一
光骨爛魂傷𤣥狐曵尾赤象為梁至日歸來無往此異
方
　　樂府
　　　齊籍田樂歌二首(永明四年籍田/詔江淹造歌)
　　　　迎送神升歌
羽鑾從動金駕時遊教騰義鏡樂綴前修率先丹耜躬
遵綠疇靈之聖之歲殷澤柔
　　　　饗神歌
瓊斚既飾繡簋以陳方燮嘉種永毓宵民
　　　牲出入歌
祝詳史具禮備樂薦有牲在陳有鼓在懸騰燭象星奔
水類電郊燎夙戒駜彼乘駽以伺質明以佇神晏
　　　薦豆呈毛血歌辭
時恭時祀有物有則伊我上聖實抱明徳犧象交陳鬱
尊四塞黍惟嘉穀酒惟𤣥黙薦通蒼祇慶覃黎黒願靈
之降祚家祐國
　　　奏宣列之樂歌舞
殷崇配天周尊明祀瑞合汾隂慶同泰畤青幕雲舒丹
殿霞起二曜惟新五精告始于以享之景福是履
　　　齊鳳凰銜書伎辭(宋世有此辭齊初/詔中書郎江淹改)
皇齊啟運從瑤璣靈鳳銜書集紫㣲和樂既洽神所依
超商巻夏耀英輝永世夀昌聲華飛
　　　銅爵妓
武皇去金閣英威長寂寞雄劒頓無光雜佩亦銷爍秋
至明月圓風傷白露落清夜何湛湛孤燭映蘭幕撫影
愴無從惟懐憂不薄瑶色行應罷紅芳幾為樂徒登歌
舞臺終成螻蟻郭
　　　採菱曲
秋日心容與涉水望碧蓮紫菱亦可採試以緩愁年參
差萬葉下泛漾百流前高彩隘通壑香氛麗廣川歌出
櫂(一作/趙)女曲儛入江南絃梁黿非逐俗駕鯉乃懐仙衆
美信如此無恨(一作/限)在(一作/出)清泉
　　詩
　　　侍始安王石頭
緒官承盛世逢恩侍英王結劒從深景撫袖逐曾光暮
情鬱無已流望在川陽平原忽超逺參差見南湘何如
塞北隂雲鴻盡來翔擥鏡照愁色徒坐隠憂方山中如
未夕無使桂葉傷
　　　從征虜始安王道中
秉笏從帷幕仄身豫休明君子未獲宴小人亦自營結
軒首涼野驅馬傃寒城容裔還鄉櫂逶迤去國旌山氣
亘百里山色與雲平喬松日夜竦紅霞旦夕生徒慙恩
原(一作/厚)槩空抱春施名仰願光威逺歲晏返柴荆
　　　從冠軍建平王登廬山香爐峯
廣成愛神鼎淮南好丹經此山(一作/峯)具鸞鶴往來盡仙
靈瑤草正翕赩玉樹信葱青絳氣下縈薄白雲上杳㝠
中坐瞰蜿虹俛伏視流星不㝷遐怪極則知耳目驚日
落長沙渚曾隂萬里生藉蘭素多意臨風黙含情方學
松柏隠羞逐市井名幸承光誦末伏思託後旌(選作/旍)
　　　從建平王遊紀南城
恭承此嘉惠(一作/徳)末官至南荆斂衽依光彩(一作/采)端笏
奉仁明再逢綠草合重見翠雲生江甸知禮富漢渚聞
教清君王澹以思樹羽望楚城年積衣劒滅地逺宫館
平錦帳終寂寞綵色祕音英丹砂信難學黄金不可成
遷化毎如兹安用貴空名流巖慘中懐凝意方自驚願
借若木景長照憂人情
　　　望荆山
奉義(一作/謁)至江漢始知楚塞長南關(一作/閩)繞桐柏西嶽
(一作/途)出魯陽寒郊無留影秋日懸清光悲風撓(一作/繞)重
林雲霞肅川漲嵗晏君如何零淚霑衣裳玊柱空掩露
金尊坐含霜一聞苦寒奏再使艶歌傷
　　　步桐臺
客子畏霜雪憂至竟悠哉綺帷生網羅寳刀積塵埃思
君出漢北鞍馬登楚臺嵗綵合雲光平原秋色來寂聽
積空意凝望信長懐蕙芬自有美光景詎徘徊山中忽
緩駕暮雲將盈階
　　　秋至懐歸
悵然集漢北還望岨山田沄沄百重壑參差萬里山楚
闗帶秦隴荆雲冠呉烟草色斂窮水木葉變呉川秋至
帝子降客人傷嬋娟試訪淮海使歸路成數千蓬驅未
止極旌心徒自懸若華想無慰憂至定傷年
　　　渡西塞望江上諸山
南國多異山雜樹共冬榮潺湲夕澗急嘈噆晨鵾鳴石
林上參錯流沬下縱横松氣鑑青藹霞光鑠丹英望古
一凝思留滯桂枝情結友愛逺岳採藥好長生常(一作/當)
畏佳人晩秋蘭傷紫莖海外果可學嵗暮誦仙經
　　　赤亭渚
呉江泛丘墟饒桂復多楓水夕潮波黒日暮精氣紅路
長寒光盡鳥鳴秋草(秋草一/作草木)窮瑤水雖未合珠霜竊過
中坐識物序晏卧視歲隂空一傷千里極獨望淮海風
逺心何所類雲邊有征鴻
　　　渡泉嶠出諸山之頂
岑崟蔽日月左右信艱哉萬壑共馳騖百谷爭往來鷹
隼既厲翼蛟魚亦曝鰓崩壁迭枕卧嶄石屢盤迴伏波
未能鑿樓船不敢開百年積流水千歲生青苔行行詎
半景余馬以長懐南方天炎火魂兮可歸來
　　　僊陽亭
擥淚訪亭侯兹地乃閩城萬古通漢使千載連呉兵瑤
磵夐嶄崒銅山鬱縱横方水埋金雘圓岸伏丹瓊下視
雄虹照俯看綠霞明桂枝空命折烟氣坐自驚劍逕羞
前檢岷山慙舊名伊我從霜露僕御復孤征楚客心命
絶一願聞越聲
　　　遊黄蘖山
長望竟何極閩雲連越邊南州饒竒怪赤縣多靈仙金
峰各虧日銅石共臨天陽岫照鸞采隂谿噴龍泉殘杌
千代木廧崒萬古烟禽鳴丹壁上猿嘯青崖間秦皇慕
隠淪漢武願長年皆負雄豪威棄劒為名山况我葵藿
志松木横眼前所若同逺好臨風載悠然
　　　還故園
漢臣泣長沙楚客悲辰陽古今雖不舉兹理亦宜傷山
中信寂寥孤景吟空堂北地三變露南簷再逢霜竊值
寰海闢仄見圭緯昌浮雲抱山川遊子御故鄉遽發桃
花渚適宿春風塲紅草涵電色綠樹鑠烟光高歌傃闗
國微嘆依笙簧請學碧靈草終歲自芬芳
　　　劉僕射東山集
蕭蕭雲色滋惟愛起長思喬木嘯山曲征鳥怨水湄共
惜玊樽暮願是(一作/使)光隂遲紳裳視絶雲銜意方此時
誦飾江皋駕終從海濱詩
　　　陸東海譙山集
杳杳長役思思來使情濃恒忌光氛度藉蕙望春紅青
莎被海月朱華冒水松輕氣(一作/風)曖長嶽雄虹赫逺峰
日暮崦嵫谷參差綵雲重永願白沙渚遊衍遂相從丹
山有琴瑟不為憂傷容
　　　無錫縣歴山集
愁生白露日思起秋風年竊悲杜蘅暮擥涕弔空山落
葉下楚水别鶴噪呉田嵐(一作/瘴)氣隂不極日色半虧天
酒至情蕭瑟憑樽還惘然一聞清琴奏歔泣方留連况
乃客子念直置(一作/視)絲竹間
　　　外兵舅夜集
丹林一葉舊碧草從此空烟光拂夜色華舟盪秋風斂
意悵何已極望情思中瑶瀾寂以晏若采能幾終暮心
亦誰寄江臯桂有叢
　　　貽袁常侍
昔我别楚水秋月麗秋天今君客呉坂春色縹(一作/日媚)春
泉幽冀生碧草沅湘含翠烟鑠鑠霞上景懵懵雲外山
涉江竟何望留滯空採蓮駐情光氣下凝怨琴瑟前珠
貝性明潤蘭玉好芳堅不以宿昔岨懐愧期暮年
　　　古意報袁功曹
從軍出隴北長望隂山雲涇渭各流異恩情於此分故
人贈寳劒鏤以瑶華文一言鳳獨立再説鸞無羣何得
晨風起悠哉凌翠氛黄鵠去千里垂涕為報君
　　　寄丘三公
昔我學冠劒逢君在三川何意風雨激一訣異東西菊
秀空應奪蘭芳幾時堅常恐握手畢黯如光絶天安得
明月珠擥涕寄呉山
　　　卧疾怨别劉長史
四時煎日夜玉露催紫榮始懐未及歎春意秋方驚涼
草散螢色衰樹斂蟬聲憑景魂且謐卧堂怨已生承君
客江潭先愁鴻雁鳴呉山饒離袂楚水多别情金堅碧
不滅桂華蘭有英無輟代上朝豈惜鏡中明但見一葉
落哀恨方未平
　　　燈夜和殷長史
冬盡綵葉暮金石亦懐傷氷鱗不能起水鳥望川梁客
子仿永叔寂寞幽意長卧歇丹丘采坐失曽泉光結眉
慘成慮銷憂非羽觴此心兾可緩清芷在沅湘
　　　贈鍊丹法和殷長史
琹高遊㑹稽靈變竟不還不還有長意長意希童顔身
識本爛漫光曜不可攀方驗參同契金竈鍊神丹頓捨
心知愛永却平生歡玉牒裁可巻珠蘂不盈簞譬如明
月色流采映歲寒一待黄冶就青芬遲孤鸞
　　　從蕭驃騎新帝壘
鯢妖毁王度虹氣岨王猷上宰軫靈略宏威肅廣謀據
嶮冒戈堞乗嶠架烽樓燕兵歌越水代馬思呉州金笳
夜一逺明月信悠悠雲色被江出烟光帶海浮開襟夾
蒼宇拓逺局溟洲折日承丹谷總駕臨青丘仄待飈霧
晏方從畎壑遊
　　　惜晩春應劉祕書
烟景抱空意蘅杜綴幽心心憂望碧葉涵影顧青林風
光多樹色露華翻蕙隂水苔方下蔓石蘿日上尋霞衣
已具帶仙冠不待簮徒為多委鬱精魄還自臨始獲瓊
歌贈一㸃重如金山中有雜桂玉瀝乃共斟
　　　秋夕納涼奉和刑獄舅
蕭條晩秋景旻雲承景斜虚堂起青靄崦嵫生暮霞空
居寂以欷左右自幽歌騎星謝箕尾濯髮慙陽阿年歇
𤣥圃璧歲減天津波金簫哀夜長瑞琴怨暮多四時通
信黯春風日夜過楚水徒有蘭憂至竟如何
　　　郊外望秋答殷博士
白露掩江臯青蒲平地蕪長夜亦何際銜思久踟蹰企
余重蘭貝清才富金瑜獨豔始東山擅麗終西都雲精
無永滯水碧豈暫濡屬我嵫景半賞爾若光初折麻異
離羣紉蕙非索居頻贈既雅歌還懐諒短(一作/知)書
　　　冬盡難離和丘長史
閒居深悵悵颸寒拂中閨寳禮自千里縑書果君題山
川吐幽氣雲景抱長懐兹别亦為逺潮瀾鬱東西汀臯
日慘色桂闇猿方啼擥意誰侘傺屑涕在心乖杜蘅念
無沫石蘭終不暌兾惣歲暮駕遊衍蒼山蹊
　　　池上酬劉記室
戚戚憂可結結憂視春暮紫荷漸曲池臯蘭覆徑路葱
蒨亘華堂葐蒀雜綺樹為此久佇立容易光隂度水館
次文羽(文羽一/作久雨)山葉下暝露懐賞入舊襟悦物覽新賦
惜我無雕文報章慚復素
　　　呉中禮石佛
幻生太浮詭長思多沈疑疑思不慙炤詭生寧盡時敬
承積刼下金光鑠海湄火宅斂焚炭藥草匝惠滋常碩
樂此道誦經空山坻禪心暮不雜寂行好無私軒騎久
已訣親愛不留遲憂傷漫漫情靈意終不淄誓尋青蓮
果永入梵庭期
　　　採石上菖蒲
瑤琴久蕪没(一作瓊琴/久塵蕪)金鏡廢不看不見空閨裏縱横
愁思端緩步遵汀渚揚枻泛春瀾電至烟流綺水綠桂
涵丹憑酒竟(一作/意)未悦半景方自歎每為憂見及杜若
詎能寛兾採石上草得以駐餘顔赤鯉儻可乘雲霧不
復還
　　　雜體三十首(有序/)
夫楚謠漢風既非一骨魏製晉造固亦二體譬猶藍朱
成采雜錯之變無窮宫商為音靡曼之態不極故蛾眉
詎同貌而俱動於魄芳草寧共氣而皆悦於魂不其然
歟至於世之諸賢各滯所迷莫不論甘而忌辛好丹而
非素豈所謂通方廣恕好逺兼愛者哉乃及(選無乃字/及一作致)
公幹仲宣之論家有曲直安仁士衡之評人立矯抗况
復殊於此者乎又貴逺賤近人之常情重耳輕目俗之
恒蔽是以邯鄲托曲於李竒士季假論於嗣宗此其效
也然五言之興諒非夐古但闗西鄴下既已罕同河外
江南頗為異法故𤣥黄經緯之辨金碧浮沈之殊僕以
為亦各具美兼善(選作合其/美並善)而已今作三十首詩斆其
文體雖不足品藻淵流庶亦無乖商確云爾
　　　　古離别(一作/別離)
逺與君别者乃至鴈門闗黄雲蔽千里遊子何時還送
君如昨日簷前露巳圑不惜蕙草晩所悲道里寒君在
天一涯(一作君行/在天涯)妾身長别離願一見顔色不異瓊樹
枝兔絲及水萍所寄終不移
　　　　李都尉從軍(陵少卿/)
樽酒送征人踟蹰在親宴日暮浮雲滋握手淚如霰悠
悠清川水嘉魴得所薦而我在萬里結髮(一作/友)不相見
袖中有短書願寄雙飛燕
　　　　班婕妤詠扇
紈扇如團(選作/圓)月出自機中素畫作秦王女乗鸞向煙
霧彩色世所重雖新不代(一作/似)故竊愁涼風至吹我玊
階樹君子恩未畢零落在中路
　　　　魏文帝遊宴(丕子桓/)
置酒坐飛閣逍遙臨華池神飈自逺至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲高文一
何綺小儒安足為肅肅廣殿隂雀聲愁北林衆賓還城
邑何以慰吾心
　　　　陳思王贈友(植子建/)
君王禮英賢不恡千金璧雙闕指馳道朱宫羅第宅從
容氷井臺清池映華薄涼風盪芳氣碧樹先秋落朝與
佳人期日夕望青閣褰裳摘明珠徙倚拾蕙若眷我二
三子辭義麗金雘延陵輕寳劒季布重然諾處富不忘
貧有道在葵藿
　　　　劉文學感遇(楨公幹/)
蒼蒼山中桂團團霜露色霜露一何𦂳桂枝生自直橘
柚在南國因君為羽翼謬䝉聖主私託身文墨職丹采
既已過敢不自雕飾華月照芳池列坐金殿側微臣固
受賜鴻恩良未測
　　　　王侍中懐徳(粲仲宣/)
伊昔值世亂秣馬辭帝京既傷蔓草别方知枤杜情崤
函復丘墟冀闕𬗟縱横倚棹汎涇渭日暮山河清蟋蟀
依桑野嚴風吹若莖鸛鷁在幽草客子淚已零去鄉三
十載幸遭天下平賢主降嘉賞金貂服𤣥纓侍宴出河
曲飛蓋遊鄴城朝露竟幾何忽如水上萍君子篤惠義
柯葉終不傾福履既所綏千載垂令名
　　　　嵇中散言志(康叔夜/)
曰余不師訓濳志去世塵逺想出宏域高步超常倫靈
鳳振羽儀戢景西海濱朝食琅玕實夕飲玉池津處順
故無累養徳乃入神曠哉宇宙惠雲羅更四陳哲人貴
識義大雅明庇身莊生悟無為老氏守其真天下皆得
一名實久相賓咸池饗爰居鐘鼓或愁辛栁惠善直道
孫登庶知人寫懐良未逺感贈以(一作/還)書紳
　　　　阮步兵詠懐(籍嗣宗/)
青鳥海上遊鸒斯蒿下飛沈浮不相宜羽翼各有歸飄
颻可終年沆(一作/滉)瀁安是非朝雲乗變化光耀世所希
精衞銜木石誰能測幽微
　　　　張司空離情(華茂先/)
秋月映(一作/照)簾櫳懸光入丹墀佳人撫鳴琴清夜守空
帷蘭徑少行迹玉臺生網絲庭樹發紅彩閨草含碧滋
延佇整綾綺萬里贈所思願垂湛露惠信我皎日期
　　　　潘黄門述哀(岳安仁/)
青春速天機素秋馳白日美人歸重泉悽愴無終畢殯
宫巳肅清松柏轉蕭瑟俯仰未能弭尋念非但一撫衿
悼寂寞怳然若有失明月入綺䆫髣髴想蕙質銷憂非
萱草永懐寄夢寐夢寐復㝠㝠何由覿爾形我慙北海
術爾無帝女靈駕言出逺山徘徊泣松銘雨絶無還雲
花落豈留英日月方代序寢興何時平
　　　　陸平原羈宦(機士衡/)
儲后(一作/諸后)降嘉命恩紀被微身明發眷桑梓永歎懐宻
親流念辭南澨銜怨别西津驅馬遵淮泗旦夕見梁陳
服義追上列矯迹厠宫臣朱黻咸髦士長纓皆俊民契
濶承華内綢繆踰歲年日暮聊總駕逍遥觀洛川殂(選/作)
(徂/)殁(選作没/一作役)多拱木宿草凌(選作/陵)寒煙遊子易感慨(選/作)
(愾/)躑躅還自憐願言寄三鳥離思非徒然
　　　　左記室詠史(思太沖/)
韓公淪賣藥梅生隠市門百年信荏苒何用(一作/為)苦心
魂當學衞霍將建功在河源珪組賢君眄青紫明主恩
終軍才始達賈誼位方尊金張服貂冕許史乘華軒王
侯貴片議公卿重一言太平多懽娯飛蓋東都門顧念
張仲蔚蓬蒿滿中園
　　　　張黄門苦雨(協景陽/)
丹霞蔽陽景綠泉涌隂渚水鸛巢層甍山雲潤柱礎有
弇興春節愁霖貫秋序燮燮涼葉奪戾戾颸風舉高談
翫四時索居慕儔侣青苕(一作/苔)日夜黄芳蕤成宿楚歲
暮百慮交無以慰延佇
　　　　劉太尉傷亂(琨越石/)
皇晉遘陽九天下横氛霧秦趙值薄蝕幽幷逢虎據伊
余荷寵靈感激徇馳騖雖無六竒術冀與張韓遇寗戚
扣角歌桓公遭乃舉荀息冒險難實以忠貞故空令日
月逝愧無古人度飲馬出城濠北望沙漠路千里何蕭
條白日隠寒樹投袂既憤懣(一作/滿)撫枕懐百慮功名惜
未立𤣥髮已改素時哉茍有㑹治亂就(選作/惟)冥數
　　　　盧侍郎感交(諶子諒/)
大厦須異材廊廟非庸器英俊著世功多士濟斯位眷
顧成綢繆乃與時髦匹姻媾久不虧(選作/虚)契濶豈但一
逢厄既已同處危非所恤常慕先達槩觀古論得失馬
服為趙將疆場得清謐信陵佩魏印秦兵不敢出慨無
幄中策徒慙素絲質羇旅去舊京感遇踰(選作/喻)琴瑟自
顧非杞梓勉力在無逸更以畏友朋濫吹乖名實
　　　　郭𢎞農遊仙(璞景純/)
崦山多靈草海濱饒竒石偃蹇尋青雲隠淪駐精魄道
人讀丹經方士鍊玉液朱霞入窗牖曜靈照空隙傲睨
摘木芝陵波采水碧眇然萬里遊矯掌望烟客永得安
期術豈愁濛汜迫
　　　　孫(選作/張)廷尉雜述(綽子荆/)
太素既已分吹萬著形兆寂動茍有源因謂殤子夭道
喪涉千載津梁誰能了思乗扶搖翰卓然淩風矯靜觀
尺棰義理足未嘗少冏冏秋月明憑軒詠堯老浪迹無
蚩妍然後君子道領畧歸一致南山有綺皓交臂久變
化傳火乃薪草亹亹𤣥思清胷中去機巧物我俱忘情
可以狎鷗鳥
　　　　許徵君自叙(詢元度/)
張子闇内幾單生蔽外像一時排冥筌泠然空中賞遣
此弱喪情資神任獨往採藥白雲隈聊以肆所養丹葩
曜芳蕤綠竹(一作/草)隂閒敞苕苕寄意勝(一作/勝景)不覺凌虚
上曲櫺激鮮飈石室有幽響去矣從所欲得失非外奬
至哉操斤客重明固已朗五難既灑落超迹絶塵網
　　　　殷東陽興矚(仲文/)
晨遊任所萃悠悠藴真趣雲天亦遼亮時與賞心遇青
松挺秀萼惠色留喬(一作/芳)樹極眺清波深緬映石壁素
瑩情無餘滓拂衣釋塵務求仁既自我𤣥風豈外慕直
置忘所宰蕭散得遺慮
　　　　謝僕射遊覽(琨叔原/)
信矣勞物化憂襟未能整薄言遵郊衢總轡出臺省凄
凄節序高寥寥心悟永時菊耀巖阿雲霞冠秋嶺眷然
惜良辰徘徊踐落景巻舒雖萬緒動復歸有靜曽是迫
桑榆歲暮從所秉舟壑不可攀忘懐寄匠郢
　　　　陶徵君田居(濳淵明/)
種豆在東臯苗生滿阡陌雖有荷鉏倦濁酒聊自適日
暮巾柴車路闇光已夕歸人望烟火稚子候檐隙問君
亦何為百年㑹有役但願桑麻成蠶月得紡績素心正
如此開逕望三益
　　　　謝臨川遊山(靈運/)
江海經邅迴山嶠備盈缺靈境信淹留賞心非徒設平
明登雲峯杳與廬霍絶碧障長周流金潭恒澄澈桐(一/作)
(洞/)林帶晨霞石壁映初晰乳竇既滴瀝丹井復寥泬嵒
㟧轉竒秀岑崟還相蔽赤玉隠瑶溪雲錦披沙汭夜聞
猩猩啼朝見鼯鼠逝南中氣候暖朱華凌白雪幸遊建
徳鄉觀竒經(一作/探)禹穴身名竟誰辨圖史終磨滅且泛
桂水潮映月遊海澨攝生貴處順將為智者説
　　　　顔特進侍宴(延之/)
太微凝帝宇瑶光正神縣揆日粲書史相都麗聞見列
漢構仙宫開天製寳殿桂棟留夏飇蘭橑停冬霰青林
結冥濛丹巘被(一作/披)葱蒨山雲備卿靄池卉具靈變重
陽集清氛下輦降𤣥宴騖望分寰隧曬曠盡都甸氣生
川嶽隂煙滅淮海見中坐溢朱組步櫩簉瓊弁禮登佇
睿情樂闋延皇眄測恩躋愉逸㳂牒懵浮賤承榮重兼
金(選作榮重/餽兼金)巡華過盈瑱敢飾輿人詠方慙淥水薦
　　　　謝法曹贈别(惠連/)
昨發赤亭渚今宿浦陽汭方作雲峯異豈伊千里别芳
塵未歇席涔(一作/零)淚猶在袂停艫望極浦弭棹阻風雪
風雪既經時夜永起(一作/豈)懐思汎濫北湖遊苕(一作/岧)亭
南樓期㸃翰詠新賞開袠瑩所疑摘芳愛氣馥拾蘂憐
色滋色滋畏沃若人事亦銷鑠子衿怨勿往谷風誚輕
薄共秉延州信無慙仲路(一作/由)諾靈芝望三秀孤筠(一/作)
(雲/)情所託所託已殷勤祗足攪懐人今行嶀嵊外銜思
至海濱覿子杳未僝(一作未/僝聚)欵睇在何辰雜珮雖可贈
疏華竟無陳無陳心悁勞旅人豈遊遨幸及風雪霽青
春滿江臯解䌫候前侣還望方鬱陶煙景若離逺末響
寄瓊瑤
　　　　王徵君養疾(微/)
窈靄瀟湘空翠澗澹無滋寂歴百草晦歘吸鵾雞悲清
隂往來逺月華散前墀鍊藥矚虚幌汎瑟卧遥帷水碧
驗未黷金膏靈詎緇北渚有帝子蕩瀁不可期悵然山
中暮懐痾屬此詩
　　　　袁太尉從駕(淑/)
宫廟禮哀敬枌邑道嚴𤣥恭潔由明祀肅駕在祈年詔
徒登季月戒鳳藻行川雲斾象漢徙宸網擬星懸朱櫂
麗寒渚金鋄映秋山羽衞藹流景綵吹震沈淵辨詩測
京國履籍鑒都鄽甿(選作萌/一作氓)謡響玉律邑頌被丹絃文
軫薄桂海聲教燭氷天和惠頒上笏恩渥浹下筵幸侍
觀洛後豈慕巡河前服義方無沫展歌殊未宣
　　　　謝光祿郊遊(莊希逸/)
肅舲出郊際徙樂逗江隂翠山方藹藹青浦正沈沈涼
葉照沙嶼秋榮冒水潯風散松架險雲鬱石道深靜黙
鏡緜野四睇亂層岑氣清知鴈引露華識猿音雲裝信
解黻煙駕可辭金始整丹泉術終覿紫芳心行光自容
裔無使弱思侵
　　　　鮑參軍戎行(昭明逺/)
豪士枉尺璧宵人重恩光徇義非為利執羈輕去鄉孟
冬郊祀月殺氣起嚴霜戎馬粟不暖軍士氷為漿晨上
城臯坂磧礫皆羊腸寒隂籠白日太谷晦蒼蒼息徒税
征駕倚劒臨八荒鷦鵬不能飛𤣥武伏川梁鎩翮由時
至感物聊自傷豎儒守一經未足識行藏
　　　　休上人怨别(惠休湯氏/)
西北秋風至楚客心悠哉日暮碧雲合佳人殊未來露
彩方泛艶月華始徘徊寳書為君掩瑤琴詎能開相思
巫山渚悵望陽雲臺膏鑪絶沈燎綺席生浮埃桂水日
千里因之平生懐
　　　學魏文帝
西北有浮雲繚繞華隂山惜哉時不遇入夜值霜寒秋
風聒地起吹我至幽燕幽燕非我國窈窕為誰賢少年
歌且止歌聲斷客子
　　　效阮公詩十五首
歲暮懐感傷中夕弄清琴戾戾曙風急團圑明月隂孤
雲出北山宿鳥驚東林誰謂人道廣憂慨自相尋寧知
霜雪後獨見松竹心
十年學讀書顔華尚美好不逐世間人鬭雞東郊道富
貴如浮雲金玊不為寳一旦鶗鴂鳴嚴霜被勁草志氣
多感失淚(一作/泣)下沾懐抱
白露淹庭樹秋風吹羅衣忠信主不合辭意將訴誰獨
坐東(一作/高)軒下雞鳴夜已晞總駕命賓僕遵路起旋歸
天命誰能見人蹤信可疑
飄飄恍惚中是非安所之大道常不驗金火毎如斯忼
慨少淑貌便娟多令辭宿昔秉心誓靈明將見期願從
丹丘駕長弄華池滋
隂陽不可知鬼神惟杳㝠暫試武帝貌一見李后靈同
情淪異物有體入無形賢聖共草昧仁智焉足明變化
未有極恍惚誰能精
若木出海外本自丹水隂群帝共上下鸞鳥相追尋千
齡猶旦夕萬世更浮沈豈與異鄉士瑕瑜論淺深
夏后乗兩龍高㑹在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈巳逺竚立誰語哉
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懐歸思如何常願反初服閒步潁水阿
宵月輝西極女圭映東海佳麗多異色芬葩有竒采綺
縞非無情光隂命誰待不與風雨變長共山川在人道
則不然消散随風改
少年學擊劒從師至幽州燕趙兵馬地唯見古時丘登
城望山水平原獨悠悠寒暑有往來功名安可留
擾擾當途子毁譽多埃塵朝生輿馬間夕死衢路濱藜
藿應見棄勢位乃為親華屋爭結綬朱門競彈巾徒羨
草木利不愛金碧身至徳所以貴河上有丈人
華樹曜北林芬芳空自宣秋至白雲起蟪蛄號庭前中
心有所思虚堂獨浩然安坐詠琴瑟逍遥可永年
假乗試行遊北望高山岑翩翩征鳥翼蕭蕭松柏隂感
時多辛酸覽物更傷心性命有定理禍福不可禁唯見
雲際鵠江海自追尋
夕雲映西山蟋蟀吟桑梓零露被百草秋風吹桃李君
子懐苦心感慨不能止駕言逺行遊驅馬清河涘寒暑
更進退金石有終始光色俯仰間英艶難久恃
至人貴無為裁魂守寂寥唯有馳騖士風塵在一朝輿
馬相跨躍賓從共矜驕天道好盈缺春華故秋凋不知
北山民商歌弄場苗
　　　就謝主簿宿
季月寒氣重滋蘭錯無芳北風(一作/方)漂夜色河凝暠如
霜悵哉心神晩燭滅此深堂芰(一作/菱)衣如可贈寧濕岨
雲梁
　　　無錫舅相送銜涕别
心逺路已迥意滿辭未陳曽風漂别蓋北雲竦征人杯
酒憐歲暮志氣非上春若無孤鳥還瀝泣何所因
　　　當春四韻同王左丞
雷萌山中草雲煦江上花流烟漾璇景輕風泛凌霞我
有幽蘭念銜意矚里斜友人殊未還獨慰簷前華
　　　感春氷遙和謝中書二首
江皋桐始華斂衣望邊亭平原何寂寂島暮蘭紫莖芬
披好草合流爛新光生氷雪徒皦潔此焉空守貞
暮意歌上春(一作/眷)悵哉望佳人擥洲之宿莽命為瑶桂
因觀書術不變學古道恒真若作商山客寄謝丹水濱
　　　詠美人春遊
江南二月春東風轉綠蘋不知誰家子看花桃李津白
雪凝瓊貌明珠㸃絳唇行人咸息駕爭擬洛川神
　　　征怨
蕩子從征久鳳樓簫管閒獨枕彫雲鬂孤燈損玊顔何
日邊塵淨庭前征馬還
　　　清思詩五首
趙后未至麗隂妃非美極情理儻可論形有焉足識帝
女在河洲晦映西海側隂陽無定光雜錯千萬色終歲
如瓊草紅華長翕赩
師曠操雅操延子聆竒音𤣥鶴徒翔舞清角自浮沈明
琯東南逝精絲(一作/思)西北臨白雲瑤池曲止(一作/上)使淚
淫淫
秋夜紫蘭生湛湛明月光偃蹇靈芝采容裔紫華堂林
木不拂蓋淇水寧漸裳倐忽南江隂照曜北海陽從此
長往來萬世無感傷
白露滋金瑟清風蕩玉琴空閨饒逺念虚堂生夜隂兹
夕一何哀(一作/衰)明月没西林世人重時暮道士情亦深
願(一作/賴)乗青鳥翼徑出玊山岑
至徳不可傳靈龜不可侣草木還根蔕精靈歸妙理我
學杳冥道誰能測窮巳須待九轉成終㑹長沙市
　　　傷内弟劉常侍
金璧自蕙質蘭杜(一作/桂)信嘉名丹綵既騰迹華萼故揚
聲伊余方罷秀歎息向君榮誰疑春光昃何遽秋露輕
逺心惜近路促景怨長情風至衣袖冷况復蟪蛄鳴白
露沿漢沼明月空漢生長悲離短意惻切吟空庭注欷
東郊外流涕北山坰
　　　悼室人十首
佳人永暮矣隠憂遂歴兹寳燭夜無華金鏡晝恒微桐
葉生綠水霧天流碧滋蕙弱芳未空蘭深鳥思時湘醽
徒有酌意塞不能持
適見葉蕭條已復花菴鬱帳裏春風盪簷前還燕拂垂
涕視去景摧心向徂物今悲輙流涕昔懽常飄忽幽情
一不弭守歎誰能慰
夏雲多雜色紅光鑠蕤鮮苒弱屏風草潭拖曲池蓮黛
葉鑑深水丹華香碧烟臨綵方自弔擥氣以傷然命知
悲不絶恒如注海泉
駕言出遊衍冀以滌心胸復值烟雨散清隂帶山濃素
沙匝廣岸雄虹冠尖峯出風舞森桂落日曖圓松還結
生不念楚客獨無容
秋至𢷬羅紈淚滿未能開風光肅入户月華為誰來結
眉向珠網瀝思視青苔髩局將成葆帶減不須摧我心
若含烟葐蒀滿中懐
䆫塵歲時阻閨蕪日夜深流黄久不織寧聞梭杼音涼
靄漂虛座清香盪空琴蜻引知寂寥蛾飛測幽隂乃抱
生死悼豈伊離别心
顥顥氣薄暮䔩䔩清衾單階前水光裂樹上雪花團庭
鶴哀以立雲雞肅且寒方冬有苦淚承夜非膏蘭從此
永黯削萱葉焉能寛
抒悲情雖滯送往意所知空座幾時設虚帷無久垂暮
氣亦何勁嚴風照天涯夢寐無端際惝恍有分離意念
毎失乖徒見四時虧
神女色姱麗乃出巫山湄逶迤羅袂下鄣日望所思佳
人獨不然戸牖絶錦綦感此増嬋娟屑屑涕自滋清光
澹且減低意守空帷
二妃麗瀟湘一有乍一無佳人承雲氣無下此幽都當
追帝女迹出入泛靈輿掩映金淵側遊豫碧山隅曖然
時將罷臨風返故居
　
　
　
　
　
　
　
　
　
　江文通集卷四
