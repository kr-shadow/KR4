#+TITLE: 集玉山房稿-明-葛昕
#+DATE: 2016-06-11 12:25:41
#+SOURCE: github.com/kanripo/KR4e0237 master c97426dc                
欽定四庫全書　　　　集部六
　集玉山房稿　　　　　别集類五(明/)
　　提要
　　　　(臣/)等謹案集玉山房稿十巻明葛昕撰昕字
　　　　幼明號龍池徳平人官尚寳司卿昕以䕃起
　　　　家初除都督府都事陽武侯薛鋹以貧故幾
　　　　不得襲昕力排羣議鋹始得襲封尋遷工部
　　　　屯田司郎中議裁惜薪司炭額百餘萬又汰
　　　　厰司内官五百六十一人禍幾不測然連三
　　　　疏争之竟如議又争戚畹鄭福濫請䘏典雖
　　　　不行天下壯之其風節頗侃侃不阿其他文
　　　　亦踈爽駿快無媕妸齷齪之氣肖其為人惟
　　　　贈孔劍峯一序似乎溺于左道不類昕之所
　　　　為然昕不得其父母遺像孔以術追寫如生
　　　　故喜極而譽之發于孝子之心不自知其言
　　　　之失猶可以曲諒者也是集為其子如龍等
　　　　所編凡疏一巻贊語一巻詩一巻序一巻誌
　　　　狀一巻記銘跋一巻啓一巻書二巻祭文一
　　　　巻今仍其舊第著之於錄焉乾隆四十四年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　集玉山房稿卷一
　　　　　　　　　　　　　明　葛昕　撰
　疏
　　壽宫營建事宜疏
題為欽奉聖諭事准禮部咨該本部題萬厯十二年九
月二十一日司禮監太監張宏等傳奉聖㫖朕奉兩宫
聖母閲定大峪山吉地茲仰奉慈命遵皇祖故事預作
壽宫一應營建事宜禮工二部㑹同擇吉日來行欽此
欽遵㳟捧到部臣等查得嘉靖十五年我世宗肅皇帝
預擇壽宫旣得吉兆隨即命官營建規制盡善福祚無
疆今我皇上􁧬謀逺識親卜大峪山吉地復㳟奉兩宫
聖母閲定為萬萬年壽域隨勅臣等㑹議預建事宜仰
見大聖人之作為同符皇祖超越百王乃卜世卜年之
洪基而非尋常營作所可擬也臣等祗承綸命敢不殫
心經畫仰賛巨典謹遵照嘉靖年間事例叅以今所應
行逐一議擬開列上請㳟候聖明裁定節奉聖㫖是伐
木祭告遣公徐文璧興工告九陵遣公徐文璧朱應禎
侯吴繼爵郭大誠蔣建元伯王學禮劉應元衛國本王
偉天壽山駙馬侯拱宸后土等神尚書楊兆各行禮欽
此該本部擬奏差官處辦木植磚石物料及工匠夫役
等項徑自題請施行臣等卷查嘉靖十五年預建壽宫
經費浩繁規制物料俱候内外重臣親詣天壽山規畫
㑹計議處具奏所據處辦錢糧工匠等項及本部應委
司官合行事宜相應急為議處仰惟皇上神謨宏逺睿
思精詳法皇祖之𢎞規承兩宫之慈諭特勅臣等預建
壽域誠足以培億萬載靈長之慶一切營建事宜該臣
等遵奉成命已㑹同禮臣㳟照嘉靖十五年事例將開
山興工吉期并應差内外大臣已經具奏題㳟候聖諭
欽定職名其科道兵部司屬錦衣衛内官監等官移文
各該衙門聽其徑自題請至於各項物料數目合遵先
年事例候欽命内外重臣㑹同科道等官親詣大峪山
督令官匠人等踏勘從實㑹計前來另行具題外所有
臣部縂理工程提督工程并催儹物料兼督大石窩等
處堂上官亦均候聖明裁定其應差司屬官員及議處
錢糧木石磚瓦等料并工匠夫役應行事宜議擬列欵
上請合候命下臣等欽遵施行其有未盡事宜仍聽臣
等内外大臣㑹同酌議具題
　計開
　　一議分職掌照得大工工役重大司官湏委任分
　　理各有專責庶便考成所有本部司屬合無一一
　　分𣲖職掌除本司掌印官臣昕管理錢糧不時徃
　　來工所調度一應工役其常川在工騐収木植磚
　　灰石料催儹夫匠管理工程似應差委司官四員
　　山台兩厰管造粗料司官二員神木等厰収發木
　　植司官一員大石窩馬鞍山白虎澗開取石料及
　　燒造石灰司官三員瑠璃黒窰燒造磚瓦司官二
　　員大通橋查發磚料司官一員其臨清燒造城磚
　　通州查發磚木即劄委本處註選司官各行管理
　　不必另行差委以滋煩費
　　一議處錢糧照得工程重大支用錢糧自當浩繁
　　今查本部節慎庫見貯屯田等司堪動料價事例
　　為數不多合無先儘見貯銀兩支用其各省直拖
　　欠本部各項解京錢糧應照先年差委司屬官分
　　投守催但恐於各地方未免騷動今次合只嚴行
　　各省直撫按官勒限將各該司府節年拖欠匠價
　　料價并見開事例銀兩除蠲免奏留外上𦂳盡數
　　催徴按季作速解部接濟臣等多方撙節務期有
　　濟如再不敷仍查照嘉靖年舊例具題勅下户部
　　兵部查發協濟庶錢糧不致缺乏而工程可為永
　　賴
　　一議查處木料為照工作肇興首莫要於聚材本
　　部各厰舊存木植近因鼎建慈寧宫殿及添脩龍
　　蹕殿等處將収貯楠杉鷹平取用數多見存數少
　　即今大工需用柁散等木除照例𣲖行各商買辦
　　外楠杉等大木合先將各厰見存者委該司官㑹
　　同内監酌量取用一面仍移文川廣等處撫按官
　　查照先題數目陸續催解前來接濟再照在厰木
　　植徑運大峪山工所道路窵逺為費不貲合無行
　　内官監差掌尺寸官作在於各厰查照原估棟柱
　　等項照數截成粗料方行運行赴該工出細遺下
　　頑頭木屑即盡發瑠璃兩窰燒造瓦片庶於工作
　　兩濟
　　一議採石恭照壽宫興建惟用石料數多而開山
　　鑿取拽運更艱查得嘉靖十五年各項石料俱在
　　大石山窩馬鞍山牛欄山等處開取即今應用石
　　料仍應照舊在於各山取用合無先差監部官帶
　　領匠作前赴各山勘騐分别青白石及白玉等石
　　某塘堪充某料預為㑹計多召匠作分塘照數開
　　取先儘地工所需刻期開出聼運務要堅細合式
　　期濟實用
　　一議燒造磚瓦照得瑠璃等窰并蘇州臨清等厰
　　燒造磚瓦徃年率有粗惡不堪應用雖節經移文
　　嚴督如法燒造猶自玩習如故今鼎建壽宫非㝷
　　常工程可比前項各料合行内監并各厰委官查
　　照先年式様務要澄漿得法火力俱足體質堅細
　　各記窰户姓名以便查考其大通橋張家灣磚厰
　　本部即行該管司官將見積各項磚料查明呈報
　　聼候運用不足數目仍照先題事理行催蘇州臨
　　清等厰照數𣲖運立限解赴前來應用又查得昌
　　平州迤東地方先年原有窰座俱曽燒運上用磚
　　瓦其道路去陵頗近合無多招窰户即於該州地
　　方採取細土如法燒造務期精堅合式仍聼各窰
　　户自運工所騐收與臨清黒窰各磚相兼應用尤
　　為省便
　　一議燒運石灰照得磚石所需全賴石灰為數頗
　　鉅若騐收無别則弊竇易生查得馬鞍山燒運灰
　　色潔白軍莊灰性稍次且道路有逺近價值有多
　　寡合無以十分為率軍莊止准燒三分嚴行該管
　　司官各另給號票運送監工官處對票騐收原䭾
　　不得卸地堆積以滋守候等弊仍不許將軍莊灰
　　充馬鞍山白灰及將沙石挿和希冒價值違者管
　　工官從重䆒治庶宿弊可釐而灰皆實用
　　一議均買辦照得物料有貴賤價值有盈縮本部
　　雖有㑹估尚有開載未盡者一遇𣲖僉買辦各商
　　遇有利者鑽刺承攬無利者展轉推避今值大工
　　興建預支銀兩動以萬計若不議擬畫一不惟錢
　　糧難完抑且有妨工務合無查照先年及今惜薪
　　司柴炭事例將本部鋪户分作四把中間審其家
　　道殷實及有行止者一二名為首衆各連名保結
　　每遇闗預支眼同赴領敢有侵費而同把不舉首
　　者坐令均賠庶苦樂相當永杜規避錢糧可濟實
　　用
　　一議取車輛照得装運木石等料車輛在灣厰責
　　令通惠河郎中差𣲖在内厰分撥見役車户承運
　　但本部及灣厰原額官車數目不多分運石木不
　　敷應用查得嘉靖十五年舊例原額𣲖取直𨽻各
　　府車户装運合無仍行各該巡撫衙門轉行順天
　　眞保定等府附近州縣僉𣲖車户報部仍候本部
　　明文至日方酌量解部應用亦不得一槩濫行𣲖
　　擾其運過脚價照估散給完日先期發囬庶輸運
　　有濟工作無悮
　　一議處匠役照得大工興作木石瓦撘等匠合用
　　數多遽難召集查照嘉靖年間事例隨工匠役行
　　戎政衙門及五城兵馬司宛大二縣拘集其開山
　　石匠行順天眞保定等府州縣僉解合無將前項
　　各匠俱各照例在内仍行戎政等衙門多方拘集
　　在外應取開山石匠仍行各該巡撫催取解部俱
　　要精壮藝熟者方准收用本部照估給與工食各
　　匠夥内令推有身家行止者准作頭役便於約束
　　衆匠其承領工價見工分給仍嚴禁頭役侵尅俾
　　各匠趨利赴工方為有濟其大工興建之日民間
　　私工不許占恡匠役有礙拘僉仍行各城巡視御
　　史出示曉諭
　　一議處軍夫查得嘉靖十五年營建壽宫兼脩七
　　陵至用官軍十二萬更畨應役今建此大工合公
　　同内外管工官估用軍夫若干照舊例咨行兵部
　　行移京營摘撥赴工應用其永鞏二營摘撥殺虎
　　手并見在各朝房看守錢糧軍人巡山防山要務
　　嚴謹不致踈虞仍各免其撡偹其京營軍夫俱聽
　　提督工程官及兵部司官㸃閘同工部司官量工
　　撥𣲖與本部募夫相兼供役仍照例給與鹽糧造
　　冊送户部闗支
　　一議支銀兩照得夫匠之在山工旣離京窵逺薪
　　米不便照常等候出給實收不免有悮工作合照
　　先年事例給發預支銀每次二三萬兩差官解發
　　昌平州寄庫聼候提督大臣按月酌量給發放支
　　陸續另發接濟該工司官仍每半月出給實収一
　　次赴監視工程科道掛號每一月開具掲帖送提
　　督大臣并呈本部查明照數扣除每季終該工清
　　查出給數目仍該找給銀兩若干報部以便筭給
　　年終通將給過錢糧造册奏繳
　　一議處供應照得在工諸臣駐劄山陵非歲月可
　　計俱應量給廪餼但昌平州素稱凋疲一切應付
　　俱責令處給勢必不敷合無移文順天撫按衙門
　　查將偏僻州縣驛傳及無礙銀兩酌量𣲖發該州
　　協濟每年終各將𣲖取解送過數目咨部查考庶
　　免偏累
　　一議處軍夫匠作止宿處所照得大工興舉人人
　　露宿原無室廬倘遇風雨何以存息合無咨行提
　　督并天壽山内外守偹許於紅門内外近工逺樹
　　處所聽居民人等隨便撘設浮鋪出賣飯食其做
　　工軍民夫匠或二三十名亦許撘葢席舍一二間
　　居止如敢有棍徒生事搶騙嚇詐財物者悉聼巡
　　視官校訪拿䆒治
　　一議取水泉照得山中水泉甚少軍民夫匠屯聚
　　萬衆仰給於水時不可缺查得嘉靖年間興建壽
　　宫旣截取河流復多開井眼合無行令内外提督
　　等官督率欽天監官相勘附近工所地方但於龍
　　脉無礙處所即多方開濬井泉務足軍民夫役朝
　　夕汲用統乞聖裁奉聖㫖壽宫營建事宜旣議停
　　當俱依擬行縂督工程命卿楊兆提督工程何起
　　鳴催儹物料等務王友賢各照例領勅管理
　　議酌開納濟工䟽
題為遵明㫖酌開納以濟大工事照得萬厯十二年二
月二十二日臣等因㳟建慈寧宫殿將來預建壽宫合
用楠杉大木題行採買及縁經費重大庫貯詘乏臣等
議開納事例以濟各項列欵候酌議另行題請奉聖㫖
是這木料着該省撫按官多方採買陸續解進以應大
工急用毋得遲延誤事亦不許加𣲖擾民欽此欽遵除
楠杉等木咨行各該撫按衙門採解外所有開欵事例
臣等謹將本部户部見行事例及先年開納文武職官
監儒吏承等項㑹同吏禮兵部細加酌議停妥俱於選
法無礙相應遵㫖開欵上請㳟候命下本部出給榜文
曉諭在京者不分寓居土著依親探親等項俱准通状
赴部取具鄉官印結先行給帖納銀一面移文各衙門
及原籍官司查明給與劄照并通行在外各省直行令
各項人員親賫銀兩赴部上納有願於在司府州納銀
并丁憂歴役未滿情願欲納銀兩者俱一體准収不許
留難罰紙致阻告納之途仍咨南京工部遵照題奉欽
依一體通行開納各項銀兩俱照季終類縂解部各該
布政司及直𨽻府州以文書到日為始置立循環文簿
二扇將納過員役日月姓名銀兩數目逐一挨填明白
比照本部催徴料銀事例選差的當員役按季賫送本
部倒換稽查仍照例置簿一體填寫送巡按衙門查覈
所有収貯銀兩各地方官仰知大工需用甚急不得擅
留别用如各司府州錢糧不能應期催徴仍將例銀那移
扺數不行按季解部者悉聽本部㕘究本部仍將納完
過各項人員類開文簿各一扇咨送吏部兵部查有詐
偽等項情弊不問已仕未仕嚴行各該官司追究詳奪
以憑從重㕘治再照前項事例臣等縁本部錢糧萬分
缺乏乃借權宜之䇿以濟一時之急候前項大工完日
本部即行奏請停止伏乞聖裁奉聖㫖是
　　請罷開礦峒疏
題為懇乞聖明順天心収地産以助萬壽大工以拯良
弱窮民事該順天府房山等縣民史錦等奏稱水峒等
處産有礦銀奸民掏竊獲利甚多乞要比照嘉靖年間
開礦事例設官公取所獲之利官四民六分収上可少
助大工下可拯救窮民等情奉聖㫖該地方礦峒應否
開取着撫按官上𦂳查勘明白具奏該部知道隨該順
天巡撫都御史張國彦巡按御史張文熈各題稱㑹行
該司道督同各州縣正官親歴水峒兒等處踏勘似難
議開仍將各峒口照舊封固嚴禁偷穵欽奉聖㫖工部
知道臣等看得銀礦之在各山封禁已乆不許擅開葢
不惟恐民競利易以釀亂且地近陵京外接邊境利孔
所在隱憂可虞况得不償失終難濟用今該巡按官㑹
勘立請禁止前來誠老成長慮之見相應依擬合候命
下本部移彼處撫按官將前項各峒口仍照舊封固嚴
令地方官不時巡緝毋致奸宄潛聚以啟它虞以後小
民敢有再如史錦等擅自假公奏擾者即便嚴行究治
庶奸徒屏跡地方無擾矣奉聖㫖這礦峒旣難開取罷
　　議恤運車疏
題為畿民節辦車輌萬分艱苦乞賜矜憫從長議處以
銷隱憂以固根本事該順天府尹徐元泰題稱前事欽
奉聖㫖工部知道臣等卷查嘉靖十五年預建壽宫舊
例𣲖取順保等府車數至五百餘輛比時尚稱不敷今
次在順天保定等府各止𣲖車一百六十輛葢以元宫
重大首賴於石非車不能輸運至工議將各府隨到車
輛與本部額設車輛相兼載運迄今尚未運及百之一
二本年二月二十六日該本部右侍郎王友賢詣大石
窩等處駐劄經月查催石料目覩車輛數少恐暑雨届
期載運不前具題催儹奉聖㫖這車輛着該州縣上𦂳
解送應用不許遲誤工部知道欽此照得預建壽宫全
資於石而轉運到工必資於車今次所𣲖車輛較之先
年不及少半葢縁先朝廟殿工興民間稱苦莫過於車
而臣等深鍳徃轍恐其重累貧民旣捐料銀又捐事例
咨給於起車之日處之不可謂不厚及車到之日又給
預支以免賠累每車每運自石窩徃返七日每車折四
丈上下即得銀十五兩運價尤不可謂不優輦轂之下
耳目自在豈有用民之力而不曲為之處者該府軫念
民瘼真若痌瘝在身謂運石𣲖定車輛無容别議言之
誠是又惟恐大木將來仍復遺累預求停免相應依擬
合候命下本部移文順天保定等地方作速通將原𣲖
運石車輛趂此未雨之時俱限十日内催解到工將估
定應用石料刻期運完盡放歸農决不乆覊以妨民業
其應給脚價查照原題隨運隨給亦斷不令時刻守候
至於川廣大木到灣之日止責成本部在官車户陸續
載運并不復行𣲖擾該府仍通行出示張掛曉諭畿民
有車之家各要安心作速赴工運石以後惟聽其徃來
定不復行僉𣲖時當營建之初委實惟石為艱該府亦
必同心共濟不得延緩後期以致悮事則民力不傷而
大工攸賴矣奉聖㫖是以後運木車輛你部裏臨時酌
處母得重累畿民
　　酌𣲖文石疏
題為㳟奉上㫖傳宣等事准内官監掲帖開稱萬厯十
三年五月二十六日御前覧過濬縣并三河開取到花
斑石俱不堪用本日奉聖㫖還着徐州開取有花様堅
美的來用神領山白玉石㨂選好的相兼應用欽此本
監於二十七日覆奏奉聖㫖是工部知道欽此欽遵為
此合用掲帖前去工部行令該司欽遵明㫖前去徐州
開取就彼成細前來應用等因到部送司除神領山白
玉石即行差官督匠開取以後相兼應用外卷查嘉靖
十五年預建壽宫合用花斑石三千一百塊即分於濬
縣徐州採取後因應用不敷又復分𣲖徐州濬縣等處
採辦本部各差官分投前去公同各該撫按及兵偹并
府州縣掌印官選擇匠作開取解用今准内官監題出
合用花斑石共四千九百五十塊相應酌行採辦臣等
看得前項石料旣奉明命於徐州開取敢不祗承德意
以壮億萬斯年壽域但念徐州地方南控吴楚北接齊
梁水陸衝繁轉輸要㑹實國家襟喉重地節年以來頻
遭水旱災傷小民嗷嗷待哺蠲租賑貸倉庫空虚即今
多方安戢猶恐不足以奠民生而妥民志若一旦將此
數千石塊盡責之營辦不惟造辦不前躭延嵗月有悮
工作抑恐經費不貲煩擾地方民窮怨起隱憂可虞其
如皇上愛養元元戢寧方夏之意何况美材難得即今
并工盡力於此一處求之恐亦未易以取盈也查照嘉
靖十五年皇祖朝預建壽宫需此花斑石料亦於濬縣
三河等處兼取選用至今在寳城殿宇者一體堅美此
皆臣等耳目之所睹記是先年採取未嘗獨於徐州而
濬縣等處亦在所不棄也茲者大工取用此石合無再
照舊例將内監開取石數三分為率徐州量𣲖一分其
餘仍於濬縣三河遵化等處着落各該地方官親至出
石處所開求前石務要花様純全體質堅潤本部仍分
委能幹官員題請前去各該地方會同彼處撫按及司
府州縣掌印官選擇髙手匠作嚴行催督務照發去尺
寸各細心揀選開取其不堪石料不許混開開成選中
即在本處琢磨成細上𦂳陸續差官管解前來應用庶
石料四集大工易舉徐沛凋疲之地不至重擾我皇上
億萬年之慶彌衍於無疆矣奉聖㫖徐州地方旣稱凋
疲這石料准開取一半解用其餘濬縣等處協辦合用
工食你部裏還與設處毋致擾累小民
　　議取官木以濟工用疏
題為欽奉聖諭事案照預建壽宫工程重大節該本部
題奉欽依楠杉大木鷹平條槁行川廣蕪湖等處採解
其松木五萬九千五百餘根例該召商買辦隨經批給
鋪户耿應禎等分投収集續據各役告稱張家灣等處
并無客木即徃山西産木處所収買經過五䑓縣河門
口地方見有漏抽入官長皵木四千餘根松木二萬八
千餘根召人認買變價濟邊又有在山内木大小六萬
餘根告乞查處等因隨該本部移咨山西巡撫衙門委
官查勘囬稱五䑓縣河門口堆放木植果有三萬一百
九十二根又據部差舍人吴大經禀稱本處木料除河
門口外各山尚有六萬餘根又據本處客商李希䕫等
告稱五䑓地方見在松木三萬有餘乞批拽運等情臣
等看得大工物料節奉明㫖着上𦂳辦造川廣大木雖
已𣲖採而柁皵松木召買頗難各厰正值匱乏尤宜急
行措處今五䑓縣既有存積木料數多又經咨行山西
巡撫衙門查勘前來相應題請合候命下本部移咨山
西巡撫都御史轉行該司道官督同府縣等官即將前
項入官松木照依咨開堪用數目給文差官管解赴部
以濟大工之用其水脚酌量地里估計合用若干就於
該府収貯本部事例銀兩募夫拽運前來不得分毫𣲖
擾小民其各商原報在山松木聽令原領有本部批文
者許其入山自運前來不得阻勒解到之日仍聽本部
揀選照估給價収買應用庶木料有偹而需用不乏矣
奉聖㫖是
　　請罷助工之令疏
題為傳奉上㫖事該内閣逓出掲帖該文書官宋坤口
傳聖㫖夀宫工程浩大未有次第應用錢糧數多聞嘉
靖年間朝殿等工撫按官各進有助工贓罰銀兩工部
還查見在錢糧有無足用助工事是否可行明白來説
欽此臣竊以帝王舉事貴圗億萬年之業尤貴得億萬
姓之心大業集而民心不失斯保世滋大享祚靈長之
道也我皇上乘乾履㤗鼎建夀宫中外臣民翕然欣戴
其於億萬年之業固已預圗之而於億萬姓之心亦佹
得之矣臣等職司邦土義切急公即帑藏空虚未敢言
詘而委曲措處亦已用至五十餘萬金矣今元宫重地
㡬已垂成而殿廡諸工尚無次第乃聖心逺慮俯詢錢
糧又欲倣嘉靖年間助工之例以足工用臣等仰奉睿
謨亟宜乗此清問援例請助以濟大工但臣等反覆深
思有未敢以遽請者葢海内地方與昔殷厚不倫又畿
甸山陜災沴頻仍大江南北洪水横溢而蘇松兩浙復
以杼軸苦湖貴四川復以徴材苦江西以陶噐苦河南
以版築苦滇粤以用兵苦諸邊以備宼苦撫按諸臣仰
承德意不敢多事以擾民而所貯贖鍰些須藉以佐公
家之急故外之不繼且内焉是資甚則有咨行各部求
權宜以處者又其甚則有請之内帑求頒給以濟者此
豈不知廟堂之上財用之不足哉誅求已徧計無所出
耳茲一旦而以助工之詔傳之四方撫按諸臣其勢不
得不責之有司有司未必皆賢萬一奉行未善借言明
㫖公肆科罰株連波及逮繫責追纍纍道路竊恐大工
未必濟而且重遺我百姓困也不大為聖心所弗安乎
臣等區區之愚伏念預建壽宫乃國家重大吉典正臣
子畢力供事之秋必使財不費而工成役不勞而事濟
方為忠愛之完畫㳟查本部庫内積貯尚有事例銀六
十萬金儘足目前支費將來若復難繼自當查例上請
借用惟期不至悮事臣之責也何敢他諉伏望皇上俯
從本部之議容臣等漸次經理務在勉圖成功光弼盛
典無以費鉅而煩宸慮無以財詘而藉外鍰則億萬姓
之心膠不可解而億萬年之基亦因以永固而不替也
臣等不勝惓切祈懇之至奉聖㫖朕念工費浩繁財用
不繼欲照嘉靖年間事例權宜措處你部裏旣這等説
且着用心經理如有不敷預先查議題請以濟大工
　　請増大料運價疏
題為議處大料運價以甦車役以重吉典事該督催物
料本部左侍郎王友賢咨據車户楊福等告稱前事臣
等竊謂役民以力者必使常有贏餘俾利有可趨不必
驅民以法而民自樂於從事本部向於車户一欵當大
工創議之始未暇計其装運大料多用騾頭撘掛之苦
漫然責以拽運雖比照舊時㑹估量行議價中間委屬
虧累如大石窩運價僅足供草料飯食之費如遇改轍
車撘掛即亦稱困至馬鞍山運價則又不及大石窩逺
甚况今明樓全料俱在本山尚未運到十分之二三衙
門車户寧受比責竟不肯徃役垂涕訴告咸以大料價
少虧苦為辭若不及今速處將來必致悮事合候命下
本司掌印官仍㑹同監視工程并厰庫科道官及見工
司官將大石窩大料自十一丈以上至十六丈俱各比
新估量加脚價馬鞍山運價即照依大石窩事例一體
給價以濟燃眉之急其餘大工應用一切大料等項運
價原無定估者容臣等臨時酌處給價務使車户不致
虧苦通候大工完日即行停止後不為例如此不惟京
灣車户樂於載運即四方車户慕利而來者衆矣奉聖
㫖是
　　請廣鼔鑄以佐大工疏
題為錢價騰貴工用不便懇乞聖明俞允量行添鑄以
濟大工事該提督工程本部左侍郎曽同亨咨據見工
本部郎中徐泰時呈稱前事臣等看得國家之設制錢
所以足國裕民頃者本部遵奉欽依鑄萬厯金背錢十
五萬錠每積至三百萬文㳟進内府一次又以六分之
五咨送户部折放官軍俸糧此錢一布小民喜於行使
致令嘉隆舊錢一時停格不行誠以皇上制錢輕重適
宜輪廓龎厚利於民用也乃此錢原鑄有限流布民間
未多即京城内外已苦錢貴况大工夫匠日聚㡬萬朝
夕飯食交易利於用此錢而苦於不足亦理勢所必然
者旣經提督侍郎曽同亨咨議前來欲添鼓鑄以便工
費誠與臣等所見相同合無即從所請恭候命下臣等
行令寳源局原管鑄錢員外郎沈修除將欽依限鑄錠
文照常鳩工成造先後陸續恭進内府并續送户部外
本部另動節慎庫事例銀兩另僱爐頭量行添鑄專濟
大工每月一次約二百萬文解發工所令其搭銀行使
候工有次第夫匠數少即行停止後將動支過事例銀
兩若干鑄過萬厯金背錢若干文造册奏繳偹查再照
目今新鑄制錢每銀一萬兩買辦銅錫煤炸及雜料工
食該鑄錢七百一十八萬文而民間行使率以五文扺
銀一分是銀一萬而得一萬四千兩有餘之用也况錢
數漸添銀易倒換物價且將漸平足國裕民莫便於此
伏乞聖明俞允勅賜施行大工幸甚臣等幸甚奉聖㫖
是
　　議處協濟大工疏
題為大工方殷庫貯匱乏乞賜議處協濟以紓急用事
據監督節慎庫虞衡清吏司主事徐榜呈稱照得本庫
實在應支壽宫銀止十萬餘兩事例停止欵數旣多僅
存數條輸納漸少而四司節年料價各省直拖欠不可
勝計即今内外大小營造工費無筭前項銀兩不敷若
不預為區處誠恐臨期有悮支放呈乞酌議等因到部
送司案照預建壽宫工程重大支用浩繁先該本部條
議工費銀兩先儘庫貯見在料價及開納事例銀陸續
支用如有不敷查照嘉靖年間舊例題請户兵二部協
濟等因節奉聖㫖壽宫營建事宜旣議停當俱依擬行
欽此已經通行欽遵訖今該前因相應議處案呈到部
伏念臣等猥以踈庸荷䝉簡任每見工費浩繁輙日夜
焦思與内外諸臣悉心計議初到部涖事日庫内収貯
事例等項銀兩猶有三十萬之積臣方竊計各省直應
解本部錢糧或可陸續接濟不意數月間一應工料支
用外所僅存者止有前數在各省直應解料價等項銀
兩又且不多臣始不覺驚惶以如此大工之費臣不能
預為計處致有此燃眉之急臣誠無所逃罪臣等復詳
查本部工費錢糧先年原無定額遇有傳造興作臨期
料計數目酌量分𣲖各該地方徴銀解部用剰存積是
以庫内間有餘羡足偹緩急自嘉靖三十五年以後工
作頻興當事者因約一年之費著為定數分𣲖各省直
名為料價每歲額數止五十餘萬兩并匠價等銀通計
不過七十餘萬即今川廣大木抵灣應發運價鷹平條
槁價應找給與夫各司應支發銀兩在營繕司除修過
翊坤宫并𢎞德殿等處方在筭給實収及寳善門玉熈
宫天壇重城都城千歩廊房等處修理支費外若年例
之修倉磚料司禮司設内官監經厰工料與夫苫葢大
木板枋約該銀二十餘萬兩虞衡司除見辦銀作局水
銀等料寳源局鑄錢支費外若年例之盔甲王恭二厰
兵仗局寳鈔司乙字等庫龍瀝等紙酒醋局料價燒造
磁缸買辦硝黃以至脩理大庖厨約該銀十五萬兩都
水司除傳造舖宫婚禮針工局冬衣鋪葢併見今筭給
川漆價銀等項支費外若年例之噐皿厰六科廊尚衣
監金簿供用庫柴炭板廂司設監乾清等宫龍床光禄
寺小紅杠丙丁二庫串五絲御馬監白麻馬槽樁料價
織染所藍靛蘇木等料約該銀三十萬兩屯田司除見
應支壽宫錢糧外若年例惜薪司光禄寺之柴炭内使
折價巾帽局靴料御用監御馬監銀作局織染局料銀
約該銀三十萬兩通查各司一嵗支費不下百萬兩出
浮於入以致移東就西不勝補凑之苦至於各處未解
料價及事例銀兩在浙江江西則以織造燒造留湖川
貴三省則以採木留順天大名徐州則以採花斑石留
淮揚請留脩堤河南請留修府第蘇松請留造方磚陜
西等處請留賑濟存多於解以致取彼與此日以那借
為事今自壽宫而下内外營造萬不容緩而各項支費
毫不可缺欲照徃例加𣲖小民則各省直重罹災困皇
上方蠲内帑以賑濟之臣固知皇上之心所不忍也查
得嘉靖年間建造慈寧慈慶宫及預建壽宫題行户兵
二部動支草料子粒銀三百四十餘萬兩協濟建造殿
堂朝門等工該禮部等衙門㑹題借支户兵二部餘鹽
課銀缺官柴薪等銀四十萬兩及光禄寺召商買料積
餘銀二十萬兩廟建採木等工費又各支南京工部班
匠料銀及南贛橋税廣東椒木香料鹽引雜貨等税亦
以國家之費取足於國家之財而維時當事諸臣亦不
忍坐視同室有待哺之困不篤共濟之義如此也即今
壽宫工料之費已用過八十餘萬而未完工程尚多其
費葢未可預計外而若臨清之加𣲖磚料瓜儀之召買
木植以及近日各府庫之墻垣房舍暫議停修者又不
與也先該臣部具奏如遇錢糧不敷之日臨期題請議
處等因奉聖㫖朕念工費浩繁財用不繼欲照嘉靖年
間事例權宜措處你部裏旣這等説且着用心經理如
有不敷預先查議題請以濟大工欽此欽遵今茲萬分
缺乏之時苟無權宜措處之計有悮於工程匪細伏乞
皇上軫念大工繁重及年例額𣲖并各宫修整事非得
已勅下户兵二部查例其行協濟惟復以户部餉邊賑
饑支用不足似難照常協助特令兵部將缺官柴薪子
粒樁棚草料馬價等銀共發四十萬兩南京工部匠班
料價葦課等銀先該本部題發二十萬兩充四川採木
之費後因停免三運前銀未經給發乞今再量動十萬
共凑三十萬兩即行解部以濟目前之急此外容臣等
將先年議開各項事例見今停止擇其無礙選法者并
新議一二欵㑹同吏禮兵三部議行開納以偹將來不
繼之需如工費少足即行停止㳟候命下本部咨行各
該衙門照例議處濟用其應納事例另行開欵上請臣
等非不知國家之財當為國家蓄之且事有司存何得
蹈損彼益此之嫌顧事至於無可奈何勢出於萬不獲
已故不得不循例以請也再照各處料價原為本部年
例供應之費開納事例原為預建壽宫之費前此曲從
各省府借留葢出一時遷就權宜之意殊非事體伏乞
天語叮嚀各撫按嚴令有司偹查二項銀雨除十五年
以前奏留者作速截數扣解自十六年為始以後俱不
許擅自議留及聽其逋欠不行催解如有仍踵前弊容
臣等并該科查叅處治庶目下之用少紓而將來之工
費有賴矣奉聖㫖是大工繁重錢糧不敷着兵部於太
僕寺南京工部於葦課等銀各動支三十萬兩協濟
　　覆留開納銀兩以佐荒政疏
題為敷陳救荒要務以濟時艱以圖永賴事准户部咨
稱前事臣等看得山東道監察御史黄正色題稱浙直
江西河南山東山西等處地方災荒要將本部見行開
納事例頒示天下令納級納監人員俱輸粟本處聽憑
有司隨時賑濟一節為照本部開納事例葢以内外大
工經費甚繁而各省直年例料價連嵗以災荒徴解不
前庫藏日匱不得已而酌有前議然各欵開自十二年
三月至十三年五月即歸并户部一十七欵停止一十
六欵十四年五月又停止七欵至十五年九月以來庫
貯萬分匱乏題奉欽依新議増復數條今准吏部咨乂
將光禄寺署丞京衛經歴各行停止所存欵數未多近
日來輸納益少内外工費正慮不敷今御史黄正色備
陳災傷要將本部事例留賑饑民無非恤災救荒以廣
我皇上惠養元元至意但前項銀兩在浙江蘇松徐州
等處俱以織造採石題准留用陜西年前已留備賑一
年近該户部始題議令照舊納解本部無容别議外及
查陜西北直𨽻等處近來得雨麥稱有収榖種復布小
民頗有更生之望惟山柬濟南東昌兖州府與河南開
封府各地方尚稱未雨今若一槩議行存留恐以無多
事欵行之有災地方未必眞濟小民而有司借此復議
盡留則内庫將益空詘是以煦養虚名而耗不可已實
費也合無將所稱災傷地方行各該撫按官備勘所屬
府州縣果係災傷重大至八分以上除户部賑恤不給
又或該地方别無從措處不得不留此以救目前之急
者聽各分别州縣明白具奏以憑議覆定奪其被災稍
輕地方仍各照舊収銀解部濟工㳟候命下本部移咨
南北直𨽻并山東河南江西各巡撫及咨都察院轉行
各該巡按御史一體欽遵施行庶㡬國用民生兩有利
賴矣奉聖㫖是
　　請减蘆課疏
題為懇乞聖慈寛减蘆課以紓民困以廣德意事該巡
撫應天等府地方都察院右僉都御史郭思極題稱前
事欽奉聖㫖工部知道臣等案查得前項蘆洲原係五
年一丈萬厯九年該南京工部册報沿江一帯洲塲原
額一百七十一萬一千八十二畆課銀四萬一千九百
七十八兩有零新丈増出洲塲二十九萬七千六百七
十畆新増課銀二千四百九十餘兩已經題奉欽依照
數徴𣲖在卷又查得詔書内一欵一各省直清丈田糧
如有虚増地畆及將山坡湖塲陞則𣲖糧貽累軍民者
准與更正欽此為照則壤成賦經野大端今沿江一帯
蘆洲日當巨流間有淤灘新出者即有沖坍新没者以
此抵彼數難頓増乃近年來承丈官員惟知搜括盡法
遂爾驟加課額此不惟目前小民苦於徴輸抑恐將來
國課動至拖欠旣經該撫臣具題前來援引恩詔請免
改正委應依擬但節年新増蘆課徴収諒已在官况已
奉有蠲免分數難復議豁其九年新増課銀合無㳟候
命下本部移咨南京工部督理蘆政主事及轉行各該
巡按責令各州縣掌印官從公覈實果係本年虚加即
與改正徑自明白奏請除豁以後每遇五年一次丈量
經管官員務要虚心踏勘的確劑量増損不得故求浮
額以病民生亦不得濫行豁免以虧國課庶課銀約有
定額而民困可紓矣奉聖㫖是
　　請免新増紅蘿大炭疏
題為嵗辦錢糧不敷懇乞聖明停免増添木炭以蘇商
困以重邊防事該惜薪司署司事御馬監太監陸敬等
題稱工部易州山厰採燒辦納長装木炭五十萬觔專
候乾清宫并聖母兩宫金盆及妃嬪宫所潞王公主等
處日用時不敢缺乃額辦原少用處數多虞至匱乏無
從區處伏望年増添三十萬觔接濟供應奉聖㫖這木
炭旣供應不敷准照數増辦應用工部知道欽此臣等
看得長装木炭專供上用每年額𣲖五十五萬觔行易
州山厰督併各商辦納㨂擇修整不比小炭易辦今惜
薪司具題乞要嵗増𣲖三十萬觔奉有俞㫖臣等敢不
仰承明命遵行増𣲖以裕供應但易州山厰地近邊鄙
民生疲苦燒造大炭林木日乆砍伐已盡近年以來各
商至越闗渉險數百里外採運木植燒造交納萬分虧
累該易州主事徐即登具呈前來方欲具題議處以少
蘇其困憊以昭我皇上安戢地方愛養元元至意今該
監據請増添前數殆踰一年年例錢糧之強半不惟積
累貧民力不能支山塲逺地料亦難辦以四方招集渙
散之商應一旦加添重大之役恐適以速其逃亡轉貽
拖欠也竊謂該厰大炭額𣲖有時即十餘年來未聞稱
不足用固皆我皇上儉德鍳於成憲撙節有方所致今
辦納雖難在易州厰接年拖欠亦自陸續報完在紅蘿
厰年額實未短少何為輙至不足陡有三十萬之加也
且見採地方旣稱無料若復加添必取之沿邊山谷山
木漸至蕩然是邊偹籓籬盡撤向來闗禁之不敢稍弛
謂何乃可不為之深長慮也伏望皇上軫念邊境疲民
採燒前炭艱難萬状及念邊塞重地林木借以為險於
戍守大有闗係俯將額外新増觔數特賜停免乞勅惜
薪司查將此項年例大炭仍照徃年額數愛惜支用不
得驟議増加果如供應不敷即於紅蘿厰白炭内㨂選
進用供應自可不致缺乏而疲商庶免重累矣邊地幸
甚臣愚幸甚奉聖㫖這所奏知道了還遵前㫖行
　　請减嵗増紅蘿大炭疏
題為嵗用大炭増加數多商力不支懇乞聖明量賜裁
减并議汰冗員省鋪墊勤収納革一切夙弊以便供應
事先該臣等題覆惜薪司署司事御馬監太監陸敬奏
稱請増大炭乞恩停免一節欽奉聖㫖這所奏知道了
還遵前㫖行欽此臣等竊惟大炭之設其來已乆接年
供應未聞不敷今一旦准加添至三十萬觔或以近未
如祖宗朝專取供御前用耳仰惟我皇上儉德光昭動
恤民隱近如减光禄膳羞江西燒造磁噐浙直織造叚
疋何非加意窮民乃茲大炭獨未䝉俯聼免行加𣲖者
豈以山厰林木取辦固易易乎然上供事有言之似易
而勢實不能支則莫如今日此大炭葢其用一色甲木
近地不可得商人採辦越重闗數百里外褁糧歴險上
下山谷窮數日之力纔得一肩荷背負至燒出成炭短
小條細皆不中選照式起解十未獲一此採辦之難也
及輸京師湏借車輛千里馳驅動輙磕損業已近厰復
多棄置又復不勝賠累之擾迨至報官上納守候日乆
方得盤収多經蹂踐奚止壑缺徃徃轉取後撥填補眼
前少加羡餘數亦無㡬今漸増殆十之八一年名為五
十萬觔其實已暗増至八十餘萬觔此又包辦之難也
鋪墊秤頭已足輪収内官又各索茶席錢火者猫食亦
求數簍價少不如意一藤條徑碎水磨合式炭㡬簍以
廢棄物盡没厰庭此又其過門之難也且原額掌厰貼
厰等官一厰不過數員今漸加至百數十員縂計八百
餘員矣十羊九牧各有分例每上炭一撥鋪墊不貲尚
復私索抑勒誠有如科臣所言而未盡者此又非濫費
無告之難耶夫以舊額錢糧上納之難已如此商民苦
不聊生業思逃亡即仍舊額猶恐時詘舉贏未必年年
完納乃又復從而加征至如此之多的知力不能為勢
不能支矣臣即今一時勉強應命緘黙弗言以致日後
逃亡益甚正額且虧乃咎臣言之不早臣固無所自文
其何以収東隅之失使公家雖稍苦民而竟實獲増添
利益哉逆知其必不然矣伏望皇上軫念邊氓困苦新
加𣲖數的不能辦科臣并臣等先今具奏毫不敢欺特
將先項大炭姑量加數萬觔後不為例或將三十萬觔
分作三年帯徴縂扣足數即行停止㳟候命下臣等謹
遵裁定數目查照定價給發銀兩一面行令易州厰主
事一面咨彼處巡撫都御史轉行附近州縣招選殷實
商民寛其别項差役聼令廣開山塲多方採燒自萬厯
十四年為始將新加炭觔隨年例大炭依期上納仍乞
勅下司禮監行惜薪司掌印官除該厰額設掌貼僉書
外亟將夤縁乞添冗員議行大一汰處或只令其本厰
帯銜不得與収放之事以困貧商更嚴諭該司要知大
炭寸寸皆民筋力脂膏加意愛惜只照舊例專候上用
其供匪頒欽賞准令止用揀選堅實年例常炭仍申飭
該厰减鋪墊禁索需平觔秤勤収納一洗殘害夙弊使
各商得易完辦錢糧由此紅蘿一厰推而至外西南北
厰俱准惜薪司新掌印官陸敬欲减工費銀兩新議及
其内厰裁定収納事例凢柴炭一厰務期一日収完不
許似前阻攔掯勒延遲月日以滋弊端充溪壑欲行令
各厰一體遵行外仍容臣移文保定巡撫都御史着落
近厰州縣官各種應用橡木以期數年後取用更許僻
逺山民將自燒装炭徑與厰商交易以濟目前採求之
難於催科之中寓撫字之意欲取之不盡先用之有節
則我皇上仁慈㳟儉至德豈但畿輔小民罔不瞻仰感
戴而休養生息之恩將延及邊闗内外殆莫不喁喁仰
誦聖明鴻號熈於無窮眷命綿於維新宗社無疆之慶
端有在矣奉聖㫖這添辦大炭你部裏旣説邊商困苦
採納艱難准每年量添十五萬觔候積剰足用具奏停
止該厰冗員及収納事例着司禮監選差亷幹内官㑹
同該司掌印官用心查覈酌議裁减停當來説
(此䟽具稿正堂以部科兩抗疏拂上意力命停奏恐取/譴責竟不畫題愚走白三相公亦面止之謂㫖如徑内)
(批恐閣中亦難収拾愚對以為職旣奉㫖留司乆任完/大工事則何忍年年見中外諸商之苦諸商每四年會)
(科道一審編京中大室一次及之有至四年而不傾家/逃竄者乎如此不已恐戾祖宗取彼填實京師至意此)
(䟽原非出堂上即將本職調外任罰俸一年皆所不恤/相公壮之徑冒昧具題上初震怒命東厰太監張鯨亟)
(緝奏語真妄將深加罪禍且叵測繼從監厰見勒令衆/商各自供掲控弊乞命草單曰始以為外衙門故飾詞)
(抗拒該厰積弊固以至此極乎乃䧏斯㫖尋准欽差司/禮監官覆部五厰中官共汰五百六十八員名外每厰)
(柴炭年不下十撥每撥鋪墊遂减五七百金縂計五厰/一次収納較常輙减費以六千計其不中式者又准商)
(人領出不得没官秤頭亦平収期復速而商人始得免/賠累甦息有望矣記此以見聖明乾斷非左右中涓所)
(能惑/動云)
　　請更大炭山塲䟽
題為嵗用大炭増加數多議處更撥山塲以便採辦供
應事該保定巡撫右僉都御史賈三近咨稱易州兵偹
道右叅政兼僉事余國賓呈議前事又據督理易州山
厰主事張新呈同前事臣等看得易州大炭係供御用
日不可缺但徃時年例只五十五萬觔山塲轉採漸逺
已稱難辦今又陡加十五萬觔則至另議撥山塲猶慮
弗給亦勢之必至非過計也所有勘定前項車頭港等
八處旣經撫院督行該道㑹官查議前來事稱妥當相
應依擬題請合候命下本部移咨保定巡撫及咨都察
院轉行巡闗御史通行該道㑹同該主事將前項勘定
山塲定立界址即設立窰座每年照例明開呈部印給
批文責令舖商窰户在界址内採辦青信白棗等甲木
燒造大炭依期解納其餘雜木根株不許亂行砍伐自
取罪譴守口官軍亦不許與舖商故分爾我挾私妄言
亦不得通同商民偷行混砍盗賣致損邉闗籓籬其伐
過山塲若椒樹溝等六處及今新撥給地方但有採過
甲木身幹各嚴行榜諭守口官軍務要加意巡守長養
新枝以䕶成材聽備採用每季各地方文武官吏逓不
致傷伐甘結分投該管厰道衙門查考如有奸徒盗砍
私燒小炭者許守隘官軍及隣近窰户人等或擒或告
送厰道衙門以憑懲究有故縱者事發一體治罪其議
招民種植甲木一節本部先年已曽有文行令從長議
處在本道亦曽准該府議將砍伐空山即令各口官軍
隨時補栽今徑欲該厰廣行栽植及時灌溉期五年後
永省採燒禁山查照各處山塲原不係該厰主轄該厰
庫藏除辦年例大炭無復分毫官銀存貯可以支給藉
令招商種植其地方當坐落何所以後此山塲即屬該
厰管理仍聽司道節制近而地主芻牧逺而官軍邏廵
有無掣肘得博實効與否容臣等再咨該撫院督令道
府㑹同該厰再加酌議明妥及合用錢糧從何措處毋
事虚文以滋糜費推委悮事另行具題欽遵奉行再照
此嵗辦大炭在祖宗朝皆取足原額觔數即我皇上御
宇十三年以前亦未嘗稱不敷用前嵗偶縁商力不支
積有拖欠該惜薪司具奏乞加添三十萬觔該本部奏
請减免奉聖㫖這添辦大炭你部裏既説邊商困苦採
納艱難准每年量添十五萬觔候積剩足用具奏停止
該厰冗員及収納事例着司禮監選差亷幹内官㑹同
該司掌印官用心查覈酌議裁减停當來説欽此欽遵
年來因収納寛平冗費半减貧商戴恩竭力輸納葢聞
逋欠者已漸完而加添者且源源至矣積剰雖未敢必
足用似可逆覩况今畿甸旱荒甲木益少禁山頻伐藩
籬漸撤不止倍目前難繼之憂抑且重日後叵測之患
伏望陛下鍳臣愚忠勅下該司將此大炭念料不易辦
加意撙節只取用供應御前餘者量賜裁省仍望渙發
德音將來嵗加添數目再量行停减若干觔以寛採辦
山塲庶免旦旦之伐或亦可省以後更撥之擾葢此炭
尺寸圍長有制刮膚水磨十不選一但省納千觔則當
省伐山木㡬千省納萬觔則當省伐山木㡬萬况此山
木藉以長養永峻邊關保障之防而惠澤覃敷其所以
培植困商之命脉登受山川之靈貺殆且無量矣伏乞
聖明採納地方臣民幸甚奉聖㫖是大炭嵗用不敷難
以停减還照前㫖行
　　請正肅王葬價疏
題為䘮禮乞恩事該禮部咨稱前事臣等卷查先年親
王造葬銀兩數目原無定例萬厯七年該本部議定親
王葬價或王或妃有先薨逝者給銀三千八百兩後薨
者給開壙工價銀八十兩㝠器䘮儀銀六十八兩八錢
八分郡王如係帝孫或王或妃有先薨者給銀三百五
十兩如係王孫减半造葬鎮國將軍以下俱遵照嘉靖
四十四年例盡行裁革已經題奏欽依俱各通行遵照
在卷又查得肅王縉􁪠以肅懷王從叔由輔國將軍進
封襲王止支輔國將軍禄其葬價似應酌議今㳟看得
各王府恤典親郡王大有懸隔固以爵禄為厚薄亦以
親踈為隆殺今肅王縉􁪠以旁支進封而嵗支輔國將
軍禄米僅止千石分既殊於親王親亦别於帝孫其造
墳工價若遽給銀三千八百兩似於典制或過合無將
縉􁪠比照親王葬例銀兩量行减半其餘差官營造銘
旌紵絲金簿龍鈎一如親王體制頒給但恩典出自朝
廷應否如議减給惟復别有定奪伏乞聖裁奉聖㫖是
該府係親王葬價着照例全給
　　請正德王葬價疏
題為乞恩䘮禮并檢舉事該巡撫山東右副都御史李
戴題稱前事臣等卷查親王造葬價銀原未定有額數
至萬厯七年該河南巡撫都御史周鑑題為申明宗藩
條例以杜冐濫以飭法紀事内稱親王造墳工價有司
曲意阿承甚有多費至萬餘兩要乞查照大明㑹典規
制估計工料夫價實該若干著為定例該本部查得㑹
典開載親王造墳規制工料僅一千九百餘兩而夫匠
之價大約與物料等及行據河南布政司冊報崇王妃
宋氏造墳工料夫匠等項共用過銀三千八百兩似合
㑹典規制即行議題以後親王或妃薨逝造墳工價俱
只給銀三千八百兩於該藩封内郡縣查括庫貯無礙
錢糧給發該府自行買料顧役造墳不許𣲖及民間一
錢亦不許沿途及墳所搭葢棚殿擾民如該府有分外
凟擾者聽彼處撫按官將輔導撥置員役叅究治罪有
司濫行應付者以贓論黜覆奉欽依通行各該撫按欽
遵外又查得萬厯七年後周王在鋌衡王載圭晋王慎
鋷瀋王恬烄秦王誼澏岷王定燿嫡妃王氏通該本部
照例題給銀三千八百兩各該布政司如數造冊奏繳
並未有奏請加添銀兩事例叅看得德王翊錧造墳工
價先該本部題遵明例照㑹山東布政司如數給發應
用該府輔導官員即宜欽遵明命聽領價值却乃故違
新例分外凟擾以致司府等官失於檢查而撫按等官
亦遂轉為奏請本部正欲具題叅究續該撫按自行檢
舉相應議覆查照該王府葬價例外復請増𣲖數多此
自長史司官吏朦朧情弊乃各該承行官吏失於檢查
輙為轉呈撫按罪委難辭而撫按亦即據以奏請亦與
有責但查得大明律内一欵凡公事失錯自覺舉者免
罪其同僚官吏應連坐者一人覺舉餘人皆免罪所據
前事既經檢舉具奏前來除吏楊承宣依律免罪該省
布政司濟南府經該各官似應照例一體免罪其撫按
官事雖偶失覆查文已曽經屢駁相應免究該府長史
司官吏託辭舊卷明屬故違法應罰治合無恭候命下
臣等咨行山東撫按衙門將德王翊錧葬價止照原題
事理給發該府自行造葬額外加増銀兩悉行停免原
勘詳卷准行註銷其撫按并經承官吏俱姑免究該府
長史司長史合行罰治該吏仍聽撫按提究發落庶法
紀明而恩禮恊矣奉聖㫖是既檢舉各官依律免罪該
府長史着罰俸二箇月
　　請復靖江王恩恤原例䟽
題為懇乞天恩循舊賜䘏以廣聖惠事該靖江王長子
履燾奏請前事卷查嘉靖四年七月内准禮部咨開靖
江王庶長子邦寕奏父靖江王經扶病故已經本部覆
奉欽依行移該布政司照郡王减半事例給銀一百七
十五兩造葬去後嘉靖五年七月内伊子邦寧奏復全
價本部議得洪武年間靖江王府係與秦晋同日受封
比之親王雖若有間比之親王府下郡王亦頗不同若
照郡王墳價减半給與似非所堪合無照依先年郡王
造墳全價事例給與不必减半該布政司委府佐官一
員督理等因覆奉世宗皇帝聖㫖是准照郡王造墳全
價事例給與銀三百五十兩欽此欽遵在卷及查萬厯
十年五月内准禮部咨開靖江王長子履燾奏父靖江
王任昌病故題遵郡玉例减半造葬本部覆奉欽依行
移廣西布政司支給半價造葬去訖今又該禮部咨送
前因為照本府宗𣲖自國初分封歴世以來備沾優渥
原與親王府下郡王禮數有差今於墳價止照郡王近
例减半給與委非所堪既經長子履燾具奏補給前來
又經該司查有前例相應題請合無恭候命下本部行
廣西布政司照依先年郡王墳價全給事例給銀三百
五十兩送與該府應用本司仍委府佐官一員督理完
工其㝠器䘮儀等項照例一并送用畢日該司將送過
價銀數目造冊奏繳仍具數呈部查考但恩典岀自朝
廷非臣等所敢定擬伏乞聖裁奉聖㫖是
　　復増宗正葬價疏
題為追述功德懇乞轉奏俯賜䘏典以光泉壤事該禮
部咨覆河南撫按衷貞吉等㑹題周府宗學宗正睦􁐅
䘏典欽奉聖㫖睦􁐅學行素優依擬加祭給葬以示激
勸臣等案查宗室舊例鎮國中尉墳價銀五十一兩八
錢六分逓是上下數有増减於嘉靖四十四年間概行
停給各題奉欽依欽遵在卷但今看得宗學宗正鎮國
中尉睦􁐅病故所有造墳工價雖例在停給為照本宗
行滋樹德志樂為善化育先嚴乎身範文章早擅於藝
林誼篤天倫學窺理窟既奉明㫖加祭給葬若止給中
尉墳價似亦未見朝廷崇德尚賢殊渥合與輔國將軍
葬卹銀九十二兩五錢行移河南布都二司軍三民七
徴給該府依例造葬庶親賢之化並隆而宗藩人人知
勸矣奉聖㫖是
　　請慎戚畹卹典疏
題為懇乞聖明遵祖制慎卹典以光聖治事該錦衣衛
帯俸都指揮使鄭承憲奏稱伊父封驃騎將軍鄭福病
故乞照永年伯王偉指揮王鑑恩例賜給墳地續該禮
部題覆欽奉聖㫖酌量給墳價銀五千兩自造不為例
臣等仰惟皇上之意必以承憲親臣重違所請而墳價
之給示墳之不應造也又必以親臣之父例無給以墳
價者而令其自造不為例示例之不可自今始也臣等
即宜將順德意夫復何言苐祖宗以來二百餘年原無
帯俸指揮為父請乞祭葬者且永年伯王偉身都貴戚
戴聖夫人保翊聖躬人情典制均宜造葬而承憲安得
援以為例况以從來所未有之䘏典一旦加恩至五千
兩之多寧不駭四海之觀聽啟私門之妄覬乎臣等上
為國家愛典常而下為承憲計乆逺則此墳價者踰禮
越制是不可不杜其漸也昔在開元中用竇孝諶故事
葬王皎而侍中宋璟力争以為不可𤣥宗嘉納之至今
賛美不置皇上逺追堯舜近法祖宗陋唐帝不為而於
承憲之請獨不可以大義裁之耶事闗職掌臣等不敢
緘黙伏望聖上將准給墳價特賜停止庶國家典制不
以一人廢而以保全承憲永享爵禄者其端亦不出此
矣奉聖㫖這所奏知道了還遵前㫖行
(國朝䘏典文武葬價俱有定例惟皇親毎出聖裁亦但/本身而止都指揮使鄭承憲為父乞恩原為非分乃巧)
(於為説不曰討葬價而曰討墳地又有附援曲為力請/是以賜予過厚至於如此該司再呈堂抗䟽請减奉聖)
(㫖卿等説得是但鄭承憲身後墳價已不許再來乞請/了還照前㫖行欽此欽遵不得已咨同户部措給莫之)
(能挽矣當時各部科肯一體共争至再至三或亦仰動/上意庶稍從减顧但一言而止户部復經目本司為推)
(諉不其難哉乃嗣後承憲死其家更營謀造葬而上終/不聽可謂有乾斷已人臣義顧可無和衷與)
　　請告疏
奏為奉差事竣尋感危疾懇乞天恩俯容在籍調理以
延殘喘事臣山東濟南府徳州德平縣人由官生隆慶
四年除授中軍都督府經歴司都事歴太僕寺寺丞户
工二部員外郎郎中陞尚寳司卿萬厯十八年十月内
奉命前徃周府沈邱王致祭治䘮事畢臣以九年於外
不遑將母便道囬籍㳟候欽依限期欽遵復命不謂臣
素患便血股病入秋偶受風寒痰喘脾泄不止臣有祖
母王氏見年八十有八日撫摩臣惟恐臣不蚤愈臣以
上慮欽限期迫勢難戒行下為親憂過服藥餌轉致邪
火益熾頭目暈眩動欲昏仆左股痛楚寸歩難移屢延
醫生吴茂章等胗視僉謂臣受病深沉非旦夕所能調
治湏俟經年庻望平復伏念臣世受國恩過䝉㧞擢頃
以供役壽宫濫冒卿列再叨加服色俸級顧十年部署
徒效馳驅而三載掖垣殊慙尸素仰兹髙厚之恩真捐
糜不足為報也乃今進退如此狼狽摳趨闕廷未可卜
日安敢不披瀝衷私於君父之前丐寛假恩以慰釋臣
祖母心以徼全臣㣲軀命也查得原任太常寺少卿徐
一檟光禄寺少卿程奎俱以奉差事竣患病奏乞囬籍
調理荷䝉聖慈俱俯俞允今臣事體實與相同又臣少
䘮父母親無伯叔更多二豎有衰年祖母之依戀伏望
皇上憐臣遽難動履之病兼抱萬分不獲已之情勅下
吏部查照事理題覆將臣准令原籍調理庶殘喘或可
苟延倘幸不即填溝壑猶有日效犬馬奔走圖報稱於
萬一也職不勝悚懼控籲懇祈之至奉聖㫖吏部知道
覆奉聖㫖是
　　請乞祖母恩䘏疏
奏為遵例陳請懇乞天恩俯賜䘏典以光泉壤事臣祖
父致仕太子少保都察院左都御史葛守禮禔躬清謹
夙受我世宗特逹之知嘉靖三十四年以南京禮部尚
書致仕穆廟登極起户部尚書尋乞終養再起刑部尚
書改左都御史事我皇上屢疏乞休伏䝉聖恩加秩給
驛特賜嵗米人夫致仕萬厯六年正月内在家病故該
巡撫山東右副都御史趙賢巡按御史王藻各奏請䘏
典該禮部題覆奉聖㫖准照例與祭葬還與他諡欽此
又該吏部等衙門題請贈官等因奉聖㫖葛守禮贈太
子太保尋賜諡端肅遣山東布政司右叅議嚴用和致
祭中書科中書舍人張世科造葬安厝訖惟時臣祖母
累封夫人王氏年已七十五嵗感仰天恩屢囑臣等世
竭圖報乃不幸於二十一年十一月二十日病故查得
䘏典條例開載凢二品以上文官妻曽受本等封者照
例與祭葬又稱二品文官曽經諭葬妻故在後授封夫
人者例合開壙合葬今臣祖母王氏累封夫人應有恩
䘏似當據條例具請又查得原任都察院左都御史王
廷妻封夫人楊氏刑部尚書何鰲妻封夫人沈氏病故
各該本部覆奉欽依與祭開壙并癸其夫伏念臣祖母
生前已受封夫人三次而臣祖視二臣又特加有宫銜
恩數出自朝廷固非臣下子孫所敢希兾然風木徒茹
於一念愍䘏實仰乎九重伏乞勅下禮部查議應得䘏
典上請行令有司開臣祖父塋壙准令合葬祭壇内仍
列名并祭則臣祖父母均荷九天之渥澤潤及重泉而
臣舉家感戴聖朝待大臣之優禮當圖報於世世矣奉
聖㫖禮部知道覆奉聖㫖准照例與祭開壙合葬
　
　
　
　
　
　
　
　
　
　
　
　
　集玉山房稿卷一
欽定四庫全書
　集玉山房稿巻二
　　　　　　　　　　　　　明　葛昕　撰
　恩䘏賛語
　　少師大學士李公春芳
性資純粹問學淵深史館積有勤勞春曹雅稱寅直裂
麻承眷忠貞夙著於當時奉詔掄才藻鑑猶傳於今日
世廟重憑几之託莊皇嘉定䇿之勲翼翼小心培元氣
以臻和平之化謙謙雅度陶士習以成師濟之風跡未
老而辭榮真難進而易退庭闈養志孝友式重於鄉評
泉石凝神操履允孚乎士論宏材懿徳完節全名藹然
先進之儀刑惜哉耆碩之溘殞所有恩恤宜從優厚
　　少傅大學士吕公本
夙侍講幄載典文衡入參大政荷聖主特達之知歸賦
閒居收里閈孝友之譽榮福咸萃壽考令終禮問已備
於生前䘏典宜隆於歿後
　　少傅大學士余公有丁
天性冲醇問學深邃辟雍𢎞作人之化講幄攄弼亮之
謨公敏夙孚於佐銓寅清茂著於典禮肆羅俊乂矢竭
忠勤翊贊皇猷殫心盡瘁應得䘏典宜示恩崇
　　少保兵部尚書王公崇古
訏謨壯猷赤心偉度備倭海上屢收馘獲之功總制朔
方大著安攘之畧執兇叛而申我法紀布昭聖武於遐
荒孚逺人而堅其欵誠永貽謐寧於列鎭生前既隆禮
問歿後宜備䘏章
　　太子太保大學士嚴公訥
性資醇謹問學淵深夙稱東觀之名流無負中朝之偉
望秩宗典禮績懋著於寅清銓部持衡明並符於冰鑑
迨參宻勿益殫忠貞及賁邱園尤持雅操合齒徳爵為
世所共尊積歲月時於人無異議髙風令譽全節完名
所有差官造塟於例實為允協
　　太子太保大學士陳公以勤
徳性充醇忠猷宏邃立學純正而文章擅藻於詞林履
道端方而行誼夙孚於士論侍潛邸懋啓沃之功薦鼎
司著匡弼之績休休雅量表率百揆翼翼小心昭事聖
主方急流而勇退式髙恬淡之風當處盛而鳴謙彌見
清修之節生無忝夫名臣歿有需於鉅典
　　太子太保工部尚書楊公兆
心本坦夷行崇博大由郎署而方面隨著賢聲自撫廵
而總戎尤懋偉績筦樞多安戢之畧董工宣節省之猷
况未老而辭榮殆急流而勇退所有造塟一應差官
　　都察院左都御史陳公炌
操履端方藴藉冲粹敭厯中外正直之譽望久隆佐總
部䑓耿介之休聲茂樹精白無忝於屋漏忠貞每寓於
風裁用舍以時夷險不貳居家鄉評推重立朝士論攸
歸似應造塟以示優異
　　禮部尚書汪公鏜
問學閎博夙效編摩講讀之勞徳性溫醇晩收長厚恬
退之譽行誼允孚乎閭里䘏典宜備乎彛章
　　禮部尚書萬公士和
心性醇恪操履端貞秉直道以立朝允矣國人之望崇
素節以勵俗居然先進之風文章早擅於藝林行誼尤
隆於鄉黨所應祭塟自有典章
　　兵部尚書石公茂華
性本忠貞猷兼文武曹郎著氷蘗之聲岳牧表旬宣之
績一撫重鎭居然千里干城再秉節旄允矣三邉鎻鑰
樽爼收折衝之效金湯樹屏翰之勲賑恤心勞擘畫力
瘁所有差官造塟於例實為允宜
　　工部尚書郭公朝賔
性本忠貞才優康濟自郎署而為藩為臬聿著芳聲躋
卿貳而司農司空懋彰偉勩正直兼之忠厚博大運以
精明持耿介而終始不渝雅負端人之望敦朴素而内
外無問式昭先進之風清修夙協乎輿評操履尤嚴於
晩節所有營塟相應差官
　　工部尚書朱公衡
才猷卓犖器識𢎞深閩海作人多士沐菁莪之化青齊
開府一方貽安戢之庥治漕而轉輸永頼視部則經畫
尤宏愛洽羣黎所至尸祝而肖貌徳孚輿論厯官氷蘗
以禔身相應差官以示優典
　　工部尚書倪公光薦
筮仕巖邑循良早播於民謡久任銀䑓明慎允孚於士
論綽有先軰之風無忝大臣之節應得恤典宜按舊章
　　南京吏部尚書丘公橓
賦性嚴凝禔身孤介批鱗抗疏直聲已著於早年剔蠧
維風勁節弗衰於晩遇清亷無忝羔素古人之風度宛
然訓詁足式章縫後進之傳習斯在生為熈朝耆舊歿
為海邦典型所有造塟相應遣官
　　南京吏部尚書王公本固
宅心清謹制行端嚴立朝而夷險一節雅負正人之望
居鄉而清白不擾綽有先達之風似應差官以示寵異
　　南京都察院右都御史海公瑞
剛介之操孤髙之行讜言罔知逺害直道見諒於先朝
為民不忌侵官正氣尤凛於晩節應予恩恤宜備典章
　　南京禮部尚書何公維栢
樸貌古心清操直行立朝正色風采表於士林晩歲辭
榮徳望髙於閭里理學稱邃輿論攸歸相應造塟用示
優異
　　南京兵部尚書郭公宗臯
直諒之心忠貞之性犯顔敢諍風霜備厯於當年敵愾
折衝勲烈尤隆於絶塞生前既䝉禮問歿後宜備恤章
　　南京兵部尚書隂公武卿
存心坦夷制行端慤敭厯諸曹隨在底鎭静之績膴藉
兩京沒齒收清修之譽應予全塟仍復差官
　　南京兵部尚書郭公應聘
天性冲純行誼端恪建節嶺外懋收平定之功筦樞留
京載表鎭静之績物望彌久而彌隆出處以禮而以義
無愧大臣應予全䘏
　　南京兵部尚書戴公才
天性端凝才猷恢豁秉節重鎭聿樹安攘之勛筦樞留
都式光鎻鑰之託立朝而正直有稱居鄉而孝友無間
相應差官併造墳壙
　　南京刑部尚書孫公植
真醇之性耿介之操由郎署而晋卿丞隨在馳清修之
譽厯憲䑓而正部院所至樹直諒之聲跡賁丘園心辭
寵命式徴風度懋著休聞所有營塟似應差官
　　南京刑部尚書錢公邦彦
天性冲和行誼修潔敭厯中外正直之譽望彌隆退賁
丘園謹厚之休聲日茂應予造塟以示殊恩
　　南京工部尚書孫公應鰲
持身端謹制行清修夙稱柬觀之耆英雅負西垣之偉
望撫治則仁洽黎庶陳謨而忠殫講帷世共推服人無
異議相應造塟特遣專官
　　吏部左侍郎兼翰林院學士周公子義
徳性端凝問學淵邃清操無愧於屋漏簡質可擬之古
人况夙效編摩之勞今特厪恩䘏之㫖仍應差官用示
優異
　
　
　
　
　
　
　
　
　
　
　
　集玉山房稿巻二
欽定四庫全書
　集玉山房稿巻三
　　　　　　　　　　　　　明　葛昕　撰
　詩
　　西山北望
疊嶂回旋處蓬壺宛在兹潺湲逺浦度蓊鬱秀雲馳虎
豹千官衞龍蛇萬歲枝憑虚顒對望佳氣帝王居
　　郊園偕西峪丈泛舟
曉日臨芳墅簮聨秘苑卿層山迴艇秀新柳拂衣輕鳥
雜流泉韻花傳擿鼔觥聖明大惠酺身世總昇平
　　遊天寧寺次鍾礪山韻
禪宇多幽意招尋此共過花芬襲委佩露藹帯松蘿樹
老虬龍影村深牧豎歌三竿未下榻不羨夜鳴珂
幻海苦塵擾避喧此地過諸天儼法象一水入烟蘿鷗
傍磯頭釣樵傳谷口歌松簧來絶巘清韻勝瑶珂
　　贈東昇上人
法王來西域梵刹挿東天複閣松杉逈浮圖星斗懸濤
聲酬鳥語雲影䕃川田乙夜無生話塵心頓惘然
　　秋日湖上
公餘湖畔賞携仲步虚房琴鼓清流碧杯浮嫩菊黄浩
源通太液逺嶂抱披香曲罷饒佳况鳴榔夜渡湘
　　送𢎞陽王丈之南光禄
無言建業逺自是帝王州抱玉終還售懐珠安所求金
山紆紫氣皇路擁青斿何處追芳度行看覲冕旒
　　偕張丈登嶧山次韻
周魯紆行逕相將重惠連春山餘客興晩樹麗賔筵鳥
語騰花氣鱗遊觸芰錢燭殘還劇思玉屑話便便
疊嶂盤旋處書門一逕分樹新浥過雨籟爽逐流雲簾
水從天落經聲隔洞聞主人意逾適命酌更成醺
　　贈易海州寅丈
海内懐知己屈指誰更深十年同宷誼一掬為公心我
偶中州節君多魯國霖班荆恣笑語感慨舊槐音(屯司/有大)
(樹/堂)
　　路文園亭
有羙名園地停驂一笑臨習池留靄日王榭枕芳潯世
事誰鞅掌吾徒自素心莫謂投簮逸蒼生望正深
　　送李縣尹
平原勞小試漢吏競鴻猷龍闕飛鳬去花城製錦逰政
清推建德俗羙羨雍邱晝日公庭静鳴琴意自幽
　　遊靈巖寺
古寺何岑寂名山喜更過曲流山外澗翠倚石中蘿貝
葉浮禪榻曇花度鳥歌芳林多樂事身世欲南柯
　　將臺晩眺和蘇馥山
紫陌天衢開射闈銜杯覽勝夕陽歸千家雲樹葱蘢合
上苑霞光晻映飛塞北方傳息戰鼔朔南又報典征衣
草離花謝年年暮回首髙䑓挹落暉
　　贈友人任蜀
冀北此日空羣望海徼當年馭逺名聖主掄才偏保障
遐邦仰化待干城石崖雲度三春早邛水鳬飛雙舄明
天上鵷班離思切文翁萬里震賢聲
　　贈全太史使趙過省
名藩寵沐分符日天使承恩出禁闈雙珮暫辭金馬去
片帆遥向玉河飛賦成梁苑花生筆舞近南山綵作衣
我亦陳情歸未得羨君世美共春暉
　　壽王母太淑人
碧桃幾度海南開青鳥翩翩雲際來人世喜逢周六甲
使君今已近三台葱蘢寳樹連芳合燦爛天章取次裁
回首高堂同白髪願言常對百年盃
　　明宇周丈留雲洞次韻
曾問留雲洞裏竒由來天上使臣稀龍垂鐘乳懸猶接
鵲啄岩花落更飛似入武陵迷舊徑欲乗槎木叩支機
蠻方思甫歸王化引領樞光卜太㣲
七十峯頭一探竒素心原與碧雲期山僧觧説談經口
樵父能傳治水碑峭壁迎風蒼樹合懸崖蔽日古藤垂
就中絶勝應難賦搦管徒賡白雪詞
　　楊冢宰東歸
熈朝上宰抽簮日一代題材曠古今趙國完歸三獻璧
漢庭加錫二疏金桃増萬樹仙源近禄永千鍾帝澤深
感慨都門羣祖帳髙風千載賸𤣥心
抗䟽金門久息機承恩今始遂初衣廟廊共惜山公隱
海岱欣迎謝傅歸緑野堂開春正永綏山興劇夢應稀
閒身自許烟霞外赤舄還期曳紫㣲
　　邑涯邢公八袠
八十年來白髪繁守中漫自説真元鄉邦奕代簮纓族
齊魯名家齒徳尊浥水碧波當海屋犂邱黄石種雲根
他年軒后行清蹕好上崆峒至道言
作伴求羊足隱淪素書丹竈百年身徳培天漢三珠樹
慶衍仙班幾玉麟皤鬢鶴顔清岳岳峩冠豸紱樂申申
遥知舞綵添籌處一曲歌鳴萬洞春
　　李丈奉使東藩
九重將命出嚴城符剖東藩擁傳行道載黄華香更逺
槖裝白雪夜還明霓旌飛度淄河色絲竹應聞魯殿聲
最是寅恭多世雅津亭何以慰離情
　　文所殿下賜韻和答
擁節遥臨帝子鄉皇華猶自愧星郎一從波浥天潢潤
頓覺風生玉殿香金谷春光空秀麗梁園詞賦邁尋常
賡歌白雪應難和一曲巴音對别觴
　　别崇崗宗侯
偶持使節過中州帝子相看意氣投徳譽不殊河獻侶
詩才堪作杜陵儔草堂醉我青春讌郊舍憐君信宿留
携手髙䑓極目處神京海甸總悠悠
　　韓中丞豐水園
稷下仙洲幾曲深千層荷氣籠幽岑髙松宻結藏雄閣
修竹隂森帶瑞禽百和香凝清客興數峯翠叠逺人心
乗槎不盡迴溪緑杳藹烟光海色臨
　　遊大慧寺
梵宫髙揷碧天西綺檜層盤靉靆迷有恨伊人縁底事
雕欄獨對雨凄凄
　　重過泰山
幾年今復過名山石磴苔深鳥道寛萬壑行雲千里樹
塵寰俯矙倚危欄
偶過小軒逢道士飄然示我步虗聲明月臨川風影静
渾忘身在玉虚京
　　山園春秋
戯折桃花帯露餐白雲迷合俯逥湍輕風蕭瑟松隂下
舞玉霓裳入耳寒
瀛洲方丈與蓬壺誰道人間此景無三徑獨開心㑹處
山光水色足吾廬
　　暮春嶧山偕對宸張丈
聞道山靈異此日遂登臨主人饒逸興况復值春深嶻
􁫙千峯矗浸潯百竇吟禪堂棲古木檜響帶幽禽洞逺
岩花馥池明㟁芷森陳荀期不愧何事慕寧歆傾盖餘
投分臭味幾知心我懐歸北闕君豈耽山岑努力康皇業
行㸔雪滿簮
　　易太守席約登東山
君自古良牧我亦葛天民羡君聲藉藉愧我車轔轔山
花逐客笑野鳥傍人馴一谷呈天異萬籟發吾真行李
依東道酣歌償麗晨執御吾何事朱幡漫爾屯
　　周敬所恩綸三錫編
河東有三鳯令望昭後先偉哉周氏郎曠世式蹁躚伯
氏璠璵髙譜系更有仲季難兄弟一朝奮翮起天池次
第剖符成錦製漢庭出璽褒明仁溫綸寵命何繽紛父
兮母兮兄及弟袍笏簮裾華如雲我幸同寅周仲子有
懐髙雅良無已藉誦龍章三錫編榮光自昔稱完羙二
陸已軼聞八荀或嗇位難封易老失古人何似世澤親
顯被司馬家學自可尋聲華落落茂槐隂多君慈孝傳
家史忍使忠盟負短簮
　　李丈椿庭榮壽圖
老子昔去周函谷度青牛關尹攀紫氣道徳衍千秋翻
然忽思遊人間李樹復指雍之邱雍邱優㳺七十載笑
把一籌添滄海鸞停鵠峙何矍鑠青鬢朱顔常不改有
子腰金侍紫宸汝作納言帝命新事業方輝伊陟譜奉
詔歸歡未老人獻罷綸綍舞萊服筵列松喬洛社賔南
山獻頌當此時青鳥正栖靈長椿椿年綿邈梅作友椿
庭蓊鬱槐當牖和羮若作須梅實食報咸知種槐叟肆
余櫟材何足論生平竊幸登龍門燕山聊寄靈椿頌頌
君世澤滿乾坤太史歲歲奏國瑞老人一星光晨昏
　　許丈使陜
都城祖帳旌旗擁送君將命如殽隴腰褭嘶風千里間
壺觴落日情種種人生離合最關心况是相知知更深
候館陽關三唱徹漫將别思繼驪音憶昔承恩同鼓篋
君為成人我髫髪與君璧沼遊春風更披春風鼓春色
成均卒業歸閭里地邈齊梁任爰止青霄萬里兾圖南
奮翼扶摇争迅舉可憐君先我着鞭參軍樞府望巋然
由來司馬誇神授重光奕葉相後先我今筮仕從君列
訏謨猶仗君胥决皇皇使節又南征鞅掌紛糺誰與協
君家世業銘鼎彛磊落如君亦足竒榮承綸命歡親側
雍雍晝錦生春輝丈夫事業不可量世平主聖身餘壯
早來奏績上承明箕裘好副明時望君不見長孺正色
氣不覊徳裕風猷特遇知二子豎立何炳炳肇基俶軔
吾與伊共期努力圖掀掲孰云汲李勛庸非可為
　　吴中丞席有感
春風藹藹春日暄肅將王命臨梁園梁園景物由來勝
開府至今康萬姓憶昔先公曽此署余方舞象隨朝暮
風塵荏苒幾經年秉節重遊感慨素主翁矯矯誇人龍
開閣滿座意豪雄三生不負盱山斗五夜尊前肝膈剖
狂呼長嘯發酣餘傾盖勞君故非偶我歌酒倒樽我醉
月傾輪曽聞嵩嶽關賢佐願祝君家作甫申
　
　集玉山房稿巻三
欽定四庫全書
　集玉山房稿巻四
　　　　　　　　　　　　　明　葛昕　撰
　序
　　贈中丞冲翁顧老公祖開府遼陽序(代作/)
今嵗遼東撫臣缺上念東北重鎮屢有邉警詔簡賢能
暢邉務者屬其任於是九列雲集僉推兵憲顧公時公
正受命督西北水田駐薊州因即具䟽辭免若曰疆理
苟成龍鱗刻鏤庶幾比湯池天塹為國家永頼微臣方
汲汲荷畚鍤終所事敢貪開府之榮以堕將成緒乃朝
廷謂公才之亟於邊也竟勑以徃命下之日遼左士庶
歡動顔色某不佞喜遼之得公又喜公之得遼復喜朝
廷得封疆之臣威名徳望如公者有以壯長城而永屏
翰也遼陽為神京左臂與敵比鄰其甲士材官僅僅八
萬餘徃獨當一面之衝頗易為鎮自大寧徙而舊城廢
敵之出入東西無常所此八萬者分而應之聚散不敵
也且敵之入也每團結千萬騎而攻一堡乃人各固其
汛地不相援應衆寡不敵也所恃遼人習戰自為家計
投石超距即農夫或自出以扞圉而懐鄉重徙之念足
以作其志而為之豫而尤所幸者今元戎控馭有方籌
䇿當紀律明止如山行如川賞罰以時有以固吾人而
消敵愾故愚以為遼陽無必勝之勢而有可勝之民無
必勝之民而有能勝之將是在督撫重臣銜命奬率之
而已惟公徃僉憲八閩則計處邵武之亂擒其首惡参
議廣東則勤勦嶺東之㓂墟其廬舎在滇南則定土司
之難在兩浙則觧饑卒之棼是必其胸中甲兵素富故
能投之所向無不如意而聲施洋洋朝野間婦人走卒
無不知之昔范希文節制西夏西賊相戒以勿犯而宋
季金人之南下也望岳家軍旗幟輙引避莫之敢角盖
其威名夙震足以先聲奪之氣不戰而屈人之兵若此
以公之赫赫聞望流宣窮漠其以致疆場寧謐知必不
後於二公矣夫遼陽連年被兵赤白羽書沓至總今九
邊獨所稱盤錯處也茲以公徃夫非利器得試之秋乎
愚故賀公之得遼駟馬輕車良父御之於熟路卒無車
覆馬敗之患者詎其人之膽智哉亦習然也公兹之往
出所服習諳練者以從事非常試比愚故賀遼之得公
方今四夷賔貢九有安瀾獨以遼陽故歳勤宵旰公之
威望如此其與地相得又如此古所稱善將將者非與
以有能之將統有制之兵敵國有不聞風褫魄而輙亂
旗靡者乎愚故賀朝廷得封疆之臣也雖然朝廷設封
疆之臣拊循贊理任鉅事兼用武特其一耳地方利病
欲其巡察閭閻疾苦藉以撫字遼東僻在海隅雄關為
限舟車之利往來鮮通坐而待哺者土之毛耳一遇荒
歉人常相食而廣谷平陸戎馬縱横百姓所為饔飱計
者與敵共之夫亦防禦之策未盡而養生之道未𢎞乎
夫人有害生者尤有養生者害生者去而養生者未得
猶未善也以公之威稜立覩銷萌絶釁不去其害生者
其將奚養竊聞遼陽沃野膏壤昔稱富厚何獨於今不
然即今西北水利初議紛紛公才一措手井井有成試
出其萬一而布之遼俾三韓蓁莽之墟盡為阡陌畎澮
則壌可以宻民屯而防禦備農事可以藏武備而利逺
頼外侮不至康乂益勤百年争戰之場一旦化為含哺
鼓腹之地尚亦有利哉惟公以營西北者營東北以安
閩廣滇浙者鎮遼左舉此加彼底績自易愚將拭目觀
厥成更為朝廷得鼎鼐之臣賀若公之勛庸日茂朱紱
方來聲施函夏業永鼎彛史䇿當信書於異日兹不敢
文也
　　贈懐堂張先生擢南户曹郎序(代作/)
明興二百餘禩皇風沕穆黔黎熈皥彰彰具得人𢎞化
之效肆皇上嗣大厯服勵精治理今年春特開明堂朝
羣吏察賢不肖最著者明嚴彰癉其注意任人尤亟亟
然士生斯時凡懐瑰抱竒幸際風雲者孰不争相磨勵
期自效明時無負德意哉余友懐堂張君以少冏牧拜
命留都主地曹政國家簡賢圖治至意暨君之幸獲自
效盖豫然可交慶也懐堂君為三晉世家淵源德業無
暇論惟君賦性凝重自束髪肆力文章敦行誼守朴茹
素期無堕家聲在先大父襄敏公奉若世宗肅皇帝清
風勁節柱石巖廊其碩望盖昭揭旂常表式鄉閭為犖
犖聞人已而君敬承象賢畧無赫赫貴介意既登仕籍
約已奉公砥礪官常宛然襄敏公家法盖自余入視冏
篆與之朝夕觀其外若悃愊而中實井井有别逆覩其
藴藉知為大受器繼而余在南都每聞君賢聲輙為君
喜及再入司納言尤嘉其底績專曹使得躋膴仕以竟
其施將無忝毛仲萬歲之雲輳錦合匹直一縑冏政庶
其有頼哉無何有此命夫恒情重丙輕外孰不以君之
賢宜膴親内任顧膺留都命哉然國家之神氣繫戎馬
而元氣尤繫財賦君在冏署操塞淵之思攻駒數馬䇿
較在驪黄外以是致牧圉蕃庶政績卓然然而格大通
方之材正當厯試之重且要者以遹觀厥成也矧留都
重地為東南財賦㑹國家根夲實係於斯非君其孰宜
徃然則朝廷之特兹攸托不泥專任責成意豈其量移
以勩無他倚毗抑亦處之散閒使之寡自效哉嗚呼君
今膺是任且歉然惟恐不勝而余私計其在冏之賢舉
而措之裕如者當今官人惟其賢不問其方盖未有功
而不録以君紆才雅望精敏㑹計使輸將仰給咸有攸
頼大司農上其績聖天子可之召勞大庭若春王正月
靣旌諸卓異故事即不次膴藉其不光輝先哲以躬逢
其盛哉余於君有舊寅誼且夙侍㐮敏公之門墻而得
君之深故於葛君之請華其行也不邑邑於别而喜致
之頌與規若乃締念留京重地厥寄在安擾邦國惠飬
元元辨五地之物生十二土之名物以土均之法齊賦
歛佐大司徒以保息養萬民不徒明允出納充實天府
為功以實體主上精明敦大之意則君自有熟籌奚俟
余言
　　贈淵泉何老父母赴召序
淵泉何公宰邑甫三稔政成化洽兩䑓交薦於朝既賜
璽書褒羙寵念且逮其尊人已越明年天子開明堂朝
諸侯精覈吏治主爵大夫復亷其聲華勞勩署上考未
幾以風憲員缺疏名髙等請上召用報曰可於是檄下
郡邑君侯諏日戒行李邑老稚均攀轅之思諸大夫士
尤悒悒不忍别葛子尤感重焉載申於有衆曰若知朝
廷用人與大丈夫之用世乎夫循良自重於漢代因之
厯厯可數然官成名著即荷車服弓旌不次寵異甚至
爵關内侯晋陟宻近託之耳目心膂之寄豈故偏重内
曹恝然於所部州里乎哉亦豈但藉此鼔舞一世使百
執事知所淬礪哉誠以朝堂京國政事自出徴君賢矣
不有重任以大其設施將無以深究膏澤於天下也君
侯崧嶽鍾英登甲戌進士來治吾邑未期年賢名赫赫
擬有華亭理繁之席幸卒不果邑人士於是得藉此覆
庇而君侯亦因之終三年淹此奚啻遂而借㓂之願也
乃君侯竟不以邑褊小不足治而既竭心思聿成化理
揆之昔人之喻誠棲鸞鳯於枳棘托蛟龍於池沼試觧
雞以牛刀也竟何以大其設施厚自表見哉盖今之吏
治稱最上者敬事勤民有猷有為有守而君侯自下車
即按令甲明政刑裁冗費均徭役煦煦時民之寒燠而
休養之賦完訟减民不驚肆頃奉大司農申積榖之令
頓使倉庾充盈陳陳相因聞撫憲者虞城隍不治輒窺
農隙浚池崇堞百雉巋然改度是尤大有造於吾邑者
也乃其自奉儉嗇無異寒素兩入覲中朝垂槖而行無
所饋遺今戒行矣吏括其前後奬予金無慮百數退譲
殆不欲受飄飄然琴鶴自隨風味此何愧古循良得擴
而大之於據要躋崇之日其惠綏元元砥柱靡靡烏可
以涯涘測哉然此猶逆其將來也今當宁以茂異招延
非欲其翊賛鴻謨黻黼大業寄之以耳目心膂之任耶
君今行矣不為柱史必為諌議大夫古稱有言責者鄭
重至與宰相埒固以居殿陛争可否庶職所不能自行
者悉得言而見諸事格心補闕至封駁内降上逹民隱
俾薄海内外徳澤周洽皆其職其事也顧豈易易乎哉
言有得失利害隨之人有邪正扶翼驅逐異之要非不
激不隨忘物忘我明習典故持厚無華焉已也昔范文
正䑓諌稱良矣歐陽君猶作書規之希文欣然覽竟卒
為一代偉人聲施後世君侯持正博學固尚友古人不
多遜譲者也由是為良諌議良碩輔遡其所自曰自徳
平循良始吾邑不與有榮施哉别駕王君鄉進士郭君
率諸祖道曰吾君侯雅度純懿中朗而外直行峻而氣
和渾涵冲挹人不得而澄撓之知異日必不得而怵惕
而歆動之饒為良諌議良碩輔無疑其於吾師端肅公
選侯藉治吾縣之意有光矣哉子大夫言不佞也請遂
次之以為贈
　　賀憑溪郭世兄鄉薦序
葛子讀易髙津之陽客有造而敦之曰子大夫乆不居
鄉其悉吾金蘭會之盛乎吾邑丁嘉隆際士懐竒瑰鮮
能自售逮先逹太保公開塾作士至捐㕔事書院貲徹
學宫而更新之廣其制自庚午嵗即有郭氏叔姪㧞㑹
中同舉於鄉今憑溪郭伯子又歌鹿鳴而來矣諸友咸
願得一言以賀也余素以不文辭而客固請余謝曰㑹
斯舉賀其將欲頌其英年騰踏為金蘭光乎抑將嘉其
能亢厥宗為門第榮乎客唯唯否否余謂郡邑有氣運
必休楨靈淑之氣隆洽發鬯而後篤生哲人為國之楨
士自有家運湏世徳作求培植積累奕葉無已斯有后
昆克昌克熾者出建掀揭事業於宇内吾邑自飭庠廟
文運聿通葆光翕秀於今盖廿餘年况今復闢門濬池
剏坊導河清淑之氣不可謂不隆洽發鬯此固當有名
彦應時而起者若伯子先世隱徳姑無論即自其大父
松江公父山陽君居鄉醇厚且咸有惠澤於民生吾少
友山陽尤知其克滋樹未艾德則其有憑溪振家聲殆
未可與白屋驟起者同語也然則今日詎足為侈賀乎
盖聞周禮鄉大夫以三物教萬民而賔興之天王拜受
賢書登之天府誠重其徳非第以藝也其在王制鄉論
秀士升之司徒曰選士司徒論選士之秀升之國學董
之樂正曰造士又論其秀告於王升諸司馬曰進士聽
其辨論官材而爵禄之其遴之詎不嚴望之詎不重哉
我朝稽古定制事本成周凴溪君今日固選士發軔始
也跡其頴敏博雅負卓犖不覊之才制行磊磊落落不
拘廹尺矱而腹笥百家含英咀華至發為文豪宕遒爽
輙鄭重於當路行將必大魁天下為世膴藉使重念聖
天子籲俊賔興至意孳孳身心道徳景行周孔伊傅則
其乗邑運振家聲致身榮顯必有大樹立於朝廷直躋
公輔其為吾㑹光不亦重可賀乎抑伯子素嫻於文早
蜚英騰茂今而弱冠登第固自視欿然矻矻問學不倦
意謁春明筮仕將為文學臣乎蘇文忠規友少年膺薦
力勸其飬充取約厚積薄發流既溢而命持滿無譲古
之所以大過乎人者盖根深末茂膏沃光華理有固然
而韓昌黎衆稱其文起八代之衰乃其文不在應制詩
賦而在排佛一表退鱷一約亦惟是以道德發經濟之
文也嗚呼文不根極理要有關政體當世用即非無稽
弗詢抑何以稱華國而蔚然名世哉伯子豪傑士必能
辨諸此矣他日獨對後芻狗所録獻文僅為經生語而
大抒經世匡時謀謨筆補造化業埓鼎彛言代天工事
紀旂常燦然收一代文名俾中外翕傳吾㑹有此人文
耀世其於科名髙第孰多可嘉孰重乎客曰士而獲售
登庸分也世俗故極闡羙豔諛之失為佞子言深而質
該而典望郭伯子厚矣聞日且戒行㑹友誼有忠告請
遂書之供張之祖道之次
　　賀桂亭周先生嵗薦序
歲在癸邜邑茂才周君桂亭受貢薦其㑹友鄭振陽偕
藺王劉趙諸生造予廬徴言以賀予再以乆疎筆硯辭
不獲則漫應之曰自古掄才官人之典莫備於成周今
觀王制命鄉論秀士升之司徒曰選士司徒論選士升
之國學曰俊士盖本虞庭之教胄子敦其九德咸事而
中取日宣三德日嚴祗敬六徳辨官材而庸之殆不專
以嫻於文詞也至漢世稱得人之盛實亦以孝弟力田
文學方正殊科並辟我朝稽古取士特重太學初惟以
人材嵗貢羅天下士臚列六堂積分課優逓登之率性
脩道者即授䑓省郎署而重用之如吾邑董公儀張公
暹萬公永年不其人哉嗣而三途並用鳯翔虎變孰不
䇿名實建勲績巍然名世又何能以軒輊之俗日澆漓
人情雖右科名而左貢薦然而歲舉通經邃養之士多
争相砥礪於明時即近而世廟中葉北山董公由六合
令而憲臬大省煥然金紫立征倭功今上初年安肅令
孫公舉循良而著名烏䑓皆吾鄉人也朝廷何嘗薄貢
薦哉竊謂科第亦聊以一日之長幸而遇識之者耳且
或春入庠而秋登第何易易也若貢薦自選弟子員稱
附而増而廩經幾風霜甚至白首窮經纔一應聘通仕
路惡可妄自菲薄蘇氏洵曰天之所以與我豈偶然哉
天固與之我自置之自卑以求售其言自小以求行其
道其名曰棄天曰䙝天不棄不䙝而人不我用則其責
不在我夫士亦第自求濯磨樹立耳資格何足以限之
吾觀周君才德兼具盖厚養有志士㓜而蜚聲藝苑顧
屢躓場屋淹留庠序今以掄才稱俊而獻之天子政選
士發軔始行將效用國家日矣嘗怪士之恒居非不逺
自期待愼厥身修及涉世途名利紛擾於前榮辱怵豔
於内率變塞改節荏苒而染指轉圜若炙轂而乃咎人
之不我重此安所稱國士不其負籲俊賔興至意哉周
君孝友天性藹然家庭人無間言而其接人制行謙退
温雅至忠人之託赴人之急未易詳舉昔陳司訓公不
禄旅邸以隻身周旋其事必誠必信任怨任勞不遑寧
處至有謗之而不恤卒俟其孤至盡哀以付此何譲孔
門子貢儔哉不以死生易交情余於今庶幾見之矣他
日登籍有官守資其事父急師者以事君寕肯初終二
念利害異心險夷歧守哉是必將修之家者獻之明廷
卓然為一代良吏名人無忝前喆其為吾邑光不尤可
賀耶夫學邯鄲者失故步以心原不純移於流俗耳易
曰素履徃無咎孟子曰尚志周君勉哉倘以閲世多而
飭躬久不以予言為迂而弁髦之則予今日為矢於周
君勉應諸君命異日或亦足以藉信矣
　　賀封太淑人王母壽九袠序(代作/)
萬厯壬辰新城王少司徒見峰母太夫人壽躋大耄德
平尚寳龍池葛君馳介語余曰王太夫人今壽九十髙
矣四月十日實為初度之辰願得太史筆藉手以賀不
佞與見峰翁夙同朝盖席聞母夫人治家内外雍肅其
飭躬專氣致柔頥貞葆素更兼見峰翁鼎食色養是冝
享戬榖而登上壽也夫洪範叙福先壽而必繼之以康
寧攸好德盖非滋德無以獲康寧無以臻胡考猗歟王
母人謂以踰耆之年神旺氣固迓福殊未有艾是盖以
夙佐贈公盡忠於國而躬撫後葉至於二三世之賢故
心多快愉而壽也不佞載考其里史傳誦母徳所為聚
順養舅姑一切蘋藻紡績應酧筦鑰之勞略不以煩娣
姒及臧獲上食奉衣時休燠而調凉暄皆豐潔當親意
㫖至於自奉則躬浣衣適糲食室無重橑噐無彤髹惓
惓焉丸熊畫荻督子若孫俾接踵制科里選今或躋公
卿大臣或布列藩臬憲䑓郡守或試南宫應里舉紳笏
滿床錦衣競爽而母固欿然安之無少矜詡乃今春秋
髙矣猶樹徳不倦諄諄訓子姓無苛害人性好施與日
食貧人一升每冬必煑粥以飯不能舉火者鄉閭頼全
活甚衆此其攸好徳為何如則其耳目聰明步持強駛
駐顔闐髪台背息齒是必踰期頥而上以紀數筭者矣
昔漢桓少君佐鮑司𨽻開家貴晋上公其流澤之長後
三世舉致身榮顯求其故第以早甘勤儉若躬輓鹿車
提甕行汲亦所不辭今司徒兄弟儉德永圗勲烈爵位
固不啻太尉昱等以既食母之報而司徒子若姪師師
濟濟咸為國宣力攄猷禄位駸駸日起不知鮑桓後有
如此一時之盛否竊謂王氏殆過倍之衮衮公侯異時
尤不可限量已夫能作福於人必將集福於躬以母之
孝慈若此無論見峰翁行應簡召霖雨海内蒼赤所徼
福無已而諸藉在藩臬監司郡守者皆心母之心流澤
斯民及於諸英鵲起賓用見峰翁既嵗當此日承顔庭
闈大致燕喜栢峰昆弟暨霽宇諸君各遥祝官舍逺致
拳曲甘㫖聚獻乎南北杖履駢供於中外和氣盎然充
牣閥閲太夫人第名之而喜曰此子某某孝此孫某某
慈欣然各加一匕箸庶幾増益一神爽何異奉滄海為
上尊羅泰岱為嘉豆而世稱瓊漿玉液天孫雲錦又何
足多然則母之壽殆一紀一籌貯添海屋而筭寧有紀
極乎客聞之曰蟠桃之説迂而不經青鸞之降逺而未
情今惟遡母天倫人事以祝壽筭曽不出夫户庭是可書
次以為母長生久視之明徴
　　壽王宜人八袠序
隆慶辛未繼齋王子督輸瀛海九月四日為母宜人設
帨之辰惟時宜人壽登八袠矣神完氣足悦愉且康諸
卿大夫馳使以賀有徴言於余者余曰若知壽之有道
乎夫上古氣化淳穆人生其時眉壽無有害遐哉不可
尚已越若抱朴守約葆光頥和亦獲長生久視之效是
壽者天其所以壽者人也傳稱有徳者必得其壽而洪
範則以壽統諸福繼之曰攸好徳是栽培之理申錫之
義然爾繄宜人降衷悃厚肅愼閑家婦道母儀嗣徽詩
傳以是先君子厯宦有聲多所黙贊天子嘉其相助特
錫章服而繼齋君繼之自登顯科躋膴仕罔不矢心王
室兢業官常是皆母德之遺也易謂視履考祥其旋元
吉象曰元吉在上大有慶也矧不於其身必於其後且
更可繹平格之㫖與抑繼齋君之事其母也承顔視睫
饒稱志養至出内範慈惠以莅衆使民盖深得錫類之
義而母宜人翟冠繡服日益抑畏勤約篤厚終不變塞
又間出清愼之遺風以勵翼其予焉是即其慈孝之相
成天固將黙鍳厥衷以篤隲祜詩曰既多受祉黄髪兒
齒又曰保佑命之自天申之不其然哉或曰繼齋君今
之聞吏也菲泊安其躬膏澤䆒於民粤在民曹及兹督
課悉有以培國計而厚民生是亦足以壽其親也已於
戯宜人雅自脩厥徳以永天年而繼齋君又為聚百順
貽以康寧嵗時為壽坐宜人於華屋曽不自知其難老
而貤榮也然則繼齋不日寄專省秉國鈞奠仁壽於率
土更藉以益悦其親君之令聞令望永無斁而天之申
重宜人之壽亦將綿秩於無窮矣乎不佞誼忝葭莩竊
喜宜人之壽之有成也為之辭曰金風正兮辰良寳婺
燦兮光芒錦衣絢兮斑裳願介祉兮萱堂樽開瀛海兮稱
觴景轉桑榆兮春陽更孫子兮洋洋伊今始兮祜方將
多厯年所兮終允臧
　　贈髙士孔劍峯祈真有應叙
夫神亦難言乎哉記者謂夫子不語神然繫易稱隂陽
不測删詩表其格思不可度思他日極贊其德之盛又
曰聖人以神道設教而天下服曷嘗不語盖未易為凡
民道耳余少失怙恃茫茫莫留遺容每於學士大夫家
談及冩生事未嘗不顙泚而心愧之壯入仕途叨有焚
黄勅誥尤不勝風木之戚逮守尚書郎兩召善繪真者
盡括其家藏傳神帖採所貌五官有類吾親者命凑而
成一像展轉數月弗能肖也時盖以為抱終天之慕莫
可如何矣萬厯乙未冬馮少宗伯琢菴公忽薦孔生劍
峯來曰生慣冩真適王侍御明野過我曰劍峯在白下
曽相晤盖通神術知射覆能預代人為詩文異日隻字
不舛其所謂真盖請諸大仙追貌人先世亡形非比今
之得丹青理者能貌生人爾也余竊意思慮未起鬼神
莫知渠至能煩仙筆為遊神冩真乎抑幻也姑試射覆
果桴鼔影響不爽時沍寒水氷不便為追真事約以春
和而去顧生一别逺踰期不至頃方遣使訪邀之青州
俄晨門者曰徂冬孔先生至矣余訝其如意而來即諏
日設壇先生齋沐發符牒越三日偹諸色陳盃中并筆
硯香花置壇髙處中層端設椅座俟真降臨而身退居
别宅持誦乃約余自致齋禱肅將緘押圖書尺素手張
之壇上出則自壇以外各重門俱嚴扄鑰封識又越六
日晩敦余更致祝於齋室期質明開壇宻耳曰子大夫
毖敬哉躬啓户入焚香拜始可升壇締觀即寂未降筆
愼勿懈念益加精誠感格亟如前黙禱仍緘鑰户出翼
辰必有所見也余既依肅禮壇下窺上原設椅座旁移
動業驚異之登壇一視則兩筆各蘸色縱横几案色盂
或涸或更置而吾父母峩冠盛服儼然生容在尺素間
矣題其上曰灝氣空濛滿十洲乗春聊作采真遊霜毫
慰爾終天慕燭影當年事莫求純陽子時寫字畫如虬
龍矯徤遒逸非凡筆可致毛骨為之聳然亟趨出招劍
峯拜壇下謝送神祇生詫以為向寫真工緻無出此右
也者於是閭巷哄傳父老暨眷嫗争來觀曰何幸復覩
尊嚴慈形神色澤㝠冥中故能頥神駐顔耶舊老蒼頭
嫗婢望拜階除有㱆欷不能自禁者曰是吾先主父主
母鬒然鬢髪故厯今如一日也嗟乎憶吾父卒於隆慶
改元吾母卒於嘉靖乙卯盖踰三四十禩矣即不孝昕
兹始得一再覩其生容方知明受朝廷命服却念數十
年來雖勤夢寐亦未有此冠冕偕至時是何異遊宦各
天今遂錦旋於里舎得以顧盼其子女復見其曾孫而
曾孫亦欣欣相告今始得識吾大父母面何其竒異一
至是哉愈叅對不覺感極而悲泫然淚下矣不佞昔嘗
讀史見古之招䰟者第能令思者見化者音容於杳茫
而不能留肖其真於當時又諗逰䰟徃徃在暗帷中哽
咽不平縹緲彷彿若有若無焄蒿悽愴跡其色像徬徨
窅然令人難見兹吾父母怡然至止仙壇衣冠雍容宇
度軒豁藉神大筆存像塵寰光天化日中人人可謁見
景仰之敢戒后昆今而後湏知仰上真無量仁貺思所
以供奉酬答至劍峯君能請仙屑從繪事慰人子孝思
以釋悠悠無已之慕可忘申報之誼哉孔生浙産名承
禮字立之吾先師六十代孫有俠氣知劍術數學甚精
德性磊落不媕妸於人緩急當廟堂用必能紹休前哲
之炳軍機伐奸謀者捧腹季主李少君流何足獨多劍
峯應有取義盖其别號也
　
　集玉山房稿巻四
欽定四庫全書
　集王山房稿巻五
　　　　　　　　　　　　　明　葛昕　撰
　誌銘
　　鞏昌府通判小川郭公墓誌銘
公諱錋字伯盛前别駕古川郭公冡嗣也生而警敏有
大志弱冠遊邑庠以父命受學先端肅公一時英列公
名為重古川公令虞城奏最擢判雲間過家見老母欲
留公從㬰佐厥孝飬已而不禄㷀㷀哀毁誠信㐮事有
妹四二㓜未嫁弟山陽令鐩茂才鏗孝亷鏘各未授室
而母孺人性嚴急期望諸未成立子惟甚公念切奉志
拮据理㛰姻事延邑文學率弟輩攻舉業不異父師弟
軰咸孜孜安之孺人固㒺或不色喜也屢赴省試下第
酬酢之暇吚唔丙夜不輟庚午春先端肅公招之來曰
志欲鋭乎精業於專若暨若叔皆異資盍暫圖静養以
即冲舉而僕僕之為為授古文辭與定程限公奮築室
東郭外父公墓側閉户讀作未幾呈課先端肅公公曰
子中矣是秋果掄魁與其叔諱文成者同上春官公既
獲立身不及侍飬先别駕為憾歸謁墓次族里方顒望
歡呼公奠訖嗚咽流涕不能仰視待左右扶掖乃起無
何母孺人又卒㐮事情文偹盡一如䘮古川公而哀毁
過之里閭相屬感歎以為庶所謂終身之慕者古川公
居官亷介無膴遺公以諸生故庀度才給饔飱至是悽
然起語諸弟吾兢兢弓冶幸不大淪落貽先人羞若何
不兼力家務為二三兄弟計因課業畢輙經營農事復
出已坊價立子母錢出納一切惟允家自兹津津就裕
能旁搆别業數所竟並祖宅推與諸弟而自創宅以居
無幾微芥蔕意乃公雖理財成家讀書一如作秀才時
連躓南宫壯志不少衰癸未偕計入京屆鎻闈矣感風
恙不能赴公曰其命矣夫何必甲第能大有為者越秋
謁選又僅僅署一府佐不足以獨行其志輿疾歸來荏
苒再嵗而卒悲哉悲哉憶古川公初捐館舎日門祚蕭
條族屬強悍至結惡少孟某者庭辱公余時偶在坐為
不能堪公怡然忍受不少動氣而氣亦不挫終制其鋒
及他人事周旋一一中節非烈丈夫能乎哉又常試事
入府從夏口道旁得一棄兒携回子之迨長與配妻遣
去抑又何仁人君子也公孝友褆躬此是餘事顧卒不
得一施於有政而年未周甲遂爾歿焉者何也然公之
去世垂三十年矣妻孺人三旬孀婦撫八嵗孤子以至
今日而家有益豐里無間言誰其貽者矧夫文名才譽
今猶炳炳乎公子以季憲副稚瞻状徴銘世講之家重
以少年之友余即不文辭誰宜誌且銘者按状公髙祖
諱貴曽祖諱洪祖諱詮代隱徳於農父古川諱文顯以
易經選貢起家歴直𨽻松江府通判前母于氏母李氏
生於嘉靖乙未正月十六日卒於萬厯乙酉四月十二
日配劉氏邑河間府通判本元公女繼劉氏臨邑濟源
縣主簿堯煥公女再繼趙氏陵縣深州吏目一蘭公女
子一漸娶邑大名府通判王公文通女繼邑庠生于君
師閔女趙出女三一適陵縣學生趙獻璧一適臨邑庠
生王圖逺繼劉出一適福建建寧府檢校樂陵馬如錦
趙出孫女二㓜萬厯乙巳十二月二十日塟古川公原
塋為昭穴兩劉孺人祔焉銘曰謀未斷國於家理兮家
未享成視諸昆季胥成立兮惟孝惟友惟兹貞石庶允
文兮位不滿徳才不究施夀不永筭天道茫茫諸不可
期限兮
　　封孺人葛室谷氏墓誌銘
孺人谷氏名貞兵部侍郎海豐岱宗公之長女母楊累
封淑人㓜聰慧端飭少長閑姆訓能知經書字義精女
紅重恥持範十七嵗歸余柔順静共恪執婦道家人宜
之余祖母治家嚴夙夜服勞色養勤劬周至飲食衣服
凡在上者必身親為之無諉娣姒復克自抑畏息息㳟
謹余母早逝不及飬每用以為念躬理蘋藻以薦嵗時
必致敬潔祖父母及吾父因翕然稱其孝余少習舉子
業毎夕肅侍至夜分了無惰容拳拳以義相規有友道
焉余筮仕京師祖父時總䑓憲以各衙門出入有遲速
命從便立竈深不豫請止之曰祖孫各舉火殆異㸑也
即俸薪之入一一完封歸公室恐涉私蓄雅有同志家
務無大小無攸遂必咨白後行語以當為事輙欣然承
應雖力疾亦未見辭勞苦觖怨其處余二妹在室温而
惠暨于歸裝資所需半出手製至推篋笥所有以與少
無難色與娣姒處雍雍和睦垂十餘年相敬愛無纎毫
枘鑿意余家幾世同居親踈聚食百餘嘗以風聞語宻
叩之噤然不答謂一無所聞一日偶詰之曰夫子制義
婦言胡足聽人家至有難處毎歸咎搆惑於室中予即
不能為賢婦出名决不肯蹈嘵嘵􁋻訿之誚多言以為
能離間分割以為善寧死不願也余為之歛服而敬謝
之十餘年來學能忍以庶幾寡尤寡悔私訟盖得其助
益者良多至於轉移調劑使閫以内長㓜尊卑相處無
間其黙相之功不容掩也跡此不足稱賢婦哉然自歸
余既多病常鬰鬰萬厯改元以覃恩勅封孺人制詞褒
羙類其性行捧讀喜形於色是年病始少差在余家十
八年其脱然無恙者才五年耳戊寅春嗽病方愈陡聞
吾祖端肅公訃驚愴䰟飛咄怏不知所為榮衛因駸駸
日消醫強之茹葷自寛竟不能聽無何瀉作而疾甚矣
疾革前日猶強起理裝示未􁁄復戒嫗婢勿以其病甚
白余恐余不能堪嗚呼相為之意至此極矣孰意竟殀
而且客也耶傷心哉傷心哉孺人儉朴温和由天性復
以貴家女為貴家婦苦自裁損寡言語恥矜詡即逺親
貧鄰亦特喜與之㑹㑹無不奬其為人至傳以訓其家者
其服飾未嘗求備澣濯布素坦然安之即一線一縷不
忍輕置檢閲嫁時物今皆宛然新也嘗自以多病生育
未廣每延術嫗卜宜子者納為侍人愛䕶之如嬰兒有
過曲加掩䕶服飾至親為之整祖父母亟稱其賢不置
此又可以為難矣生二子長如龍甫七歲嘗親授之句
讀聘兵部武選司主事王君象乾女病間召來一提携
之愛其謹潔曰是真吾婦次麟甫二歲嗚呼有子不待
成立而遽背之㷀㷀依人状不忍言即兒後欲知母之為人
暨塟於何日月某山向亦且冒冒然莫能知非余勉為之志後
其孰語之者嗟嗟哀哉距生嘉靖乙巳五月二十五日卒於萬
厯六年四月十九日年僅三十四嵗七年己卯二月九日厝
於舅姑塜之側為昭穴系之銘曰婦嘉内子徳歌女士繄行
其式稱兮弗偕夫榮弗待子立嗟人各有命兮以約處饒宜
壽而殀其亦數之定兮我銘兹石用詔後裔何以慰吾痛兮
　行状
　　文林郎右軍都督府經厯司都事仁軒谷君行狀
嵗辛丑之三月海豐茂才甥炳持其父行數事謁余曰
先考塗殯十又七年矣兹幸從韓堪輿得吉壤將擇日
而歸藏焉敢乞元舅為我述行實請誌以殉余閲其述
事落落若此耶甥泣而言曰炳生三嵗父即見背一言
一動茫茫其何所知逮澡髪跪問吾母母輙哽咽垂涕
面壁不應兒恐傷其心也遂亟不敢更請間伺色喜再
叩輙復泫然隕淚曰家庭内吾知其能孝友能忍恕勤
讀泛愛閫以外吾何以知之試訪於汝舅及父老諸舅
久仕京華無從問曩時里閈故舊今有存者亦寡矣炳
敢冒摭其聞之未確者以誣吾親耶余感其言蹙額歔
欷為悽然久之不忍辭按君名茂椿字汝壽號仁軒世
為濟之海豐人大父諱通作人慷慨知兵機隱徳於農
有識咸敬重之封兵部車駕清吏司主事贈兵部左侍
郎大母門氏有徽柔徳勤儉範家厯封太淑人父兵部
左侍郎諱中虗號近滄晩年别號岱宗母楊氏厯封淑
人行誼俱悉誥勅表傳誌銘中聞於世不具述君生而
頴異相貌類江南人精神耿耿凝定長而狥齊饒有悟
性好學不倦未冠補邑庠弟子員即蜚聲藝苑人期取
青紫如拾芥而竟躓塲屋不偶常從父翁逰宦四方恂
恂雅飭畧無貴介公子態父翁撫蜀罹外艱覊於交代
先遣君行治䘮則素冠麻衣縲縲如承重者時值暑月
左右以長途勸易輕苧曰服父命也未抵廬苫焉敢更
人稍迂之亦從而孝之道厯郡邑世講家或為父翁門
生故吏有餽遺毫不敢受曰未禀命焉敢拜人又從而
亷之鄭重之抵家臨祖柩盡哀代父朝夕哭奠閉門讀
禮無惰容戚里招欵慰皆辭俟父翁歸而後已衆咸謂
真慈孫云居鄉以恭謹侍伯叔謙和處鄉黨潔身澡履
戸庭鮮出常來吾家謁先大夫見其敬慎篤實有問必
起身以對寡言笑如處子枲衣草屨安子舎中則喜曰
真乗龍佳客哉郗鑒之坦腹東床者不是過矣隆慶己
巳以父翁撫䑓考績奉㫖入監讀書萬厯戊寅筮仕戸
部照磨所檢校辛巳陞照磨部故庫貯繳廢鹽引充棟
截角磨勘過者率取以紙斤賞犒胥𨽻下遂夤縁攘新
觧至未磨勘者君舉發其奸躬自查刷追索不應得而
有者數千還庫乃奏記堂翁請第發年久浥壊者然但
堅白紙亦湏待有功或補缺欠工食著為例堂翁深賢
之以為有才甲申遷通政司經厯君以出内王言及轉
逹民隱職在毖恪敏覈故時吏胥亦得以遲速其實封
晨門者亦得以關䦨其章奏非體也鋭意返正請上官
第加審駁其奏詞之刁頗者吏畏民懐聲譽藉藉以起
司事冗日有接本之役觀政進士實任之㑹進士銓盡
君朝入衙門理簿書午趨闕待㫖遂至積瘁感痺症辭
官未允而病夷於左股矣銓司亷其勞績乙酉特酬以
左軍都督府都事例銀䑓郎即内轉無徑五府者盖破
格云君至府感時知遇則力疾振飭樞務府帶俸勲衞
當承祖爵者司與覈實例執門生禮以重贄見君獨郤
而禮貌之外省并京衛𨽻府應襲武職舊毎苦吏胥抑
勒需索君一一為之禁革體悉周至他府僚雖有忌惡
之者弗恤也君以養疴金馬門優㳺卒嵗為得䇿俄而
有傳病患於君尊人者父翁馳使來詢且欲躬視於郊
關君遽不自安曰父母惟其疾之憂今若此是重不孝
罪也遂力請差還里兩親見其貌瘦而足趻踔撫之慟
君更不安曰所貴人子承歡膝下耳椿年踰舞象矣不
意抱此拙恙不可掩轉厪親慮豈可俾常目遇之增惡
懐因亟請居他宅便醫藥人以君見之周也守身事親
兩得之矣盖心安則情攄養静則體健以慰父母痊可
庶有期也孰知二豎為祟大數來廹溘焉不起乎哀哉
諗君疾革炯目謂家人曰葛端肅公祖舅招我倘不我
留即歸而竟長逝矣鬼神事不可知此亦竒異也哉君
天性孝友事父母敬謹惟恐不得其心有時新必以獻
而後食昆弟中有侮之者竟容忍若罔聞知又儉朴性
成做秀才時偶衣紗裙翁見之曰此豈韋布飾耶永屏
去推及衣着各從雅素華麗者終身不御少壯狷介自
守業能不邇聲色不思封殖迨出仕後鄉親延欵有邀
妓侍者則盡日端坐無顧盼戯謔語如泥塑人衆或誚
為道學先生是何必遜哉又與人交不設城府不念舊
惡視鄉曲前輩禮下之等儕與之怡怡後進接引之畧
不門第亢厲常有某某兩昆弟以厚逋負反肆潑嘖嘖
無狀君不與校後彼有急來請荆仍為援救之於長令
此豈叔季世情所有哉君生於嘉靖二十七年五月二
十二日卒於萬厯十三年十二月十八日越二十九年
四月十八日始㑹塟於黄太里之新原格局爽秀氣脉
融洽真鬱鬱佳城也追慨君生平身居貴閥約如寒士
既多疾疚復未永年才不究其施位不滿其徳福不酧
其行斯亦其命也夫今得斯地既安厥躬更將福祚後
人也天其復興谷氏耶君配葛氏即吾妹通書史守堅
貞君卒躃踊欲經以從不得斷飲食數日舅姑諄切力
勸勉以孝慈乃忍存活撫孤盖自稱未亡人茹蘗持素
至於今已若干年戸部陜西清吏司員外郎文肅先生
諱引生長女封孺人子一即炳邑庠生娶季氏陜西靖
虜道兵備副使岱石公諱東魯之女甥炳將携蕪狀走
先逹門屏請銘君幽宅愧余不嫻於文未足以應其求
也嗚呼顔淵本賢得孔子而名益彰愚所謂仁人君子
憫撮其行而表之金石谷君庶方藉以不朽哉
　行述
　　先祖考太子少保都察院左都御史與川葛公行
　　　述
公諱守禮字與立號與川葛姓出葛天氏代有名人公
以上五世始居德平一世諱士能二世諱亮三世諱友
才四世諱智由歲貢任鳯陽右衛經厯里諡恂正先生
配張氏五世林塘府君諱環配李氏實生公兩府君俱
以公貴累贈吏部侍郎戸部尚書都察院左都御史張
累贈夫人李累封太夫人公天性端介㓜即聰敏大父
授以書史輙了悟甫踰十嵗侍大父宦鳯陽自為飲食
以奉路逢樓舟鼓吹問之即為職官遂奮發戒飲問學
日新十七逰邑庠十九補廪餼文聲丕振屢試居首邑
侯唐公期以魁觧給馬神廟舍為讀書所廟近娼居曽
不知其門户一日有妓被凌走避書房輙令扶出有董
生約同讀公至見其自奉頗厚退謂淡泊乃士之常此
何以明志也辭不徃富戚郭某等餽華衣文絹雖貧弗
受戊子發觧有司約出五百金為贐具籍將征公以年
當饑饉懇辭數四竟請其籍焚於堂己丑㑹試入京館
有暴死女為祟衆皆聞懼公獨不覺是年登進士除河
南彰德府推官有袁大江者貸郭洋金積負不再得流
落起為大盗捕獲觧張僉憲庠處袁大言曰吾非常盗
郭洋背有龍文欲輔舉大業已約河北數百家為翼招
皆懐慶衛輝彰徳富室及士夫子弟張信之行盛同知
時雍鞫審相同復以事大行公再審全無騐其誣郭洋
等者舊啣也林縣縣學及馬柳泉公俱為洋保袁始吐
實公具由以報張怒翻異曰此事甚大初入仕不知嫌
疑可避乎公曰正謂事大故從實具招若避嫌疑一身
計耳數百家無辜關係相去何如張意不平後竟如擬
三府良家郭洋一族俱得免張以公忤已意屢短於撫
按堂僚後張陞貴憲副去王肅菴來廵按問公曰李順
孫在河北何如公曰才敏逹文案立辦張庠何如公曰
謹官箴秉法不撓王作色曰此皆大有物議何獨不聞
厯舉其事公謂大人監察庶官固當亷訪下官伺上司
長短何用且恐失忠厚故不為也張曽無一事容公而
公不較如此署府印遇節朝趙王王命以朝服見公謂
朝王舊禮皆吉服執不從王刑逼引禮官以恐喝長吏
再三為勸公曰寧違令㫖何敢錯服聞寧藩初命各官
朝服惟李崆峒不肯事竟如何竟用吉服時兩行人在
側謂執之甚是崔後渠公聞之云不圖葛子有是識有
是力也先趙府以漢王事請减䕶衞正身還錦衣衞餘
丁留彰徳日繁以泅脱差役起家殷富者數百家安陽
羙田宅半為所占而徭役獨累居民公審編皆入安陽
籍居民始甦丁衆欲合在錦衣者具奏公竟不為之動
良醫王彦章怙勢武斷先奪李臣地被行刺害其家人
後董仲文典王月地又奪之與價值不及半事發行公
趙王靣諭公斷地與章使文招虗公謂李臣之事殿下
所知渠不悔悟仍蹈覆轍寧復有家人代其死者竟直
文而彦章如法王欲拓府第以逺僻隙地易近府𦂳要
四衙門長史宻申廵撫既准旋召府縣官至張盛筵出
重幣凂之公曰今日之事為公乎為私乎王曰公公曰
衆亦知公惜殿下以公事私行也此事長史申之廵撫
主之府縣官無與今用宴幣倘事成人將謂府縣官受
賄賣之矣豈不成私殿下遂亟撤幣而罷改建永城縣
有蔣臣翟璇者兩家争勝各集數百人相闘逾夜各死
一人乃互訟四年不决公得其情曰盛明之時乃敢聚
衆厮亂為首者皆當死據傷各有對可償據稱致死圖
頼各宜自償遂各坐一人衆咸稱當獄始决連累數百
人始安有生女先許嫁夫乆出不歸乃更他婚者公謂
婦人貴從一而終律雖離異然復曰不願者倍追財禮
良有深意竟以不願科斷使先婚者無奪婦之恥未婚
者無娶殘之嫌婦人無再醮之醜是為三成後上司仍
斷歸前夫一婦兩夫同渡婦愧投河死人益服公委築
夏口白河與張同知郭通判分工公計處詳宻後二工
潰公所築獨存錢鯤王鵬與公同推府隨廵按毎輔其
不及且為薦揚問其故曰先生出身少一節廵按相待
已自有間若復有長短相形益難立矣吾不欲獨顯誠
欲相成也人以為難辛邜入塲王肅菴以公盡心特委
於廢巻中細閲取中數人如經魁李時春謝江等皆舉
進士在彰徳三年餘大半公出毎出必自齎費金外一
無所受至汴城查盤畢以所餘買銅鑵一枚歸過河冰
待渡仍賣以為費撫按交薦云年妙而志向不群才髙
而法守亦執又云推勘訟多平反操履行維清潔已無
私心人無怨言又云惟刑之恤而明清俱備豪強頼以
震懾守已之正而請託難干士庶為之稱揚委修黄河
堤岸雲連遏横流而救萬民之生命委署縣事整頓刁
邑治土豪而為一方之保障旋奉勅奬云惟亷惟恕克
慎克明平反功多刑無枉縱薦章交上最績是書進階
為文林郎癸巳缺風憲行取公時年二十九十月至京
僉謂遲兩月則三十可得科道公曰吾但知順命安分
耳遂陞兵部主事守山海關太宰汪誠齋稱公於王浚
川曰渠在彰徳甚有聲望崔後渠亟稱之未幾同鄉李
正夫陞出吏部以衆薦舉公代銓司吕東滙欲見公李
惓惓勸行公曰若徃拜則涉於求竟不徃尋用李中䴡
公謂此吾兩同年用之猶我正夫曰不意公如此之髙
山東正氣也愈為敬重至關嵗饑餓殍盈途設法以賑
多頼存活山海舊無鄉飲為創立并鄉射禮舉行觀者
如堵舊無養濟院為建屋四十餘間分男女備井臼人
月給米三斗三年滿日除支外尚餘穀二千七百餘石
以武職不知重丁祀為製祭器偹儀文親臨加敬童子
譚坊貧而向學捐俸為娶聞宫氏子孝特為表揚朝鮮
入貢國王及使臣各有贄公卻之使臣曰舊有此一旦
異常恐國王見罪公書示曰封疆之臣無私交故不受
使臣以徃來過關為擾復强公公曰關以禦暴不以為
暴送往迎來柔遠之宜若受是私征也終不受渠感服
拜謝其國王為公立石於鴨綠江岸後有出使者見之
歸謂人曰與川公見重於海外如此關禁進貢夷回不
許夾帶牛角弓面等物有犯者公除夷人名不復來鄉
大夫頌云郤髙麗之方物清譽播於海邦發女直之私
藏嚴威震於荒服山西商遊遼東者多取假引過關舊
但令毎引納銀三兩公戒諭必待原籍真引仍行山西
立號簿為對一人投假引試之公騐知追問如律前弊
一洗人皆以給引囬籍後公為山西参政鄉民迎拜稱
謝曰各家有子商遼東至二十年不歸者聞明公守山
海必騐真引人始歸家迄今有父母妻子之㑹公之賜
也關原禁馬守關太監因而取利一二士夫亦為之公
曰朝廷設禁有司藉為竒貨可乎榜令一人一騎者聽
成羣則罪於是商人既便而轉販者息錦衣校尉常假
稱海廵於沿邉誆索有司皆禮待至關踵故態進見公
曰海廵必有衙門差遣票帖可出看渠謂係衞差有帖
不與人見公曰關法盤訐奸細焉知汝非奸人鎻繫押
搜得誆索財物若干具招連人贓觧京發大同充軍後
無復縱索東方者關宅舊㓙公處三年不覺滿日移出
公館吕岩野入宅輙驚惶逹旦而卒人以公為神佑云
十六年回部與楊公虞坡張公西林立㑹讀古今名臣
奏議大學衍義補諸書堂公稱曰三人可謂仕而優則
學矣同僚羨之十七年丁父憂杜門謝客獨居三年服
闋李中麗文選陞太常以公前譲欲薦公仍為吏部太
宰許松臯文選王象山嘉賔皆允乃作書托人接催北
上公以日淺不行舊吏部林東城春周棗山鄉皆起復
先至中麗甚恚來遲公曰隨遇而安可也中麗不欲無
代以本部胡纓溪鯨為衆忌議出之於外用其缺公聞
曰擠人而奪其位豈君子之心果爾予當乞病歸必不
忍就遂補祠祭主事旋陞主客員外儀制郎中儀制事
務舊無前件簿籍有所題行只憑吏舉致令遲速顛倒
甚有遺棄者公為置簿隨事登記挨次施行親為註銷
由是事無遺而吏弊亦微寧藩同逆者家屬發髙墻後
以人衆難容許回府為庶人因復營謀請封夏桂洲掌
部時准襲中尉鄉居已若干人公至司有踵請者公曰
此輩法當誅滅為庶人幸矣具稿參駁宗伯嚴介溪曰
桂洲准行已久渠現在閣何可遽變况我亦江西人顧
參之未便不如立案不行公謂此奉㫖看了來説法不
可行理難遽已只得據正題覆意外之禍聽之而已得
㫖不准封令甲郡王故絶止許近支以本爵管理府事
不許繼封時山西交城懐仁襄垣三府皆故絶親支奏
請繼封公立案不與行來人潛住京師上下打㸃皆聽
許之只伺公出司則再舉二十年二月㑹試公以三試
進題皆在中夜感傷寒危急各府人伺知即上本吏胥
䝉蔽署印者隨與題覆三府俱獲繼封公病少差見報
驚詫復大病交城因奏討儀仗吏復索賄乗醉犯言被
東厰緝知搜出打㸃記帳司禮監閣部皆萬吏八百寫
字者一六百一四百獨無公問何故無其人曰非郎中
病不敢進此本公名大振又親郡王無嫡子准庶長襲
封秦府永壽王妃故無出有庶子又擅娶邵氏請封次
妃部參奉㫖姑准為内助名色生子惟燱封鎭國將軍
永壽故其庶長子奏准主䘮居府内未及襲卒子懐墡
為庶長孫惟燱夤縁得封其母為繼妃遂以已係妃出
與墡争封公謂燱生於母為内助之時與正妃不同墡
係長孫父見奏准主䘮居府墡當封稿呈未發值公病
在告部乃題准惟燱襲王後懐墡詣京具奏王浚川在
院㕘詳徑直懐墡而惟燱財爵兩空人以公有定見云
是年封王擬差官已定費鵞湖公子懋良為尚寳適自
家來又欲求差夏桂洲以親力為之請介溪強以張堯
年差與之既題懋良以晋府道迂辭疾不行桂洲介溪
又為言請易之公謂朝廷之上豈容以公子性任意行
止四司皆為之勸公曰朝廷命下臣子死生以之渠敢
詐疾國法何在予寧忤執政終不敢從遂自詣桂洲言
桂洲曰吾在閣題有何害公曰嘗憶劉太常鋭亦閣老
子初與人争差既辭疾不行被㕘得重譴可為前監公
曰郎中執是遂促懋良行寧藩逆廢令弋陽王以本爵
管府事乃求審理與之以教授職卑奏欲以審理輔導
公㕘之得㫖戒諭未幾乞長史與二人乞校尉與五十
名其校尉巾帯事在儀制公曰弋陽欲全比親王是入
繼親王也何謂以本爵管理府事竟不允後長史亦被
言㕘革二十一年三月有稱周府輔國將軍睦榣子者
馳部甬道進見身敝絮裸露猥不可状問其年貌與玉
牒不同介溪初欲送㑹同館旋疑其詐又欲送法司公
曰館有四夷人䙝國體甚送法司如真何以處之皆不
可乃題請順天府送周府行廵按查處又念係宗室也
為製冠履衣服送之汴果認收養去㑹試開科各布政
共帯銀二千兩送部公用嗣有務侈者不敷取順天廢
寺銀充補公謂前開科未有廢寺銀皆足用今何可指
此妄費但節省可足乃自其身及吏皂之需近所添者
皆裁之既送録夏桂洲多用七百本猶索二百介溪許
之公以無對介溪大怒以送部堂數多譲公公曰舊規
如此且二百本為多較七百本如何介溪黙然公侯伯
襲爵在禮部堂上及司官皆用厚幣公一無所受三年
滿部註考云以渾厚之徳處躬以純實之心莅政亷靖
無訾端確有常二十一年王湛泉與齡為文選推公河
南提學曰吾欲兄正一方士習公至任惓惓以崇徳行
敦本實身心體騐為首閲巻銖兩必較低昻不爽鄉試
無考遺才者所取前列厯科登薦殆盡法嚴持正士大
夫不得入一書相干其子弟有諸生應退及童子稍通
未録者則命有司明禀稍從寛假曰朝廷優禮臣下尚
有世廕烏可使縉紳後無衣冠盖情法兩盡也嘗謂提
學職一方風紀孝子順孫義夫節婦之旌表必由之至
於名公鉅卿勲業在朝行誼在鄉一旦物故只聽其子
孫陳乞無力者竟湮沒堂堂縉紳不能比於鄉人之匹
夫匹婦何其失倫因於何柏齋王浚川既歿特具呈撫
按轉乞題請給賜如例歸德夏邑之間為河南南北直
𨽻山東交界而北至兖州東至淮安南至廬州西至開
封皆近千里地則衆尾之㑹盗賊出沒人各雄長公修
河時熟知之因憶劉項之後其地興戎不乏國初不立
府為失筭督學之暇與李石疊廵撫言李謂改建府治
非地方有事不可時雒憲使三峪甚是公公曰待先生
廵撫時幸勿忘未幾果代廵撫公再用議請遂㑹題得
允改歸徳為府設縣附郭二千餘里之中始得填實南
北東西聫絡不逞者無所容矣任中按院薦公古朴不
偕於俗體端方素重於清曹考校而進絀公平崇表而
稽核詳當官師有儆黌校肅然迄今河南人猶稱為眞
宗師云二十四年陞山西參政分守冀南道駐汾州慶
成永和二王府在中甚狡悍前有參政劉公者以難處
移駐介休人益無忌招納亡命出沒行刼城市戒嚴道
路梗絶河南黄憲副潤陞大參分守報初至適㑹於少
參敖曰吾方自此來因甚言地方之惡黄遂棄官去以
公補之公至即返駐汾整飭武備量為什五分布街衢
嚴晨昏啓閉中外得無虞宗室竒潾表檬親為叔侄先
以訐奏成讐聚衆相鬬軍民連累者不可勝計公委曲
轉諭仍示以利害所終二宗聞之曰聽葛先生言使我
惕然乃設宴好合各詣衙門哭謝去在汾三年無復相
犯陞本省按察使蒲州有山隂襄垣二府互搆訐奏數
年不結公為調停題覆兩府争遂息晋府莊田散在太
原鴈門寧武之間皆其牧馬山塲冊籍用寳鈐紀後以
旁支入繼年乆子粒不收山中居人占為己業王府查
出竟更招佃戸遣官主之居人遂嘯聚三百餘人殺官
倡亂連年不平公至拘首者服以罪令比照百姓辦納
税糧例行令崞縣收觧該府不失禄額而山中居人亦
欣然就法僉憲朱公徴慎許可人也嘗謂公未至晋府
宗室擁途强索至不可行公至則退避無一來者及公
陞去復如故盖公威望素重處置得宜故能潛消豪右
之氣如此晋人好鬭輕生犯大辟奉決單者累至三百
餘人谷聚菴廵按臨决前夕尚未擬定以其名納壺中
令門子用筯夾之得數人閲其招又與衆無異難而問
公公曰論招情均應死但細閲中有犯兩死罪者請詳
之谷再復檢視慨然曰此皆死有餘辜散在冊中初不
覺也事遂定二十六年冬陞陜西右布政使哈宻遺孽
寄住肅州城下生齒日繁野性漸横人畜禾稼嵗被傷
掠公常慮主客不敵之患與廵撫楊公虞坡計便宜適
王肅菴儀謫肅州兵偹道過省公謂之曰肅州時務寄
畨為重坡公方求人處公其人也楊授之經畫肅菴用
其計不數月畨人盡安置境外肅州無虞公有力焉韓
府宗室縱横假討禄米入省騷擾如冠服等項動勒索
布政司一二千金嵗以為常公至陜王杏里昺為左使
宗室四十餘人來王闔門避之遂赤身羣卧門前公出
諭曰宗室貴重何苦如此渠驚起曰葛先生也因言欠
禄米冠服等項公令回待查給不從適各䖏觧銀大户
在司公呼大户至前曰汝等所觧錢糧要用心看守萬
一有奸人乗機盗竊甚勿干扯衆位賢宗也遂皆馳去
不復來二十八年陞左布政使二十九年入覲有宗室
至潼關欲入京奏事者傳印䑓廵撫留還館榖公回停
止供應反覆曉以利害其中長者曰先生言句句是我
等不知故每每來今却知即速回不復來矣後公在南
京㑹張正野兵侍相見禮畢復拜謝曰我初陞陜西左
轄時念惟平凉宗室難處既至一年不見心頗疑之又
逾年不見因問左右知公先日有處此亦隂受其惠也
民有張某以民田一谷獻秦府曰此本府牧地其父曾
管王遂立石刻曰秦府牧地民以告公公查冊係添註
問其父年則計當時未生遂斷與民仆所立石王屢遣
人為言公以晋府事正對争端乃已初秦王入繼主者
輙𣲖給禄糧公謂此當奏請王不悦一月後户部果題
㕘奉㫖切責布政司掌印官而府長史承奉俱提問公
之入覲也庫官禀稱有餘銀數千當送公用公謂吾自
有官盤纒何湏此渠稱舊例如此留亦終為後來者有
耳公斥之曰焉知後來者非賢作正支銷可也分毫弗
受分宜當國賄賂盛行各布政供奉不貲獨公無所餽
朝覲賃居各府出銀若干為用云此舊規公辭曰布政
取府則府取州縣州縣又將取之百姓是交征也惡可
竟以俸金自賃考察過堂屬中衞幕有老疾當去者公
為之觧冢宰曰考語原布政司所定何自異公謂此皆
去省逺未嘗面見止據各府申文註之今至京來㕘始
知其不然自是布政差錯何可以屈小官也時夏冢宰
屠總憲亟口稱曰吏部堂上肯自認錯人誰其肯迹此
當為賢能第一矣嵗八月十三日陞河南廵撫履任之
日均賦役撫流移嚴武偹奬賢能黜貪惡稗官債令聞
風觧綬經過士夫出俸為㑹布政司銀分釐不取䑓諌
閣部亦無所餽遺也三十年四月十五日陞户部右侍
郎六月十九日奉勅總督宣大山西等處糧餉公督理
詳明威惠並施復題趂時召買糧草以裕軍需以便官
民及審度兵勢敵情預擬督調戰守以成安攘等疏九
月二十一日奉命回部管事總督蘇舜澤廵撫劉公璽
各有厚贐公弗受總兵趙國忠餽文幣銀噐約二百金
公並其帖却之渠謂先任者猶以此為薄更索百金焉
有並帖不受者大為嘆服十月陞吏部右侍郎三署銓
印量地方之逺近為選官之定法關節不通人無私謁
太宰闕當推執政者各欲用其私人至假上㫖挾用之
公悉不聽特推屠公僑周公延題上衆用驚異虞坡諸
名公亟稱羨不置公以守令最關民生而進士自期逺
大乃近時進士名額限三百領郡邑者纔半題增四百
名至貢舉有賢特為引薦一日謂楊文選曰舉人亦有
好者何為淹滯楊以無對公親披冊示之曰某某經十
餘薦何為無好者即優擢之吏典出選舊惟吏部及錦
衣衞吏得授八品其行移通否不論公謂均之為吏豈
可使有勢者獨便宜乎但據考之前後除授又例吏曠
役乆則革福建吏二百餘人以先廵按有事未與考既
補考具文送部該司擬盡革之公謂渠以先無按院非
其自曠二百人前程烏可一旦輕棄乎皆與選以去一
日太宰萬治齋問公曰知吾所以敬公乎吾向家居見
舍親某曾為儀制家資鉅萬歎曰儀制之富人也如此
既復見舍親曽為儀制吏曰亦不盡然有山東葛公者
不惟不取即携億萬無敢至其門後予起南京又聞公
評推重今為同僚見公之清正端亮有過所聞公誠當
代一人而已三年滿授通議大夫領祖父母以下誥命
中有迪哲懸公計弊吏治官師有所匡率士心頼以維
植等語仍録廕送監讀書三十三年陞吏部左侍郎三
十四年陞南京禮部尚書初至革教坊供辦本部公席
時東南用兵日久公應制條陳禦倭四事一任能將以
定武功一調近兵以便節制一脩城堡以永保障一勸
富積以濟急用累千餘言復舉偹倭將才若干人上嘉
納之三十五年以關陜地震李相公南渠出察九卿嚴
世蕃等考最公以老致仕時年正五旬也有以時艱得
退為賀者公謂身為大臣義非潔已何以賀有歎壯年
去位者公謂吾以書生躋正卿足矣何歎為先是世廟
已知公清曾向中官稱之後公退推補南禮書世廟問
葛守禮何徃左右以年老致仕對世廟惜之歸家奉太
夫人以孝聞日課子弟姪孫讀書庠生執業從逰今多
有登科者閑居涉獵書史東萊博議及通鑑紀事本末
皆手斷註經書義多發前賢所未發偹載先君過庭紀
聞録中間理農政曾無一事干公府上司欲為建坊聞
而懇辭鄉人貧不能舉䘮者多給棺歛林某等以貧售
地價减舊值公不忍更倍與之四十四年鮑廵撫薦云
學識𢎞深操持方正厯任三紀譽望夙布於明時退處
十年風節益孚於衆論隆慶元年起户部尚書以母老
具辭奉聖㫖卿才望素優司農重任特兹起用宜作速
前來供職不准辭太夫人復強公行乃勉赴召至見錢
法不行䟽以當嚴禁令和糴時估參差䟽以當謹權量
民逃地荒請下詔勸農勿併庸於租經用不足議令各
省鑄錢以便民裕國悉荷施行一日相國問時弊安在
公謂下陵上替情盛法㣲吏不肅政不舉奸不戢民不
安天下未平以此之故㑹閣臣不和言官因各為攻擊
一唱百和部院皆然獨公無所離附人仰為中流砥柱
云是年覃恩授資政大夫領祖考以下二品誥命中有
議論足以潤色乎國經操持足以轉移乎士習秉政無
私竭忠罔懈等語尋兩䟽乞終養人謂公䟽可比陳情
表奉聖㫖覧卿奏情辭懇切准歸養歸家事太夫人飲
食起居必親愛日之誠彌篤太夫人終䘮禮曲盡如居
父䘮然不以年髙少簡隆慶三年羅按院薦云耿介超
俗之節直逼古人忠誠許國之心不渉時套抱經濟之
大畧而執持弗樂於詭隨挺振頺之髙標而恬静消變
乎華競誠無愧於大臣之體宜早膺乎帝簡之榮四年
服闋二月起刑部尚書公疏辭奉聖㫖卿老成練逹清
愼素聞邦禁重任特兹起用宜遵㫖速赴任不准辭再
辭奉聖㫖卿宜遵前㫖上𦂳前來供職不准辭遂赴召
至則䟽請申明律例嚴禁酷官以全民命修舉農兵以
壯邦本以保萬世疆域方士王金等先以進藥世皇㑹
當駕崩皆問死繫獄公謂堂堂帝王謂為人誤害書之
史冊後世謂何㑹中伭髙公題前事公審王金等前招
俱虗具䟽奏云皇考四紀當天既三代之罕有六甲終
命亦五福之兼全跡將大漸之時曽無卒暴之患歸咎
硝黄之説何有指實之憑事理貴真不可妄意法律以
正豈得輕加遂通為减釋世廟之誣以雪各省招呈至
部必親為閲詳度駁稿盈箱人命死而復生者不可勝
紀是年十一月二十四日改都察院左都御史具本辭
免奉聖㫖卿方正老成風裁素著總憲重任特兹簡用
不准辭入院即請明名分以正綱紀以定民志禁奢僭
以明禮節以厚風俗奉聖㫖這所奏有禆風教依擬通
行禁約又題申明廵按事宜以貞憲體奉聖㫖這所奏
深於憲體有禆便行與各該廵按御史着實遵行又以
京師東南常患淹沒請倣井田遺意以防水患以限戎
馬馳驅五年進士登科䟽正始進門無私謁權貴歛手
門生有餽以師生恩義強公公謂即門生禮亦不受不
尤愈乎竟辭之初楚王為世子所殺謀出武岡王後世
子誅二子㓜武岡遂攝府事楚府財物半為所取而寡
妃孤子大受憑凌都䑓趙公參之渠遂遣人携重貨行
賄皇親中貴各黄金五千擬送部院者黄金二千及入
京知掌院為公輙避去曰來時即恐葛公當事今果不
協矣後公竟參革管府事方新鄭之當國也以華亭舊
銜必欲相報公勸之曰朝廷大事多端公當圖光明俊
偉之業不宜報復不聽值有承風㫖者籍華亭田五千
頃其世官三人擬問革申文到院公皆為復之新鄭遂
以不附已怨公及新鄭以裁抑中貴致兩宫今上䇿罷
忽遭王大臣之變有遂令王招為新鄭主使者欲因而
甘心以償夙怨已拘其家人仍將逮髙人情洶洶懼禍
不測公與虞坡楊公力救之得免及王大臣送法司刑
書欲詳問公止之曰不可挾寸刃至宫門即當誅此足
斷矣問之倘再有言更滋多事人以公為得體是年應
詔自陳奉聖㫖卿職總憲䑓老成端愼宜益盡心振肅
風紀以贊新政不允所辭六年七月二十二日以二品
三年考滿䝉恩特遣奉御張名賜原封鈔二千貫羊一
隻酒十瓶至私第萬厯改元覃恩錫三世都御史誥命
中有立朝凛正直之氣有古人風論事咸簡要之言得
大臣體等語未幾以衰病乞休奉聖㫖卿老成清正委
任方殷豈可以微言遽求休退宜安心供職不准辭再
乞奉聖㫖朝覲考察在邇卿宜遵㫖即出供職毋得再
辭公勉出視考察事虗心精覈品隲當公議復以賞罰
之典乆廢人無勸懲請舉卓異者上面加賞諭貪酷者
奉㫖拿問人咸悚然思奮萬厯二年二月以七十引年
乞休奉聖㫖卿老成亷正精力未衰宜照舊供職以副
委任不准辭再乞奉聖㫖朕方屬任老成用圖治理卿
清慎端亮年力未衰宜益用心供職以副委任不准辭
三年考察京堂自陳奉聖㫖卿職憲䑓老成公正宜益
用心甄别衆職以振風紀不准辭是嵗當六年考滿乃
三乞休致云臣六年已滿若考滿到部而律以七十致
仕之例則在七十之外者難議復職在臣自處當先期
引退不必再考以俟幽黜奉聖㫖大臣以徳望為重不
專在於年力卿先朝耆舊清望素隆正宜勵翼明時豈
可引疾求退宜照舊供職不准辭復諭輔臣云葛都在
皇祖時大有聲望渠今挺然未老可勉留無放去時公
志已决各部諸老皆留公公不聽復四乞休致奉聖㫖
覽卿奏既情辭懇切特准致仕着馳驛去仍加太子少
保有司月給米四石歳撥人夫六名應用以示優禮舊
臣之意公具䟽辭免奉聖㫖優禮舊臣先朝彛典加恩
已有成命不准辭遂具本奏謝仍命孫太僕寺丞昕奉
以歸歸以俸米祀先壠餽㓜所從學諸師之後餘遍給
族人親故每朔望拜天地家廟節令必祭必恭暇則端
坐書齋渉書史終日無惰容優㳺林臯視在朝轉壯健
萬厯四年促昕囬朝是年仲孫曦領鄉薦五年春昕陞
戸部員外郎人以為公餘慶所及十月推起吏部撫院
復薦公朝野屬望願公復起詎知星辰虚位來日已無
多耶嗚呼哀哉六年正月朔猶禮羣祀拜聖恩如常二
日出拜鄉親觀者稱充養益盛三日赴家宴四日拜林
塘府君生忌五日辰興喜天霽曰今牛日也牛其安乎
方櫛沐陡爾疾作遂端坐椅上不復言家人驚惶延醫
調治乃天不憖遺至二十日溘焉長逝矣痛哉痛哉方
公為禮部郎時病垂危者數一日甦而告家人曰夜來
夢見上帝帝謂我念爾正直還與壽三紀今適符其年
數也嗚呼異哉先是除前數日夢召拜天官因具疏辭
既覺述以示曦始以曾子易簀之言自比末謂欲守盖
棺之節以遂首丘之願詎意甫旬日而竟如所言耶里
中人亦同夜夢公起用持咨文者其人丁姓乃公得疾
時則丁日也既疾曦夢公衣冠與鄉士夫為别而元宵
日昕夢公應召至京冠盖甚盛公果逍遥於九天耶嗚
呼異哉痛哉公生懿行不能盡述至其動遵矩矱言必
凖繩撫孤姪同已出凡接人必以禮位尊而自視欿然
宦久而清約如寒士則有耳目所共聞見者居同五世
庶幾義門人無間言實為徳化鄉人聞公疾問候者滿
閭巷雖婦人亦有願代者既逝逺近聞之靡不慟淚前
冡宰虞坡楊公稱公於中丞見峯王公曰公之政績足
以尊國庇民而不居功公之氣節足以亷頑立懦而不
徼名元輔太岳張公稱公於都諌吾山光公曰不動聲
色而措天下於㤗山之安者惟與川公當之立朝居鄉
可概見矣公生於𢎞治乙丑二月十二日卒於萬厯戊
寅正月二十日享年七十有四配王累封夫人邑鄉耆
諱榛公女子一為先考諱引生邑學廪生早卒贈文林
郎右軍都督府經厯司都事娶邑醫學訓科靳公天壽
女為先妣贈孺人女一適徳州翰林編修蘆公宗哲長
子庠生茂早卒孫男三長不孝昕以公廕任今職娶谷
氏封孺人次曦山東丙子觧元娶任氏次晧聘王氏孫
女二一適官生谷茂椿一諾官生殷盤曽孫男二如龍
如麟昕出曽孫女二曦出俱㓜不孝昕聞之記曰無羙
而稱之誣也有善而弗知不明也知而弗傳不仁也不
孝生也晩兼之愚昧不能悉先大夫懿行不明誠罪若
所述事畧不敢有一字之虚以誣先靈至於得傳不朽
惟名公巨筆頼焉兹將以某年月日塟公於某處伏乞
惠言以賁泉䑓以詔後世歿存均戴銜結是圖抆淚陳
情無任哀懇之至
　　累封夫人先祖母行述
先祖母夫人王姓父諱榛母盛氏生而端凝不輕言笑
王大父家故充饒諸女孫争羙衣食侍婢以自奉母獨
好儉朴從一老嫗兀坐静室精女紅終日不出門户家
人甚重之二十二嵗歸吾先少保端肅公奩具悉請從
薄約時吾家尚寒素于歸即克敬戒日親炊㸑井臼以
供舅姑甘㫖戚里翕然稱賢先公嗜學每至夜分不寐
必預篝燈縫緝伴之讀兢兢數年如一夕公始舉於鄉
邑令唐公以公從遊八年特籍五百金為贐母佐公力
辭之固守藜藿食韋布衣晏如也公成進士倅彰徳毎
以恤刑活人為勸為兵部職方郎守山海關官衙後有
桑園即躬蠶繅以為衣服贊公謝郤各處方物一無所
受及公督學河南嘗大病日夜侍湯藥至不觧衣帯控
籲者匝月公生平無媵妾母屢勸之納不聽㑹公為方
伯朝覲乗隙為購之於家得一人盛飾之肅以待公公
歸自京聞而笑曰吾欲為此久為之矣即時竟送之囘
憐其家貧即捐所聘儀并衣飾以嫁鄉人尤兩多之公
自南宗伯歸養太夫人太夫人年已八十矣旦夕起居
母瞻視惟謹每飯侍食必手調酸鹹以進子孫婦但令
輪操烹飪佐中饋畧不至使膝前一代其勞太夫人逝
居䘮尤盡禮制中外稱公純孝並母夫人稱焉公再起
大司㓂尋改御史大夫值華亭新鄭兩相搆徑忘夙怨
曲為之觧紛排難華亭家得以安既而江陵惑於巨璫
甘心新鄭欲聽内成王大臣獄公初争之不得憂心孔
棘促裝請老而卒以危言激江陵竟定國是新鄭與戚
總戎故陳司禮三姓得瓦全逺邇震慴者帖然母實有
幄中黙贊之力云公有弱小弟四人女弟一人悉帯之
隨任讀書受姆訓母於其少體公之愛衣食督訓之恐
後及長悉為之及時婚嫁至傾篋笥脱簮珥以佐嘉禮
無恤也至弟與婦半早歿更親育遺子女撫摩偹至各
視其成立婚嫁又如之故一門五世同居千指垂七十
年内外雍肅無間言盖庶幾古稱義門已母天性仁慈
而實嚴毅待宗族以寛厚有急必周恤之每惓惓規之
存好心行善事間有喜誶語自封者絶其晤至待曾孫
軰每正色教以義方戒出惡言語詈人凡糈果玩㺯之
具令無得恣所取自幼至長終不予一華衣尤不許持
一錢曰少小慣手自便最易壊心志長大其何以収拾
之不肖軰倖各成立服官政始不為之痛禁也又心甚
公平視同居幼弟孤姪軰無異親子孫飲食一物必均
分給春秋散布枲衣服下及臧獲即有精粗均一一計
口手授仍先儘各娣姪房而後及孫曽軰箱笥原無厚
藏不欲扄鑰曰一家人奈何防範之如盗其正大無私
類如此至外家每念王父早亡惟母氏有所遺以隆孝
飬用報罔極他若外弟姪軰即有貧乏但擇賢者周其
急作非僻者雖不孝請之周必轉戒勿與曽不姑息偏
暱私加一惠用是王氏族雖衆竟知歛戢無敢干憲至
官府者又勤儉出於天性公自通仕籍由郎署藩臬而
中丞少宰以至宫保尚書母亦由封孺人晋淑人載加
夫人恒徳如一夙興夜寐家事即米鹽酒漿裁剪組繡
𤨏細必身親之年逾七十子孫婦軰恐其勞頓請代輙
不懌曰吾為此自樂不覺其疲也常躬浣濯淡素衣錦
繡惟節令始一披服不孝與弟曦既留宦京邸間於佳
節製新錦馳為壽輙書戒勿得復製師巫逺絶曽不許
一入宅門乃敬畏神明殊至飲食必先祭有新味必獻
之家廟而後食每遇歳時伏臘必極誠敬先期戒偹自
視辦飭果品牲糗夙興盛服以承祀跪拜啓祝惟謹凛
然如在其上晩年嘗自徳天地祖宗之佑尤勤於天地
宅竈香火日兩禮拜垂老寒雪暑雨無間先是壬午嵗
不孝以都水郎中有臨清之役役竣欲迎養京邸母唯
唯既而戒行李亦令代為束裝及行之日請升輿就道
則笑曰吾昨云去者恐爾戀戀家鄉吾耄矣豈能離老
親戚話故舊事逺適而拘拘一官舍乎不孝不敢強趦
趄乃行及癸未春改屯部有董壽宫大工命遲至六月
公移来催不置母召而責之曰吾家世受國恩盍思所
以報朝廷即爾父母生不待養獨不思圖一加贈乎昕
重違命隻身至京領役踰三載應考績則母先期令弟
晧馳京諭曰母謂今雖暮年轉覺善飯力壯猶然自能
綜理家事其勉修職業心乃甚喜若學兒女子態一味
求歸不為養志矣昕因不敢言旋庚寅冬領周藩役再
過家母迎而笑曰吾聞爾在工省費比嘉靖陵四百餘
萬金以為必刻下忤中貴或草率完事而殊不然今又
行李蕭然除欽賜銀幣俸薪外無多長物眞清白吏子
孫復撫諸曾元首曰此吾家眞寳金銀何為不踰貪吏
千金乎昕役竣當復命以母春秋髙憚行欲請終養母
又蹙額不許不得已請養病荷䝉恩允兾得專侍慈闈
少盡愛日之誠也詎謂天不憗留忽爾一疾而竟不起
耶嗚呼痛哉母佐吾祖端肅公開家躬恭儉以率下閫
以内事巨細無不親理裁事以義成人羙而掩覆人過
事舅姑以孝稱相先公以順稱處親戚以温厚稱其他
懿行不能殫述但即既壽而康母儀逺誦大耋祝釐鄰
郡畢至殁之日精神炯炯不亂尚問某人飯否訃傳逺
邇悲悼臨䘮者十九痛哭越歲談及猶澘然淚下親族
至如䘮親妣哀之分㸑各門姪軰亦來同不肖枕卧苫
塊縲然草土中是必有以感之者矣豈聲音偽為也哉
母生於𢎞治甲子四月十八日戌時卒於萬厯癸巳十
一月二十日子時享年九十嵗子一即先君諱引生廩
生贈户部陜西清吏司員外郎娶靳贈宜人女一適光
禄寺卿徳州盧公宗哲子衛輝府通判茂贈孺人孫男
三長即不孝昕娶谷氏兵部左侍郎海豐諱中虚公女
封孺人贈宜人繼娶邢氏東光庠生諱夢龍女封宜人
次曦翰林院檢討娶任氏刑部左侍郎平原諱士憑女
封孺人次晧國子監生庶母竇出娶王氏陜西苑馬寺
少卿陽信諱輦女孫女二一適海豐谷公子右軍都督
府都事茂椿封孺人一適太子太保大學士殷文通公
士儋子中書舎人盤封孺人曽孫男五昕出如龍邑庠
生娶山西布政司右布政使新城王君象乾女如麟娶
山西按察司副使臨邑王君再聘女如彪如䕫尚未聘
女二長諾湖廣㐮陽府知府邑人季君東魯子永祚次
尚㓜曦出男一如鳯聘宻雲縣知縣禹城楊君士鴻女
女二一適河南布政司參議李君汝相子庠生若虚次
適舉人黨君天爵子庠生庠元孫元禎如龍出尚幼兹
昕將遵例請䘏合塟於端肅公諭塟之原謹述母行實
如右仰惟尊慈必鍳昕不佞不敢沒親善之意尤不敢
誣親所未有言行而強鋪張之慨賜次状將據以求當
代鉅公名筆誌其墓道而傳信焉昕不勝茹哀控籲之
至
　　顯考文肅先生妣靳行述
隆慶六年九月初五日准吏部騐封司手本本部題奉
欽依頒給覃恩誥勑内開中軍都督府經厯司都事葛
昕該授文林郎妻谷氏該封孺人共勑命一軸父葛引
生係生員該贈文林郎中軍都督府經厯司都事母靳
氏該贈孺人共勑命一軸謹將先父母行畧述之如左
用塵尊矚備采察焉先父諱引生質禀清癯少英敏始
學授經史句讀課程即倍同列八嵗能代外傅發諸講
觧聞者竒之甫弱冠補邑庠生食廩餼廩米膳錢悉付
叔祖收掌積為公家費無私蓄雅敦朴素不欲羙衣服
飲食家大父厯官南北班列六卿後匹馬從逰殊無貴
介公子象自行必買馬代步曽未假牌票涉驛逓有司
欲見輙避之處鄉恭譲和厚與人交畢露肝膈至修己
治行則孝殫養志義不再婚髙潔孤介一言動必兢兢
循繩墨逺聲色如仇避貨利如汚交逰中惰行有寧甘
市人笑語惟恐君聞者嘗鄉居有惡少獵夫􁏴酒無端
肆犯君但杜門不與較質明走伏謝僕從或與里人争
角即僕從直必扑之卒得人赧服以為能容寒舎五世
不分百口同㸑君綜理庶務井井有條正已率人為宗
約使守之閫閾嚴整師巫絶跡婦女雖戚家亦不得輕
來徃内外帖然無後言擅動者子弟有少過失但端坐
不語悔艾至無以自容能改即優色遇之家道肅睦人
謂有古遺風焉其他行若周于生軰之急施徳不報建
社學義倉復鄉射禮文捨藥療疫執先民行掖人為善
為鄉人同口稱頌則又不能殫述也吴學憲公嚴核徳
行師友舉列上等受異賞君最不喜有也後又復有亷
訪者衆更屬君輙作書力辭不居人益稱服每議論古
今事秩秩有倫序故典不煩考索有問及漫舉記憶條
對聽者愕然壯尤嗜學屢蹶塲屋愈淬愈勵雖弱不勝
衣毎得新刻佳集縁首究尾寢食俱廢見者恐其勞力勸
止之不聽也孔文谷程松溪崔後渠諸公每謂當大用
且必在著述之列乃年方四十有竒竟溘焉落莫不獲
建明於世其亦有命矣夫殁之日逺近驚訝不覺墜淚
咸謂天奪正人之速師友念其賢不置僉易號曰文肅
先生謀梓君手著四禮摘要族譜論草易觧諸書行於
世又旋有謂當祀鄉賢者以吾家不敢當竟未果云先
母靳出邑望族為醫學訓科林泉公之子温恭且惠敬
慎寡言處異母兄弟姊妹十餘人融融和譲衣食聽分
其下無少介意自歸先君恪執勤儉烹飪酒漿必躬親
之雖多從婢不以相代事太祖母大父母以孝稱家先
姑于歸女工多出已手間有不備輙宻出所有補足務
得歡心以悦父母事先君最順坐云始坐見輙起敬始
終如一先君喜夜讀書日雖以主饋疲甚必秉燭祗候
了無惰容相敬賔如也雅好節儉錦繡緘之在笥惟節
令一着餘皆布素珠翠尤不喜治但見寸縑斷縷必收
貯之備用無敢輕棄也不喜私畜身為貴家冡婦太母
以倦勤命攝家務鑰鍵皆在己手一米一錢必禀命始
用即母家有所請求亦必請知作大母或先君意與之
毫末竟不敢私授盖黙契無攸遂之㫖云不肖軰生數
嵗即遣就傅戒玩惰出不遜語尤不許持一錢戯㺯惟
恐蠧志待義婦婢子甚有恩有過惟作色詈語即為深
恚鞭扑自未見加家人無小大皆追念徳之尤人所難
諸叔公方學步履見即歛避加敬少長遇令節即僕僕
跪拜不艱常曰人小分自尊大烏可慢易之人以為大
貶抑處之自如盖其天性爾也年三十餘先先君十二
年卒其細行不能悉舉右方陳述特其梗概焉耳兹幸
得並沾恩數叨與勑贈之榮義有褒辭惟太史氏代天
言吹枯嘘朽敢摭拾一二冒塵名筆倘賜采而輯之章
諸綸綍光昭奕世存殁幸甚
　　翰林院檢討亡弟仲明行述
葛君曦字仲明自六世祖諱士能初家濟南郡之徳平
縣生五世祖諱亮五世祖生四世祖諱友才皆隱徳於
農傳至髙祖恂正先生諱智以易貢起家官鳯陽右衛
經厯配張生林塘府君諱環舉孝行有學不仕配李氏
祖諱守禮厯官太子少保都察院左都御史贈太子太
保諡端肅髙曽祖以端肅公貴俱厯贈吏部左侍郎户
部尚書都察院左都御史髙祖妣贈夫人曽祖妣封太
夫人端肅公配王封夫人生贈户部陜西司員外郎文
肅先生諱引生是為先考配靳贈宜人是為先妣生弟
仲明曦行二仲明生而頴異競爽不羣四嵗先姑盧孺
人授以詩經章句應口成誦先大父愛之嘉靖乙卯弟
年甫十一嵗陡遭先妣變入而哭踊盡哀岀見大父母
即能強顔笑以相慰觧是歲大父有南宗伯命奉曽祖
母過家不欲南行曽祖母固強之因俱留眷屬家居弟
固請隨大父而南大父憐而撫其首曰爾㓜恐不能離
若父若祖母弟則徑依依牽衣隨歩趨以徃至南京盖
八閲月隨大父觧任歸尋就外傅學屬文便間能出警
㧞語吾父口授之古文率兩遍輙成誦試令自讀時義
偶恃其質弗讀卒勒之背誦匆匆纔得一目即記強半
其遺記者輙摹倣章法隨口編纂以對吾父尤竒異之
十五嵗充邑庠弟子員旋補廩餼曄曄有文名每大小
試輙居首論尤見賞謂有祖父家風數刻其巻以傳同
軰歛服佘文宗樂吾又特奬舉其徳行毎以公輔期之
曰是不但魁東省嫻於文詞而已者書坊力索其文刋
售江浙則謀於余曰弟甚不欲聽之名實久已難副彼
至執聘禮來何為哉人縱不誚我矜詡奈何自災木為
彼賈利乎余深然之竟於各㑹中索其稿以藏俾無覔
處歲在丙子舉鄉試第一名克䋲祖武㑹試兩科弗第
更奮發讀書坐卧一室兀兀窮年即同㑹友非㑹文日
欲頻見之無由也癸未成進士改翰林院庶吉士制行
謹飭不敢毫干外事人有請託乞代為緩頰他署則毎
過余蹙額曰弟性苦不辦此奈何余義而贊之曰國家
作養人才儲公輔噐爾見良是豈有處子知人家短長
燠休乎弟則欣然色喜謂得同然暢飲而退館課外自
勉強問學毎謂人過壯年書難記識常於夜分起而翻
閲披誦甚至昧爽甫一假寐良亦苦心矣及授官館職
益力搜獵史傳考鏡今昔大政事私擬區畫雅欲尚友
古人發為詩文頗為執政公所噐重丙戌出使秦藩至
藩邸嗣王暨宗室有所饋遺率不敢受至賜文衣名馬
則輙促藩史具文領回以為郤謝左劵藩邸有舊吾庠
弓司訓老病且子㓜甚苦王藩𤨏細差弟即力請寛其
役且引其子懇校士公為補弟子員郡邑父老有少見
先公宦此為方面政事者相率扶杖而來謁曰吾軰世
受公家老祖恩某等老且憊無力蒲伏山東以謝公家
今幸見公猶見舊藩使恩䑓清白吏子孫固宜舉措種
種乃祖風也彼中紳士一時傳而嘆息無巳時值關中
饑經過地方多見餓殍愴然不忍盡出囊金并括剰有
廩餼及交際儀隨路分濟之歸而行李索然焉便道歸
里將復命以吾祖母年髙甚難其行知契者勸之曰獨
不念養志耶移孝為忠固亦孝也㑹祖母又以繳節大
義相責不得已行至十五里外猶然躊蹰欲歸盈盈淚
下祖餞者頫首強之以酒有不忍仰視者行道為惻舉
目送之己丑校士禮闈所㧞士二十二人皆宇内譽髦
俊彦初傳播其文突然一詞皆稱易三房文純正必端
士既接其所薦㧞士又咸謂其眞可為朝廷得人賀其
亦庶幾不忝其職歟越歲陪推南司業南畿士有拭目
而望其至者弟則亟欲歸養祖母俾予一意竣國家大
工事註籍幾三閲月契厚者業為圖章以華其行乃政
府竟以人望敦留之不為上請䟽庚寅冬余有事周藩
役將行弟深以不獲同舟為憾送至都門外邑邑綣戀
不能别余既差囬兩走書謂欲乞身曰弟時時覺衰憊
相尋鬢盖斑斑見二毛矣余甚詫異之何物為此不祥
語豈謂無幾何時初只苦妻孥逓病而卒溘然身即不
禄耶嗟嗟傷哉弟天性沉毅多慮豁達耐事舉動言笑
不苟外雖恂恂鎮黙中實涇渭了然若奬進後生覆庇
善類成人之羙則自少有此襟度極不喜與人屑屑較
長短居家無論尊卑有拂逆者黙然閉閣鼾睡以排之
睡熟而出便霽色如初尤惡人無端作間語有強䀨之
者初畧似中其説俄即頓悟語人曰幾為彼所惑竟不
之聽又性孝友察於倫理侍先大夫病常旬日不觧衣
帯其處兄長怡怡敬順終身對晤無狎䙝戯謔支漫語
毎謂人而無倫至干犯上何異異類家衆稍有踰禮分
乖家教者必勸喻引歸之正上下稱謂畧不欲有所假
借必使返守定稱循分秩名深得易之閑有家意故余
家五世同居大小數百指雍雍肅肅一門為鄉邦推重
雖大父母家訓嚴整有素其黙相之功實不可沒云又
性好施與作義事邑人士有婚䘮不能舉者多濟之無
居食有所予借竟不責其償宗族親戚更加之厚若為
㑹友陳大義寓金代買宅舎若為貧疾貢士魯行可佐
之資斧獲選金鄉司訓又先之於所徃而揄揚之若為
稗官靳紹元宦遊失意免其舊稱貸以周濟其衰老若
令白守道領積餼倡義起創眞武閣若再捐金修學宫
各補縣學風水缺若為王分教名震者棺歛若為歲災
流疫民病頭瘟搆方合藥令醫生李鳴金等分投療治
境内所得甦活甚衆又與人處好飲人以和忘人小過
有慢之者多方容之邑有愚癡富室于某常恣意有所
毁侮人為不平以告則笑曰古大臣尚有靣容士訕者
此何足較竟置之不問其在仕途亦頗能譲賢周急與
物無忤衙門前軰皆以為可敬同儕皆以為可友若同
館王少鄺借百金憐其旅歿母老徑以金夀其母不取
又且為營後事若為同年鄧梅源卒於潞河差家人為
之周旋代賣所携長物以資其旋家費若為鄉塲座主
憲副麻慶川公病淹都寺中數月旦夕延醫調治視藥
餌水漿厯乆不倦竟候其痊可補官去乃已皆可徴之
事云制行存心迺爾而客而卒死迺爾睠兹蒼蒼可從
而問詰哉仲明之妻任氏為前刑部右侍郎平原士憑
可依女封孺人生子一如鳯時甫十嵗女二長適河南
布政使司右叅議臨邑李公名汝相子庠生若虚次適
邑舉人黨公名天爵子庠生庠距生嘉靖乙巳七月十
五日歿於萬厯壬辰九月三十日得年僅四十有八歲
卜將某年某月某日塟於先贈公隴右為穆穴惜也子
少於素行誼茫未之知余故忍痛概其生平大節如此
仰惟名公大筆雄海内矧與弟素稱知已敢乞慨然採
擇其右并摭拾同院中可録事而余山居有不及知者
次為行状將據以請之當代鉅公以誌其墓以圖不朽
云昕北向不勝哀懇謹状
　集玉山房稿巻五
欽定四庫全書
　集玉山房稿巻六
　　　　　　　　　　　　　明　葛昕　撰
　記
　　葛氏續宗譜碑記
葛氏族自初來徳平之始祖八傳而至於昕先大夫既
作合族通譜先少保公已括叙之鐫於祖壠之碑陰矣
繄吾父先吾祖十二年即世仰荷封顯佑伯威靈錫有
斯地而龜筮示祥士庶協吉遂從禇徐二堪輿氏竟營
為一兆而安之萬厯戊寅春吾祖少保公薨朝廷憫念
耆舊勛德特差中書張公世科同藩司長方公攸績勑
建壽域於香里鬲津河之陽於是葛氏宗子山原並鈎
盤陽今諭塟尚書公塋有三幽宅焉鄉狃山俗不惟於
陽居安土重遷其有立塋分厝者相視甚於異爨蓋未
覩江南大賢有夫婦且不同穴者耳夫人生有天經地
義其天倫天性之親奚以身之居處同否誤以為有親
疎而膠柱俗見然則比屋及同室而處者可謂盛族
之祖孫昆弟異宅而居骨月休戚之誼當有間耶愚願
後之子孫第求卓然自立無忝爾列祖異時任便附於
何山即自能亢宗振家種德遇仙另獲種玉眠牛地其
一脈由來天倫情意何故蒸蒸出藩籬阡陌外哉夫習
俗移人賢者不免兹弗有説以破其惑聯其心誠恐世
逺年湮亦或有染於闚觀之見也者則何以究其失也
吾祖贈太保端肅公實開我家上光宗祧以佑啟我後
人今雖膺大塟於城東敢敬請冠斯新表之碑以明有
宗下詳宗枝子孫即傳至九服外一一惟逓世接書石
滿乃許另尋貞石譜之期傳至無窮其各枝應自起為
小宗者將來子孫繁盛此石難容不妨請伊嫡長高曽
祖為冠另立碣以紀之於此表自相照應按圖一稽即
百世可知矣嗚呼此世表直上下視之可以充藹然孝
慈之心横次第視之可以起油然友于之念不但可遹
觀九族之倫序爾也凡吾後人將欲敦倫廣愛以光大
宗族者其尚三復乎斯文
　銘
　　酒器銘(有序/)
夫自酒泉出於地而星應於天越惟上古汙尊抔飲黍
稷斯馨矣爰是享帝事親養賢頤老疇有外於此哉故
崇伯雖惡㫖酒而不能廢飲穆生即不善飲乃亦以醴
為去就迨騰之周詩曰既飲旨酒永錫難老曰宜言飲
酒與子偕老曰爾酒既旨兄弟匪他厭厭夜飲不醉無
歸曰我有旨酒嘉賓式燕以敖是其為用廣已又曰瑟
彼玉瓚黄流在中酌彼康爵以奏爾時顧弗重夫器歟
然書嚴酒誥禮尚拜將傳戒弗淫易曰需於酒食貞吉
而詩亦云釃酒有衍至以武公純懿而悔過飲戒曰暇
飲此醑初筵抑抑是曰既醉不知其秩側弁之俄屢舞
傞傞是謂伐德不醉反恥可不畏哉夫孔子惟酒無量
不及亂固自吾徒法程何降而有酗誕於肆樓沉湎於
甕側豈未繹康爵之戒歟無寧陶令日醉徐盡此杯中
物太白斗酒百篇可尚友焉耳吾畜有酒器若干或取
以釋倦懣或取以延親友材質精粗不一率皆能暢懷
紆思排慮合歡蓋不計其天成人為同一舒泰氣象而
中廓然有容者也謬嘗比之幸得良友豪朋歲時為壽
又每以盛滿為規若弗自凝貴使人得而侮之濫觴貽
悔卒以麯糵之托為昏迷之逃雅客修士將厭惡爾覆
爾棄爾咎為禍胎潛置勿用没世而名不稱焉奚惟貽
主人憂爾實自承其羞
銘曰黍之德馨香樹之兮高甿秋風兮登場如日兮醖
芳有器兮挹漿呈獻兮北堂欵賓兮孔良貺神兮洋洋
頤真兮徜徉適可兮斯當承受兮酌量滿溢兮弗臧促
人兮醉鄉酬酢夙兮勿太康踰中怠兮敗厥常勑汝多
材兮宰未央以介景福兮壽考無疆
　題跋
　　刻孝經引
夫䝉以養正作聖之功世主表章六經皆惓惓於大學
嘉惠成材其於童䝉之教未數數爾也唐太宗特表孝
經訓廸海内卒能身致太平聿臻刑措所為弼教成化
洵非細故余為諸生時猶及見䝉少必讀小學而孝經
一書即窮鄉塾師亦知令其徒童而習之今小學在里
師處不多見而孝經至市坊無售本如之何望民興行
以成善俗宜乎悖德忘本者接踵也因取舊本重刻之
家塾俾養䝉者知所以為敎當先揭大倫云
　　録秘傳内宅要訣引
夫外宅以山川融結鍾生人物其來尚矣上古穴居野
處中古陋有巢氏之木處而顛也始剙立宫室然尚未
詳為葆靈毓秀之制自周以澗東瀍西惟洛食開明堂
立城市聽民居處而各繚周垣以收風氣于是有周書
秘奥宅經出焉顧迄今大江以南猶有不城池郡邑至
零居小姓安壘屋中僅如星列率不牆屬烏識内宅風
水與外陰宅並重哉陰宅書習講者衆固自汗牛充棟
已陽宅書近傳有天地人三盤以八卦九星明五行跡
衰旺依遊年定休咎如黄涯梅大尹注輯者天盤也國
朝劉誠意姚廣孝佐創兩京殿庭宫闕及府部一切公
署皆宗之下逮庶人稍異真詮而否泰立見然其詞多
不雅馴説者謂原出藏經釋氏據而増衍其説故嘉隆
間有牛僧憑據大旨文飾其術以禍福人家其鋪張悠
謬尤為亂真也以人生命建造宅舍為人盤夫夫婦同
室各稟一命此固宜徃徃弗應以徃來遷移為地盤二
宅陰陽家主之此比執五音之謬者差可耳蓋八干四
維分屬五行至徃來遷移即假以生尅為災福亦不過
一時用神豈知宅門與主房太歲臨方過位漸即不應
安可故置宅本體爻象不論乎然此中有救藥宅竈法
取以祈禳土科抽換用爻愈時不迍邅可也安足並定
位五行生尅實理完局論哉故地人兩盤今俱不暇録
外有韓惺庵中丞卜居圖解韓西𤣥侍御通天照水經
郭箕川中郎陽宅秘書内大逰年發微皆與此巻相表
裏可取而合觀之至變宅刻強以五行之不接續者為
相生又取人盤地盤之原各宗𣲖者合作一家參用牽
合附㑹殊誤世人同志究心於此者當自得之矣
　　葛氏譜宗族小引
山東葛氏相傳德平昌邑商河前勝國時為同祖後以
兵燹遷徙靡常譜無足徴倫序因無由考惟我太祖高
皇帝底定北平河朔間多曠地有詔令先代避地者各
聽相土占籍葛氏近支遂同東來分籍三邑各為邑之
初祖今雖無譜牒可覈然襲聞二家徃來者皆推德平
為宗𣲖若昌邑少司馬諱縉公及商河鄉耆守貴公直
欲認為先公族弟而本家累世傳説世次亦近似顧無
舊牒可據是以譜系難之繄先祖命先父創立斯譜業
已疑以傳疑而不敢輕信徑筆之矣蓋猶夫不能上認
前代之融顯暨王室僊宗㫖也向斷初來吾邑為始祖
故今特自始祖詳表嫡長宗枝以及各枝𣲖虛左方以
俟後之子孫拓叙焉其接表吾祖之昆弟姪孫以譜作
自祖父續于昕亦親親之誼云後昆于各𣲖出五服之
外復大修此譜自有宋之歐蘇我明之許賈家乗例只
接詳吾大宗譜聽繼别為宗者各續補其譜俱以吾家
宗譜為冠得之矣
　　刻孝經跋
孝為百行之原聖賢格訓人固當童而習之然孝經一
書垂憲萬世非不昭揭如日月以貽來學乃晩近鮮知
取誨䝉㓜以翼大學而邇來至原本不數數見竊謂備
指南車者乃能不迷逺適得時雨化者率有所成就彼
彞倫天性雖人人各具而非有提撕何克振起今庠序
士大夫家且不體貼著察其在窮陬愚氓從可推已夫
夫也不諳行己灋度則胡以取資成錫類事業無忝爾
生哉某因閲古石經文有感遂校正鏤板於家塾摹公
海内嗚呼自天子以至庶人咸借此為修齊治平之本
讀是編而孶孶勉勉奉以周旋希虞廷孔門諸孝行庶
㡬不負宣尼父惓惓嘉惠之意乎
　　忠勤祠帖跋
濼川公當世廟時守尚書郎分𣙜務已籍籍有氷蘗聲
逮參貴藩以死勤事朝廷愍褒而贈祀之人尚未悉公
奇節完行也乃卒之年仲子見峰舉於鄉尋登膴仕嗣
後子若孫衮衮廟廊金紫相望萬厯間公以仲子貴再
贈少司徒而公蒙孫中丞霽宇始刻公輸大木祝嘏詞
及平蠻傳布于世學士大夫傳誦之今又得蘇之呉生
應祈手集古法帖鐫申王二相公新補墓表神道碑俾
薄海内外莫不悉公之古心素履以為後昆之盛蓋咸
食其報方且未艾也嗚呼自霽宇家有王歐字新帖出
行見搨者雲集竹素騰貴三絶並稱懿美無斁已生何
幸得領斯託同兹貞䂥共垂不朽而中丞光祖孝思其
所以答㒺極之報不既深且逺乎語云天聽自我民聽
歸德日衆意者公必更洊受國恩顯爵進律享子孫之
報於無窮矣因喜用識其感
　　葛氏族譜跋
嘉靖辛酉先大夫承先少保公命作葛氏族譜距今蓋
三十有五年巳時吾季弟名尚未之書及若族之人則
有兩世未譜者即某曩遭家變及二十餘年游宦京邸
因循稽修之愆亦自不可文乃今召問族人先世行誼
齒表曰不知也問其儀容嗜好曰不知也甚有名字重
犯他門已名而不知矣然則此譜烏可徐徐修乎抑今
方岳嗣湮惟始為大夫者斯可稱大宗立通族譜許襄
敏公述禮經言之備矣吾祖端肅公歴事三朝列六卿
長實開我家又身承宗祧自始來吾邑者則維宗祊垂
宗譜其又奚讓焉故前特命先君創斯牒今繼作通譜
譬欲繩有綱而水有源無論本支曽𤣥之叔季傳至不
可知自明繩繩相承即族人隨世分𣲖稱小宗者一上
遡之殆臂根身而指屬肱後之子孫即繁衍傳至曽𤣥
雲仍欲查世系一開此巻據流窮源孰不鏡燭曷有不
知而復蹈干犯之誚哉於戲此譜實三齊葛氏世系始
編也後為宗子者須一年一填註十年一大修纂使舉
族之人有所宗考其諸繼别為小宗者每五年各一叙
其自所為譜下期至於生無不書則分之為各門合之
為一宗又總而上共歸一祖念兹在兹其相維相親之
誼庶乎其藹然有可望也哉若増光此譜則惟在砥行
成名在宗黨為孝子順孫義夫節婦在朝廷有所樹立
為世名人無忝爾祖其䕶此譜有宗法宗田家訓通禮
四禮摘要詳吾祖吾考手筆兹不贅録
　　葛氏四代表傳跋
夫人生平制行恒托誌銘以傳不朽愚謂誌勒貞珉千
萬禩固可得而傳更不逮表傳尤足信今傳後蓋文成
之從容無論摭拾事行㡬盡且未有不嫻於辭者矧昭
著於外非如誌銘匆搆應求一緘金石殉地下異時雖
子孫欲見無繇也昕先世誌銘高祖考恂正府君則前
大司徒蒲汀李公為之曽祖考林塘府君南大宗伯後
渠崔文敏公為之先祖考端肅公内閣大學士少師鳳
磐張文毅公為之先考貞慤府君則少司馬岱宗谷公
為之咸埏封有時所謂欲見無繇已其惟表傳乎然表
傳即昭昭於外率樹之長林豐草中非謁墓下無自覩
不有他帙摹傳亦曷以彰播寰宇發潛德之幽光俾清
節懋行豐功偉烈之在當時垂休美於無窮也頃方有
感於新城王子廓氏刻厥祖贈少司徒濼川公忠勤祠
碑及祝嘏詞遂為學士大夫追誦採木平蠻功歌行帙
冊一日肆布竊念昕先世表傳猶然長林豐草中也適
呉門周公化兆龍呉錫祉應祈前後至敝廬引登祖山
因摹搨殘泐碑文而授之公化遂走京邸邀諸同志分
書細楷爽競𤣥珠用囑呉君刻尋臨邑邢子愿氏為我
撰書先太夫人傳文而吾邑郭伯音氏為我重書端肅
公誄賛同付之呉君錫祉君又懇其親文貳守子悱書
神道碑踰浹月而各鐫成嗚呼葛氏四世表傳暨碑銘
誄贊俱當代名公鉅筆詞典事核格嚴論確自當為識
者愛而傳今而又得善書鐫者壽之樂石可稱三絶具
美固逆知後日必如黄庭陰符度人經西京賦諸名帖
並傳無斁然則吾先人淑行庶或不湮没於荒原剥石
已乎因慰以識歲月
　　集古法書跋
予既録先公表傳託時賢臚分細書為金石文以傳而
鄉閭尊老見之或曰刻則精矣以公純行懿德似更宜
大書深鐫以光永世盍倣昔宏文之集聖敎今弇州之
纂清容乎書法品流將互藉以相發已余悚然増悟肆
索古帖碑簡載輯贈輓諸章乃一家書無論殘編泐幅
即具累千餘言者字匪我設括三五篇中率未能凑今
文一首幸制詞嚴重獨蚤搆完他遂但採一段如録銘
而畧其文揭贊而畧其傳收叙而撮其𦂳闗語共呉君
錫祉按據􁆱閲舊搨之善者自中古迄勝國上下數千
年間凡名家手澤所應檢臨輙披拂鈎摹風骨惟肖斯
已蒿目敝精踰旬月而始成蓋古字順慎通用不能信
于今而傍借續貂實有戾乎古文寧從闕曷敢漫為㸃
畫以誤先哲神解結搆也嗚呼書契作以代結繩文字
之有關民生稔矣矧學士大夫從而依歸師法也哉然
而是役也由丁酉歲博訪海内故家之藏借以佐家塾
夙有者至於今始克成帙即呉君屹屹載筆亦自謂平
生精力殆殫於此矣種種名跡前後暉映不㡬備古名
家書體邪竊意諸詩文似亦得撮要鈎𤣥已夫賁止人
文物華天寶為吾宗昆其僉知所以珍䕶之哉
　　哀終録續編識後
曩歲梓先公哀終録重收奠誄詩文至徃來儀但令司
貨者書之草存一簿耳昕一入京補官越十年始獲旋
里頗聞家中有失報親友慶弔者詰之童僕則諉以原
簿偶失無從考核蓋徒咎分攝家軰然而余之踈節抑
何能以自文也兹録凡惠奠賻者無不紀即梓而摹散
之諸子弟俾執以酬舉如期庶不失禮於人嗚呼此録
雖詞章未備第由諭祭文奏疏公移觀之可以仰君恩
讀誌狀誄傳可以知親德按祭唁可以徴鄉俗世誼之
雅凡我後人其尚思所以報稱也哉
　　文肅府君墓表識後
先考行誼既述狀請銘納諸壙中嗣聞父老有道逸行
者則輙悚恧再求墓表於大梁曹傅川公公為叙事且
擬諡易名用垂不朽即欲樹之墓道第思吾父始捐館
舍衆執友業諡為文肅先生題木主矣兹已歴年詎可
易祝史嘗所稱述而今之從乎繄昕被命留起曹董今
大工事六年每詢之僚友諸薦紳咸謂公之擬贈的有
行據曷可疑先大夫諸名實已孚中外孰可没古人諡
無分德之美惡僅以一字近世則惟括善行求其當耳
盍並而勒諸石愚唯唯否否竊謂周公奉君父以天道
一惟至公夫士敦一行自足信今傳後若展獲之諡為
惠韓愈之諡為文是也如悉衆善而萃之躬又胡可摘
一長以掩衆美或以此易彼若有無當於行者哉蓋殁
之諡即生平行稱書不云日宣三德日嚴祗敬六德九
德咸事目如寛而栗愿而恭乎况自有春秋諡法世本
廣諡至侈為十五家諡各自師其說不必符古吾父素
履考祥既無忝前後諸稱而不孝追意純德淵懿正直
狷介嚴毅仁厚明敏誠篤悉備之不可執而名則二諡
並存用徴輿歸夫奚不可乃今但鐫公所為文故確之
呉名士周公化氏遂請搦管徑以貞慤表諸貞珉焉若
先所諡文肅蓋已有專書口碑習傳斯不共載也後之
子孫其尚識之哉
　　文肅先生薦舉公移識後
先君潛心性道砥節礪行四十餘年剛方正直明敏謹
厚飭大德而勤細務後進之士咸知推服奚直同里閈
者然以數奇竟終其身業儒而不獲一試於朝宁受民
社寄參帷幄間此齊魯宗黨及宦遊於斯者所為搤擥
追惜竊謂君既具博綜之才而且躬理學之行曷為不
售於時豈君不屑破觚為圓以趨時好抑亦廟堂高逺
辟舉之非今令甲也君即世之三十年為萬厯丙申史
臣余公繼登以脩正史疏請舉海内懋德隱逸與融顯
有建明於時者鱗次編校以成一代鑑書信今傳後俾
萬世下有所瞻仰其意見甚雄確當宁允之勅大宗伯
檄下各該部郡惟督學使者責有司延訪以聞於時縣
學從黌生公舉以白之學道遂首及於君鄰封鄉賢大
夫復起而從臾之里耆士庶合詞共請學使者得執以
聞之當路請當路即摭聞於朝宣付史館收録聽編摩
矣嗚呼皇史宬恭藏國史皆緘置以金櫃石室從諸廟
寶訓儼然星列於天府一經金縢下鍵之詔即輔臣亦
未易索而讀之然久而未有不播諸當時後世者則是
呈申固史筆摭事之筌蹄而藝苑英華之本實也敢敬
次其原行公移語勒之墓道以見有道之世公論朝野
具存云
　
　
　
　
　
　集玉山房稿巻六
欽定四庫全書
　集玉山房稿巻七
　　　　　　　　　　　　　明　葛昕　撰
　啟
　　上張鳳磐相公
伏以彰美傳盛有賴名言崇德表賢允惟知已閭巷附
青雲而施世月星藉白日以生輝恭惟閣下學洞天人
德嫓聖哲權衡人物廓然天地之無私綱紀文章煥矣
斗山之再作致吾君於堯舜功高而道俱高措天下於
泰山德重而言並重五百年必有名世再見䕫龍三千
載幸值昌辰實逢周召伏念先大父得侍同朝夙承知
遇蘭臺秉法受成謨以免瘝曠者越有多年楓陛辭榮
仗大庇而遂優㳺焉曽獲曠典田園戴德比知我於生
身雲漢馳情誓報忱以沒齒邇遭不禄藉沐天光既例
錫乎隆恩復優渥以美諡名榮千載式昭人世之光禮
備一時永示泉臺之庇飲江河而覺飫刻心骨以何忘
顧某思昔宣尼題季子之墓奕世光昭文正記嚴陵之
堂高風宣播匪有大製何信將來伏願念兹舊誼俯採
微長特賜片言用貽後葉一揮珠玉實踰華衮之褒載
勒琬琰日並尊彞之寵斯則啣結㒺足為報誓將率犬
馬于兒孫一切名壽未盡所期更願緜簮笏於蘭玉
　　復楊太保夢山
伏以家乗傳信仰藉衷言國史紀賢實徴名筆竊念先
慈太夫人閲世榮登九􁐏造家淵秉一心惟是壼範幽
潛繄難筆穎紀叙乃伏䝉我門下念先公之夙好俞不
孝之哀求博採徽懿慨揮珠玉顯褒黙相之外政直補
史疑微闡齊德之母儀實光彤管韋銘載見韓誄同輝
光燭天章足永世鳩宗之賁重緘金鼎擅泉臺示後之
珍大故未㐮有稽登謝盛使報命先附感私東望不勝
慰戢之至
　　謝曽堂尊司空
伏以隨事推恩固大人之錫類因功效節實小吏之為
榮惕然惟德是將惠矣庸知所自廼者仰荷臺命頒賞
陶功便道枌榆少展事劉之愛濫竽埏埴莫攄報狄之
忱况厪萬斛之珍奚啻百朋之益侈張軒乘絢籌屋以
騰輝侑獻尊罍賁萱堂而介福庭幃共戴閭里増榮感
切循牆酬慚無地肅牘稱謝祈幸鑒存
　　上陳渡溪大司空
恭惟臺下純德天成懿行日邵徧歴多部清望著於寰
區膴藉兩京雅譽鎮乎中外某猥以薄劣夙荷帡幪偶
當憂讒畏譏之時幸托推心置腹之誼遑遑就事不惟
藉以寡尤碌碌因人亦且從而懋賞追思曩昔得遂省
歸于今苟持之秩禄曷非明賜之休光也顧屯司事省
似可藏愚乃大役工興有慚競爽慮近蚉負懷切鵜濡
仰惟高明冀埀提誨謹當奉以周旋庶有副乎造就清
和届令正陽明用事之秋頤養對時願眷錫申重之渥
　　上石東泉舊堂翁
伏以天生名世係夷夏之巨瞻帝篤元卿睠樞機之重
務惟德隆而物望斯遺大以投艱恭惟門下三朝元老
一代偉人不聲色而措萬姓之安本忠信以傾八方之
志早射金門之䇿臚唱紫宸旋依玉陛之班朝歸青瑣
犯顔敢諫威鳳振翽於一鳴昻首孤行雲鶴翺翔於千
仞譽書屢逮簡召獨膺厯晉貳卿再登八座節麾出鎮
聿騰驃驤組練之威壽域宏開遂定虎踞龍蟠之宅裕
民足國劉度支上䇿縈心内順外寧范制使西酋破膽
矧今窮敵求効欵誠必仗宏猷以善其後惟嘉謀之入
告快眷命之維新此誠朝野同瞻軍民胥戴者也某夙
叨屬吏依日月之末光兹辱使旌荷鑄鎔之厚徳倐爾
閲歲及於再春千里臺垣徒馳神之孔棘一椷行潦聊
積愫之維將伏願泰運彌亨國是大定黄沙屏漠風恬
青海之波紫塞無塵雲淨黒山之頂奠山河於磐石功
勒旂常懋勛業於史書名流天壤
　　復王見峰司徒
伏以花甲初歴又覺五十九年之非鼎命來臨頓倍三
十六宫之煖猥叨大貺更辱華章視履懷慚對休戢德
仰鶴顔之駐世竊永陪几杖之思顧蒲質於浮生尚時
奉心息之對率勒謝意嗣布戢忱某可勝感仰之至
　　上李漸庵中丞
恭惟臺下三秦毓秀一代蜚聲江國繫秉淵之思海岱
深甘棠之詠晉綜漕政民天膴頼充盈協贊樞機京輔
胥托寧謐批鱗而抑聽記法垣之體日尊正已以率轄
班廷僚之度盡肅曩者首揆式卜師錫僉同顧以綱紀
地崇聖明眷切維兹譽命之肆逮更仰倚毗之方殷台
鼎席虛統均須屬一旦鈞衡望重安危允賴千秋某夙
承剪拂報乏涓埃逺辱輝光感増山岳敢專下力祗布
謝私外肅侑緘仰惟察内
　　復雒涇坡中丞
伏以黄竹握分風生懷袖紫金緘啟韻響球琳捧紈製
以存仁發瑶函而戢德時臨長夏序屬炎蒸惠煥清颸
慶來爽塏運機軸於指掌流錦江燦爛之明霞兼形象
乎方圓耀銀漢光芒之皓月祝融載遁回涼思於朱明
屏蔽遥臨敷叢陰於赤曜憑南薰以鼓舞載賡解愠之
篇依北渚而奉揚式仰宣歌之化伏願惠風大暢華聞
益流九夏清和轉鈞樞於白帝五明昭揭應延攬於黄
扉
　　賀林東城太史
伏以王正初啟四方仰淑氣之融寶厯新題萬國慶臺
階之順道同天泰福與時臻恭惟臺下弼亮三朝儀刑
百辟嚴氷蘖以肅綱常扶玉鉉而寧華夏世躋仁壽德
鬯休明兹當正始之辰倍享宜新之祜謹裁尺素用布
寸丹伏願百順駢臻諸祥畢至申命孔固隨黄道以偕
春正氣常伸竚赤紱而進律别將謝意并祝新禧仰冀
麾存俯抒馳慕
　　賀劉水山參軍
伏以陰陽並運乾元成資始之功伉儷相將周南重于
歸之化恭惟門下敬戒擬箴肅雍載頌華堂奠雁日迓
龍種之賓邃閣張屏式映鸞和之從床腹逈抜於玉樹
鵲橋隲渡於銀河大義斯成壼儀聿始矧當正位允叶
宜家締好朱陳後之日今之日春長世上之松蘿儷徳
鴻光百斯年千斯年慶衍人間之麟鳳夭桃闡化仰瞻
和氣門庭澗藻將私樂只燕喜閨闥幸惟照入不勝歡
言
　　復易海州方伯
伏以位尊方岳地據天中望重節麾恩需日下惟山人
之踈性乆莫遂於彈冠乃長者之隆情忽逺勤夫寄栁
感深特達愧切先施恭惟臺下帝里仙姿熈朝相品粹
玉剛金之行事百度惟貞青天白日之襟期片塵不染
一鳴冀野驍騰空萬馬躊躇厯試衡郎盤礴解千牛髖
髀既褰帷於東魯潤澤聖人之鄉更弭節於南黔威讋
望帝之宇周旋内外美百鍊之鋒芒諳練歲時允百僚
之師表帝心簡在民譽屬兹福星輝河洛沃聞攬轡即
澄清棠蔭餘鄒齊竚望裂麻來綏鎮斯固名世揮霍之
經綸詎爾故人頌祝之悃欵也弟弱冠登朝僅效鉛刀
之一割多年棄野漫督農事於三秋曳履看山長叨帝
力執經課子聊續祖傳自分絶壑之孤雲無風引出豈
期朝陽之煖律有地送來恍惚面顔沾濡謦欬長安聯
署堪談春夣於坡公兖郡登樓憶賦暮雲於杜老辱遺
雙鯉問食無魚敢報七絃諧我同調睠懷寵節附候祉
徴不盡瞻依統惟涵照
　　謝邢知吾觀察
伏承錫類遹念先猷特荷鴻裁垂光家乘感實均於存
殁言曷稱夫高深竊念先少保端肅公學嚴屋漏業駿
階升砥礪三朝清望具時賢贈詠經綸一代訏謨載殿
陛哀文典刑易世猶新繼述慚愚未逮屬者感貽孝於
栁筆闡揚假墨妙之靈倣集古於歐公搜剔窮鐵史之
巧正歉蕪就取笑大方敢謂奇觀厚徼寵異恭惟門下
一方文獻六代雲英片言敷人世之華道丕光于景曜
維心敦交游之誼意尤急于追隆爰撫腋集之章過厪
額言之辱清芬予先世奎章儼華衮昭垂品藻侈書流
筆畫遡圖文精秘下及勒拂猥辱褒嘉作求何能博雅
有愧捧瑶函而寶重緜我祖德宗謨領緗帙以流傳光
兹六書八法蓋韓山片石寧復擅美於曩時而梁室千
文藉以長存於大地榮施若此報稱謂何艶香餅於清
泉莫能實之庭下採芹蘩于行潦聊以傾夫戢中躬詣
未皇遲將用歉統惟照諒不勝翹跂
　　啟鄭誠軒父母
伏以與萬物而同遊達人斯見偕兆民以共樂賢者為
能恭惟門下猷為超邁藴藉淵源融融樂只之懷藹陽
和于宿座熈熈康哉之政納黎庶於春臺敢卜望辰敬
枉台從條風戒令始祈出豫於東郊曦馭當空旋俟垂
光乎敝止金繩煥彩玉樹承輝幸惠遄脂式光令序
　　啟楊四山春元
伏以禮本於婚懋昭兩間大義納先以采尤謹六偹全
文妄扳二姓之歡喜奉千金之諾蒹葮何幸松栢長依
顧月老傳言久叶赤繩之定而星期協吉載擬白璧之
投謹涓四月十日之辰恪脩一聘三星之好束荆慚玉
鏡莫増五采之紃射雀啟金屏聊效寸絲以獻先函報
使至日登堂謹啟
　　啟趙奉吾春元
伏以問吉以通釐降重當及之事脩儀惟備好合謹先
下之情念惟蓀茁之成材久擬蘭閨之叶鳳敬請期於
仲夏容戒親迎先卜㑹於芳辰祗脩納幣涓兹十有二
日之吉寅邀大賓申登薄敬紅牽夙定敢窺玉杵於藍
橋輪御其旋敬竢銀河之鵲駕幸承金諾恕乏璧投
　
　
　
　
　
　集玉山房稿巻七
欽定四庫全書
　集玉山房稿卷八
　　　　　　　　　　　　　明　葛昕　撰
　書
　　邢子愿孝亷
日前擾厚渥領誨言太翁溽暑逺來冒雨而歸竟未能
一攄下悃歉負可知再披魁章蕪𠂻為爽三復玩味真
有不忍釋焉者神畿脱穎萬里圖南以振公家之文聲
步鄉逹之故事非吾丈而誰也弟寡昧之人兀然閴處
既懶且病懐抱多惡舉子業聊寘之高閣蓋以洞達學
踈實亦無縁結良朋為徙魔障耳念之可慚可憤先君
論草得心書紙嘗愧套襲馳炫每又恐至近名竟從其
逸失或貯笥為蠧魚之藪弟意歐陽之文奇邁不及韓
公而事根理要究未即相下且眉山自負才賈生而辭
晁董當時豈不以為狂且任然而謂其言不識用於今
傳於後與否殆不期人信而自信之吾亦惟計手澤存
焉耳因妄次為編加之梓然亦祗求知齊魯間不至隨
草木忽忽淹没此中豪傑雲集似未可從旁觀期衆是
也謹緘一冊但獻知契餘以魯訛方在校㸃欲賜全閲
當第陳之匆冗中乗隙為復草率不莊惟心原諒
　　王鳳洲公祖
惟翁一代製作咳唾皆世所希覯者日前之懇蓋為家
大父歴履圖叙也圖備恩寵暨家居課生徒奉慈闈捧
檄諸狀竊比年譜之意期作家乗以詔後裔志君恩于
不朽耳非敢侈張榮顯耀鄉閭也乃其政行之跡進退
之節實不敢瑣塵清聽至謂鯁直清正厪主上經幄奬
藉朝士大夫多信之似或可佐筆穎耳幸惟尊照裁括
之至祈至禱
　　袁東谷丈
十餘年來奉敎深辱道義之雅至慶弔之際維持調䕶
盡志盡力蓋有骨肉莫能加焉者此等知己海内指豈
多屈哉顧惟晤别無常恃此神交雖不間以形骸之隔
然老丈拜兹寵命千里行色亦不獲具杯酌奉餞都門
外歉𠂻其何以自文也恭惟廟堂特此重藉暨諸大老
意念注屬亮業知之稔矣中間㡬宜惟在措置之宻運
用之妙求不失時中不拂民欲耳曽以吾丈之肩事任
怨任勞清心畢志又復有阻撓之可虞者乎第南北强
之義所願辨之已悉者更晰之毫釐寧我容人和光忍
辱母意必于其間廟堂必將有特鑒深信焉何患計命
部體為國為身不兩得之也新春人事甚多使輒索報
率此附言依依不盡
　　孔龍宇衍聖公
久不瞻承拜手敎恍見眉宇祖制光復雖在廟堂主持
然非翁純孝至慈黙孚昭格淜湃狂瀾豈能回之於既
倒也弟當事不無搆怨招尤亦竊自幸得報先師靈寵
即爾爾其何憾哉日稽訊問正避多嫌顧辱念及馳仰
倍切多儀例未敢登容面謝不恭之罪奉晤有期欲言
種種不既備
　　靳東園母舅
書來辱腆遺深感注存違久之悰懸念應相同也徃年
細事何厪過計鄙劣之人正恐取尤鄉里常來徃多矣
豈能人人周知而為之所哉承諭自思良用憮然有間
幸眀以教我俾知應酬是荷士君子䇿勉前脩所貴及
時家務冀齊而後肆其力於功名則無期矣公卿將相
寧有族類乎至親不敢輒以寒暄語逺將喋喋用見祝
望之意云尊亮不次
　　郭續川窻丈
令族兄來逺承寄聲深感舍弟蚤旋顓冀得領教雅惟
兄志同意合想日日淬礪並絶外馳共相與以有成也
古人精進譬之上水之舟而安命之説未可施之學者
顧力行何如耳舍弟極道兄在㑹中奮發督勉意且恃
愛故亦喋喋及之不為寒暄知必重亮
　　程春野父母
年來寒家辱愛數矣家大父壽辰又過承腆貺注存為
感曷極風便敢肅此奉候起居并謝前讀審編之議洞
悉民瘼已備述之當道兼呈覽新方伯公祖矣聞者翕
然嘆服將全省之民席庇徼福苟不至饑寒困苦奔走
而死者皆賴此議秋毫敢㤀所賜也第猾愚大室奸兹
公議特以病人而利己耳豈知始行或少寛其力而一
二年後驅亡者多實滋受其弊乎是在為父母者明揭
諭之破其幸小利而取大害之惑所為至祈徴車載脂
參侍有期東望飛鳬敢敬掃軒以俟
　　王鳳洲印翁
張懷老夫人䘮廿有六日長發矣衙門體誼日見裁割
不知少堂老先生猶玉賜一奠否徃見謝主簿奔訃衙
門共有奠儀且具祭軸即青田翁命懷堂兄為文也近
日雜科吏敢於諸君嫉甚投間抵隙恨不及屏抑以逞
其快何老先生深非之而不能挽衙門體面掃地盡矣
語不云乎亷逺地則堂高惟翁海内宗盟古心雅量决
不直此下流情態以稔其惡敢披誠及之幸尊裁察焉
瀆冒威嚴喋喋為弟子致師保語亦知非翁未可以此
言進也縷覼有懷不敢率爾傾吐容躬陳不盡
　　谷司馬岳丈
眷屬來悉知尊履納福殊多浣慰又聞近日稍以家政
縈慮此可委之人而綜其大畧耳一一欲齊勢所不能
奈何以吾至貴之身試不齊之人情乎矧順境日席尤
不堪逆來之事守惟律身裕自後賢諸何足計别諭或
不直在里閈然洙泉應書及之夫子謂見惡人以辟咎
蓋機械之人原不可以常理律者寧人負我鬼神成算
亦可欺乎是宜聽之而已維時冗劇欲陳不盡
　　何淵泉父母
舍弟幸叨賢科仰副尊望尺寸皆造就德也感戢何極
竊計入覲伊邇正期躬謝乃先承注念腆錫真愧歉兼
并矣馳慕何如編審事昔常塵聽兹諗鄉里來者誦至
公至眀之政甚愜仰懷衆謂程父母審編有一二鄉尾
似稍嚴者以書算偶失額數前不可移而後可仍舊或
増益也小民朝三暮四之情豈能諒之是以有云云也
聞臺下尤深燭此括境内民户而總調劑之維時吏胥
且退之門屏之外自可遂孔邇之心矣第巨室從寛先
哲微權一邑人民只取足供一邑之役爾與其陞之使
瘁毋寧平之使有餘力顛連者固已憫存而駸駸就饒
焉者亦為吾日後可用赤子一體與息培養之德曷量
乎有孚惠心勿問元吉仁政備之矣夙承𠂻愛再辱下
問輒披心腹不覺喋喋惟尊照亮之不一
　　又
久不奉候尊起居逺承諭教念及北方永賴之圖誠民
社之大計也以久廢修整之區非大勞力且費則無以
奏偉績而年年徒粉飾一次傾圮卑薄者徒日増無益
之擾真有如門下逺攬愚何所容喙也風水之説雖似
迂談然影響隨應即以敝邑庠徴之已有左騐顧難與
慮始之情豈但繩樞甕牖之子爾爾哉試姑自南門水
溝稍修葺之以救目前以觀人心祈惟斷之於獨喻之
以上司之意有不能自已焉者悦以先民將㤀其勞輸
役分功將免大費推而鑿築但幸勿欲速計程度工期
以一二年春秋農隙之間漸次考成或亦有可次第舉
之之理不佞生斯長斯被繡受禄於朝者幸免隨鍤畚
之役豈敢與謀以啟呶呶之口哉是在臺下裁之而已
辱下問不遺敬此披陳童觀管見惟有以敎之匆匆中
附候兼謝腆儀臨楮依依欲言不既
　　郭似翁大司馬
前承賜奠哀感弗勝竊惟先大父生平莫逆知已海内
如門下指未易屈誌狀之託欲藉名筆以信今詔後亦
私諒我翁或不忍過拒也第某生也晩於先行無能多
識而有疑當闕者實不敢强入以累真實至近年來三
四可紀大事又以恐忤時政不敢盡言又不忍冺没無
聞是以稿再成而復易欲直備之無從惴惴虞不孝罪
尤滋甚久飭擔笈冉冉於今不能輒蒲伏而東也兹勉
成一帙終不免漏萬之愆敬懇四叔祖代行躬候台右
伏乞俞念哀衷據尊聞見補其畧闕近事關當路有待
而言者亦希姑為之所行將執以丐廟堂諸大老表誌
并勒貞石用託不朽則豈惟殁而有知者愜生死之交
子子孫孫感戢軫存當永無斁矣某以卜兆覊絆不能
逺出祗謁台階陳覼縷罪曷可贖謹東向稽首發啟惟
尊慈原而諒之瞻望海雲臨楮依依不盡
　　趙汝翁公祖
先大父生平受老公祖知雅海内蓋鮮儷已邇來更厪
軫䘏一感念輒欲涕下戢私曷能控冩萬一也側聞臺
下業命有司畫處祀典及祠中除掃户又聞縣學申請
前事殁存悲感其何有極第思此盛舉一歲倣鄉賢有
二祀共須十三四金編𣲖均徭中萬不敢當祗聽該縣
區處措辦事勢實難妄意欲將寒家䕶塋地二頃立為
祭田即令洒掃户佃種歲収其租以供兩祀之需所司
但將敝邑無礙錢糧如見行鹽票等歲量處銀一二兩
付該吏辦香燭以便親臨主祭用彰光寵其洒掃户亦
只凖士夫優免供丁事例但復其人本身無復編審津
貼費庶寒家拜受尊慈大惠斯安而德意亦且垂之永
逺無斁矣外補具呈伏乞特賜批允以詔後昆使世世
知此盛舉恩數端有自也伏惟鑒亮無他幸甚
　　王霽宇親家
方秋崖來接惠翰如見光儀久渴之懷恨不能一促席
晤語也堪輿門户無慮數十家今反復究證惟見主巒
頭者為是蓋外之堂局明備斯可論内下手工夫只論
星卦拘如李生傳授似覺偏執蓋以之評舊地行穴則
是而以之卜新地尋龍則泥親家不斥此説為非近必
特有精進之見乎笥中如有畫筴圖陰陽辨疑地理正
宗乞假一覽即宅上另卜新兆云云須翁丈自有確見
久諗貴塋佳甚不直徴之土脈何遽一昭之地即未堪
乎然果得大地㡬倍勝此亦未為不可統尊更酌之也
方君術優尤精選擇兹來赴前約更望數日間事有次
第即促之回萬萬水濓親家同此見意
　　李振亭父母
日前具啟漫及丈地事誠慮人心不古臺下真切為民
之意上司未必加察萬一只求虛増額數民終不獲寧
息妄意將存菴父母查出多餘地或令人揭首出若干
以塞好事者之為特未敢眀言耳豈知至欲有履畆求
益者大抵敝縣地每畆以二百四十步計每一步弓舊
准四尺今用三尺二寸五分新步弓則每畆自該加出
虛數二分三釐零每頃加出虛數二十三畆有奇諸公
祖誠欲要此亦可坐而定也何用於此苗成之時不憚
一切馳驟之勞使無知小民懼法虛増畆至四分七八
釐苟且目前甘貽後患以父母原㫖揆之知有隱憂多
多矣然不敢言之赤子區區私籌非於慈母之仰望而
誰望也幸察寄到刋冊併題稿加意為民塞無端之害
造無窮之福以永無窮之令聞闔邑人士世世知感
　　又
里中人來極道編審徭役之公士民胥服猶得三年徼
福於門下也地方受賜多矣比以引嫌未敢啟謝兹解
馬人至輒承手敎知臺駕於六日已發濟陽矣懷悒殊
切聞近邑有奸民告以地起差者上司公祖且欲准之
夫有田則有租有家則有庸舊制也種地貢糧養子應
差俗識也敝縣地原多沙鹻甚至不毛窮民惡産無所
售者已不免以人養地若如奸計更復起差是真率地
食人矣小民何辜哉古者勸農至以力田開科誠抑逐
末者意今之編審三年必有一易蓋為消乏者設也若
獨苦農為一切法殆只益富賈大室則户亦不必審矣
屑屑奸民始但幸已膏腴地少苟免一時力差豈知燕
雀處堂莫計焚次即貽子孫無窮之害乎良可為浩歎
已吾邑福薄失我慈母幸有鄭誠軒藉重的知此關係
頗重惟尊慈遺愛無已便中通頌言及之惠斯益溥矣
舉邑感戢曷極别諭領悉容專馳復匆匆具候欲言不
既
　　楊本翁公祖
敝邑李令尹宰邑且二載矣愷悌明敏亷平公慎種種
德政若催科撫字節省財費審編丈地作士愛民以致
刑清訟簡真有循良實跡應無逃尊洞察下也兹者量
移濟陽無非老公祖培植之德顧敝邑小民聞之如失
慈母莫不欲挽留之兹聞闔縣將有借㓂之請僕不肖
恨未能從邑人後祗叩臺階敢肅尺牘用布鄙悃伏惟
臺下曲賜鑒察焉倘遂民私即戴帝德凟冒威尊不勝
惶懼
　　谷岳翁司馬
某於此月已補官工部都水矣薄命下才旬日輒有重
大逺差辭之未可任之為難莫非命也側聞近日清平
公道漸著蓋至誠積久而孚作偽一敗而彰理有固然
無足異者直道而行之民猶謂至愚而神乃明明在上
使人是非終溷善惡莫辨或亦必無之事也君子三樂
首先自得想門下於俯仰之間彌怡然順適矣敢敬述
臆見為壽且賀近日各省丈田刻薄有司爭加額數以
炫風力殊失廟堂原㫖第發此端者將謂宜民民不稱
便將謂為國不審浮額虛數終可據以加賦否若敝邑
李公真可謂有定見也便中代敝邑一謝言何如
　　曹傅川中丞
先君生平受門下知愛特深行誼在三十年前著見蓋
有晩生所不及悉者海内惟門下夙知之以故墓表敢
敬懇左右意者門下或不過拒也側聞日來靜頥天和
不知暇日命侍史一脱稿否敬再録誌文併叨贈副郎
新命聞之尊前萬希留神焉先公文集序雖有敝邑父
母鄭公為之説者咸謂當專丐之台階深符此區區私
臆然未敢輒率爾也敢附詢門下惟尊命之倘賜俞允
容專敦請某臨緘不勝馳遡之至
　　林震西舊寅丈
春中再肅啟候不謂台從早已榮發緬惟高誼實勞我
思側諗撫字艱心待命元元知所以徼福門下重矣朞
月成化大陟伊邇間中優游古今匡廬彭蠡之上辨禹
漢舊刻弔陶灌諸友咏什投囊中想業已駸駸富矣僕
才本庸下兼之事務少更叨列屯曹正值山陵多事碌
碌擾擾真不知終作何狀愛我如翁丈其將何以推敎
也適辱紫溪丈寄聲恍承眉睫率爾具候併謝不盡
　　劉水山世丈
一别光儀忽忽十易寒暑矣慶弔中凢㡬何第多在都
市尚未能專候起居道私臆矧丈之逍遥泉石付塵囂
於不知者聞見踈而遣詢難蓋有可推也然弟自甲戌
後凢三具啟門下曽未奉有裁答心竊惑之及今拜手
敎乃知前牘半屬沈閣人生聚㑹之難自古言之而一
尺素相來徃亦如此其艱哉丈數學甚精而詩好古體
近日所詣量尤非膚淺所能窺測聞脩邑乘製作當於
是焉見之乎其他象㒺獨得㫖趣譬之黄鍾淵黙何日
得摳趨左右傾心叩聞以藉啟我愚䝉也弟壬申兒甫
學述文丁丑兒始授句讀資皆中人然同茹失恃之苦
餘尤無足為知已道者諗長公器學既大成諸孫且彬
彬矣日夕課讀相助啟天倫樂事不其鞠然可想像哉
先公捐養暨舎弟仗庇登科逺承念存曷勝感戢風便
敢肅此馳謝外具副言薄敬見鄙忱云冗劇不備
　　沈巽吾寅丈
頃聞二府工匠稍稍得石前去者今自歸來頗慰迂想
據周主簿稱真定已有石一百四十餘塊才發三十九
塊在保定可推無乃未足以養衆匠乎逺方人有特苦
處不比李宗禹輩幸更加意撫摩之倘車有分别不蚤
與裝運或徃返稽遲違原票限不可不嚴加查核也又
新運石至壽工多無票兼無人到者聞兩廵視甚不以
為然似須另宻約束各車至山即日發行一轉定以七
日為期報回定照到票核實之仍即着落委官分布車
輛逐晩照見工報夫匠例務要眀報車輛起運回轉數
目使各塘石匠勿有不均之嘆車輛無有等候之苦以
示招來意幸甚委官勘合即有處矣錢糧分𣲖批縁候
内監久開不出是以遲遲然三日内外亦當即到到可
約此工内提督知之錢糧分二批截出内外總提督意
也舖户鋪墊聽彼裁處吾輩陽託不知而陰有所恃可
也總欲禁之非是昨已宻語任養老矣席片據舖户報
已到工三千領皆緜葦者弟猶責其舍賤而用貴二次
荆把筩亦云在此俱已辦完而台札似皆未見者可即
比其見在次身仍提正身究治之也外公移一函前手
本希併裁復拱候不次工上月紙俱送上矣附聞
　　郭小川春元
人來訪丈動定知漸勝徃昔頗慰然猶以不蚤聞勿藥
為恨也藥餌聊能逐邪助正至真氣之充痰邪自屏須
用一恬澹工夫培真元抑嗔心始可得之老氏書曽細
讀否渠皆退步學問實為衆生進脩根基幸丈不以為
異談恒置一部於座右時揭之消永日也如何佳醖逺
承把盞歉不獲話對轉令悵然風便率此道謝不盡
　　三山寅丈
弟自石窩歸輒辱枉重及摳衣走候而臺駕已發悵然
久之王安行便敢付公文四緘希賜驗入大工料物頗
多乃工非一二年可完業白堂翁將截半各批𣲖錢糧
矣貴工已送舖户王福延張澤幸將目下𦂳須物料各
若干即明開來以憑𣲖發又見工零星用物皆當三丈
徑票催舖户辦之此舊規也弟非敢為避事人亦非敢
作攬事者百里雖近音常隔絶惟心照之苟利於工弟
無不忻承命也諸惟高明直敎又見工石窩二處應發
銀兩在庫向各徑關白一堂翁楊老先生面稱甚善昨
疏稿竟為何堂翁紐作一股楊堂翁亦謂莫可奈何果
如此膠固見工發銀亦須諮白王堂翁義果何居三山
發銀除白王堂翁又當關白何堂翁何異逺赴廵視兩
衙門掛號乎恐亦非所以處王堂翁也惟三丈見何堂
翁以不知就中的裏調停之至禱宻宻
　　任養𢎞寅丈
伏承手諭讀未竟令人憤懣陡作嗟嗟此豈獨刁頑小
民之過天下事惟懼有中制若而所為徒使豪傑扼腕
耳不其坐悞公事哉幸丈曠然逺覽備以就中事機及
二三刁潑足壞事狀態極言馳白今喜事者再約沈丈
徃一面講弟當從旁佐之務使權有所歸刁風以息别
諭一一領矣白虎澗惡少最悔不即置之法今此擾擾
未必無所效尤行將嚴捕之矣真保等府車六十輛陸
續俱到堂翁更慮石塊不給恐人得以藉口謂衙門取
車之多諄諄申欲蚤有區處吾丈想亦知此意兹順德
府解到車十輛頗恐輒撥馬鞍山何也御奸氓須有妙
術幸兄丈即有以待之鐵已發矣涿州不見解官至京
領銀何也房山銀得無將盡乎外府車户多有來告領
脚價及預支者業差人送白沈丈處幸一一查眀速賜
裁發不備
　　禇愛老司空
伏承臺諭備詢鼎建新宅之式不敢不據所知以對大
都此術門户雖多實不能有出五行相生議論雖繁實
不能有外吉星為主貴宅果座北向南此正坎宅法應
四層開巽門合生氣卦非可以巽宅修蓋也第五層只
可向外稍高無妨其兩廂似不須用改移於四層樓之
两頭以壯貪狼生氣之勢二角門亦不須用只宜牆上
委曲開一便門通此天井中作儲蓄庫廁所可也其餘
圖俱是但三層不可用樓房脊視二層㕔高至足矣二
層屬武曲金主功名只可譲四層主樓豈可遜三層文
曲之水宅兩傍夾道只可使一邉直通北樓之側一邊
須用截斷週圍穿通路衢行走此在王公家則可人家
亦當忌之也後便門是當壬癸方開東北隅有隙地不
妨營造小房屋若起高大房則未可舊呈覽宅經乃揀
選𦂳要一家之言新刻書一冊雖雜不便漫閲坎宅圖
下所注云云俱非誑語敬附使行照察不備
　　鄭誠軒父母
張吏來辱手敎即詢銓司謂考滿文冊先投無不可者
但須俟兩院疏至乃類題耳以故令少待之大都稍遲
旬日維其時矣固不泥疏至與否也謹先此馳復左右
僕本樗散無用之材不耐吏事鞅掌邇來殊切白雲之
思荒徑之慮也偶役山林陟彼高巔極目南盼望中恍
惚棨節徘徊上下烟霞之表悵然駐念久之門下亦時
有此懷否耶此中新議日見紛轕大老不能安志薦紳
私標黨援有識者憂之亟欲同二三知已㤀形狂呼攄
我心中所欲傾吐而指不可多屈公車何日北轅幸惟
載膏用迓寵命新開事例二冊侑緘餘悰種種不盡者
毛先生悉之
　　徐匡嶽寅丈
方幸參晤遽爾奉别此𠂻曷勝依依恭喜視事有時仙
境漸陟簿書清暇優游今古雅况盖有可想見者矣回
首弟輩不有塵凢之隔乎厰户具告偏累狀欲堂翁行
撫按令該州有處弟謂此事似小該州夙亦非有倨傲
稱者率爾此行不無激成之變以故兩具文移惟丈更
裁酌發之期真有便於舖商而不失我部體足矣匆匆
謹此復候不次
　　李近翁老公祖
恭惟旌節至止厯上通省士民欣仰福曜手額相慶乃
某夙辱知愛者竟無縁同二三老稚伏迓道周方用為
歉使來輒承尊注存下問真感悒交并矣於便使敢肅
此稱謝併候敝省僻在海隅薦紳恥於囑託用强百姓
似亦無豪猾大惡區區貧弱所恃靜撫摩之耳兹徼老
公祖生成之德臨之在上席庇叨福寧有紀極哉外諗
近歲惟丈地一事苦人迄今聞者驚怖蓋以貧民懼造
單虛報之擾士大夫室不啻同之乃引避而無所控訴
即如省㑹郊圻以不毛山場起科種種虛増畆數貽累
無已逺可推矣頃江公祖疏請云云誠是然而就中宰
持長計俾有司承宣德㫖各行所無事使民不擾費如
語所謂不動聲色置人於袵席之安普世世永賴之利
非於臺下企二天之望而焉適也僻省除此併抑送訪
窩訪一節或亦更無事矣喋喋陳復恃尊夙愛敢參私
臆赫然鑒之臨緘依依岱雲不勝瞻遡之至
　　徐匡嶽寅丈
前承手敎於地方貧商可謂加意惓惓弟切同舟之義
既乞停免未能即欲得從減之命以安衆心顧機㑹輒
未之逢而又適丁堂翁被譖註籍且無人具疏其奈之
何再奉議欵誠鑿鑿語然須議之撫按者恐無救燃眉
真保等府即肯分辦本色上納乎斤秤之定深中惜薪
司弊竇如果肯復舊額簍十七斤是今之加増徒博一
虛名也即題奉俞㫖不審真有益於事否耳甚矣其難
言之也此外又更當何以教之考滿常事何厪念存勉
拜易縑折儀敬附璧上惟心照焉匆匆稱謝不盡
　　王儆吾掌科
惜薪司商困苦極矣内璫以存留者拖欠追併不前新
編者各思規避無已至有剪髪易名不知所以收拾則
請増木炭固以宫闈日加數多莫可奈何不知其説敢
一言及減官恤商節費議折以清其原否也十年加増
今㡬何時又不敷用豈以原額數之少乎其中弊竇創
孔多矣兹僕適自山回尚未見堂翁未審抄出作如何
處前白老掌科聞僕談及曽有前席意倘趂此時貴衙
門將其事一直剖盡極陳商苦請上清其源流以貽永
利如減官議折云云豈但大造各商錢糧不匱即敝衙
門亦受賜厚矣新舊額數記憶未清不敢冒對明入署
中當備查奉覽且躬走請教也不盡
　　徐匡嶽寅丈
辱承大惠出自知已誼可無辭第以賀為言則孱劣實
未敢當耳翁丈豈訝其不恭乎再此控謝加炭事知尊
徃來於心勞矣弟以内商逃逸錢糧拖欠展轉逺邇奚
啻同憂然各厰柴炭雖不能減數而一切積年冗費似
已得省少半特不審能持之久否貴厰商原𨽻紅蘿厰
者何招之比例告裁而寂無一應乎此時此機不可失
幸令便捷者十數人來速將各項苦費具詞陸公弟當
勉為之所也楊堂翁擬於廿四日開籍進部門下似亦
當有啟候詢且慰且請出視事此亦一體誼也蕪稿再
具冀上少從然辭雖摭拾臺教恐實未足以啟宸聰俯
聽耳不日即封進矣大石窩祭告約於臘之六七日今
午禮部始題遣官本尚未奉旨弟從行者則三堂翁兩
中貴也躬晤有期欲言不盡
　　惜薪陸監
内外柴炭舖户前䝉調停已感德意但積習之弊誠難
頓釐兹不但渠輩苦有難言衙門欲清楚前件真有莫
可措手者諸不完預支舖户已參送法司擬問永逺戍
可謂盡法矣而一二日内易州舖户早間纔控籲出衙
門之恩午間又哀告入折價之議如終不可講舊年逋
負益積將來事情可虞則豈但部中之不利哉使事至
此極即將舖户盡行重罪其何補於吾内外衙門惟公
清德又值此清明之㑹萬惟留神諭令各厰貴屬寧使
商人得通融濟事勿使將錢糧棄損官民兩病幸甚幸
甚蓋此非不佞臆度之言即如易州該撥炭已候月餘
不能上納矣原𣲖斤數既將加倍而又條條須長裝大
様不許有一細小者動輒倒簍使上好者亦頓至碎棄
乃掌厰畏法受制於衆人控訴無門其何竣事跡此他
可類推矣惟公留神不但利益官民實積陰德於𡨕𡨕
中也至祝至禱
　　徐匡嶽寅丈
旬日連接手教恍見光儀弟命義官具白其㫖即盡彼
口中且請翁丈有書於内鐺及詳此中情節申之堂翁
以見區區此一事非直舖商之難實吾輩亦莫可奈何
也王極事正門下所當為所者而兵馬敢憑藉法司拏
人法司竟不顧器而投鼠汪洋大度置之不較已過厚
矣又何計之深遜之至至如所云乎大都此時時事每
多倒置牽拘而鸞鳳不若鷹鸇之捷便在在有之亦何
足引以自艾惟付之度雲流水而已如但有聞不敢不
為丈力辯也邇以沿途棚工撘卸為卿寺公掣肘之極
僕僕塵足日夕兢念今始得了事此苦心堂翁即知之
亦知之已耳向誰言哉向誰言哉指日冬矣焉得共丈
二三知已圍爐借酒以傾我私
　　又
各厰柴炭事難以收拾有如薄堤之障洪流東補西救
勢終潰決殊可畏人即如頃蕭宦之舉雖為周秉内相
所指示抑可謂無忌憚甚矣述白堂翁堂翁頗直弟之
拏人謂丈義不可無一言以極發揮夙弊為二三疲商
訴痛苦不然將來狼狽當至何極也二撥炭署中五月
初四日投文而彼帖然若此蓋一㸃靈覺亦知稽遲為
非矣二帖附覽陸璫帖來已旬日在此事前周内使帖
則今辰始至弟亦未敢遜言應之也附白不一
　　公亦山寅丈
一别數年不瞻道範兼之内外奔走詢候亦且踈濶然
曷敢間輟此仰止之私也恭喜寵命藉重同曹方擬修
問未能而惠敎已至復有念於先太保公令人感戢真
交并矣時當宁正有壽宫之役採石徐州何幸得翁丈
綜理其事也此中凢有役於此其應均攄南顧之憂乎
乃者不佞苐憶前王雲老曽開石花六十様如大小竹
葉各色團花欲其請上選用僕力執未敢即據題請誠
恐欽定一様文理則勢難於那動以此不可緩之物料
萬一一種遽難如數為之奈何蓋此中取大竹葉及黄
色者然永陵寶城垜石各色花様俱有大抵只明樓一
週花色一律俱佳餘亦上一二塊為好竹葉紋餘取其
色之相似而已此惟仰丈雅有石畫併有參酌明示也
鴻魚匪踈旦夕無吝金玉不盡至禱
　　賈中葵巾丞
臺諭車輛事深仰臺下為地方至意敝衙門亦何敢不
以百姓為念弟此等大工業奉明㫖遵舊例行則諸凡
不得不查照成憲保定申文極稱難辦亦無非惓惓為
民乂欲行真定河間協濟是惟在臺下酌處耳至謂每
四輛車一運除部給銀十六兩仍議私幫銀三十六兩
又謂州縣每月給銀十八兩則從來所未有事訪之敝
衙門見在山場車户及順天昨年為慈寧宫運石車户
可知彼該府云云亦得之州縣州縣得之積猾舊車夫
攬頭等役云耳脱如其言敝衙門及順天車户豈皆賠
本赴工而安心只領脚價乎必不然矣蓋雙車亦欲用
梯正恐方箱單薄無濟實用或至累民四輛車京中見
有亦未多故衙門又自造數十副以備𦂳急之需今擬
四十副梯專待貴鎮各州縣解到車輛凑用此外更無
他策其雙輪車如不能俱得車梯姑以三分之一𣲖尋
常箱車備日後取裝木用其二分尤希臺下即准照原
咨速行區處報部取用即逐輛各從寛給與造梯銀無
不可也前徐華老大京兆同王繼老力講貴鎮多運貨
商車請順天減數量加貴鎮衙門執未敢聽尋訪兩府
皆有四輪梯車私雇於敝衙門見裝石者事遂中寢不
知臺下亦曽聞之否也萬惟體察不勝至感
　　保定永平太守
手敎諄諄仰尊愛養部民德意苐此大役有萬不可以
姑息了事者使但可以緩可以已敝衙門即不知為百
姓謀亦當為老丈計即不沾沾求博不擾民之名亦當
知避嘵嘵苦離鄉土之怨也但近如慈寧宫已卜三月
擇吉興工忽又諭定於二月二日以故政府堂翁即促
閻春霍諸丈赴工收料期四五月料石出細興工此豈
衙門㡬車户能盡辦哉既有題奏請𣲖取順保車輛於
勢似必不可已矣丈意欲令河間等府分辦云云是惟
在賈撫臺翁處主之耳衙門原非為銀兩不足故為此
徴求計使京中有車可覓不須煩外又何為舍近便而
圖之迂逺至種種舊例官民各私幫貼之議又誠非愚
昧所聞知及見今所有事也蓋衙門車别無先給工食
只靠運價别無草料盤纒赴工即同外府車輻輸運此
不須徴之山場見工即宻訪貴治各州縣車見在京雇
於人者可知也且弟備訪民間私雇两府四輪車一輛
每月不過銀十二兩量貼草料見今已有在工運石者
州縣果以朝廷大工為重處事如家將有車人户明白
曉諭日給蒭秣盤纒而又量有以處之使舊役棍徒積
猾攬頭不得䝉上侵下俟至山場勤謹轉運聽本部一
一蚤給與脚價何異私雇於人又何苦楚之有此孰非
仁慈德意哉兹覆咨云云誠不得已為之説愚意除將
四輪車即如咨議處先發將百輛雙輪車以二分之一
分𣲖極疲州縣聽備尋常方廂車以俟後取裝木其二
分或用見成或新造車梯合併為四輪車一車准作雙
輪二車數至工赴運殊實得利每輛即減騾馬至十二
頭但求臕壯可用亦無不可也又聞雙輪車川口多薄
小車軸頗單細兹欲裝石尤當曉諭車夫使各自有斟
酌用過收拾車輛之費待取赴工應役日不妨逐一明
開見教即為一一處給官價也頃順天屢謂貴治多商
車請減𣲖數因以昨年内工已用過彼一次特為減㡬
十輛兹二府取數正兩相停順天業欲報部又觀望貴
治若何不覺喋喋至此要之慈寧宫工止當此工十分
之一順天𣲖車一百八十輛實取用一百輛則今日事
其貴治二府有可推矣伏惟心照不恡區處可勝惓惓
至禱
　　沈李兩寅丈
車户石匠工價想已各放停妥其應在京扣給者須蚤
裁示先差人投知㑹手本到司二日廼可令各役趂三
六九期赴庫領銀任養老已領劄付矣望後即當至工
即遲亦必不踰中旬也醫士已趨命否聞時頗有腫項
病然乎弟有在永陵管工時已試過方藥用無不效請
一試之何如四尺五尺并海漫石尚不見運到而運戸
在見工有等待石料不出之説何也乞即明以敎我車
輛近日核實的有若干曽照前收拾編號標其柱否何
堂翁命以後各車户有别差不赴山中者須令領敝司
照票為驗不然即督責之一諭衆役使有警省如何
　　楊本庵撫臺
表里為公祖觀風盛舉矧追念徃哲彰君賜為之後昆
者方藉光寵感盛德之不暇何敢云辭第興作必有所
費蕞爾邑里不佞實不願重有所勞敢將寒家預辦木
石敬括取之充用乃縣主鄭父母公篤世講誼又為非
德旨而郤之若此高誼懿舉倘别厪一一區處致有累
里人是重不德之罪矣惟尊鑒原鄙私曲賜俞允所請
不惟殁存知感即里閈舊門牆士亦且仰誦至德無量
矣臨楮刺刺不莊不次高念吾丈託致感意附聞
　　提督工程張監
黒城磚窰户昨歲有敢於鑽刺者情真可惡義當揭其
名亟有以抑之青天白日之下狐䑕何能害人祗自取
罪焉耳今事已越數月矣向來如小修整朝房及撘蓋
將臺一切零星支用寧用白城磚而不及此者無非欲
避嫌以待事久論定也兹屢准敝僚文移催發通州白
城磚已行河道衙門約其嚴催車户水陸並運量亦漸
次有輸到者獨念白城磚每箇除燒價二分四釐外運
價河路先給二分自灣至工所又該給三分四釐比之
黒城磚燒運總價懸絶則日後如仍取雜用愚以為似
不無可惜也適楊堂翁以明樓鋪石砌磚有日諄諄令
僕知㑹門下准收黒城磚用惟尊逺覽裁察敝堂屬皆
無他腸亦非有人敢行請託幸與在工諸丈斷然行之
若以其中尺寸有不合式他復别有可議是惟在尊約
巨川㑹廵視二公及敝僚友定折算數使公私兩不虧
累可也公務相䀨知必崇亮不備
　　邢知吾太僕
不見光霽於今有年惟丈才名擅世忌畏易招接引過
勤非類思附春中果有一二嘖嘖至令縂憲冢公意適
不符見於面目可為世情假公者嘆然天理在人心是
非有定論其如本無可緇湼何冏寺量移當路深以為
自有微意其元㫖固非弟椎魯人即頓解然捧讀此祈
假大疏暨見温㫖則豈直吾之心跡朝廷公議皎然申
白於天下而融融奉雙親之暇孰非性真樂事養望増
能為異日蔚然虎變地哉僕方幸丈陡得息肩暫席此
優㳺快愉轉念不佞覊此鷄肋况所值事如蚉負山不
知終如何解脱也局外靜觀其將何以敎我神與書馳
欲言不盡
　　饒理亭寅丈
連日屢承手敎具悉起居併此中動定濬石調採之議
楊堂翁暨東岡公無不可何堂翁與劉巨川意則不可
必也已專力與共商確之矣委官原無足計較門役嚇
人蠅頭競得區區此等習氣耳被弟述風聞一語手足
頓然無措但力求證於門下弟謂非翁丈准給與花紅
且稱有才幹則當徑取回耳渠來當更帖耳聽命矣解
到石内監意未滿之以後更須留神再加揀選而後發
莫憲公慮之甚是也徐石解到四塊三當上意尤喜純
然竹紋者其謂大團花小團花則各勻淨成一體非比
此中石一塊内大小相雜顔色未一也附言草草不盡
之悰尋當嗣致
　　公亦山寅丈
日前莫紹老使至未奉清敎讀齎來公移又見未有尊
銜竊謂翁丈應有他冗或未及知有此使也以故政府
與内府揭帖皆徑補丈銜不意聖明忽從内官監索弟
原手本區區代致私臆亦藉爰塵御覽是以前啟有祈
吾丈公同署銜之請以及委官當更用文職寄備鋪墊
銀兩未動云云也適拜惠教未辱言及豈前啟亦尚爾
沈閣乎惟高明幸各覽照及之諸不及一
　　莫紹庭丈
花斑石於二月二十八日已呈御覽矣數色俱在取中
尤加意竹葉紋者第不欲其中猶有筋線耳部中移内
監手本不謂亦即徹御前其中云云則體臺意為地方
工匠地也行當有公移備述之矣此後發石幸先儘竹
葉紋團花者只以無赤筋線間道為凖相公似謂此石
解到稍遲弟曲以河冰水淺為解且謂本地想有多開
出者但不知去取未敢徑發盛使至可即將見有者刻
期先發行也解官携鋪墊等物一無所用處今即璧返
綾套亦即令匿之恐内監以為例日後照塊索之也匆
匆即有山工行不盡之悰容再悉之
　　登州王太守公
貴治福山郭似翁年伯祖先太保公莫逆交也道德文
章氣節標特即古人中亦自不多得者晉公謝政巋然
一代碩人衛武居鄉偉矣三朝耆宿此不但海岱章縫
仰為斗山之尊即中外縉紳知景忠孝之德今年踰九
旬禮當存問幸門下亷及月旦特賜申言倘聖明俯念
舊耆勑修養老之典則山澤増光敢忘吹噓之恩一念
義𠂻仰惟鑒亮
　　梁雲岳世丈
久失詢候懷仰殊切慈闈奉娯有時入朝想已卜日風
便敢率肅此馳詢掌珠之喜邇來通家弟兄落落天涯
秉軸者雖未見異常刮目然吾黨亦實未有蔚然自樹
為南北赤幟以消前南使君之口者則人又將焉尤也
古重世卿今薄世胄不但武勲將帥其家異視豈終以
吾曹亦揚别駕滕二尹之不逮耶可嘆可嘆吾丈昆玉
夙負清名即令兄久厭人世乗化而去者至今薦紳猶
有遺想或亦高劉二君自有以致之也言之殊令人赧
顔乃二君則尚頑然不悟發公子語吾曹前徑不知若
何竟止矣弟碌碌膺山陵之役請身未遂進退維谷所
幸老丈遄來共脩職業弟亦將努力進脩以冀少免吾
世講家諸先世羞幸甚匆率具言不盡
　　王霽宇太守
久不奉候懷仰殊切親家資望深矣每見陪推而不即
真何也豈三晉士子不足以當陶鎔更有大省多士待
之也張銘盤丈云云但固懇弟宻為之處弟意正欲如
敎云云以故遲遲待事稍定今得親家從中為之調劑
解紛使體不失而事有濟勝薄劣調停曲處萬萬矣厰
商與軍民有司好為分别由來如斯至錢糧加而故不
許開窑座私炭行而公炭禁止即如銘盤丈憤急以見
獲私炭具疏以為後日錢糧不敷之地部中固不可拂
其説也又聞有一三府作意與之牴牾使渠不堪殊甚
豈即門下所教者乎兹署中有一二同張公里閈者已
聚而有私議矣惟門下為國為地方大有區畫兩玉成
之耳貴治車原放三十輛賈石老何為三十輛中又放
十五輛有慨於北山之詩云云自古興大役有不動大
衆動衆于役有人知感者乎公疏謂欲為民請命即政
府亦不直其説久之幸堂翁面審貴治清苑安肅車户
在工者謂在縣領造車盤纒銀俱有在山自得價四五
十金不等儘彀日用並未敢受絲毫幫貼此可見只在
有司措處何如及府太尊敎令何如耳一時幹濟清明
藉藉共傳良可為知厚賀也周子峰欲得前註四書講
意甚急幸撥冗檢發至祈至禱
　　何徠山堂翁
謹啟黒城磚原𣲖為背城裏及方牆上等處用其木料
出神宫監等處則以嘉靖年間亦俟大工垂成而後用
之兹據内監欲用乃深恐有首事名謂廵視意既不可
測即衙門司官亦未毅然同心為言當用者坐是遲疑
難决無怪巨川之不慨然東岡之有多祝也然此事職
昨已援各壽陵例宣言於人謂可用無疑幸惟面諭各
司官當知此中微㫖故作已意勸之用但未可言渠欲
必用耳憶吾衙門從來只辦錢糧至於用料造作一屬
内監中外誰不知之竊謂渠既有此機括須趂本堂與
渠在此速收之即取用若干填裏以後渠即入京諸中
貴當有所恃無别詞穆掌科處職明午即懇楊老先生
與之言也衙門前解土車户即開工呈報名數廵視及
見工處亦俱有送姓名前蕭郎中數拘至工輒遣之回
竊聞司官有欲督責其過者是以將車騾從而回散不
敢應役兹必欲致之須價有定増本堂牌行徐郎中或
蕭郎中令其申明德意招之使來彼始敢應命耳不然
不如聽廵視及工上新招併願投充者之為愈也冒昧
上請伏惟台臺原鑒人情事勢所必至云職臨緘不勝
悚慄之至
　　又
頃與内監議磚事深信職言渠今日始知至工白城磚
已二百三十餘萬見做成細料無㡬其二百萬業埋土
中及雜用過已職又以臨清原只𣲖磚五百萬未必盡
數都來無磕損虧折者即加𣲖燒運亦明年夏秋事渠
是以鋭然要數日内即收黒城磚背裏至愛惜所謂水
磨磚者欲備無關係處作皮面用不忍以之背裏此須
聽其刻期又趂白磚少時决計收之兩衙門並吾堂屬
暨兵部錦衣同然一辭以為當用内璫即有一二崛强
不解事亦自不能膠前説撼成議此豈直錢糧應手接
濟不受彼輩嘖嘖爾哉此工辦料興建今已三年所費
人力心思多在地中非有寶城明樓基巋然峙起聖駕
奉兩宫率闔朝臣僚駐斯閲視其孰細為之關説工績
多在人所不及見處乎故職意願台下速催内監决意
併力起城至於用土數多勢不能減須早加價廣招車
户張内監欲如徃年永陵培土故事土車晝夜如水湧
至不可禁此無他亦祗以價高人多諸從寛便故也司
官有請減原批定價無非欲節省錢糧意但事有經權
緩急待人聚土多寶城殿基周圍皆已築起更稍減價
似亦無不可者竊以為有土時示欲退人彼有債負在
外且將自求減價容留也又壽字磚未可濫用當另頓
起數萬作様磚張内監亦是職言除様磚更欲留作近
面牆用更乞台臺劄諭繕司及沈呉主事併此中司官
各留意選收幸甚統惟尊裁
　　又
謹啟昨奉台札即候石老先生白撥軍運土事請須令
各軍自帶車輛或騾勿得空身赴工故加土價轉致本
衙門先募車戸虧累難前也䝉諭窮軍難以輒責雇覓
車騾運土事可俟再撥議行再語李臨淮則唯唯遵命
即令旗牌號頭傳示云云此撥軍來諒或車騾不齊萬
祈姑念職前鄙議勿輕用軍使見役車户輒難措手俟
徐郎中至面令與蕭員外虛心議處祗期脩事或徑比
照磚石八九十月加價事例此不惟安見役者之心諸
饒車騾家當有自來投認者矣頂石知此時須之甚急
除大石窩行任員外俾將先送本山空閑車梯借見役
輪換長軸作改轍車裝運仍行馬鞍山暫調改轍車四
五輛助運數次想旬日前後可次第至矣白城磚運如
暫可緩姑將撥軍共調在大通橋或湯山一處多者寧
調役見工更面諭兵部司官使差一二管軍官親赴發
磚處所約束軍人無得蹂踐跌碎整磚併聽職前行分
别壽字磚另行堆垜緩運似於大工不無有禆均乞台
裁
　　又
謹啟昨别劉巨川猶以磚石土少為言查照石料祗以
向來車輛放假兼之道路難行今據任員外報該工已
發券石四十餘車今赴壽工又行催改轍車即運柱頂
其馬鞍山白虎澗今見有石載道俟各外放假車至石
自源源而來矣土車除原𣲖土車户送工職前已解過
大小車共二百輛又令張鳳來林鳳陳愷耿應禎四家
日各上土一方聽用兹糧運將完車騾應當倍至職惟
期丈量土方少從平恕勿苦減其尺寸則人心自樂於
趨役土不患其不足矣白城磚小車戸已加脚價而轉
運尚遲遲者祗以軍人擡價高耳使併軍人於大通橋
或湯山一處則無軍搬運處所其價自平小車户當無
不奔走用命職昨歸㑹東岡即面懇傳帖與巨川俾用
黒磚當時即遣一掌司行劉應不拂其意白磚以後似
亦不必太督廹也咨稿二首謹如台諭呈覽惟尊裁之
小委官在三山各窑厰註考容異日專上見工各小委
官雖東岡屢以為人多就中頗有去取併風聞有優劣
分别想總無逃臺下洞察此時似當令徐郎中閻員外
再甄别之外石窩任員外原得罪於臺省小嫌人皆知
之昨東岡亦頗悔其過聽為馬所丞語侵任君穆掌科
奈何區區欲為中貴報怨發揮無已乎敢乞台臺大賜
主持公是俾孤立者得以瓦全大工始終完美無開議
竇以滋上疑則闔署司屬俱當戴德無涯矣冒昧具陳
言出肝鬲伏惟崇察幸甚幸甚職臨楮不勝仰祝之至
　　王霽宇親家
日來以壽宫有事當調停者奔走内外頗費心力幸事
就緒矣易州厰事以昨承教是以力止張銘老寧耐待
之何為今尚未妥更有决裂相持者此關係御前日用
錢糧内厰見有文書在部催辦萬一遲悞堂翁亦與有
責焉是以見銘盤呈深訝之即命據為具題以為衙門
後日地誠以昨冬再疏請減此大炭十五萬聖意未喜
不先明說有以撓之者倘日用果致不繼則將誰任其
咎也弟以為此一題恐非余兵尊公祖之便力請稍俟
尊議若何竊謂金水口地方南北澗等處原係奉欽依
許採燒大炭山場新添炭斤舊窑座奈何反行拆毁併
綁拏窑戸獨嚴究取此料者致兩三月不得舉火而又
有他把總惡軍之所為乎伏祈親家亟為解紛懇余公
祖善處此事以重國用以存部體勿以左右言語小嫌
相尤相搆則陰福下吏愚氓豈但張丈一身知感哉至
祝至感
　　又
易州厰事自芝亭在時即每以為言蓋軍民文武之判
久矣在武職惟知重我邉防而不知辦炭亦自請有信
地猶夫厰中祗恐錢糧不完利害切身視欽依地為分
内應管山場也厰商之所肆採求官軍之欲遵嚴禁志
各不同嫌自易起豈必道尊指揮部中奮臂而後有兩
不相能之跡哉此事前銘老見教甚苦弟業屢勸之已
兹厰商以内監催錢糧甚急欲實上年請加炭斤意動
即繩以橔鎖雖堂翁遣與之言弗聽也此輩日回訴其
主人而其主人更覺困拂於外則其决裂具擬堂呈亦
人情必然余老公祖甘棠之愛依然眉睫弟豈敢率然
祗為衙門僚友曽無所顧計哉辱承手敎及讀余老公
祖帖令人赧然至讀銘老帖亦亟亟止勿具題則弟似
亦頗有前見者連日冗極使者立索報語倚馬具言什
不悉一
　　張銘盤寅丈
厰大炭吾司最要𦂳事弟昨歲不量抗疏請上減新加
數及減鋪墊三分之二四厰罷閑中官至五百六十此
輩啣弟入骨只窺炭不接濟為復怨地承諭事有掣肘
亦即難為不佞豈敢不盡忠謀求處妥當而後已第楊
堂翁尚未開籍行止摇摇又偶值有吾僚王光庭疏事
上意未測人言嘖嘖以故稍欲有待姑乗彼有悔悟聽
其還吾舊請地如金水口界内南北澗鉛銅溝虎石塘
等處而徐有啟與撫院正擅毁窑座私燒之罪耳昨語
政府呉把總京主使惡軍反拏我官窑戸相公笑謂有
此顛倒事亦云俟廵撫不能處則奏之昨又有書與霽
宇丈為厰商索回前開地尚未見答奈何受彼空名實
無所取材處也且金水地方原未奉有㫖開採苐恐南
北澗非其界内地及更徃北耳竊計翁丈勞心於此應
有三年須備有數年料可用庶不負此一畨講論目今
事體若何幸明示之及南北澗等果否坐落金水口以
憑具咨倚馬北發匆匆不盡勘合昨已題請今午㫖應
下矣兵部領出即專馳上附聞
　　鄭崢陽寅丈
易州厰事弟以余公祖甘棠之愛力請堂翁姑止具奏
聽彼中調停矣乃昨見相公意頗不然謂有窑座舊地
原奉題請撥給者今新長養成材正當採用把口官軍
盜賣有素乃反究官窑戸為砍禁山耶又云此炭歲前
屢疏請減新加數中官因而退閒者頗多今不能如期
供進奚但不利彼管厰者此機括似不專聞二堂翁之
關白也彼奏中所謂乞將擅毁窑座及私燒炭人懲治
併問把金水口把總呉京軍人盧自成等擅拏官窑户
罪歸還舊有窑座奉欽依撥給信地若南北澗老虎塘
等處似皆當委曲聽之不然彼只知慮錢糧遲悞利害
切身恐非所以解紛省事也宻寄一言幸速有處蓋喋
喋實欲两便耳翁丈但以述聞漫及勿露聞自不佞何
如
　　陳愚所憲望
四海世講十載如新顧弟以于役山陵塵足擾擾雖亦
僦居阿巷旦夕頻見顔色而曽未能脩杯酌候長者專
領敎語迄今實有慨於𠂻也恭惟門下以夙望藉鎮徐
淮兼理漕政大祲遺黎所恃以休息而全活之者何限
側聞弭盜救荒試輒有效而亨屯拯溺尚厪籌畫傳説
茶城之或淤或通旋開旋塞有降神預言其事如桴鼓
應聲此殆非人力所易為至黄之上流在豫州㡬壞省
㑹有竊决而北之者突至曹州東明滙為巨浸其洶濤
奔騰漸轉而南以隄阻當則遂淫溢隄上任其四注如
尊諭自徐逹淮水皆高地數丈黄水亦高運河五尺勢
易傾灌下流而淮所憑以宣洩支河又多淤塞總之上
而灣口既狹下而海口復有套沙則為今計似無出擴
灣口開斗門使沙闢水歸以為順流計耳當宁正為此
憂特簡常使君來明春當借筯門下協恭底績矣花石
復採非為不足以前解到者多未合格堂翁亦極念地
方之苦故發庫銀佐費又不敢盡取盈貴治矣承諭諄
諄敢不仰體第聖駕來春閲工此峙之寶城為御覽首
及者恐未能一聽天時人事之便也萬惟留神大工借
庇實多不肖或亦藉以逭罪戾矣前有公移只約開數
二百有奇行將復有的數報到仰念夙愛知必亮原倚
馬具言祗謝併候惟崇照不備
　　王中宇親家
憶曩時比廬而居數日不晤頓覺間濶而今一聚散動
即歲計人生飄泊真如萍梗惟吾丈譽望日隆官階日
晉開府卿貳行將推及弟擾擾塵足一郎十年陵工未
決完期妬忌轉覺漸盛其何以淑幸早脱駕親家知已
幸一一敎我也弟性甚愚踈尤最懶俯仰人所恃一堂
翁諒此區區悃實月計有餘耳而相代者如奕同署君
有欲自雄者每思所以乗機排擠之然則進退維谷前
途茫然其理之當然命之已定抑亦自取宜爾乎老親
繫念更有弱息不能時督誨之摇摇此悰今秋當决歸
計矣聞親家道履清勝深慰逺懷熊羆之祥其將叶兆
乎若人情則賢於夢卜多矣弟有寒親王姓者望五始
舉長郎乃數年間即得八丈夫五女子敢以是為親家
異日祝若服餌藥石只宜平補萬不可用熱劑四製香
附及金匱當歸丸則真女科之聖藥也曽試之不刺刺
長談聊以代面
　　田易吾掌科
兒曹極辱大哥相愛蒸蒸然同胞兄弟也一向未到書
房僕方滋惑曷敢當尊過記念乎新延業師為福建林
君為人博雅有學改後生文大優前師翁丈其亦欲聞
乎承諭董生事彼蓋欲援曽入㑹舉場者眀例昭然誰
敢曲為之遷就若此謹録原欵奉覽夫附學生納監例
銀三百二十兩彼竟要二百五十請改正庫帖是武生
貴重於附學生矣幸善辭之馳復不盡
　　陸蓮峰鈔關
昨為張雄事特具公移專力馳上想已達台右矣舍親
劉兵馬卒然物故只遺一女狼狽至不能歛諸凡皆弟
為之竣事仁者聞之應為酸鼻茲討僱官船而南孑孑
孀婦誠恐關上阻索敢藉寵靈特差一力䕶之出關即
死者有知亦當思所以啣結矧生者乎伏惟慨然惠俞
感謝不一
　　何峴屏寅丈
吾丈行不數日有路鳳岡使來率附候言兼有所請想
已達尊掌記矣報代力至辱手書知地方多難處事諒
兄丈自有妙用大抵不激不隨自昔兼重門下方正剛
毅何患振刷不前第恐世態悠悠未能用柔忍耐遇事
慎思耳夙感知已久欲具有俚語表道義相許至誼乃
詞不宣衷意隳冗棘無能漫爾致忠告何能懸度贊石
畫乎且也無我應事烏用人謀千里一行願言心照
　　任養𢎞寅丈
弟天性迂執椎魯與人由來寡合惟丈一見傾蓋厯久
而情愈新古稱心交莫逆今幸見之誠不知其何以得
此也省覲經歲竚望還朝何為尚戀親闈罔思報國其
夙昔道誼名實相期謂何而一旦輒為此逃人絶世之
舉耶弟老親今已踰八惟恐弟輩請告歸里終養二字
尤所諱言太翁年雖漸高聞原無恙思丈金紫尚未之
見恐亦不欲其輒有此引退棄强仕之年因循而老也
兹堂翁特念丈在工苦心始焉重違孝思亟欲為丈博
一榮陟以酬夙昔之拮据而後聽之既又以事頗未妥
尤欲藉忠益竣此大工以期顯被親禮此誠始終大義
不可辭焉者也今限既寛至七月區區惓切之私蓋可
想矣伏惟念此工重典錢糧支費在三山為獨多所托
相代者今又復更袁而李幸的於閏六月北發孟秋上
旬期握手署中以道間濶之懷外具菲儀幸惟莞内
　　何峴屏寅丈
使來辱手敎知經理磚厰清查弊源勞心孔多此正堂
翁相托之意非此綜覈名實直言之其何以自善成始
終一局也厰中原發未明數想丈自有洞燭措處途中
沈之河及藏之土者其何道以清查出使官民得兩利
乎不知懸賞格以待來報來首者人肯相信否也若堂
翁不敢不為知已力贊第恐復撓於咻之者耳惟丈從
長銳然斷之以行期濟此中大工可也繕司謂内監科
用數多未必為的倘神宫監等項擬用黒城磚者今果
換用白城磚則何以待之况一切工程同時立木又荒
度橋路聖意不欲有所停作乎萬惟先時有待勿至臨
渴掘井照察幸甚
　　朱正田鄉丈
久不詢候懷仰殊切承諭藺三川公宅事足仞翁丈雅
意但寒家一二閒宅俱欠修理甚有傾圮不蔽風雨者
故毎以廣置為戒今藺宅係渠家祖居奈何欲輕棄之
僕先人敝廬原只兩楹今業已益而為五不啻足矣又
何為而復有開拓之念乎原契璧完幸代為我辭謝之
耳心亮是祈僕每念老親不能遂歸輒津津汗出欲沾
背然壽宫事體重大實有難於乞身者亦無怪政府堂
翁之不我聽也摇摇心旌進退維谷門下其何以教我
乎時踰麥秋想遂優游率附候言諸不及悉
　　殷洗心婣丈
恭喜奉使此人間榮快事人心叵測吾世禄家人皆先
以鮮禮逆待之一路及至地方相接士大夫及下僚願
言加意善處凝重畏抑謙虛忍讓亷靜無求三思出語
斯成老伯義方之訓得安身之法也今歲大計不比徃
昔議論指摘四出又加之以無名帖傳布即謹愿者累
足立矣蓋一經㸃畫即為後日話柄是不可不慎也處
家要儉素檢身若不及此吾世家波若心旨骨肉至誼
套語有未忍言亮之亮之令弟致意許二哥致意冗極
不次
　　惜薪司陸監
前逋商柴炭議之政府無非道逹德意共成美名不謂
事竟不果然即存此虛數豈能責之一二舊商哉惜也
名實俱無據耳擡柴夫銀衙門嚴催至再已謂不如限
即照例㕘劾廼州縣正官且以百姓流離逃亡為辭法
不加衆是須再少俟完否然後可分别處之也不然亦
須天語督責據以再催豈有盡兩府有司盡論治事耶
後庫解銀謂每百兩加耗五錢何為乃短少正數辱敎
業與廵視二公言之矣意固以為似足帑藏公同兊銀
輕重不一亦屬常事解官庫官亦無所利而為之照案
幸甚此復草草
　　王儆吾掌科
于鑑把持積惡得免叅送實以重違台命前封印日始
發城示警誠以此輩實繁有徒也兹内惜薪陸掌印雖
來謝過該城尚未有公移申復前件且彼與羅龍同惡
共濟即以其子為生員特釋之人其謂法何既奉尊敎
俟數日當有處也匆匆此復不盡
　　黄仁齋茂才
前辱枉重未及申謝旋聞歸軫在途此心殊歉承諭事
弟可以為無不祗領然此則有未可者徒取諸彼之戒
自所當念而多怨之由尤當為知厚深逺慮也土居不
可執利而况孑然萍合者乎此甚易喻也逆耳忠告似
便聽聞惟執事計之不盡
　
　
　
　
　
　
　
　
　
　
　
　
　
　集玉山房稿巻八
欽定四庫全書
　集玉山房稿巻九
　　　　　　　　　　　　　明　葛昕　撰
　書
　　任養宏寅丈
知已云逺勞思良切忽接手教備稔起居清吉尊翁老
先生康强福履天倫樂事真令人可想慕此豈以三公
易者哉吾丈可謂髙蹈完人矣弟碌碌一曹外不能卓
有樹立以報國恩内不能承懽朝夕以娯親顔進退維
谷無足齒道門下其何以教我俾蚤得税駕計也再遲
二月具疏乞身或者人不復罪我為怨望乎頃者酬勞
吾丈不以為獲報之薄而顧為弟他有期冀且感且恧
耳依依欲言冗極不盡
　　田南原公祖
福山郭似山翁年伯祖蒞官風裁忠介居鄉長厚儉朴
一身而係世望九十餘年矣武公雖耄兢抑惟勤異數
方加溘焉不禄盖朝紳舉悼痛之鄉邦後生可知已所
有恩䘏章疏伏乞台慈留神速為玉成上逹奚直翁家
存殁胥感鴻施已哉近来大老殁後有司率故為裁抑
以干譽奸民或亦自有取爾者然决不可加之此碩徳
名公家尤望老公祖威靈有以懾消之非翁家子弟有
所懇言盖偶有感觸云爾也萬惟心照臨楮依依
　　周明宇公祖
署中辱愛日乆毎㡬日離索輒覺悒念乃一奉别忽焉
改歳馳慕盖可知已使来逺承記念言言真切是日前
弟夢同丈笑傲金山之阿而明發即接手教其果神交
耶恭喜新命豫州士子何幸得徼福門墻沐絳帳春風
之化徒令海岱章縫引領振鐸而怨慕之無已也大明
川上之約又必須開府方伯而後可踐乎顒竢弟本碌
碌以椎魯不能隨圓之質丁諸君子喜為新竒議論之
㑹蚉負大工免敗亦幸薄勞自有當首叙者弟亦叨沾
被出分涯矣門下不自以為報酬之薄而顧轉念弟叨
受之未渥乎何日握手道此積懐千里惠徳令人感恧
即日桃浪漣漪幸望大河鼓鬐前進以慰諸士之亟登
龍者
　　巡視穆道長
乆仰大雅末縁躬晤敝僚呉丈罣議以船戸多領運價
也省疏據樊鏞讐告十四年春迄十月船户以二十一
萬磚冒領二十五萬價信有之則干重辟波及主者亦
宜也乃對收簿全無影響七八月間即收船戸磚三十
九萬八千有竒扣先領預支四千二百餘兩彼之刁辭
何所據耶又陽山新立磚厰非比舊有積頓者今在厰
半叚碎磚見有數千而船戸自石􁆡轉輸交厰數一百
九萬有竒與夀宫收車戸數正相符合則無毫髪弊昭
然矣兹工未停止船户未有截状不復領運何謂多領
運價耶若以預支未扣完為説則内外何工無未扣預
支况此奉欽依預給原非漫發私領也仰惟台慈持法
平明伏祈光照覆寃明以鏞之刁潑傾險聞則大工清
楚衙門體面有仗尊庇多矣曷勝戴徳若車戸脚價年
来雖増減出給實各照議定㑹估亦無可議且省恭語
亦原未及之似總可略也統惟門下裁察摳謝不盡
　　王明野侍御
乆踈候問懐仰良切使来辱手教注念殷殷且感且愧
顧腆貺其曷克當也敢敬憑使附謝日前為徐李剖悉
功罪大疏時雖未見施行而公論甚多之古人有重諫
草者矧已盡道吾所欲傾吐於朝廷之上乎今疏何事
政府止之豈以其言過讜有難覆議乎主上嚴明内外
屏足而立調停了事主上且忌疑之大非昔比王荆老
意在必行矣時事真有難言也張錦衣救李撫臺已即
示之罰迺於叙功中猶念之而波及其叙之者政府力
救不能挽回付之長嘆已耳諷諫婉諫其尤在直諫之
右乎夫立於殿陛之下與至尊争可否是非固有言責
者職鄙意謂忠良一道亦必度其果有不容已者而後
言之斯為有益也此兩端門下以何者為近是願言一
擇焉不任至祝
　　路鳳岡太守
偶接科邸報令人怏怏神索者累日使来再讀手教云
云嗟乎吾輩何不幸不早生於漢唐之朝也今世講家
以中式搆謗者無論張相公後人春間王辰玉名家輩
又䝉詬不入塲門矣大臣子孫科目可疑府郡可吝豈
將盡禁絶使不得入仕途而後可乎堂翁意亦甚好第
勢不能不他一暫借耳惟衍中自愛是為至禱
　　殷洗心妹丈
復啟業將發行辱榖老賜顧深責僕與門下至親而言
焉有未詳盡大約謂貤封有難於輕議者請封夲生父
母起自嘉靖中年然而須報其見所為親恩過而後他
徐議之况承廕者有如武職世襲義乎吾之官由乎此
而推恩則不然吏部亦必難之即如洗心書言或未見
張蒲州事老師為官極品是矣髙老夫人當時亞於嫡
母亦未沾封正洗心養母今恩當先報者何為不一先
及若為他着必令老師諸門人觧體且甚非洗心自為
計也言極有理但以不忍下筆有難親復馳問僕直述
以告舎弟暨相知二三人見皆符此誼不能不備以聞
君子舉事益在萬全已有所重則人因有所輕幸猛省
之幡然改念若令叔問及姑權其詞以應之可也執事
但遲遲上京則㣲意自在不言之中矣此意僕始不欲
説破乃僕不言必無人言恐至悞事不避喋喋至於舎
妹仗庇獲叨封典豈直新親戚家徃来之榮僕亦藉光
多矣榖老又謂上公家其夫人向不出門即以相公之
愛徑用一袍服無不可似亦肝腸語也如何如何盖上
公携其二郎来京為襲博士冡噐則原欲諸勳戚結親
但以榖老與僕力勸之戊辰諸老慫惥之撫臺頻有書
来敦之耳故宅上應命利在迅速尤不可不知此㫖萬
勿外露又禱
　　項𤣥池寅丈
日前方遣使馳候輒拜惠音及讀副言尤感所見之同
或堂翁意旨亦不出此也原隰髙下異宜此奚須辨藉
令種必成株非十年之後未可用棄見可耕之田地恃
不可必之槖駞亦何與我新政祗徒為山主人増口實
耳恐不如保䕶舊甲木身根為愈也髙明以為如何然
新舊公相代意見貴於相成至形之奏章似未便輒盡
黑白異同語人以為一署自相矛盾有失渾厚諒兄丈
白記堂翁必自有妙用也惟裁酌之是祝
　　王鳳洲司㓂
恭喜考績北上棨㦸且踰江干意即獲奉徳教慰十餘
年濶仰之私也迺門下資望深隆不俟既奏最而後進
律煌然簡命已正留都台席依依斗山猶然在望則奉
巵酒為夀併賀長公登髙第其尚須特召還朝之日乎
但老親年邁矣今某幸請出衙門謝山陵役計明春或
始敢乞身東修覲省未審台慈何以提撕之以終夙昔
知我之愛也舎弟藉手令噐長公人謂能甄收海内名
士幸莫大矣何敢當尊慇慇記念乎率附候臆兼謝寵
貺積欲控陳什未悉一臨緘不勝耿悒之至
　　黄慎軒太史
僕昨兩走候盖欲乞名言託不朽耳不佞自都水調屯
部經營大工也廟堂誤以㑹試修永陵省費而且先限
二年竣事然此一役荏苒㡬七年猥叨金綺之賜十六
次再陞俸級頒食邸第何非殊恩乃聖駕閲工之日不
謂復以大喜命各頒爵賞而不佞又叨與面賜花紅文
綺盖糜頂踵不知所以為報矣或以為日昔鼎建永陵
至費六百萬今此直費一百五十萬耳坐是有當上意
爰圗一巻真蹟欲什襲家藏傳之後昆惟太史公名筆
敢祈一二語以徴匪妄子孫亦當感戢與此巻俱永也
儻無我郤足仞世誼巻稿奉覧教希即擲下數日後當
以真巻乞揮灑也踵謝不一
　　曽博士
京中匆匆一晤不及㑹令尊翁一談道所欲傾吐為歉
宅上事乃大賢祀典有識自知重之今由廟堂而撫按
司道府無不謂然正天理民彛也而朝夕相處宜相厚
者乃不然無亦夙昔之所以處之者未盡其道乎此須
託縉紳庠士公懇之而兄文復致委曲私忱必求其賛
成無令作梗而後可也盖夲縣根夲地渠倘執别意雖
撫按亦奈之何哉輒爾與兩院書移未可兹姑具易太
府書亦幸時其可而投之俟撫按有他意當為専啟以
白厚儀璧返照入
　　項𤣥池寅丈
即厰民極感翁丈體恤已知種種徳政伏承台諭欲創
厰志以垂永乆用意可謂勤而至矣成憲足徴利頼無
已同事者更有如前師心矛盾故分軍民豈可得哉厰
民自身而子孫抑何幸也新修㑹典事多舛錯例更遺
漏不逮舊本逺甚以成之翰林先生分局編摩未徴之
熟掌故各部老吏也鄙意向謂此書須經六曹掌印司
君訂証増損令異日無可指議斯稱昭代㑹典傳之聖
子神孫萬世無斁也語雖諄諄誰從而聽之請關防䟽
草似當徐圖工科底抄吾舊衙門昔年回禄已無存案
若新衙門文書如勑諭至者截年繳之大内其徃来公
移止有畧節手夲申呈絶不類各曹積有巻宗故即符
騐出照四方冊符璽數亦只有掛號科條朱語簿耳請
關防䟽故無從而檢録也匡嶽丈代索減炭節費㫖并
原䟽謂欲備修誌用然則謬草其亦將採而刋之以信
今傳後乎如爾亦足酬區區當年嫌怨不避苦心矣將
何以為報也若夀宮紀事弟自録題稿行稿錢糧料物
數可廿巻只堪藏家塾耳不在其位敢請為部乗乎小
兒兩㑹課謹附覧教便中幸即大賜郢正發回使後生
得有持循受愛多多又懇不盡
　　又
日乆雖未具候起居而厰中人来輒能誦徳政宛然言
笑在覲惜無由一促膝抵談耳堤工為世造永利而至
不必以佚道使民仁慈殆渉禪學矣雖然諸非類此其
何以速仁聲如此洋溢也旱魃即虐此亦甘霖可為知
已得志顒賀戍子向與窰户相煽搆正以無丈夫在内
善處今使軍民之長各宻籓籬即上司有修釁别隙如
徃来者亦將格而不能成大譁至如兩敵不相下欲行
章奏云云門下可謂燭破世態矣向厰商訴詰軍民私
燒小炭似為吾官厰害吾上者亦有過聼失自重體四
捕軍夫州民私燒炭者刑法之吾厰商果亦不自採小
料不市易其来售者此烏得不自重越境之咎拘捉之
苦哉蔡人即吾人矧皆編氓赤子自有保愛之父母乎
惟老丈若此洞鑒必有以黙運調劑其間㣲舎親馮仰
芹丈厰中亦自少事矣即果原撥地場内乏材司道亦
何苦不換給以新場弟在吾署六年半毎藏此知識一
味為僚誼窮商讜言亦以大體宜然耳此披露云云但
亦只及執丈丈亦未可明語諸商人也彼原諳朝三暮
四之㫖語之不將疑其不我怙哉醴漿乆不入唇承惠
即同兒曹共觴之不覺浮滿舉白陶然入丈薫風中矣
言豈能悉謝什一嗣容專布
　　崔樅忩父母
適㑹錢學博談及兩院取生儒事漫為小兒業師緩頰
請留因諗尊徳意亦欲豚兒一徃業已力懇代為僕辭
謝兹再奉傳諭并示公移尤感門下惓惓無已之念但
夲生堅不欲行盖有鑒徃日書院衆聚擾攘無益且諸
豚犬非此君在講書頗有未便似當俯聽之若小兒年
稚志趨未定一向禁出大門戒絶交遊尤未能任逺行
况數千里特為之延師在席日有章程督責乎語云才
須學學須静夫以未成之學置之亂咻之中不惟難博
虚名亦恐有累實行仰惟尊慈敦行重誼乞推猶子之
愛賜以寜静之福是惟至祈幸終原照
　　周鹽臺公祖
先年敝縣止行官鹽禁民私販官鹽不敷民用挿和土
灰𣲖之里甲官為追價貧民大困乃勢不能不沽之零
販者以致無籍射利之徒數百為羣私自行鹽縱横近
海之縣一過村疃頭畜徑食人禾苖飲食率不還價值
各持長鞭朱棍惟所欲為邏者莫敢誰何先端肅公憂
之曽與蘓鹽院公祖議濵海縣各分給鹽票票定斤秤
使各行於夲州縣境内而四方無籍徒始潜散宵遁廿
年来人獲貼席咸以為得弭盗法永免門庭禍患矣兹
聞有大賈創為私鹽妨公之議力乞裁革吾縣鹽票夫
票既騐之臺端發之司府豈得目之為私敝縣去海纔
百餘里何為與臨海諸縣殊視使其計行誠恐只快一
大商報復且坐收重利始而困累居民繼而竊伏鹽徒
紏衆大發其貽害流毒地方可勝言哉伏乞尊慈念此
舉有關地方大利害仍查舊例一體准令給票充課俾
土商與官商並行盗弭民安不直富商窮民兩利下邑
將世世感覆載生成之恩矣伏惟原鑒無他賜之施行
不勝仰望
　　周志齋司馬
昨過濟上極承尊欵歸来病冗有稽候謝甚歉也小价
自京携䘏典稿至謹専力馳上數年間濶一獲摳侍乃
輒承尊忘年之雅匹馬並行猶然曹郎舊誼此已足為
感至薄暮同話洪友鶴丈家五夜不燈火而抵采石雖
亦遇雨幸免洞龍威妬以門下慈愛其亦夙聞之為不
佞一慰乎溽暑維時願言崇䕶鬰鬰佳城似應如穆卜
在東郭外向址其果一一如尊見教者鄙意南山氣厚
况過峽石龍亦一巋然在枕塋局果定朝北坐下原不
為虚假山還大培否東西北隅雖各有朝山而直北似
渉空濶於路北築一山植樹以對峙主山或起大莊房
樓臺以面此阡何如髙明想自有𤣥觧念辱下問於兹
荒度初不敢不效其愚也惟尊裁焉
　　崔樅忩父母
承示鹽法議事核而義悉鹽道公祖想亦即能聽之盖
初以奸商云云謂因私阻公不知窮民既奉上司印信
票而又納公税第不如大商之専利能頥使人耳豈輒
得謂之私窮民猶吾顛連赤子也大商則四海九州之
人就中似亦有别且區區二邑何足為彼加損况又聽
之自来未嘗禁絶之乎鹽院公祖猶願門下仗義一言
来稿敬留即當傳示舎弟不佞行亦具一啟期共為父
母公移慫惥之也如何如何
　　于榖峰宗伯
恭惟門下自抗䟽歸田名流海隅尋膺内召融顯薦登
惟眷命之日新爰正位乎台席即今中外多事議論繁
興謂宜藉重端亮老成用定國是建大夲迺門下半載
註籍十䟽乞歸必得遂請而後已逺近聞之殊切疑怏
胡以行將大拜重托之身而為投簮髙蹈之舉豈泉石
念殷暫忘廊廟之憂而為肥遯謀抑亦以春宮大典主
上獨斷猶非蚤暮可决䇿耶某年来辱愛最深渥仗寵
庇歸獲旦夕倚侍老親近且有䟽叩閽求遂跧伏草埜
顧日抱殘恙雖熟聞棨㦸東征不能輒任出門馳候台
履謹遣下走代布鄙私咫尺清光莫縁奉晤悒歉其曷
有極也緬念陽徳方亨親族聚首知三竿睡覺百順駢
集定不以五夜摳趨相易然蒼生繫望當宁側席萬惟
為國珍崇用迓天寵載衍螽斯敦我世誼某臨風不勝
仰祝跂慕之至
　　崔太府公祖
敝省瀕海各府俱准行鹽先大夫於隆慶三年懇蘇直
指公祖為敝府瀕海州縣俱為之所而荒邑亦在議中
矣兹忽鹽票㡬停乃得竟復如故非藉門下寵靈何以
得之感戢感戢第官鹽引云云果得大商終不下邑則
土商之願領代辦官價何疑何難引數多寡尤望台慈
的有裁酌鹽票後時難行須如尊議得總請發竟貽地
方永頼之利奚但二三土商將孤村小民向受鹽徒擾
害者皆世世戴徳無斁矣謹為闔縣小民稱謝不盡
　　又
崔邑公甚有大造於敝里如發奸摘伏弭盗安民皆無
暇論即今審編一節博訪獨斷蒿目矢心上下戸則人
人咸稱平明今已審完有日帖示戸則草榜又手編差
徭聞亦各有條理矣特尚未明開榜文赴台下用印耳
頃以被論灰心徃事即欲焚其審冊生輩士民力勸姑
留適聞有文書請官重審盖誠出於情之無聊顧竊恐
為地方滋大擾費為本公増出多事豈但倉卒審編萬
無今妥當事體已哉惟門下視百姓如赤子即不獲為
地方留大賢尚可為賢者永地方五年之利伏乞慨發
尺牘以感觸之强其完事如何如以必非人情幸勞簡
重老成不阿上官者只接完其編差免闔縣㡬萬窮民
又赴縣擾費一畨則隂徳當彌滿平昌矣劉二府公祖
叱名致意不盡
　　呉鳳城寅丈
一署數年心膽相照意者不佞與執丈屈指海内無㡬
也聞丈自入首司持昔方正清苦之節與印君漸有枘
鑿至一差不獲領此自當令識者起敬乃印君突加三
品想城工應不比尋常乎仰惟丈範我馳驅曽未見周
旋如人而兹亦恭知大藩得行吾所學應亦未偶於此
大藉於彼足徴公道尚有未冺者可為正人賀已敝里
去廣川纔百里公車徃返茫然莫專一起居踈罪焉文
顧以丈翩翩雲逵異時有便倘枉過故友於衡門之下
否顒仰顒仰長君昨年已入試人咸津津誦兄之有子
不佞長小兒碌碌如前次兒以多病尚未能出一補博
士弟子員師叔其何以䇿勵此落落猶子而迺進而語
之又寵之以嘉惠乎率此附謝更乞至浙之日他有以
嚴規之推惠新時義㡬種逺荷注念腆錫深切感戢外
具菲儀愧不成享伏惟麾存至祈不盡
　　馮琢庵宮諭
忽接来札報訃令人五内俱裂先是只聞弟婦病甚亟
欲遣賤眷視之乃内人就道動不得截然便行廿四日
家中聞吾弟亦病叩之京差人云病過七八日已小愈
因出弟書相示外尚見有書三函心竟惶惑即先令弟
晲弟晧馳徃廿九日康丈寄書心動魂飛甚驚怕人而
可恨二家僮又交口説病已出汗廿四日已能飯食弟
因亟遣豚兒馳来嗟嗟豈謂空有親骨肉奔馳不見藥
物一切後事竟托之異姓兄弟耶側聞孤姪寄飬於仁
兄宅上弟一念及心痛欲絶毒哉夫吾弟生平有何罪
惡而使之至此極也老親在堂弟不能奮飛出門恐河
水凍尤望兄與泉臯仁丈亟為吾姪尋原乳母䕶之東
来其弟柩及病婦俱當早遣登舟遄發以慰弟一家洒
涙倚閭之望頭暈手顫不盡欲言北向百頓至祈至禱
容申謝
　　鍾礪山公祖
恭聞簡命方喜為仕路彈冠輙悵為窮黎失庇盖自臺
下守濟徳政闓澤更僕未能縷數辱承下問竟復敝縣
田糧之大畆抑刁􁑥請地以科差此永頼之利人人知
感而誦之將及世世無斁若却有司之奔競斷鄉官之
分析皭然介守確乎定見何莫非地方無疆之庥犖犖
足永無窮之聞者迺夲省藩臬長胡不可借而之他方
哉然福星分照有地行止非人能尼敢祈轉保釐我東
土以終惠綏誠通省之至望也聞將戒行路迂不能躬
申賀私謹肅下走代致區區惟尊照存顒仰不盡
　　胡璞完中翰
日前勞公車迂道過敝廬賜奠亡弟生死交情存殁啣
戢乃匆匆中不能先知殊失欵候迄今念之不無悒歉
不佞被求全之毁極矣惟我門下憐僕心事聞亟向列
公剖白知已鴻私其將何以為報也風便率此馳候且
謝不盡欲陳北望感泣
　　楊磐石宻雲
不佞與老丈地接界疆誼聨世講仰慕大雅於今有日
矣頃為舎姪如鳳議姻事不量述久要問之門下幸荷
不鄙慨賜俞允逺得佳報曷勝忻愉當即摳趨走謝第
道途修阻更兼老親在堂不敢輕出門户謹遣下力代
布戢私具有輶䙝聊表㣲忱伏惟麾存外馮王邢郭四
丈書希惟照入
　　成衡齋父母
側諗監司公祖有風士民助修城工議誠亟亟為保障
一方良圖兹敬擬具銀百兩榖百石磚萬方人夫三百
名用佐公需敢請尊開工日期并收納前具處所惟有
以明詔之上司欲急修城及倭賊先聲不審已掲示詳
諭小民否惟臺下裁察焉欲言不盡
　　徐薦所公祖
數年契濶一旦藉庇恭聞徳政焜耀正以未能申一起
居為歉也使来顧辱腆貺感恧奚勝於旋率此道謝備
倭事宜苐期語之閫司俾知城守有具今得徑聞於撫
臺尤妙頃孫老公祖有書来苦各州邑乏條築禦盗錢
糧良與門下所謂炊粥織縷之意符合竊意欲作掀掲
事業者須破拘攣常格夫天下猶一家前任宋軍門公
祖亟欲輸敝省火藥於京師西陲五六小醜倡亂亦至
請發太僕馬價四川藩儲今倭警數十萬蟻聚情形叵
測據偵候者云彼盖遣五大將䕶以妖術候春汛分路
入蹂山東平壤既據歛鐵造火噐且有日矣而顧聽小
民燕雀安娯而不及時為一桑土之謀乎敝邑父母新
任老成覩城社傾圮極有為地方計而亦竊憂公祖之
憂是亦惟仰尊碩畫區處倘既許有官錢糧支動士夫
富民當無不思恊助者盖敝邑去海纔二百里耳與霑
化陽信相錯不足以稱腹裏卒然有犯奚直震鄰可虞
若此彈丸地幸各有備或亦有益於西南州縣及省㑹
處也髙明以為如何外敝縣戸則原該上年有成議者
前二公皆以奸民越訴之撓遲至於今其徳州并夲邑
署公不敢率任其事亦人情也兹邑父母成公不獲已
審編過半矣事甚安妥窮民良善無不徳之盖以虚心
為實政自應乃爾此當有以舒門下北顧之憂矣便附
台聞應知不减司大帑時喜聞大工就緒也辱手札藹
然舊署意氣故有慨於衷者直書之不敢自外有道髙
誼為一切寒暄語云崇亮幸甚
　　黄慎軒太史
歳前兩具啟候且謝統未奉門下裁荅想長途沉閣抑
或以未見駑使不率然發行也亡弟平生知已無踰執
丈向讀奠章中有誼當為状之語哀感曷勝乃入春来
僕自抱病彌月尋以小姪腹中積塊陡發熱延齒頰日
召醫為撲燎原之勢焦憂孔棘情况甚無聊今仗庇幸
而全愈矣敢竟摭拾亡弟行實祗請採擇而鋪張之為
傳信據其於宦遊間事獨略者以丈共朝夕當悉知之
無俟僕喋喋也嘗諗紀行貴真無其事而有之謂誣兹
具毫不敢為粉飾語希惟尊裁察焉外肅菲儀聊表逺
忱伏惟麾存不勝顒慰
　　王次山方伯
咫尺清光莫能頻候實以台臺清肅未敢率聒有勞裁
答耳然此心何敢不依依左右也塩票春中革而暫復
災民得藉以甦地方得藉以寜覆露隂隲可稱無量矣
僕邑舊父母何淵泉侍御公頃有書来謂嘗於新塩院
極力言復此事誠有見於所關民瘼甚大也惟尊終始
主持之感戴曷極鑒照無他幸甚幸甚
　　李容所運長
塩政係軍國大計特藉老丈持衡經理訏謨碩畫諒必
有所以足國裕民者竊意飛輓良法即乆壊於日増餘
鹽重為商困向未有强議貧民買大賈引鹽者是欲以
蚉負山而不究竟利害也敝邑土商遵行鹽票實得弭
盗安民上䇿若責之以領大賈引勢豈能乎惟丈通逹
國體知夙有槩於衷幸賜裁决豁除并蚤發小票以慰
元元来蘇之望闔邑商民曷勝感仰盖弟之懇雖為貧
民實與見在敝縣行塩大賈兩無相妨幸尊鑒察之不
備
　　楊磐石親家
小姪得厠兄半子之列雖天作之合而門下交情髙誼
竟不惑於姪之戚属嘖嘖宜乎傳誦藉甚直弟家知徳
爾哉逺承枉教重以腆遺感通殁存忭懷曷已使旋謹
此稱謝并候起居依依欲陳百不悉具
　　耿敬亭契丈
十餘年知已不晤一見如異世重逢令人悲喜交集老
丈亦曽念及在西臺時把臂論交長安街同候劉漢樓
談心語乎意門下藹然相迎館榖恐後臨别更戀戀不
忍釋是必亦有慨於衷矣仰戢曷極風便聊此具謝太
翁七十康强可謂陸仙以吾文純孝緬想日奉潘輿盡
莱子娯其快愉抑何如也敬用慶祝以攄健羨令弟親
家暨令公噐叱名致意不一
　　羅康洲宗伯
某生也晚自通仕籍早於舎親殷文通公悉尊清徳懿
行計日必當大拜盖不但諸生時知誦門下文章已也
數年備員起曹及厠掖垣僕僕牛馬走中見翁或膴藉
留都或優㳺泉石徳彌髙而望愈隆斗山咫尺思欲摳
候門墻其道無從也既某獲予告跧伏海濵則更徒引
領五雲益無由一申願見之忱顧此衷依依嚮徃曷敢
一日置哉兹有先祖母之變例得乞請恩䘏伏惟尊慈
念先端肅公制行及先慈撫五世昆弟子姓同居七十
年純徳倘賜早覆小䟽一善其詞藉徼恩數則華衮増
榮戴徳圖報當鏤之世世矣某臨風不勝顒望之至
　　鄭崑岩公祖
某之受知於門下有年矣粤自冏寺領教後尋以于役
兩部僕僕塵足中兼請告里居垂二十年不能通一尺
素祗候台履實以鱗鴻寡便出處無時然景仰之思曷
敢少置有道左右也恭喜簡任藉重建牙濟上露覆海
邦誼當即摳趨隨薦紳祗迓修賀顧自徂冬遭先夫人
變縲然草土誠不任出門户通賤姓名於掌記諒台慈
或必原而宥之兹仗庇請䘏幸獲所有彞章例當厪臺
下下所司議行部移已投之藩司想旦夕申請敢敬肅
裁祇申下悃伏惟尊鑒不盡屏營
　　龔潤寰柱史
世事悠悠總之不足追較昨閲邸報見尊量移北部尚
未覩重藉然而即起家郎署不衮衮卿貳耶僕自歸田
意况舉無足為門下道惟是上有老親可奉歡娯耳今
又為天不慭而我奪之㷀㷀在疚真不知有生之樂台
臺夙稱知已其亦憐念之乎振新丈暫居黌序文聲隆
隆震敝省上官甚雅重之及門若呉生并豚兒龍麟頃
府縣彚考俱在優例不審應試學道若何令器二兄夙
負竒氣前見属文不蹈襲一舊句今想健翮裕然扶搖
萬里矣新秋鄉書敬當拭目以俟乆失詢候坐左鱗鴻
便率道悰不盡情愫
　　呉小山中秘
弟自放歸田里率不敢作長安書坐是知已如門下亦
落落無一問候踈節之罪其何敢以自文也兹為先慈
請䘏業奉俞㫖不審貴衙門代天言者為某公幸為弟
一催之更乞少美其詞行將鐫之豐碑以傳世云緬惟
清望夙著掖垣蔚然名卿接踵王公諸賢匪朝伊夕矣
託在素交何勝顒仰考徳簿想盈編皆白圏無復黒子
矣握手何時願言珍玉
　　成衡齋父母
昨白寒族軍丁事非於各枝有所偏私實以此差自四
枝名誠者致之傳及其孫繼宗繼祖見今其曽孫守富
守忠供役倘以富忠年老自應富子根生忠子舜生代
之一覈兵房軍册可知也今舜生某脱已身揑攀五枝
堯生軰無故而起争難之端異日何有止極此所以不
能無言也惟尊照不盡至仰
　　程居左方伯
承教惠核定徴收實册可謂防奸恤弱筭無遺䇿矣由
帖之立使顓蒙明知則額里書毫不得上下手又聞勑
郡縣毋輕議條鞭法真洞見海際民瘼登之袵席而後
已士民感仰曷其有極乃近有必欲行此法於敝里者
不論則壤上下盡加徭力銀於其中為召募收頭之值
是果錫福於吾民哉盖敝邑額地總小歩弓虚數萬八
百頃内只除三百為下田餘悉一例起科大抵木棉上
地不及十分之一除塩鹻沙灘不行犁者三千餘頃黒
薄落窪年或登斗粟者四千餘頃謂之中地實無㡬耳
邑人以土瘠不足養贍相率逐末實繁有徒而上户以
昨年審添夥多一切徭役衆擎易舉如米大戸猶時虞
交割留難而收銀櫃頭或嘱託投充者中間情景不問
可知果焉用過恤為勾去門銀丁差令薄地貧氓代為
供力役之征乎况召募云云見如章邱陽信䓁縣諸侵
欺拖欠覆轍尤大不利於官吏也仰惟台下仁心仁政
覆露有年兹當攀轅之日敢乞特賜留神為小民一請
命守道公祖處允縣屢申竟罷兹舉俾闔邑生靈免剥
骨離家之患隂隲寜有量哉前汪老公祖將命敝廬生
縲然草土中曽陳之未盡其説浚恒有戒不任再為喋
喋恃在世講對使占懇伏為尊鑒不盡惓惓
　　程聚所通政
弟乆不作長安書起居中朝故舊盖自適豐草長林之
性不自覺其踈節也逺承恵教儼拜夙雅草土餘息遽
何以報風便謹率勒此稱謝惟丈勛猷日茂芳問時新
幸加珍攝用迓眷寵使人謂曩昔不能依阿權勢者終
膺大受則同志即不獲斯遇亦藉光多多矣弟近營山
園漸成一小壺天頗堪優㳺自老門下於開府日能取
道一左顧乎千里附談詞不宣意
　　薛青雷掌科
某自跧伏海濵適豐草長林性率不敢作長安啟候中
朝故舊乃忽辱手教注念殷殷奚啻空谷之聞天籟真
令人感愧交集莫知所以為報矣病廢之夫更縲然草
土已了無用世志而知我者鮑子古人等之生成則迄
今至没齒何敢一日忘尊徳意哉風便勒候起居寵命
不敢拜亦不敢謝伏惟心照
　　鄭崑岩公祖
乆欲摳候抱疴末能旬月前辱惠始念知台節暫有留
都之藉夫以周公不能免流言此何毁於日月苐今之
移動大臣不於其事功之不可磨而以其影響之莫須
有不於萬民之依戀惓惓而以一言之萋菲刺刺使人
安所措足哉生最不肖平生自信惟不能佞意吾省撫
廵公祖清正不阿及休息安養大有造於黔黎則自關
中漸翁公祖後惟門下與月峰公祖二人而已兹何為
而率然奪我覆露去耶草土餘生不敢入省㑹躬申候
臆謹専下走恭布積私仰惟照察不既
　　于糓峰宗伯
先公誌表叙事多引而不發者得殷老伯傳生平特立
孤行獲藉以闡向猶不知脱草於門下也兹續拜神道
碑銘人争傳誦皆以為無論詞章典重不可及即叙事
鬯悉文章家應咸退舎焉先公何幸得此名筆以大闡
於沒世也文中末擅易二語以奉尊教及某原呈状有
未備者若朝鮮立石改建坊則濟南劉二府公祖面諭
以為親見金吾易西厰二字盖覈之家訓中家訓今始
刻成如果可傳編首幸慨題數句以証不肖某後䟦非
敢誣妄如何方脩謝私又復贅䀨極知不量然以台慈
信先公之深故不覺縷縷耳萬惟無罪申謝不一
　　谷甥茂才
使者前来承書問似以入學歸徳賢甥知朽决改經及
期望苦心乎今成前程固可喜實當以歳考知懼師表
須擇方正嚴謹者乃可為終身之托兹無論得師與否
先要自知勉勵進脩以報親恩毎日除温講外約定計
經書義各一首古文時論二板積之旬月工夫漸純無
不發逹上進者少㑹人戒多飲尤是養心良法刻刻在
念可也聞賢甥尚未有字特表之曰用顯以便徃来稱
呼更見相期至意可語母氏知之朽近日多火病常牙
痛廿日或不能来也此復謝
　　萬邱澤制府
今之談東事者率以登莱為慮鄙意此在敝省為邊方
在朝廷為尾閭况自國初設有海防入鎮大洋狡蠢倭
奴諒知之稔矣何如黄縣以北海豐以南有七十二港
之可通海船而無一堡一卒之邏巡戍守尤属可慮乎
頃聞當路差濵州尤二守偵探海警於此可知已歳前
諗尊一拜簡命即帶健兒數百軰馳来不倚號召軟脆
奸猾南兵誠得勝筭倘再漸益以土著壯丁使兵農兼
脩犄角互恃何患水酋之跳梁犯順竊謂兵不可恃南
人在文武將吏尤當蚤秘有此獨辨即如敝隣封李塩
山令胸富萬兵才㨗曦馭一聞警報不日而築重城積
芻糗此似可量移麾下使司軍旅儲運助門下一臂力
也又開府建牙須據上游地曩㑹武徳道公祖極謂當
鼎建於利津萬一用兵得建瓴而下勢且北邇天津海
口而大小青河遶徑津津若為成議者其已有呈移詳
諸臺端乎野人杞憂實切震隣辱承下問率布愚私仰
希鑒照不盡
　　邢知吾親家
成縣主陡爾痰殂應門孑然㓜童其子弟無一在宅者
棺木至今無尋覔處可嘆也昨募公為懸四五十金以
購亦寂寞之應兹敢専价同公差人求之貴邑仰祈尊
慈即諭門下人為一區處得見成及出懸價外者為上
外封二十金為僕賻助者差匠騐有即付價以来餘當
縣中補之也瑣聒仰惟丈仁心軫念幸速留神促价馳
復至祝至禱
　　崔樅忩計部
乆懷徳誼聞問為踈仰惟門下優游計部培儲軍實古
稱避世金馬門不啻過已何羨山林之廢棄乎然山園
漸有構營日渉成趣一枕羲皇理亂不知莊周蝴蝶之
喻似猶多栩栩上下為夢與醒也翁故有道氣者以為
如何丘生情真可憐已區為之所力懇收録送府考矣
彼其父原無辜矧此子有志文理疏通儘可望為渠父
旋鄉井地此時司府當路皆尊貴同年倘念舊子民數
年糊口於四方㷀㷀野鳥之状慨一援手焉俾此子幸
卒得成渠舉家世世當不敢忘所以為報矣僕故敢貪
天功如尊云云乎千里對談不能縷悉願言為國珍愛
是祝
　　沈東華公祖
敝邑兩税銀糧舊皆不煩督責而完今以連歳荒旱辦
納為難非頼刁父母公百計寛恤小民之棄廬地而逃
者㡬無孑遺矣秋初荷徳意踏勘蟲災計承委君早已
聞諸臺下何迄今未見行文寛免也伏惟老公祖慈惻
再下徳音俾邑父母竟得緩征以成其撫摩之仁以聨
属無知赤子心歳已云暮撫臺公祖處即不敢望别有
拯䘏儻尊弟於屬内州縣調劑一緩急之令彈丸邑窮
氓不孤引領之私誠無量安戢功徳也直一二黎庶知
感誦哉闔邑士民無縁上逹此區區屢托代陳冒昧凟
聽惟照察無他幸甚
　　葉臺山宗伯
某東海鄙儒也憶昔仕隠金馬門自舍弟從明徳遊始
獲荆識自兒曹誦讀雄製始日習有徳造道之言而私
心切嚮徃焉然一跧伏山阿適鹿豕性率不敢作長安
書寓聞問溷通顯用煩裁答謬以為山林體宜爾也小
刻粗成不謂從交遊輙逹台垣既辱賞鑒輙賜名言奬
予盖自端肅公以下悉知感戢直金石得以鄭重流耀
無垠哉敢敬専使馳謝諸惟照察不勝榮慰
　　王莘川親家
舎姪完親弟將釋重負親家亦為我喜乎非知我生我
者未有念及此者也適檢笥得前馮琢庵康驤漢為亡
弟記遺財物單并成父母用印記季岱石靳母舅郭黨
諸君及各宅周親同盤弟宅實在遺貨冊簿方緘於磐
石親家覧且希為親一驗收明吾心跡又偶得弟遺詞
絶筆感今思昔不覺涙下敢緘以奉覧便中幸逹知吾
丈見之丈夫意氣惟求天知非知我者不敢一披露也
蘧使旋正值冗匆附謝不盡
　　王百榖太學
僕自通籍京國從四方交遊獲諗大雅乆矣乃日奔走
署役鞅掌簿書欲通尺牘以問無繇也昨冬貴鄉呉蘭
洲過我逺辱分貺佳箑深感注存亟未能率以修候抑
以不事圖書人無可請教於有道前耳兹跧伏海濵偶
摘古帖輯先大夫愍章遂而成帙敢謹取正於左右儻
足賞鑒願慨賜品隲一二語於編左此帖當藉以逺傳
矣諸不敢遽請者以渉未同而言也極目駐雲不任景
仰
　　王莘川親家
舎妹夫谷右軍仁軒塗殯卜地於兹十又七年矣今幸
得佳城前面自艮通巽兩層龍砂灣抱明堂寛净横有
兩枝河接自西南来河遶抱歴申乾環過作𤣥武水酷
似先君之塋其後水北起髙阜數層貼身一大道濶丈
餘灣抱此地而南下其逺砂北又總綿亘一千里長堤
誠上地也今已作垣㸃穴壬丙向在垣心鄙意艮龍逺
来凢三大起落頭逼東牆外博換坎山逺而且遜其髙
處砂即清秀蜿蜒可愛亦稍離逺穴情似當偏右不必
拘泥在垣之中親家以為如何幸明教之又塟期韓秀
溪已定於四月十八日午時不知然否幸尊以六壬卜
其穴之宜天地人三處弟業囑其從人以人倫妙選雜
通書臺歴决其時盖弟只有秀才炳一甥而舎妹但倚
弟為之所以徼福利坐是惓惓懇懇就正有道左右云
開壙伊邇撥冗裁答至祈至望
　　王霽宇親家
十年積有欲言一晤大半忘却懐仁返轡徒切悵然想
今節鉞已扺蜀境矣老稚歡迎思徼安戢之福奚啻和
風甘雨哉知台臺所以覆露之必有以踰其望矣諸葛
孔明張乖崖治蜀以嚴奏績妻父欲變其俗㡬至激變
是在善用提衡耳不癡不聾難作家翁蠶叢魚鳬地何
不可為鄒魯哉千里寄聲欲言不盡
　　徐守吾兵憲
惟門下有専城之寄則著保障之績有鎖鑰之託則成
鎮定之烈真足為世講枌榆光也苐遼海地瘠逺稱絶
徼以資望聲庸其將腹裏膴籍乎幸取道過我以叙濶
懐弟自予告散髪山林與鹿石狎真有付理亂黜陟於
不聞者種種懶態何足齒及顧辱注念加之珍貺其何
以為報也使旋率此言謝石刻初成摹搨日衆率未全
帙為人索去今借装潢成藏之書笥者一套先呈覽教
倘果當尊意不妨更専致上也䟦語多尚未鐫翁丈亦
肯一留神慨給數言此帖當益増重矣又頃聞賈春老
道山海關有先少保公専祠老丈從而新之感慰之極
不覺欲涕敬率子孫北向九頓謝苐碑額未審立於何
時上刻何字乞尊諭便使摹賜一閲何如不報之施容
専申謝臨楮依依不盡
　　程肖峩掌科
乆不聞問懐悒良切暫得林居天倫叙樂奚必出入青
瑣之為榮哉一時憇息八方瞻仰願言加飡自玉是祝
聞丈於貴郡東南隅營築山園令人不覺神馳弟亦夙
有此癖今已新成物外一區何日得杯酒相過以攄十
年相望意氣乎率便附候希惟崇照
　　王儆恒父母
敝縣地近瀛海但遇雨澇即接泛濫潮水多成斥鹵之
塲四境上地亦實無㡬土瘠民貧原不足稱中縣國初
有見於此以一畆九分作一畆起科故今猶明載原額
徴糧三千八百三十九頃有零嗣後遷徙小民既多毎
一清丈反行攘據湮沒遂將七千三百餘頃小地毎畆
起科徴糧然視他縣糧頗稱輕毫無雜差銀洒𣲖其中
又頼祖宗良法三年一審編均徭酌量丁口貧富有身
家者當徭役不拘地之多寡種田地者納徴糧外但輪
辦丁站坐是毎年苟完徭税公私便之盖門差徭役雖
重實審有力輪當劑量幫貼得法亦自不至包賠若丁
銀原輕必自九則户以上逓加貧富斯稱均平未可减
而加之地畆重為貧民種薄地者累也大都丁銀隨各
戸等則出辦則輕而易加之窮民地中出辦則重而難
門差坐上户及有資夲家則易完可濟催徴緩急責諸
下戸無生理編氓則難追動至拖欠逋負小民但株守
田土尚有不能完納賦税又可從而加征徭銀俾照地
當差乎今有神奸數十年来謀避大戸毎遇審編年分
輙出告擾要比照上縣行條鞭法一切徭役銀兩均𣲖
之地除免有家事重資夲者偏累力田小民欺上愚下
無非自為至欲將八則户以上丁銀减却亦𣲖洒地中
不曰一縣徭役各項銀兩歸地畆實加㡬分而但捻少
𣲖丁銀一欵曰一畆不過加三四釐一時哄瞒無知日
後加銀誰出老父母初下車固未悉彼為一縣之蠧善
良之讐也竊聞隣縣今苦條鞭者云毎畆加銀至四分
有竒但有十畆出銀四錢餘而加耗雜費不與焉回視
平日毎畆止需銀一分八九釐完納難易可知已然又
依舊僉上戸収頭官不敢雇覔無身家者莫不悔誤告
變法無訴免處殆不啻若桎梏矣恭惟老父母髙明仁
慈深軫大戸賠累目視今之新政體悉此軰周至而窮
簷無告以人養地小民似尤當加意體念之未可益以
徭差銀兩也倘以大戸自前審編後有五年勞苦亦但
於審編時陞擦存留速准更替耳自持太阿誰敢為奸
况審户舊規事有把柄似與創行新法不侔且地未預
定肥磽等第卒然按數𣲖銀以求孚人心免異議難矣
事求妥當經乆斷非匆劇可成不佞世居斯土誼關休
戚仰惟台下虚心愛民惓惓議法無非欲安闔邑赤子
於袵席冒昧上言伏為垂鑒無他姑仍審編或請以歴
城五等例查明額地約於期年後徐行此法未晚也盖
以原不能多收之薄地責必不能力辦之重徭老父母
調停委曲或稱完課數年喬遷後萬一有誤認美意推
行者將見逃亡日甚逋負日増無復望年完一年錢糧
貧富且同盖矣謂小邑何謬語實為老父母一掬忠謀
不盡欲言猶容躬致
　　關明吾親家
時序易邁聞問乆踈實以弟僻處林阿専使南征道阻
且長為難更乏順鴻耳白下山林佳麗自古偉之親家
特此藉重與六卿諸大老共為朝廷倚毗其風流意氣
殊令人景慕不可謂非志得道行也春日融和多福維
新適有舊役史過家之便率候起居并申積私朱明將
近惟加飡避濕戒家人少食南麵是祝千里寄聲書與
神馳不盡欲言来使應悉
　　袁存庵大恭
惟尊養晦丘園殆周一紀時某在郎署屢述再造吾邑
徳政詢之銓曹曰未見兩院掲薦問之令親王老云行
當白之相公及當路乃竟乆隱山阿茫茫不知其觧兹
方喜光復舊物謂開府可計日猶妄念在敝省也何為
公車旋出旋入豈欲避明春少年按老甲搜索乎在門
下見㡬而作自不失為髙品第悠悠世情人無可否何
以風有位飭吏治也僕最不肖從水部謬調屯司誤委
鼎建夀宫盖人避穆宗昭陵黜罰而强以責成之者乃
日為有力牽擾撓亂而幸而工成旋獲予告以歸今且
年躋耳順矣父母亦與我能拙宦否某歸里無所事事
課讀外營一山園日多長者車聚談何日得奉尊顔於
此十畆宫叙平原飲乎據便端候不盡縷懐
　　郭明龍宗伯
某在京雖未頻奉徳教然間挹清光及念亡弟述尊清
節苦心盖私竊仰止乆矣乃弟曦薄福不能乆侍台垣
忽淹泉臺遂十年所向因小姪㓜稚未足任大事兹定
於臘内安厝敢乞大章表諸墓道俾弟得藉以不朽存
殁之感也行述姪鳳自上惟尊撥冗賜教不任翹企悚
仄之至
　　徐鍾岳公祖
恭惟台臺秉憲一方譽髦斯士藻鑑明而敷教寛諸生
感徳如出一口兒龍既叨首録兒麟遂仗登科士重知
已其將何以圖報也某自放棄歸里率不敢通候當路
矧以憲臺清肅正值引嫌之日坐是雖斗山在望未敢
漫然一申候私兹塲屋事竣兒麟書来述尊詢及不勝
感仰特專使馳謝并申積懐外具菲儀聊以將忱伏惟
麾存榮藉不盡
　　鄭寰樞大令
某自予告歸里日課兒曹讀書無復用世志盖十年於
兹矣兒麟三走棘圍不勝卞和之激今秋叨遇翁丈曲
成備鄉薦數知遇之徳不啻生成之恩當如何以圖報
也兹来謁謝幸據其原巻而終教之俾獲寸進庶或不
玷門墻言出肝膈仰惟崇照
　　康驤漢侍御
頃専使奉候想已遣回矣伏念吾丈性質忠實議論慷
慨今籍臺諫知獻替建白必能言人所不敢言為朝廷
重然吾夫子訓有言行危遜之别又古人特願為良臣
是必有出世之見者似不可不在念也盖談天下事惟
求有濟及人雖未必聽而吾言終不可少者耳外此過
激總非正道若彈劾人無論大臣須存忠厚務俾當者
心服若鄉先逹舊公祖萬萬當以時套為鑒戒也僕於
門下夲髫齔交不直世講親誼面談尚未有期千里寄
聲不能常語尊見以為何如
　　刁紹東武陟
惟明公之在吾縣也清徳可質鬼神仁政遍及貧餒士
民感戴殆浹肌淪髄矣偶聞終制而起極望復来下邑
乃先有除拜欲調不果者人士殊切懸念也恭喜榮補
豫地道里雖近實為隔省願見之私何日其可遂乎前
承為小兒注念不能輙覔便鴻申謝内轉倘特為迂道
一過我乎山園増築業已成趣矣甘棠馥馥徒縈我懐
耑使肅陳感仰何既
　　王儆恒父母
昨有事於城東南三十里隴畆一望水鄉無復種麥之
望間存髙禾數叚亦俱黄萎不堪而棉已墜苞秫秀不
實矣誠從来未見光景冬春荒歉可慮哉無論貧民無
擔石儲即僕三五小莊早相繼告匱前仗尊慈申災上
官何乆不見報而亦不聞接踏勘者也敢乞特奏記文
郡公祖轉懇撫臺公祖早具䟽請恩䘏庶或有蠲緩賑
濟小民免流離逃竄乎僕於大司農有舊行當作書從
臾之然非奉㫖則部難劑量題覆以行萬希留神一方
蒼赤幸甚
　　趙南渚司農
敝縣蕞爾下邑地瘠民貧豐歳尚多不足餬口者今年
春夏旱亢自六月雨連五十日不止而又加之以四来
溢水陸地乗筏花禾盡沒不知吾民其何以卒歳也見
今已紛紛南徙就食縣公意欲議賑苦倉粟先發不敷
支用又恐明春無所以覊留孑遺者非得翁鼎力上請
特賜民田租之半則㷀㷀吾子展轉流移狀其曷忍言
撫臺公祖聞業具䟽為民請命矣仰惟尊慈亟為題覆
分别拯救以慰蒼赤懸懸之望答邑父母諄切徳意不
勝感荷盖自古謂救荒無竒䇿以發賑煑粥徒粉飾吏
治負朝廷浩蕩恩無益百姓且以今待哺之民猶徴税
其必逋之賦使有家可戀者賣子鬻妻無家可係者各
速逃亡明年虚蠲名色其誰享之此大膠柱不通之弊
髙明必有概於中矣乞賜實圖生靈幸甚
　
　
　
　集玉山房稿巻九
欽定四庫全書
　集玉山房稿巻十
　　　　　　　　　　　　　明　葛昕　撰
　祭文
　　邢封公暨配太恭人
嗚呼太翁遂偕夫人以長徃耶惟翁受衷獨粹凝命永
新自事親而從兄而强仕而封而老所為閲歴世變者
㡬百十年而翁之制行孝弟任䘏清介忍讓篤敬好施
和光秉義積徳有顯隲為善如不及所為家人里閈服
誦之者如出一口無論君子之至是邦逹官之莅是邑
靡不物色其人望廬而式一方耆徳盖巋然泲水黎丘
間矣繄惟太母夙備四徳儷體於翁有音其徽嚴以肅
閫慈以訓子盖誠儷風節於詩史相脩持於鼎彛未昜
縷指而事述也徃歳太母以垂耋考終余走弔於堂得
以省太翁几杖竊豔稱望百之齡猶自矍鑠乃爾且業
約鄉黨於今春大張㑹筵以介眉夀矣曽日月之㡬何
而𤣥霜其忽隕里失所範家催所天哀通比巷痛徹蕙
帷同穴埋玉奚必同時相將徃即幽宅耶豈故厭此塵
囂而共清都乎夷猶也嗚呼人生樹徳嫓美維難令聞
肆訖雖殁猶存矧我子愿追芳大雅建勛明盛之世蜚
聲述作之林斯皇亟拜夫褒封予告蚤成乎愛日屈指
二尊偕老康寕撫赤紱色飬於膝下者盖十有六年而
况子立琳瑯仲也畿闈待薦季也東土儲元再及孫枝
蔚焉競秀川至之福方兹未艾生順殁寕其又何憾於
㝠漠也耶某追維世講悼之儀刑近且辱子愿氏結為
兒女之好彌深肺腑之悲明發歸窆我来執紼薄言祖
奠侑以些詞惟尊靈之不昧庶来格其洋洋耶
　　季太公暨配鄧碩人
吁嗟太翁豈不毅然大丈夫耶盖人之常情靡不鬰鬰
於貧賤亦靡不揚揚於富貴翁則生今之世有古人風
不以貧賤而屈其操不以富貴而易其志方翁之垂老
而䘮厥子也家室蕭條孤苦特甚㷀㷀郡伯生才數月
於斯時也翁豈逆知有今日哉乃能不憚艱辛撫養成
立且為之隆師卒不貧苦廢業以故婦有完節孫早成
名若是者可不謂人情所難乎郡伯既第門楣生色希
附之徒猶欲借之以分其光乃翁固坦然恬退不有其
榮亦且不知其為榮也一切請託正色絶之若是者又
不謂人情所難乎吁嗟太翁豈不毅然大丈夫耶賢哉
季母克相南翁惟勤且慈厥家利焉此又郡伯所以卓
然樹立而臻此大美也奈何禄養方隆寵褒將至溘焉
棄鼎食而不顧厭塵世而仙㳺翁既返真母亦大化不
其令人哀痛而莫之挽耶雖然天地逆旅光隂過客生
為寄寓殁遂同歸况翁雖不獲養於厥子而得以享報
於聞孫雖未受龍章於彤庭而亦已被章服於盛典生
也有耄耋之上夀殁也垂不已之令聞嗚呼太翁亦享
有全福而可無憾於幽明矣某等分属至戚又忝年家
之誼哀翁之殂惨爾期月今將執紼抑又甚焉敬陳薄
奠侑之以辭尊靈有知庶㡬鑒而歆之哉
　　髙方伯暨配夫人
人生樹徳嫓美惟馨令聞肆訖雖殁猶存嗚呼念翁固
縉紳鄉黨所推篤行君子也崛起登科筮仕民部余忝
同寅知翁有素潔操質言含醇抱朴經畫鑿鑿竊服膺
多已而建明推重出守歙中周迴方岳所在盖藉藉蜚
聲矣由兹拊巡卿貳可計日待胡為乎遽殁也耶方翁
以右轄之任也甞過吾里聨床話舊是歳始結兒女子
􁇢郊關分手後㑹訂期金玉遐心彼此致囑曽㡬許時
而訃音西来悲丹旐之返舍哭老友於寢門嗣弔諸孤
詢知夫人樛木無恙淑艾可終藉成立也無何而吾婦
夭矣又無何而夫人亦捐館矣朱陳空結生死永别其
能已於惻惻耶嗚呼人生宇宙孰是百年名在不死子
肖不亡以翁徳業文章可以不朽况諸郎鼎立鋭志圖
南已遊膠庠養翮奮翼重振家聲匪朝伊夕矣翁與夫
人其亦無憾也耶緬想金蘭契執肺石周親喬木莫遂
乎絲蘿玉鏡悼塵於蕙室徘徊方寸何能諼異世之感
耶明發歸窆合璧同穴陳辭薦酒聊寫哀衷靈神不昧
其共鑒格之耶
　　太保鄭範翁老先生
帝里毓秀仲甫挺生士林山斗邦國儀刑一登桂籍連
掇南宫初倅東郡持法亷平掄擢楓陛霜簡以凝被命
按蜀人避青驄爰陟西臬再恭司藩殫精弼教惠洽二
天𢎞敷宣暢簡在帝心融融物望晉秩撫巡保釐任重
肅紀振綱庶續咸熈福徳丕揚總理宣大敵情馴習再
晉樞筦仍督北鄙維翰維屏日消羽檄天子嘉勞召綜
戎政豈期西陲火酋逆命側聞當宁拊髀厪慮師錫惟
公文韜武備皇華促發振旅而行衆咻㒺恤鐵騎風生
所歴邊地膽落􁏣誠决戰則避招徕則成輯寕七鎮偉
矣西征經略䟽議臚列陳星奏凱以歸大愜聖衷宫保
崇褒譽望彌隆安内攘外一代勲庸倚注益切赤紱方
来急流勇退緑野堂開既適而康克昌厥後子姓琳琅
孫枝榮秀誠軒冡嗣實宰我邑甘棠惠重伊誰之貽頥
和葆粹洞悟䝉荘是宜難老卜筭引長胡為一旦台星
殞芒豈厭塵濁而返帝鄉老成不憖典刑何方朝野失
色中外悲傷嗚呼哀哉雖然難必者夀黄髪考終難得
者後靴笏駢仍使臣訃報上徹宸聰軫悼無已賚予特
隆名以諡易祭以天章制象進律恩卹孔光悠悠大夢
鬱鬱佳城光前裕後生順殁寕某忝列世講徳教素承
契交冡嗣蘭臭至情驚聞仙逝悼兹些聲遣使據詞遥
致衷誠載酒于觴崇肴于登彷彿昭格儼然兩楹
　　少司馬谷岱宗岳翁
壻之於翁世率等之㤗岳誠以休戚關深絲蘿誼重也
彼悲哲人而痛梁木即門墻士不勝兩楹之感矧居骨
肉之間肺腑之親更情有可哀者耶憶自聞訃緘詞走
弔悠悠踰年痛心綰結不謂竟爾末縁憑柩慟哭一瀉
心憂也惟某有結髪則翁冡女某有弱妹則翁冡婦女
歸淪亡婦失所天遺孤㷀然相望兩地雖怙恃不同殆
情均有可悲者矣况某寡妹之孤為翁綫緒㓜更影隻
思欲零涕此翁常手書謂有舅家風骨可期成立抑足
為林臯遣懐老年適慰者而今㝠㝠之中其謂之何耶
嗟乎翁未冠成名未老懸車仕至卿貳澤覃方輿為龍
為䕫以時巻舒得全全昌蔑翁如矣第今遡翁享算甫
及六十北堂榆景驚餘衰白視履考祥亦真福未稱全
禄不滿徳生平食報僅爾什一此殆聞者莫不吁嗟欷
歔而莫之釋矣翁喜静養𤣥釋是繹方技可托是宜期
頥翁秉純粹性復好生仁者必夀謂宜上齡更餘碩望
中外所企蒼生思衮天子聴履庶㡬賜環羮梅旱雨胡
天不憖溘焉梁折而山圮也嗟嗟是皆天之既定爾耶
所慰者箕裘有紹國䘏周至有司營藏天使秩祀人定
命凝後福可兾明當歸窆塵囂永隔絮酒拜使有涙漣
洏
　　張憲副右川公
於惟先生泲水毓秀㤗岱鍾靈早發儁於東省已掇薦
乎南宫官紫薇以視草爰度支而稱明載課三呉國計
用裕晉臬湖湘憲度貞肅迨賦歸以言旋多中外之聲
施跡其敦儉嗇於自躬是宜綏履享年則豐云胡二豎
巧入膏盲載曦烈日忽隕𤣥霜既未老而縣車早驅車
於雲鄉豈其厭塵世之浮濁而欲頥神於太清耶嗚呼
閲人為世百年其期修短錯焉誰其矯之矧夀已踰艾
令名兼得蘭桂滿前翁亦生順殁寕迨逍遙於五藴皆
空之天一真自如之境矣乎先公賜兆翁實来營鬱鬱
堂垣伊誰之功撫石仲以懐徳㡬欲邀夫惠風詎知東
顧之無日忽神返乎瑶京也嗟乎夜光易沉梁木終壊
天國香杳同此大塊明發歸窆執紼無能生芻𤣥酒布
在兩楹惟靈爽之陟降其尚鑒而歆之哉
　　右軍谷仁軒妹丈
嗟嗟仁軒此生如此焉爾耶吾與仁軒生雖異姓誼則
骨肉憶昔送别言猶在耳今乃舎我其何適耶京邸乆
恙人為君虞幸抵里居似得安息顧反期月不能淹留
耶君之云歸謂省䨇親親何弗寕博送伊一終豈黙欲
首丘而靳人知耶前月是日曽奉手書一函三札若不
及焉豈知此即永訣辭耶吾妹多病極承庇覆今遺㷀
㷀哀苦無訴其將何以終其恩耶更思弱甥方能歩履
人事未知即為孤子其又將奈之何耶嗟嗟昊天謂人
定可勝兹諦觀之窮通夀夭祗數耳其又何言也耶悲
君不見痛刺肝腸字與涕隨投筆茫茫幽明懸隔其亦
鑒我心憂耶縮酒于絮崇肴在爼死生契濶骨肉分枯
倘有賫志而欲言者其托夢寐以詔我也耶嗟嗟哀哉
　　别駕盧紹涞姑丈
盖甞觀夫理數才有必究其施徳有必隆其報何獨於
公未然耶惟公天資頴敏性行爽㨗少擅時名能文與
詩意必薄雲漢而九萬里者也而乃屢科弗售竟起家
成均其故何耶就選銓曹兩佐京邑盖聲稱藉藉已迨
貳雄郡胼胝功著優加服俸仕途似亦利矣顧㡬何時
而萋菲忽熾遂賦歸與其故抑又何耶急流勇退知止
審㡬優游卒歳上夀可期奈何一疾兩豎為祟而溘焉
竟不起耶嗚呼痛哉公義讓在家庭行誼在閭里徳業
在蒼赤藉周大司馬公誌銘固當傳之無斁乃猶有目
擊遺事可述者公先光祿翁以故太史著作頗富公在
冲齡片言什襲一旦值公外遣悉取而火之公歸痛哭
流涕累日迄髪斑白談及未甞不飲恨涙且澘澘欲下
也翁性嚴急䕫䕫仰承又事繼母無異先慈此其孝思
不可以風世耶京邑當輦轂下事多掣肘公毅然官聨
一切力任了不知避嫌怨甞以京兆委新學宫征戚畹
家木植俄聞大内禍㡬叵測而公處之裕如民大省費
而工程以濟不但如供送潞藩大用節恤云云者其肩
荷為何如耶出判衛輝復移歸徳在在徳政感孚尸祝
殆令漢庭循吏不得專美於前近尹中丞誦公在豫條
議注厝至比之更生賈魯之流使得究其設施其勛庸
曷可量也而乃中道云殂茫茫理數真不可究詰矣嗚
呼天地逆旅四時代謝夫人承家亢宗磊磊落落卓有
名實殁亦可以瞑目矣而况上善長存令名不朽年踰
甲子桂森滿前上侈褒封後遺光裕則今乘化歸盡或
亦可以無憾耶第念姑氏曽受予經姑早仙㳺公兹鶴
馭以此思哀哀可知已明發歸窆與姑偕藏肺腑幽明
永世頓隔嗟乎来為執紼預祖於堂公其昭格至止洋
洋尚鑒於丹黄牲酤之外也耶
　　縣令成衡齋父母
丈夫有事於四方兮所貴得適其志果終余行之不迷
兮即異遭其奚計惟公自歌鹿鳴兮猷紆壮夫國噐晚
而寄斯專城兮業期無所怵悸遂平修其政刑兮爰載
慮乎俗漓躬一徳以貞教兮曰亟張其四維士喁喁以
向風兮庶憑敦其秉彛更痌瘝如厲已兮皇皇焉登之
春熈既寛公其征輸兮復諄之以鋤理統老壮而嬉安
兮越婦子其寕止惟捍災而禦患兮薄勞瘁以靡已間
上官之莫知兮守初心以如矢忽海上之傳警兮亟勅
繕吾兵容謂築守之當預兮俄百雉其崇墉殪流盗之
恣刼兮盡狗䑕以潜蹤儲菑畬以備眚兮渥答望乎三
農勵清操於宦成兮身益宅夫儉素甘糲𬞞以自奉兮
庖每絶夫梁肉遡四知其何愧兮盖三事之備具宜譽
聞之上逮兮肆奬譽乎當路念民役之可軫兮期瘼害
其寖㣲假編審以劑量兮竭心思於曙暉胡昊天之不
憖兮縱二豎之具腓俾扁望而遁走兮溘一朝與世違
悼旅櫬之寂寞兮殆攀號之比封欲借㓂以還生兮籲
天門其何從跡舂者之罷杵兮可贖願百其儂哀我人
斯失庇兮奈降戾者之弗容嗟今人之閲世兮疇躋期
頥苟俯仰之無怍兮顔鏗悉墮繄死生之契濶兮重予
有悲惟靈爽之自信兮無平不陂嗚呼令聞留夀於無
斁兮曷嘆云亡矧聿食報於未艾兮子孫琳瑯兹敬崇
肴酹醴兮儼祖於堂祈惟彷彿居歆兮慰我徬徨
　　陳司訓
元化㝠㝠孰測其故胡為名榮胡為凋遽於惟先生道
徳夙具磊磊其才挺挺其度八行禔躬兩京侈賦譽髦
見推蜚聲當路蚤闢賢關䇿名賔薦師表我邑教敷靡
倦三物聿操六經以布崇雅黜浮圓規方矱絳帳春懸
蘇湖可侣仕優而學躭精文圃雅歩鍾王雲霞筆底飛
絮落梅嫓跡杜李士慶得宗化稱範俗云胡一旦溘焉
不禄豈賦玉樓應召孔亟抑厭塵囂上仙而去多士徬
徨交㳺長喟用世方殷斯文乃墜迢迢故出首丘翳悽
越兹薤歌周道慘兮嗚呼泡影浮生百年夢幻視死藏
舟逹觀何間矧子賢哲書香克繼東土掄元南宫待制
享靳於身必昌厥後貤誥新来純嘏莫究行既不迷俯
仰曷愧年望老傳寕憾大寐某等誼叨世講悼兹素幔
輀駕言旋爰修祖奠陳詞酹酒生死濶儀惟靈不昧洋
洋格思
　　岳翁邢文學公
惟靈賦質頴異性喜宗儒循齊邁衆韋編詩書窮年惜
晷蚤重博士一鳴驚人共企黌序爰思樹徳表正鄉俗
飭躬勵行處貧裕如惟是譽髦允宜用世乃數遘竒屢
試弗第鏡爾𢡟修明懿足稱辟舉匪次今移典刑福膺
康强難老永錫氣和神王疇不期頥矧有祚𦙍養志伊
同云胡溘焉夢奠兩楹吁嗟傷哉名夀禄位自昔罕全
月旦髙評雅擅其旋所貴後昆箕裘光系書香繼承引
而勿替食報嗇躬嗣必膴償曰持左劵蘭桂芬芳生既
克順殁亦永寜大塊長眠鬰兮佳城諗戒㝠輀誼来執
紼神人悼隔漬淚襲服崇肴酹酒侑之以文彷彿於堂
鑒格明禋
　　文學劉進溪丈
嗚呼公胡為溘焉殁耶果人不能勝天抑亦天之未定
耶語稱學優膴仕謂公之學非充養完粹者耶發為文
章聲華炳麟盖甞屢最文衡遜於後進矣有志者克終
謂公之志非確然不㧞者耶聞之披誦絶編殆且焚膏
繼晷矻矻以窮年矣是何竟弗究厥施効用於世也耶
嗚呼數有屈伸公之遇乃值數之竒而且算未云修曽
不足以徴其徳此則造物者之不齊使人深思之而不
審其所以宜公之扼腕歔欷至嬰貞疾而莫之能釋也
然窮通得䘮㝠㝠者實其尸之人之修道修徳亦求無
忝天之所與至彼榮悴其孰得而執之哉惟公令聞蔚
然蚤著矧有賢𦙍承家式穀然則福之未與其躬必將
與其後俾爾昌爾熾食報未艾矣余與公叨世講誼故
於其歸厝而祖之也爰以事理之常慰之鬱鬱佳城卜
云其吉祗薦牲醪聊餞窀穸
　　谷誠軒内弟
嗟嗟誠軒胡為遽至此極耶憶君豪邁之資豁逹之度
沉潜之學開爽之識意謂必薄雲漢徙天池九萬里而
圖南者也而况以特立之威儀方播之聞譽寜但鄉人
士推遜之即君自期待落落不羣逺大樹立矣孰意其
遽至於此已耶嗟乎君有姊妹相繼云殂父母盖既不
能情抑矣而君復值數之竒徃弔鼓盆之戚竊悲君之
㷀㷀意莫能釋曽日月之㡬何君亦不幸而乖所之造
物至斯其亦大汶汶慘以酷矣嗚呼賢如伯魚豈其濟
美而無聞於時厄如顔回豈其凝命而有疵於徳乃天
有所不可定事有所不可知然則夜光先收叢蘭易萎
其亦物理自有是参差君今為神數歟命歟必有了不
可欺者胡為乎係戀徘徊而鬱悒然也某也方望君逐
電歴塊之足馳驂於帝車而乃閴為變之乗化倐返靈
乎太虚追悠悠於楚些驚箕尾其星馳哀廣招而莫由
愴㝠路之茫而崇肴載酒哭之以辭彷彿音容庶鑒我
思
　　崔伯子
嗚呼伯子胡為溘焉以殁也耶盖聞瑞芝挺於幽谷世
知珍之曽不如椿樗之永年明珠産於深淵蛟龍且解
據䕶率陸沉焉無得什襲以乆延意者造物於人亦忌
卓犖不羣英華早露懿行允修才美兼全者耶竊聞伯
子生而頴異長而狥齊守身若女逺貨如汙言呐呐不
出諸口而動容周旋必求中矩度誠哉崇洛鍾靈相臺
英發也孝友根於天性人不間夫親言至執母之䘮哀
毁骨立㷀㷀三年屏妻野處是永言孝思殆古曽閔大
賢儔也勤學游藝含英咀華雖病不勝衣而手不釋巻
至發為文章雄渾偉宕根極理奥辟之象罔獨得元珠
真稱樅忩公之肖子無忝文敏公理學之後裔也此而
得措為事業其何有於炳烈勲庸若但射䇿南宫出應
制科殆鴻毛遇順風干將剸蛟兕大鵬徙天池扶搖雲
漢而九萬里者也胡為乎一無售於世而溘焉以殁也
耶豈天之既定或茫茫無知抑修文孔亟白玉樓成故
不暇為名世計耶嗚呼伯子士有令名亦即稱夀追惟
懿行逺播人寰聞觀風者盖將為子勒石題封請㫖旌
異矧剞劂氏又搜所為文以夀諸梓此皆足垂不朽之
令名有禆世教何謂賢者不必夀人未必勝天耶嗚呼
余與君誼有世講生不曽覩其面而殁得悉其行昔未
能承謦欬而今乃誦其遺文悼哲人之云亡悲慈父之
失子此於鄉民感尊甫甘棠之愛而来為君執紼者不
能不南望窆輀為之悽愴而欷歔不禁也詞以將奠惟
神知之
　　王太淑人
惟母系出鴻胄作配人龍六徳咸有啟家亢宗婦道允
修舅姑聚順蘋藻躬承寒暄時問相厥夫子警蠅挫針
盡瘁王室簡在帝心閑家有則克勤克儉慈惠媵姬樛
木遺範藁砧中背茹荼拊膺斷機丸膽義方式行惟嗣
卓異名䇿天府卿貳藩郡澤被寰宇箕裘纉緒丕振休
風源逺流長實大聲宏世徳益滋門祚日起諸孫爽競
一時濟美方伯鎖鑰憲幕風裁直指澄清太史雄邁里
舉庠俊振振繩繩海内衣冠王氏擅稱母覩蓁盛喜訓
成績聖恩覃敷褒封載錫龍章赫奕鸞誥輝煌翟冠雲
帔既夀而昌司徒純孝備極起居莱衣嬉娯潘輿舒徐
况復觧綬辭闕而東恩懐寸草養易三公是宜難老卜
算無疆胡遽二豎巧入膏肓元霜忽墜鶴馭徘徊天不
憖遺溘爾蓬莱紫霞罷宴婺宿沉芒閫則失範母教孰
張訃音俄報逺邇愴神凢附絲蘿曷勝悲辛多孫在宦
歉也含襲司徒愛日孝思何已嗚呼哀哉難必者夀踰
耄考終難得者後麟鳳羆熊難全者名母儀著稱難致
者貴靴笏駢仍帝勑葬祭咨爾司空制象進律光被鬛
􁎦四方㑹厝曰盡哀榮於惟太母生順殁寜某也葭莩
聨玉悼此些聲馳来執紼視安佳城生芻絮酒詞以傾
誠媖靈如在歆格於楹
　　岳母谷淑人
惟靈鍾祥名閥於歸髙閎雞鳴交儆敬恭代終其所以
亢宗起家心亦勞止功亦成績矣勤儉生成柔嘉天植
孝順舅姑寛慈下恤是皆足以延禧凝祉禔福澤於無
窮也而况貞静秉徳終始弗渝家裕如嗇身貴自抑至
以垂老之年兀坐一室即里嫗徃来少見其儀是又足
以葆光頥真引仙算於勿替矣云胡年来嗣愛未利某
傷鼓盆妹悼㷀立迨藁砧中背疢疾是罹曽㡬何時而
元霜忽墜矣嗚呼哀哉倘所謂天道福善其報徳昭昭
不昧然歟否歟我有孀妹為母子婦今母何之伊誰呵
䕶我有孤甥為母元孫弱未成立重闈奚憑此聞者相
與心惻而知者罔不䀌恫也雖然人孰必貴紫誥崇封
人孰必夀踰艾遐齡後孰必賢克振家聲殁孰心寜諭
葬光榮此亦可謂生順死安者矣明當歸窆兹来執紼
詞以寫哀洋洋彷彿
　　王太親家母汪恭人
泲源鍾秀歸嬪名宗柔嘉維則敬恪雍容秉家克儉禔
身以恭布荆徽範衿鞶懿蹤用相贈翁徳重士衡篤生令
嗣表表人龍彼天不造孤孀零丁茹荼躬訓門祚以隆
賢科聨擢膴仕洊登賛釐邦土屯政其凝中山出守鸞
鳳遺風載鎮陕陲鎖鑰允稱孤自寡合時掩膚功辭榮
觧組浩然而東母覩厥立曰慰和熊萊衣承娯祝算無
窮云胡上善人理猶殃元霜隕墜鶴駕翺翔憲君愛日
抱痛踊蹌凢在葭莩能不涕滂嗚呼難得者夀踰耄終
天難昌者後蘭桂階前難享者禄鼎養有年生順殁寜
神怡九原某也誼忝晉秦夙景淑儀客歳起居猶見福
綏難老永錫是宜期頥曽㡬何時繐帳雲移些聲逺逮
良用悼驚兹當埋玉鬱鬱佳城物以將敬詞以抒衷媖
靈不昧歆格於楹
　　張安人
儲祥寳婺毓秀名宗動遵矩矱閫闈于刑行擬敬姜徳
耀梁鴻蘭芳玉栗允矣女貞爰相夫君克敦内治伉儷
早諧險夷不貳迨躋膴仕清約自持揆厥所由内政弼
之時舉宗禋燔炙必親是用孝享無愧采蘋仁慈肫至
惠及臧獲是用逮下家人允諧惟兹淑嫭百福宜遒云
胡一疾淹然弗瘳聞自遘疾乆而且劇恐憂夫子重自抑
畏敏勉饋漿克祈隲庇命也何竒竟爾莫易嗚呼豐徳
嗇夀茫茫孰識生順殁寜或亦可期内禆賢徳聲聞宸
聰翟冠帔服錫命光榮惟靈之夀食報於躬貞静芳懿
昭垂簡冊既傳而乆煌煌竹帛惟靈之夀未斁將来嗚
呼兹亦可以瞑目矣某等誼篤世講竊聞音徽嗟彼婺
彩有神弗宅黄雲黯黯丹旐飛飛臨風一酹靈爽其依
　　劉母王氏
惟靈歸嬪名閥姑嫜聚順浣膳躬承燠休胥慎相厥夫
子警蠅篝燈聲實騰茂藝苑稱雄乃夢熊羆聿生哲人
傳經振緒邁跡成均粤有孫子秉質清粹芹泮早遊行
看出類敬姜遺範孟母令徳正宜福夀有加無嗇云胡
忽恙盧扁自失溘焉以逝徒畱母儀嗚呼踰艾考終不
為不夀生順殁寜食報孔厚矧後濟濟而熾而昌兹乗
大化亦人之常明當歸窆佳城鬱鬱謹修祖奠拜兹繐
帷崇肴酹酒世講微䖍媖爽如在祈停魚軿
　　黨母劉氏
持身勤儉秉徳慈祥蘋蘩早托聚順姑嫜雞鳴儆戒内
助允臧拮据家務不憚劻勷有子俊彦待聘南宫撫摩
鞠育荻訓實隆既覩成立慈顔色喜生享天年矯矯歩
履難老永錫是宜遐齡云胡一夕摧耀婺星神返元化
跡脱塵凢瑤池宴約鶴駕忘旋嗚呼閲人生世七十者
稀惟母康寜大耋庶㡬矧有哲嗣士林珠璣膴仕在望
恩綸可期其生也順其殁也安乗化歸盡神怡九原某
誼属朱陳夙耳閫儀魚燈兹漆曷禁歔欷物以將敬詞
以抒衷媖靈不昧昭格兩楹
　　徐孺人郭氏
婺宿降祥淑徳毓兮笄歸名閥孟梁匹兮純綿甘膬必
躬飭兮侍養可託報劉慮兮胡大父母俄而疾兮胡迺
舅姑病亦劇兮伺意餪滑强匕箸兮動止扶掖辛曷計
兮天卒不憖四䘮歴兮含歛殯奠井井具兮哀我夫子
心㷀悸兮夜禮星斗求身代兮誠祈格孚形神憊兮沉
疴竟起徐宗大兮有感樛木慈惠藹兮熊羆叶祥蘭蕙
蔚兮躬為呵保永無斁兮女中丈夫展其庶兮是宜遐
齡待綸綍兮云胡溘焉先朝露兮居者於邑行惻注兮
不朽者存傳石録兮生芻絮酒篤世誼兮媖靈如在飄
渺至兮
　　展祖墓文(庚寅/)
昕自歳舎癸未被命趨朝以屯部郎鼎建夀宫遂淹畱
京邸不獲省覲松楸於今八年矣於惟烈祖咸有一徳
同我祖妣世培福澤用是謭劣如孫肩此重役由荒度
之初以至垂成之日雖屡經震撼拂撓四出而矢此一
心寛民節費卒竣厥功濫叨天寵既晉壐卿再加服俸
又元孫如龍㑹登􁨝序遡流窮源何莫非列祖考妣隂
佑黙植於㝠㝠之中貽謀之逺而俾食報之渥也兹以
使命有事周藩便道過里告兹展視惟神鑒格呵䕶出
入不肖孫幸藉無窮之庇將神垂裕益永無疆之聞有
酒肅將有肴載陳化薦楮鏹侑以䖍告
　　祖考太公奠文(戊寅/)
不孝孫今始得歸廬次矣追維二年逺離膝下毎詢起
居且慰且思恨不能一蹴至階前也乃自上年以考察
公事相絆冉冉京邸以致吾祖抱恙之日不得早聞躬
進湯藥永訣之時獨孫不在側一侍含飯既殁之後又
以朝廷事相妨題夲不能遄奔䘮次匍伏殷奠不孝之
罪真萬死不足贖矣痛念吾祖世稱純徳固宜多益夀
算也乃復康强少恙而卒有此大變棄子孫去豈天道
之難諶抑命數之有定人定不可以勝之耶嗚呼吾祖
生禀明哲端嚴正直殁必為神烱烱尊靈徘徊九天之
上意固欲為孫一陟降之彷彿其音容嘆息也寂寂旌
帷固有號盡氣血悲籲追呼而杳不可即矣其何以寫
不孝鬱思之痛悔慕之衷也有肴在爼有酒盈爵率兒
哭臨庶㡬如在
　　祖考端肅公告文(癸卯/)
繄我葛氏代有隆徳起家剏業實惟我祖以易學開科
忠誠柱國爰及祖母一徳相成所謂貽謀垂祐者固無
涯也昕祗承祖訓式勉後人朝夕懼典刑之或覆書香
之不熾以為家門羞今歳癸卯曽孫如麟倖叨中式鄉
試觧額誠慚於先烈賢闗實闢自前庥竊念箕裘遡原
水木敬卜吉辰率申展視惟神如在翩然下臨尚兾翼
其聰明俾早成立以克繩我祖之武世芳庶亦有永哉
牲肴敬陳黍醴惟馨賔親在列薦此明禋
　　祖母王夫人奠文(癸巳/)
嗚呼痛哉三日之前祖母此時尚能危坐啗奉棃果既
而安然假寐神王氣和孫等竊妄以為疾瘳有日矣何
為遽有此大變耶昨秋感泄泄愈感痢痢愈偶右手足
不仁亦愈自謂神之佑之然元氣盖已潜損矣今感此
傷寒恙醫屢胗脉謂真陽症他無雜邪可保無事胡卒
而痰氣一升遂亟不可救藥耶嗟乎天乎今雖痛裂肝
腸九天九地無從招復矣憶想祖母治家勤儉凢閫内
政巨細必親日問外人飯者三家人飯者再即疾革時
猶問塾師學生已飲食否詢訓家事亹亹語漸入細不
辨實惓惓有顧復不暇之意今而聲音杳隔其又誰我
顧復也耶嗚呼傷哉祖母懿徳昕昏迷不能悉述如事
舅姑以孝食必甘旨相吾祖以敬清約終身聨姻黨以
仁周恤欲至亦不必細述若最人所難能有大造於吾
家者五世同居千指翕然視各門如一室視孤姪如親
子飲食衣服必欲平均箱笥不喜嚴扄而其中亦原索
然不喜為私畜六十年来撫摩長養弟姪暨女悉為婚
嫁完其田産盖無不視之成立者至親曽孫元却甞正
色訓敦儉素肅裁以義無煦煦私見美衣食動恐折福
今異居姪軰亦来同孫卧薪枕塊於柩次依依不忍去
此自有以感之然而由今以徃再欲此堂侍食奉觴更
起為夀其將焉能耶嗚呼日月不居忽及歛期倘謂生
禀有數則今乗化歸盡在祖母亦可謂生順殁寜昕等
亦且奈之何哉獨計吾父生不能送母終知必歉然九
原生有三孫曦既以强仕而亡晧尚未有子女昕之薄
宦歸来凢兾得事桑榆暮景少盡愛日之誠也曽㡬何
時弔者在户即欲追而從之何由哉儼然儀容長號莫
應崇肴酹酒洋洋質臨其幸鑒孫曽之苦悰哉
　　祖妣王夫人祖奠文(乙未/)
惟我祖妣棄子孫養于今有日矣塗殯在堂荏苒歳月
雖以上待開壙之命下待堪輿之卜然而烏鳥私情如
生欲事實不忍忘顧復之恩而遽爾永别厝之郊原也
然幽明世隔神道尚静况天使既已賁臨承宣諭命禮
祭而穆卜塟期大夫士庶罔不恊吉敢不肅遵明命用
襄大典嗚呼祖妣生與我祖同老殁與我祖同室此大
義也衣冠出遊相將陟降前有享堂左有宗祠神之所
之無非履順之地伏乞自厥明即厝之辰魄安幽宅神
棲木主同吾祖以隂佑我子孫知神亦怡然其妥靈矣
哉所慟不孝歸養報劉云晚風木不息歉然中念更兼
孫子漸知孝思而無縁圖色養於生前也嗚呼痛哉靈
輀既駕再日不留崇肴酹酒用寫心憂惟我祖妣媖靈
其歆顧之哉
　　叔祖光禄公奠文
嗟乎叔祖何為遂至此極耶前月来京旋復歸家聞家
人亦有勸且徐行者矣匆匆復来兾補一命功名外物
奚加於身奈何鬱鬱遂此沉淪賫志以殁也嗟乎痛哉
棄世先日尚郊餞人歸来就榻更營欵賔而頃刻一時
忽焉就化天耶人耶是不惟人莫可測想已亦莫知其
故矣茫茫隂陽隔絶難語招之無由呼之不應緬思行
誼恍然眉宇奈何使人割此痛想釋此大惑而佞婉其
詞以慰家人仰待之心耶思自予告迄今四歳優㳺里
門不聞病疢驟来何為輙成古人豈造化故為此愚弄
惟靳是一正寢使不得享令終耶不然年未踰艾氣非
孱弱徳足凝命心可永年何殁之卒而不能須㬰待耶
聞殁之前二日悚惕難眠何相㑹時曽不一語豈臧獲
軰傳之者之妄耶嗟乎痛哉猶然舊形杳然無聲號泣
彼天徬徨莫從嗟乎痛哉自今之日形亦就藏彷彿儀
容人之云亡嗟嗟有肴在爼有酒盈觴摇摇旌帷悽愴我
旁痛哉
　　考妣告文(乙亥/)
盖聞天之生物有開必先矧兹爵祿其所以受君寵而
祗服事謂非先徳之凝有以啟之不可也肆昕藐劣政
事罔知叨受國恩一命早寄備員府幕既荷封章繼擢
冏丞忽㡬考績揆厥夲原孰非我考妣未享之福俾之
代食其報也義訓佩而勿替簮組承以彌昌兹縁大父
榮歸得遂假送抵舎敬展墓道用毖松楸嗚呼天寵貤
加謹有待於卜日孝享肅具敬先薦夫時歆惟神如在
洋洋格思
　　叔考貢士公奠文
惟靈慷慨之心倜儻之行重乎義而踈乎財腴於言而
嗇於用貨殖弗工耕讀力勝盖庶㡬古之俊傑已然而
踦蹶文塲終歉一第視吾二叔祖雖稱克肖竟未軒冕
亦不可謂無遺恨矣嗟嗟人生大較七十者稀年踰半
百不為非夀矧有子成立有名逺播將来福澤短於躬
者應有以食其報也他何足計哉獨念吾家壬辰癸已
適不造三叔㑹逢其期説者謂屈於前者者當昌於後
此又惟俟天之命耳瑤天丹旐肅指幽宅神人世隔薤
露悽愴肉骨至情繄何増感有肴在爼有酒盈觴聊申
祖奠兾神質臨
　　仲弟檢討奠文
嗟嗟吾弟竟此已耶人生百年曽不能分其强半耶謂
仁者夀爾非能刻薄者但跡孝友温恭不惑間言恩周
族里慈逮臧獲至閭閻走卒愚婦皆稱為忠厚好心人
亦庶㡬稱仁者矣謂强壮者夀爾非弱植者追思廣顙
豐頥偉然長軀讀書秘府至於夜分忘寢不謂强壮者
耶而竟止此何也嗟嗟痛哉憶昔余之奉差而南也分
手國門余以他席之促且關鍵欲下不能强留爾依依
隨我歩我言娓娓不能休悵然而别嗣後書来猶毎舉
以為恨余竊謂後㑹易圖此何必爾豈知當日即為永
訣時耶前有書来謂余僻好木石栽竹成趣為士大夫
佳致是矣至謂使天假我以年得以供伯康杖屨醉月
飛花豈不厚幸又謂弟之城園不避塵囂更欲别營菟
裘以歸老余竊怪之詫之非祥語也今老不能待而若
此而歸曽不及窺吾園墻前書真讖語露㐫機矣豈鬼
神使之下筆耶吾家五世不分人多義之弟曽舉為美
談曩年畧分吾祖遺衣薪俸為出仕計耳乃自余庚寅
歸家數有書来求析無已余真不測其故昨年纔將地
産通析爾但差人来受分單正疆界計斗斛數畜口
以去耳曽㡬何日祗再収穫竟不能親来一視倉囤孳
息一享新造家縁耶嗟嗟痛哉有官不待遷有子不待
立有家不待主人孰無死卒而且旅骨肉各天病死莫
倚此或天之既定矣若人知爾榮於外而不知困於内
知峥嶸其身而不知憂戚於心茫茫難言吾與英靈相
照相慘此則數之所遭矣夫何言哉若夫爾文已成章
名託不朽皭然徳行衆共稱之此則死生又不足計者
獨念吾與弟有九十老親月前猶憶爾轉官歸来共侍
桑榆老景也而今乃爾老親痛心至廢食嗜臥吾將何
以慰之孑然一子終鮮兄弟竊謂煦然愛之不勞慈成
姑息方欲走書勸弟還當督教之及時而今視其呱呱
而泣徒摧我心腸何忍言教又安得不姑息撫之乎㝠
㝠中其何以相之佑之使之蚤成立也嗟嗟痛哉有肴
在爼有酒盈觴鼎牲之外加以常對酌雜錯及弟舊所
嗜食者藹然遺容空守匙箸而不見一舉也徒使痛碎
乎我心哉
　　除仲弟服告文
嗟嗟日月易邁吾弟辭人世而悠然長逝今不覺盖周
年矣夢寐遘㑹毎悒悒猶樽爼常談越惟一次慘容相
對欲有所控而竟不發曽不言及溘歸之故嗟嗟以弟
之像之徳祖父之積行皆不宜乃爾豈以乗化委順為
常而諸不嬰心抑當為人諱有難於明言者耶今從俗
暫爾塗殯以需如鳳之長成備禮舉事惟靈有以啟佑
之使之聰明日開以食未報之福若夫未成之家不妨
再造但得鳳児卓立向學吾病十年不侵兒冠婚時當
并宅舎荘園一苟完花糧儲畜或猶依然可成一巨室
也嗚呼作祟者今亦物化矣恣竊者今亦屏跡矣回雖
不夀而永夀於人心古有是語自古及今祿位名夀俱
全者一代可屈指㡬人哉所感怡然四十餘年曽無目
睨面謾而人誣其有相枘鑿田産之析弟尚有書辭之
者而人誣其謂予寡薄以弟之賢忽聞此誹亦必有大
不安於心者又弟忽病予不能早知疾革勢無由永訣
悵然心懐幽明弗異而卒然報服制之當竣也嗟嗟有
限者服無已者心酌酒布肴兾真来格無亦九天之上
九地之下其尚乗風忽歸以歆承予之祝哉
　
　
　
　
　
　
　
　
　
　
　
　集玉山房稿巻十
