#+TITLE: 白香山詩集-唐-白居易
#+DATE: 2016-06-11 12:24:29
#+SOURCE: github.com/kanripo/KR4c0070 master 3100e865                
御製讀白居易集
　　人咸謂香山之詩傷於易不知其易處正難及也
　　偶讀其集題此
儒雅曽聞白樂天漫將率易議前賢但從性地中流出
月露風雲總道詮
乾隆甲子仲冬
　　(御製右謹依恭錄/    詩初集)
欽定四庫全書　　　　　集部二
　白香山詩集　　　　　　别集類一(唐/)
　　提要
　　　　(臣/)等謹案白香山詩集四十巻附錄年譜二
　　　　巻
　　　國朝汪立名編唐白居易長慶集七十五巻今
　　　　存七十一巻其中文三十四巻詩三十七巻
　　　　立名引宋祁之言謂居易長于詩而他文未
　　　　能稱是因别刋其詩以成是集又據元稹序
　　　　謂長慶時所作僅前五十巻其寶厯以後所
　　　　作不應概名以長慶因即其歸老之地題曰
　　　　香山叅互衆本重加編次定為長慶集二十
　　　　巻後集十七巻别集一巻又采摭諸書為補
　　　　遺二巻而以新定年譜一巻陳振孫舊本年
　　　　譜一巻併元稹長慶集序一篇及舊唐書本
　　　　傳冠于首復采諸書之有闗居易詩者各箋
　　　　註于其下居易集舊有明武定侯家刻本今
　　　　已罕見世所行者惟蘇州錢氏松江馬氏二
　　　　本皆頗有顛倒訛舛胡震亨唐音丁籖所録
　　　　又分體瑣屑往往以一題割𨽻二巻殊為叢
　　　　脞立名此本考證編排特為精審其所箋釋
　　　　雖不能篇篇皆備而引據典核亦勝于註書
　　　　諸家漫衍支離徒溷耳目盖於諸刻之中特
　　　　為善本焉立名號西亭歙縣人其書成於康
　　　　熙壬午朱彛尊宋犖皆為之序云乾隆四十
　　　　二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
白香山詩集序
昔人謂大厯後以詩名家者靡不由杜出韓之南山白
之諷諭其最著矣就二公論之大抵韓得杜之變白得
杜之正蓋各得其一體而造乎其極者故夫貫穿聲韵
操縱格律肆厥排比終不失尺寸少陵而下亦莫如二
公自后山妄斥昌黎已非通論至香山詩辭㫖雖主於
暢達要自刻意陶浣而出之使人不復能尋其斤斲之
迹當時尤多好之者方牛李之隙贊皇且憾及香山毎
束其詩不觀劉賔客以為言則曰見便令人愛將回吾
心矣憾之者猶若此好之者宜何如也嗚呼豈非廬陵
所謂怨家仇人不能少毁而掩蔽之乎乃世多謬指淺
率不經意語為白體甚者且拾東坡誄友之辭至以輕
俗同譏抑又過矣今海内風雅駸駸起唐集舊本先後
流布注韓集凡五百家白詩日在人口獨無披榛莽而
埽蕪穢者徒以公詩視唐人獨富辟如營邱濬壑則日
求増拓為快若黄河千里望洋而歎但能考星宿於圖
經而不暇躬泝其源流之分合也自惟荒陋無所窺見
竊嘗習聞於先生長者之言既不敢附和而又重惜其
誤若目之塵翳當去務復其舊而巳世之好公詩者必
將辨焉康熈壬午余月古歙汪立名序
余好為詩尤喜讀古人書嘗以為詩者載道之文言若
止嘲風雪弄花草則於六義盡去矣其後觀唐書至白
公樂天傳公所言往往與余合因愛讀其詩不輟乃知
公立身本末無不合乎道特餘事作詩人耳公為左拾
遺時史載其諫草不一而足皆人所難言嘗殿中面對
情辭切至論執強梗憲宗未喻輙進曰陛下誤矣帝變
色罷謂李絳云云賴絳救免噫公真古之大臣以道事
君者與而或徒以詩人目之豈知公者哉公嘗與元稹
書略云大丈夫所守者道所待者時進退出處何往而
不自得僕志在兼濟行在獨善奉而始終之則為道言
而發明之則為詩又曰今僕之詩人所愛者悉不過雜
律詩與長恨歌以下耳時之所重僕之所輕則公之立
言載道為何如而豈屑屑嘲風雪弄花草以矜豔麗於
雕章者比哉故余嘗讀公諷諭詩見兼濟之志焉讀公
閒適詩見獨善之義焉此公所以進退出處無往而不
自得也今香山集徧天下顧俗本多訛浸失其舊於是
汪西亭氏重編訂而梓之旣蕆事請序於余余惟公之
賢史載之公詩之羙元序詳之余能益一語乎哉惟願
世之好為詩如余者得公兼濟獨善之志而師之以進
於道則於六義也幾矣康熙癸未且月商丘宋犖序
詩家好名未有過於唐白傅者旣屬其友元微之排纘
長慶集矣而又自編後集為之序復為之記旣以集本
付其從子外孫矣而又分貯之東林南禪聖善香山諸
寺比於杜元凱峴山碑尤汲汲焉或疑公曠逹不應戚
戚於年歳之逾邁沾沾於官秩之遷除計禄奉之損益
不知公之進退出處係時事之否泰恒恐後人論世者
不得其詳故屢見之篇咏斯則公之微意乎公集自宋
李伯珍刋之吴郡何友諒刋之忠州二本均有年譜其
後坊刻雜出漸失其舊或以譜非其要置而不錄迄於
今紕繆轉甚余友汪君西亭氏患之旣定其巻次正其
愆譌因彷國史表補撰年譜一巻書成旣鏤板以行余
聞嘗熟毛氏藏有陳伯玉氏白文公譜假而觀之則君
所編悉與陳氏合而海圗屏風一篇君力辯非討淮蔡
時事騐之陳譜亦同於是人皆服君之考證余乃勸君
并刋陳譜示諸學者陳氏有言維揚李徳劭作為年譜
而不編年踈略牴牾今者李氏譜亡而陳氏譜復出與
君所撰一經一緯互相發明不可謂非斯文之厚幸矣
康熙四十二年夏六月幾望南書房舊史秀水朱彛尊
序時年七十有五
白氏文集自記
白氏前著長慶集五十巻元微之為序後集二十巻自
為序(按各本後序列二十一巻之首者乃序長慶三年/至太和二年六載之詩尚未及洛中諸作似非二)
(十巻之序也/今姑仍之)今又續後集五巻自為記(按文獻通考云/續後集亡失三)
(巻今本僅七十一/巻是又亡一巻矣)前後七十五巻詩筆(老學菴筆記南/朝詞人謂文為)
(筆唐人仍之亦/稱杜詩韓筆)大小凡三千八百四十首(按今本七十/一巻凡三千)
(六百八十八首約亡失詩文一百十餘首然此記作於/㑹昌五年公七十四嵗明年□月始卒集中如六年春)
(及自詠老身等詩皆七十五嵗所作不在/此記内是公集又不止於七十五巻矣)集有五本一
本在廬山東林寺經藏院(太和九年夏勒成六十巻合/二千九百六十四首有記)
一本在蘇州南禪寺經藏内(開成四年二月二日為七/袠合六十七巻凡三千四)
(百八十七/首有記)一本在東都聖善寺鉢塔院律庫樓(開成/元年)
(為六十五巻凡三千/二百五十首有記)一本付姪龜郎一本付外孫談閣童
各藏於家傳於後(此二本亡考按公自為墓志云前後/著文集七十巻合三千七百二十首)
(墓志作於記前故未及七十/五巻二本疑即指記中所云)其日本新羅諸國及兩京
人家傳寫者不在此記又有元白唱和因繼集共十七
巻(集中有因/繼集序)劉白唱和集五巻(集中有劉白/唱和集解)洛下遊賞
宴集十巻(集中有洛中詩序又有洛中集記始於太和/三年春訖於開成五年凡十有二年以上皆)
(詩集/也)其文盡在大集錄出别行於時若集内無而假名
流傳者(此指七十五/巻之外而言)皆謬為耳㑹昌五年夏五月一日
樂天重記
白氏長慶集序
白氏長慶集者太原人白居易之所作居易字樂天樂
天始言試指之無二字能不悞(原注事具樂/天與余書内)始既言讀
書勤敏與他兒異五六嵗識聲韻十五志詩賦二十七
舉進士(按公貞元十五年舉進士年二十八十六年/及第此云二十七傳寫之誤也說詳本傳注)貞
元末進士尚馳競不尚文就中六籍尤擯落禮部侍郎
髙郢始用經藝為進退樂天一舉擢上第明年中拔萃
甲科(按此序各本皆互異疑有傳寫脫悮如樂天十六/年進士第十八年登拔萃科鑿然可據此云二十)
(七舉進士是次年登第為十五年矣明年中拔萃是十/六年矣元白書判同年校正同省又同登元和元年制)
(科公作元相墓志云二十四試判入等二十八應制科/入三等又元集同州刺史謝表云年二十四登乙科授)
(校書郎二十八䝉制舉首選是首尾凡五年盖貞元十/八年壬午至元和元年丙戌相去正是五年若樂天十)
(六年中拔萃去元和元年首尾七年矣以元證白可以/知諸本之誤總之舊本為妄人改盡此殆誤以及第之)
(年為判選/之年也)由是性習相近逺求𤣥珠斬白蛇等賦洎百
道判新進士競相傳於京師矣㑹憲宗皇帝册召天下
士樂天對詔稱㫖又登甲科未㡬選入翰林掌制誥比
比上書言得失因為賀雨詩秦中吟等數十章指言天
下事時人比之風騷焉予始與樂天同校秘書前後多
以詩章相贈答㑹予譴掾江陵樂天猶在翰林寄予百
韻律體及雜體前後數十軸是後各佐江通復相酬寄
巴蜀江楚間洎長安中少年遞相倣効競作新詞自謂
為元和詩而樂天秦中吟賀雨諷諭等篇時人罕能知
者然而二十年間禁省觀寺郵候墻壁之上無不書王
公妾婦牛童馬走之口無不道至於繕寫摸勒衒賣於
市井或持之以交酒茗者處處皆是(原注楊越間多作/書摸勒樂天及予)
(雜詩賣於市/肆之中也)其甚者至於盜竊名姓苟求自售雜亂間
厠無可奈何予嘗於平水市中(原注鏡湖/傍草市名)見村校諸童
競習歌詠召而問之皆對曰先生教我樂天微之詩固
亦不知予之為微之也又雞林賈人求市頗切自云本
國宰相毎以百金換一篇其甚偽者宰相輒能辨别之
自篇章以來未有如是流傳之廣者長慶四年樂天自
杭州刺史以右庶子詔還予時刺㑹稽因得盡徵其文
手自排纂成五十巻凡二千一百九十一首(按舊書本/傳載此序)
(作二千二百/五十一首)前輩多以前集中集為名予以為皇帝明
年當改元長慶訖於是矣因號曰白氏長慶集(按長慶/四年正)
(月穆宗崩太子即位是為敬宗明年正月改元寳厯序/作於長慶四年冬故曰明年當改元即位必踰年改元)
(禮也時本明年下有秋/字又刪去訖字矣字誤)大凡人之文各有所長樂天之
長可以為多矣夫以諷諭之詩長於激閑適之詩長於
遣感傷之詩長於切五字律詩百言而上長於贍五字
七字百言而下長於情賦贊箴戒之類長於當碑記叙
事制誥長於實啓奏表狀長於直書檄詞策剖判長於
盡總而言之不亦多乎哉至於樂天之官族景行與予
之交分淺深非序文之要也故不盡長慶四年冬十二
月十日微之序
　　凡例
白氏文集七十一巻内各體詩三十七巻凡二千八百
餘首此外猶有集中遺漏者可謂富矣乃宋元以来殊
未見有詩集單行槧本宋祁曰居易最長於詩它文未
能稱是公與元九書反覆千餘言以自道其詩之所得
力而文章顧略焉則公之自喜者已有定論舉其所長
不嫌略也
新唐書藝文志白氏長慶集七十五巻按公前集為長
慶集元稹勘定訖長慶二年冬合五十巻以成於長慶
四年明年改元寳厯故得名亦猶之乎前集中集云爾
元集具在公之沒去長慶末二十有二年距微之沒亦
十有五年從杭州召還及蘓州洛中詩皆在後集奈何
以長慶集括公之作乎此誤相承已久至今莫辨良不
可解
白集相傳以郭武定本為最海虞馮定逺猶謂巳失次
第則其他可知春明退朝録云公自勒文集成五十巻
後集二十巻皆寫本寄蔵廬山東林寺又蔵龍門香山
寺髙駢鎮淮南寄語江西㢘使取東林集而有之香山
集經亂亦不復存其後履道宅為普明僧院後唐明宗
子從榮又寫本寘院之經蔵今本是也後人亦補東林
所蔵皆篇目次第未真與今吴蜀摹板無異而文獻通
考又云吴本蜀本編次亦不同又有外集一巻往往皆
非自記之舊矣並亡可考
郡齋讀書志長慶集七十一巻晁子止曰長慶集五十
巻後集二十巻續後集五巻本七十五巻續後集亡三
巻按此亦當有七十二巻又云集後有聞李崖州貶二
絶固疑非樂天語以編年考之果謬今集後無此詩然
則今本之七十一巻又非復晁氏所論之舊矣
今本有姑蘓錢考功刻曰白氏文集雲間馬元調刻曰
元白長慶集大都從元及白者故獨詳於元前有凡例
後有補遺元刻既竣漫鐫白集以附行耳往往前後紊
雜既非分體又非編年二本略同而錢為甚目與巻不
合巻首所標與巻内不合有律詩巻而雜入古體者有
一題小序而冠作通巻之序者有失去詩題竟以小序
作題者有本是他人作因公唱和附見者輒易題中字
扭為公作甚至刪落字句顛倒前後舛譌未易枚舉今
悉從各本校正
唐音丁籤載白詩全集鹽官胡氏曰集中詩三十七巻
前後為例不一難以彚編今通照後集分體仍備注以
存其舊凡編五古二十巻七古二巻新樂府二巻長短
句一巻五律五巻五排六巻七律九巻半律七排合一
巻五絶一巻七絶七巻合五十四巻繆戾雖稍減於馬
錢二本然分體太瑣遂有一題之詩而割裂各巻者且
其所注前後集亦頗有誤盖白詩嵗月本井然可考如
長慶集公自謂訖二年冬而胡本於三年詩亦注前集
公自杭州還始卜居洛中得履道宅乃别杭州等詩並
在後集而洛中卜居履道里等詩反注前集雖本相沿
之謬要其考據亦不得謂之詳宻矣
古人詩多以地名如蘓州栁州樊川丁夘類然今長慶
集後集既各自為巻而仍統之曰白香山詩集從其歸
老之地也
是集依胡本分前後集各本雖不另分二集然並載後
集於二十一巻之首且二十巻以上分諷諭間適感傷
律詩凡四類以類次巻巻各以年為先後二十一巻以
下則但分格律又互有間斷而獨不雜入長慶三年以
前詩是後集之起於二十一巻眀矣顧前集八巻及二
十巻巻末反雜長慶三年詩者要亦有故嘗考元序與
公自序長慶集五十巻後集二十巻各以詩文編次舊
本既亡今本盡編文藳於三十七巻後中間取足巻尾
未免移補遂失其舊如曲江感秋詩序云元和二年三
年四年皆有曲江感秋詩編在第七集巻今本第七巻
盡江州詩而所謂第七集巻者皆莫可考西溪叢話云
白樂天後集第五十一巻同微之贈别郭虚舟錬師五
十韻敘燒丹事甚詳今本此詩在二十一巻可見宋本
尚各集詩文次巻未嘗截然列文於後也此非分并之
明驗乎今編長慶集二十巻分類仍之後集十七巻各
本僅分格律亦仍之合三十七巻公集本有續後集散
失難稽其亡據者不敢臆分也
集内應制諸詩及試作皆附别巻有列賦後者有列制
誥後者本不在三十七巻内盖唐人多以此另為一體
也集後又有謡吟歌篇等作文苑英華唐文粹皆入詩
選從之都為别集一巻
今本遺漏詩甚多他不具論即韋縠才調集所選且有
未備者乃從各本蒐輯次為白集補遺二巻合前後别
集凡四十巻
公生平事略見於新舊唐書其中亦互有詳略第新書
多假借字語致本事反以辭晦而年月先後亦不甚詳
今備載舊書仍參考異同為一巻
宋鋟吴蜀本各有年譜一巻今可考者惟唐詩紀事中
寥寥數行不編年而多紕繆丁籖自謂得虞山宋本校
刻然年譜亦多襲紀事之誤而文加略焉似未見宋譜
者盖舊本之亡久矣竊不自揆參考志傳旁證諸家次
為年譜一巻不過約略其出處先後之大㮣俾讀公詩
者雖編次失舊猶得按嵗月以考之耳
詩中箋釋皆原注間有増入者則為按字以别之但就
本詩之可考者而已不復蔓引他書妄託箋注自惟淺
陋不足以注古人詩而公詩亦非撏撦餖飣所能摸索
也
集中字句之訛悉從諸本校對家塾數種之外復假證
於呉中舊家蔵書有萬間堂校改本苕溪草堂本最後
又得憩閒堂所蔵泰興季侍御依宋刻手校本聚本不
一自多互異若銀根亥豕鑿然譌謬抹改固不待言其
或意義可通原属疑似則注一作某字於其下以存其
舊
唐宋詩話㦯因事揚扢引類旁通或考據時地頗足鼓
吹風雅今並采録本詩之後又考公集中記序等作凡
時事相涉詩文互見者亦因詩附載吟諷之下既挹春
華兼登秋實也
古人引用諸書必詳根柢出處嘉隆以後此風邈矣是
集采用凡一百二十餘家各標原書名目其有邪說流
傳不根已甚者亦間為折衷駮正既卒業適秀水朱檢
討竹垞先生来探梅西山因過草堂留話竟日疑難相
質多所發明既歸復以蔵弆鈔本郵寄廣所未備先生
每及表章古人輒津津娓娓商𣙜忘倦衣被後學之功
不敢忘也
是集緣起本以案頭俗本訛誤偶有考正日注行間漸
采小史詩話筆記一二積之窮年不覺盈巻北還杜門
重加編訂時家姪陛来泰交讀書小園相與晨夕謬謂
此本能洗俗刻蕪穢從㬰剞劂因為予讎校字畫襄成
之雅固得附書
　　本傳
白居易字樂天太原人北齊五兵尚書建之仍孫建生
士通皇朝利州都督士通生志善尚衣奉御志善生温
檢校都官郎中温生鍠歴酸棗鞏二縣令鍠生季庚建
中初為彭城令時李正已據河南十餘州叛正已宗人
洧為徐州刺史季庚說洧以彭城歸國因授朝散大夫
大理少卿徐州别駕賜緋魚袋兼徐泗觀察判官歴衢
州襄州别駕自鍠至季庚世敦儒業皆以眀經出身季
庚生居易初建立功於髙齊賜田於韓城子孫家焉遂
移籍同州至温徙於下邽今為下邽人焉居易幼聰慧
絶人襟懐宏放年十五六時袖文一篇投著作郎呉人
顧况况能文而性浮薄後進文章無可意者覽居易文
不覺迎門禮遇曰吾謂斯文遂絶復得吾子矣貞元十
四年始以進士就試禮部(登科記作貞元十六年髙郢/下及第第四人新書但稱貞)
(元中而不紀年考公集中送侯權序及性習相近逺賦/注皆云十六年又箴言序云貞元十有五年天子命中)
(書舎人渤海公領禮部貢舉事越眀年春居易以進士/舉一上登第然則十四年髙郢猶未領貢舉事也舊書)
(作十四年盖據元序及公與元九書二十七嵗之誤然元/序云二十七舉進士舉者在春官試之先一年公與元九)
(書云二十七方從鄉試尚未舉進士也公二十七為貞元/十四年今遂云十四年就試禮部是二十六舉進士就鄉)
(試矣亦與書序語不合總之數目字傳/寫易誤不編年以考之多相仍繆耳)侍郎髙郢擢昇
甲科吏部判入等授秘書省校書郎元和元年四月憲宗
䇿試制舉人應才識兼茂明於體用科䇿入第四等授盩
厔縣尉集賢校理居易文詞富豔尤精于詩筆自讎校至
結綬畿甸所著歌詩數十百篇皆意存諷賦箴時之病補
政之缺而士君子多之往往流聞禁中章武皇帝納諌思
理渇聞讜言二年十一月召入翰林為學士三年五月拜
左拾遺(新書調盩厔尉月中召入/翰林為學士遷左拾遺)居易自以逢好文之主
非次拔擢欲以生平所貯仰酬恩造拜命之日獻䟽言事
曰䝉恩授臣左拾遺依前翰林學士已與崔羣同狀陳
謝但言忝冒未吐衷誠今再凟宸嚴伏惟重賜詳覽臣謹
按六典左右拾遺掌供奉諷諫凡發令舉事有不便於時
不合於道者小則上封大則廷諍其選甚重其秩甚卑所
以然者抑有由也大凡人之情位髙則惜其位身貴則愛
其身惜位則偷合而不言愛身則苟容而不諫此必然
之理也故拾遺之置所以卑其秩者使位未足惜身未
足愛也所以重其選者使下不忍負心上不忍負恩也夫
位不足惜恩不忍負然後能有闕必規有違必諫朝廷
得失無不察天下利病無不言此國朝置拾遺之本意也
由是而言豈小臣愚劣暗懦所宜居之哉况臣本鄉校
䜿儒府縣走吏委心泥滓絶望烟霄豈意聖慈擢居近
職每宴飲無不先預每慶賜無不先霑中廏之馬代其勞
内㕑之膳給其食朝慙夕惕已逾半年塵曠漸深憂媿
彌劇未申微効又擢清班臣所以授官以来僅經十日食
不知味寢不遑安唯思粉身以答殊寵但未獲粉身之
所耳今陛下肇臨皇極初授鴻名夙夜憂勤以求致理每
施一政舉一事無不合于道便于時者萬一事有不便於
時者陛下豈不欲聞之乎萬一政有不合於道者陛下豈
不欲知之乎儻陛下言動之際詔令之間小有闕遺稍
闗損益臣必宻陳所見?獻所聞但在聖心裁斷而已
臣又職在禁中不同外司欲竭愚誠合先陳露伏希天
鑒深察赤誠(新書四年天子以旱甚下詔有所蠲貸振/除災沴居易見詔節未詳即建言乞盡免)
(江淮兩賦以救流瘠且多出宫人憲宗頗采納是時于/頔入朝悉以歌舞人内禁中或言普寧公主取以獻皆)
(頔嬖愛居易以為不如歸/之無令頔得歸曲天子)居易與河南元稹相善同年
登制舉(按元稹選判已與居易同年寄微之百韻詩注/云貞元中與微之同登科第俱授校書郎始相)
(識也是不獨/制舉同年矣)交情隆厚稹自監察御史謫為江陵府士
曹掾翰林學士李絳崔羣上前面論稹無罪居易累䟽切
諌曰臣昨縁元稹左降頻已奏聞臣内察事情外聽衆議
元稹左降有不可者三何者元稹守官正直人所共知自
授御史以来舉奏不避權勢祇如奏李佐公等事多是朝
廷親情人誰無私因以挟恨或假公議將報私嫌遂使誣
謗之聲上聞天聽臣恐元稹左降已後凡在位者每欲舉
職必先以稹為誡無人肯為陛下當官守法無人肯為陛
下嫉惡繩愆内外權貴親黨縱有大過大罪者必相容隠
而已陛下從此無由得知此其不可者一也昨元稹所追
勘房式之事心雖徇公事稍過當既從重罰足以懲違
况經謝恩旋又左降雖引前事以為責辭然外議喧喧
皆以為稹與中使劉士元爭㕔因此獲罪至於爭㕔事理
已具前狀奏陳况聞士元蹋破驛門奪將鞍馬仍索弓箭
嚇辱朝官承前巳来未有此事今中官有罪未聞處置
御史無過却先貶官逺近聞知實損聖徳臣恐從今已後
中官出使縱暴益甚朝官受辱必不敢言縱有被凌辱
毆打者亦以元稹為戒但吞聲而已陛下從此無由得聞
此其不可二也臣又訪聞元稹自去年已来舉奏嚴礪在
東川日枉法沒入平人資産八十餘家又奏王沼違法給
券令監軍神柩及家口入驛又奏裴玢違勅徵百姓草又
奏韓皋使軍將封杖打殺縣令如此之事前後甚多屬朝
廷法行悉有懲罰計天下方鎮皆怒元稹守官今貶為江
陵判司即是送與方鎮從此方便報怨朝廷何由得知伏
聞徳宗時有崔善貞者告李錡必反徳宗不信送與李錡
錡掘坑熾火燒殺善貞曽未數年李錡果反至今天下為
之痛心臣恐元稹貶官方鎮有過無人敢言陛下無由
得知不法之事此其不可者三也若無此三不可假如
朝廷誤左降一御史盖是小事臣安敢瑣瀆聖聽至於
再三誠以所損者深所闗者大以此思慮敢不極言疏
入不報又淄青節度使李師道進絹為魏徵子孫贖宅
(新書師道上私錢六百/萬為魏徵孫贖故第)居易諫曰徵是陛下先朝宰相
太宗嘗賜殿材成其正室尤與諸家第宅不同子孫典
貼其錢不多自可宜中為之收贖而令師道掠美事實
非宜憲宗深然之上又欲加河東王諤平章事居易諫
曰宰相是陛下輔臣非賢良不可當此位諤誅剥民財
以市恩澤不可使四方之人謂陛下得王諤進奉而與
之宰相深無益於聖朝乃止(新書是時孫璹以禁衛勞/擢鳯翔節度使張奉國定)
(徐州平李錡有功遷金吾將軍居易為帝言宜罷璹進/奉國以竦天下忠臣心度支有囚繫閺鄉獄更三赦不)
(得原又奏言父死縶其子夫久繫妻嫁債無/償期禁無休日請一切免之奏凡十餘上)王承宗拒
命上令神䇿中尉吐突承璀為招討使諫官上章者十
七八居易面論辭情切至既而又請罷河北用兵凡數
千百言皆人之難言者上多聽納唯諌承璀事切上頗
不恱(新書後對殿中論執强鯁帝未諭輒進/曰陛下誤矣帝變色罷謂李絳云云)謂李絳曰
白居易小子是朕拔擢致名位而無禮於朕朕實難奈
絳對曰居易所以不避死亡之誅事無巨細必言者盖
酬陛下特力拔擢耳非輕言也陛下欲開諫諍之路不
宜阻居易言上曰卿言是也繇是多見聽納五年當改
官上謂崔羣曰居易官卑俸薄拘於資地不能超等其
官可聽自便奏来居易奏曰臣聞姜公輔為内職求為
京府判司為奉親也臣有老母家貧養薄乞如公輔例
於是除京兆府户曹參軍六年四月丁母陳夫人之喪
退居下邽九年冬入朝授太子左贊善大夫十年七月
盜殺宰相武元衡居易首上疏論其寃急請捕賊以雪
國恥宰相以宫官非諫職不當先諫官言事㑹有素惡
居易者掎摭居易言浮華無行其母因看花墮井而死
而居易作賞花及新井詩甚傷名教不宜寘彼周行執
政方惡其言事奏貶為江表刺史詔出中書舍人王涯
上疏論之言居易所犯狀迹不宜治郡追詔授江州司
馬居易儒學之外尤通釋典常以忘懐處順為事都不
以遷謫介意在湓城立隠舎於廬山遺愛寺嘗與人書
言之曰予去年秋始逰廬山到東西二林間香鑪峯下
見雲木泉石勝絶第一愛不能捨因立草堂前有喬松
十數株修竹千餘竿青蘿為牆援白石為橋道流水周
於舍下飛泉落於簷間紅榴白蓮羅生池砌居易與湊
滿朗晦四禪師追永逺宗雷之迹為人外之交每相攜
逰詠躋危登險極林泉之幽遂至於翛然順適之際㡬
欲忘其形骸或經時不歸或逾月而返郡守以朝貴遇
之不之責時元稹在通州篇詠贈答往来不以數千里
為逺嘗與稹書因論作文之大㫖曰夫文尚矣三才各
有文天之文三光首之地之文五材首之人之文六經
首之就六經言詩又首之何者聖人感人心而天下和
平感人心者莫先乎情莫始乎言莫切乎聲莫深乎義
詩者根情苗言華聲實義上自賢聖下至愚騃微及豚
魚幽及鬼神羣分而氣同形異而情一未有聲入而不
應情交而不感者聖人知其然因其言經之以六義緣
其聲緯之以五音音有韻義有類韻協則言順言順則
聲易入類舉則情見情見則感易交於是乎孕大含深
貫微洞宻上下通而一氣泰憂樂合而百志熙二帝三
王所以直道而行垂拱而理者掲此以為大柄決此以
為大竇也故聞元首明股肱良之歌則知虞道昌矣聞
五子洛汭之歌則知夏政荒矣言者無罪聞者作誡言
者聞者莫不兩盡其心焉洎周衰秦興採詩官廢上不
以詩補察時政下不以詩洩道人情用至於諂成之風
動救失之道缺於時六義始刓矣國風變為騷辭五言
始於蘓李詩騷皆不遇者各繫其志發而為文故河梁
之句止於傷别澤畔之吟歸於怨思彷徨抑鬱不暇及
他耳然去詩未逺梗槩尚存故興離别則引雙鳬一鴈
為喻諷君子小人則引香草惡鳥為比雖義類不具猶
得風人之什二三焉於時六義始缺矣晉宋已還得者
盖寡以康樂之奥博多溺於山水以淵明之髙古偏放
於田園江鮑之流又狹於此如梁鴻五噫之例者百無
一二於時六義寖微矣陵夷至於梁陳間率不過嘲風
雪弄花草而已噫風雪花草之物三百篇中豈捨之乎
顧所用何如耳設如北風其涼假風以刺威虐雨雪霏
霏因雪以愍征役棠棣之華感華以諷兄弟采采芣苡
美草以樂有子也皆興發於此而義歸於彼反是者可
乎哉然則餘霞散成綺澄江靜如練歸花先委露别葉
乍辭風之什麗則麗矣吾不知其所諷焉故僕所謂嘲
風雪弄花草而已於時六義盡去矣唐興二百年其間
詩人不可勝數所可舉者陳子昂有感遇詩二十首鮑
防感興詩十五篇又詩之豪者世稱李杜李之作才矣
竒矣人不迨矣索其風雅比興十無一焉杜詩最多可
傳者千餘首至於貫穿今古覼縷格律盡工盡善又過
於李焉然撮其新安石壕潼闗吏蘆子闗花門之章朱
門酒肉臭路有凍死骨之句亦不過十三四杜尚如此
况不迨杜者乎僕常痛詩道崩壊忽忽憤發或廢食輟
寢不量才力欲扶起之嗟乎事有大謬者又不可一二
而言然亦不能不粗陳於左右僕始生六七月時乳母
抱弄於書屏下有指之字無字示僕者僕雖口未能言
心已黙識後有問此二字者雖百十其試而指之不差
則知僕宿習之緣已在文字中矣及五六嵗便學為詩
九嵗暗識聲韻十五六始知有進士苦節讀書二十已
来晝課賦夜課書間又課詩不遑寢息矣以至於口舌
成瘡手肘成胝既壯而膚革不豐盈未老而齒髪早衰
白瞀然如飛蠅垂珠在眸子中者動以萬數盖以苦學
力文之所致又自悲矣家貧多故年二十七方從鄉試
既第之後雖専於科試亦不廢詩及授校書郎時已盈
三四百首或出示交友如足下輩見皆謂之工其實未
窺作者之域耳自登朝来年齒漸長閱事漸多每與人
言多詢時務每讀書史多求理道始知文章合為時而
著歌詩合為事而作是時皇帝初即位宰府有正人屢
降璽書訪人急病僕當此日擢在翰林身是諫官月請
諌紙唘奏之間有可以救濟人病禆補時闕而難於指
言者輒詠歌之欲稍稍進聞於上上以廣宸聽副憂勤
次以酬恩奬塞言責下以復吾平生之志豈圗志未就
而悔巳生言未聞而謗已成矣又請為左右終言之凡
聞僕賀雨詩衆口籍籍以為非宜矣聞僕哭孔戡詩衆
面脉脉盡不恱矣聞秦中吟則權豪貴近者相目而變
色矣聞登樂逰園寄足下詩則執政柄者扼腕矣聞宿
紫閣邨詩則握軍要者切齒矣大率如此不可徧舉不
相與者號為沽譽號為詆訐號為訕謗苟相與者則如
牛僧孺之戒焉乃至骨月妻孥皆以我為非也其不我
非者舉世不過三兩人有鄧魴者見僕詩而喜無何魴
死有唐衢者見僕詩而泣未㡬而衢死其餘即足下足
下又十年来困躓若此嗚呼豈六義四始之風天將破
壊不可支持耶抑又不知天意不欲使下人病苦聞於
上耶不然何有志於詩者不利若此之甚也然僕又自
思闗東一男子耳除讀書属文外其他懵然無知乃至
書畫碁博可以接羣居之歡者一無通曉即其愚拙可
知矣初應進士時中朝無緦麻之親達官無半面之舊
䇿蹇步於利足之途張空拳於戰文之塲十年之間三
登科第名落衆耳迹昇清貴出交賢俊入侍冕旒始得
名於文章終得罪於文章亦其宜也日者聞親友間說
禮吏部舉選人多以僕私試賦判為凖的其餘詩句亦
往往在人口中僕恧然自媿不之信也及再来長安又
聞有軍使髙霞寓者欲聘倡妓妓大誇曰我誦得白學
士長恨歌豈同他哉由是増價又足下書云到通州日
見江館柱間有題僕詩者何人哉又昨過漢南日適遇
主人集衆娱樂他賓諸妓見僕来指而相顧曰此是秦
中吟長恨歌主耳自長安抵江西三四千里凡鄉校佛
寺逆旅行舟之中往往有題僕詩者士庶僧徒孀婦處
女之口毎有詠僕詩者此誠雕篆之戲不足為多然今
時俗所重正在此耳雖前賢如淵雲者前輩如李杜者
亦未能忘情於其間哉古人云名者公器不可多取僕
是何者竊時之名已多既竊時名又欲竊時之富貴使
已為造物者肯兼與之乎今之屯窮理固然也况詩人
多蹇如陳子昂杜甫各授一拾遺而屯剥至死孟浩然
輩不及一命窮悴終身近日孟郊六十終試協律張籍
五十未離一太祝彼何人哉况僕之才又不逮彼今雖
謫佐逺郡而官品至第五月俸四五萬寒有衣飢有食
給身之外施及家人亦可謂不負白氏子矣微之微之
勿念我哉僕數月来檢討囊帙中得新舊詩各以類分
分為巻目自拾遺来凡所遇所感闗於美刺興比者又
自武徳至元和因事立題題為新樂府者共一百五十
首謂之諷諭詩(英華作/諷詩)又或退公獨處或移病閑居知
足保和吟翫性情者一百首謂之閑適詩又有事物牽
於外情理動於中随感遇而形於歎詠者一百首謂之
感傷詩又有五言七言長句絶句自百韻至兩韻者四
百餘首謂之雜律詩凡為十五巻約八百首異時相見
當盡致於執事微之古人云窮則獨善其身達則兼濟
天下僕雖不肖常師此語大丈夫所守者道所待者時
時之来也為雲龍為風鵬勃然突然陳力以出時之不
来也為霧豹為㝠鴻寂兮寥兮奉身而退進退出處何
往而不自得哉故僕志在兼濟行在獨善奉而始終之
則為道言而發眀之則為詩謂之諷諭詩兼濟之志也
謂之閑適詩獨善之義也故覽僕詩者知僕之道焉其
餘雜律詩㦯誘於一時一物發於一笑一吟率然成章
非平生所尚者但以親朋合散之際取其釋恨佐歡今
銓次之間未能刪去他時有為我編集斯文者略之可
也微之夫貴耳賤目榮古陋今人之大情也僕不能逺
徵古舊如近嵗韋蘇州歌行才麗之外頗近興諷其五
言詩又髙雅閑澹自成一家之體今之秉筆者誰能及
之然當蘓州在日人亦未甚愛重必待身後人始貴之
今僕之詩人所愛者悉不過雜律詩與長恨歌已下耳
時之所重僕之所輕至於諷諭者意激而言質閑適者
思澹而辭迂以質合迂宜人之不愛也今所愛者並世
而生獨足下耳然百千年後安知復無如足下者出而
知愛我詩哉故自八九年来與足下小通則以詩相戒
小窮則以詩相勉索居則以詩相慰同處則以詩相娱
知吾罪吾率以詩也如今年春逰城南時與足下馬上
相戲因各誦新豔小律不雜他篇自皇子陂歸昭國里
迭吟逓唱不絶聲者二十里餘樊李在傍無所措口知
我者以為詩仙不知我者以為詩魔何則勞心靈役聲
氣連朝接夕不自知其苦非魔而何偶同人當美景或
花時宴罷或月夜酒酣一詠一吟不覺老之將至雖驂
鸞鶴逰蓬瀛者之適無以加於此焉又非仙而何微之
微之此吾所以與足下外形骸脫蹤迹傲軒鼎輕人寰
者又以此也當此之時足下興有餘力且欲與僕悉索
還往中詩取其尤長者如張十八古樂府李二十新歌
行盧楊二秘書律詩竇七元八絶句博捜精掇編而次
之號為元白往還集衆君子得擬議於此者莫不踊躍
欣喜以為盛事嗟乎言未終而足下左轉不數月而僕
又繼行心期索然何日成就又可為之太息矣僕常語
足下凡人為文私於自是不忍於割截或失於繁多其
間妍媸益又自惑必待文友有公鑒無姑息者討論而
削奪之然後繁簡當否得其中矣况僕與足下為文尤
患其多已尚病之况他人乎今且各纂詩筆粗為巻第
待與足下相見日各出所有終前志焉又不知相遇是
何年相見是何地溘然而至則如之何微之知我心哉
潯陽臘月江風苦寒嵗暮鮮歡夜長少睡引筆鋪紙悄
然燈前有念則書言無銓次勿以繁雜為倦且以代一
夕之話言也居易自敘如此文士以為信然十三年冬
量移忠州刺史自潯陽浮江上峡十四年三月元稹㑹
居易於峽口停舟夷陵三日時季弟行簡從行三人於
峡州西二十里黄牛硤口石洞中置酒賦詩戀戀不能
訣南賓郡當峡路之深險處也花木多竒居易在郡為
木蓮荔枝圗寄朝中親友各記其狀(記荔枝木蓮/見後不複録)盛傳
都下好事者喧然模寫其年冬召還京師拜司門貟外
郎明年轉主客郎中知制誥加朝散大夫始著緋(新書/穆宗)
(好畋逰獻續/虞人箴以諷)時元稹亦徵還為尚書郎知制誥同在綸
閣長慶元年三月(穆宗本紀作元年/四月此三月當誤)受詔與中書舎人
王起覆試禮部侍郎錢徽下及第人鄭朗等一十四人
十月轉中書舎人(新書田布拜魏博節度使命持節宣/諭布遺五百縑詔使受之辭曰布父)
(讐國恥未雪人當以物助之乃取其財誼不忍方諭/問旁午若悉有所贈則賊未殄布貲竭矣詔聽辭餉)十
一月穆宗親試制舉人又與賈餗陳岵為考䇿官凡朝
廷文字之職無不首居其選然多為排擯不得用其才
時天子荒縱不法執政非其人制御乖方河朔復亂居
易累上疏論其事天子不能用乃求外任(新書是時河/朔復亂合諸)
(道兵出討遷延無功賊取弓髙絶糧道深州圍益急居/易上言兵多則難用將衆則不一宜詔魏博澤潞定滄)
(四節度使令各守境以省度支貲餉每道各出銳兵三/千使李光顔將光顔故有鳯翔徐滑河陽陳許軍無慮)
(四萬可徑薄賊開弓髙糧路合下博解深州三圍與牛/元翼合還裴度招討使使悉太原兵西壓境見利乗隙)
(夾攻之間令招諭以動其心未及誅夷必自生變且光是/顔久將有威名度為人忠勇可當一面無若二人者於)
(天子荒縱宰相才下責罰失所宜坐視/賊無能為居易忠不見聽乃匄外遷)七月除杭州刺
史俄而元稹罷相自馮翊轉浙東觀察使交契素深杭
越鄰境篇詠往来不間浃旬嘗㑹於境上數日而别(新/書)
(為杭州刺史始築隄捍錢唐湖鍾洩其/水溉田千頃復浚李泌六井民賴其汲)秩滿除太子左
庶子分司東都寳厯中復出為蘇州刺史文宗即位徵
拜秘書監賜金紫九月上誕節召居易與僧惟澄道士
趙常盈對御講論於麟徳殿居易論難鋒起辭辨泉注
上疑宿搆深嗟挹之大和二年正月轉刑部侍郎封晉
陽縣男食邑三百戸三年稱病東歸求為分司官尋除
太子賓客居易初對䇿髙第擢入翰林䝉英主特達顧
遇頗欲奮厲効報苟致身於訏謨之地則兼濟生靈蓄
意未果望風為當路者所擠流徙江湖四五年間幾淪
蠻瘴自是宦情衰落無意於出處惟以逍遥自得吟詠
情性為事大和已後李宗閔李徳裕朋黨事起是非排
陷朝昇暮黜天子亦無如之何楊頴士楊虞卿與宗閔
善居易妻頴士從父妹也居易愈不自安懼以黨人見
斥乃求置身散地冀於逺害凡所居官未嘗終秩率以
病免固求分務識者多之五年除河南尹七年復授太
子賓客分司初居易罷杭州歸洛陽於履道里得故散
騎常侍楊馮宅竹木池館有林泉之致家妓樊素蠻子
者能歌善舞居易既以尹正罷歸每獨酌賦詠於舟中
因為池上篇(池上篇載詩/内不複録)又効陶?五栁先生作醉吟
先生以自况文章曠達皆此類也太和末李訓搆禍衣
冠塗地士林傷感居易愈無宦情開成元年除同州刺
史辭疾不拜尋授太子少傅進封馮翊縣開國侯四年
冬得風病伏枕者累月乃放諸妓女樊蠻等仍自為墓
志病中吟詠不輟(病中詩序載/詩内不複録)㑹昌中請罷太子少傅
以刑部尚書致仕與香山僧如滿結香火社每肩輿往
来白衣鳩杖自稱香山居士大中元年卒時年七十有
六贈尚書右僕射(新書㑹昌初以刑部尚書致仕六年/卒年七十五贈尚書右僕射宣宗以)
(詩弔之遺命薄葬無請諡又云敏中為相請諡有司曰/文北夢瑣言牛僧孺初卒未賜諡後白敏中入相乃奏)
(定諡曰簡白居易曰文唐語林大中末諌官獻疏請賜/白居易諡上曰何不讀醉吟先生墓表卒不賜諡弟敏)
(中在相位奏立神道碑使李商隠為之按商隠碑文未/嘗稱諡亦但云應公之子景受而作設果由敏中奏請)
(何無一字及朝典乎賜/諡之說恐未足據也)有文集七十五巻經史事類三
十巻並行於世長慶末浙東觀察使元稹為居易集序
(元序載長慶集/巻首不複錄)人以稹序盡其能事居易嘗寫其文集
送江州東西二林寺洛城香山聖善等寺如佛書雜傳
例流行之無子以其姪孫嗣遺命不歸下邽(按公自譔/墓志葬下)
(邽縣臨津里北源李墓碑作葬龍門太平寰宇記白居/易影堂在洛陽縣南二十里其為葬洛無疑若遺命則)
(似属穿/鑿也)可葬於香山如滿師塔之側家人從命而葬焉
(新書賛云居易譏世人所愛惟雜律詩彼所重我所輕/至諷諭意激而言質閒適思澹而辭迂以質合迂宜人)
(之不愛也今視其文信然而杜牧謂纖豔不逞非莊士/雅人所為流傳人間子父女母交口教授淫言媟語入)
(人肌骨不可去盖救所失不得不云立名按史筆矛盾/如此安所謂識與斷乎且所云纎豔不逞等本非杜牧)
(語葉少藴避暑録話杜牧作李戡墓志載戡詆元白詩/語所謂非莊人雅士所為淫言媟語入人肌骨者元稹)
(所不論如樂天諷諭閒適之辭可槩謂淫言媟語耶戡/不知何人而牧稱之過甚古今妄人不自量好抑揚予)
(奪而人輒信之類爾觀牧詩纎豔淫媟乃正其所言而/不自知也新唐書取為牧語論樂天傳以為救失不得)
(不然盖過矣牧記戡母夢有偉男子持雙兒授之予孔/丘以是與爾及生戡因字之天授晁無咎每舉以為戲)
(曰孔夫子乃為人作九子母耶此必/戡平日自言者其詭妄不言可知也)
欽定四庫全書
　白香山詩集
　　年譜(世系/)
　
　
　
　
　
　按唐宰相世系表白氏出自姬姓周太王五世孫虞
　仲封於虞為晉所滅虞之公族井伯奚媵伯姬於秦
　受邑於百里因號百里奚奚生視字孟明古人皆先
　字後名故稱為孟明視孟明視二子一曰西乞術二
　曰白乙丙其後以為氏裔孫武安君起賜死杜郵始
　皇思其功封其子仲於太原故子孫世為太原人二
　十三世孫後魏太原太守邕邕五世孫建白氏家狀
　則曰楚殺白公其子奔秦代為名將乙丙已降是也
　未嘗作虞人及百里奚媵秦語表又以建為後周𢎞
　農郡守與家狀比齊五兵尚書贈司空不合白敏中
　大父名鏻與鍠同為温之子乃以鏻為潾凡此皆誤
　也洪景盧容齋隨筆謂新唐書宰相世系表承用逐
　家譜牒多所繆誤歐陽公略不削筆恐未可據信哉
　白公自撰醉吟先生墓志云有三姪長味道巢縣丞
　次景囘淄州司兵叅軍次晦之舉進士並不詳何人
　子又云樂天無子以姪孫阿新為之後大中三年李
　商隠為公墓碑云子景受自頴陽尉典治集賢御書
　表云景受孟懐觀察使以從子嗣則非阿新明矣按
　公墓志預作於㑹昌初豈其後復易以從子承祧而
　遂更其名乎表於景受下猶系二世景受生邦翰司
　封郎中邦翰生思齊鄭州錄事叅軍行簡子為味道
　成都少尹今世系並依文集家狀仍載史表異同以
　備考










　案直齋陳氏書錄解題曰吳郡守李伯珍刻白集有
　年譜一巻維揚李璜徳劭譔余病其疎畧牴牾號為
　年譜而不編年乃别為新譜刋附集首又曰知忠州
　漢嘉何友諒以居易舊治既刋其文集又作年譜列
　之集首始余為譜既成妺夫王栐叔守忠錄寄之則
　忠巳有此譜視余譜詳畧互見亦各有發明按此即
　所謂吳蜀本也今並亡失無可考惟唐詩紀事畧有
　譜胡氏丁籤列白集之首者多從其説亦間有異同
　頗如陳氏所謂疎畧牴牾號為年譜而不編年者大
　都仍吳本之誤也如貞元十六年本庚辰而訛曰已
　卯公生壬子嵗是年二十九而訛曰二十八元和三
　年除左拾遺見本傳又見公奏狀又見奉勅試撰制
　誥注而訛曰二年除謝狀稱五年五月始授京兆户
　曹叅軍喪母則在六年四月而訛曰五年喪母賀雨
　詩云皇帝嗣寳厯元和三年冬自冬及春暮不雨旱
　爞爞是明屬四年作矣而訛曰三年冬作豈未見自
　冬及春暮句耶且云為賛善首尾四年尤謬公六年
　丁母喪九年拜賛善至十年謫潯陽才五年寄元九
　詩云一病經四年親朋書斷絶然則渭村退居已首
　尾四年安得五年為賛善哉十四年同知退赴忠州
　任於峽中遇微之作三游洞序而訛曰三遊洞􁎯㑹
　昌二年壬戌春致仕官俸初罷詩云七年為少傅公
　以開成丙辰加少傅至壬戌正是七年而訛曰元年
　致仕其中繆盭略舉於此既從而訂正之乃益叅考
　傳志諸家所紀𫐠仍舉公詩之嵗月可考者繫其下
　次為年譜一巻時代云逺典籍淪亡或失据依寧闕
　其未確者不敢穿鑿傅㑹而曲為之説也敢以質諸
　博雅君子古歙汪立名譔
欽定四庫全書
　白香山詩集　　　　　　　歙縣汪立名編
　　年譜舊本
　嵗在𤣥黓敦牂四月余方編刻白香山詩購宋槧年
　譜未得乃妄為考據譔次年譜一巻眀年五月剞􁴛
　既竣復從朱檢討竹垞先生所得琴川汲古閣毛氏
　故所蔵香山宋譜即直齋陳氏譔本不特編年繫事
　與余譜略同而其辨論海圗屏風詩為諷王承宗事
　作及元白隙終之繆之類無不暗合相去數百年如
　與古人晤對質疑亦大快事也始余為譜頗極駮史
　傳紀事諸書譌誤或者怪之獲見是書自幸可藉以
　白穿鑿杜譔之疑遂欲削去所譔獨留陳本而竹垞
　先生以為二譜一縱一横體格本異且互有詳略不
　嫌並存又因其得之既刻之後遂附次新譜非敢進
　今而退古也譜既曰未嘗賜諡而猶稱白文公年譜
　者從新史耳若其引据詩話雖已采錄重惜古本未
　忍裁節並仍其舊康熙癸未六月汪立名記
　　　白文公年譜
公名居易字樂天白氏系出白起為秦將死杜郵始皇
思其功封其子於太原故子孫世為太原人二十三世
孫邕為後魏太原太守邕五世孫建北齊五兵尚書賜
田於韓城因家焉始移籍同州建生士通唐利州都督
生志善尚衣奉御生温檢校都官郎中徙華州下邽遂
為下邽人生鍠鞏縣令生季庚襄州別駕公皇考也見
舊史傳新史宰相世系表及公所述鞏縣府君事狀其
不同者表稱虞公族百里奚媵秦穆姬生孟眀視視生
二子曰西乞術白乙丙其後以為氏而事狀稱楚大子
建之子勝號白公其子奔秦代為秦將白乙以降是也
如表言則白出姬姓如狀言則出芈姓按左氏傳晉敗
秦于殽獲百里孟明視西乞術白乙丙孟眀氏百里謂
為奚之子可也術丙與孟眀號為三帥烏知其為孟眀
之子邪且萬無父子三人並將之理此其為說固巳疎
矣若事狀則又合白乙白勝為一族白乙為秦穆將去
白勝㡬二百年而云白乙以降則反以為白勝之後裔
又何其考之不詳也元和姓纂載風俗通以白乙為嬴
姓盖亦以其為秦人意之爾姓纂復泛舉秦白起楚白
勝周白圭漢白生等數人而皆不能言其自出大抵世
祀緜邈譜諜散亡惟當用春秋見聞傳聞之義斷自近
始若必逺推古昔傅㑹本支則固不能亡牴牾矣
代宗大厯七年壬子
正月二十日公始生於鄭州新鄭縣東郭宅見公自為
墓誌新鄭公祖鞏縣府君所居也杭蘓集本皆作六年
嵗在辛亥而公嘗有詩云何事同生壬子嵗老於崔相
及劉郎謂崔羣劉禹錫皆同庚則非辛亥明矣集本誤
也生六七月乳母抱立屏下指之無二字百試不差見
公與元九書
八年癸丑
是嵗鞏縣府君卒於新鄭
九年甲寅
十年乙夘
十一年丙辰
十二年丁巳
與元九書云年五六嵗便學為詩
十三年戊午
十四年已未
徳宗建中元年庚申
與元九書云年九嵗始識聲韻
二年辛酉
三年壬戌
四年癸亥
興元元年甲子
貞元元年乙丑
二年丙寅
公年十五有江南送北客寄徐州兄弟詩自此始有文
見於集公父襄州府君建中初令彭城東平叛命與李
洧謀以徐州歸國就擢本州別駕至是猶在徐公時遊
江南故以詩寄兄弟也然公未仕以前家常在徐豈以
府君嘗有功於徐故耶集中又有宿桐廬館詩避難越
中江樓望歸詩除夜寄弟妹詩大抵皆南逰所作但莫
能考其嵗月爾盖公自少往来江南侍其兄官浮梁遂
以宣州解及第既第復至宣城集中是以多江南詩也
三年丁夘
與元九書云年十五六始知有進士舊史云年十五六
時袖詩謁顧况况迎門禮謁曰吾謂斯文遂絶今復得
子矣摭言云况謔公曰長安物貴居大不易及讀原上
草詩野火燒不盡春風吹又生乃曰有句如此居亦何
難
四年戊辰
有王昭君二絶所謂君王若問妾顔色莫道不如宫裏
時者也時年十七
五年已巳
有病中作詩是嵗初置中和節集有中和節頌未及第
時所作而序云臣某忝就賓貢之列則未必作於是年
也
六年庚午
七年辛未
八年壬申
九年癸酉
十年甲戌
五月襄州府君卒於襄陽官舎府君自徐徙佐衢又徙
襄公有逰襄陽懐孟浩然詩或是随侍時作
十一年乙亥
十二年丙子
十三年丁丑
十四年戊寅
十五年已夘
公兄幼文為浮梁主簿留家於此公實從之有將之饒
州江浦夜泊詩云身病向畨陽家貧寄徐州當作於此
時是嵗舉進士於宣州試射中正鵠賦窗中列逺岫詩
公預薦送有傷逺行賦云分微禄以歸養自鄱陽而歸
洛陽又云今我来兮秋風其凉盖公既被薦乃歸省而
其家當復自徐徙寓洛也
十六年庚辰
二月十四日中書舎人髙郢下第四人及第試性習相
近逺賦玉水記方流詩摭言云攜謁校書郎李逢吉初
不為意及覽賦頭云下自人上達君咸徳以慎立而性
由習分大竒之元稹為集序云貞元末進士尚馳競髙
郢始用經蓺為進退樂天一舉擢上第明年㧞萃甲科
由是性習相近逺求𤣥珠斬白蛇等賦及百道判新進
士競相傳於京師矣摭言又云時年二十七有詩曰慈
恩塔下題名處十七人中最少年按舊史貞元十四年
始以進士試禮部擢甲科公生壬子至戊寅恰二十七
嵗與摭言合今以集考之實不然試賦既眀著嵗月而
箴言序云十五年天子命渤海公領禮部貢舉事明年
春一上登第又送侯權序亦云十五年秋予始舉進士
與侯生俱為宣城守所貢眀年春予中春官第則其非
十四年審矣盖公與元九書自言年二十七方從鄉賦
集序因之摭言之誤殆由此然書但云從鄉賦爾不云
及第也李璜舊譜云樂天年二十九猶未第故有詩云
此生知負少年春不展愁眉欲三十時貞元十五年也
眀年始登第按十五年公方二十八其曰欲三十者大
約言之便以為二十九亦誤矣及第後有留別同年詩
云及第未為貴拜親方始榮又有憶舊山與同年賀坐
主拜太常冬日宴鄭家亭等詩有哀二良文為陸長源
鄭通誠作也序云十五年隴西薨浹辰而師亂十六年
夏南陽薨翌日而難作隴西董晉南陽張建封也汴徐
之變陸鄭皆戎倅死焉
十七年辛巳
祭符離六兄文云去年春居易南逰兄亦東適黟歙之
間欣然一覿又在宣州祭烏江十五兄文云及兄辭滿
淮南薄逰江東居易亦以行邁忽逆旅而逢盖公及第
後即逰江南復至宣城有敘徳書情四十韻上宣歙崔
中丞云幸穿楊逺葉謬折桂髙枝又云磨鉛重剸割䇿
蹇再奔馳相馬須憐痩呼鷹正及飢當是此年所作詩
意欲求辟舉者崔中丞名衍
十八年壬午
有詩云何况鏡中年又逼三十二時年三十一也舊譜
以為校書時作非是
十九年癸未
以㧞萃選登科時鄭珣瑜為吏部李商隠撰公墓碑云
前進士避祖諱選書判抜萃盖公祖名鍠與宏同音言
所以不應宏辭也摭言云白公試宏詞賦考落以賦有
不知我者謂我斬白蛇知我者謂我斬白帝也登科之
人賦皆無聞白公之賦傳於天下按公未嘗試宏詞此
賦或是行巻所作摭言誤也始仕為校書郎集有代書
寄微之百韻首云憶昔貞元嵗初登典校司身名同日
授心事一言知注云貞元中與微之同登科俱授校書
始相識公及第於是四年年三十二矣嵗有養竹記許
昌令壁記及記畫
二十年甲申
汎渭賦序云右丞相髙公之掌貢舉也予以鄉貢進士
舉及第左丞相鄭公之領選部也予以書判㧞萃選登
科十九年天子並命二公對掌鈞軸眀年春予為校書
郎始徙家秦中卜居於渭上盖公未仕時家多在徐至
是始居秦又有八漸偈二月在東都作當是迎家時也
又燕子樓詩序云予為校書郎時逰徐泗間張尚書宴
予酒酣出盼盼以佐歡歡甚予因贈詩云醉嬌勝不得
風裊牡丹花意亦在此年燕子樓事世傳為張建封按
建封死在貞元十六年且其官為司空非尚書也尚書
乃其子愔麗情集誤以為建封爾此雖細事亦可以正
千載傳聞之謬
順宗永貞元年乙酉
有感時詩云不覺眀鏡中忽年三十二勿言身未老冉
冉行將至
憲宗元和元年丙戌
罷校書郎四月應材識兼茂明於體用科入第四等是
時順宗未葬以制舉人皆先朝所召命宰相監試元稹
入第三等䇿林序云與微之俱應制舉閉戸累月揣摩
當代之事造成䇿目七十五門微之首登科予次焉授
盩厔尉代書百韻詩云東垣君諌爭西邑我驅馳謂微
之拜拾遺也權攝昭應早秋書事亦云丹殿子司諌赤
縣我徒勞墓碑云以對䇿語切不得為諌官然第四等
自當入赤尉謂語切不得入第三等乃可也有北樓望
山醉中歸盩厔等詩長恨歌
二年丁亥
有曲江早秋詩云我年三十六冉冉復旦暮碑云試進
士取蕭澣為第一事畢帖集賢校理月中由右銀臺召
入翰林院試文明日以所試制加涇原段佑遂為學士
時十一月也入院後有寄題盩厔雙松詩云忽奉宣室
召徵為文苑臣舊譜以爲與哥舒大詩不知何據是嵗
元稹母鄭氏死公為墓銘又有祭楊氏夫人文公維私
之眷每深公姨也公夫人𢎞農郡君於虞卿汝士為從
兄弟
三年戊子
四月二十八日授左拾遺有謝官状與學士崔羣同進
羣時遷庫部貟外郎五月有初授拾遺獻書舊譜云二
年上書授拾遺又一年年三十七公時在諌省命寓直
集賢殿月中召為學士按公二年自校理入翰林明年
為諌官既拜乃上書不知譜所云何為乖誤若此有論
制科人狀時牛僧孺皇甫湜李宗閔對䇿切直宰相李
吉甫泣訴於上考官韋貫之等皆坐貶故公極論之公
時亦為考覆官唐朋黨之禍盖始此而公與李徳裕不
咸亦始此又有論王鍔除官裴均進奉等狀
四年已丑
有賀雨詩自去冬旱至春始得雨有徳宗賢妃韋氏墓
誌有論魏徵舊宅状論吐突承璀職名狀有海圗屏風
詩時方討王承宗公意不然故借巨鼇以風是嵗生女
曰金鑾
五年庚寅
寒食詩云忽因時節驚年㡬四十如今欠一年有金鑾
女晬日詩有論元稹左降狀請罷恒州兵二狀四月求
京兆府判司得士曹參軍有謝官狀公在諌省數言事
忤憲宗意其論吐突承璀尤不恱至有小子無禮之語
賴李絳救解及當改官喻崔羣使求自便又俾中人梁
守謙宣㫖於是有陳情狀盖亦承上意爾舊譜謂在翰
苑久不遷故求補外者非也有初除戶曹喜而言志詩
未㡬退居渭上有寄禮部崔侍郎翰林錢舎人一百韻
云五年同晝夜一別似參商自二年為學士至此五年
崔謂崔羣嘗同狀謝官故又云共詞加寵命合表謝恩
光也又有適意詩云三年作諌官復多尸素羞一朝歸
渭上泛如不繫舟又隠几詩云行年三十九嵗暮日斜
時又歸田詩云三十為近臣腰間鳴佩玉四十為野夫
田中學鋤穀盖自小諌為戶曹但解諌職而巳至是則
併翰苑皆解去是必移疾求退而史失載爾但集有拜
裴垍李絳張𢎞靖武元衡韋貫之五相制考裴垍相在
元和三年公正居翰苑絳以六年相元衡八年𢎞靖貫
之九年皆當公退閑憂居之日此又不可曉也是嵗金
鑾女死有詩云衰病四十身嬌癡三嵗女又云病来纔
十日養得巳三年
六年辛夘
有沐浴詩云自問今年㡬春秋四十初又栽松詩云如
何過四十種此數寸枝又白髮詩云况今我四十春雪
詩云元和嵗在夘六年春二月此即韓愈集所謂辛夘
年雪也四月五日太夫人陳氏卒始鞏縣府君窆新鄭
襄州府君窆襄陽至是皆遷䕶於下邽以十一月八日
襄事而陳夫人祔焉有白氏事狀二道
七年壬辰
有秋日詩云下有獨立人年来四十一
八年癸巳
二月有陳府君夫人白氏及弟金剛奴墓誌夫人公之
祖姑且外祖母也金剛奴公之幼弟公既卜葬祖禰至
是亦遷祔焉又有祭金剛奴文是嵗除喪九月有記異
冬有村居苦寒詩
九年甲午
有重到華陽舊居詩云若為重入華陽院病鬢愁心四
十三華陽觀公應制舉時所居也有遊悟真寺詩云元
和九年秋八月月上弦冬除右賛善大夫有酬盧秘書
早朝寄李二十助教詩舊譜云自渭南丁憂至十年喪
除為賛善按丁憂在六年八年除喪又二年乃拜官耳
十年乙未
有贈杓直詩云已年四十四又為五品官杓直李建也
醉中却寄元九詩云蒲池村裏匆匆别灃水橋邉兀兀
回時微之量移通州司馬三月三十日與公別於灃上
見十四年夷陵相遇詩序又是冬在江州與元九書亦
云今年春逰城南時與足下馬上相戲各誦新豔小律
又云言未終而足下左轉不數月而僕又繼行微之自
江陵移通州即令達州也曷不自江陵徑入蜀豈嘗追
赴京師而後改授乎有白牡丹詩云應似東宫白賛善
被人還喚作朝官六月盜殺宰相武元衡公首上䟽請
急捕賊以雪國恥宰相以非諌職言事惡之㑹有惡公
者言其母看花堕井死而作賞花及新井詩貶江州刺
史中書舎人王涯言其新犯不可復理郡又改司馬宰
相韋貫之張𢎞靖也舊譜併及裴度非是度方為中丞
亦遇盜不死既愈迺相耳新井之事世莫知其實史氏
亦不辨其有無獨髙彦休闕史言之甚詳公母有心疾
因悍妬得之及嫠家苦貧公與弟不獲安居常索米丐
衣於鄰郡邑母晝夜念之病益甚公随計宣州母因憂
憤發狂以葦刀自剄人救之得免後徧訪醫藥㦯發或
瘳常恃二壯婢厚給衣食俾扶衛之一旦稍怠斃於坎
井時裴晉公為三省本㕔對客京兆府申堂狀至四坐
驚愕薛給事存誠曰某所居與白鄰聞其母久苦心疾
呌呼往往達於鄰里坐客意稍釋他日晉公獨見夕拜
謂曰前時衆中之言可謂存朝廷大體矣夕拜正色曰
言其實也非大體也由是晉公信其事後除河南尹刑
部侍郎皆晉公所擬凡曰墜井必恚恨也隕穫也凡曰
看花必怡暢也閑適也安有怡暢閑適之際遽致顛沛
廢墜之事樂天長於情無一春無詠花之什因欲黻藻
其罪又驗新井篇是尉盩厔時作隔官三政不同時矣
彦休所記大略如此聞之東都聖善寺老僧僧故佛光
和尚弟子也今考集中亦無所謂新井詩者意其刪去
然則公母死以心疾固人倫之大不幸而傅致詩篇以
成讒謗則憸壬媢嫉者為之也故刪述彦休之語以告
来者赴貶所有初出藍田過望秦嶺發商州等詩再到
襄陽有訪問舊居詩宿鄂州有夜聞歌者詩初到江州
有詩云樹木凋疎山雨後又江樓聞砧詩云江人授衣
晚十月始聞砧當是秋末冬初始到也有謫居詩云面
痩頭斑四十四逺謫江州爲郡吏臘月有與元九書舊
史本傳全載
十一年丙申
二月十日有送春歸詩秋送客湓浦有琵琶引又有始
逰廬山詩八月二十日夢微之詩四十五詩云或擬廬
山下来春結草堂有與楊虞卿書答崔侍郎書云自到
潯陽㦯已周嵗
十二年丁酉
草堂成三月二十七日始居之有記有祭匡山廬山神
文有潯陽春詩云四十六時三月盡寫真詩云我昔三
十六寫貌在丹青我今四十六衰顇在江城四月有遊
大林寺序閏五月公兄幼文卒有祭浮梁大兄文幼文
為浮梁主簿在貞元十五年今二十年矣而以舊官終
未識中間何以不調也
十三年戊戌
七月八日有司馬㕔壁記云予佐是郡行四年矣有浩
歌行云不覺身年四十七十二月二十日除忠州刺史
有荷聖澤及謝崔相公初著刺史緋詩
十四年已亥
春發江州有别草堂及潯陽宴別等詩三月十一日至
夷陵遇微之停舟三宿有詩有三逰洞序時微之自通
州移虢州長史而公弟知退同行三人始逰故目為三
遊洞知退名行簡二十八日到忠州有謝上表有登東
樓寄楊萬州及西樓夜東樓晩郡齋即事等詩州有白
蓮花命道士毋邱元志寫為圗作二絶句末云天教抛
擲在深山傳於都下除夜有詩云明朝四十九
十五年庚子
初春有東坡種花詩二月有郡中春燕詩寒食夜詩云
四十九年身老日一百五夜月明天是嵗正月二十八
日憲宗崩有酬李相公詩云涕淚滿襟君莫怪甘泉侍
從最多時時初聞國哀也夏有荔枝圗序冬召為司馬
貟外郎有初脫刺史緋别東坡發白狗黄牛峽等詩十
二月二十八日除主客郎中知制誥
穆宗長慶元年辛丑
正月四日有舉楊嗣復自代狀三月與中書舎人王起
覆試錢徽下及第人有論事宜狀時以鄭朗等十四人
謂之子弟不當在選中宰相段文昌學士李紳以嘱託
不行元稹以私憾共唱其事内出孤竹管賦題重試不
能成文徽等皆坐貶公意大抵欲從寛也李建死公為
墓碑謂之善人碑又有同元稹祭杓直文十月為中書
舎人有新昌新居書事云冒寵巳三遷歸朝始二年三
遷謂司門主客中書也是嵗公弟行簡授拾遺從弟敏
中及第皆有詩
二年壬寅
正月有論行營事宜状七月十日有曲江感秋詩云元
和二年秋我年三十七長慶二年秋我年五十一中間
十四年六年居譴黜是月除杭州刺史舊史云時河朔
復亂數上書論其事天子不能用遂求外任盖穆宗荒
縱宰相王播蕭俛杜元頴崔植等皆齷齪無逺略宜公
之不樂居朝也墓碑云貶杭州杭江南大藩不得言貶
有初罷中書舎人詩時汴軍亂逐李愿汴路不通故由
襄漢赴任有路次藍溪題内鄉縣及經商山鄧州漢江
重到江州等詩十月一日到任有謝上表有初到郡政
衙退等詩語林云替嚴貟外休復休復有時名公喜為
之代
三年癸卯
有立春後五日等詩又二月五日花下忙云二月五日
花如雪五十二人頭似霜七月有祈皋亭神文八月有
祭龍文禱仇王神文冷泉亭記九月有遊恩徳寺泉洞
詩是時元稹自同州至浙東有喜為鄰郡先寄微之詩
過杭有席上及留别贈答詩既至越微之有誇州宅詩
所謂謫居猶得住蓬莱者公答之云知君暗數江南郡
除却錢塘總不如自是兩郡常以詩筒往来故有詩云
為向兩川郵吏道莫辭来往逓詩筒舊譜謂元九已在
越者非也除夜有寄微之詩云明朝半百又加三
四年甲辰
三月有錢塘湖石記五月有祭浙江文是月除右庶子
有除官去未間及三年為刺史詩留題靈隠天竺留贈
微之等詩至洛求分司有寄牛相公及分司詩始卜居
履道坊得故散騎常侍楊憑宅有卜居詩云遂就無塵
坊仍求有水宅未請中庶禄且脫雙驂易注云買宅價
不足以兩馬償之又有移家詩云移家入新宅罷郡有
餘資又有履道新居二十韻盖公平生從仕至是始有
俸餘於是定居于洛以為終焉之計唐語林云公罷杭
俸多留官庫繼守者公用不足則假而復填如是五十
餘年及黄巢至郡文籍多焚其俸乃亡公自言罷郡有
餘資而猶有寄留官庫者豈亦如今世有事例而法不
應得者乎公宅地方十七畝屋室三之一水五之一竹
九之一而島樹橋道間之池上篇序言之詳矣至後唐
為普明禪院有秦王從榮所施大字經蔵及寫公集寘
蔵中洛人但曰大字寺其園張氏得其半為㑹隠園水
竹尚在寺中有公石刻甚多見宋敏求河南志李格非
洛陽名園記其南鄰即崔家池故有題新居寄宣州崔
相公詩崔相羣也河南志於履道坊亦載羣宅而云今
不知所在公之居猶可識者不獨以名重亦以有水竹
且為佛廬故也
敬宗寳厯元年乙巳
三月四日除蘓州刺史二十九日發東都有别洛城東
花詩和汴州令狐相公答劉和州賈常州寄微之等詩
五月五日到任有謝表七月有呉郡詩石記有九日詩
云前年九日餘杭郡呼賓命宴清白堂去年九日到東
洛今年九日来吴鄉有赴洞庭及揀貢橘詩盖以貢橘
為名逰太湖也或者唐守臣修貢皆當躬親如湖常貢
茶故事邪有寄微之詩云五宿澄波皓月中有霓裳羽
衣歌云玲瓏空侯謝好箏陳寵觱栗沈平笙清絃脆管
纖纖手教得霓裳一曲成末云李娟張態君莫嫌亦擬
随宜且教取玲瓏以下杭妓名娟態蘓妓名唐語林云
官妓髙玲瓏謝好好巧於應對善歌舞居易在杭樂於
蘓詩有使君全未厭錢塘之句張君房脞說云髙玲瓏
餘杭歌者樂天作郡日賦歌與之云罷胡琴掩秦瑟玲
瓏再拜歌初畢末云玲瓏玲瓏奈老何使君歌了汝更
歌元微之在越厚幣邀至月餘使盡歌所唱之曲作詩
送行兼寄樂天云休遣玲瓏唱我詞我詞都是寄君詩
冬有西樓喜雪夜宴詩京兆元少尹文集序
二年丙午
嵗日家宴詩云嵗盞復推藍尾酒春盤先占膠牙餳正
月三日閒行詩云赤欄三百六十橋花前歎云前嵗花
前五十二今嵗花前五十五有百日假滿詩盖欲移病
歸洛故也劉禹錫有白太守行云聞有白太守抛官歸
舊谿公答云昨乞百日告起吟五篇詩去年到郡時麥
穂黄離離今年去郡日稻花白霏霏舊譜云劉與公為
代非也夢得時在和州歲暮罷歸洛與公相遇於揚楚
間其為蘇州乃在大和六年齊雲晚望詩云欲辭南國
去重上北城看九月全無熱西風亦未寒河亭晚望詩
郡靜官初罷鄉遥信未回明朝是重九誰勸菊花盃是
九月猶在郡公之去蘓盖在秋冬之交有自問行何遲
詩除日有答夢得同發楚州詩是冬弟行簡死
文宗大和元年丁未
宿滎陽詩云生長在滎陽少長辭鄉曲去時十一二今
年五十六公生於新鄭自蘓還道過之初到洛陽有閑
遊詩三月召為秘書監有初除賜金紫詩舊譜云袐丞
大悮有秘書省後㕔詩十月有三教論文宗誕日與僧
惟澄道士趙常盈麟徳殿講論也
二年戊申
正月除刑部侍郎有文集後序云二年秋余春秋五十
有七是嵗大有年有詔賜百官出城觀稼詩和微之五
十七三首又和除夜詩云君提七郡籍我按三尺書盖
微之在越凡七年除夜知退大祥有祭文
三年已酉
春以病免官除太子賓客分司有喜除賓客詩將至東
都有寄令狐留守詩云惜逢金谷三春盡盖以春暮至
洛也歸履道宅詩云今日是長歸自是迄公薨凡十八
年在洛終不渝長歸之語舊史云太和後宗閔徳裕朋
黨事起頴士虞卿與宗閔善居易妻頴士從父妹也居
易懼以黨人見斥乃求置身散地凡所居官未嘗終秩
率以病免識者多之有劉白唱和集解有偶作詩云身
為三品官年巳五十八夏有祭韋相公文䖏厚也有池
上篇是冬與元稹各生子有賀微之詩又有自嘲詩云
五十八翁方有後靜思堪喜亦堪嗟又阿崔詩云豈料
鬢成雪方看掌弄珠
四年庚戌
有三月三十日詩云半百過九年豔陽殘一日有同李
翺祭李司徒文李絳也是嵗遇害於興元十二月除河
南尹有醉中除尹敕到詩有除夜詩云火銷燈盡天眀
後便是平頭六十人
五年辛亥
有六十拜河南尹詩不凖擬身年六十詩府中夜賞詩
阿崔年三嵗死有哭崔兒詩報微之晦叔及酬夢得詩
七月元稹薨有哭微之詩十月有祭文
六年壬子
春有贈分司諸公詩寒食宴逰贈馮李二尹詩府酒五
絶夏有沃州禪院記六月有薦韋晏李楚狀秋七月有
元稹墓誌八月一日有修香山寺記寺在龍門山後魏
熙平元年建公自為庶子賓客分司數往逰焉慨然有
葺完之願及是為微之誌墓潤筆之直六七十萬義不
受以施此寺開成五年又為作經蔵盖嘗自稱香山居
士云康駢劇談録曰盧簡辭逰伊水别墅方冬霰雪微
下忽有蓑笠牽蓬艇中有白衣與衲僧同坐船後以小
竈安桐甑而炊烹魚煑茗泝流吟嘯使人問之乃白傅
同佛光往香山也冬劉禹錫除蘇州過洛留十五日朝
觴夕詠頗極平生之歡各賦數篇視草而别崔羣薨有
祭崔相文有憶舊遊詩寄劉蘓州有贈崔常侍晦叔詩
十二月四日有答崔賓客詩云今嵗日餘二十六来嵗
年登六十二又有二十三日呈晦叔云案頭厯日雖未
盡向後惟殘六七行
七年癸丑
元日勸酒詩云三盃藍尾酒一楪膠牙餳此對嘗再用
之又云夢得君知否俱過本命年公與夢得皆壬子生
也有早春醉吟詩寄太原令狐公及劉蘓州又醉送李
二十常侍赴鎮浙東詩李紳也公嘗有詩云悶勸迂辛
酒閒吟短李詩時李自夀陽分司甫至洛而刺越有春
題府㕔詩云潦倒三川守因循涉四年四月罷河南尹
歸履道舊第有解印出公府詩五首及罷府歸舊居再
授賓客分司等詩七月崔𤣥亮卒有哭晦叔詩又有微
之敦詩晦叔相繼長逝巋然自傷因成二絶劉蘇州寄
釀酒糯米李常侍寄楊栁枝舞衫有詩謝之
八年甲寅
有早春憶蘇州寄夢得詩有感春詩云心情多少在六
十二三人寒食日有翫半開花詩贈皇甫郎中有家釀
新熟詩六十三翁頭雪白假如醒黠欲何為三月裴度
為東都留守有侍中晉公欲到東洛先䝉書問期宿龍
門詩七月有洛詩序云自三年春至八年夏在洛凡五
周嵗作詩四百三十六首是嵗有溧水令白君墓誌銘
府君名季康敏中之父至今溧水城隍神相傳為白君
也
九年乙卯
有覽鏡喜老詩云行年六十四安得不衰老夏有崔晦
叔墓誌有東林寺文集記集凡六十巻九月除同州刺
史不拜有詠懐詩十月改授太子少傅分司有詩云承
華東署三分務履道西池七遇春於是劉禹錫自汝州
移同州實與公為代有喜見劉同州詩劉集亦有酬公
詩云舊託松心契新交竹使符也十一月有詠史詩云
彼為葅醢几上肉我作鸞皇天外飛又有二十日獨逰
香山感事詩云當君白首同歸日是我青山獨往時時
新有甘露之禍初江州之貶王涯有力焉說者因是謂
公幸之惟東坡蘓公云樂天豈幸人之禍者哉盖悲之
也以愚觀之其悲涯輩之禍而幸已之不與者乎鸞皇
盖自况也公又嘗有詩云今日憐君嶺南去當時笑我
洛中来未知為何人作亦此意也
開成元年丙辰
有春逰詩云我年六十五走若下坡輪有春盡日天津
橋醉吟詩呈李尹時李紳自分司新除尹閏五月有聖
善寺文集記凡六十五巻秋劉禹錫分司有喜夢白馮
翊歸洛詩十月有皇甫鏞墓誌銘是嵗楊虞卿死於䖍
州有哭師皋詩楊汝士授東川有代妻戲兄嫂詩
二年丁巳
春有感事詩云無憂六十六年春又有六十六詩云五
十八歸来今来六十六又云七十欠四嵗此生何足論
有落齒辭三月三日尹李待價唘留守裴侍中修禊合
宴於舟中有詩十二韻待價李珏也有蘇州南禪寺蔵
記有聞新蟬贈夢得詩五月裴度尹太原牛僧孺為留
守有同夢得牛相初到小飲見貽詩
三年戊午
春有櫻桃花下有感而作詩有醉吟先生傳北夢瑣言
云白公與元相友善集有詩云相看掩淚俱無語別有
傷心事豈知想得咸陽原上樹已抽三丈白楊枝洎自
撰墓誌云與彭城劉夢得為詩友不言元公時人疑其
隙終也按此非墓誌語乃醉吟傳中語時元之亡久矣
其言與僧如滿為空門友韋楚為山水友皇甫朗之為
酒友皆一時見在人則其於詩友自不應復及死者又
嘗為劉白唱和集序且與劉書云微之先我去矣詩敵
之勍者非夢得而誰此尤可證公與元同升科第俱負
直聲中嵗復俱蹇連晚而元撓節速化得罪清議公獨
終始如一二人賢否固不可概論而其交情死生不渝
觀香山寺記尚欲結他生縁風誼之美可厲薄俗掩淚
傷心之句㫖意甚哀而或者臆度疑似乃有隙終之論
小人之不樂成人之美如是哉有題河南内㕔詩云盃
嘗七尹酒盖自罷河南六年換七尹酒味皆不同七尹
者嚴休復王質鄭澣李紳李珏裴璘韋長也除夜有詩
云七十期漸近萬縁心巳忘
四年已未
有四年春詩云又入開成第四春二月有蘓州南禪院
集記凡六十七巻十月旦得風痺疾有病中詩十首并
序鬻駱馬别栁枝詩在焉别詩云明日放歸歸去後世
間應不要春風而又有不能忘情吟云駱反厩素反閨
又云素兮素兮為我歌楊栁枝與爾歸醉鄉去来按劉
禹錫和公詩云春盡絮飛留不得随風好去落誰家公
又戲答云栁老春深日又斜任它飛入别人家他日又
有春随樊子一時歸之句則是栁枝竟去也意其初疾
欲放而復留至明年乃春去耳有白蘋洲五亭記稱十
月十五日則病後所作也
五年庚申
有病入新正强起迎春寄思黯及病後寒食等詩三月
三十日有燕罷感事吟詩云病與樂天相伴住春随樊
子一時歸按不能忘情吟序云妓有樊素者年二十餘
綽綽有歌舞態善唱楊栁曲人多以曲名之其辭曰素
事主十年凡三千有六百日公年五十八自刑部侍郎
分司歸洛至六十八而得疾於是十年矣當是初歸洛
時得之公嘗有楊栁枝詞八首又有楊栁枝二十韻自
注云楊栁枝洛下新聲也洛之小妓有善歌者詞章音
韻聽可動人故賦之本事集云白尚書姬人樊素善歌
小蠻善舞嘗為詩云櫻桃樊素口楊栁小蠻腰白公年
邁而小蠻方豐豔因為楊栁枝以寄意曰一樹春風萬
萬枝嫩於金色軟於絲永豐坊裏東南角盡日無言属
阿誰如本事集之說則樊素小蠻為二人以集考之不
見此二句詩亦無所謂小蠻者而栁枝即樊素也舊譜
引公詩兩枝楊栁小樓中嫋娜多年伴醉翁兩枝楊栁
必非一人又有九日代羅樊二妓招舒著作云羅敷斂
雙袂楚姬獻一盃意所謂兩枝楊栁者然皆臆說未必
然也又按劉禹錫有寄小樊詩云終須買取名春草又
憶春草詩云河南大尹頻出難只得池塘十步看府門
閉後滿街月幾處逰人草頭歇則春草似是府妓又公
喜見劉同州詩云應須為春草五馬立踟蹰夢得答云
今朝停五馬不是為羅敷注云前章所言春草白君之
舞妓也然則春草與栁枝似各是一人偶同姓樊爾漫
詳及之資雅話公又嘗有詩云菱角執笙簧谷兒抹琵
琶紅綃信手舞紫綃随意歌注云菱谷紅紫皆小蠻名
也是秋有病後獨宿香山二絶云更過今年年七十十
一月有香山洛中集記凡十巻
武宗㑹昌元年辛酉
春有病後喜過劉家等五絶又偶吟呈夢得云且喜開
年滿七旬為李紳作家廟碑云開成㑹昌之際當在此
時有百日假滿少傅官停自喜言懐詩除刑部尚書致
仕時李徳裕初用事也有官俸初罷諭親故詩戲酬牛
相呈諸寮友詩與夢得同致仕裴賓客王尚書飲詩云
四箇老人三百嵗有逸老詩云我初五十八息老雖非
早一閑十三年所得亦不少皤然七十翁亦足稱夀考
是嵗李程為留守過公池上汎舟話及翰林舊事公有
詩云同時六學士五相一漁翁五相謂李吉裴垍崔羣
及程也與公皆元和初學士舊譜以為李逢吉非是考
翰林記逢吉未嘗為學士考河南志其為留守乃大和
中也
二年壬戌
有喜入新年自詠云大厯年中騎竹馬㡬人得見㑹昌
春有宿府中水堂贈盧尹中丞詩云從我到君十一尹
相看自置府来無前巳見七尹外有髙銖孫簡盧貞并
公為十一人有香山寺寫真詩三月五日齋素畢開素
有贈妻𢎞農郡君詩有達哉樂天行秋劉禹錫卒有哭
夢得詩又有感舊為李杓直元微之崔晦叔及夢得作
皆執友也有送敏中為戶部貟外郎詩云前鴻後鴈行
相續相去迢迢二十年注云長慶初為主客貟外郎到
今二十年嵗暮聞盧尹夜宴以詩戲之為来日張本云
府中歡笑勝尋常明朝强出須謀樂
三年癸亥
送王使君赴蘓州詩云一别蘓州十八載公以寳厯丙
午去蘇於今十八年
四年甲子
有逰趙村杏花詩云七十三人難再到今春来是别花
来有問諸親友詩云七十人難到過三更較稀有開龍
門八節灘九硝詩云七十三翁旦暮身誓開險路作通
津
五年乙丑
有齋居春夕感事遣懐詩云風光抛得也七十四年春
三月二十一日與前懐州司馬胡杲衛尉卿吉晈前右
觀武軍長史鄭據慈州刺史劉真御史盧貞永州刺史
張渾及公共七人為齒㑹於履道宅詩云七人五百七
十嵗秘書監狄兼謩河南尹盧貞以年未七十雖預㑹
而不及列故又稱九老㑹是㑹盖有兩盧貞也夲朝洛
中九老㑹蓋倣此而司馬公未七十預㑹亦用狄監盧
尹故事云
六年丙寅
有自詠示諸家属詩云夀及七十五俸霑五十千有立
春日人日詩又有詠身詩云自中風来三厯閏盧尹和
公永豐坊栁詩公亦和云定知天象今春後栁宿光中
添兩星按本事集云宣宗聞唱是詞問永豐所在及何
人所作因東使命取兩枝植於禁中宣宗以是嵗三月
即位藉曰於㑹昌為叔父且有宿憾然亦不當於授受
危疑之際聞歌植栁如是其急者盧貞為尹在四年七
月或只是五年春武宗在位時事以本事集指為宣宗
故記之於此八月公薨贈尚書左僕射有自為墓誌銘
公卒之嵗新史及墓碑所載皆同獨舊史云大中元年
年七十六非也當以墓碑為定公自喪阿崔終身無子
墓誌云以姪孫阿新為後又云三姪曰味道景回晦之
世系表載公子景受以從子繼碑亦云大中三年景受
自頴陽尉典治集賢書奉太夫人楊氏来京師命客取
文刻碑按公舎其姪而以姪孫為後既不可解而所謂
阿新者即景受乎則昭穆為失次不然則治命終不用
耶碑云十一月葬龍門而墓誌云葬於華州下邽祔先
塋也則治命亦本不於龍門賈氏談錄云四方過者必
奠巵酒冡前方丈常成泥濘墓誌又云毋請太常諡毋
建神道碑新史云敏中為相請諡曰文賈氏談錄云有
司請賜諡上曰何不取醉吟先生墓表看卒不賜諡弟
敏中奏立神道碑據此則但立碑而未嘗賜諡也新史
當別有據新史又云宣宗以詩弔之今其詩見摭言略
云綴玉聮珠三千首誰教㝠路作詩仙舊譜云李徳裕
貶崖州公有詩三首其一云樂天嘗任蘇州日要勒須
教用禮儀從此結成千萬恨這回果中白家詩六年四
月徳裕貶崖而公之卒不記其月按此盖未嘗見神道
碑而此詩集中無有見於漁隠叢話謂考之元和録居
易年長於徳裕視徳裕為晩進徳裕為浙西觀察使居
易刺蘓州徳裕以使職自居不少假借居易不得巳以
軍禮見及其貶也故為詩云元和錄者世不見其書不
知漁隠從何得之也徳裕以四月罷相為江陵尹其自
潮貶崖盖在明年之冬公薨固巳久矣審如詩意則為
幸灾快忿非青山獨往之比故穎濱蘇公力辨之以爲
刻核太甚樂天不至此也盖不待考其年月而可知其
偽矣况年月復甚明白舊譜何其不深考耶要之小說
所載自難盡信公與徳裕本無深怨盖自元和中其父
吉甫為相而牛僧孺李宗閔對䇿切直吉甫泣訴於憲
宗考官坐貶而公嘗上書救之李絳與吉甫友叶而公
又與絳善其後牛李與徳裕迭為相其黨亦迭為軒輊
楊虞卿汝士與宗閔尤厚號黨魁而公夫人虞卿從妹
矣故徳裕惡公武宗聞公名欲召以為相徳裕言居易
衰病其弟敏中文詞不減居易且有器識遂以為翰林
學士孫光憲北夢瑣言云劉禹錫大和中與徳裕同在
東都分司禹錫謁德裕曰曽得白居易文集否徳裕曰
累有相示未嘗一披今為吾子覽之既唘復巻曰吾於
斯人不足久矣其文章精絶何必覽之但恐回吾之心
其見抑也如此楊虞卿牛僧孺公皆宻友也其不引翼
義在於斯按唐朋黨之禍始於元和之初而極於大和
開成㑹昌之際三十年間士大夫無賢不肖出此必入
彼未有能自脫者權位逼軋福禍伏倚大則身死家滅
小亦不免萬里投荒獨公超然利害之外雖不登大位
而能以名節始終惟其在朋黨之時不累於朋黨故也
故元稹裴度之深仇也公雖厚於稹而亦親於晉公晉
公在位公為丞郎李宗閔牛僧孺之死黨也公雖厚於
僧孺而未嘗昵於宗閔僧孺當國公方自杭州求分司
李紳徳裕之至交也公雖惡於徳裕而與紳唱酬往来
情分極不薄公於交逰無所適莫可見於此矣然則公
之論牛李自是舉諌爭之職而非以内私交其師皋慕
巢厚善自是篤姻婭之好而非以徇權勢公能信於裴
度李紳而不能信於徳裕何哉晉公之徳量固非公垂
之比而文饒之忌刻又在公垂之上其進敏中以抑居
易自以為得䇿及其失勢擠之而下石焉者乃其所謂
有器識者也自古朋黨雖起於小人之傾危而成於小
人之剛𥚹以文饒之才略號稱賢相而不免禍者其心
未能休休有容故也然文饒雖惡公不過使之不為相
而公亦卒無他禍詩云既眀且哲以保其身白公有焉
嗚呼可不謂賢乎
　白公文集行於世者皆有年譜與集並行得以考其
　平生之出處嵗月之後先吴門所刋白氏長慶集首
　載李璜徳劭所為譜(闕/)參政樓公稱之以属諌議李
　公訪求而刻焉紹定庚寅余始得其本而觀之既曰
　譜矣而不繫年其疎略抵捂有不可枚舉者(闕/)攻媿
　號博洽不知何獨取此家居無事因取新舊史實録
　等書及諸家傳記所載參稽互考别為此譜自其始
　生之年以及考終之嵗次第審訂粗得詳確猶恨孤
　學謏聞未必能逃目睫之譏不敢傳之他人惟以自
　備觀覽而已孟夏十有二日譜成直齋陳振孫伯玉
　父
　(立名按今白集錢考功本並依吴門宋刋獨無李璜/譜不知何時刪去就直齋所訾可以槩見其舛謬豈)
　(特日不知有史傳即白公文集亦似從未省覽者吳/本之年譜如此無怪其編次之荒唐乃爾也近世購)
　(書家但重宋本略不鑒別幸而李譜不傳陳氏駮正/之書尚在設以彼易此亦將据宋刻而信之否乎顧)
　(白公以元和五年庚寅除京兆户曹六年辛夘丁母/陳太君喪始歸渭村時年四十故歸田詩云四十為)
　(野夫也直齋乃以此詩係之五年且云移疾求退然/陳太君以六年卒於長安宣平里第猶自京兆府申)
　(堂狀安得先一年歸渭村又香山九老不及如滿李/爽及七十致仕並略有異同語詳新譜及九老圗詩)
　(後要之直齋考据精確多詳人/所不能詳其他自不嫌疎略也)
　白文公年譜跋
香山居士長慶集舊刊於郡之思白堂因以一帙遺湖
南林漕復書乃以陳直齋所編年譜見嘱謂有文集而
無年譜不㡬於缺典乎得此喜為完書鋟梓以冠於集
首亦可以訂香山之出處云端平甲午重午漢國趙善
書
　
　
　
　
　
　
　
　
　
　白香山詩集年譜舊本
欽定四庫全書
　白香山詩集巻一　　　　　歙縣汪立名編
　　長慶集一(諷諭古調詩五/言凡六十四首)
　　　賀雨
皇帝嗣寶歴元和三年冬自冬及春暮不雨旱爞爞上
心念下民懼嵗成災㐫遂下罪已詔殷勤制(一作/告)萬邦
帝曰予一人繼天承祖宗憂勤不遑寜夙夜心忡忡元
年誅劉闢一舉靖巴卭二年戮李錡不戰安江東顧惟
眇眇德遽有巍巍功或者天降沴無乃儆予躬上思答
天戒下思致時邕莫如率其身慈和與儉恭乃命罷進
獻乃命賑飢窮宥死降五刑已責(按已責乃用左傳晉/悼公已責事謂止逋)
(債也今本皆/作責已誤)寛三農宫女出宣徽廏馬減飛龍庶政靡
不舉皆由自宸衷奔騰道路人傴僂田野翁歡呼相告
報感泣涕沾胷順人人心恱先天天意從詔下纔七日
和氣生沖融凝為油油(一作/悠悠)雲散作習習風晝夜三日
雨淒淒復濛濛萬心春熙熙百穀青芃芃人變愁為喜
嵗易儉為豐乃知王者心憂樂與衆同皇天與后土所
感無不通冠珮何鏘鏘將相及王公蹈舞呼萬嵗列賀
明庭中小臣誠愚陋職忝金鑾宫稽首再三拜一言獻
天聰君以明為聖臣以直為忠敢賀有其始亦願有其
終
　(立名按元和四年閏三月憲宗以乆旱欲降德音公/見詔節未詳即建言乞免江淮兩賦以救流瘠且多)
　(出宫人上悉從之制下而雨公集/中有奏請加德音中節目二狀)
　　　讀張籍古樂府
張君何為者業文三十春尤工樂府詩舉代少其倫為
詩意如何六義互鋪陳風雅比興外未嘗著空文讀君
學仙詩可諷放佚君讀君董公詩可誨貪暴臣讀君商
女詩可感悍婦仁讀君勤齊詩可勸薄夫敦上可禆敎
化舒之濟萬民下可理情性巻之善一身始從青衿嵗
迨此白髪新日夜秉筆吟心苦力亦勤時無采詩官委
棄如泥塵恐君百歳後滅没人不聞願藏中秘書百代
不湮淪願播内樂府時得聞至尊言者志之苗行者文
之根所以讀君詩亦知君為人如何欲五十官小身賤
貧病眼街西住無人行到門
　　　哭孔戡
洛陽誰不死戡死聞長安我是知戡者聞之涕泫然戡
佐山東軍非義不可干拂衣向西來其道直如弦從事
得如此人人以為難人言明明代合置在朝端或望居
諌司有事戡必言或望居憲府有邪戡必彈惜哉兩不
諧没齒為閒官竟不得一日謇謇立君前形骸隨衆人
歛葬北邙山平生剛腸内直氣歸其間賢者為生民生
死懸在天謂天不愛人胡為生其賢謂天果愛民胡為
奪其年茫茫元化中誰執如此權
　(立名按孔戡即孔戣之兄也盧從史鎮澤潞辟為書/記從史寖驕隂連王承宗田緒欲效河朔事以固位)
　(戡每秉筆至不軌之言極諌以為不可從史怒遂謝/病歸從史復疏請貶逐憲宗不得已授衞尉丞詔下)
　(給事中呂元膺執之上令中使慰諭元膺/制書方下戡不調而卒事詳唐書本傳)
　　　凶宅
長安多大宅列在街西東往往朱門内房廊相對空梟
鳴松桂枝狐藏蘭菊叢蒼苔黄葉地日暮多旋風前主
為將相得罪竄巴庸後主為公卿寝疾殁其中連延四
五主殃禍繼相鍾自從十年來不利主人翁風雨壞簷
隙蛇鼠穿牆墉人疑不敢買日毀土木功嗟嗟俗人心
甚矣其愚䝉但恐災將至不思禍所從我今題此詩欲
悟迷者胷凡為大官人年祿多髙崇權重持難乆位髙
勢易窮驕者物之盈老者數之終四者如冦盜日夜來
相攻假使居吉土孰能保其躬因小以明大借家可喻
邦周秦宅崤函其宅非不同一興八百年一死望夷宫
寄語家與國人凶非宅凶
　　　夢仙
人有夢仙者夢身升上清坐乘一白鶴前引雙紅旌羽
衣忽飄飄玉鸞俄錚錚半空直下視人世塵冥冥漸失
鄉國處纔分山水形東海一片白列岳五㸃青須臾羣
仙來相引朝玉京安期羨門輩列侍如公卿仰謁玉皇
帝稽首前致誠帝言汝仙才努力勿自輕却後十五年
期汝不死庭再拜受斯言既寤喜且驚秘之不敢泄誓
志居巖扃恩愛捨骨肉飲食斷羶腥朝飡雲母散夜吸
沆瀣精空山三十載日望輜軿迎前期過已乆鸞鶴無
來聲齒髮日衰白耳目減聰明一朝同物化身與糞壤
幷神仙信有之俗力非可營苟無金骨相不列丹臺名
徒傳辟穀法虚受燒丹經只自取勤苦百年終不成悲
哉夢仙人一夢誤一生
　　　觀刈麥(時為盩/厔縣尉)
田家少閒月五月人倍忙夜來南風起小麥覆隴黄婦
姑荷簞食童稚攜壺漿相隨餉田去丁壯在南岡足蒸
暑土氣背灼炎天光力盡不知熱但惜夏日長復有貧
婦人抱子在其傍右手秉遺穗左臂懸敝筐聽其相顧
言聞者為悲傷家田輸稅盡拾此充飢腸今我何功德
曾不事農桑吏祿三百石嵗晏有餘糧念此私自媿盡
日不能忘
　　　題海圖屏風(元和己/丑年作)
海水無風時波濤安悠悠鱗介無小大遂性各沉浮突
兀海厎鼇首冠三神邱釣網不能制其來非一秋或者
不量力謂兹鼇可求贔屭牽不動綸絶沉其鈎一鼇旣
頓頷諸鼇齊掉頭白濤與黒浪呼吸繞咽喉噴風激飛
亷鼔波怒陽侯鯨鯢得其便張口欲呑舟萬里無活鱗
百川多倒流遂使江漢水朝宗意亦休蒼然屏風上此
畫良有由
　(立名按此詩於題下注年必有為而作已丑為元和/四年四月憲宗欲乘王士真死除人代之不從則興)
　(師討之以革河北諸鎮世襲之弊裴垍不可李絳言/武俊父子相承四十餘年今承宗又已總軍務一旦)
　(易之恐未即奉詔又河北諸鎮事體正同必不自安/隂相黨助中尉吐突承璀欲奪垍權自請将兵討之)
　(未行九月憲宗又欲以承宗為成徳留後割其徳棣/二州更為一鎮命王氏壻薛昌朝領之承宗果囚昌)
　(朝抗不奉詔遂命承璀統兵討承宗自此兵連禍結/師乆無功公集有狀論其事云臣伏以河北事體本)
　(不宜用兵此詩當因是託諷也東坡云吳元濟以蔡/叛犯許汝以驚東都此不可不討者也當時議者欲)
　(置之固為非䇿然不得武裴二傑士亦未易辦也白/樂天豈庸人哉然其議論亦似屬置之者其詩有海)
　(圖屏風者可見其意且注云時方討淮蔡叛吾以是/知仁人君子之於兵盖不忍輕用如此淮蔡且欲以)
　(德懷况欲敵所恃以事無用乎悲乎此未易與俗士/談也東坡此語定有為特借是以發之耳然今本並)
　(無淮蔡叛之注况元濟反在元和十年縱兵侵掠不/容不討者詩中不量力鼇可求等語殊不相渉是詩)
　(之作確是元和四年然則宋本亦有/繆誤東坡以注為据遂不復推考也)
　　　羸駿
驊騮失其主羸餓無人牧向風嘶一聲莽蒼黄河曲蹋
冰水畔立臥雪冢間宿嵗暮田野空寒草不滿腹豈無
市駿者盡是凡人目相馬失於瘦遂遺千里足村中何
擾擾有吏徵芻粟淪彼軍厩中化作駑駘肉
　　　廢琴
絲桐合為琴中有太古聲古聲淡無味不稱今日情玉
徽光彩滅朱絃塵土生廢棄來已乆遺音尚泠泠不辭
為君彈縱彈人不聽何物使之然羌笛與秦箏
　　　李都尉古劒
古劒寒黯黯鑄來幾千秋白光納日月紫氣排斗牛有
客借一觀愛之不敢求湛然玉匣中秋水澄不流至寶
有本性精剛無與儔可使寸寸折不能繞指柔願快直
士心将斷佞臣頭不願報小怨夜半刺私讐勸君慎所
用無作神兵羞
　　　雲居寺孤桐
一株青玉立千葉綠雲委亭亭五文餘髙意猶未已山
僧年九十清淨老不死自云手種時一顆青桐子直從
萌芽㧞髙自毫末始四面無附枝中心有通理寄言立
身者孤直當如此
　　　京兆府新栽蓮(時為盩厔/尉趨府作)
汚溝貯濁水水上葉田田我來一長歎知是東溪蓮下
有青泥汚馨香無復全上有紅塵撲顔色不得鮮物性
猶如此人事亦宜然託根非其所不如遭棄捐昔在溪
中日花葉媚清漣今來不得地顦顇府門前
　　　月夜登閣避暑
旱乆炎氣其中人若燔燒清風隱何處草樹不動揺何
以避暑氣無如出塵囂行行都門外佛閣正岧嶤清涼
近髙生煩熱委静銷開襟當軒坐神泰意飄飄廻看歸
路傍禾黍盡枯焦獨善誠有計將何救旱苗
　　　初授拾遺
奉詔登左掖束帶參朝議何言初命卑且脱風塵吏杜
甫陳子昻才名括天地當時非不遇尚無過斯位況予
蹇薄者寵至不自意驚近白日光慙非青雲器天子方
從諫朝廷無忌諱豈不思匪躬適遇時無事受命已旬
月飽食隨班次諫紙忽盈箱對之終自媿
　　　贈元稹
自我從宦遊七年在長安所得惟元九乃知定交難豈
無山上苗徑寸無嵗寒豈無要津水咫尺有波瀾之子
異於是乆處(一作/要)誓不諼無波古井水有節秋竹竿一
為同心友三及芳嵗䦨(一作/蘭)花下鞍馬遊雪中杯酒歡
衡門相逢迎不具帶與冠春風日髙睡秋月夜深看不
為同登科不為同署官所合在方寸心源無異端
　　　哭劉敦質
小樹兩株柏新土三尺墳蒼蒼白露草此地哭劉君哭
君豈無辭辭云君子人如何天不弔窮悴至終身愚者
多貴壽賢者獨賤迍龍亢彼無悔蠖屈此不伸哭罷持
此辭吾将詰羲文
　　　荅友問
大圭廉不割利劒用不缺當其斬馬時良玉不如鐵置
鐵在洪爐鐵消易如雪良玉同其中三日燒不熱君疑
才與徳詠此知優劣
　　　雜興三首
楚王多内寵傾國選嬪妃又愛從禽樂馳騁每相隨錦
韝臂花隼羅袂控金羈遂習宫中女皆如馬上兒色禽
合為荒刑政兩已衰雲夢春仍獵章華夜不歸東風二
月天春鴈正離離美人挾銀鏑一發疉雙飛飛鴻驚㫁
行歛翅避蛾眉君王顧之笑弓箭生光輝迴眸語君曰
昔聞莊王時有一愚夫人其名曰樊姬不有此遊樂三
載斷鮮肥
越國政初荒越天旱不已風日燥水田水涸塵飛起國
中新下令官渠禁流水流水不入田壅入王宫裏餘波
養魚鳥倒影浮樓雉澹灩九折池縈迴十餘里四月芰
荷發越王日遊嬉左右好風來香動芙蓉蕊但愛芙蓉
香又種芙蓉子不念閶門外千里稻苗死
吳王心日侈服玩盡竒瓌身臥翠羽帳手持紅玉杯冠
垂明月珠帶束通天犀行動自矜顧數歩一徘徊小人
知所好懷寶四方來奸邪得藉手從此倖門開古稱國
之寶榖米與賢才今看君王眼視之如塵灰伍員諌已
死浮屍去不迴姑蘇臺下草麋鹿暗生麑
　　　宿紫閣山北邨
晨遊紫閣峰暮宿山下邨邨老見予喜為予開一尊舉
杯未及飲暴卒來入門紫衣挾刀斧草草十餘人奪我
席上酒掣我盤中飱主人退後立歛手反如賔中庭有
竒樹種來三十春主人惜不得持斧㫁其根口稱采造
家身屬神策軍主人愼勿語中尉正承恩
　(立名按貞元十二年始立左右神䇿䕶軍中尉統禁/旅時竇霍權勢振赫嗣是宦官之驕横日長公與元)
　(九書所謂聞紫閣村詩則握軍要者切齒是也宋洪/景盧容齋續筆云宣和間朱勔挾花石進奉之名以)
　(固寵規利士民家一草一木稍堪翫使者即令健卒/直入其家用黄封表志未即取䕶視倣不謹則被以)
　(大不恭罪及發行必撤屋決墻而出偶讀樂天/此詩乃知唐世固有是事蓋貞元元和間也)
　　　讀漢書
禾黍與稂莠雨來同日滋桃李與荆棘霜降同夜萎草
木既區别榮枯那等夷茫茫天地意無乃太無私小人
與君子用置各有宜奈何西漢末忠邪並信之不然盡
信忠早絶邪臣窺不然盡信邪早使忠臣知優游兩不
㫁盛業日已衰痛矣蕭京輩終令陷禍機(蕭望之/京房等)每讀
元成紀憤憤令人悲寄言為國者不得學天時寄言為
臣者可以鑒於斯
　　　贈樊著作
陽城為諌議以正事其君其手如屈軼舉必指佞臣卒
使不仁者不得秉國鈞元稹為御史以直立其身其心
如肺石動必達窮民東川八十家寃憤一言伸劉闢肆
亂心殺人正紛紛其嫂曰庾氏棄絶不為親從史萌逆
節隱心潜負恩其佐曰孔戡捨去不為賔凡此士與女
其道天下聞常恐國史上但紀鳯與麟賢者不為名名
彰教乃敦每惜若人輩身死名亦淪君為著作郎職廢
志空存雖有良史才直筆無所申何不自著書實録彼
善人編為一家言以備史闕文
　　　蜀路石婦
道傍一石婦無記復無銘傳是此鄉女為婦孝且貞十
五嫁邑人十六夫征行夫行二十載婦獨守孤㷀其夫
有父母老病不安寧其婦執婦道一一如禮經晨昏問
起居恭順發心誠藥餌自調節膳羞必甘馨夫行竟不
歸婦徳轉光明後人髙其節刻石像婦形儼然整衣巾
若立在閨庭似見舅姑禮如聞環珮聲至今為婦者見
此孝心生不比山頭石空有望夫名
　　　折劒頭
拾得折劒頭不知折之由一握青蛇尾數寸碧峰頭疑
是斬鯨鯢不然刺蛟虬缺落泥土中委棄無人收我有
鄙介性好剛不好柔勿輕直折劒猶勝曲全鈎
　　　登樂遊園望
獨上樂遊園四望天日曛東北何靄靄宫闕入煙雲愛
此髙處立忽如遺垢氛耳目暫清曠懷抱鬱不伸下視
十二街緑樹間紅塵車馬徒滿眼不見心所親孔生死
洛陽元九謫荆門可憐南北路髙蓋者何人
　　　酬元九對新栽竹有懷見寄(頃有贈元九詩云/有節秋竹竿故元)
　　　　(感之因/重見寄)
昔我十年前與君始相識曾將秋竹竿比君孤且直中
心一以合外事紛無極共保秋竹心風霜侵不得(按今/本作)
(會将秋竹心風霜侵不得落/去曾将秋竹竿以下四句)始嫌梧桐樹秋至先改色
不愛楊栁枝春來軟無力憐君別我後見竹長相憶常
欲在眼前故栽庭戸側分首今何處君南我在北吟我
贈君詩對之心惻惻
　　　感鶴
鶴有不羣者飛飛在埜田飢不啄腐鼠渴不飲盜泉貞
姿自耿介雜鳥何翩翾同遊不同志如此十餘年一興
嗜慾念遂為矰繳牽委質小池内爭食羣雞前不惟懷
稻粱兼亦競腥羶不惟戀主人兼亦狎烏鳶物心不可
知天性有時遷一飽尚如此況乘大夫軒
　　　春雪
元和歳在卯六年春二月月晦寒食天天隂夜飛雪連
宵復竟日浩浩殊未歇大似落鵝毛密如飄玉屑寒銷
春茫蒼氣變風凛冽上林艸盡没曲江水復結紅乾杏
花死緑凍楊栁(一作/枝)折所憐物性傷非惜年芳絶上天
有時令四序平分别寒燠苟反常物性皆夭閼我觀聖
人意魯史有其説或記水不冰或書霜不殺上將儆政
敎下以防災孽兹雪今如何信美非時節
　(立名按昌黎有辛夘年雪詩元和六年春寒氣不肻/歸河南二月末雪花一尺圍又云生平未曽見何暇)
　(論是非其雪之大可知詩中上林曲江自是京師作/是年公尚為京兆户曹叅軍四月丁母䘮歸渭村李)
　(墓碑作五年䘮母安得六年春猶/在京師此詩可證李碑之譌矣)
　　　髙僕射
富貴人所愛聖人去其泰所以致仕年著在禮經内𤣥
元亦有訓知止則不殆二疏獨能行遺跡東門外清風
乆銷歇追此向千載斯人古亦稀何況今之代遑遑名
利客白首千百輩唯有髙僕射七十懸車盖我年雖未
老歳月亦云邁預恐耄及時貪榮不能退中心私自儆
何以為我戒故作僕射詩書之於大帶
　　　白牡丹(和錢學/士作)
城中看花客旦暮走營營素華人不顧亦占牡丹名開
在深寺中車馬無來聲唯有錢學士盡日遶叢行憐此
皓然質無人自芳馨衆嫌我獨賞移植在中庭留景夜
不暝迎光曙先明對之心亦靜虚白相向生唐昌玉蕊
花攀翫衆所爭折來比顔色一種如瑶瓊彼因稀見貴
此以多為輕始知無正色愛惡隨人情豈惟花獨爾理
與人事并君看入眼(一作/時)者紫豔與紅英
　　　贈内
生為同室親死為同穴塵他人尚相勉而況我與君黔
婁固窮士妻賢忘其貧冀缺一農夫妻敬儼如賔陶潛
不營生翟氏自㸑薪梁鴻不肯仕孟光甘布裙君雖不
讀書此事耳亦聞至此千載後傳是何如人人生未死
間不能忘其身所須者衣食不過飽與温蔬食足充飢
何必膏粱珍繒絮足禦寒何必錦繡文君家有貽訓清
白遺子孫我亦貞苦士與君新結婚庶保貧與素偕老
同欣欣
　　　寄唐生
賈誼哭時事阮籍哭路岐唐生今亦哭異代同其悲唐
生者何人五十寒且飢不悲口無食不悲身無衣所悲
忠與義悲甚則哭之太尉擊賊日(段太尉以/笏擊朱泚)尚書叱盜
時(顔尚書叱/李希烈)大夫死兇冦(陸大夫為/亂兵所殺)諫議謫蠻夷(楊諫/議左)
(遷道/州)每見如此事聲發涕輒隨往往聞其風俗士猶或
非憐君頭半白其志竟不衰我亦君之徒鬱鬱何所為
不能發聲哭轉作樂府詩篇篇無空文句句必盡規功
髙虞人箴痛甚騷人辭非求宫律髙不務文字奇惟歌
生民病願得天子知未得天子知甘受時人嗤藥良氣
味苦琴淡音聲稀不懼權豪怒亦任親朋譏人竟無奈
何呼作狂男兒每逢羣盜息或遇雲霧披但自髙聲歌
庶幾天聽卑歌哭雖異名所感則同歸寄君三十章與
君為哭詞
　(立名按舊書本傳唐衢應進士乆而不第能為歌詩/意多感發見人文章有所傷歎者讀訖必哭涕泗不)
　(能已每與人言論既别發聲一號音辭哀切聞者莫/不泣下故世稱唐衢善哭李肇國史補曰唐衢周鄭)
　(客也有文學老而無成惟善哭毎一發聲音調哀切/聞者泣下常遊太原遇享軍酒酣乃哭滿座不樂主)
　(人為之/罷宴)
　　　傷唐衢二首
自我心存道外物少能逼常排傷心事不為長歎息忽
聞唐衢死不覺動顔色悲端從東來觸我心惻惻伊昔
未相知偶遊滑臺側同宿李翺家一言如舊識酒酣出
送我風雪黄河北日西並馬頭語别至昏黒君歸向東
鄭我來遊上國交心不交面從此重相憶憐君儒家子
不得詩書力五十著青衫試官無祿食遺文僅千首六
義無差忒散在京洛(一作/索)間何人為收拾
憶昨元和初忝備諫官位是時兵革後生民正憔悴但
傷民病痛不識時忌諱遂作秦中吟一吟悲一事貴人
皆怪怒閒人亦非訾天髙未及聞荆棘生滿地惟有唐
衢見知我平生志一讀興歎嗟再吟垂涕泗因和三十
韻手題逺緘寄致我陳杜間賞愛非常意此人無復見
此詩猶可貴今日開篋看蠧魚損文字不知何處葬欲
問先歔欷終去哭墳前還君一掬淚(陳杜謂子昻與甫/也此詩猶可貴謂)
(唐衢/詩也)
　　　問友
種蘭不種艾蘭生艾亦生根荄相交長莖葉相附榮香
莖與臭葉日夜俱長大鋤艾恐傷蘭溉蘭恐滋艾蘭亦
未能溉艾亦未能除沉吟意不決問君合何如
　　　悲哉行
悲哉為儒者力學不知疲讀書眼前(一作/欲)暗秉筆手生
胝十上方一第成名常苦遲縱有宦達者兩鬢已成絲
可憐少壯日適在窮賤時丈夫老且病焉用富貴為沉
沉朱門宅中有乳臭兒狀貌如婦人光明膏粱肌手不
把書巻身不擐戎衣二十襲封爵門承勲戚資春來日
日出服御何輕肥朝從博徒飲暮有娼樓期平封(封讀/去聲)
(一作/評封)還酒債堆金選蛾眉聲色狗馬外其餘一無知山
苖與澗松地勢隨高卑古來無奈何非獨君傷悲
　　　紫藤
藤花紫䝉茸藤葉青扶疎誰謂好顔色而為害有餘下
如蛇屈盤上若繩縈紆可憐中間樹束縳成枯株柔蔓
不自勝嫋嫋挂空虚豈知纒樹木千夫力不如先柔後
為害有似䛕佞徒附著君權勢君迷不肻誅又如妖婦
人綢繆蠱其夫奇邪壞人室夫惑不能除寄言邦與家
所愼在其初毫末不早辨滋蔓信難圗願以藤為戒銘
之於座隅
　　　放鷹
十月鷹出籠艸枯雉兎肥下韝隨指顧百擲無一遺鷹
翅疾如風鷹𤓰利如錐本為鳥所設今為人所資孰能
使之然有術甚易知取其向背性制在飢飽時不可使
長飽不可使長飢飢則力不足飽則背人飛乘飢縱搏
擊未飽須縶維所以爪翅功而人坐收之聖明馭英雄
其術亦如斯鄙語不可棄吾聞諸獵師
　　　慈烏夜啼
慈烏失其母啞啞吐哀音晝夜不飛去經年守故林夜
夜夜半啼聞者為沾襟聲中如告訴未盡反哺心百鳥
豈無母爾獨哀怨深應是母慈重使爾悲不任昔有吳
起者母殁䘮不臨嗟哉斯徒輩其心不如禽慈烏復慈
烏鳥中之曽參
　(立名按此詩當是元/和辛夘居憂之作)
　　　鷰詩示劉叟(叟冇愛子背叟逃去叟甚悲念之/叟少年時亦嘗如是故作燕詩以)
　　　　(諭/之)
梁上有雙鷰翩翩雄與雌啣泥兩椽間一巢生四兒四
兒日夜長索食聲孜孜青蟲不易捕黄口無飽期觜爪
雖欲弊心力不知疲須臾千來往猶恐巢中飢辛勤三
十日母痩雛漸肥喃喃教言語一一刷毛衣一旦羽翼
成引上庭樹枝舉翅不囘顧隨風四散飛雌雄空中鳴
聲盡呼不歸却入空巢裏啁啾終夜悲鷰鷰爾勿悲爾
當返自思思爾為雛日髙飛背母時當時父母念今日
爾應知
　　　采地黄者
麥死春不雨禾損秋早霜歳晏無口食田中采地黄采
之將何用持以易餱糧凌晨荷鋤去薄暮不盈筐攜來
朱門家賣與白面郎與君啖肥馬可使照地光願易馬
殘粟救此苦飢腸
　　　初入太行路
天冷日不光太行峰蒼莽嘗聞此中險今我方獨往馬
蹄凍且滑羊腸不可上若比世路難猶自平於掌
　　　鄧魴張徹落第
古琴無俗韻奏罷無人聽寒松無妖花枝下無人行春
風十二街軒騎不暫停奔車看牡丹走馬聽秦箏衆目
悦芳豔松獨守其貞衆耳喜鄭衛琴亦不改聲懷哉二
夫子念此無自輕
　　　送王處士
王門豈無酒侯門豈無肉主人貴且驕待客禮不足望
塵而拜者朝夕走碌碌王生獨拂衣遐舉如雲鵠寧歸
白雲外飲水卧空谷不能隨衆人歛手低眉目扣門與
我别沽酒留君宿好去采薇人終南山正綠
　　　村居苦寒
八年十二月五日雪紛紛竹柏皆凍死况彼無衣民廻
觀村閭間十室八九貧北風利如劒布絮不蔽身唯燒
蒿棘火愁坐夜待晨乃知大寒歳農者尤苦辛顧我當
此日艸堂深掩門褐裘覆絁被坐臥有餘温幸免饑凍
苦乂無壠畝勤念彼深可媿自問是何人
　　　納粟
有吏夜扣門髙聲催納粟家人不待曉塲上張燈燭揚
簸淨如珠一車三十斛猶憂納不中鞭責及僮僕昔余
謬從事内媿才不足連授四命官坐尸十年祿常聞古
人語損益周必復今日諒甘心還他太倉榖
　　　薛中丞
百人無一直百直無一遇借問遇者誰正人行得路中
丞薛存誠守直心甚固皇明燭如日再使秉王度奸豪
與佞巧非不憎且懼直道漸光明邪謀難盖覆每因匪
躬節知有匡時具張為墜網綱倚作頽簷柱悠哉上天
意報施紛廻互自古已冥茫從今尤不諭豈與小人意
昏然同好惡不然君子人何反如朝露裵相(按裵相指/裵垍也)
昨已夭薛君今又去以我惜賢心五年如旦暮况聞善
人命長短繫運數今我一涕零豈為中丞故
　　　秋池二首
前池秋始半卉物多摧壞欲暮槿先委未霜荷巳敗黙
然有所感可以從兹誡本不種松筠早凋何足怪
鑿池貯秋水中有蘋與芰天旱水暗消塌然委空地有
似汎汎者附離權與貴一旦恩勢移相隨共憔悴
　　　夏旱
太隂不離畢太歳仍在午旱日與炎風枮燋我田畝金
石欲銷鑠况兹禾與黍嗷嗷萬族中唯農最辛苦憫然
望歳者出門何所覩但見棘與茨羅生徧塲圃惡苗承
沴氣欣然得其所感此因問天可能長不雨
　　　諭友
昨夜霜一降殺君庭中槐乾葉不待黄索索飛下來憐
君感物節晨起歩前階臨風蹋葉立半日顔色哀(一作/低)
西望長安城歌鐘十二街何人不歡樂君獨心悠哉白
日頭上走朱顔鏡中頽平生青雲心銷化成死灰我今
贈一言勝飲酒千杯其言雖甚鄙可破悒悒懷朱門有
勲貴陋巷有顔囘窮通各有命不繫才不才推此自豁
豁不必待安排
　　　丘中有一士(命首句為/題二首)
丘中有一士不知其姓名面色不憂苦血氣常和平每
選隙地居不蹋要路行舉動無尤悔物莫與之爭藜藿
不充腸布褐不蔽形終歳守窮餓而無嗟歎聲豈是愛
貧賤深知時俗情勿矜羅弋巧鸞鶴在𠖇𠖇
丘中有一士守道歳月深行披帶索衣坐拍無絃琴不
飲濁泉水不息曲木隂所逢苟非義糞土千黄金鄉人
化其風薰如蘭在林智愚與強弱不忍相欺侵我欲訪
其人將行復沉吟何必見其面但在學其心
　　　新製布裘
桂布白似雪吳綿軟於雲布重綿且厚為裘有餘温朝
擁坐至暮夜覆眠達晨誰知嚴冬月支體暖如春中夕
忽有念撫裘起逡廵丈夫貴兼濟豈獨善一身安得萬
里裘盖裹周四垠穩暖皆如我天下無寒人
　　　杏園中棗樹
人言百果中唯棗凡且鄙皮皴似龜手葉小如䑕耳胡
為不自知生花此園裏豈宜遇攀翫幸免遭傷毁二月
曲江頭雜英紅旖旎棗亦在其間如嫫對西子東風不
擇木吹煦長未已眼看欲合抱得盡生生理寄言遊春
客乞君一廻視君愛繞指柔從君憐栁把君求恱目豔
不敢爭桃李君若作大車輪軸材須此
　　　蝦蟇(和張/十六)
嘉魚薦宗廟靈龜貢邦家應龍能致雨潤我百榖芽蠢
蠢水族中無用者蝦蟇形穢肌肉腥出没於泥沙六月
七月交時雨正霶𩃱蝦蟇得其志快樂無以加地既蕃
其生使之族類多天又與其聲得以相諠譁豈唯玉池
上汚君清冷波何獨瑶瑟前亂君鹿鳴歌常恐飛上天
跳躍隨姮娥往往蝕明月遣君無奈何
　　　寄隱者
賣藥向都城行憩青門樹道逢馳驛者色有非常懼親
族走相送欲别不敢住私怪問道傍何人復何故云是
右丞相當國握樞務祿厚食萬錢恩深日三顧昨日延
英對今日崖州去由來君臣間寵辱在朝暮青青東郊
艸中有歸山路歸去臥雲人謀身計非誤
　　　放魚(自此後詩/到江州作)
曉日提竹籃家僮買春蔬青青芹蕨下疊臥雙白魚無
聲但呀呀以氣相喣濡傾籃寫地上撥刺長尺餘豈唯
刀机憂坐見螻蟻圖脫泉雖巳乆得水猶可蘇放之小
池中且用救乾枯水小池窄狹動尾觸四隅一時幸苟
活乆逺將何如憐其不得所移放於南湖南湖連西江
好去勿踟蹰施恩即望報吾非斯人徒不須泥沙底辛
苦覔明珠
　　　文柏牀
陵上有老柏柯葉寒蒼蒼朝為風煙樹暮為宴寢牀以
其多竒文宜升君子堂刮削露節目拂拭生輝光𤣥斑
狀貍首素質如截肪雖充悦目翫終乏周身防華彩誠
可愛生理苦已傷方知自殘者為有好文章
　　　潯陽三題(并序/)
　廬山多桂樹湓浦多修竹東林寺有白蓮花皆植物
　之貞勁秀異者雖宫囿省寺中未必能盡有夫物以
　多為賤故南方人不貴重之至有蒸㸑其桂剪棄其
　竹白眼於蓮花者予惜其不生於北土也因賦三題
　以唁之
　　　　廬山桂
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如剪碧鮮枝幹
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
　　　　湓浦竹
潯陽十月天天氣仍温燠有霜不殺艸有風不落木𤣥
𠖇氣力薄艸木冬猶綠誰肻湓浦頭廻眼看修竹其有
顧盻者持刀斬且束剖劈青琅玕家家盖牆屋吾聞汾
晉間竹少重如玉胡為取輕賤生此西江曲
　　　　東林寺白蓮
東林北塘水湛湛見底清中生白芙蓉菡蓞三百莖白
日發光彩清飇散芳馨洩香銀囊破瀉露玉盤傾我慙
塵埃眼見此瓊瑶英乃知紅蓮花虚得清淨名夏萼敷
未歇秋房結纔成夜深衆僧寢獨起繞池行欲收一顆
子寄向長安城但恐出山去人間種不生
　(立名按祝穆方輿勝覽晉慧逺法師居廬山東林寺/有白蓮池與劉遺民等十八人同修淨土之法然逺)
　(公招陶潛入社終不能致謝靈運求入社/而以心雜不許是三者中白蓮尤為舊物)
　　　大水
潯陽郊郭間大水歳一至閭閻半漂蕩城堞多傾墜蒼
茫生海色渺漫連空翠風巻白波翻日煎紅浪沸工商
徹屋去牛馬登山避况當率稅時頗害農桑事獨有傭
舟子鼔枻生意氣不知萬人災自覔錐刀利吾無奈爾
何爾非乆得志九月霜降後水涸為平地
　
　
　
　
　白香山詩集巻一
欽定四庫全書
　白香山詩集巻二　　　　　歙縣汪立名編
　　長慶集二(諷諭古調詩五/言凡五十八首)
　　　續古詩十首
戚戚復戚戚送君遠行役行役非中原海外黄沙磧伶
俜獨居妾迢逓長征客君望功名歸妾憂生死隔誰家
無夫婦何人不離拆所恨薄命身嫁遲别日廹妾身有
存没妾心無改易生為閨中婦死作山頭石
掩淚别鄉里飄颻將逺行茫茫綠野中春盡孤客情驅
馬上丘隴髙低路不平風吹棠梨花啼鳥時一聲古墓
何代人不知姓與名化作路傍土年年春艸生感彼忽
自悟今我何營營
朝采山上薇暮采山上薇歳晏薇亦盡飢來何所為坐
飲白石水手把青松枝擊節獨長歌其聲清且悲櫪馬
非不肥所苦常縶維豢豕非不飽所憂竟為犧行行歌
此曲以慰常苦飢
雨露長纖艸山苗髙入雲風雪折勁木澗松摧為薪風
摧此何意雨長彼何因百丈澗底死寸莖山上春可憐
苦節士感此涕盈巾
窈窕雙鬟女容德俱如玉晝居不踰閾夜行常秉燭氣
如含露蘭心如貫霜竹宜當備嬪御胡為守幽獨無媒
不得選年忽過三六歳暮望漢宫誰在黄金屋邯鄲進
娼女能唱黄花曲一曲稱君心恩榮連九族
栖栖逺方士讀書三十年業成無知已徒歩來入關長
安多王侯英俊競攀援幸隨衆賔末得厠門館間東閣
有㫖酒中堂有管絃何為向隅客對此不開顔富貴無
是非主人終日歡貧賤多悔尤客子終(一作/中)夜歎歸去
復歸去故鄉貧亦安
凉風飄嘉樹日夜減芳華下有感秋婦攀條苦悲嗟我
本幽閑女結髪事豪家豪家多婢僕門内頗驕奢良人
近封侯出入鳴玉珂自從富貴來恩薄讒言多冢婦獨
守禮羣妾互奇衺但信言有玷不察心無瑕容光未銷
歇歡愛忽蹉跎何意掌上玉化為眼中砂盈盈一尺水
浩浩千丈河勿言小大異隨分有風波閨房猶復爾邦
國當如何
心亦無所廹身亦無所拘何為腸中氣鬱鬱不得舒不
舒良有以同心乆離居五年不見面三年不得書念此
令人老抱䣛坐長吁豈無盈尊酒非君誰與娛
攬衣出門行遊觀遶林渠澹澹春水暖東風生緑蒲上
有和鳴鴈下有掉尾魚飛沉一何樂鱗羽各有徒而我
方獨處不與之子俱顧彼自傷已禽魚之不如出遊欲
遣憂孰知憂有餘
春旦日初出曈曈耀晨輝艸木照未逺浮雲已蔽之天
地黯以晦當午如昏時雖有東南風力微不能吹中園
何所有滿地青青葵陽光委雲上傾心欲何依
　　　秦中吟十首(并序/)
　貞元元和之際予在長安聞見之間有足悲者因直
　歌其事命為秦中吟
　　　　議婚(按韋縠才調/集作貧家女)
天下無正聲恱耳即為娛人間無正色恱目即為姝顔
色非相逺貧富則有殊貧為時所棄富為時所趨紅樓
富家女金縷繡羅襦見人不歛手嬌癡二八初母兄未
開口已嫁不須臾緑窗貧家女寂寞二十餘荆釵不直
錢衣上無眞珠幾廻人欲聘臨日又踟蹰主人㑹良媒
置酒滿玉壺四座且勿飲聽我歌兩途富家女易嫁嫁
早輕其夫貧家女難嫁嫁晩孝於姑聞君欲娶婦娶婦
意何如
　　　　重賦(按才調集/作無名稅)
厚地植桑麻所用濟生民生民理布帛所求活一身身
外充征賦上以奉君親國家定兩稅本意在愛(一作/憂)人
厥初防其淫明勅内外臣稅外加一物皆以枉法論奈
何歳月乆貪吏得因循浚我以求寵歛索無冬春織絹
未成疋繅絲未盈斤里胥迫(一作/逼)我納不許蹔逡巡歳
暮天地閉隂風生破村夜深煙火盡霰雪白紛紛㓜者
形不蔽老者體無温悲喘與寒氣併入鼻中辛昨日輸
殘稅因窺官庫門繒帛如山積絲絮似雲屯號為羨餘
物隨月獻至尊奪我身上暖買爾眼前恩進入瓊林庫
嵗乆化為塵
　　　　傷宅(按才調集/作傷大宅)
誰家起甲第朱門大道邊豐屋中櫛比髙墻外廻環纍
纍六七堂棟宇相連延一堂費百萬鬱鬱起青煙洞房
温且清寒暑不能干髙堂虚且逈坐臥見南山繞廊紫
藤架夾砌紅藥欄攀枝摘櫻桃帶花移牡丹主人此中
坐十載為大官厨有臭敗肉庫有貫朽錢誰能將我語
問爾骨肉間豈無窮賤者忍不救飢寒如何奉一身直
欲保千年不見馬家宅今作奉誠園
　　　　傷友(又云傷苦節士按/才調集作膠漆契)
陋巷孤寒士出門苦恓恓雖云志氣髙豈免顔色低平
生同門(一作/袍)友通籍在金閨曩者膠漆契邇來雲雨暌
正逢下朝歸軒騎五門西是時天乆隂三日雨淒淒蹇
驢避路立肥馬當風嘶廻頭忘相識占道上沙堤昔年
洛陽社貧賤相提攜今日長安道對面隔雲泥近日多
如此非君獨慘悽死生不變者唯聞任與黎(任公叔/黎逢)
　　　　不致仕(按才調集/作合致仕)
七十而致仕禮法有明文何乃貪榮者(一作/貴)斯言如不
聞可憐八九十齒墮雙眸昏朝露貪名利夕陽憂子孫
掛冠顧翠緌懸車惜朱輪金章腰不勝傴僂入君門誰
不愛富貴誰不戀君恩年髙須告老名遂合退身少時
共嗤誚晩嵗多因循賢哉漢二疏彼獨是何人寂寞東
門路無人繼去塵
　(立名按八朝偶雋元和初杜佑為司徒年過七十猶/未請老裴晉公時知制誥因髙郢致仕令詞曰以年)
　(致仕抑有前聞近代寡亷罕由斯道盖譏佑也公此/詩所指當與裴同盛為當時傳誦厥後杜牧之每于)
　(公多不足語形之詩篇至托李戡之言極口詆誚文/章家報復可畏如此宋祁不察据以論公過矣牧之)
　(佑之/孫也)
　　　　立碑(按才調集/作古碑)
勛德既下衰文章亦陵夷但見山中石立作路旁碑銘
勲悉太公叙德皆仲尼復以多為貴千言直萬貲為文
彼何人想見下筆時但欲愚者恱不思賢者嗤豈獨賢
者嗤仍傳後代疑古石蒼苔字安知是愧詞我聞望江
縣麴令撫惸嫠(麴令名/信陵)在官有仁政名不聞京師身殁
欲歸葬百姓遮路岐攀轅不得歸留葬此江湄至今道
其名男女涕皆垂無人立碑碣唯有邑人知
　(立名按麴信陵貞元元年鮑防下及第以六年作望/江令容齋五筆迹其投石祝江祈雨文云必也私欲)
　(之求行于邑里慘黷之政施於黎元令長之罪也神/得而誅之豈可移于人以害其嵗其為政盖可想見)
　(矣/)
　　　　輕肥(按才調集/作江南旱)
意氣驕滿路鞍馬光照塵借問何為者人稱是内臣朱
紱皆大夫紫綬或(一作/悉)將軍誇赴軍中宴走馬去如雲
罇罍溢九醖水陸羅八珍果擘洞庭橘膾切天池鱗食
飽心自若酒酣氣益振是嵗江南旱衢州人食人
　　　　五絃(按才調集/作五絃琴)
清歌且罷(一作/停)唱紅袂亦停舞趙叟抱五絃宛轉當胷
撫大聲麤若散颯颯風和雨小聲細欲絶切切鬼神語
又如鵲報喜轉作猿啼苦十指無定音顚倒宫徴羽坐
客聞此聲形神若無主行客聞此聲駐足不能舉嗟嗟
俗人耳好今不好古所以緑窗琴日日生塵土
　　　　歌舞(按才調集作/傷閿鄉縣囚)
秦城嵗云暮大雪滿皇州雪中退朝者朱紫盡公侯貴
有風雪興富無飢寒憂所營唯第宅所務在追遊朱門
車馬客紅燭歌舞樓歡酣促宻坐醉暖脫重裘秋官為
主人廷尉居上頭日中為樂飲(一作/一樂)夜半不能休豈知
閿鄉獄中有凍死囚
　　　　買花(按才調集/作牡丹)
帝城春欲暮喧喧車馬度共道牡丹時相隨買花去貴
賤無常價酬直看花數灼灼百朶紅戔戔五束素上張
幄幕庇旁織笆籬䕶水洒復泥封移來色如故家家習
為俗人人迷不悟有一田舍翁偶來買花處低頭獨長
歎此歎無人諭一叢深色花十户中人賦
　(立名按海虞馮班云白公諷刺詩周詳明直娓/娓動人自創一體古人無是盖出於小雅也)
　　　贈友五首(并序/)
　吾友有王佐之才者以致君濟人為已任識者深許
　之因贈是詩以廣其志云
一年十二月毎月有常令君出臣奉行謂之握金鏡由
兹六氣順以遂萬物性時令一反常生靈受其病周漢
德下衰王風始不競又從斬鼂錯諸侯益強盛百里不
同禁四時自為政盛夏興土功方春勦人命誰能救其
失待君佐邦柄峩峩象魏門懸法彞倫正
銀生楚山曲金生鄱溪濵南人棄農業求之多苦辛披
砂復鑿石矻矻無冬春手足盡皴胝愛利不愛身畬田
既慵斫稻田亦嬾耘相攜作游手皆道求金銀畢竟金
與銀何殊泥與塵且非衣食物不濟飢寒人棄本以趨
末日富而嵗貧所以先聖王棄藏不為珍誰能反古風
待君秉國鈞捐金復抵璧勿使勞生民
私家無錢鑪平地無銅山胡為秋夏稅嵗嵗輸銅錢錢
力日已重農力日已殫賤糶粟與麥賤貿絲與棉嵗暮
衣食盡焉得無飢寒吾聞國之初有制垂不刋庸必算
丁口租必計桑田不求土所無不強人所難量入以為
出上足下亦安兵興一變法兵息遂不還使我農桑人
顦顇畎畝間誰能革此弊待君秉利權復彼租庸法令
如貞觀年
京師四方則王化之本根長吏乆於政然後風敎敦如
何尹京者遷次不逡巡請君屈指數十年十五人科條
日相矯吏力亦以勤寛猛政不一民心安得淳九州雍
為首羣牧之所遵天下率如此何以安吾民誰能變此
法待君贊絲綸愼擇循良吏令其長子孫
三十男有室二十女有歸近代多離亂婚姻多過期嫁
娶既不早生育常苦遲兒女未成人父母已衰羸凡人
貴達日多在長大時欲報親不待孝心無所施哀哉三
牲養少得及庭闈惜哉萬鍾粟多用飽妻兒誰能正婚
禮待君張國維庶使孝子心皆無風樹悲
　　　寓意詩五首
豫樟生深山七年而後知挺髙二百尺本末皆十圍天
子建明堂此材獨中規匠人執斤墨采度將有期孟冬
艸木枯烈火燎山陂疾風吹猛焰從根燒到枝飬材三
十年方成棟梁姿一朝為灰燼柯葉無孑遺地雖生爾
材天不與爾時不如糞土英猶有人掇之已矣勿重陳
重陳令人悲不悲焚燒苦但悲采用遲
赫赫京内史炎炎中書郎昨傳徴拜日恩賜頗殊常貂
冠水蒼玉紫綬黄金章佩服身未暖已聞竄遐荒親戚
不得别吞聲泣路旁賔客亦已散門前雀羅張富貴來
不乆倐如瓦溝霜權勢去尤速瞥若石火光不如守貧
賤貧賤可乆長傳語宦遊者且來歸故鄉
促織不成章提壺但聞聲嗟哉蟲與鳥無實有虚名與
君定交日乆要如弟兄何以示誠信白水指為盟雲雨
一為别飛沉兩難并君為得風鵬我為失水鯨音信日
已疎恩分日已輕窮通尚如此何况死與生乃知擇交
難須有知人明莫將山上松結託水上萍
翩翩兩𤣥鳥本是同巢燕分飛來幾時秋夏炎凉變一
宿蓬蓽廬一栖明光殿偶因銜泥處復得重相見彼矜
杏梁貴此嗟茅棟賤眼看秋社至兩處俱難戀所託各
暫時胡為相歎羨
婆娑園中樹根株大合圍蠢爾樹間蟲形質一何微孰
謂蟲至微蟲(一作/蠱)蠧巳無期孰謂樹至大花葉有衰時
花衰夏未實葉病秋先萎樹心半為土觀者安得知借
問蟲何在在身不在枝借問蟲何食食心不食皮豈無
啄木鳥觜長將何為
　　　讀史五首
楚懷放靈均國政亦荒滛彷徨未忍决遶澤行悲吟漢
文疑賈生謫置湘之隂是時刑方措此去難為心士生
一代間誰不有浮沉良時真可惜亂世何足欽乃知汨
羅恨未抵長沙深
禍患如棼絲其來無端緒馬遷下蠶室嵇康就囹圄抱
寃志氣屈忍恥形神沮當彼戮辱時奮飛無翅羽商山
有黄綺潁川有巢許何不從之遊超然離網罟山林少
羈鞅世路多艱阻寄謝伐檀人愼勿嗟窮處
漢日大將軍少為乞食子秦時故列侯老作鋤𤓰士春
華何暐曄園中發桃李秋風忽蕭條堂上生荆把深谷
變為岸桑田成海水勢去未須悲時來何足喜寄言榮
枯者反復殊未已
含沙射人影雖病人不知巧言搆人罪至死人不疑掇
蜂殺愛子掩鼻戮寵姬𢎞恭陷蕭望趙髙謀李斯隂德
既必報隂禍豈虚施人事雖可罔天道終難欺明則有
刑辟幽則有神祗苟免勿私喜鬼得而誅之
季子憔悴時婦見不下機買臣負薪日妻亦棄如遺一
朝黄金多佩印衣錦歸去妻不敢視婦嫂強依依富貴
家人重貧賤妻子欺奈何貧富間可移親愛志遂使中
人心汲汲求富貴又令下人力各競錐刀利隨分歸舍
來一取妻孥意
　　　和答詩十首(并序/)
　五年春微之從東臺來不數日又左轉為江陵士曹
　掾詔下日㑹予下内直歸而微之已即路邂逅相遇
　於街衢中自永壽寺南抵新昌里北得馬上話别語
　不過相勉保方寸外形骸而已因不暇及他是夕足
　下次於山北寺僕職役不得去命季弟送行且奉新
　詩一軸致於執事凡二十章率有比興滛文豔韻無
　一字焉意者欲足下在途諷讀且以遣日時消憂懣
　又有以張直氣而扶壯心也及足下到江陵寄在路
　所為詩十七章凡五六千言言有為章有㫖迨於宫
　律體裁皆得作者風發緘開巻且喜且怪僕思牛僧
　孺戒不能示他人唯與杓直拒非及樊宗師輩三四
　人時一吟讀心甚貴重然竊思之豈僕所奉者二十
　章遽能開足下聰明使之然耶抑又不知足下是行
　也天將屈足下之道激足下之心使感時發憤而臻
　於此耶若兩不然者何立意措辭與足下前時詩如
　此之相逺也僕既羨足下詩又憐足下心盡欲引狂
　簡而和之屬直宿拘牽居無暇日故不即時如意旬
　月來多乞病假假中稍閒且摘巻中尤者繼成十章
　亦不下三千言其間所見同者固不能自異異者亦
　不能強同同者謂之和異者謂之答并别録和夢遊
　春詩一章各附於本篇之末餘未和者亦續致之頃
　者在科試間常與足下同筆硯每下筆時輒相顧共
　患其意太切而理太周故理太周則辭繁意太切則
　言激然與足下為文所長在於此所病亦在於此足
　下來序果有辭犯文繁之説今僕所和者猶前病也
　待與足下相見日各引所作稍刪其繁而晦其義焉
　餘具書白
　　　　和思歸樂
山中不栖鳥夜半聲嚶嚶似道思歸樂行人掩泣聽皆
疑此山路遷客多南征憂憤氣不散結化為精靈我謂
此山鳥本不因人生人心自懷土想作思歸鳴孟嘗平
居時娛耳琴泠泠雍門一言感未奏淚沾纓魏武銅雀
妓日與歡樂并一旦西陵望欲歌先涕零峽猿亦何意
隴水復何情為入愁人耳皆為腸斷聲請看元侍御亦
宿此郵亭因聽思歸鳥神氣獨安寧問君何以然道勝
心自平雖為南遷客如在長安城云得此道來何慮復
何營窮達有前定憂喜無交争所以事君日持憲立大
庭雖有廻天力撓之終不傾况始三十餘年少有直名
心中志氣大眼前爵祿輕君恩若雨露君威若雷霆退
不苟免難進不曲求榮在火辨玉性經霜識松貞展禽
任三黜靈均長獨醒獲戾自東洛貶官向南荆再拜辭
闕下長揖别公卿荆州又非逺驛路半月程漢水照天
碧楚山插雲青江陵橘似珠宜城酒如餳誰謂譴謫去
未妨遊賞行人生百嵗内天地暫寓形太倉一稊米大
海一浮萍身委逍遥篇心付頭陀經尚達死生觀寧為
寵辱驚中懷苟有主外物安能縈任意思歸樂聲聲啼
到明
　　　　和陽城驛
商山陽城驛中有歎者誰云是元監察江陵謫去時忽
見此驛名良乆涕欲垂何故陽道州名姓同於斯憐君
一寸心寵辱誓不移疾惡若巷伯好賢如緇衣沉吟不
能去意者欲改為改為避賢驛大署於門楣荆人愛羊
祜户曹改為辭一字不忍道况兼姓呼之因題八百言
言直文甚竒詩成寄與我鏗若金和絲上言陽公行友
悌無等夷骨肉同衾裯至死不相離次言陽公迹夏邑
始棲遲鄉人化其風少長皆孝慈次言陽公道終日對
酒巵兄弟笑相顧醉貌紅怡怡次言陽公節謇謇居諌
司誓心除國蠧决死犯天威終言陽公命左遷天一涯
道州炎瘴地身不得生歸一一皆實録事事無孑遺凡
是為善者聞之惻然悲道州既已矣往者不可追何世
無其人來者亦可思願以君子文告彼大樂師附於雅
歌末奏之白玉墀天子聞此章教化如法施直諌從如
流佞臣惡如疵宰相聞此章政柄端正持進賢不知倦
去邪勿復疑憲臣聞此章不敢懷依違諌官聞此章不
忍縱詭隨然後告史氏舊史有前規若作陽公傳欲令
後世知不勞叙世家不用費文辭但使國史上全録元
稹詩
　　　　答桐花
山木多蓊鬱兹桐獨亭亭葉重碧雲片花簇紫霞英是
時三月天春暖山雨晴夜色向月淺暗香隨風輕行者
多商賈居者悉黎氓無人解賞愛有客獨屏營手攀花
枝立足蹋花影行生憐不得所死欲揚其聲截為天子
琴刻作古人形云待我成器薦之於穆清誠是君子心
恐非草木情胡為愛其華而反傷其生老龜被刳腸不
如無神靈雄雞自斷尾不願為犧牲况此好顔色花紫
葉青青宜遂天地性忍加刀斧刑我思五丁力㧞入九
重城當君正殿栽花葉生光晶上對月中桂下覆堦前
蓂汎拂香爐煙隱映斧藻屏為君布緑隂當暑䕃軒楹
沉沉緑滿地桃李不敢爭(以上四句/今本脫落)為君發清韻風來
如叩瓊泠泠聲滿耳鄭衛不足聽受君封植力不獨吐
芬馨助君行春令開花應晴(一作/清)明受君雨露恩不獨
含芳榮戒君無戲言剪葉封弟兄受君嵗月功不獨資
生成為君長髙枝鳯凰上頭鳴一鳴君萬嵗壽如山不
傾再鳴萬人泰泰階為之平如何有此用幽滯在巖坰
嵗月不爾駐孤芳坐凋零請向桐枝上為余題姓名待
余有勢力移爾獻丹庭
　　　　和大觜烏
烏者種有二名同性不同觜小者慈孝觜大者貪庸觜
大命又長生來十餘冬物老顔色變頭毛白茸茸飛來
庭樹上初但驚兒童老巫生奸計與烏意潛通云是非
凡烏遥見起敬恭千嵗乃一出喜賀主人翁祥瑞来白
日神靈占知風隂作北斗使能為人吉凶此烏所止家
家産日夜豐上以致壽考下可宜田農主人冨家子身
老心童䝉隨巫拜復祝婦姑亦相從殺雞薦其肉敬若
禋六宗烏喜張大觜飛接在虚空烏既飽羶腥巫亦饗
甘濃烏巫互相利不復兩西東日日營巢窟稍稍近房
櫳雖生八九子誰辨其雌雄羣雛又成長衆觜騁殘兇
探巢吞鷰卵入簇啄蠶蟲豈無乗秋隼覊絆委髙墉但
食烏殘肉無施摶擊功亦有能言鸚翅碧觜距紅暫曽
説烏罪囚閉在深籠青青窗前栁鬱鬱井上桐貪烏占
栖息慈烏獨不容慈烏爾奚為來往何憧憧曉去先晨
鼓暮歸後昏鐘辛苦塵土間飛啄禾黍叢得食將母哺
飢腸不自充主人憎慈烏命子削彈弓絃續㑹稽竹丸
鑄荆山銅慈烏求母食飛下爾庭中數粒未入口一丸
已中胷仰天號一聲似欲訴蒼穹反哺日未足非是惜
微躬誰能持此寃一為問化工胡然大觜烏竟得天年
終
　　　　答四皓廟
天下有道見無道巻懷之此乃聖人語吾聞諸仲尼矯
矯四先生同禀希世資隨時有顯晦秉道無磷緇秦皇
肆暴虐二世遘亂離先生相隨去商嶺採紫芝君看秦
獄中戮辱者李斯劉項爭天下謀臣竟恱隨先生如鸞
鶴去入𠖇𠖇飛君看齊鼎中燋爛者酈其子房得沛公
自謂相遇遲八難掉舌樞三界役心機辛苦十數年晝
夜形神疲竟雜霸者道徒稱帝者師子房爾則能此非
吾所宜漢髙之季年嬖寵鍾所私冢嫡欲廢奪骨肉相
憂疑豈無子房口口舌無所施亦有陳平心心計將何
為皤皤四先生髙冠危映睂從容下南山顧眄入東闈
前瞻恵太子左右生羽儀却顧戚夫人楚舞無光輝心
不畫一計口不吐一詞暗定天下本遂安劉氏危子房
吾則能此非爾所知先生道既光太子禮甚卑安車留
不住功成棄如遺如彼旱天雲一雨百榖滋澤則在天
下雲復歸希夷勿髙巢與由勿尚吕與伊巢由往不返
伊吕去不歸豈如四先生出處兩逶迤何必長隱逸何
必長濟時由來聖人道無朕不可窺巻之不盈握舒之
亘八陲先生道甚明夫子猶或非願子辨其惑為予吟
此詩
　　　　和雉媒
吟君雉媒什一哂復一歎和之一何晩今日乃成篇豈
唯鳥有之抑亦人復然張陳刎頸交竟以勢不完至今
不平氣塞絶泜水源趙襄骨肉親亦以利相殘至今不
善名髙於磨筓山况此籠中雉志在飲啄間稻粱暫入
口性已隨人遷身苦亦自忘同族何足言但恨為媒拙
不足以自全勸君今日後養鳥養青鸞青鸞一失侣至
死守孤單勸君今日後結客結任安主人賔客去獨住
在門䦨
　　　　和松樹
亭亭山上松一一生朝陽森聳上參天柯條百尺長漠
漠塵中槐兩兩夾康莊婆娑低覆地枝幹亦尋常八月
白露降槐葉次第黄嵗暮滿山雪松色鬱青蒼彼如君
子心秉操貫冰霜此如小人面變態隨炎凉共知松勝
槐誠欲栽道傍糞土種瑶草瑶草終不芳尚可以斧斤
伐之為棟梁殺身獲其所為君構明堂不然終天年老
死在南岡不願亞枝葉低隨槐樹行
　　　　答箭鏃
矢人職司憂為箭恐不精精則利其鏃錯磨鋒鏑成挿
以青竹簳羽之赤鴈翎勿言分寸鐵為用乃長兵聞有
狗盜者晝伏夜潛行摩弓拭箭鏃夜射不待明一盜既
流血百犬同吠聲狺狺嘷不巳主人為之驚盜心憎主
人主人不知情反責鏃太利矢人獲罪名寄言控弦者
願君少留聽何不向西射西天有狼星何不向東射東
海有長鯨不然學仁貴三矢平虜廷不然學仲連一發
下燕城胡為射小盜此用無乃輕徒沾一㸃血虚汚箭
頭腥
　　　　和古社
廢村多年樹生在古社隈為作妖狐窟心空身未摧妖
狐變美女社樹成樓臺黄昏行人過見者心徘徊飢鵰
竟不捉老犬反為媒嵗媚少年客十去九不廻昨夜雲
雨合烈風驅迅雷風㧞樹根出雷劈社壇開飛電化為
火妖狐燒作灰天明至其所清曠無氛埃舊地葺村落
新田闢荒萊始知天降火不必常為災勿謂神黙黙勿
謂天恢恢勿喜犬不捕勿誇鵰不猜寄言狐媚者天火
有時來
　　　　和分水嶺
髙嶺峻稜稜細泉流亹亹勢分合不得東西隨所委悠
悠艸蔓底濺濺石罅裏分流來幾年晝夜兩如此朝宗
逺不及去海三千里浸潤小無功山苖長旱死縈紆用
無所奔迫流不巳唯作鳴咽聲夜入行人耳有源殊不
竭無坎終難止同出而異流君看何所似有似骨肉親
𣲖别從兹始又似勢利交波瀾相背起所以贈君詩將
君何所比不比山上泉比君井中水
　　　有木詩八首(并序/)
　余嘗讀漢書列傳見佞順媕娿圗身妄國如張禹輩
　者見惑上蠱下交亂君親如江充輩者見暴狠跋扈
　壅君樹黨如梁冀輩者見色仁行違先德後賊如王
　莽輩者又見外狀恢𢎞中無實用者又見附離權勢
　隨之覆亡者其初皆有動人之才足以惑衆媚主莫
　不合於始而敗於終也因引風人騷人之興賦有木
　八章不獨諷前人亦儆後代爾
有木名弱栁結根近清池風煙借顔色雨露助華滋峩
峩白雪毛(一作/花)嫋嫋青絲枝漸宻隂自庇轉髙梢四垂
截枝扶為杖軟弱不自持折條用樊圃柔脆非其宜為
樹信可翫論材何所施可惜金堤地栽之徒爾為
有木名櫻桃得地早滋茂葉宻獨承日花繁偏受露迎
風暗揺動引鳥自(一作/潛)來去鳥啄子難成風來枝莫住
低軟易攀翫佳人屢廻顧色求桃李饒心向松筠妬好
是映墻花本非當軒樹所以姓蕭人曽為伐櫻賦
有木秋不凋青青在江北謂為洞庭橘美人自移植上
受顧盻恩下勤澆溉力實成乃是枳臭苦不堪食物有
似是者眞偽何由識美人黙無言對之長歎息中含害
物意外矯凌霜色仍向枝葉間潛生刺如棘
有木名杜棃隂森覆丘壑心蠧已空朽根深尚盤薄媚
狐言語巧妖鳥聲音惡憑此為巢穴往来互棲託四傍
五六本枝葉相交錯借問因何生秋風吹子落為長社
壇下無人敢芟斫幾度埜火來風㢠廻燒不著
有木香苒苒山頭生一蕟主人不知名移種近軒闥愛
其有芳味因以調麯糵前後曽飲者十人無一活豈徒
悔封植兼亦誤采掇試問識藥人始知名野葛年深已
滋蔓刀斧不可伐何時猛風來為我連枝拔
有木名水檉逺望青童童根株非勁挺柯葉多䝉籠彩
翠色如柏鱗皴皮似松為同松柏類得列嘉樹中枝弱
不勝雪勢髙常懼風雪壓低還舉風吹西復東柔芳甚
楊栁早落先梧桐惟有一堪賞中心無蠧蟲
有木名凌霄擢秀非孤標偶依一株樹遂抽百尺條託
根附樹身開花寄樹梢自謂得其勢無因有動揺一旦
樹摧倒獨立暫飄颻疾風從東起吹折不終朝朝為拂
雲花暮為委地樵寄言立身者勿學柔弱苖
有木名丹桂四時香馥馥花團夜雪明葉剪春雲緑風
影清似水霜枝冷如玉獨占小山幽不容凡鳥宿匠人
愛芳直裁截為厦屋幹細力未成用之君自速重任雖
大過直心終不曲縱非梁棟材猶勝尋常木
　(立名按韻語陽秋樂天有木八章其六章托弱栁等/以諷在位者七章諷附麗權勢者八章曰有木名丹)
　(桂盖自謂也樂天素善李紳而不入德裕黨素善牛/僧孺楊虞卿而不入宗閔之黨素善劉禹錫而不入)
　(伾文之黨中立不倚峻節凛/然自比於桂殆未為過也)
　　　歎魯二首
季桓心豈忠其富過周公陽貨道豈正其權執國命由
來富與權不繫才與賢所託得其地雖愚亦獲安彘肥
因糞壤䑕穩依社壇蟲獸尚如此豈謂無因緣
展禽胡為者直道竟三黜顔子何如人屢空聊過日皆
懷王佐道不踐陪臣秩自古無奈何命為時所屈有如
艸木分天各與其一荔枝非名花牡丹無甘實
　　　反鮑明逺白頭吟
炎炎者烈火營營者小蠅火不熱貞玉蠅不㸃清冰此
苟無所受彼莫能相仍乃知物性中各有能不能古稱
怨恨(一作/報)死則人有所懲懲淫或應可在道未為𢎞譬
如蜩鷃徒啾啾啅龍鵬宜當委之去寥廓髙飛騰豈能
泥塵下區區酬怨憎胡為坐自苦吞悲仍撫膺
　　　青冢
上有飢鷹號下有枯蓬走茫茫邊雪裏一掬沙培塿傳
是昭君墓埋閉蛾睂乆凝脂化為泥鉛黛復何有唯有
隂怨氣時生墳左右鬱鬱如苦霧不隨骨銷朽婦人無
他才榮枯繫妍否何乃明妃命獨懸画工手丹青一詿
誤白黒相紛糾遂使君眼中西施作嫫母同儕傾寵幸
異類為配偶禍福安可知美顔不如醜何言一時事可
戒千年後特報後來姝不須倚睂首無辭插荆釵嫁作
貧家婦不見青冢上行人為澆酒
　　　雜感
君子防悔尤賢人戒行藏嫌疑逺𤓰李言動慎毫芒立
敎固(一作/圗)如此撫事有非常為君持所感仰面問蒼蒼
犬囓桃樹根李樹反見傷老龜烹不爛延禍及枯桑城
門自焚熱池魚罹其殃陽貨肆兇暴仲尼畏於匡魯酒
薄如水邯鄲開戰塲伯禽鞭見血過失由成王都尉身
降虜宫刑加子長吕安兄不道都市殺嵇康斯人死已
乆其事甚昭彰是非不由巳禍患安可防使我千載後
涕泗滿衣裳
　
　
　
　
　
　
　
　
　
　白香山詩集巻二
欽定四庫全書
　白香山詩集巻三　　　　　歙縣汪立名編
　　長慶集三(諷諭新樂府/上二十首)
　　　新樂府(并序○元和四年/為左拾遺時作)
　　　　(立名按元稹集有和李校書新題樂府上陽/白髪人華原磬等十二首序云予友李公垂)
　　　　(貺予樂府新題二十首雅有所謂不虚為文/予取其病時之尤急者列而和之蓋十二而)
　　　　(已云云語未嘗及白而此序中又不言和李/作當是因李作而推廣者爰于題下間采元)
　　　　(李注以實原/注所未備)
　序曰凡九千二百五十二言斷為五十篇篇無定句
　句無定字繫於意不繫於文首句標其目卒章顯其
　志詩三百之義也其辭質而徑欲見之者易諭也其
　言直而切欲聞之者深誡也其事覈而實使采之者
　傳信(一作/有徴)也其體順而肆可以播於樂章歌曲也總
　而言之為君為臣為民為物為事而作不為文而作
　也
　　　　七徳舞　美撥亂陳王業也(武徳中天子始/作秦王破陳樂)
　　　　　(以歌太宗之功業貞觀初太宗重制破陳/樂舞圗詔魏徵虞世南等為之歌詞名七)
　　　　　(徳舞自龍朔已後詔/郊廟享宴皆先奏之)
七德舞七德歌傳自武德至元和元和小臣白居易觀
舞聽歌知樂意樂終稽首陳其事太宗十八舉義兵白
旄黄鉞定兩京擒充戮竇四海清二十有四功業成二
十有九即帝位三十有五致太平功成理定何神速速
在推心置人腹亡卒遺骸散帛收(貞觀初詔收天下陳/死骸骨致祭而瘞埋)
(之尋又散帛/以求之也)飢人賣子分金贖(貞觀二年大飢人有鬻男/女者詔出御府金帛盡贖)
(之還其/父母)魏徵夢見天子(一作/子夜)泣(魏徵疾亟太宗夢與徵/別既寤流涕是夕徵卒)
(故御製碑文云昔殷宗得良弼/於夢中今朕失賢臣於覺後)張謹哀聞辰日哭(張公/謹卒)
(太宗為之舉哀有司奏日在辰隂陽所忌不可哭上曰/君臣義重父子之情也情發於中安知辰日遂哭之慟)
怨女三千放出宮(太宗嘗謂侍臣曰婦人幽閉深宫情/實可愍今将出之任求伉儷於是令)
(左丞戴胄給事中杜正倫於掖/庭宮西門揀出數千人盡放歸)死囚四百來歸獄(貞觀/六年)
(親録囚徒死罪者三百九十人放出歸家/令明年秋來就刑應期畢至詔悉原之)剪鬚燒藥賜
功臣李勣嗚咽思殺身(李勣常疾醫云得龍鬚燒灰方/可療之太宗自剪鬚燒灰賜之)
(服訖而愈勣叩/頭泣涕而謝)含血吮瘡撫戰士思摩奮呼乞効死(李/思)
(摩嘗中矢太/宗親為吮血)不獨(一作則/知不獨)善戰善乘時以心感人人心
歸爾來一百九十載天下至今歌舞之歌七徳舞七徳
聖人有作垂無極豈徒耀神武豈徒誇聖文太宗意在
陳王業王業艱難示子孫
　　　　法曲　美列聖正華聲也(元宗雜彜歌不/能無所刺焉)
法曲法曲歌大定積徳重熙有餘慶永徽之人舞而詠
(永徽之時有貞觀遺風故/髙宗制一戎大定樂曲)法曲法曲舞霓裳政和世理
音洋洋開元之人樂且康(霓裳羽衣曲起於/開元盛於天寳也)法曲法曲
歌堂堂堂堂之慶垂無疆中宗肅宗復鴻業唐祚中興
萬萬葉(永隆元年太常丞李嗣貞善審音律能知興衰/云近者樂府有堂堂之曲再言之者唐祚再興)
(之兆/也)法曲法曲襍(一作/合)夷歌夷聲邪亂華聲和以亂干
和天寶末明年胡塵犯宮闕(法曲雖似失雅音盖諸夏/之聲也故歴朝行焉明皇)
(雖雅好度曲然未嘗使蕃漢雜奏天寶十三載始詔諸/道調法曲與胡部新聲合作識者深異之明年冬而安)
(祿山/反)乃知法曲本華風苟能審音與政通一從胡曲相
㕘錯不辨興衰與哀樂願求牙曠正華音不令夷夏相
交侵
　　　　二王後　明祖宗之意也
二王後彼何人介公酅公為國賔周武隋文之子孫古
人有言天下者非是一人之天下周亡天下傳于隋隋
人失之唐得之唐興十葉嵗二百介公酅公世為客明
堂太廟朝享時引居賔位備威儀備威儀助郊祭髙祖
太宗之遺制不獨興滅國不獨繼絶世欲令嗣位守文
君亡國子孫取為戒
　　　　海漫漫　戒求仙也
海漫漫直下無厎旁無邊雲濤煙浪最深處人傳中有
三神山山上多生不死藥服之羽化為天仙秦皇漢武
信此語方士年年采藥去蓬莱今古但聞名煙水茫茫
無覔處海漫漫風浩浩眼穿不見蓬萊島不見蓬萊不
敢歸童男丱女舟中老徐福文成多誑誕上元太一虚
祈禱君看驪山頂上茂陵頭畢竟悲風吹蔓草何况𤣥
元聖祖五千言不言藥不言仙不言白日昇青天
　　　　立部伎　刺雅樂之替也(太常選坐部伎無/性識者退入立部)
　　　　　(伎又選立部伎絶無性識者退/入雅樂部則雅樂之聲可知矣)
立部伎鼔笛諠雙舞劎跳七丸嫋巨索掉長竿太常部
伎有等級堂上者坐堂下立堂上坐部笙歌清堂下立
部鼓笛鳴笙歌一曲(一作/聲)衆側耳鼔笛萬曲無人聽立
部賤坐部貴坐部退為立部伎擊鼔吹笛和雜戲立部
又退何所任始就樂懸操雅音雅音替壞一至此長令
爾輩調宫徵圜丘后土郊祀時言將此樂感神祇欲望
鳯來百獸舞何異北轅将適楚工師愚賤安足云太常
三卿爾何人
　　　　華原磬　刺樂工非其人也(天寶中始廢泗/濵磬用華原石)
　　　　　(代之詢諸磬人則曰故老云泗濵磬下調/之不能和得華原石考之乃和由是不改)
華原磬華原磬古人不聴今人聴泗濵石泗濵石今人
不擊古人擊今人古人何不同用之捨之由樂工樂工
雖在耳如壁不分清濁即為聾梨園弟子調律呂知有
新聲不如古古稱浮磬出泗濵立辨致死聲感人宫懸
一聴華原石君心遂亡封疆臣果然胡冦從燕起武臣
少肯封疆死始知樂與時政通豈聴鏗鏘而已矣磬襄
入海去不歸長安市兒為樂師華原磬與泗濵石清濁
兩音誰得知
　　　　上陽白髪人　愍怨曠也(天寳五載已後楊/貴妃専寵後宫人)
　　　　　(無復進幸矣六宫有美色者輒置别/所上陽是其一也貞元中尚存焉)
上陽人上陽人紅顔暗老白髪新綠衣監使守宫門一
閉上陽多少春𤣥宗末嵗初選入入時十六今六十同
時采擇百餘人零落年深殘此身憶昔呑悲别親族扶
入車中不敎哭皆云入内便承恩臉似芙蓉胷似玉未
容君王得見面已被楊妃遥側目妬令潛配上陽宫一
生遂向空房宿宿空房(舊本皆/作床)秋夜長夜長無寐天不
明耿耿殘燈背壁影蕭蕭暗雨打窗聲春日遲日遲獨
坐天難暮宮鶯百囀愁厭聞梁燕雙栖老休妬鶯歸燕
去長悄然春往秋來不記年唯向深宮望明月東西四
五百迴圓今日宮中年最老大家遥賜尚書號小頭鞵
履窄衣裳青黛㸃眉眉細長外人不見見應笑天寶末
年時世(一作/様)籹上陽人苦最多少亦苦老亦苦少苦老
苦兩如何君不見昔時呂向美人賦(天寳末有密采豔/色者當時號花鳥)
(使呂向獻美/人賦以諷之)又不見今日上陽宫人白髪歌
　　　　胡旋女　戒近習也(天寶末康/居國獻之)
胡旋女胡旋女心應絃手應鼔絃鼔一聲雙袖舉迴雪
飄颻(一作風/飄飄)轉蓬舞左旋右轉不知疲千帀萬周無已
時人間物類無可比奔車輪緩旋風遲曲終再拜謝天
子天子為之微啟齒胡旋女出康居徒勞東來萬里餘
中原自有胡旋者鬭妙爭能爾不如天寶季年時欲變
臣妾人人學圎轉中有太真外祿山二人最道能胡旋
梨花園中冊作妃金雞障下養為兒祿山胡旋迷君眼
兵過黄河疑未反貴妃胡旋惑君心死棄馬嵬念更深
從兹地軸天維轉五十年來制不禁胡旋女莫空舞數
唱此歌悟明主
　　　　新豐折臂翁　戒邊功也
新豐老翁八十八頭鬢眉鬚皆似雪𤣥孫扶向店前行
左(一作/右)臂憑肩右(一作/左)臂折問翁臂折來幾年兼問致
折何因緣翁云貫屬新豐縣生逢聖代無征戰慣聴棃
園歌管聲(一作唯聴驪/宫歌吹聲)不識旗槍與弓箭無何天寶大
徴兵尸有三丁㸃一丁㸃得驅将何處去五月萬里雲
南行聞道雲南有瀘水椒花落時瘴煙起大軍徒渉水
如湯未過(一作/戰)十人二三死邨南邨北哭聲哀(一作/悲)兒
別爺孃夫別妻皆云前後征蠻者千萬人行無一回是
時翁年二十四兵部牒中有名字夜深不敢使人知偷
将(一作/自把)大石槌折臂張弓簸旗俱不堪從兹使免征雲
南骨碎筋傷非不苦且圖揀退歸鄉土此臂折來六十
年一肢雖廢一身全至今風雨隂寒夜直到天明痛不
眠痛不眠終不悔且喜老身今獨在不然當時瀘水頭
身死魂孤骨不收應作雲南望鄉鬼萬人冢上哭呦呦
(雲南有萬人冢即鮮于仲通/李密曾覆軍之所今冢猶存)老人言君聴取君(一作/何)不
聞開元宰相宋開府不賞邊功防黷武(開元初突厥數/犯邊時天武軍)
(牙将郝靈筌出使因引特勒回鶻部落斬突厥黙啜獻/首于闕下自謂有不世之功時宋璟為相以天子年少)
(好武恐徼功者生心痛抑其黨逾年/始授郎将靈筌遂慟哭嘔血而死)又不聞天寶宰相
楊國忠欲求恩幸立邊功邊功未立生人怨請問新豐
折臂翁(天寶末楊國忠為相重搆閣羅鳯之役募人討/之前後發二十餘萬衆去無返者又捉人連枷)
(赴役天下怨哭人不聊生故祿山得乘人心/而盗天下元和初而折臂翁猶存因備歌之)
　　　　太行路　借夫婦以諷君臣之不終也
太行之路能摧車若比君心(一作人/心下同)是坦途巫峽之水
能覆舟若比君心是安流君心好惡苦不常好生毛羽
惡生瘡與君結髪未五載豈期牛女為參商古稱色衰
相棄背當時美人猶怨悔何况如今鸞鏡中妾顔未改
君心改為君薰衣裳君聞蘭麝不馨香為君盛容飾君
看珠翠無顔色行路難難重陳人生莫作婦人身百年
苦樂由他人行路難難於山險於水不獨人家夫與妻
近代君臣亦如此君不見左納言右納史朝承恩暮賜
死行路難不在水不在山只在人情反覆間
　　　　司天臺　引古以儆今也
司天臺仰觀俯察天人際羲和死來職事廢官不求賢
空取藝昔聞西漢元成間下陵上替謫見天北辰微暗
少光色四星煌煌如火赤耀芒動角射三台上台半滅
中台坼是時非無太史官眼見心知不敢言明朝趨入
明光殿唯奏慶雲壽星見天文時變兩如斯九重天子
不得知不得知安用臺髙百尺為
　　　　捕蝗　刺長吏也
捕蝗捕蝗誰家子天熱日長飢欲死興元兵乆(一作/革)傷
隂陽和氣蠱蠧化為蝗始自兩河及三輔荐食如蠶飛
似雨雨飛蠶食千里間不見青苗空赤土河南長吏言
憂農課人晝夜捕蝗蟲是時粟斗錢三百蝗蟲之價與
粟同捕蝗捕蝗竟何利徒使飢人重勞費一蝗雖死百
蝗來豈将人力競天災我聞古之良吏有善政以政駈
蝗蝗出境又聞貞觀之初道欲昌文皇仰天呑一蝗一
人有慶兆民賴是嵗雖蝗不為害(貞觀二年太宗呑蝗/蟲事具貞觀實錄)
　　　　昆明春　思王澤之廣被也(貞元中/始漲之)
昆明春昆明春春池岸古春流新影浸南山青滉瀁波
沉西日紅奫淪往年因旱靈池竭龜尾曵塗魚喣沬詔
開八水注恩波千介萬鱗同日活今來淨淥水照天游
魚鱍鱍蓮田田洲香杜若抽心短沙暖鴛鴦鋪翅眠動
植飛沉性皆遂皇澤如春無不被漁者仍豐網罟資貧
人又獲菰蒲利詔以昆明近帝城官家不得收其征菰
蒲無租魚無税近水之人感君惠感君惠獨何人吾聞
率土皆王民逺民何踈近何親願推此惠及天下無逺
無近同(一作/皆)忻忻吳興山中罷搉茗鄱陽坑裏休税銀
天涯地角無禁利熙熙同似昆明春
　　　　城鹽州　美聖謨而誚邊将也(貞元壬申嵗/特詔城之)
城鹽州城鹽州城在五原原上頭蕃東節度鉢闡布忽
見新城當要路金鳥飛傳賛普聞建牙傳箭集羣臣君
臣赭面有憂色皆言勿謂唐無人自築鹽州十餘載左
衽氊裘不犯塞晝牧牛羊夜捉生長去新城百里外諸
邊急警勞戍人唯此一道無煙塵靈夏潛安誰復辨秦
原暗通何處見鄜州驛路好馬來長安藥肆黄蓍賤城
鹽州鹽州未城天子憂徳宗按圗自定計非闗将略與
廟謀吾聞髙宗中宗世北虜猖狂最難制韓公創築受
降城三城鼎峙屯漢兵東西亘絶數千里耳冷不聞胡
馬聲如今邊将非無䇿心笑韓公築城壁相看養冦為
身謀各握强兵固恩澤願分今日邊将恩褒贈韓公封
子孫誰能将此鹽州曲翻作歌詞聞至尊
　　　　道州民　美臣遇主也
道州民多侏儒長者不過三尺餘市作矮奴年進奉號
為道州任土貢任土貢寕若斯不聞使人生别離老翁
哭孫母哭兒一自陽城來守郡不進矮奴頻詔問城云
臣按六典書任土貢有不貢無道州水土所生者只有
矮民無矮奴吾君感悟璽書下嵗貢矮奴宜悉罷道州
民老者幼者何欣欣父兄子弟始相保從此得作良人
身道州民民到于今受其賜欲説使君先下淚仍恐兒
孫忘使君生男多以陽為字
　　　　馴犀　感為政之難終也(貞元丙戌嵗南海/進馴犀詔納苑中)
　　　　　(至十三年冬大寒馴犀死矣立名按李紳/傳作貞元丙子且貞元至甲申乙酉而止)
　　　　　(無丙戌年此注當/屬傳寫之誤也)
馴犀馴犀通天犀軀貌駭人角駭雞海蠻聞有明天子
驅犀乘傳來萬里一朝得謁大眀宫歡呼拜舞自論功
五年馴養始堪獻六譯語言方得通上嘉人獸俱來逺
蠻館四方犀入苑䬴以瑶芻鏁以金故鄉迢逓君門深
海鳥不知鐘鼓樂池魚空結江湖心馴犀生處南方熱
秋無白露冬無雪一入上林三四年又逢今嵗苦寒月
飲冰臥霰苦踡跼角骨凍傷鱗甲縮(犀有回紋毛如鱗/身項有肉甲増)
馴犀死蠻兒啼向闕再拜顔色低奏乞生歸本國去恐
身凍死似馴犀君不見建中初馴象生還放林邑(建中/元年)
(詔盡出苑中馴/象放歸南方也)君不見貞元末馴犀凍死蠻兒泣所嗟
建中異貞元象生犀死何足言
　　　　五絃彈　惡鄭之奪雅也
五絃彈五絃彈聴者傾耳心寥寥趙璧知君入骨愛五
絃一一為君調第一第二絃索索秋風拂松疎韻落第
三第四絃泠泠夜鶴憶子籠中鳴第五絃聲最掩抑隴
水凍咽流不得五絃並奏君試聴凄凄切切復錚錚鐵
擊珊瑚一兩曲氷寫玉盤千萬聲鐵聲殺冰聲寒(今本/遺此)
(六字不/聫貫矣)殺聲入耳膚血憯寒氣中人肌骨酸曲終聲盡
欲半日四座相對愁無言座中有一逺方士唧唧咨咨
聲不已自歎今朝初得聞始知孤負平生耳唯憂趙璧
白髪生老死人間無此聲逺方士耳(一作/爾)聴五絃信為
美吾聞正始之音不如是正始之音其若何朱絃疏越
清廟歌一彈一唱再三歎曲淡節稀聲不多融融曵曵
召元氣聴之不覺心平和人情重今多賤古古琴有絃
人不撫更從趙璧藝成來二十五絃不如五
　　　　蠻子朝　刺将驕而相備位也(増李傳云貞/元末蜀中始)
　　　　　(通蠻/酋)
蠻子朝汎皮船兮渡繩橋來自巂州道路遥入界先經
蜀川(一作/道)過蜀将收功先表賀臣聞雲南六詔蠻東連
䍧牱西接蕃六詔星居初瑣碎合為一詔漸强大開元
皇帝雖聖神唯蠻倔强不來賔鮮于仲通六萬卒征蠻
一陳全軍沒至今西洱河岸邊箭孔刀痕滿枯骨(天寳/十三)
(載鮮于仲通統兵六萬討雲南王/閤羅鳯于西洱河全軍覆没也)誰知今日慕華風不
勞一人蠻自通誠由陛下休明徳亦賴微臣誘諭功徳
宗省表知如此笑令中使迎蠻子蠻子導從者誰何摩
挲俗羽雙隈伽清平官持赤藤杖大将軍繫金呿嗟(皮/帶)
(也/増)異牟尋男尋閤勸特敇召對延英殿上心貴在懷逺
蠻引臨玉座近天顔冕旒不垂親勞倈賜衣賜食移時
對移時對不可得大臣相看有羡色可憐宰相拖紫佩
金章朝日唯聞對一刻
　　　　驃國樂　欲王化之先邇後逺也(貞元十七/年來獻之)
驃國樂驃國樂出自大海西南角雍羌之子舒難陁來
獻南音奉正朔徳宗立仗御紫庭黈纊不塞為爾聴玉
螺一吹椎髻聳銅鼓一擊文身踊珠纓炫轉星宿搖花
鬘斗藪龍蛇動曲終王子啓聖人臣父願為唐外臣左
右歡呼何翕習至尊徳廣之所及須臾百辟詣閤門俯
伏拜表賀至尊伏見驃人獻新樂請書國史傳子孫時
有擊壤老農父暗測君心閑獨語聞君政化甚聖明欲
感人心致太平感人在近不在遠太平由實非由聲觀
身理國國可濟君如心兮民如體體生疾苦心憯悽民
得和平君愷悌貞元之民若未安驃樂雖聞君不歡貞
元之民苟無病驃樂不來君亦聖驃樂驃樂徒喧喧不
如聞此芻蕘言
　　　　縳戎人　逹窮民之情也(元云近制西邊毎/擒蕃酋例皆傳置)
　　　　　(南方不/加勦戮)
縛戎人縛戎人耳穿面破驅入秦天子矜憐不忍殺詔
徙東南吳與越黄衣小使録姓名領出長安乘遞行身
被金瘡面多瘠扶病徒行日一驛朝飡飢渇費杯盤夜
臥腥臊汚牀席忽逢江水憶交河垂手齊聲(一作/唱)嗚咽
歌其中一虜語諸虜爾苦非多我苦多同伴行人因借
問欲説喉中氣憤憤自云鄉管(一作/貫)本涼原大歴年中
没落蕃一落蕃中四十載身(一作/遣)著皮裘繫毛帶唯許
正朝(一作/朔)服漢儀歛衣整巾潛(一作/雙)淚垂誓心密定歸
鄉計不使蕃中妻子知(有李如暹者蓬子将軍之子也/嘗沒蕃中自云蕃法唯正嵗一)
(日許唐人之没蕃者服唐衣冠/由是悲不自勝遂密定歸計也)暗思幸有殘筋骨(一作/力)
更恐年衰歸不得蕃候嚴兵鳥不飛脫身冒死奔逃歸
晝伏宵行經大漠雲隂月黒風沙惡驚藏青冢寒草疎
偷度黄河夜冰薄忽聞漢軍鼙鼔聲路旁走出再拜迎
游騎不聴能漢語将軍遂縳作蕃生配向江南卑濕地
定無存䘏空防備念此吞聲仰訴天若為辛苦度殘年
涼原鄉井不得見胡地妻兒虚棄捐没蕃被囚思漢土
歸漢被劫為蕃虜早知如此悔歸來兩地寜如一處苦
縛戎人戎人之中我苦辛自古此寃應未有漢心漢語
吐蕃身
　
　
　
　白香山詩集巻三
欽定四庫全書
　白香山詩集巻四　　　　　歙縣汪立名編
　　長慶集四(諷諭新樂府/下三十首)
　　　　驪宫髙　美天子重惜人之財力也
髙髙驪山上有宫朱樓紫殿三四重遲遲兮春日玉甃
煖兮溫泉溢嫋嫋兮秋風山蟬鳴兮宫樹紅翠華不來
兮嵗月乆牆有衣兮瓦有松吾君在位已五載何不一
幸於(一作/乎)其中西去都門幾多地吾君不遊有深意一
人出兮不容易六宫從兮百司備八十一車千萬騎朝有
宴飫暮有賜中人之産數百家未足充君一日費吾君
修已人不知不自逸兮不自嬉吾君愛人人不識不傷
財兮不傷(一作/奪)力驪宫髙兮髙入雲君之來兮為一身
君之不來兮為(一本有/千字)萬人
　　　　百鍊鏡　辨皇王鑒也
百鍊鏡鎔範非常規日辰置處靈且竒江心波上舟中
鑄五月五日日午時瓊粉金膏磨瑩已化為一片秋潭
水鏡成將獻蓬萊宫揚州長吏手自封(一作鈿函金/匣鏁幾重)人
間臣妾不合照(一作/用)背有九五飛天龍人人呼為天子
鏡我有一言聞太宗太宗常以人為鏡鑒古鑒今不鑒
容四海安危居掌内百王治亂懸心中乃知天子別有
鏡不是揚州百鍊銅
　　　　青石　激忠烈也
青石出自藍田山兼車運載來長安工人磨琢欲何用
石不能言我代言不願作人家墓前神道碣墳土未乾
名已滅不願作官家道傍徳政碑不鐫實錄鐫虚辭願
為段氏顔氏碑雕鏤太尉與太師刻此兩片堅貞質状
彼二人忠烈姿義心如石屹不轉死節如石確不移如
觀奮擊朱泚日似見叱呵希烈時各於其上題名諡一
置髙山一沉水陵谷雖遷碑獨存骨化為塵名不死長
使不忠不烈臣觀碑改節慕為人慕為人勸事君
　　　　兩朱閣　刺佛寺漸多也
兩朱閣南北相對起借問何人家貞元雙帝子帝子吹
簫雙得仙五雲飄颻飛上天第宅亭臺不将去化為佛
寺在人間妝閣妓樓何寂靜栁似舞腰池似鏡花落黄
昏悄悄時不聞歌吹聞鐘磬寺門勅榜金字書尼院佛
庭寛有餘青苔明月多閑地比屋齊人無處居憶昨平
陽宅初置呑并平人幾家地仙去雙雙作梵宫漸恐人
家盡為寺
　　　　西涼伎　刺封疆之臣也
西涼伎假面胡人假獅子刻木為頭絲作尾金鍍眼睛
銀帖齒奮迅毛衣擺雙耳如從流沙來萬里紫髯深目
兩胡兒鼔舞跳梁前致辭應似涼州未陷日安西都䕶
進來時須臾云得新消息安西路絶歸不得泣向獅子
涕雙垂涼州陷没知不知獅子囘頭向西望哀吼一聲
觀者悲貞元邊将愛此曲醉坐笑看看不足享(一作/娛)賔犒
士宴監軍獅子胡兒長在目有一征夫年七十見弄涼
州低面泣泣罷歛手白将軍主憂臣辱昔所聞自從天
寳兵戈起犬戎日夜呑西鄙涼州陷來四十年河隴侵
将七千里平時安西萬里疆今日邊防在鳳翔(平時開/逺門外)
(立堠云去安西九千九百里以示戍人不為萬里/行其實就盈數也今蕃漢使往來悉在隴州交易)緣邊
空屯十萬卒飽食温衣閒過日遺民腸斷在涼州将卒
相看無意收天子每思常痛惜将軍欲説合慙羞奈何
仍看西涼伎取笑資歡無所媿縱無智力未能收忍取
西涼弄為戲
　　　　八駿圖　戒竒物懲佚游也
穆王八駿天馬駒後人愛之寫為圖背如龍兮頸如象
(一作/鳥)骨竦筋髙脂月壯(一作/少)日行萬里疾如飛穆王獨
乘何所之四荒八極踏欲遍三十二蹄無歇時屬車軸
折趁不及黄屋草生棄若遺瑶池西赴王母宴七廟經
年不親薦璧臺南與盛姬遊明堂不復朝諸侯白雲黄
竹(王母瑶池宴穆天/子所歌之曲也増)歌聲動一人荒樂萬人愁周從后
稷至文武積徳累功世勤苦豈知纔及五代孫心輕王
業如灰土由來尤物不在大能蕩君心即為害文帝却
之不肯乘千里馬去漢道興穆王得之不為戒八駿駒
來周室壞至今此物世稱珍不知房星之精下為怪八
駿圖君莫愛
　　　　澗厎松　念寒雋也
有松百尺大十圍生在澗厎寒且卑澗深山險人路絶
老死不逢工度之天子明堂欠梁木此求彼有兩不知
誰諭蒼蒼造物意但與之材不與地金張世祿黄憲賢
牛衣寒賤貂蟬貴貂蟬與牛衣髙下雖有殊髙者未必
賢下者未必愚君不見沈沈海厎生珊瑚歴歴天上種
白榆(按英華辨證白居易澗厎松金張世祿黄憲賢黄/憲本牛醫児而集本作原憲貧詳上下句黄憲賢)
(是/)
　　　　牡丹芳　美天子憂農也
牡丹芳牡丹芳黄金蘂綻紅玉房千片赤英霞爛爛百
枝絳焰燈煌煌照地初開錦繡段當風不結蘭麝囊仙
人琪樹白無色王母桃花小不香宿露輕盈汎紫豔朝
陽照耀生紅光紅紫二色間深淺向背萬態隨低昂映
葉多情隱羞面臥叢無力含醉妝低嬌笑容疑掩口凝
思怨人如㫁腸穠姿貴彩信竒絶雜卉亂花無比方石
竹金錢何細碎芙蓉芍藥苦尋常遂使王公與卿相遊
花冠蓋日相望庳車軟轝貴公子香衫細馬豪家郎衞
公宅靜閉東院西明寺深開北廊戲蝶雙舞看人乆殘
鶯一聲春(一作/嬌)日長共愁日照芳難駐仍張帷幕垂隂
涼花開花落二十日一城之人皆若狂三代以還文勝
質人心重華不重實重華直至牡丹芳其來有漸非今
日元和天子憂農桑䘏下動天天降祥去嵗嘉禾生九
穗田中寂莫無人至今年瑞麥分兩岐君心獨喜無人
知無人知可歎息我願暫求造化力減却牡丹妖豔色
少廻卿士愛花心同似吾君憂稼穡
　　　　紅線毯　憂蠶桑之費也
紅線毯擇繭繰絲清水煮揀絲練線紅藍染染為紅線
紅於藍織作披香殿上毯披香殿廣十丈餘紅線織成
可殿鋪綵絲茸茸香拂拂線軟花虚不勝物美人蹋上
歌舞來羅韤繡鞵隨步没太原毯澀毳縷硬蜀都褥薄
錦花冷不如此毯温且柔年年十月來宣州宣州太守
加様織自謂為臣能竭力百夫同擔進宫中線厚絲多
巻不得宣州太守知不知一丈毯用(一本無/用字)千兩絲地
不知寒人要煖少奪人衣作地衣(貞元中宣州進/開様加絲毯)
　　　　杜陵叟　傷農夫之困也
杜陵叟杜陵居嵗種薄田一頃餘三月無雨旱風起麥
苗不秀多黄死九月降霜秋早寒禾穗未熟皆青乾長
吏明知不申破急歛暴徴求考課典桑賣地納官租明
年衣食将何如剝我身上帛奪我口中粟虐人害物即
豺狼何必鈎爪鋸牙食人肉不知何人奏皇帝帝心惻
隱知人弊白麻紙上書徳音京畿盡放今年稅昨日里
胥方到門手持尺牒牓鄉邨十家租稅九家畢虚受吾
君蠲免恩
　　　　繚綾　念女工之勞也
繚綾繚綾何所似不似羅綃與紈綺應似天台山上明
月(一作/月明)前四十五尺瀑布泉中有文章又竒絶地鋪白
煙花簇雪織者何人衣者誰越溪寒女漢宫姬去年中
使宣口勅天上取様人間織織為雲外秋鴈行染作江
南春水色廣裁衫袖長製裙金斗熨波刀剪紋異彩竒
文相隱映轉側看花花不定昭陽舞人恩正深春衣一
對直千金汗沾粉汙不再著曵土蹋泥無惜心繚綾織
成費功績莫比尋常繒與帛絲細繰多女手疼扎扎千
聲不盈尺昭陽殿裏歌舞人若見織時應也(一作/合)惜
　　　　賣炭翁　苦宫市也
賣炭翁伐薪燒炭南山中滿面塵灰煙火色兩鬢蒼蒼
十指黒賣炭得錢何所營身上衣裳口中食可憐身上
衣正單心憂炭賤願天寒夜來城上一尺雪曉駕炭車
輾冰轍牛困人飢日已髙市南門外泥中歇兩騎翩翩
來是誰黄衣使者白衫兒手把文書口稱勅㢠廻車叱牛
牽向北一車炭重(一本無/重字)千餘斤宫使驅将惜不得半
匹紅紗一丈綾繫向牛頭充炭直
　　　　母別子　刺新間舊也
母別子子別母白日無光哭聲苦闗西驃騎大将軍去
年破虜新䇿勲勅賜金錢二百萬洛陽迎得如花人新
人迎來舊人棄掌上蓮花眼中刺迎新棄舊未足悲悲
在君家留兩兒一始扶行一初坐坐啼行哭牽人衣以
汝夫婦新嬿婉使我母子生別離不如林中烏與鵲母
不失雛雄伴雌應似園中桃李樹花落隨風子住(一作/在)
枝新人新人聽我語洛陽無限紅樓女但願将軍重立
功更有新人勝於汝
　　　　隂山道　疾貪虜也(按李傳云元和二年有詔/悉以金銀酬囘鶻馬價)
隂山道隂山道紇邏敦肥水泉好每至戎人送馬時道
傍千里無纖草草盡泉枯馬病羸飛龍但印骨與皮五
十匹縑易一匹縑去馬來無了日養無所用去非宜每
嵗死傷十六七縑絲不足女工苦疎織短截充匹數藕
絲蛛網三丈餘囘鶻訴稱無用處咸安公主號可(胡賈/反)
敦逺為可(音/克)汗頻奏論元和二年下新勅内出金帛酬
馬直仍詔江淮馬價縑從此不令疎短織合羅将軍呼
萬嵗捧授金銀與縑綵誰知黠虜啟貪心明年馬多來
一倍縑漸好馬漸多隂山虜奈爾何
　　　　時世妝　儆戎也
時世妝時世妝出自城中傳四方時世流行無逺近顋
不施朱面無粉鳥膏注脣脣似泥雙眉畫作八字低妍
蚩黒白失本態妝成盡似含悲啼圓鬟無鬢椎髻様斜
紅不暈赭面状昔聞被髪伊川中辛有見之知有戎元
和妝梳君記取髻椎面赭非華風
　　　　李夫人　鑒嬖惑也
漢武帝初䘮李夫人夫人病時不肯別死後留得生前
恩君恩不盡念未已甘泉殿裏令寫真丹青寫出竟何
益不言不笑愁殺人又令方士合靈藥玉釡煎鍊金爐
焚九華帳深夜悄悄反魂香降夫人魂夫人之魂在何
許香煙引到焚香處既來何苦不須臾縹緲悠揚還滅
去去何速兮來何遲是邪非邪兩不知翠蛾髣髴平生
貌不似昭陽寝疾時魂之不來君心苦魂之來兮君亦
悲背燈隔帳不得語安用暫來還見違傷心不獨漢武
帝自古及今皆若斯君不見穆王三日哭重璧臺前傷
盛姬又不見太陵一掬淚馬嵬坡下念楊妃縱令妍姿
豔質化為土此恨長在無銷期生亦惑死亦惑尤物惑
人忘不得人非木石皆有情不如不遇傾城色
　　　　陵園妾　憐幽閉也
陵園妾顔色如花命如葉命如葉薄將奈何一奉寝宫
年月多年月多時光換春愁秋思知何限青絲髪落叢
鬢疎紅玉膚銷繫裙縵憶昔宫中被妬猜因讒得罪配
陵來老母啼呼趁車別中官監送鏁門廻山宫一閉無
開日未死此身不令出松門到曉月徘徊柏城盡日風
蕭瑟松門柏城幽閉深聞蟬聽燕感光隂眼看菊蕊重
陽淚手把梨花寒食心把花掩淚無人見綠蕪牆遶青
苔院四季徒支妝粉錢三朝不識君王面遥想六宫奉
至尊宣徽雪夜浴堂春雨露之恩不及者猶聞不啻三
千人我爾君恩何厚薄願令輪轉直陵園三嵗一來均
苦樂
　　　　鹽商婦　惡幸人也
鹽商婦多金帛不事田農與蠶績南北東西不失家風
水為鄉船作宅本是揚州小家女嫁得西江大商客綠
鬟溜去金釵多皓腕肥來銀釧窄前呼蒼頭後叱婢問
爾因何得如此壻作鹽商十五年不屬州縣屬天子每
年鹽利入官時少入官家多入私官家利薄私家厚鹽
鐵尚書逺不知何况江頭魚米賤紅鱠黄橙香稻飯飽
食濃妝倚柂樓兩朶紅顋花欲綻鹽商婦有幸嫁鹽商
終朝美飯食終嵗好衣裳好衣美食來何處(一作/有來)亦須
慚媿桑𢎞羊桑𢎞羊死已乆不獨漢時今亦有
　　　　杏為梁　刺居處僣也
杏為梁桂為柱何人堂室李開府碧砌紅軒色未乾去
年身没今移主髙其牆大其門誰家第宅盧將軍素泥
朱板光未滅今嵗官收賜別人開府之堂将軍宅造未
成時頭已白逆旅重居逆旅中心是主人身是客更有
愚夫念身後心雖甚長計非久窮奢極麗越規模付子
傳孫令保守莫教門外過客聞撫掌囘頭笑殺君君不
見馬家宅尚猶存宅門題作奉誠園君不見魏家宅屬
他人詔贖賜還五代孫(元和四年詔特以官錢贖魏徴/勝業坊中舊宅以還其孫用奨)
(忠/儉)儉存奢失今在目安用髙牆圍大屋
　　　　井底引銀瓶　止淫奔也
井底引銀瓶銀瓶欲上絲繩絶石上磨玉簪玉簪欲成
中央折瓶沉簪折知奈何似妾今朝與君別憶昔在家
為女時人言舉動有殊姿嬋娟兩鬢秋蟬翼宛轉雙蛾
逺山色笑隨女伴後園中此時與君未相識妾弄青梅
倚短牆君騎白馬傍垂楊牆頭馬上遥相顧一見知君
即㫁腸知君㫁腸共君語君指南山松柏樹感君松柏
化為心暗合雙鬟逐君去到君家舍五六年君家大人
頻有言聘則為妻奔是妾不堪主祀奉蘋蘩終知君家
不可住其奈出門無去處豈無父母在髙堂亦有親情
滿故鄉潛來更不通消息今日悲羞歸不得為君一日
恩誤妾百年身寄言癡小人家女慎勿将身輕許人
　　　　官牛　諷執政也
官牛官牛駕官車滻水岸邊驅載沙一石沙幾斤重朝
載暮載將何用載向五門官道西綠槐隂下鋪沙隄昨
來新拜右丞相恐怕泥塗汙馬蹄右丞相馬蹄蹋沙雖
淨潔牛領牽車欲流血右丞相但能濟人治國調隂陽
官牛領穿亦無妨
　　　　紫毫筆　誡失職也
紫毫筆尖(一作/纖)如錐兮利如刀江南石上有老兔喫竹
飲泉生紫毫宣城工人采為筆千萬毛中選(一作/揀)一毫
毫雖輕功甚重管勒工名充嵗貢君兮臣兮勿輕用勿
輕用将何如願賜東西府御史願頒左右臺起居搦(一/作)
(握/)管趨入黄金闕抽毫立在白玉墀(一作/除)臣有奸邪正
衙奏君有動言直筆書起居郎侍御史爾知紫毫不易
致每嵗宣城進筆時紫毫之價如金貴慎勿空将彈失
儀慎勿空将錄制詞
　　　　隋堤栁　憫亡國也
隋堤栁嵗乆年深盡衰朽風飄飄兮雨蕭蕭三株兩株
汴河口老枝病葉愁殺人曾經大業年中春大業年中
煬天子種栁成行夾流水西至黄河東至淮綠影一千
三百里大業末年春暮月栁色如煙絮如雪南幸江都
恣佚遊應将此栁繋龍舟紫髥郎將護錦纜青蛾御史
直迷樓海内財力此時竭舟中歌笑何日休上荒下困
勢不乆宗社之危如綴旒煬天子自言福祚長(一作/垂)無
窮豈知皇子封􁊉公龍舟未過彭城閤義旗已入長安
宫蕭牆禍生人事變晏駕不得歸秦中土墳數尺何處
葬吳公臺下多悲風二百年來汴河路沙草和煙朝復
暮後王何以鑒前王請看隋堤亡國樹(一本綴旒下多/煬天子自言歡)
(樂殊無極豈知明/年正朔歸武徳)
　　　　草茫茫　懲厚葬也
草茫茫土蒼蒼蒼蒼茫茫在何處驪山脚下秦皇墓墓
中下涸二重泉當時自以為深固下流水銀象江海上
綴珠光作烏兔別為天地於其間擬將富貴隨身去一
朝盜掘墳陵破龍椁神堂三月火可憐寶玉歸人間暫
借泉中買身禍奢者狼藉儉者安一凶一吉在眼前憑
君囘首向南望漢文葬在灞陵原
　　　　古冢狐　戒豔色也
古冢狐妖且老化為婦人顔色好頭變雲鬟面變妝大
尾曵作長紅裳徐徐行傍荒邨路日欲暮時人靜處或
歌或舞或悲啼翠眉不舉花鈿(一作/顔)低忽然一笑千萬
態見者十人八九迷假色迷人猶若是真色迷人應過
此彼真此假俱迷人人心惡假貴重真狐假女妖害猶
淺一朝一夕迷人眼女為狐媚害則(一作/却)深日增月長
溺人心何况褒妲之色善蠱惑能䘮人家覆人國君看
為害淺深間豈将假色同真色
　　　　黒潭龍　疾貪吏也
黒潭水深色如墨傳有神龍人不識潭上架屋官立祠
龍不能神人神(一作/異)之豐凶水旱與疾疫鄉里皆言龍
所為家家養豚漉清酒朝祈暮賽依巫口神之來兮風
飄飄紙錢動兮錦繖摇神之去兮風亦靜香火滅兮盃
盤冷肉堆潭岸石酒潑廟前草不知龍神享幾多林鼠
山狐長醉飽狐何幸豚何辜年年殺豚將餧狐狐假龍
神食豚盡九重泉底龍知無
　　　　天可度　惡詐人也
天可度地可量唯有人心不可防但見丹誠赤如血誰
知偽言巧似簧勸君掩鼻君莫掩使君夫婦為參商勸
君掇蜂君莫掇使君父子成豺狼海底魚兮天上鳥髙
可射兮深可釣唯有人心相對時咫尺之間不能料君
不見李義府之輩笑欣欣笑中有刀潛殺人隂陽神變
皆可測不測人間笑是嗔
　　　　秦吉了　哀寃民也
秦吉了出南中彩毛青黒花頸紅耳聰心慧舌端巧鳥
語人言無不通昨日長爪鳶今朝大觜烏鳶捎乳燕一
窠覆烏啄母雞雙眼枯雞號墮地燕驚去然後拾卵攫
其雛豈無鵰與鶚嗉中肉飽不肯搏亦有鸞鶴羣閑立
髙颺如不聞秦吉了人云爾是能言鳥豈不見雞燕之
寃苦吾聞鳳凰百鳥主爾竟不為鳳凰之前致一言安
用噪噪(一作/嗏嗏)閑言語
　　　　鵶九劒　思决壅也
歐冶子死千年後精靈暗授張鵶九鵶九鑄劒吳山中
天與日時神借功金鐵騰精火翻燄踴躍求為鏌鋣劒
劒成未試十餘年有客持金買一觀誰知閉匣長思用
三尺青蛇不肯蟠客有心劒無口客代劒言告鵶九君
勿矜我玉可切君勿誇我鍾可刜不如持我决浮雲無
令漫漫蔽白日為君使無私之光及萬物蟄蟲昭蘇萌
草出
　　　　采詩官　監前王亂亡之由也
采詩官采詩聴謌導人言言者無罪聞者誡下流上通
上下泰周滅秦興至隋氏十代采詩官不置郊廟登歌
讚君美樂府豔詞恱君意若求興諭規刺言萬句千章
無一字不是章句無規刺漸恐朝廷絶諷議諍臣杜口
為冗貟諫鼓髙懸作虚器一人負扆常端黙百辟入門
皆自媚夕郎所賀皆徳音春官每奏唯祥瑞君之堂兮
千里逺君之門兮九重閟君耳唯聞堂上言君眼不見
門前事貪吏害民無所忌奸臣蔽君無所畏君不見厲
王胡亥(一作/煬帝)之末年群臣有利君無利君兮君兮願聽
此欲開壅蔽(一本作君兮君兮若/要除貪害開壅蔽)逹人情先向歌詩求
諷刺
　(立名按郭茂倩云新樂府者皆唐世之新歌也以其/辭寔樂府而未盡被於聲故曰新樂府又云新樂府)
　(五十篇白居易元和四年作也大抵皆/以諷諭為體欲以播於樂章歌曲焉)
　
　
　
　
　
　白香山詩集巻四
欽定四庫全書
　白香山詩集巻五　　　　　歙縣汪立名編
　　長慶集五(閑適古調詩/五十三首)
　　　常樂里閑居偶題十六韻兼寄劉十五公輿王
　　　十一起吕二炅吕四熲崔十八𤣥亮元九稹劉
　　　三十二敦質張十五仲元時為校書郎
帝都名利場雞鳴無安居獨有嬾慢者日髙頭未梳工
拙性不同進退迹遂殊幸逢太平代天子好文儒小才
難大用典校在秘書三旬兩入省因得養頑疎茅屋四
五間一馬二僕夫俸錢萬六千月給亦有餘既無衣食
牽亦少人事拘遂使少年心日日常晏如勿言無知已
躁靜各有徒蘭臺七八人出處與之俱旬時阻談笑旦
夕望軒車誰能讐校間解帶臥吾廬窗前有竹翫門外
有酒沽何以待君子數竿對一壺
　(立名按樂天養竹記貞元十九年春居易以㧞萃選/及第授校書郎始於長安求假居處得常樂里故闗)
　(相國私弟之東亭而處之明日履及於亭之東南隅/見叢竹於斯盖公以十八年冬登抜萃科此正初為)
　(校書郎/時也)
　　　答元八宗簡同遊曲江後明日見贈
長安千萬人出門各有營唯我與夫子信馬悠悠行行
到曲江頭反照草樹明南山好顔色病客有心情水禽
翻白羽風荷嫋翠莖何必滄浪去即此可濯纓時景不
重來賞心難再并坐愁紅塵裏夕鼓鼕鼕聲歸來經一
宿世慮稍復生賴聞瑶華唱再得塵襟清
　　　感時
朝見日上天暮見日入地不覺明鏡中忽年三十四勿
言身未老冉冉行将至白髪雖未生朱顔已先悴人生
詎幾何在世猶如寄雖有七十期十人無一二今我猶
未悟往往不適意胡為方寸間不貯浩然氣貧賤非不
惡道在何足避富貴非不愛時來當自致所以達人心
外物不能累唯當飲美酒終日陶陶醉斯言勝金玉佩
服無失墜
　　　首夏同諸校正遊開元觀因宿翫月
我與二三子䇿名在京師官小無職事閑於為客時沉
沉道觀中心賞期在兹到門車馬迴入院巾杖隨清和
四月初樹木正華滋風清新葉影鳥戀殘花枝向夕天
又晴東南餘霞披置酒西廊下待月盃行遲須臾金魄
生若與吾徒期光華一照耀殿角(一作/樓殿)相參差終夜清
景前笑歌不知疲長安名利地此興幾人知
　　　永崇里觀居
季夏中氣候煩暑自此收蕭颯風雨天蟬聲暮啾啾永
崇里巷靜華陽觀院幽軒車不到處滿地槐花秋年光
忽冉冉世事本悠悠何必待衰老然後悟浮休真隱豈
長逺至道在冥搜身雖世間住心與虚無遊朝飢有蔬
食夜寒有布裘幸免凍與餒此外復何求寡慾雖少病
樂天心不憂何以明吾志周易在床頭
　　　早送舉人入試
夙駕送舉人東方猶未明自謂出太早已有車馬行騎
火髙低影街鼔參差聲可憐早朝者相看意氣生日出
塵埃飛群動互營營營營各何求無非利與名而我常
晏起虚住長安城春深官又滿日有歸山情
　　　招王質夫(自此後詩為/盭厔尉時作)
濯足雲水客折腰簪笏身諠閒跡相背十里别經旬忽
因乗逸興莫惜訪囂塵窗前故栽竹與君為主人
　　　祇役駱口因與王質夫同遊秋山偶題三韻
石擁百泉合雲破千峰開平生煙霞侣此地重徘徊今
日勤王意一半為山來
　　　見蕭侍御憶舊山草堂詩因以繼和
琢玉以為架綴珠以為籠玉架絆野鶴珠籠鏁冥鴻鴻
思雲外天鶴憶松上風珠玉信為美鳥不戀其中臺中
蕭侍御心與鶴鴻同晩起慵冠豸閑行猒避驄昨見憶
山詩詩思浩無窮歸夢杳何處舊居茫水東秋閑杉桂
林春老芝术叢自云別山後離抱常忡忡衣繡非不榮
持憲非不雄所樂不在此悵望草堂空
　　　病假中南亭閑望
欹枕不視事兩日門掩闗始知吏役身不病不得閑閑
意不在逺小亭方丈間西簷竹梢上坐見太白山遥媿
峰上雲對此塵中顔
　　　仙遊寺獨宿
沙鶴上堦立潭月當戸開此中留我宿兩夜不能迴幸
與靜境遇喜無歸侣催從今獨遊後不擬共人來
　　　前庭凉夜
露簟色似玉風幌影如波坐愁樹葉落中庭明月多
　　　官舍小亭閑望
風竹散清韻煙槐凝綠姿日髙人吏去閑坐在茅茨葛
衣禦時暑蔬飯療朝飢持此聊自足心力少營為亭上
獨吟罷眼前無事時數峰太白雪一巻陶潛詩人心各
自是我是良在兹迴謝爭名客甘從君所嗤
　　　早秋獨夜
井梧(一作/桐)凉葉動鄰杵秋聲發獨向簷下眠覺來半床
月
　　　聴彈古淥水(琴曲/名)
聞君古淥水使我心和平欲識慢流意為聴疎汎聲西
窗竹隂下竟日有餘清
　　　松齋自題(時為翰/林學士)
非老亦非少年過三紀餘非賤亦非貴朝登一命初才
小分易足心寛體長舒充腸皆美食容䣛即安居况此
松齋下一琴數帙書書不求甚解琴聊以自娛夜直入
君門晩歸臥吾廬形骸委順動方寸付空虚持此将過
日自然多晏如昏昏復黙黙非智亦非愚
　　　冬夜與錢貟外同直禁中
夜深草詔罷霜月凄凛凛欲臥煖殘杯燈前相對飲連
鋪青縑被對置通中枕髣髴百餘宵與君同此寢
　　　和錢貟外禁中夙興見示
窗白星漢曙窗暖燈火餘坐巻朱裏幕看封紫泥書窅
窅鍾漏盡曈曈霞景初樓臺紅照耀松竹青扶疎君愛
此時好迴頭特謂余不知上清界曉景復何如
　　　夏日獨直寄蕭侍御
憲臺文法地翰林清切司鷹猜課野鶴驥徳責山麋課
責雖不同同歸非所宜是以方寸内忽忽暗相思夏日
獨上直日長何所為澹然無他念虚靜是吾師形委有
事牽心與無事期中臆一以曠外累都若遺地貴身不
覺意閑境來隨但對松與竹如在山中時情性聊自適
吟詠偶成詩此意非夫子餘人多不知
　　　松聲(修竹里張家/宅南亭作)
月好好獨坐雙松在前軒西南微風來潛入枝葉間蕭
寥發為聲半夜明月前寒山颯颯雨秋琴泠泠絃一聞
滌炎暑再聴破昏煩竟夕遂不寐心體俱翛然南陌車
馬動西鄰歌吹繁誰知兹簷下滿耳不為喧
　　　禁中
門嚴九重靜窗幽一室閑好是修心處何必在深山
　　　贈吳丹
巧者力苦勞智者心苦憂(英華作巧者力若/勞智者心若愁)愛君無巧
智終嵗閑悠悠嘗登御史府亦佐東諸侯手操紏謬簡
心運决勝籌宦途似風水君心如虚舟汎然而不有進
退得自由今來脱豸冠時往侍龍樓官曹稱心靜居處
隨跡幽冬負南簷(一作/榮)日支體甚温柔夏臥北窗風枕
席如凉秋南山入舍下酒甕在床頭人間有閒地何必
隱林邱顧我愚且昧勞生殊未休一入金門直星霜三
四周主恩信難報近地徒乆留終當乞閑官退與夫子
遊
　　　初除戸曹喜而言志
詔授户曹掾捧詔感君恩感恩非為已祿養及吾親弟
兄俱簮笏新婦儼衣巾羅列髙堂下拜慶正紛紛俸錢
四五萬月可奉晨昏廪祿二百石嵗可盈倉囷喧喧車
馬來賀客滿我門不以我為貪知我家内貧置酒延賔
客客容亦歡欣笑云今日後不復憂空尊答云如君言願
君少逡廵我有平生志醉後為君陳人生百嵗期七十
有幾人浮榮及虚位皆是身之賔唯有衣與食此事粗
闗身苟免飢寒外餘物盡浮雲
　(立名按容齋五筆白樂天仕宦從壯至老凡俸祿多/寡之數悉載於詩雖波及他人亦然其立身亷清家)
　(無餘積可/以槩見)
　　　秋居書懷
門前少賔客階下多松竹秋景下西牆凉風入東屋有
琴慵不弄有書閑不讀盡日方寸中澹然無所欲何須
廣居處不用多積蓄文室可容身斗儲可充腹况無治
道術坐受官家祿不種一株桑不鋤一隴穀終朝飽飯
飡卒嵗豐衣服持此知媿心自然易為足
　　　禁中曉臥因懷王起居
遲遲禁漏盡悄悄暝鵶喧夜雨槐花落微凉臥北軒曙
燈殘未滅風簾閑自翻每得一靜境思與故人言
　　　養拙
鐵柔不為劒木曲不為轅今我亦如此愚䝉不及門甘
心謝名利滅跡歸丘園坐臥茅茨中但對琴與尊身去
韁鏁累耳辭朝市喧逍遥無所為時窺五千言無憂樂
性塲寡慾清心源始知不才者可以探道根
　　　寄李十一建
外事牽我形外物誘我情李君別來乆𥚹恡從中生憶
昨訪君時立馬叩柴荆有時君未起稚子喜先迎連步
笑出門衣翻冠或傾掃階苔紋綠拂榻藤隂清家醖及
春熟園葵乘露烹看山東亭坐待月南原行門靜唯鳥
語坊逺少鼓聲相對盡日言不及利與名分手來幾時
明月三四盈別時殘花落及此新蟬鳴芳嵗忽已晩離
抱悵未平豈不思命駕吏職坐相縈前時君有期訪我
來山城心賞乆云阻言約無自輕相去幸非逺走馬一
日程
　　　旅次華州贈袁右丞
渭水綠溶溶華山青崇崇山水一何麗君子在其中才
與世㑹合物隨誠感通徳星降人福時雨助嵗功化行
人無訟囹圄千日空政順氣亦和黍稷三年豐客自帝
城來驅馬出闗東愛此一郡人如見太古風方今天子
心憂人正忡忡安得天下守盡得如袁公
　　　酬楊九𢎞貞長安病中見寄
伏枕君寂寂折腰我營營所嗟經時别相去一宿程攜
手昨何時昆明春水平離郡來幾日太白夏雲生之子
未得意貧病客帝城貧堅志士節病長髙人情隱几自
恬淡閉門無送迎龍臥心有待鶴瘦貎彌清清機發為
文投我如振瓊何以慰飢渴捧之吟一聲
　　　禁中寓直夢遊仙遊寺
西軒草詔暇松竹深寂寂月出清風來忽似山中夕因
成西南夢夢作遊仙客覺聞宮漏聲猶謂山泉滴
　　　贈王山人
聞君減寝食日聴神仙説暗待非常人潛求長生訣言
長本對短未離生死轍假使得長生才能勝夭折松樹
千年朽槿花一日歇畢竟共虚空何須誇嵗月彭殤徒
自異生死終無别不如學無生無生即無滅
　　　秋山
乆病曠心賞今朝一登山山秋雲物冷稱我清羸顔白
石臥可枕青蘿行可攀意中如有得盡日不欲還人生
無幾何如寄天地間心有千載憂身無一日閑何時解
塵網此地來掩闗
　　　贈能七倫
澗松髙百尋四時寒森森臨風有清韻向日無曲隂如
何時俗人但賞桃李林豈不知堅貞芳馨誘其心能生
學為文氣髙功亦深手中一百篇句句披沙金苦節二
十年無人振陸沉今我尚貧賤徒為爾知音
　　　題楊頴士西亭
靜得亭上境逺諧塵外蹤憑軒東南望鳥滅山重重竹
露冷煩襟杉風清病容曠然宜真趣道與心相逢即此
可遺世何必蓬壺峰
　　　題贈鄭秘書徵君石溝溪隱居(鄭生常隱天台/徴起而仕今復)
　　　　(謝病隱/於此溪)
鄭君得自然虚白生心胸吸彼沆瀣精凝為氷雪容大
君貞元初求賢致時雍蒲輪入翠微迎下天台峰赤城
别松喬黄閤交䕫龍俯仰受三命從容辭九重出籠鶴
翩翩歸林鳳嗈嗈在火辨良玉經霜識貞松新居寄楚
山山碧溪溶溶丹竈燒煙煴黄精花丰茸蕙帳夜琴淡
桂尊春酒濃時人不到處苔石無塵蹤我今何為者趨
世身龍鍾不向林壑訪無由朝市逢終當解塵纓(一作/網)
卜築來相從
　　　及第後歸覲留別諸同年
十年常苦學一上謬成名擢第未為貴賀親方始榮時
輩六七人送我出帝城軒車動行色絲管舉離聲得意
減別恨半酣輕逺程翩翩馬蹄疾春日歸鄉情
　　　清夜琴興
月出鳥栖盡寂然坐空林是時心境閑可以彈素琴清
泠由木性恬淡隨人心心積和平氣木應正始音響餘
羣動息曲罷秋夜深正氣感元化天地清沉沉
　　　効陶潛體詩十六首(并序/)
　余退居渭上杜門不出時屬多雨無以自娛會家醖
　新熟雨中獨飲往往酣醉終日不醒嬾放之心彌覺
　自得故得於此而有以忘於彼者因詠陶淵明詩適
　與意㑹遂傚其體成十六篇醉中狂言醒輒自哂然
　知我者亦無隱焉
不動者厚地不息者髙天無窮者日月長在者山川松
柏與龜鶴其壽皆千年嗟嗟羣物中而人獨不然早出
向朝市暮已歸下泉形質及夀命危脆若浮煙堯舜與
周孔古來稱聖賢借問今何在一去亦不還我無不死
藥萬萬隨化遷所未定知者修短遲速間幸及身健日
當歌一尊前何必待人勸念此自為歡
翳翳踰月隂沉沉連日雨開簾望天色黄雲暗如土行
潦毁我墉疾風壞我宇蓬莠生庭院泥塗失場圃邨深
絶賔客窗晦無儔侣盡日不下床跳鼃時入户出門無
所往入室還獨處不以酒自娛塊然與誰語
朝飲一杯酒冥心合元化兀然無所思日髙尚閑臥暮
讀一巻書㑹意如嘉話欣然有所遇夜深猶獨坐又得
琴上趣安絃有餘暇復多詩中狂下筆不能罷唯兹三
四事持用度晝夜所以隂雨中經旬不出舍始悟獨住
(一作/往)人心安時亦過
東家采桑婦雨來苦愁悲簇蠶北堂前雨冷不成絲西
家荷鋤叟雨來亦怨咨種豆南山下雨多落為萁而我
獨何幸醖酒本無期及此多雨日正遇新熟時開瓶瀉
尊中玉液黄金脂持翫巳可恱歡嘗有餘滋一酌發好
容再酌開愁眉連延四五酌酣暢入四肢忽然遺我物
誰復分是非是時連夕雨酩酊無所知人心苦顛倒反
為憂者嗤
朝亦獨醉歌暮亦獨醉睡未盡一壺酒已成三獨醉勿
嫌飲太少且喜歡易致一盃復兩盃多不過三四便得
心中適盡忘身外事更復强一盃陶然遺萬累一飲一
石者徒以多為貴及其酩酊時與我亦無異笑謝多飲
者酒錢徒自費
天秋無片雲地靜無纖塵團團新晴月林外生白輪憶
昨隂霖天連連三四旬賴逢家醖熟不覺過朝昏私言
雨霽後可以罷餘尊及對新月色不醉亦愁人床頭殘
酒榼欲盡味彌淳攜置南簷下舉酌自殷勤清光入盃
杓白露生衣巾乃知隂與晴安可無此君我有樂府詩
成來人未聞今宵醉有興狂詠驚四鄰獨賞猶復爾何
况有交親
中秋三五夜明月在前軒臨觴忽不飲憶我平生歡我
有同心人邈邈崔與錢我有忘形友迢迢李與元或飛
青雲上或落江湖間與我不相見於今三四年我無縮
地術君非馭風仙安得明月下四人來晤言良夜信難
得佳期杳無緣明月又不駐漸下西南天豈無他時㑹
惜此清景前
家醖飲已盡村中無酒沽坐愁今夜醒其奈秋懷何有
客忽叩門言語一何佳云是南村叟挈榼來相過且喜
尊不燥安問少與多重陽雖已過籬菊有殘花歡來苦
晝短不覺夕陽斜老人勿遽起且待新月華客去有餘
趣竟夕獨酣歌
原生衣百結顔子食一簞歡然樂其志有以忘飢寒今
我何人哉徳不及先賢衣食幸相屬胡為不自安况兹
清渭曲居處安且閑榆栁百餘樹茅茨十數間寒負簷
下日熱濯澗底泉日出猶未起日入已復眠西風滿村
巷清涼八月天但有雞犬聲不聞車馬喧時傾一尊酒
坐望東南山稚姪初學歩牽衣戲我前即此自可樂庶
幾顔與原
湛湛尊中酒有功不自伐不伐人不知我今代其説良
将臨大敵前驅千萬卒一簞投河飲赴死心如一壯士
磨匕首勇憤氣咆勃一酣忘報讐四體如無骨東海殺
孝婦天旱踰年月一酌酹其魂通宵雨不歇咸陽秦獄
氣寃痛結為物千嵗不肯散一沃亦銷失况兹兒女恨
及彼幽憂疾快飲無不消如霜得春日方知麴糵靈萬
物無與匹
煙霞(一作/雲)隔𤣥圃風波限瀛洲我豈不欲往大海路阻
脩神仙但聞説靈藥不可求長生無得者舉世如蜉蝣
逝者不重迴存者難乆留踟蹰未死間何苦懷百憂念
此忽内熱坐看成白頭舉盃還獨飲顧影自獻酬心與
口相約未醉勿言休今朝不盡醉知有明朝不不見郭
門外纍纍墳與邱月明愁殺人黄蒿風颼颼死者若有
知悔不秉燭遊
吾聞潯陽郡昔有陶徵君愛酒不愛名憂醒不憂貧嘗
為彭澤令在官纔八旬愀然忽不樂掛印著公門口吟
歸去來頭戴漉酒巾人吏留不得直入故山雲歸來五
栁下還以酒養真人間榮與利擺落如泥塵先生去已
乆紙墨有遺文篇篇勸我飲此外無所云我從老大來
竊慕其為人其他不可及且傚醉昏昏
楚王疑忠臣江南放屈平晉朝輕髙士林下棄(一作/非)劉
伶一人常獨醉一人常獨醒醒者多苦志醉者多歡情
歡情信獨善苦志竟何成兀傲甕間臥憔悴澤畔行彼
憂而此樂道理甚分明願君且飲酒勿思身後名
有一燕趙士言貌甚竒瓌日日酒家去脫衣典數盃問
君何落魄(一作/拓)云僕生草萊地寒命且薄徒抱王佐才
豈無濟時䇿君門乏良媒三獻寢不報遲遲空手迴亦
有同門生先升青雲梯貴賤交道絶朱門叩不開及歸
種禾黍三嵗旱為灾入山燒黄白一旦化為灰蹉跎五
十餘生世苦不諧處處去不得却歸酒中來
南巷有貴人髙蓋駟馬車我問何所苦四十垂白鬚荅
云君不知位重多憂虞北里有寒士甕牖繩為樞出扶
桑藜杖入臥蝸牛廬散賤無憂患心安體亦舒東鄰有
富翁藏貨徧五都東京收粟帛西市鬻金珠朝營暮計
算晝夜不安居西舍有貧者匹婦配匹夫布裙行賃舂
短褐坐傭書以此求口食一飽欣有餘貴賤與貧富髙
下雖有殊憂樂與利害彼此不相踰是以逹人觀萬物
同一途但未知生死勝負兩何如遲疑未知間且以酒
為娛
濟水澄而潔河水渾而黄交流列四瀆清濁不相傷太
公戰牧野伯夷餓首陽同時號賢聖進退不相妨謂天
不愛民胡為生稻粱謂天果愛民胡為生豺狼謂神福
善人孔聖竟栖皇謂神禍淫人暴秦終霸王顔回與黄
憲何辜早夭亡蝮蛇與鴆鳥何得夀延長物理不可測
神道亦難量舉頭仰問天天色但蒼蒼唯當多種黍日
醉手中觴
　(立名按捫蝨新話山谷常謂白樂天栁子厚皆作詩/效淵明而子厚為近然以予觀之子厚語近而氣不)
　(近樂天學近而語/不近各得其一)
　
　
　
　
　
　
　白香山詩集巻五
欽定四庫全書
　白香山詩集巻六　　　　　歙縣汪立名編
　　長慶集六(閑適古調詩/四十五首)
　　　自題冩真(時為翰/林學士)
我貌不自識李放寫我真静觀神與骨合是山中人蒲
栁質易朽麋鹿心難馴何事赤墀上五年為侍臣况多
剛狷性難與世同塵不惟非貴相但恐生禍因宜當早
罷去収取雲泉身
　(立名按公此詩内五年為侍臣及宜當早罷去之句/當作於元和五年蓋是年歳滿當改官也以公年計)
　(之為三十九歳而公後題舊冩真圖乃曰我年/三十六冩貌在丹青豈别有圖非李放所冩邪)
　　　遣懐(自此後詩/在渭村作)
寓心身體中寓性方寸内此身是外物何足苦憂愛况
有假飾者華簪及髙蓋此又踈於身復在外物外操之
多惴慄失之又悲悔乃知名與利得䘮俱為害頽然環
堵客蘿蕙為巾帶自得此道來身窮心甚泰
　　　渭上偶釣
渭水如鏡色中有鯉與魴偶持一竿竹懸釣在(一作/至)其
傍㣲風吹釣絲嫋嫋十尺長身雖(一作/誰知)對魚坐心在無
何鄉昔有白頭人亦釣此渭陽釣人不釣魚七十得文
王况我垂釣意人魚义兼亡無機兩不得但弄秋水光
興盡釣亦罷歸來飲我觴
　　　隠几
身適忘四支心適忘是非既適又忘適不知吾是誰百
體如槁木兀然無所知方寸如死灰寂然無所思今日
復明日身心忽兩遺行年三十九歳暮日斜時四十心
不動吾今其庻幾
　　　春眠
新浴肢體暢獨寢神魂安况因夜深坐遂成日髙眠春
被薄亦暖朝窗深更閑却忘人間事似得枕上仙至適
無夢想大和難名言全勝彭澤醉欲敵曹溪禪何物呼
我覺伯勞聲闗闗起來妻子笑生計春茫然
　　　閑居
腹空一盞粥飢食有餘味南簷半床日暖卧因成睡綿
袍擁兩膝竹几支雙臂從旦直至昏身心一無事心足
即為富身閑乃當貴富貴在此中何必居髙位君㸔裴
相國金紫光照地心苦頭盡白纔年四十四乃知髙蓋
車乘者多憂畏
　　　夏日
東窗晚無熱比户凉有風盡日坐復卧不離一室中中
心本無繫亦與出門同
　　　適意二首
十年為旅客常有飢寒愁三年作諫官復多尸素羞有
酒不暇飲有山不得遊豈無平生志拘牽不自由一朝
歸渭上泛如不繫舟置心世事外無喜亦無憂終日一
蔬食終年一布裘寒來彌嬾放數日一梳頭朝睡足始
起夜酌醉即休人心不過適適外復何求
早歳從旅遊頗諳時俗意中年忝班列備見朝廷事作
客誠已難為臣尤不易况余方且介舉動多忤累直道
速我尤詭遇非吾志胷中十年内消盡浩然氣自從返
田畝頓覺無憂愧蟠木用難施浮雲心易遂悠悠身與
世從此兩相棄
　　　首夏病間
我生來幾時萬有四千日自省於其間非憂即有疾老
去慮漸息年來病初愈忽喜身與心泰然兩無苦况兹
孟夏月清和好時節㣲風吹裌衣不寒復不熱移榻樹
隂下竟日何所為或飲一甌茗或吟兩句詩内無憂患
廹外無職役覊此日不自適何時是適時
　　　晚春沽酒
百花落如雪兩鬢垂作絲春去有來日我老無少時人
生待富貴為樂常苦遲不如貧賤日隨分開愁眉賣我
所乘馬典我舊朝衣盡將沽酒飲酩酊步行歸名姓日
隠晦形骸日變衰醉卧黄公肆人知我是誰
　　　蘭若寓居
名宦老慵求退身安草野家園病嬾歸寄居在蘭若薜
衣換簪組藜杖代車馬行止輙自由甚覺身瀟灑晨逰
南塢上夜息東菴下人間千萬事無有關心者
　　　麴生訪宿
西齋寂巳暮叩門聲樀樀知是君宿來自拂塵埃席邨
家何所有茶果迎來客貧静似僧居竹林依四壁厨燈
斜影出簷雨餘聲滴不是愛閑人肯來同此夕
　　　聞庾七左降因詠所懐
我病卧渭北君老謫巴東相悲一長歎薄命與君同既
歎還自哂哂歎兩未終後心誚前意所見何迷䝉人生
大塊間如鴻毛在風或飄青雲上或落泥途中衮服相
天下儻來非我通布衣委草莽偶去非吾窮外物不可
必中懐須自空無令怏怏氣留滯在心胷
　　　答卜者
病眼昏似夜衰鬢䬃如秋除却須衣食平生百事休知
君善易者問我决疑不不卜非他故人間無所求
　　　歸田三首
人生何所欲所欲惟兩端中人愛富貴髙士慕神仙神
仙須有籍富貴亦在天莫戀長安道莫尋方丈山西京
塵浩浩東海浪漫漫金門不可入琪樹何由攀不如歸
山下如法種春田
種田意已决决意復何如賣馬買犢使徒步歸田廬迎
春治耒耜候雨闢菑畬策杖田頭立躬親課僕夫吾聞
老農言為稼慎在初所施不鹵莽其報必有餘上求奉
王稅下望備家儲安得放慵惰拱手而曵裾學農未為
鄙親友勿笑余更待明年後自擬執犁鋤
三十為近臣腰間鳴佩玉四十為野夫田中學鋤榖何
言十年内變化如此速此理固是常窮通相倚伏為魚
有深水為鳥有髙木何必守一方窘然自牽束化吾足
為馬吾因以行陸化吾手為彈吾因以求肉形骸為異
物委順心猶足幸得且歸農安知不為福况吾行欲老
瞥若風前燭孰能俄頃間將心繫榮辱
　　　秋遊原上
七月行巳半早凉天氣清清晨起巾櫛徐歩出柴荆露
杖笻竹冷風襟越蕉輕閑攜弟姪輩同上秋原行新棗
未全赤晚𤓰有餘馨依依田家叟設此相逄迎自我到
此邨往往白髪生邨中相識久老㓜皆有情留連向暮
歸樹樹風蟬鳴(一作/聲)是時新雨足禾黍夾道青見此令
人飽何必待西成
　　　九日登西原宴望(同諸兄/弟作)
病愛枕席凉日髙眠未輟弟兄呼我起今日重陽節起
登西原望懐抱同一豁移座就菊叢餻酒前羅列雖無
絲與管歌笑隨情發白日未及傾顔酡耳已熱酒酣四
向望六合何空闊天地自久長斯人幾時活請㸔原下
邨邨人死不歇一邨四十家哭𦵏無虚月指此各相勉
良辰且歡悦
　　　寄同病者
三十生二毛早衰為沉疴四十官七品拙宦非由他面
(一作/年)顔日枯槁時命日蹉跎豈獨我如此聖賢無奈何
囘觀親舊中舉目尤可嗟或有終老者沉賤如泥沙或
有始壯者飄忽如風花窮卧與天促不如我者多以此
反自慰常得心平和寄言同病者㢠廻歎且為歌
　　　遊藍田山卜居
脫置腰下組擺落心中塵行歌望山去意似歸鄉人朝
蹋玉峰下暮尋藍水濵擬求幽僻地安置疎慵身本性
便山寺應須旁悟真
　　　村雪夜坐
南窗背燈坐風霰暗紛紛寂寞深邨夜殘鴈雪中聞
　　　東園翫菊
少年昨已去芳歳今又闌如何寂寞意復此荒凉園園
中獨立久日淡風露寒秋蔬盡蕪没好樹亦凋殘唯有
數叢菊新開籬落間攜觴聊就(一作/自)酌為爾一留連憶
我少小日易為興所牽見酒無時節未飲已欣然近從
年長來漸覺取樂難常恐更衰老强飲亦無歡顧謂爾
菊花後時何獨鮮誠知不為我借爾暫開顔
　　　觀稼
世役不我牽身心常自若晚出㸔田畝閑行旁村落纍
纍繞場稼嘖嘖羣飛雀年豐豈獨人禽鳥聲亦樂田翁
逢我喜黙起具杯杓歛手笑相延社酒有殘酌媿兹勤
且敬藜杖為淹泊言動任天真未覺農人惡停杯問生
事夫種妻兒穫筋力苦疲勞衣食常單薄自慙禄位者
曽不營農作飽食無所勞何殊衛人鶴
　　　聞哭者
昨日南鄰哭哭聲一何苦云是妻哭夫夫年二十五今
朝北里哭哭聲又何切云是母哭兒兒年十七八四鄰
尚如此天下多夭折乃知浮世人少得垂白髪余今過
四十念彼聊自悦從此明鏡中不嫌頭似雪
　　　新構亭臺示諸弟姪
平臺髙數尺臺上結茅茨東西疏二牖南北開兩扉蘆
簾前後巻竹簟當中施清冷白石枕疏凉黄葛衣開衿
向風坐夏日如秋時嘯傲頗有趣窺臨不知疲東窗對
華山三峰碧參差南簷當渭水卧見雲帆飛仰摘枝上
果俯折畦中葵足以充飢渇何必慕甘肥况有好羣從
旦夕相追隨
　(立名按韻語陽秋樂天所至必築居在渭上有蔡渡/居在江州有草堂在長安有新昌居在洛中有履道)
　(居皆有詩紀勝故其自謂云予自㓜迨老若白屋若/朱門凡所止雖一日二日輙覆簣土為臺聚巻石為)
　(山環斗水為池所謂君/子之居一日必葺者耶)
　　　自吟拙什因有所懐
嬾病毎多暇暇來何所為未能抛筆硯時作一篇詩詩
成淡無味多被衆人嗤上怪落聲韻下嫌拙言詞時時
自吟詠吟罷有所思蘇州及彭澤與我不同時此外復
誰愛唯有元㣲之謫向江陵府三年作判司相去二千
里詩成逺不知
　　　東坡(一作/陂)秋意寄元八
寥落野陂畔獨行思有餘秋荷病葉上白露大如珠忽
憶同賞地曲江東北隅秋步少遊客唯我與君俱啼蛩
隠紅蓼瘦馬蹋青蕪當時與今日俱是暮秋初節物苦
相似時景亦無餘唯有人分散經年不得書
　　　閑居
深閉竹間扉静掃松下地獨嘯晚風前何人知此意㸔
山盡日坐枕帙移時睡誰能從我遊使君心無事
　　　詠拙
所禀有巧拙不可改者性所賦有厚薄不可移者命我
性拙且惷我命薄且屯問我何以知所知良有因亦曽
舉兩足學人蹋紅塵從兹知性拙不解轉如輪亦曽奮
六翮髙飛到青雲從兹知命薄摧落不逡廵慕貴而厭
賤樂富而惡貧同此(一作/出)天地間我豈異於人性命苟
如此反則成苦辛以此自安分雖窮毎欣欣葺茅為我
廬編蓬為我門縫布作袍被種榖充盤飱静讀古人書
閑釣清渭濵優哉復游哉聊以終吾身
　　　詠慵
有官慵不選有田慵不農屋穿慵不葺衣裂慵不縫有
酒慵不酌無異尊長空有琴慵不彈亦與無絃同家人
告飯盡欲炊慵不舂親朋寄書至欲讀慵開封嘗聞嵇
叔夜一生在慵中彈琴復鍛鐵比我未為慵
　　　冬夜
家貧親愛散身病交遊罷眼前無一人獨掩村齋卧冷
落燈火暗離披簾幕破策策窗户前又聞新雪下長年
漸省睡夜半起端坐不學坐忘心寂寞安可過兀然身
寄世浩然心委化如此來四年一千三百夜
　　　村中留李三固言宿
平生早遊宦不道無親故如我與君心相知應有數春
明門前别金氏陂中遇村酒兩三盃相留寒日暮勿嫌
村酒薄聊酌論心素請君少踟蹰繫馬門前樹明年身
若健便擬江湖去他日縱相思知君無覓處後㑹既茫
茫今宵君且住
　　　友人夜訪
簷前清風簟松下明月盃幽意正如此况乃故人來
　　　遊悟真寺詩(一百三/十韻)
元和九年秋八月月上弦我遊悟真寺寺在王順山去
山四五里先聞水潺湲自兹捨車馬始涉藍溪灣手拄
青竹杖足蹋白石灘漸怪耳目曠不聞人世喧山下望
山上初疑不可攀誰知中有路盤折通巖巔一息幡竿
下再休石龕邉龕間長丈餘門户無扃關俯窺不見人
石髪垂若鬟驚出白蝙蝠雙飛如雪翻囘首寺門望青
崖夾朱軒如擘山腹開置寺於其間入門無平地地窄
虗空寛房廊與臺殿髙下隨峰巒巖萼無撮土樹木
多瘦堅根株抱石長屈曲蟲蛇蟠松桂亂無行四時鬱
芊芊枝梢嫋清吹(一作/青翠)韻若風中絃日月光不透緑隂
相交延幽鳥時一聲聞之似寒蟬首憇賔位亭就坐未
及安須㬰開北户萬里明豁然拂簷虹霏㣲遶棟雲囘
旋赤日間白雨隂晴同一川野緑蔟草樹眼界吞秦原
渭水細不見漢陵小於拳却顧來時路縈紆映朱䦨歴
歴上山人一一遥可觀前對多寳塔風鐸鳴四端欒櫨
與户牖恰恰金碧繁云昔伽葉佛此地坐涅槃至今鐵
鉢在當底手跡穿西開玉像殿白佛森比肩斗藪塵埃
衣禮拜氷雪顔曡霜為袈裟貫雹為華鬘逼觀疑鬼
功其跡非雕鐫次登觀音堂未到聞旃檀上階脫雙履
歛足升瑤筵六楹排玉鏡四座敷金鈿黒白自光明不
待燈燭燃衆寳互低昂碧珮珊瑚幡風來似天樂相觸
聲珊珊白珠垂露凝赤珠滴血殷㸃綴佛髻上合為七
寳冠雙瓶白琉璃色若秋水寒隔瓶見舍利圓轉如金
丹玉笛何代物天人施祗園吹如秋鶴聲可以降靈仙
是時秋方中三五月正圓寳堂豁三門金魄當其前月
與寳相射晶光爭鮮妍照人心骨冷竟夕不欲眠曉尋
南塔路亂竹低嬋娟幽林不逢人寒蝶飛翾翾山果不
識名離離夾道蕃足以療飢乏摘嘗味甘酸道南藍谷
神紫繖白紙錢若歳有水旱詔使修蘋蘩以地清淨故
獻奠無葷羶危石疊四五􁒐嵬欹且刓造物者何意堆
在巖東偏冷滑無人跡苔㸃如花牋我來登上頭下臨
不測淵目眩手足掉不敢低頭㸔風從石下生薄人而
上摶衣服似羽翮開張欲飛騫􁭜􁭜三面峰峰尖刀劍
攢往往白雲過决開露青天西北日落時夕暉紅團團
千里翠屏外走下丹砂丸東南月上時夜氣青漫漫百
丈碧潭底冩出黄金盤藍水色似藍日夜長潺潺周廻
繞山轉下視如青環或鋪為慢流或激為奔湍泓澄最
深處浮出蛟龍涎側身入其中懸磴尤險難捫蘿踏樛
木下逐飲澗猨雪迸起白鷺錦跳驚紅鱣歇定方盥潄
濯去支體煩淺深皆洞徹可照腦與肝但愛清見底欲
尋不知源東崖饒怪石積甃蒼琅玕温潤發於外其間
韞璵璠卞和死已久良玉多棄捐或時洩光彩夜與星
月連中頂最髙峰拄天青玉竿􁠺􁖏上不得豈我能攀
援上有白蓮池素葩覆清瀾聞名不可到處所非人寰
又有一片石大如方尺甎插在半壁上其下萬仞懸云
有過去師坐得無生禪號為定心石長老世相傳却上
謁仙祠蔓草生綿綿昔聞王氏子羽化升上𤣥其西曬
藥臺猶對芝术田時復明月夜上間黄鶴言廻尋畫龍
堂二叟鬚髪斑想見聽法時歡喜禮印壇復歸泉窟下
化作龍蜿蜒階前石孔在欲雨生白煙往有冩經僧身
静心精專感彼雲外鴿羣飛千翩翩來添硯中水去吸
巖下泉一日三往復時節長不愆經成號聖僧弟子名
楊難誦此蓮花偈數滿百億千身壊口不壊舌根如紅
蓮顱骨今不見石函尚存焉粉壁有吳畫筆彩依舊鮮
素屏有禇書墨色如新乾名(一作/靈)境與異跡周覽無不
殫一遊五晝夜欲返仍盤桓我本山中人誤為時網牽
牽率使讀書推挽令効官既登文字科又添諫諍員拙
直不合時無益同素飱以此自慙惕戚戚常寡歡無成
心力盡未老形骸殘今來脫簪組始覺離憂患及為山
水遊彌得縱疎頑野麋斷羈絆行走無拘攣池魚放入
海一往何時還身著居士衣手把南華篇終來此山住
永謝區中縁我今四十餘從此終身閑若以七十期猶
得三十年
　　　酬張十八訪宿見贈(自此後詩為贊/善大夫時作)
昔我為近臣君常稀到門今我官職冷唯君來往頻我
受狷介性立為頑拙身平生雖寡合合即無緇磷况君
秉髙義富貴視如雲五侯三相家眼冷不見君問其所
與遊獨言韓舍人其次即及我我媿非其倫胡為謬相
愛歳晚逾勤勤落然頽簷下一話夜達晨床單食味薄
亦不嫌我貧日髙上馬去相顧猶逡廵長安久無雨日
赤風昏昏憐君將病眼為我犯埃塵逺從延康里來訪
曲江濵所重君子道不獨媿相親
　(立名按嵗寒堂詩話元白張藉詩皆自淘浣中出專/以道得人心中事為工又云張思深而語精元體輕)
　(而詞躁白則才多而意切蘇/子曕喜之獨甚良有由然)
　　　朝歸書寄元八
進入閣前拜退就廊下餐歸來昭國里人卧馬歇鞍却
睡至日午起坐心浩然况當好時節雨後清和天柿樹
緑隂合王家庭院寛瓶中鄠縣酒墻上終南山獨眠仍
獨坐開襟當風前禪僧與詩客次第來相㸔要語連夜
語須眠終日眠除非奉朝謁此外無别牽年長身且健
官貧心甚安幸無急病痛不至苦飢寒以此聊自適外
縁不能干唯為静者信難為動者言臺中元侍御早晚
作郎官未作郎官際無人相伴閒
　　　酬吳七見寄
曲江有病客尋常多掩闗又聞馬死來不出身更閒聞
有送書者自起出門㸔素緘署丹字中有瓊瑶篇口吟
耳自聽當暑忽翛然似漱寒玉水如聞商風絃首章歎
時節末句思笑言嬾慢不相訪隔街如隔山常聞陶潛
語心逺地自偏君住安邑里左右車徒喧竹藥閉深院
琴尊開小軒誰知市南地轉作壺中天君本上清人名
在石堂間不知有何過謫作人間仙常恐歳月滿飄然
歸紫煙莫忘蜉蝣内進士有同年
　　　昭國閒居
貧閒日髙起門巷晝寂寂時暑放朝叅天隂少人客槐
花滿田地僅絶人行跡獨在一床眠清涼風雨夕勿嫌
坊曲逺近即多牽役勿嫌禄俸薄厚即多憂責平生尚
恬曠老大宜安適何以養吾真官閒居處僻
　　　喜陳兄至
黄鳥啼欲歇青梅結半成坐憐春物盡起入東園行攜
觴嬾獨酌忽聞叩門聲閒人猶喜至何况是陳兄從容
盡日語稠疊長年情勿輕一杯酒可以話平生
　　　贈杓直
世路重禄位栖栖者孔宣人情愛年夀夭死者顔淵二
人如何人不奈命與天我今信多幸撫已媿前賢己年
四十四又為五品官况兹知足外别有所安焉早年以
身代直赴逍遥篇近歳將心地廻向南宗禪外順世間
法内脫區中縁進不厭朝市退不戀人寰自吾得此心
投足無不安體非導引適意無江湖閑有興或飲酒無
事多掩闗寂静夜深坐安穩日髙眠秋不苦長夜春不
惜流年委形老小外忘懐生死間昨日共君語與余心
膂然此道不可道因君聊强言
　(立名按容齋五筆白樂天為人誠/實洞達故作詩述懐好紀年歳)
　　　寄張十八
飢止一簞食渇止一壺漿出入止一馬寝興止一牀此
外無長物於我有若亡胡然不知足名利心遑遑念兹
彌嬾放積習遂為常經旬不出門竟日不下堂同病者
張生貧僻住延康慵中毎相憶此意未能忘迢迢青槐
街相去八九坊秋來未相見應有新詩章早晚來同宿
天氣轉清涼
　　　題玉泉寺
湛湛玉泉色悠悠浮雲身閒心對定水清淨兩無塵手
把青笻杖頭戴白綸巾興盡下山去知我是誰人
　　　朝囘遊城南
朝退馬未困秋初日猶長囘轡城南去郊野正清涼水
竹夾小徑縈廻繞川岡仰㸔晚山色俯弄秋泉光青松
繫我馬白石為我牀常時簪組累此日和身忘旦隨鵷
鷺末暮遊鷗鶴旁機心一以盡兩處不亂行誰辨心與
跡非行亦非藏
　
　
　
　
　
　
　
　
　
　
　
　
　
　
　
　白香山詩集巻六
欽定四庫全書
　白香山詩集巻七　　　　　歙縣汪立名編
　　長慶集七(閑適古調詩/六十一首)
　　　舟行江州路上作(自此後詩為江/州司馬時作)
帆影日漸髙閑眠猶未起起問鼓枻人已行三十里船
頭有行竈炊稻烹紅鯉飽食起婆娑盥漱秋江水平生
滄浪意一旦來遊此何况不失家舟中載妻子
　　　湓浦早冬
潯陽孟冬月草木未全衰秪抵長安陌涼風八月時日
西湓水曲獨行吟舊詩蓼花始零落蒲葉稍離披但作
城中想何異曲江池
　　　江州雪
新雪滿前山初晴好天氣日西騎馬出忽有京都意城
栁方綴花簷氷纔結穗須臾風日暖處處皆飄墜行吟
賞未足坐歎銷何易猶勝嶺南㸔雰雰不到地
　　　題潯陽樓
常愛陶彭澤文思何髙𤣥又怪韋江州詩情亦清閒今
朝登此樓有以知其然大江寒見底匡山青倚天深夜
湓浦月平旦鑪峰煙清輝與靈氣日夕供文篇我無二
人才孰為來其間因髙偶成句俯仰媿江山
　　　訪陶公舊宅(幷/序)
　予夙慕陶淵明為人往歳渭上閒居常有效陶體詩
　十六首今遊廬山經柴桑過栗里思其人訪其宅不
　能黙黙又題此詩云
垢塵不汚玉靈鳳(一作/龜)不啄羶嗚呼陶靖節生彼晉宋
間心實有所守口終不能言永惟孤竹子拂衣首陽山
夷齊各一身窮餓未為(一作/能)難先生有五男與之同飢
寒腸中食不充身上衣不完連徴竟不起斯可謂真賢
我生君之後相去五百年毎讀五栁傳目想心拳拳昔
嘗詠遺風著為十六篇今來訪故宅森(一作/叅)若君在前
不慕尊有酒不慕琴無絃慕君遺榮利老死在(一作/此)丘
園柴桑古村落栗里舊山川不見籬下菊但餘墟中煙
子孫雖無聞族氏猶未遷毎逢姓陶人使我心依然
　　　北亭
廬宫山下州湓浦沙邉宅宅北倚髙岡迢迢數千尺上
有青青竹竹間多白石茅亭居上頭豁達門四闢前楹
巻簾箔北牖施床席江風萬里來吹我涼淅淅日髙公
府歸巾笏隨手擲脫衣恣搔首坐卧任所適時傾一杯
酒曠望湖天夕口詠獨酌謡目送歸飛翮慚無出塵操
未免折腰役偶獲此閒居謬似髙人跡
　　　汎湓水
四月未全熱麥涼江氣(一作/風)秋湖山處處好最愛湓水
頭湓水從東來一派入江流可憐似縈帶中有隨風舟
命酒一臨泛舍鞍揚棹謳放㢠廻岸旁馬去逐波間鷗煙
浪始𣺌𣺌風襟亦悠悠初疑上河漢中若尋瀛洲汀樹
緑拂地沙草芳未休青蘿與紫葛枝蔓垂相樛繫䌫步
平岸囬頭望江州城雉映水見隠隠如蜃樓日入意未
盡將歸復少留到官行半歳今日方一遊此地來何暮
可以冩吾憂
　　　答故人
故人對酒歎歎我在天涯見我昔榮遇念我今蹉跎問
我為司馬官意復如何答云且勿歎聽我為君歌我本
蓬蓽人鄙賤劇泥沙讀書未百巻信口嘲風花自從筮
仕來六命三登科顧慚虚劣姿所得亦已多散員足庇
身薄俸可資家省分輙自媿豈為不遇耶煩君對杯酒
為我一咨嗟
　　　官舍内新鑿小池
簾下開小池盈盈水方積中底鋪白沙四隅甃青石勿
言不深廣但足(一作/取)幽人適泛灩㣲雨朝泓澄明月夕
豈無大江水波浪連天白未如床席間方丈深盈尺清
淺可狎弄昏煩聊漱滌最愛曉暝時一片秋天碧
　　　宿簡寂觀
巖白雲尚屯林紅葉初隕秋光引閒步不知行(一作/身)逺
近夕投靈洞宿卧覺塵機泯名利心既忘市朝夢亦盡
暫來尚如此况乃終身隠何以療夜飢一匙雲母粉
　　　讀謝靈運詩
吾聞達士道窮通順冥數通乃朝廷來窮即江湖去謝
公才廓落與世不相遇壯志鬱不用須有所洩處洩為
山水詩逸韻諧竒趣大必籠天海細不遺草樹豈惟翫
景物亦欲攄心素往往即事中未能忘興諭因知康樂
作不獨在章句
　　　北亭獨宿
悄悄壁下床紗籠耿殘燭夜半獨眠覺疑在僧房宿
　　　約心
黒鬢絲雪侵青袍塵土涴兀兀復騰騰江城一上佐朝
就髙齋上熏然負暄卧晚下小池前澹然臨水坐已約
終身心長如今日過
　　　晚望
江城寒角動沙洲夕鳥還獨坐(一作/在)髙亭上西南望逺
山
　　　早春
雪消氷又釋景和風復暄滿庭田地濕薺葉生墻根官
舍悄無事日西斜掩門不開莊老巻欲與何人言
　　　春寢
何處春暄來㣲和生血氣氣熏肌骨暢東窗一昏睡是
時正月晦假日無公事爛熳不能休自午將及未緬思
少健日甘寢常自恣一從衰疾來枕上無此味
　　　睡起晏坐
後亭晝眠足起坐春景莫新覺眼猶昏無思心正住淡
寂歸一性虚閒遺萬慮了然此時心無物可譬喻本是
無有鄉亦名不用處行禪與坐忘同歸無異路(道書云/無何有)
(之鄉禪經云不用處/二者殊名而同歸)
　　　詠懐
盡日松下坐有時池畔行行立與坐卧中懐淡無營不
覺流年過亦任白髪生不為世所薄安得遂閒情
　　　春遊西林(按舊本皆/作二林寺)寺
下馬西(一作/二)林寺翛然進輕策朝為公府吏莫作靈山
客二月匡廬北冰雪始消釋陽叢抽茗芽隂竇洩泉􁀧
熙熙風土暖靄靄雲嵐積散作萬壑春凝為一氣碧身
閒易澹泊官散無牽廹緬彼十八人古今同此適(昔永/逺宗)
(雷等十八賢同/隠於二林寺)是年淮冦起處處興兵革智士勞思謀
戎臣苦征役獨有不才者山中弄泉石
　　　出山吟
朝詠遊仙詩暮歌采薇曲卧雲坐白石山中十五宿行
隨出洞水囘别緑巖竹早晚重來遊心期瑶草緑
　　　歳暮
已任時命去亦從歳月除中心一調伏外累盡空虚名
宦意已矣林泉計何如擬近東林寺溪邉結一廬
　　　聞早鶯
日出眠未起屋頭聞早鶯忽如上林曉萬年枝上鳴憶
為近臣時秉筆直承明春深視草暇旦暮聞此聲今聞
在何處寂寞潯陽城鳥聲信如一分别在人情不作天
涯意豈殊禁中聽
　　　栽杉
勁葉森利劍孤莖挺端標纔髙四五尺勢若干青霄移
栽東窗前愛爾寒不凋病夫卧相對日夕閒蕭蕭昨為
山中樹今為簷下條雖然遇賞翫無乃近塵囂猶勝澗
谷底埋沒隨衆樵不見鬱鬱松委質山上苖
　　　過李生
蘋小蒲葉短南湖春水生子近湖邉住静境稱髙情我
為郡司馬散拙無所營使君知野性衙退任閒行行擕
小榼去(一作/出)逢花輙獨傾半酣到子舍下馬叩柴荆何
以引我步繞籬竹萬莖何以醒我酒吳音吟一聲須臾
進野飯飯稻茹芹英白甌青竹筯儉潔無羶腥欲去復
徘徊夕鴉已飛鳴何當重遊此待君湖水平
　　　詠意
常聞南華經巧勞智憂愁不如無能者飽食但遨遊平
生愛慕道今日近此流自來潯陽郡四序忽已周不分
物黒白但與時沉浮朝飱夕安寢用是為身謀此外即
閒放時尋山水幽春遊慧逺寺秋上庾公樓或吟詩一
章或飲茶一甌身心一無繫浩浩如虚舟富貴亦有苦
苦在心危憂貧賤亦有樂樂在身自由
　　　食笋
此州乃竹鄉春笋滿山谷山夫(一作/翁)折盈抱(一作/把)抱(一作/將)
來早市鬻物以多為賤雙錢易一束置之炊甑中與飯
同時熟紫籜拆故錦素肌擘新玉毎日遂加飱(一作只/此一蔬)
(食/)經旬不思肉久為京洛客此味常不足且食勿踟蹰
南風吹作竹
　　　遊石門澗
石門無舊徑披榛訪遺跡時逢山水秋清輝如古昔常
聞慧逺輩題詩此巖壁雲覆莓苔封蒼然無處覔蕭踈
野生竹崩剝多年石自從東晉後無復人遊歴獨有秋
澗聲潺湲空旦夕
　(立名按石門澗有兩處一在江州太平寰宇記石門/澗在廬山西懸崖對聳形如闗當雙石之間懸流數)
　(丈有一石可坐二十許人一在杭州西湖咸淳臨安/志武林山石門澗陸羽二寺記云南有巉巖舊有卧)
　(龍石横澗石慈雲法師種松於此然詩中有慧/逺題詩語自是江州作西湖志亦収此詩誤也)
　　　招東鄰
小榼二升酒新簟六尺床能來夜話否池畔欲秋涼
　　　題元十八溪亭(亭在廬山東/南五老峰下)
怪君不喜仕又不遊州里今日到幽居了然知所以宿
君石溪亭潺湲聲滿耳飲君螺盃酒醉卧不能起見君
五老峰益悔居城市愛君三男兒始歎身無子余方鑪
峰下結室為居士山北與山東往來從此始
　　　香鑪峰下新置草堂即事詠懐題於石上
　　　　(附樂天草堂記匡廬竒秀甲天下山山北峰/曰香鑪峰北寺曰遺愛寺介峰寺間其境勝)
　　　　(絶又甲廬山元和十一年秋太原人白樂天/見而愛之若逺行客過故鄉戀戀不能去因)
　　　　(面峰腋寺作為草堂明年春草堂成三間兩/柱二室四牖廣袤豐殺一稱心力洞北户來)
　　　　(隂風防徂暑也敞南甍納陽日虞祁寒也木/斵而已不加丹牆圬而已不加白墄階用石)
　　　　(羃窗用紙竹簾紵幃率稱是焉堂中設木榻/四素屏二漆琴一張儒道佛書各三兩巻樂)
　　　　(天既來為主仰觀山俯聽泉傍睨竹樹雲石/自辰及酉應接不暇俄而物誘氣隨外適内)
　　　　(和一宿體寧再宿心恬三宿後頽然嗒然不/知其然而然自問其故答曰是居也前有平)
　　　　(地輪廣十文中有平臺半平地臺南有方池/倍平臺環池多山竹野卉池中生白蓮白魚)
　　　　(又南抵石澗夾澗有古松老杉大僅十人圍/髙不知幾百尺修柯戞雲低枝拂潭如幢竪)
　　　　(如蓋張如龍蛇走松下多灌叢蘿蔦葉蔓駢/織承翳日月光不到地盛夏風氣如八九月)
　　　　(時下鋪白石為出入道堂北五步據層崖積/石嵌空垤塊雜木異草蓋覆其上緑隂䝉䝉)
　　　　(朱實離離不識其名四時一色又有飛泉植/茗就以烹燀好事者見可以永日堂東有瀑)
　　　　(布水懸三尺㵼階隅落石渠曉如練色夜中/如環珮琴筑聲堂西倚北崖右趾以剖竹架)
　　　　(空引崖上泉脈分綫懸自簷注砌纍纍如貫/珠霏㣲如雨露滴瀝飄灑隨風逺去其四傍)
　　　　(耳目杖屨可及者春有錦繡谷花夏有石門/澗雲秋有虎谿月冬有鑪峰雪隂晴顯晦昏)
　　　　(旦含吐千變萬狀不可殫紀覼縷而言故云/甲廬山者噫凡人豐一屋華一簀而起居其)
　　　　(間尚不免有驕穏之態今我為是物主物至/致知各以類至又安得不外適内和體寧心)
　　　　(恬哉昔永逺宗雷軰十八人同入此山老死/不反去我千載我知其心以是哉矧予自思)
　　　　(從㓜迨老若白屋若朱門凡所止雖一日二/日輙覆簣土為臺聚拳石為山環斗水為池)
　　　　(其喜山水病癖如此一旦蹇剥來佐江郡郡/守以優容而撫我廬山以靈勝待我是天與)
　　　　(我時地與我所卒獲所好又何以求焉尚以/冗員所覊餘累未盡或往或來未遑寧處待)
　　　　(予異時弟妹婚嫁畢司馬歳秩滿出處行止/得以自遂則必左手引妻子右手抱琴書終)
　　　　(老於斯以成就我平生之志清泉白石實聞/此言時三月二十七日始居新堂四月九日)
　　　　(與河南元集虗范陽張允中南陽張深之東/西二林寺長老湊朗滿晦堅等凡二十有二)
　　　　(人具齋施茶果以/落之因為草堂記)
香鑪峰北面遺愛寺西偏白石何鑿鑿清流亦潺潺有
松數十株有竹千餘竿松張翠繖蓋竹倚青琅玕其下
無人居惜哉多歳年有時聚猿鳥終日空風煙時有沉
冥子姓白字樂天平生無所好見此心依然如獲終老
地忽乎不知還架巖結茅宇劚壑開茶園何以洗我耳
屋頭飛落泉何以淨我眼砌下生白蓮左手擕一壺右
手挈五絃傲然意自足箕踞於其間興酣仰天歌歌中
聊寄言言我本野夫誤為世網牽時來昔捧日老去今
歸山倦鳥得茂樹涸魚反清源舍此欲焉往人間多險
艱
　(立名按東坡志林樂天作廬山草堂蓋亦燒丹也欲/成而爐敗來日忠州刺史除書到乃知世間出世間)
　(事不兩立也此説要有所考然觀其題草堂云紙閣/蘆簾著孟光又云兼將夀天任乾坤則坡公之語亦)
　(未必盡/然也)
　　　草堂前開一池養魚種荷日有幽趣
淙淙三峽水浩浩萬頃陂未如新塘上㣲風動漣漪小
萍加汎汎初蒲正離離紅鯉二三寸白蓮八九枝遶水
欲成徑護隄方插籬已被山中客呼作白家池
　　　白雲期(黄石巖/下作)
三十氣太壯胷中多是非六十身太老四體不支持四
十至五十正是退閒時年長識命分心慵少營為見酒
興猶在登山力未衰吾年幸當此且與白雲期
　　　登香爐峰頂
迢迢香爐峰心存耳目想終年牽物役今日方一往攀
蘿蹋危石手足勞俯仰同遊三四人兩人不敢上上到
峰之頂目眩心(一作/神)怳怳髙低有萬尋闊狹無數丈不
窮視聽界焉識宇宙廣江水細如繩湓城小於掌紛吾
何屑屑未能脫塵鞅歸去思自嗟低頭入蟻壤
　　　答崔侍郎錢舍人書問因繼以詩
旦暮兩蔬食日中一閒眠便是了一日如此已三年心
不擇時適足不揀地安窮通與逺近一貫無兩端常見
今之人其心或不然在勞則念息處静已思喧如是用
身心無乃自傷殘坐輸憂惱使(一作/便)安得形神全吾有
二道友藹藹崔與錢同飛青雲路獨墮黄泥泉歳暮
物萬變故情何不遷應為平生心與我同一源帝鄉逺
於日美人髙在天誰謂萬里别常若在目前泥泉樂
者魚雲路遊者鸞勿言雲泥異同在逍遥間因君問心
地書後偶成篇慎勿説向人人多笑此言
　　　烹葵
昨卧不夕食今起乃朝飢貧厨何所有炊稻烹秋葵紅
粒香復軟緑英滑且肥飢來止於飽飽後復何思(一作/飽復)
(何所/思)憶昔榮遇日迨今窮退時今亦不凍餒昔亦無餘
資口既不减食身又不减衣撫心私自問何者是榮衰
勿學常人意其間分是非
　　　小池二首
晝倦前齋熱晚愛小池清映林餘景沒近水㣲涼生坐
把蒲葵扇閒吟三兩聲
有意不在大湛湛方丈餘荷側㵼清露萍開見遊魚毎
一臨此坐憶歸青溪居
　　　掩闗
我心忘世久世亦不我干遂成一無事因得長掩闗掩
闗來幾時髣髴二三年著書已盈帙生子欲能言始悟
身易老復悲世多艱廻顧趨時者役役塵壤間歳莫竟
何得不如且安閑
　　　弄龜羅
有姪始六歳字之為阿龜有女生三年其名曰羅兒一
始學笑語一能誦歌詩朝戲抱我足夜眠枕我衣汝生
何其晚我年行已衰物情小可念人意老多慈酒美竟
須壊月圓終有虧亦如恩愛縁乃是憂惱資舉世同此
累吾安能去之
　　　截樹
種樹當前軒樹髙柯葉繁惜哉逺山色隠此䝉籠間一
朝持斧斤手自截其端萬葉落頭上千峰來面前忽似
决雲霧豁達覩青天又如所念人久别一欵顔始有清
風至稍見飛鳥還開懐東南望目逺心遼然人各有偏
好物莫能兩全豈不愛柔條不如見青山
　　　望江樓上作
江畔百尺樓樓前千里道憑髙望平逺亦足舒懐抱驛
路使憧憧闗防兵草草及兹多事日猶覺閒人好我年
過不惑休退誠非早從此拂塵衣歸山未為老
　　　題座隅
手不任執殳肩不能荷鋤量力揆所用曽不敵一夫幸
因筆硯功得升仕進途歴官凡五六禄俸及妻孥左右
有兼僕出入有單車自奉雖不厚亦不至飢劬若有人
及此傍觀為何如雖賢亦為幸况我鄙且愚伯夷古賢
人魯山亦其徒時哉無奈何俱化為餓殍(元魯山山居/阻水食絶而)
(終/)念彼益自媿不敢忘斯須平生榮利心破滅無遺餘
猶恐塵妄起題此於座隅
　　　昔與㣲之在朝日同蓄休退之心迨今十年淪
　　　落老大追尋前約且結後期
往子為御史伊余忝拾遺皆逢盛明代俱登清近司余
繫玉為珮子曵繡為衣從容香煙下同侍白玉墀朝見
寵者辱暮見安者危紛紛無退者相顧令人悲宦情君
早厭世事我深知常於顯榮日已約林泉期况今各流
落身病齒髪衰不作卧雲計擕手欲何之待君女嫁後
及我官滿時稍無骨月累粗有漁樵資歳晚青山路白
首期同歸
　　　垂釣
臨水一長嘯忽思十年初三登甲乙第一入承明廬浮
生多變化外事有盈虚今來伴江叟沙頭坐釣魚
　　　晚燕
百鳥乳雛畢秋燕獨蹉跎去社日已近銜泥意如何不
悟時節晚徒施工用多人間事亦爾不獨燕營窠
　　　贖雞
清晨臨江望水禽正諠繁鳬雁與鷗鷺游颺戲朝暾適
有鬻雞者挈之來逺村飛鳴彼何樂窘束此何寃喔喔
十四雛罩縛同一樊足傷金距蹜頭搶花冠翻經宿廢
飲啄日髙詣屠門遲廻未死間飢渇欲相吞常慕古人
道仁信及魚豚見兹生惻隠贖放雙林園開籠解索時
雞雞聽我言與爾鏹三百小惠何足論莫學䘖環雀﨑
嶇謾報恩
　　　秋日懐杓直(時杓直出/牧澧州)
晚來天色好獨出江邉步憶與李舍人曲江相近住常
云遇清景必約同幽趣若不訪我來還須覔君去開眉
笑相見把手期何處西寺老胡僧南園亂松樹攜持小
酒榼吟詠新詩句同出復同歸從朝直至暮風雨忽消
散江山眇囬互潯陽與涔陽相望空雲霧心期自乖曠
時景還如故今日郡齋中秋光誰共度
　　　食後
食罷一覺睡起來兩甌茶舉頭㸔日影已復西南斜樂
人惜日促憂人厭年賖無憂無樂者長短任生涯
　　　齊物二首
青松髙百尺(一作/丈)緑蕙低數寸同此大塊間長短各有
分長者不可退短者不可進若用此理推窮通兩無悶
椿夀八千春槿花不經宿中間復何有冉冉孤生竹竹
身三年老竹色四時緑雖謝椿有餘猶勝槿不足
　　　山下宿
獨到山下宿静向月中行何處水邉碓夜舂雲母聲
　　　題舊冩真圖
我昔三十六冩貌在丹青我今四十六衰顇卧江城豈
止十年老曽與衆苦并一照舊圖畫無復昔儀形形影
黙相顧如弟對老兄况使他人見能不昧平生羲和鞭
日走不為我少停形骸屬日月老去何足驚所恨凌煙
閣不得畫功名
　　　閒居
肺病不飲酒眼昏不讀書端然無所作身意閒有餘雞
棲籬落晚雪映林木疎幽獨已云極何必山中居
　　　對酒示行簡
今旦一尊酒歡暢何怡怡此樂從中來他人安得知兄
弟唯二人逺别恒苦悲今春自巴峽萬里平安歸復有
雙㓜妹筓年未結褵昨日嫁娶畢良人皆可依憂念兩
消釋如刀斷覊縻身輕心無繫忽欲凌空飛人生苟有
累食肉常如飢我心既無苦飲水亦可肥行簡勸爾酒
停盃聽我辭不歎鄉國逺不嫌官禄㣲但願我與爾終
老不相離
　　　詠懐
冉牛與顔淵卞和與馬遷或罹天夭(一作/六)極或被人刑
殘顧我信為幸百骸且完全五十不為夭吾今欠數年
知分心自足委順身常安故雖窮退日而無戚戚顔昔
有榮先生從事於其間今我不量力舉心欲攀援窮通
不由己歡戚不由天命即無奈何心可使泰然且務由
已者省躬諒非難勿問由天者天髙難與言
　　　夜琴
蜀桐木性實楚絲音韻清調慢彈且緩夜深十數聲入
耳淡無味愜心潛有情自弄還自罷亦不要人聽
　　　山中獨吟
人各有一癖我癖在章句萬縁皆已消此病獨未去毎
逢美風景或對好親故髙聲詠一篇怳若與神遇自為
江上客半在山中住有時新詩成獨上東巖路身倚白
石崖手攀青桂樹狂吟驚林壑猿鳥皆窺覷恐為世所
嗤故就無人處
　　　達理二首
何物壯不老何時窮不通如彼音與律宛轉還為宫我
命獨何薄多悴而少豐當壯已先衰暫泰還長窮我無
奈命何委順以待終命無奈我何方寸如虚空瞢然與
化俱混然與俗同誰能坐自苦齟齬於其中
舒姑化為泉牛哀病作虎或栁生肘間或男變為女鳥
獸及水木本不與民伍胡然生變遷不待死歸土百骸
是已物尚不能為主况彼時命間倚伏何足數時來不
可遏命去焉能取唯當養浩然吾聞達人語
　　　湖亭晚望殘水
湖上秋泬寥湖邉晚蕭瑟登亭望湖水水縮湖底出清
渟得早霜明滅浮殘日流注隨地勢窪㘭無定質泓澄
白龍卧宛轉青蛇屈破鏡折劍頭光芒又非一久為山
水客見盡幽竒物及來湖亭望此狀難談悉乃知天地
間勝事殊未畢
　　　郭虚舟相訪
朝暖就南軒暮寒歸後屋晚酌(一作/酒)一兩盃夜棋三數
局寒灰埋暗火曉熖凝殘燭不嫌貧冷人時來同一宿
　
　
　
　
　白香山詩集巻七
欽定四庫全書
　白香山詩集巻八　　　　　歙縣汪立名編
　　長慶集八(閑適古調詩/二十七首)
　　　長慶二年七月自中書舍人出守杭州路次藍
　　　溪作
太原一男子自顧庸且鄙老逢不次恩洗拔出泥滓既
居可言地願助朝廷理伏閣三上章戅愚不稱㫖聖人
存大體優貸容不死鳳詔停舍人魚書除刺史㝠懐齊
寵辱委順隨行止我自得此心于兹十年矣餘杭乃名
郡郡郭臨江氾已想海門山潮聲來入耳昔予貞元末
羇旅曽逰此甚覺太守尊亦諳魚酒美因生江海興毎
羡滄浪水尚擬拂衣行况今兼禄仕青山峰巒接白日
煙塵起東道既不通改轅遂南指自秦窮楚越浩蕩五
千里聞有賢主人而多好山水是行頗為愜所歴良可
紀策馬渡藍溪勝遊從此始
　　　初出城留别
朝從紫禁歸暮出青門去勿言城東陌便是江南路揚
鞭簇車馬揮手辭親故我生本無鄉心安是歸處
　　　過駱山人野居小池(駱生棄官居/此二十餘年)
茅覆環堵亭泉添方丈沼紅芳照水荷白頸觀魚鳥拳
石苔蒼翠尺波煙杳渺但問有意無勿論池大小門前
車馬路奔走無昬曉名利驅人心賢愚同擾擾善哉駱
處士安置身心了何乃獨多君丘園居者少
　　　宿清源寺
往謫潯陽去夜憩輞溪曲今為錢唐行重經兹寺宿爾
來幾何歳溪草二八緑不見舊房僧蒼然新樹木虚空
走日月世界遷陵谷我生寄其間孰能逃倚伏隨縁又
南去好住東廊竹
　　　宿藍溪對月(按英華作宿/藍橋題月)
昨夜鳳池頭今夜藍溪(一作/溪橋)口明月本無心行人自囘
首新秋松影下半夜鐘聲後清影不宜昏聊將茶代酒
　　　自秦望赴五松驛馬上偶睡睡覺成吟
長途發已久前館行未至體倦目已昏瞌然遂成睡右
袂尚垂鞭左手暫委轡忽覺問僕夫纔行百步地形神
分處所遲速相乖異馬上幾多時夢中無限事誠哉達
人語百齡同一寐
　　　鄧州路中作
蕭蕭誰家村秋梨葉半赤漠漠誰家園秋韭花初白路
逢故里物使我嗟行役不歸渭北村又作江南客去鄉
徒自苦濟世終無益自問波上萍何如澗中石
　　　朱藤杖紫驄馬(一本無/馬字)吟
拄上山之上騎下山之下江州去日朱藤杖忠州歸日
紫驄馬天生二物濟我窮我生合是栖栖者
　　　桐樹館重題
堦前下馬時梁上題詩處慘淡病使君蕭踈老松樹自
嗟還自哂又向杭州去
　　　過紫霞蘭若
我愛此山頭及此三登歴紫霞舊精舍寥落空泉石朝
市日喧隘雲林長悄寂猶存住寺僧肯有歸山客
　　　感舊紗㡌(㡌即故李/侍郎所贈)
昔君烏紗㡌贈我白頭翁㡌今在頂上君已歸泉中物
故猶堪用人亡不可逢岐山今夜月墳樹正秋風
　　　思竹窗
不憶西省松不憶南宫菊(西省大院有松/南宫本㕔有菊)唯憶新昌堂
蕭蕭北窗竹窗間枕簟在來後何人宿
　　　馬上作
處世非不遇榮身頗有餘勲為上柱國爵乃朝大夫自
問有何才兩入承明廬又問有何政再駕朱輪車矧余
東山人自惟朴且疎彈琴復有酒但慕嵇阮徒闇被鄉
里薦誤上賢能書一列朝士籍遂為世網拘髙有罾繳
憂下有陷穽虞毎覺宇宙窄未嘗心體舒蹉跎二十年
頷下生白鬚何言左遷去尚獲專城居杭州五千里往
若投淵魚雖未脱簪組且來汎江湖吳中多詩人亦不
少酒沽髙聲詠篇什大笑飛杯盂五十未全老尚可且
歡娛用兹送日月君以為何如秋風起江上白日落路
隅囘首語五馬去矣勿踟蹰
　　　秋蝶
秋花紫䝉䝉秋蝶黄茸茸花低蝶新小飛戲叢西東日
暮凉風來紛紛花落叢夜深白露冷蝶已死叢中朝生
夕俱死氣類各相從不見千年鶴多棲百丈松
　　　登商山最髙頂
髙髙此山頂四望唯煙雲下有一條路通達楚與秦或
名誘其心或利牽其身乘者與(一作/及)負者來去何紛紜
我亦斯人徒未能出囂塵七年三往復何得笑他人
　　　枯桑
道傍老枯樹枯來非一朝皮黄外尚活心黑中先焦有
似多憂者非因外火燒
　　　山路偶興
筋力未全衰僕馬不至弱又多山水趣心賞非寂寞捫
蘿上煙嶺蹋石穿雲壑谷鳥晚仍啼洞花秋不落提籠
復攜榼遇勝時停泊泉憇茶數甌嵐行酒一酌獨吟還
獨嘯此興殊未惡假使在城時終年有何樂
　　　山雉
五步一啄草十步一飲水適性遂其生時哉山梁雉梁
上無罾繳梁下無鷹鸇雌雄與羣雛皆得終天年嗟嗟
籠下雞及彼池中鴈既有稻梁恩必有犧牲患
　　　初下漢江舟中作寄兩省給舍
秋水淅紅粒朝煙烹白鱗一食飽至夜一卧安達晨晨
無朝謁勞夜無直宿勤不知兩掖客何似扁舟人尚想
到郡日且稱守土臣猶須副憂寄恤隠安疲民朞年庻
報政三年當退身終使滄浪水濯吾纓上塵
　　　自蜀江至洞庭湖口有感而作
江從西南來浩浩無旦夕長波逐若㵼連山鑿如劈千
年不壅潰萬里無墊溺不爾民為魚大哉禹之績導岷
既艱逺距海無咫尺胡為不訖功湖(一作/餘)水斯委積洞
庭與青草大小兩相敵混合萬丈深淼茫千里白毎歳
秋夏時浩大吞七澤水族窟穴多農人土地窄我今尚
嗟歎禹豈不愛惜邈未究其由想古觀遺跡疑自苗人
頑恃險不終役帝亦無奈何留患與今昔水流天地内
如身有血脈滯則為疽疣治之在鍼石安得禹復生為
唐水官伯手提倚天劍重來親指畫疏河似剪紙決壅
如(一作/同)裂帛滲作膏腴田蹋平魚鼈宅龍宫變閭里水
府生禾麥坐添百萬户書我司徒籍
　　　初領郡政衙退登東樓作(自此後詩到/杭州後作)
鰥􁎒心所念簡牘手自操何言符竹貴未免州縣勞賴
是餘杭郡臺榭遶官曹凌晨親政事向晚恣遊遨山冷
㣲有雪波平未生濤水心如鏡面千里無纎毫直下江
最闊近東樓更髙煩襟與滯念一望皆遁逃
　　　清調吟
索索風戒寒沉沉日藏耀勸君飲濁醪聽我吟清調芳
節變窮隂朝光成夕照與君生此世不合長年少今晨
從此遊(一作/過)明日安能料若不結跏禪即須開口笑
　　　狂歌詞
明月照君席白露霑我衣勸君酒杯滿聽我狂歌詞五
十已後衰二十已前癡晝夜又分半其間幾何時生前
不歡樂死後有餘貲焉用黄墟下珠衾玉匣為
　　　郡亭
平旦起視事亭午卧掩闗除親簿領外多在琴書前況
有虚白亭坐見海門山潮來一凭檻賔至一開筵終朝
對雲水有時聽管絃持此聊過日非忙亦非閑山林太
寂寞朝闕空喧煩唯兹郡閣内囂静得中間
　　　詠懐
昔為鳳閣郎今為二千石自覺不如今人言不如昔昔
雖居近宻終日多憂惕有詩不敢吟有酒不敢喫今雖
在疎逺竟歳無牽役飽食坐終朝長歌醉通夕人生百
年内疾速如過隙先務身安閒次要心歡適事有得而
失物有損而益所以見道人觀心不觀跡
　　　立春後五日
立春後五日春態紛婀娜白日斜漸長碧雲低欲墮殘
冰拆玉片新萼排紅顆遇物盡欣欣愛春非獨我迎芳
後園立就暖前檐坐還有惆悵心欲别紅爐火
　　　郡中即事
漫漫潮初平熙熙春日至空闊逺江山晴明好天氣外
有適意物中無繫心事數篇對竹吟一杯望雲醉行攜
杖扶力卧讀書取睡久養病形骸深諳閒氣味遥思九
城陌擾擾趨名利今朝是隻(一作/雙)日朝謁多軒騎寵者
防悔尤權者懐憂畏為報髙車蓋恐非真富貴
　(立名按今本此下尚有古詩三十餘首乃長慶三年/以後詩不在元相勘定之長慶集者今考正歸入後)
　(集閑適詩本四巻此巻雖巻尾不/足不欲刪併巻數所以存其舊也)
　
　
　
　
　白香山詩集巻八
欽定四庫全書
　白香山詩集巻九　　　　歙縣汪立名編
　　長慶集九(感傷古調詩/五十五首)
　　　西明寺牡丹花時憶元九
前年題名處今日㸔花來一作芸香吏三見牡丹開豈
獨花堪惜方知老暗催何況尋花伴東都去未囘詎知
紅芳側春盡思悠哉
　(立名按李肇國史補京城貴遊尚牡丹三十餘年矣/毎春暮車馬若狂以不耽玩為耻執金吾鋪官圍外)
　(寺觀種以求利一本有直數萬者元和末韓令始/至長安居第有之命斸去曰吾豈效兒女子邪)
　　　傷楊𢎞貞
顔子昔短(一作/知)命仲尼惜其賢楊生亦好學不幸復徒
然(一作今/復然)誰識天地意獨與龜鶴(一作/蛇)年
　　　權攝昭應早秋書事寄元拾遺兼呈李司録
夏閏秋候早七月風騷騷渭川煙景晚驪山宫殿髙丹
殿子司諫赤縣我徒勞相去半日程不得同遊遨到官
來十日覽鏡生二毛可憐趨走吏塵土滿青袍郵傳擁
兩驛簿書堆六曹為問綱紀掾何必使鉛刀
　　　新栽竹
佐邑意不適閉門秋草生何以娛野性種竹百餘莖見
此溪上色憶得山中情有時公事暇盡日遶欄行勿言
根未固勿言隂未成已覺庭宇内稍稍有餘清最愛近
窗卧秋風枝有聲
　　　秋霖中過(一作/遇)尹縱之仙遊山居
慘慘八月暮連連三日霖邑居尚愁寂況乃在山林林
下有志士苦學惜光隂歳晚千萬慮併入方寸心巖鳥
共旅宿草蟲伴愁吟秋天床席冷雨夜燈火深憐君寂
寞意攜酒一相尋
　　　寄江南兄弟
分散骨肉戀趨馳名利牽一奔塵埃馬一汎風波船忽
憶分手時憫黙秋風前别來朝復夕積日成七年花落
城中池春深江上天登樓東南望鳥滅煙蒼然相去復
幾許道里近三千平地猶難見况乃隔山川
　　　曲江早秋(二年/作)
秋波紅蓼水夕照青蕪岸獨信馬蹄行曲江池四畔早
凉晴後至殘暑暝來散方喜炎燠銷復嗟時節換我年
三十六冉冉昏復旦人夀七十稀七十新過半且當對
酒笑勿起臨風歎
　　　寄題盭厔㕔前雙松(兩松自仙遊/山移植縣㕔)
憶昨為吏日折腰多苦辛歸家不自適無計慰心神手
栽兩樹松聊以當(去/聲)嘉賔乘春日一溉生意漸欣欣清
韻度秋在緑茸隨日新始憐澗底色不憶城中春有時
晝掩闗雙影對一身盡日不寂寞意中如三人忽奉宣
室詔徴為文苑臣閑來一惆悵恰似别交親(一作/情)早知
煙翠前攀翫不逡廵悔從白雲裏移爾落囂塵
　　　翰林院中感秋懐王質夫(王居仙/遊山)
何處感時節新蟬禁中聞宫槐有秋意風夕花紛紛寄
跡鵷鷺行歸心鷗鶴羣唯有王居士知予憶白雲何日
仙遊寺潭前秋見君
　　　禁中月
海上明月出禁中清(一作/秋)夜長東南樓殿白稍稍上宫
墻淨落金塘水明浮玉砌霜不比人間見塵土汚清光
　　　贈賣松者
一束蒼蒼色知從澗底來斸掘經幾日枝葉滿塵埃不
買非他意城中無地栽
　　　初見白髪
白髪生一莖朝來明鏡裏勿言一莖少滿頭從此始青
山方逺别黄綬初從仕未料容鬢間蹉跎忽如此
　　　别元九後詠所懐
零落桐葉雨蕭條槿花風悠悠早秋意生此幽澗中况
與故人别中懐正無悰勿云不相送心到青門東相知
豈在多但問同不同同心一人去坐覺長安空
　　　禁中秋宿
風翻朱(一作/來)裏幕雨冷通中枕耿耿背斜燈秋牀一人
寢
　　　早秋曲江感懐
離離暑雲散嫋嫋凉風起池上秋又來荷花半成子朱
顔自銷歇白日無窮已人夀不如山年光急於水青蕪
與紅蓼歳歳秋相似去歳此悲秋今秋復來此
　　　寄元九
身為近宻拘心為名檢縛月夜與花時少逢杯酒樂唯
有元夫子閒來同一酌把手或酣歌展眉時笑謔今春
除御史前月之東洛别來未開顔塵埃滿尊杓蕙風晚
香盡槐雨餘花落秋意一蕭條離容兩寂寞况隨白日
老共負青山約誰識相念心鞲鷹與籠鶴
　　　春暮寄元九
梨花結成實燕卵化為雛時物又若此道情復何如但
覺日月促不嗟年歳徂浮生都是夢老小亦何殊唯與
故人别江陵初謫居時時一相見此意未全除
　　　早梳頭
夜沐早梳頭窗明秋鏡曉颯然握中髪一沐知一少年
事漸蹉跎世縁方繳繞不學空門法老病何由了未得
無生心白頭亦為夭
　　　出闗路
山川函谷路塵土游子顔蕭條去國意秋風生故闗
　　　别舍弟後月夜
悄悄初别夜去住兩盤桓行子孤燈店居人明月軒平
生共貧苦未必日成歡及此暫為别懐抱已憂煩况是
庭葉盡復思山路寒如何為不念馬痩衣裳單
　　　新豐路逢故人
塵土長路晚風煙廢宫秋相逢立馬語盡日此橋頭知
君不得意鬱鬱來西遊惆悵新豐店何人識馬周
　　　金鑾子晬日(晬將遂切子/生一歳曰晬)
行年欲四十有女曰金鑾生來始周歳學坐未能言慙
非達者懐未免俗情憐從此累身外徒云慰目前若無
夭折患則有婚嫁牽使我歸山計應遲十五年
　(立名按雲仙襍記樂天女金鑾十歳忽書北山移文/示家人樂天方買終南紫石欲開文士傳遂輟以勒)
　(之/)
　　　青龍寺早夏
塵埃經小雨地髙倚長坡日西寺門外景氣含清和閒
有老僧立静無凡客過殘鶯意思盡新葉隂涼多春去
來幾日夏雲忽嵳峩朝朝感時節年鬢暗蹉跎胡為戀
朝市不去歸煙蘿青山寸歩地自問心如何
　　　秋題牡丹叢
晩叢白露夕衰葉凉風朝紅豔久已歇碧芳今亦銷幽
人坐相對心事共蕭條
　　　勸酒寄元九
薤葉有朝露槿枝無宿花君今亦如此促促生有涯既
不逐禪僧林下學楞伽又不隨道士山中煉丹砂百年
夜分半一歳春無多何不飲羙酒胡然自悲嗟俗號消
愁藥神速無以加一杯驅世慮兩杯反天和三杯即酩
酊或笑任狂歌陶陶復兀兀吾孰知其他况在名利途
平生有風波深心蔵䧟穽巧言織網羅舉目非不見不
醉欲如何
　　　曲江感秋(五年/作)
沙草新雨地岸栁凉風枝三年感秋思併在曲江池早
蟬已嘹唳晚荷復離披前秋去秋思一一生此時昔人
三十二秋興已云悲我今欲四十秋懐亦可知歳月不
虚設此身隨日衰暗老不自覺直到鬢成絲
　　　酬張太祝晚秋卧病見寄
髙才淹禮寺短羽翔禁林西街居處逺北闕官曹深君
病不來訪我忙難往尋差池終日别寥落經年心露濕
緑蕪地月寒紅樹隂况兹獨愁夕聞彼相思吟上歎言
(一作/言歡)笑阻下嗟時歳侵容衰曉窗鏡思苦秋絃琴一章
錦繡段八韻瓊瑶音何以報珍重慚無䨇南金
　　　立秋日曲江憶元九
下馬栁隂下獨上隄上行故人千萬里新蟬三兩聲城
中曲江水江上江陵城兩地新秋思應同此日情
　　　早朝賀雪寄陳山人
長安盈尺雪早朝賀君喜將赴銀臺門始出新昌里上
堤馬蹄滑中路䗶燭死十里向北行寒風吹破耳待漏
午門外候對三殿裏鬚鬢凍生冰衣裳冷如水忽思仙
遊谷暗謝陳居士暖覆褐裘眠日髙應未起
　　　初與元九别後忽夢見之及寤而書適至兼寄
　　　桐花詩悵然感懐因以此寄(元九初/謫江陵)
永夀寺中語新昌坊北分歸來數行淚悲事不悲君悠
悠藍田路自去無消息計君食宿程已過商山北昨夜
雲四散千里同月色曉來夢見君應是君相憶夢中握
君手問君意何如君言苦相憶無人可寄書覺來未及
説叩門聲冬冬言是商州使送君書一封枕上忽驚起
顛倒著衣裳開緘見手扎一紙十三行上論遷謫心下
説離别腸心腸都未盡不暇叙炎凉云作此書夜夜宿
商州東獨對孤燈坐陽城山館中夜深作書畢山月向
西斜月下何所有一樹紫桐花桐花半落時復道正相
思殷勤書背後兼寄桐花詩桐花詩八韻思緒一何深
以我今朝意想君此夜心一章三遍讀一句十囘吟珍
重八十字字字化為金
　　　和元九悼往(感舊蚊/㡡作)
羙人别君去自去無處尋舊物零落盡此情安可任唯
有襭紗幌塵埃日夜侵馨香與顔色不似舊時深透影
燈耿耿籠光月沉沉中有孤眠客秋凉生夜衾舊宅牡
丹院新墳松柏林夢中咸陽淚覺後江陵心含此隔年
恨發為中夜吟無論君自感聞者欲沾襟
　　　重到渭上舊居
舊居清渭曲開門當蔡渡十年方一還幾欲迷歸路追
思昔日行感傷故游處插栁作髙林種桃成老樹因驚
成人者盡是舊童孺試問舊老人半為遶村墓浮生同
過客前後遞來去白日如弄珠出沒光不住人物日改
變舉目悲所遇囘念念我身安得不衰暮朱顔銷不歇
白髪生無數唯有山門外三峰色如故
　　　白髪
白髪知時節暗與我有期今朝日陽裏梳落數莖絲家
人不慣見憫黙為我悲我云何足怪此意爾不知凡人
年三十外壯中已衰但思寢食味已减二十時况我今
四十本來形貌羸書魔昏兩眼酒病沉四肢親愛日零
落在者仍别離身心久如此白髪生已遲由來生老死
三病長相隨除却念無生人間無藥治
　　　秋日
池殘寥落水窗下悠揚日嫋嫋秋風多槐花半成實下
有獨立人年來四十一
　　　將之饒州江浦夜泊
明月滿深浦愁人卧孤舟煩寃寢不得夏夜長於秋苦
乏衣食資逺為江海游光隂坐遲暮鄉國行阻修身病
向鄱陽家貧寄徐州前事與後事豈堪心併憂憂來起
長望但見江水流雲樹藹蒼蒼煙波淡悠悠故園迷處
所一念堪白頭
　　　思歸(時初為/校書郎)
養無晨昏膳隠無伏臘資遂求及親禄僶俛來京師薄
俸未及親别家已經時冬積温席戀春違采蘭期夏至
一隂生稍稍夕漏遲塊然抱愁者長夜獨先知悠悠鄉
闗路夢去身不隨坐惜時節變蟬鳴槐花枝
　　　冀城北原作
野色何莽蒼(去/聲)秋聲亦蕭疎風吹黄埃起落日驅征車
何代此開國封疆百里餘古今不相待朝市無常居昔
人城邑中今變為丘墟昔人墓田中今化為里閭廢興
相催迫日月互居諸世變無遺風焉能知其初行人千
載後懐古空踟蹰
　　　客路感秋寄明凖上人
日暮天地冷雨霽山河清長風從西來草木凝秋聲已
感歳倐忽復傷物凋零孰能不憯悽天時牽人情借問
空門子何法易修行使我忘得心不教煩惱生
　　　游襄陽懐孟浩然
楚山碧岩岩漢水碧湯湯秀氣結成象孟氏之文章今
我諷遺文思人至其鄉清風無人繼日暮空襄陽南望
鹿門山藹若有餘芳舊隠不知處雲深樹蒼蒼
　　　秋暮西歸途中書情
耿耿旅燈下愁多常少眠思鄉貴早發發在雞鳴前九
月草木落平蕪連逺山秋隂和曙色萬木蒼蒼然去秋
偶東游今秋始西旋馬瘦衣裳破别家來二年憶歸復
愁歸歸無一囊錢心雖非蘭膏安得不自燃
　　　秋懐
月出照北堂光華滿階墀凉風從西至草木日夜衰桐
栁減緑隂蕙蘭消碧滋感物私自念我心亦如之安得
長少壯盛衰迫天時人生如石火為樂長苦遲
　　　别楊頴士盧克柔殷堯藩
倦鳥暮歸林浮雲晴歸山獨有行路子悠悠不知還人
生苦營營終日羣動間所務雖不同同歸於不閒扁舟
來楚鄉疋馬往秦闗離憂繞心曲宛轉如循環且持一
杯酒聊以開愁顔
　　　題贈定光上人
二十身出家四十心離塵得徑入大道乘此不退輪一
坐十五年林下秋復春春花與秋氣不感無情人我來
如有悟潛以心照身誤落聞見中憂喜傷形神安得遺
耳目冥然反天真
　　　祇役駱口驛喜蕭侍御書至兼覩新詩吟諷通
　　　宵因寄八韻(時為盭/厔尉)
日暮心無憀吏役正營營忽驚芳信至復與新詩并是
時天無雲山館有月明月下讀數遍風前吟一聲一吟
三四歎聲盡有餘清雅哉君子文詠性不詠情使我靈
府中鄙恡不得生始知聽韶濩可使心和平
　　　酬李少府曹長官舍見贈
低腰復歛手心體不遑安一落風塵下始(一作/方)知為吏
難公事與日長宦情隨歳䦨惆悵青袍袖芸香無半殘
賴有李夫子此懐聊自寛兩心如止水彼此無波瀾往
往簿書暇相勸强為歡白馬晚蹋雪緑觴春煖寒戀
月夜同宿愛山晴共㸔野性自相近不是為同官
　　　留别
秋凉巻朝簟春煖撤夜衾雖是無情物欲别尚沉吟况
與有情别别隨情淺深二年歡笑意一旦東西心獨留
誠可念同行力不任前事詎能料後期諒難尋唯有潺
湲淚不惜共沾襟
　　　曉别
曉鼓聲已半離筵坐難久請君斷腸歌送我和淚酒月
落欲明前馬嘶初别後浩浩暗塵中何由見囘首
　　　北園
北園東風起雜花次第開心知須㬰落一日三四來花
下豈無酒欲酌復遲迴所思眇千里誰勸我一杯
　　　惜栯李花(花細而繁色豔而黯亦花中之/有思者速衰易落故惜之耳)
樹小花鮮妍香繁條軟弱髙低二三尺重疊千萬萼朝
豔藹霏霏夕凋紛漠漠辭枝朱粉細覆地紅綃薄由來
好顔色常苦易銷爍不見莨蕩花狂風吹不落
　　　照鏡
皎皎青銅鏡斑斑白絲鬢豈復更蔵年實年君不信
　　　新秋
西風飄一葉庭前颯巳涼風池明月水衰蓮白露房其
奈江南夜緜緜自此長
　　　夜雨
早蛩啼復歇殘燈滅又明隔窗知夜雨芭蕉先有聲
　　　秋江送客
秋鴻次第過哀猿朝夕聞是日孤舟客此地亦離羣濛
濛潤衣雨漠漠冐帆雲不醉潯陽酒煙波愁殺人
　　　感逝寄逺(寄通州元侍御果州崔員外/澧州李舍人鳳州李郎中)
昨日聞甲死今朝聞乙死知識三分中二分化為鬼逝
者不復見悲者長已矣存者今如何去我皆萬里平生
知心者屈指能有幾通果澧鳳州眇然四君子相思俱
老大浮世如流水應歎舊交遊凋零日如此何當一杯
酒開眼笑相視
　　　秋月
夜初色蒼然夜深光浩然稍轉西廊下漸滿南窗前况
是緑蕪地復兹清露天落葉聲策策驚鳥影翩翩棲禽
尚不穩愁人安可眠
　
　
　
　
　
　
　
　
　
　
　
　白香山詩集巻九
欽定四庫全書
　白香山詩集巻十　　　　　歙縣汪立名編
　　長慶集十(感傷古調詩/七十八首)
　　　朱陳村
徐州古豐縣有村曰朱陳去縣百餘里桑麻青氛氲機
梭聲札札牛驢走紜紜女汲澗中水男採山上薪縣逺
官事少山深人俗淳有財不行商有丁不入軍家家守
村業頭白不出門生為村之民死為村之塵田中老與
㓜相見何欣欣一村唯兩姓世世為婚姻(其村唯朱陳/二姓而已)
親疎居有族少長游有羣黄雞與白酒歡㑹不隔旬生
者不逺别嫁娶先近鄰死者不逺𦵏墳墓多遶村既安
生與死不苦形與神所以多夀考往往見𤣥孫我生禮
義鄉少小孤且貧徒學辨是非秖自取辛勤世法貴名
教士人重冠婚以此自桎梏信為大謬人十歳解讀書
十五能屬文二十舉秀才三十為諫臣下有妻子累上
有君親恩承家與事國望此不肖身憶昨旅遊初迨今
十五春孤舟三適楚羸馬四經秦晝行有飢色夜寢無
安魂東西不暫住來往若浮雲離亂失故鄉骨月多散
分江南與江北各有平生親平生終日别逝者隔年聞
朝憂卧至暮夕哭坐達晨悲火燒心曲愁霜侵鬢根一
生苦如此長羡村中民
　　　讀鄧魴詩
塵架多文集偶取一巻披未及㸔姓名疑是陶潛詩㸔
名知是君惻惻令我悲詩人多蹇厄近日誠有之京兆
杜子羙猶得一拾遺襄陽孟浩然亦聞鬢成絲嗟君兩
不如三十在布衣擢第禄不及新婚妻未歸少年無疾
患溘死於路岐天不與爵夀唯與好文詞此理勿復道
巧歴不能推
　　　寄元九(自此後在/渭村作)
晨雞纔發聲夕雀俄歛翼晝夜往復來疾如出入息非
徒改年貌漸覺無心力自念因念君俱為老所逼君年
雖校少顦顇謫南國三年不放歸炎瘴消顔色山無殺
草霜水有含沙蜮健否逺不知書多隔年得願君少愁
苦我亦加飱食各保金石軀以慰長相憶
　　　秋夕
葉聲落如雨月色白似霜夜深方獨卧誰為拂塵牀
　　　夜雨
我有所念人隔在逺逺鄉我有所感事結在深深腸鄉
逺去不得無日不曕望腸深解不得無夕不思量况此
殘燈夜獨宿在空堂秋天殊未曉風雨正蒼蒼不學頭
陀法前心安可忘
　　　秋霽
金火不相待炎涼雨中變秋晴有殘蟬巢冷無留燕沉
吟巻長簟愴惻収團扇向夕稍無泥閒歩青苔院月出
砧杵動家家𢷬秋練獨對多病妻不能理針線冬衣殊
未製夏服行將綻何以迎早秋一杯聊自勸
　　　歎老三首
晨興照青鏡形影兩寂寞少年辭我去白髪隨梳落萬
化成於漸漸衰㸔不覺但恐鏡中顔今朝老於昨人生
少滿百不得長歡樂誰㑹天地心千齡與龜鶴吾聞善
醫者今古稱扁鵲萬病皆可治唯無治老藥
我有一握髪梳理何稠直昔似𤣥雲光今如素絲色匣
中有舊鏡欲照先歎息自從頭白來不欲明磨拭鵶頭
與鶴頸至老常如墨獨有人鬢毛不得終身黒
前年種桃核今歳成花樹去歳新嬰兒今年已學步但
驚物長成不覺身衰暮去矣欲何如少年留不住因書
今日意徧寄諸親故壯歳不歡娛長年當悔悟
　　　送兄弟囘雪夜
日晦雲氣黄東北風切切時從村南還新與兄弟别離
襟淚猶濕㢠廻馬嘶未歇欲歸一室坐天隂多無月夜長
火消盡歳暮雨凝結寂寞滿爐灰飄零上堦雪對雪畫
寒灰殘燈明復滅灰死如我心雪白如我髪所遇皆如
此頃刻堪愁絶㢠廻念入坐忘轉憂作禪恱平生洗心法
正為今宵設
　　　溪中早春
南山雪未盡隂嶺留殘白西澗冰已消春溜含新碧東
風來幾日蟄動萌草坼潛知陽和功一日不虚擲愛此
天氣暖來拂溪邉石一坐欲忘歸暮禽聲嘖嘖蓬蒿隔
桑棗隠映煙火夕歸來問夜飱家人烹薺麥
　　　同友人尋澗花
聞有澗底花貰得村中酒與君來校遲已逢揺落後臨
觴有遺恨悵望空溪口記取花發時期君重攜手我生
日日老春色年年有且作來歳期不知身健否
　　　登村東古冡
髙低古時冢上有牛羊道獨有最髙頭悠哉此懐抱囘
頭向村望但見荒田草村人不愛花多種栗與棗自來
此村住不覺風光好花少鶯亦稀年年春暗老
　　　夢裴相公
五年生死隔一夕魂夢通夢中如往日同直金鑾宫髣
髴金紫色分明冰玉容勤勤相眷意亦與平生同既寤
知是夢憫然情未終追想當時事何殊昨夜中自我學
心法萬縁成一空今朝為君子流涕一沾胷
　　　晝寢
坐整白單衣起穿黄草屨朝飱盥漱畢徐下堦前步暑
風㣲變候晝刻漸加數院静地隂隂鳥鳴新葉樹獨行
還獨卧夏景殊未暮不作午時眠日長安可度
　　　别行簡(時行簡辟盧坦/劍南東川府)
漠漠病眼花星星愁鬢雪筋骸已衰憊形影仍分訣梓
州二千里劍門五六月豈是逺行時火雲燒棧熱何言
巾上淚乃是腸中血念此早歸來莫作經年别
　　　觀兒戲
齠齔七八歳綺紈三四兒弄塵復鬬草盡日樂嬉嬉堂
上長年客鬢間新有絲一㸔竹馬戲毎憶童騃時童騃
饒戲樂老大多憂悲静念彼與此不知誰是癡
　　　歎常生
西村常氏子卧病不須㬰前旬猶訪我今日忽云殂時
我病多暇與之同野居園林青藹藹相去數里餘村鄰
無好客所遇唯農夫之子何如者往還猶勝無于今亦
已矣可為一長吁
　　　寄元九
一病經四年親朋書信斷窮通合(一作/各)易交自笑知何
晚元君在荆楚去日雖云逺彼獨是何人心如石不轉
憂我貧病身書來唯勸勉上言少愁苦下道加飱飯憐
君為謫吏窮薄家貧褊三寄衣食資數盈二十萬豈是
貪衣食感君心繾綣念我口中食分君身上暖不因身
病久不因命多蹇平生親友心豈得知深淺
　　　以鏡贈别
人言似明月我道勝明月明月非不明一年十二缺豈
如玉匣裏如水常澄澈月破天暗時圓明獨不歇我慙
貌醜老繞鬢斑斑雪不如贈少年廻照青絲髪因君千
里去持此將為别
　　　城上對月期友人不至
古人惜晝短勸令秉燭遊况此迢迢夜明月滿西樓復
有尊(一作/盈尊)中酒置在城上頭期君君不至人月兩悠悠
照水煙波白照人肌髪秋清光正如此不醉即須愁
　　　念金鑾子二首
衰病四十身嬌癡三歳女非男猶勝無慰情時一撫一
朝舍我去魂影無處所况念天札時嘔啞初學語始知
骨月愛乃是憂悲聚唯思未有前以理遣傷苦忘懐日
已久三度移寒暑今日一傷心因逢舊乳母
　(立名按芥隠筆談樂天多用淵明詩如衰病四十身/嬌癡三歳女非男猶勝無慰情時一撫正用陶詩弱)
　(女雖非男慰情良勝無淵明有五/男兒此詩或作於未得子之前也)
與爾為父子八十有六旬忽然又不見邇來三四春形
質本非實氣聚偶成身恩愛元是妄縁合暫為親念兹
庶有悟聊用遣悲辛暫將理自奪不是忘情人
　　　對酒
人生一百歳通計三萬日何况百歳人人間百無一賢
愚共零落貴賤同埋沒東岱前後魂北邙新舊骨復聞
藥誤者為愛延年術又有憂死者為貪政事筆藥誤不
得老憂死非因疾誰言人最靈知得不知失何如㑹親
友飲此杯中物能沃煩慮消能陶真性出所以劉阮輩
終年醉兀兀
　　　渭村雨歸
渭水寒漸落離離蒲稗苗閒傍沙邉立㸔人刈葦苕近
水風景冷晴明猶寂寥復兹夕隂起野思重蕭條蕭條
獨歸路暮雨濕村橋
　　　諭懐
黒頭日已白白面日已黒人生未死間變化何終極常
言在已者莫若形與色一朝改變來止遏不能得况彼
身外事悠悠通與塞
　　　喜友至留宿
村中少賔客柴門多不開忽聞車馬至云是故人來况
值風雨夕愁心正悠哉願君且同宿盡此手中杯人生
開口笑百年都幾囘
　　　西原晚望
花菊引閑行(一作/步)行上西原路原上晚無人因髙聊四
顧南阡有煙火北陌連墟墓村鄰何蕭疎近者猶百步
吾廬在其下寂寞風日暮門外轉枯蓬籬根伏寒兎故
園汴水上離亂不堪去近歳始移家飄然此村住新屋
五六間古槐八九樹便是衰病身此生終老處
　　　感鏡
羙人與我别留鏡在匣中自從花顔去秋水無芙蓉經
年不開匣紅埃覆青銅今朝一拂拭自顧顦顇容照罷
重惆悵背有雙盤龍
　　　村居卧病三首
戚戚抱羸病悠悠度朝暮夏木纔結隂秋蘭已含露前
日巢中卵化作雛飛去昨日穴中蟲蛻為蟬上樹四時
未嘗歇一物不暫住唯有病客心沉然獨如故
新秋久病客起步村南道盡日不逢人蟲聲徧荒草西
風吹白露野緑秋仍早草木猶未傷先傷我懐抱朱顔
與𤣥鬢强健幾時好况為憂病侵不得依年老
種黍三十畝雨來苗漸大種薤二十畦秋來欲堪刈望
黍作冬酒留薤為春菜荒村百物無待此養衰瘵葺廬
備隂雨補褐防寒歳病身知幾時且作明年計
　　　沐浴
經年不沐浴塵垢滿肌膚今朝一澡濯衰痩頗有餘老
色頭鬢白病形支體虚衣寛有賸帶髪少不勝梳自問
今年幾春秋四十初四十已如此七十復何如
　　　栽松二首
小松未盈尺心愛手自移蒼然澗底色雲濕煙霏霏栽
植我年晚長成君性遲如何過四十種此數寸枝得見
成隂否人生七十稀
愛君抱晚節憐君含直文欲得朝朝見堦前故種君知
君死則已不死㑹凌雲
　　　病中友人相訪
卧久不記日南窗昏復昏蕭條草簷下寒雀朝夕聞强
扶牀前杖起向庭中行偶逢故人至便當一逢迎移榻
就斜日披裘倚前楹閒談勝服藥稍覺有心情
　　　自覺二首
四十未為老憂傷早衰惡前歳二毛生今年一齒落形
骸日損耗心事同蕭索夜寢與朝飱其間味亦薄同歳
崔舍人容光方灼灼始知年與貌衰盛隨憂樂畏老老
轉逼憂病病彌縛不畏復不憂是除老病藥
朝哭心所愛暮哭心所親親愛零落盡安用身獨存幾
許平生歡無限骨肉恩結為腸間痛聚作鼻頭辛悲來
四支緩泣盡雙眸昏所以年四十心如七十人我聞浮
圖教中有解脫門置心為止水視身如浮雲斗擻垢穢
衣度脫生死輪胡為戀此苦不去猶逡廵囘念發𢎞願
願此現在身但受過去報不結將來因誓以智慧水永
洗煩惱塵不將恩愛子更種悲憂根
　　　夜雨有念
以道治心氣終歳得晏然何乃戚戚意忽來風雨天既
非慕榮顯又不恤飢寒胡為悄不樂抱膝殘燈前形影
暗相問心黙對以言骨肉能幾人各在天一端吾兄寄
宿州吾弟客東川南北五千里吾身在中間欲去病未
能欲住心不安有如波上舟此縛而彼牽自我向道來
于今六七年鍊成不二性消盡千萬縁唯有恩愛火往
往猶熬煎豈是藥無効病多難盡蠲
　　　寄楊六(楊攝萬年縣尉/予為贊善大夫)
青宫官冷静赤縣事繁劇一閒復一忙動作經時隔清
觴久廢酌白日頓虚擲念此勿踟蹰悄然心不適豈無
舊交結久别或遷易亦有新往還相見多形迹唯君於
我分堅久如金石何况老大來人情重姻戚㑹稀歳月
急此事真可惜幾囘開口笑便到髭鬚白公門苦鞅掌
盡(一作/晝)日無閒隙猶冀乘暝來静言同一夕
　　　送春
三月三十日春歸日復暮惆悵問春風明朝應不住送
春曲江上眷眷東西顧但見撲水花紛紛不知數人生
似行客兩足無停步日日進前程前程幾多路兵刀與
水火盡可違之去唯有老到來人間無避處感時良為
已獨倚池南樹今日送春心心如别親故
　　　哭李三
去年渭水曲秋時訪我來今年常樂里春日哭君囘哭
君仰問天天意安在哉若必奪其夀何如不與才落然
身後事妻病女嬰孩
　　　别李十一後重寄(自此後詩在/江州路上作)
秋日正蕭條驅車出蓬蓽囘望青門道目極心鬱鬱豈
獨戀鄉土非關慕簪紱所愴别李君平生同道術俱承
金馬詔聫秉諫臣筆共上青雲梯中途一相失江湖我
方往朝廷君不出蕙帶與華簪相逢是何日
　　　初出藍田路作
停驂問前路路在(一作/指)秋雲裏蒼蒼縣南道(一作/山)去(一/作)
(險/)途從此始絶頂忽盤上(一作/上盤)衆山皆下視下視千萬
峰峰頭如浪起朝經韓公坂夕次藍橋水潯陽僅(一作/近)
四千始行七十里人煩馬蹄跙勞苦已(一作/又)如此
　　　仙娥峰下作
我為東南行始登商山道商山無數峰最愛仙娥好參
差樹若插匼匝雲如抱渇望寒玉泉香聞紫芝草青崖
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老
　　　㣲雨夜行
漠漠秋雲起稍稍(一作/悄悄)夜寒生但覺衣裳濕無㸃亦無
聲
　　　再到襄陽訪問舊居
昔到襄陽日髯髯初有髭今過襄陽日髭鬢半成絲舊
遊都是(一作/似)夢乍到忽如歸東郭蓬蒿宅荒涼今屬誰
故知多零落閭井亦遷移獨有秋江水煙波似舊時
　　　寄㣲之三首
江州望通州天涯與地末有山萬丈髙有江千里濶間
之以雲霧飛鳥不可越誰知千古險為我二人設通州
君初到鬱鬱愁如結江州我方去迢迢行未歇道路日
乖隔音信日斷絶因風欲寄語地逺聲不徹生當復相
逢死當從此别
君遊襄陽日我在長安住今君在通州我過襄陽去襄
陽九里郭樓雉連雲樹顧此稍依依是君舊遊處蒼茫
蒹葭水中有潯陽路此去更相思江西少親故
去國日已逺喜(一作/稀)逢物似人如何含此意江上坐思
君有如河嶽氣相合方氛氲狂風吹中絶兩處成孤雲
風廻終有時雲合豈無因努力各自愛窮通我爾身
　　　舟中雨夜
江雲暗悠悠江風冷修修夜雨滳船背夜浪打船頭船
中有病客左降向江州
　　　夜聞歌者(宿鄂/州)
夜泊鸚鵡洲秋江月澄徹(一作江月/秋澄澈)鄰船有歌者發調
堪愁絶歌罷繼以泣泣聲通復咽尋聲見其人有婦顔
如雪獨倚帆檣立娉婷十七八夜淚似真珠雙雙墮明
月借問誰家婦歌泣何凄切一問一沾襟(一作/巾)低眉終
(一作/竟)不説
　　　江樓聞砧(江州/作)
江人授衣晚十月始聞砧一夕髙樓月萬里故園心
　　　宿東林寺
經窗燈燄短僧爐火氣深索落廬山夜風雪宿東林
　　　憶洛下故園(時淮汝冦/我未滅)
潯陽遷謫地洛陽離亂年煙塵三川上炎瘴九江邉鄉
心坐如此秋風仍颯然
　　　贈别崔五
朝送南去客暮迎北來賔孰云當大路少遇心所親勞
者念息肩熱者思濯身何如愁獨日忽見平生人平生
已不淺是日重殷勤問從何處來及此江亭春江天春
多隂夜月隔重雲移尊樹問飲燈照花紛紛一㑹不易
得餘事何足云明旦又分手今夕且歡欣
　　　春晚寄㣲之
三月江水闊悠悠桃花波年芳與心事此地共蹉跎南
國方譴謫中原正兵戈眼前故人少頭上白髪多通州
更迢遞春盡復如何
　　　漸老
今朝復明旦不覺年齒暮白髪逐梳落朱顔辭鏡去當
春頗愁寂對酒寡歡趣遇境多愴辛逢人益敦故形質
屬天地推遷從不住所怪少年心銷磨落何處
　　　送㓜史
淮右冦未散江西歳再徂故里干戈地行人風雪途此
時與爾别江畔立踟蹰
　　　夜雪
已訝衾枕冷復見窗户明夜深知雪重時聞折竹聲
　　　寄行簡
鬱鬱眉多歛黙黙口寡言豈是願如此舉目誰與歡去
春爾西征從事巴蜀間今春我南謫抱疾江海壖相去
六千里地絶天邈然十書九不達何以開憂顔渇人多
夢飲飢人多夢飱春來夢何處合眼到東川
　　　首夏
孟夏百物滋動植一時好麋鹿樂深林蟲蛇喜豐草翔
禽愛宻葉游鱗恱新藻天和遺漏處而我獨枯槁一身
在天末骨肉皆逺道舊國無來人冦戎塵浩浩沉憂竟
何益秖自勞懐抱不如放身心冥然任天造潯陽多羙
酒可使杯不燥湓魚賤如泥烹炙無昏早朝飯山下寺
暮醉湖中島何必歸故鄉兹焉可終老
　　　孟夏思渭村舊居寄舍弟
嘖嘖雀引雛稍稍筍成竹時物感人情憶我故鄉曲故
園渭水上十載事樵牧手種榆栁成隂隂覆墻屋兎隠
豆苗肥鳥(一作/犬)鳴桑椹熟前年當此時與爾同遊矚詩
書課弟姪農圃資童僕日暮麥登場天晴蠶拆簇㺯泉
南澗坐待月東亭宿興發飲數杯悶來棊一局一朝忽
分散萬里仍覊束井鮒思反泉籠鶯悔出谷九江地卑
濕四月天炎燠苦雨初入梅瘴雲稍含毒泥秧水畦稻
灰種畬田粟已訝殊歳時仍嗟異風俗閒登郡樓望日
落江山緑歸雁拂鄉心平湖斷人目殊方我漂泊舊居
君幽獨何時同一瓢飲水心亦足
　　　早蟬
六月初七日江頭蟬始鳴石楠深葉裏薄暮兩三聲一
催衰鬢色再動故園情西風殊未起秋思先秋生憶昔
在東掖宫槐花下聽今朝無限思雲樹遶湓城
　　　感情
中庭曬服玩忽見故鄉履昔贈我者誰東鄰嬋娟子因
思贈時語特用結終始永願如履綦雙行復雙止自吾
謫江都漂蕩三千里為感長情人提攜同到此今朝一
惆悵反覆㸔未已人隻履猶雙何曽得相似可嗟復可
惜錦表繡為裏况經梅雨來色黯花草死
　　　南湖晚秋
八月白露降湖中水芳老旦夕秋風多衰荷半傾倒手
攀青楓樹足蹋黄蘆草慘淡老容顔零(一作/冷)落秋懐抱
有兄在淮楚有弟在蜀道萬里何時來煙波白浩浩
　　　郡㕔有樹晚榮早凋人不識名因題其上
潯陽郡㕔後有樹不知名秋先梧桐落春後桃李榮五
月始萌動八月已凋零左右皆松桂四時鬱青青豈量
雨露恩沾濡不均平榮枯各有分天地本無情顧我亦
相類早衰向晚成形骸少多病三十不豐盈毛鬢早改
變四十白髭生誰教兩蕭索相對此江城
　　　感秋懐㣲之
葉下湖又波秋風此時至誰知濩落心先納蕭條氣推
移感流歳漂泊思同志昔為煙霄侣今作泥塗吏白鷗
毛羽弱青鳳文章異各閒(一作/閉)一籠中歳晚同顦顇
　　　因沐感髪寄朗上人二首
年長身轉慵百事(一作/年)無所欲乃至頭上髪經年方一
沐沐稀髪苦落一沐仍半秃短鬢經霜蓬老面辭春木
强年過猶近衰相來何速應是煩惱多心焦血不足
漸少不滿把漸短不盈尺况兹短少中日夜落復白既
無神仙術何除老死籍秖有解脫門能度衰苦厄掩鏡
望東寺降心謝禪客衰白何足言剃落猶不惜
　　　早蟬
月出先照山風生先動水亦如早蟬聲先入閒人耳一
聞愁意結再聽鄉心起渭上新(一作/村)蟬聲先聽渾相似
衡門有誰聽日暮槐花裏
　　　苦熱喜凉
經時苦炎熱(一作/暑)心體但煩倦白日一何長清秋不可
見歳功成者去天數極則變潛知寒燠間遷次如乘傳
火雲忽朝歛金風俄夕扇枕簟遂清凉筋骸稍輕健因
思望月侣好卜迎秋宴竟夜無客來引杯還自勸
　　　早秋晚望兼呈韋侍御
九派繞孤城城髙生逺思人煙半在船野水多於地穿
霞日脚直驅鴈風頭利去國來幾時江上秋三至夫君
亦淪落此地同飄寄憫黙向隅心摧頽觸籠翅且謀眼
前計莫問胷中事潯陽酒甚濃相勸時時醉
　　　司馬宅
雨徑緑蕪合霜園紅葉多蕭條司馬宅門巷無人過唯
對大江水秋風朝夕波
　　　司馬㕔獨宿
荒凉滿庭草偃亞侵簷竹府吏下㕔簾家僮開被幞數
聲城上漏一㸃窗間燭官曹冷似冰誰肯來同宿
　　　夢與李七庾三十三同訪元九
夜夢歸長安見我故親友損之在我左順之在我右云
是二月天春風出攜手同過靖安里下馬尋元九元九
正獨坐見我笑開口還指西院花仍開北亭酒如言各
有故似惜歡難久神合俄頃間神離欠伸後覺來疑在
側求索無所有殘燈影閃墻斜月光穿牖天明西北望
萬里君知否老去無見期踟蹰搔白首
　　　秋槿
風露颯已冷天色亦黄昏中庭有槿花榮落同一晨秋
開已寂寞夕殞何紛紜正憐少顔色復歎不逡廵感此
因念彼懐哉聊一陳男兒老富貴女子晚婚姻頭白始
得志色衰方事人後時不獲已安得如青春
　　　答元郎中楊員外喜烏見寄(四十四/字成)
南宫鴛鴦地何忽烏來止故人錦帳郎聞烏笑相視疑
烏報消息望我歸鄉里我歸應待烏頭白慙媿元郎誤
歡喜
　
　
　
　
　
　
　
　
　
　白香山詩集巻十
欽定四庫全書
　白香山詩集巻十一　　　　歙縣汪立名編
　　長慶集十一(感傷古體五言/凡五十三首)
　　　初入峽有感
上有萬仞山下有千丈水蒼蒼兩崖間闊狹容一葦瞿
塘呀直㵼灧澦屹中峙未夜黑岩昏無風白浪起大石
如刀劒小石如牙齒一步不可行況千三百里(自峽州/至忠州)
(灘險相繼凡/一千三百里)苒蒻竹篾􁫸(音/念)欹危檝師趾一跌無完舟
吾生繫於此常聞仗忠信蠻貊可行矣自古漂沉人豈
盡非君子況吾時與命蹇舛不足恃常恐不才身復作
無名死
　　　過昭君村(村在歸州東/北四十里)
靈珠産無種彩雲出無根亦如彼姝子生此遐陋村至
麗物難掩遽選入君門獨美衆所嫉終棄於塞垣唯此
希代色豈無一顧恩事排勢須去不得由至尊白黑既
可變丹青何足論竟埋代北骨不返巴東魂慘淡晩雲
水依稀舊鄉園妍姿化已久但有村名存村中有遺老
指㸃為我言不取往者戒恐貽來者寃至今村女面燒
灼成瘢㾗
　　　自江州至忠州
前在潯陽日已歎賔朋寡忽忽抱憂懷出門無處寫今
來轉深僻窮峽巔山下五月斷行舟灧堆正如馬巴人
類猿狖矍鑠滿山野敢望見交親喜逢似人者
　　　初到忠州登東樓寄萬州楊八使君
山束邑居窄峽牽氣候偏林巒少平地霧雨多隂天隱
隱煑鹽火漠漠燒畬煙賴此東樓夕風月時翛然憑軒
望所思目斷心涓涓背春有去鴈上水無來船我懷巴
東守本是關西賢平生巳不淺流落重相憐水梗漂萬
里籠禽囚五年新恩同雨露逺郡鄰山川書信雖往復
封疆徒接連其如美人面欲見杳無縁
　　　郡中
鄉路音信斷山城日月遲欲知州近逺階前摘荔枝
　　　西樓夜
悄悄復悄悄城隅隱林杪山郭燈火稀峽天星漢少年
光東流水生計南枝鳥月没江沉沉西樓殊未曉
　　　東樓曉
脉脉復脉脉東樓無宿客城暗雲霧多峽深田地窄宵
燈尚留燄晨禽初展翮欲知山髙低不見東方白
　　　寄王質夫
憶始識君時愛君世縁薄我亦吏王畿不為名利著春
尋仙遊洞秋上雲居閤樓觀水潺潺龍潭花漠漠吟詩
石上坐引酒泉邊酌因話出處心心期老巖壑忽從風
雨别遂被簪纓縳君作出山雲我為入籠鶴籠深鶴憔
悴山逺雲飄泊去處雖不同同負平生約今來各何在
老去隨所託我守巴南城君佐征西幕年顔漸衰颯生
計仍蕭索方含去國愁且羡從軍(一作/君)樂舊遊疑是夢
往事思如昨相憶春又深故山花正落
　　　南賔郡齋即事寄楊萬州
山上巴子城山下巴江水中有窮獨人强名為刺史時
時竊自哂刺史豈如是倉粟餧家人黄縑裹妻子(忠州/刺史)
(已下悉以畬田粟/給禄食黄絹支俸)莓苔翳冠帶霧雨霾樓雉衙鼔暮復
朝郡齋卧還起囘頭(一作/首)望南浦亦在煙波裏而我復
何嗟夫君猶滯此
　　　招蕭處士
峽内豈無人所逢非所思門前亦有客相對不相知仰
望但雲樹俯顧惟妻兒寢食起居外端然無所為東郊
蕭處士聊可與開睂能飲滿杯酒善吟長句詩庭前吏
散後江畔路乾時請君攜竹杖一赴郡齋期
　　　庭槐
南方饒竹樹唯有青槐稀十種七八死縱活亦支離何
此郡庭下一株獨華滋䝉䝉碧煙葉嫋嫋黄花枝我家
渭水上此樹䕃前墀忽向天涯見憶在故園時人生有
情感遇物牽所思樹木猶復爾況見舊親知
　　　送客囘晩興
城上雲霧開沙頭風浪定參差亂山出淡泞平江淨行
客舟已逺居人酒初醒嫋嫋秋竹梢巴蟬聲似磬
　　　東樓竹
瀟灑城東樓遶樓多修竹森然一萬竿白粉封青玉巻
簾睡初覺欹枕看未足影轉色入樓牀席生浮緑空城
絶賔客向夕彌幽獨樓上夜不歸此君留我宿
　　　九日登巴臺
黍香酒初熟菊暖花未開閒聽竹枝曲淺酌茱萸杯去
年重陽日漂泊湓城隈今嵗重陽日蕭條巴子臺旅鬢
尋巳白鄉書久不來臨觴一搔首座客亦徘徊
　　　東城尋春
老色日上面歡情日去心今既不如昔後當不如今今
猶未衰甚每事力可任花時仍愛出酒後尚能吟但恐
如此興亦隨日消沉東城春欲老勉强一來尋
　　　江上送客
江花已萎絶江草已消歇逺客何處歸孤舟今日發杜
鵑聲似哭湘竹斑如血共是多感人仍為此中别
　　　桐花
春令有常候清明桐始發何此巴峽中桐花開十月豈
伊物理變信是土宜别地氣反寒暄天時倒生殺草木
堅强物所禀固難奪風候一參差榮枯遂乖刺況吾北
人性不耐南方熱强羸壽夭間安得依時節
　　　早祭風伯因懷李十一舍人
逺郡雖褊陋時祀奉朝經夙興祭風伯天氣曉㝠㝠導
騎與從吏引我出東坰水霧重如雨山火髙於星忽憶
早朝日與君趨紫庭步登龍尾道却望終南青一别身
向老所思心未寧至今想在耳玉音尚玲玲
　　　花下對酒二首
藹藹江氣春南賔閏正月梅櫻與桃杏次第城上發紅
房爛簇火素豔紛團雪香惜委風飄愁牽壓枝折樓中
老太守頭上新白髪冷淡病心情暄和好時節故園音
信斷逺郡親賔絶欲問花前尊依然為誰設
引手攀紅櫻紅櫻落似霰仰首看白日白日走如箭年
芳與時景頃刻猶衰變況是血肉身安能長强健人心
苦迷執慕貴憂貧賤愁色常在睂歡容不上面況吾頭
半白把鏡非不見何必花下杯更待他人勸
　　　不二門
兩眼日將闇四肢漸衰瘦束帶賸昔圍穿衣妨(去/聲)寛袖
流年似江水奔注無昏晝志氣與形骸安得長依舊亦
曾登玉陛舉措多紕繆至今金闕籍名姓獨遺漏亦曾
燒大藥消息乖火候至今殘丹砂燒乾不成就行藏事
兩失憂惱心交鬭化作顦顇翁抛身在荒陋坐看老病
逼須得醫王救唯有不二門其間無夭壽
　　　我身
我身何所似似彼孤生蓬秋霜剪根斷浩浩隨長風昔
游秦雍間今落巴蠻中昔為意氣郎今作寂寞(一作/寥)翁
外貌雖寂寞中懷頗冲融賦命有厚薄委心任窮通通
當為大鵬舉翅摩蒼穹窮則為鷦鷯一枝足自容苟知
此道者身窮心不窮
　　　哭王質夫
仙遊寺前别别來十年餘生别猶怏怏死别復何如客
從梓潼來道君死不虛驚疑心未信欲哭復踟蹰踟蹰
寢門側聲發淚亦俱衣上今日淚篋中前月書憐君古
人風重有君子儒篇詠陶謝輩風流嵇阮徒出身既蹇
迍(一作/連)生世仍須臾誠知天至高安得不一呼江南有
毒蠎江北有妖狐皆享千年壽多於王質夫不知彼何
德不識此何辜
　　　東坡種花二首
持錢買花樹城東坡上栽但購有花者不限桃杏(一作/李)
梅百果參雜種千枝次第開天時有早晩地力無高低
紅者霞豔豔白者雪皚皚遊蜂逐不去好鳥亦栖来前
有長流水下有小平臺時拂臺上石一舉風前杯花枝
䕃我頭花蕊落我懷獨酌復獨詠不覺日平西巴俗不
愛花竟春無人來唯此醉太守盡日不能廻
東坡春向暮樹木(一作/下)今何如漠漠花落盡翳翳葉生
初(一作/初紓)每日領童僕荷鋤仍決(一作/鑿)渠剗土壅其本引
泉溉其枯小樹低數尺大樹長丈餘封植來幾時髙下
齊扶疎養樹既如此養民亦何殊將欲茂枝葉必先救
根株云何救根株勸農均賦租云何茂枝葉省事寛刑
書移此為郡政庶幾甿俗蘇
　(立名按二老堂詩話蘇文忠公不輕許可獨敬愛樂/天屢形詩篇葢其文章皆主辭達而忠厚好施剛直)
　(盡言與人有情於物無著大略相似謫居黄/州始號東坡其原必起於樂天忠州之作也)
　　　登城東古臺
迢迢東郊上有土青崔嵬不知何代物疑是巴王臺巴
歌久無聲巴宫没黄埃靡靡春草合牛羊縁四隈我來
一登眺目極心悠哉始見江山勢峰疊水環廻憑高視
聽曠向逺胷襟開唯有故園念時從東北來
　　　哭諸故人因寄元九
昨日哭寢門今日哭寢門借問所哭誰無非故交親偉
卿既長往質夫亦幽淪屈指數年世收涕自思身彼皆
少於我先為泉下人我今頭半白焉得身久存好懷元
郎中相識二十春昔見君生子今聞君抱孫存者盡老
大逝者已成塵早晩升平宅開睂一見君
　　　郡中春宴因贈諸客
僕本儒家子待詔金馬門塵忝親近地孤負聖明恩一
旦奉優詔萬里牧逺人可憐島夷帥自稱為使君身騎
牂牁馬口食巴江鱗闇淡緋衫故斕斑白髪新是時嵗
二月玉厯布春分頒條示皇澤命宴及良辰冉冉趨府
吏蚩蚩聚州民有如蟄蟲鳥亦應天地春薰草席鋪座
藤枝酒注尊中庭無平地高下隨所陳蠻鼓聲坎坎巴
女舞蹲蹲使君居上頭掩口語衆賔勿笑風俗陋勿欺
官府貧蜂巢(一作/窠)與蟻穴隨分有君臣
　　　開元寺東池早春
池水暖温暾水清波瀲灩簇簇青泥中新蒲葉如劍梅
房小白裹栁彩輕黄染順氣草薰薰適情鷗汎汎舊遊
成夢寐往事隨陽焱芳物感幽懷一動平生念
　　　東澗種栁
野性愛栽植植栁水中坻乘春持斧斫裁截而樹之長
短既不一高下隨所宜倚岸埋大幹臨流插小枝松柏
不可待楩柟固難移不如種此樹此樹易榮滋無根亦
可活成隂況非遲三年未離郡可以見依依種罷水邊
憩仰頭閒自思富貴本非望功名須待時不種東溪栁
端坐欲何為
　　　卧小齋
朝起視事畢晏坐飽食終散步長廊下退卧小齋中拙
政自多暇幽情誰與同孰云二千石心如田野翁
　　　步東坡
朝上東坡步夕上東坡步東坡何所愛愛此新城樹種
植當嵗初滋榮及春暮信意取次栽無行亦無數緑隂
斜景轉芳氣微風度新葉鳥下來萎花蝶飛去閒攜斑
竹杖徐曵黄麻屨欲識往來頻青苔成白路
　(立名按容齋隨筆東坡居黄州始自稱東坡居士其/意葢專慕樂天而然如贈冩真李道士云他時要指)
　(集賢人知是商山老居士贈善相程傑云我似樂天/君記取華顛賞遍洛陽春送程懿叔云我甚似樂天)
　(但無素與蠻入侍邇英云定似香山老居士世縁終/淺道縁深去杭州云出處依稀似樂天敢將衰朽較)
　(前賢則公之所以景仰者不止一/再言之非東坡之名偶爾暗合也)
　　　徵秋稅畢題郡南亭
髙城直下視蠢蠢見巴蠻安可施政教尚不通語言且
喜賦斂畢幸聞閭井安豈伊循良化賴此豐登年案牘
既簡少池館亦清閒秋雨簷果落夕鐘林鳥還南亭日
瀟灑偃卧恣踈頑
　　　螡蟆
巴徼炎毒早二月蚊蟆生咂膚拂不去遶耳薨薨聲斯
物頗微細中人初甚輕如有膚受譖久則瘡痏成痏成
無奈何所要防其萌麽蟲何足道潛喻儆人情
　　　登龍昌上寺望江南山懷錢舍人
騎馬出西郭悠悠欲何之獨上髙寺去一與白雲期虛
檻晩蕭洒前山碧參差忽似青龍閤同望玉峰時因詠
松雪句永懷鸞鶴姿六年不相見況乃隔榮衰(昔常與/錢舍人)
(登青龍寺上方同望藍田山各有絶句錢/詩云偶來上寺因髙望松雪分明見舊山)
　(立名按一統志樂天在忠州嘗植栁龍昌寺傍栁/盛則寺興栁衰則寺敗僧䕶此栁比之甘棠云)
　　　郊下
西日照高樹樹頭子規鳴東風吹野水水畔江蘺生盡
日看山立有時尋澗行兀兀長如此何許似專城
　　　遣懷
樂往必悲生泰來由否極誰言此數然吾道何終塞嘗
求詹尹卜拂龜竟黙黙亦曾仰問天天但蒼蒼色自兹
唯委命名利心雙息近日轉安閒鄉園亦休憶囘看世
間苦苦在求不得我今無所求庶離憂悲域
　　　嵗晚
霜降水返壑風落木歸山冉冉嵗將晏物皆復本源何
此南遷客五年猶未還命迍分巳定日乆心彌安亦嘗
心與口靜念私自言去國固非樂歸鄉未必歡何須自
生苦捨易求其難
　　　負冬日
杲杲冬日出照我屋南隅負暄閉目坐和氣生肌膚初
似飲醇醪又如蟄者蘇外融百骸暢中適一念無曠然
忘所在心與虚空俱
　　　委順
山城雖荒蕪竹樹有嘉色郡俸誠不多亦足充衣食外
累由心起心寧累自息尚欲忘家鄉誰能算官職宜懷
齊逺近委順隨南北歸去誠可憐天涯住亦得
　　　宿溪翁(時初除郎/官赴朝)
衆心愛金玉衆口貪酒肉何如溪上翁飲瓢亦自足溪
南刈薪草溪北修墻屋嵗種一頃田春驅兩黄犢於中
甚安適此外無營欲溪畔偶相逢庵中遂同宿辭翁向
朝市問我何官禄虚言笑殺翁郎官應列宿
　　　重過壽泉憶與楊九别時因題店壁
商州南十里有水名壽泉湧出石崖下流經山店前憶
昔相送日我去君言還寒波與老淚此地共潺湲一去
厯萬里再來經六年形容已變改處所猶依然他日君
過此殷勤吟此篇
　　　西掖早秋直夜書意(自此後中書/舍人時作)
凉風起禁掖新月生宫沼夜半秋暗來萬年枝嫋嫋炎
凉遞時節鐘鼓交昏曉遇聖惜年衰報恩愁力小素餐
無補益朱紱虛纒繞冠葢栖野雲稻梁養山鳥量能私
自省所得已非少五品不為賤五十不為夭若無知足
心貪求何日了
　　　庭松
堂下何所有十松當我階亂立無行次高下亦不齊髙
者三丈長下者十尺低有如野生物不知何人栽接以
青瓦屋承之白沙臺朝昏有風月燥濕(一作/慘湿)無塵泥疎
韻秋槭槭(一作/瑟瑟)凉隂夏凄凄春深微雨夕滿葉珠蓑蓑
(一作/漼漼)嵗暮大雪天壓枝玉皚皚四時各有趣萬木非其
儕去年買此宅多為人所咍一家二十口移轉就松來
移來(一作/近松)有何得但得煩襟開即此是益友豈必交賢
才顧我猶俗士冠帶走塵埃未稱為松主時時一媿懷
　　　竹窻
常愛輞川寺竹窻東北廊一别十餘載見竹未曾忘今
春二月初卜居在新昌未暇作廐庫且先營一堂開窻
不糊紙種竹不依行意取北簷下窻與竹相當遶屋聲
淅淅逼人色蒼蒼煙通杳靄氣月透玲瓏光是時三伏
天天氣熱如湯獨此竹窻下朝廻解衣裳輕紗一幅巾
小簟六尺牀無客盡日靜有風終夜凉乃知前古人言
事頗諳詳清風北窻卧可以傲羲皇
　　　同韓侍郎遊鄭家池吟詩小飲
野艇容三人晩池流浼浼悠然依棹坐水思如江海宿
雨洗沙塵晴風蕩煙靄殘陽上竹樹枝葉生光彩我本
偶然來景物如相待白鷗驚不起緑芡行堪採齒髪雖
已衰性靈未云改逢詩遇杯酒尚有心情在
　　　晩歸有感
朝弔李家孤暮問崔家疾(時李十一侍郎諸子尚居憂/崔二十二員外三年卧病)
囘馬獨歸來低睂心鬱鬱平生所善者多不過六七如
何十年間零落三無一劉曾夢中見元向花前失(劉三/十二)
(校書殁後嘗夢見之元八/少尹今春櫻桃花時長逝)漸老與誰遊春城好風日
　　　曲江感秋二首(并序/)
　元和二年三年四年予每嵗有曲江感秋詩凡三篇
　編在第七集巻(按今本第七巻乃江州詩而所謂第/七集者已莫可考可見編次之大非)
　(其舊/矣)是時予為左拾遺翰林學士無何貶江州司馬
　忠州刺史前年遷主客郎中知制誥未周嵗授中書
　舍人今遊曲江又值秋日風物不改人事屢變況予
　中否後遇昔壯今衰慨然感懷復有此作噫人生多
　故不知明年秋又何許也時二年七月十日云耳
元和二年秋我年三十七長慶二年秋我年五十一中
間十四年六年居譴黜窮通與榮悴委運隨外物遂師
廬山逺重弔湘江屈夜聽竹枝愁秋看灩堆没近辭巴
郡印又秉綸闈筆晩遇何足言白髪映朱紱消沉昔意
氣改換舊容質獨有曲江秋風煙如往日
疎蕪南岸草蕭颯西風樹秋到未(一作/來)幾時蟬聲又無
數沙平緑茸合蓮落青房露今日臨望時往年感秋處
池中水依舊城上山如故獨我鬢間毛昔黑今垂素榮
名與壯齒相避如朝暮時命始欲來年顔已先去當春
不歡樂臨老徒驚悞故作詠懷詩題於曲江路
　　　翫松竹二首
龍蛇隱大澤麋鹿遊豐艸栖鳯安於梧潛魚樂於藻吾
亦愛吾廬廬中樂吾道前松後修竹偃卧可終老各附
其所安不知他物好
坐愛前簷前卧愛北窻北窻竹多好風簷松有嘉色幽
懷一以合俗念隨縁息在爾雖無情於予即有得乃知
性相近不必動與植
　　　衰病無趣因吟所懷
朝飱多不飽夜卧常少睡自覺寢食間都無少年味平
生好詩酒今亦將捨棄酒唯下藥飲無復曾歡醉詩多
聽人吟自不題一字病姿與(一作/引)衰相日夜相繼至况
當尚少朝彌慙居近侍終當求一郡聚少漁樵費合口
便歸山不問人間事
　　　逍遥詠
亦莫戀此身亦莫厭此身此身何足戀萬刼煩惱根此
身何足厭一聚虛空塵無戀亦無厭始是逍遥人
　
　
　
　
　
　
　
　
　
　
　
　白香山詩集巻十一
欽定四庫全書
　白香山詩集巻十二　　　　歙縣汪立名編
　　長慶集巻二(感傷歌行曲引雜/體凡四十八首)
　　　短歌行
曈曈太陽如火色上行千里下一刻出為白晝入為夜
圓轉如珠住不得住不得可奈何為君舉酒歌短歌歌
聲苦詞亦苦四座少年君聽取今夕未竟明旦(一作/夕)催
秋風纔住春風㢠廻人無根蔕時不駐朱顔白日相隳頽
勸君且强笑一面勸君復强飲一杯人生不得長歡樂
年少須臾老到來
　　　生離别
食檗不易食梅難檗能苦兮梅能酸未如生别之為難
苦在心兮酸在肝晨雞再鳴殘月没征馬連嘶(一作/嘶風)行
人出囘看骨肉哭一聲梅酸檗苦甘如蜜黄河水白黄
雲秋行人河邊相對愁天寒野(一作/路)曠何處宿棠梨葉
戰風颼颼生離别生離别憂從中來無斷絶憂極(一作/積)
心勞血氣衰未年三十生白髪
　　　浩歌行
天長地久無終畢昨夜今朝又明日鬢髪蒼浪牙齒疎
不覺身年四十七前去五十有幾年把鏡照面心茫然
既無長繩繫白日又無大藥駐朱顔朱顔日漸不如故
青史功名在何處欲留年少待富貴富貴不來年少去
去復去兮如長河東流赴海無廻波賢愚貴賤同歸盡
北邙冢墓髙嵯峨古來如此非獨我未死有酒且髙歌
顔囘短命伯夷餓我今所得亦巳多功名富貴須待(一/作)
(推/)命命若(一作/苟)不來爭奈何
　　　王夫子
王夫子送君為一尉東南三千五百里道途雖逺位雖
卑月俸猶堪活妻子男兒口讀古人書束帶斂手來從
事近將狥禄給一家逺則行道佐時理行道佐時須待
命委身下位無為恥命苟未來且求食官無卑髙及逺
邇男兒上既未能濟天下下又不至饑寒死吾觀九品
至一品其間氣味都相似紫綬朱紱青布衫顔色不同
而已矣王夫子别有一事欲勸君逢(一作/遇)酒逢春且歡
喜
　　　江南遇天寶樂叟
白頭老(一作/病)叟泣且言禄山未亂入梨園能彈琵琶和
法曲多在華清隨至尊是時天下太平久年年十月坐
朝元千官起居環珮合萬國㑹同車馬奔金鈿照耀石
甕寺蘭麝熏煮温湯源貴妃宛轉侍君側體弱不勝珠
翠繁冬雪飄颻錦袍暖春風蕩漾霓裳翻歡娛未足燕
冦至弓勁馬肥胡語諠豳土人遷避夷狄鼎湖龍去哭
軒轅從此漂淪落南土萬人死盡一身存秋風江上浪
無限暮雨舟中酒一樽涸魚久失風波勢枯草曾沾雨
露恩我自秦來君莫問驪山渭水如荒村新豐樹老籠
明月長生殿闇鎻春雲(一作/黄昏)紅葉紛紛葢欹瓦緑苔重
重封壞垣唯有中官作宫使每年寒食一開門
　　　送張山人歸嵩陽
黄雲慘慘天微雪循行坊西鼓聲絶張生馬瘦衣且單
夜扣柴門與我别媿君冒寒來别我為君沽酒張燈火
酒酣火煖與君言何事出關又入關(一作君何入/關又出關)答云
前年偶下山四十餘月客長安長安古來名利地空手
無金行路難朝遊九城陌肥馬輕車欺殺客暮宿五侯
門殘茶冷酒愁殺人春明門外城(一作/髙)髙處直下(一作/門前)
便是嵩山路幸有雲泉容此身明日辭君且歸去
　　　醉後走筆酬劉五主簿長句之贈兼簡張大賈
　　　　二十四先輩昆季
劉兄文髙行孤立十五年前名翕習是時相遇在符離
我年二十君三十得意忘年心迹親寓居同縣日知聞
衡門寂寞朝尋我古寺蕭條暮訪君朝來暮去多攜手
窮巷貧居何所有秋燈夜冩聨句詩春雪朝傾煖寒酒
陴湖緑愛白鷗飛濉水清憐紅鯉肥偶語閒攀芳樹立
相扶醉蹋落花歸張賈弟兄同里巷乘閒數數來相訪
雨天連宿草堂中月夜徐行石橋上我年漸長忽自驚
鏡中冉冉髭鬚生心畏後時同勵志身牽前事各求名
問我栖栖何所適鄉人薦為鹿鳴客二千里别謝交遊
三十韻詩慰行役出門可憐唯一身敝裘瘦馬入咸秦
鼕鼕街鼓紅塵闇晩到長安無主人二賈二張與余弟
驅車邐迤來相繼操詞握賦為干戈鋒銳森然勝氣多
齊入文塲同苦戰五人十載九登科二張得雋名居甲
美退爭雄重告捷棠棣輝榮並桂枝芝蘭芬馥和荆葉
唯有沅犀屈未伸握中自謂駭雞珍三年不鳴鳴必大
豈獨駭雞當駭人元和運啟千年聖同遇明時余最幸
始辭秘閣吏王畿遽列諫垣升禁闈蹇步何堪鳴珮玉
衰容不稱著朝衣閶闔晨開朝百辟冕旒不動香煙碧
步登龍尾上虚空立去天顔無咫尺宫花似雪從乘輿
禁月如霜坐直廬身賤每驚隨内宴才微常媿草天書
晩松寒竹新昌第職居密近門多閉日暮銀臺下直囘
故人到門門蹔開囘頭下馬一相顧塵土滿衣何處來
斂手炎凉敘未畢先說舊山今悔出岐陽旅宦少歡娛
江左覊遊費時日贈我一篇行路吟吟之句句披沙金
嵗月徒催白髪貌泥塗不屈青雲心誰㑹茫茫天地意
短才獲用長才棄我隨鵷鷺入煙雲謬上丹墀為近臣
君同鸞鳯棲荆棘猶著青袍作選人惆悵知賢不能薦
徒為出入蓬萊殿月慙諫紙二百張嵗媿俸錢三十萬
大抵浮榮何足道幾度相逢即身老且傾斗酒慰覊愁
重話符離問舊遊北巷鄰居幾家去東林舊院何人住
武里邨花落復開流溝山色應如故感此酬君千字詩
醉中分手又何之須知通塞尋常事莫歎浮沉先後時
慷慨臨岐重相勉殷勤别後加飱飯君不見買臣衣錦
還故鄉五十身榮未為晚
　　　和錢員外答盧員外早春獨遊曲江見寄長句
春來有色闇融融先到詩情酒思中栁岸霏微裛塵雨
杏園淡蕩開花風聞君獨遊心鬰鬰薄晚新晴騎馬出
醉思詩侣有同年春歎翰林無暇日雲夫首倡寒玉音
蔚章繼和春搜吟此時我亦閉門坐一日風光三處心
(雲夫蔚章同年及第時/予與蔚章同在翰林)
　　　東墟晚歇(時退居/渭村)
凉風冷露蕭索天黄蒿紫菊荒凉田遶冢秋花少顔色
細蟲小蝶飛翻翻中有騰騰獨行者手拄漁竿不騎馬
晚從南澗釣魚囘歇此墟中白楊下褐衣半故白髪新
人逢知我是何人誰言渭浦棲遲客曾作甘泉侍從臣
　　　客中月
客從江南來來時月上弦悠悠行旅中三見清光圓曉
隨殘月行夕與新月宿誰謂月無情千里逺相逐朝發
渭水橋暮入長安陌不知今夜月又作誰家客
　　　挽歌詞
丹旐何飛揚素驂亦悲鳴晨光照閭巷轜車儼欲行蕭
條九月天晚出洛陽城(一作哀挽/出重城)借問送者誰妻子與
弟兄蒼蒼古原上峨峨開新塋含酸一慟哭異口同哀
聲舊壠轉蕪絶新墳日羅列春風秋草(一作/草緑)北邙山此
地年年生死别
　　　長相思
九月西風興月冷露華凝思君秋夜長一夜魂九升二
月東風來草拆花心開思君春日遲一日腸九廻妾住
洛橋北君住洛橋南十五即相識今年二十三有如女
蘿草生在松之側蔓短枝苦髙縈㢠廻上不得人言人有
願願至天必成願作逺方獸步步比肩行願作深山木
枝枝連理生
　　　山鷓鴣
山鷓鴣朝朝暮暮啼復啼啼時露白風凄凄黄茅崗頭
秋日晩苦竹嶺下寒月低畬田有粟何不啄石楠有枝
何不棲迢迢不緩復不急樓上舟中聲闇入夢鄉遷客
展轉卧抱兒寡婦彷徨立山鷓鴣爾本此鄉鳥生不辭
巢不别羣何苦聲聲啼到曉啼到曉唯能愁北人南人
慣聞如不聞
　　　放旅鴈(元和十/年冬作)
九江十年冬大雪江水生冰樹枝折百鳥無食東西飛
中有旅鴈聲最飢雪中啄草冰上宿翅冷騰空飛動遲
江童持網捕將去手攜入市生賣之我本北人今譴謫
人鳥雖殊同是客見此客鳥傷客人贖汝放汝飛入雲
鴈鴈汝飛向何處第一莫飛西北去淮西有賊討未平
百萬甲兵久屯聚官軍賊軍相守老食盡兵窮將及汝
健兒飢餓射汝喫拔汝翅翎為箭羽
　　　送春歸(元和十一年三/月三十日作)
送春歸三月盡日日暮時去年杏園花飛御溝緑何處
送春曲江曲今年杜鵑花落子規啼送春何處西江西
帝城送春猶怏怏天涯送春能不加惆悵莫惆悵送春
人冗員無替五年罷應須凖擬再送潯陽春五年炎凉
凡十變又知此身健不健好送今年江上春明年未死
還相見
　　　山石榴寄元九
山石榴一名山躑躅一名杜鵑花杜鵑啼時花撲撲九
江三月杜鵑來一聲催得一枝開江城上佐閒無事山
下斸得㕔前栽爛熳一欄十八樹根株有數花無數千
房萬葉一時新嫩紫殷紅鮮麴塵淚痕裛損臙脂臉剪
刀裁破紅綃巾謫仙初墮愁在世姹女新嫁嬌泥(去/聲)春
日射血珠將滴地風翻火燄欲燒人閒折兩枝持在手
細看不似人間有花中此物是西施芙蓉芍藥皆嫫母
竒芳絶豔别者誰通州遷客元拾遺拾遺初貶江陵去
去時正值青春暮商山秦嶺愁殺人山石榴花紅夾路
題詩報我何所云苦云色似石榴裙當時叢畔唯思我
今日欄前只憶君憶君不見坐銷落日西風起紅紛紛
　　　畫竹歌(并引/)
　協律郎蕭悅善畫竹舉時無倫蕭亦甚自秘重有終
　嵗求其一竿一枝而不得者知予天與好事忽寫一
　十五竿惠然見投予厚其意髙其藝無以答貺作歌
　以報之凡一百八十六字云
植物之中竹難寫古今雖畫無似者蕭郎下筆獨逼真
丹青以來唯一人人畫竹身肥擁腫蕭畫莖瘦節節竦
人畫竹梢死羸垂蕭畫枝活葉葉動不根而生從意生
不笋而成由筆成野塘水邊碕岸側森森兩叢十五莖
嬋娟不失筠粉態蕭颯盡得風煙情舉頭忽看不似畫
低耳靜聽疑有聲西叢七莖勁而健省向天竺寺前石
上見東叢八莖疎且寒憶曽湘妃廟裏雨中看幽姿逺
思少人别與君相顧空長歎蕭郎蕭郎老可惜手顫(一/作)
(戰/)眼昏頭雪色自言便是絶筆時從今此竹尤難得
　　　真孃墓(墓在虎/邱寺)
真孃墓虎邱道不識真孃鏡中面唯見真孃墓頭草霜
摧桃李風折蓮真孃死時猶少年脂膚荑手不牢固世
間尤物難留連難留連易銷歇塞北花江南雪
　　　長恨歌
　　　　(長恨歌傳開元中泰階平四海無事𤣥宗在/位嵗久倦于旴食宵衣政無小大始委于右)
　　　　(丞相深居遊宴以聲色自娛先是元獻皇后/武淑妃皆有寵相次即世宫中雖良家子千)
　　　　(數無可恱目者上心忽忽不樂時每嵗十月/駕幸華清宫内外命婦熠燿景從浴日餘波)
　　　　(賜以湯沐春風靈液淡蕩其間上心油然若/有顧遇左右前後粉色如土詔髙力士潛搜)
　　　　(外宫得𢎞農楊𤣥琰女于夀邸既笄矣鬒髪/膩理纎穠中度舉止閑冶如漢武帝李夫人)
　　　　(别疏湯泉詔賜澡瑩既出水體弱力㣲若不/任羅綺光彩煥發轉動照人上甚恱進見之)
　　　　(日奏霓裳羽衣曲以導之定情之夕授金釵/鈿合以固之又命戴步揺垂金璫明年冊為)
　　　　(貴妃半后服用繇是冶其容敏其詞婉孌萬/態以中上意上益嬖焉時省風九州泥金五)
　　　　(岳驪山雪夜上陽春朝輿上行同室宴專席/寢專房雖有三夫人九嬪二十七世婦八十)
　　　　(一御妻暨後宫才人樂府妓女使天子無顧/盻意自是六宫無復進幸者非徒殊豔尤態)
　　　　(致是葢才智明慧善巧便佞先意希㫖有不/可形容者叔父昆弟皆列在清貫爵為通侯)
　　　　(姊妹封國夫人富埒王室車服邸第與大長/公主侔而恩澤勢力則又過之出入禁門不)
　　　　(問京師長吏為側目故當時謡誄有云生女/勿悲酸生男勿喜歡又曰男不封侯女作妃)
　　　　(看女却為門上楣其人心羨慕如此天寶末/兄國忠盜丞相位愚弄國柄及安禄山引兵)
　　　　(向闕以討楊氏為辭潼關不守翠華南幸出/咸陽道次馬嵬亭六軍徘徊持㦸不進從官)
　　　　(郎吏伏上馬前請誅以謝天下國忠奉氂纓/盤水死於道周左右之意未快上問之當時)
　　　　(敢言者請以貴妃塞天下怒上知不免而不/忍見其死反袂掩面使牽之而去蒼黄展轉)
　　　　(竟就絶於尺組之下既而𤣥宗狩成都肅宗/受禪靈武明年大兇歸元大駕還都尊𤣥宗)
　　　　(為太上皇就養南宫遷于西内時移事去樂/盡悲來每至春之日冬之夜池蓮夏開宫槐)
　　　　(秋落梨園弟子玉琯發音聞霓裳羽衣一聲/則天顔不怡左右歔欷三載一意其念不衰)
　　　　(求之夢魂杳不能得適有道士自蜀來知上/皇心念楊妃如是自言有李少君之術𤣥宗)
　　　　(大喜命致其神方士乃竭其術以索之不至/又能遊神馭氣出天界没地府以求之不見)
　　　　(又旁求四虚上下東極大海跨蓬壺見最髙/仙山上多樓闕西廂下有洞户東向闔其門)
　　　　(署曰玉妃太真院方士抽簪扣扉有雙童女/出應門方士造次未及言而雙鬟復入俄有)
　　　　(碧衣侍女又至詰其所從方士因稱唐天子/使者且致其命碧衣云玉妃方寢請少待之)
　　　　(于時雲海沉沉洞天日晚瓊户重闔悄然無/聲方士屛息斂足拱手門下久之而碧衣延)
　　　　(入且曰玉妃出見一人冠金蓮披紫綃珮紅/玉曵鳯舄左右侍者七八人揖方士問皇帝)
　　　　(安否次問天寶十四年巳還事言訖憫黙指/碧衣取金釵鈿合各拆其半授使者曰為謝)
　　　　(太上皇謹獻是物尋舊好也方士受辭與信/將行色有不足玉妃固徵其意復前跪致詞)
　　　　(請當時一事不為他人聞者騐於太上皇不/然恐鈿合金釵負新垣平之詐也玉妃茫然)
　　　　(退立若有所思徐而言之曰昔天寶十載侍/輦避暑驪山宫秋七月牽牛織女相見之夕)
　　　　(秦人風俗是夜張錦繡陳飲食樹𤓰果焚香/于庭號為乞巧宫掖間尤尚之夜殆半休侍)
　　　　(衞於東西廂獨侍上上凭肩而立因仰天感/牛女事密相誓心願世世為夫婦言畢執手)
　　　　(各嗚咽此獨君王知之耳因自悲曰由此一/念又不得居此復墮下界且結後縁或為天)
　　　　(或為人決再相見好合如舊因言太上皇亦/不乆人間幸唯自安無自苦耳使者還奏太)
　　　　(上皇皇心震悼日日不豫其年夏四月南宫/晏駕元和元年冬十二月太原白樂天自校)
　　　　(書郎尉于盭厔鴻與琅邪王質夫家于是邑/暇日相攜遊仙遊寺話及此事相與感歎質)
　　　　(夫舉酒于樂天前曰夫希代之事非遇出世/之才潤色之則與時消没不聞于世樂天深)
　　　　(於詩多於情者也試為歌之如何樂天因為/長恨歌意者不但感其事亦欲徵尤物窒亂)
　　　　(階垂于將來也歌既成使鴻傳焉世所不聞/者予非開元遺民不得知世所知者有𤣥宗)
　　　　(本紀在今但傳長恨歌/云爾前進士陳鴻撰)
漢皇重色思傾國御宇多年求不得楊家有女初長成
養在深閨人未識天生麗質難自棄一朝選在君王側
廻眸一笑百媚生六宫粉黛無顔色春寒賜浴華清池
温泉水滑洗凝脂侍兒扶起嬌無力始是新承恩澤時
雲鬢花顔(一作/冠)金步揺芙蓉帳暖度春宵(一作帳裏/暖春宵)春
宵苦短日髙起從此君王不早朝承歡侍宴(一作/寢)無閒
暇春從春遊夜專夜後(一作/漢)宫佳麗三千人三千寵愛
在一身金屋籹成嬌侍夜玉樓宴罷醉和春姊妹弟兄
皆列土可憐光彩生門户遂令天下父母心不重生男
重生女驪宫髙處入青雲仙樂風飄處處聞緩歌慢舞
凝絲竹盡日君王看(一作/聽)不足漁陽鞞鼓動地來驚破
霓裳羽衣曲九重城闕煙塵生千乘萬騎西南行翠華
揺揺行復止西出都門百餘里六軍不發無奈何宛轉
蛾睂馬前死花鈿委地無人收翠翹金雀玉搔頭君王
掩面救不得囘看血淚相和流黄埃散漫風蕭索雲棧
縈紆登劒閣峨嵋山下少人行旌旗無光日色薄蜀江
水碧蜀山青聖主朝朝暮暮情行宫見月傷心色夜雨
聞鈴腸斷聲天旋日轉廻龍馭到此躊躇不能去馬嵬
坡下泥(一作/塵)土中不見玉顔空死處君臣相顧盡沾衣
東望都門信馬歸歸來池苑皆依舊太液芙蓉未央栁
芙蓉如面栁如眉對此如何不淚垂春風桃李花開日
(一作/夜)秋雨梧桐葉落時西宫南内多秋草落葉滿堦紅
不掃梨園弟子白髪新椒房阿監青娥老夕殿螢飛思
悄然孤(一作/秋)燈挑盡未成眠遲遲鐘鼓初長夜耿耿星
河欲曙天鴛鴦瓦冷霜華重翡翠衾寒誰與共(一作舊/枕故衾)
(誰與/共)悠悠生死别經年魂魄不曾來入夢臨卭道士鴻
都客能以精誠致魂魄為感君王展轉思(一作/恩)遂教方
士殷勤覔排雲馭氣奔如電升天入地求之遍上窮碧
落下黄泉兩處茫茫皆不見忽聞海上有仙山山在虛
無縹緲間樓閣(一作/殿)玲瓏五雲起其中綽約多仙子中
有一人字太真(一作字玉真/又作名玉妃)雪膚花貌參差是金闕西
廂叩玉扃轉教小玉報雙成聞道漢家天子使九華帳
裏夢魂驚攬衣推枕起徘徊珠箔銀鉤迤邐開雲髻半
偏新睡覺花冠不整下堂來風吹仙袂飄飄舉猶似霓
裳羽衣舞玉容寂寞淚闌干梨花一枝春帶雨含情凝
涕(一作/睇)謝君王一别音容兩𣺌茫昭陽殿裏恩愛絶蓬
萊宫中日月長囘頭下望人寰處不見長安見塵霧唯
將(一作/空持)舊物表深情鈿合金釵寄將去釵留一股合一
扇釵擘黄金合分鈿但教心似金鈿堅天上人間㑹相
見臨别殷勤重寄詞詞中有誓兩心知七月七日長生
殿夜半無人私語時在天願作比翼鳥在地願為連理
枝天長地久有時盡此恨綿綿無盡期
　(隱居詩話云唐人詠馬嵬事多矣世所稱白居易六/軍不發無奈何宛轉蛾眉馬前死此乃歌詠禄山能)
　(使官軍叛逼追明皇不得已而誅楊妃也豈特不曉/文章體裁而造語蠢拙抑亦失臣下事君之禮老杜)
　(則不然其北征詩曰不聞夏殷衰中自誅褒妲乃見/明皇鑒夏商之敗畏天悔禍賜妃子以死官軍何與)
　(焉立名按此論為推尊少陵則可若以此貶樂天則/不可論詩須相題長恨歌本與陳鴻王質夫話楊妃)
　(始終而作猶慮詩有未詳陳鴻又作長恨歌傳所謂/不特感其事亦欲懲尤物窒亂階垂于將來也自與)
　(北征詩不同若諱馬嵬事實則長恨二字便無著落/矣讀書全不理㑹作詩本末而執片詞肆議古人巳)
　(屬大過至謂歌詠禄山能使官軍云云則尤近乎鍛/鍊矣宋人多文字吹求之禍皆釀于此等議論若唐)
　(人作詩本無所謂忌諱忠厚之風自可慕也然陳傳/中敘貴妃進于夀邸而白詩諱之但云楊家有女初)
　(長成養在深閨人未識天生麗質難自棄一朝選在/君王側安得謂樂天不知文章大體耶倘有祖其謬)
　(以羅織少陵者必將以少陵憶昔詩張后不樂天子/忙句為失以臣事君之禮百官跣足隨天王句為歌)
　(詠吐蕃追逼代/宗又豈通論乎)
　　　婦人苦
蟬鬢加意梳蛾睂用心掃幾度曉籹成君看不言好妾
身重同穴君意輕偕老惆悵去年來心知未能道今朝
一開口語少意何深願引他時事移君此日心人言夫
婦親義合如一身及至死生際何曾苦樂均婦人一䘮
夫終身守孤孑有如林中竹忽被風吹折一折不重生
枯死猶抱節男兒若䘮婦能不暫傷情應似門前栁逢
春易發榮風吹一枝折還有一枝生為君委曲言願君
再三聽須知婦人苦從此莫相輕
　　　長安道
花枝缺處青樓開豔歌一曲酒一盃美人勸我急行樂
自古朱顔不再來君不見外州官客長安道一廻來時
一㢠廻老
　(立名按文苑英華末二句作外州客長/安道一廻來一㢠廻老去二字亦甚佳)
　　　潛别離
不得哭潛别離不得語暗相思兩心之外無人知深籠
夜鏁獨棲鳥利劒春斷連理枝河水雖濁有清日烏頭
雖黑有白時唯有潛離與暗别彼此甘心無後期
　　　隔浦蓮
隔浦愛紅蓮昨日看猶在夜來風吹落只得一囘採花
開雖有明年期復愁明年還暫時
　　　寒食野望吟
邱墟郭門外寒食誰家哭風吹曠野紙錢飛古墓纍纍
春草緑棠梨花映白楊樹盡是死生離别處冥漠重泉
哭不聞蕭蕭暮雨人歸去
　　　琵琶引(并序/)
　元和十年予左遷九江郡司馬明年秋送客湓浦口
　聞舟中夜彈琵琶者聽其音錚錚然有京都(一作/邑)聲
　問其人本長安倡女嘗學琵琶於穆曹二善才年長
　色衰委身為賈人婦遂命酒使快彈數曲曲罷憫黙
　自敘少小時歡樂事今漂淪憔悴轉徙於江湖間予
　出官二年恬然自安感斯人言是夕始覺有遷謫意
　因為長句歌以贈之凡六百一十二言命曰琵琶行
潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月
忽聞水上琵琶聲主人忘歸客不發尋聲暗問彈者誰
琵琶聲停欲語遲移船相近邀相見添酒囘燈重開宴
千呼萬喚始出來猶抱(一作/把)琵琶半遮面轉軸撥絃三
兩聲未成曲調先有情絃絃掩抑聲聲思似訴平生不
得志(一作/意)低睂信手續續彈說盡心中無限事輕攏慢
撚抹復挑初為霓裳後六么(一作/緑腰)大絃嘈嘈如急雨小
絃切切如私語嘈嘈切切錯雜彈大珠小珠落玉盤間
關鶯語花底滑幽咽泉流水(一作/氷)下灘(一作/難)水泉冷澀
絃疑絶疑絶不通聲暫歇别有幽情暗恨生此時無聲
勝有聲銀瓶乍破水漿迸鐵騎突出刀槍鳴曲終收撥
當心畫四絃一聲如裂帛東船西舫悄無言唯見江心
秋月白沉吟放撥插絃中整頓衣裳起歛容自言本是
京城女家在蝦蟇陵下住十三學得琵琶成名屬敎坊
第一部曲罷曾敎善才伏籹成每被秋孃妬五陵年少
爭纒頭一曲紅綃不知數鈿頭雲箆擊節碎血色羅裙
翻酒汚今年歡笑復明年秋月春風等閒度弟走從軍
阿姨死暮去朝來顔色故門前冷落鞍馬稀老大嫁作
商人婦商人重利輕别離前年浮梁買茶去去來江口
守空船遶船月明江水寒夜深忽夢少年事夢啼籹淚
紅闌干(一作啼籹淚/落紅闌干)我聞琵琶已歎息又聞此語重唧
唧同是天涯淪落人相逢何必曾相識我從去年辭(一/作)
(離/)帝京謫居卧病潯陽城潯陽地僻(一作/小處)無音樂終嵗
不聞絲竹聲住近湓江地低濕黄蘆苦竹遶宅生其間
旦暮聞何物杜鵑啼血猿哀鳴春江花朝秋月夜往往
取酒還獨傾豈無山歌與村笛嘔啞嘲􁚉難為聽今夜
聞君琵琶語如聽仙樂耳暫明莫辭更坐彈一曲為君
翻作琵琶行感我此言良久立却坐促絃絃轉急凄凄
不似向前聲滿座重聞皆掩泣座(一作/就)中泣下(一作/淚)誰
最多江州司馬青衫濕
　(立名按容齋五筆白公琵琶行讀者但羨其風致敬/其詞章至形於樂府詠歌之不足遂以謂真為長安)
　(故倡而作不知直欲攄寫天涯淪落之恨爾東坡謫/黄州賦定惠院海棠詩有陋邦何處得此花無乃好)
　(事移西蜀天涯流落俱可念為/飲一尊歌此曲其意亦爾也)
　　　簡簡吟
蘇家小女名簡簡芙蓉花腮栁葉眼十一把鏡學㸃籹
十二抽針能繡裳十三行坐事調品不肯迷頭白地藏
玲瓏雲髻生菜様飄飄風袖薔薇香殊姿異態不可狀
忽忽轉動如有光二月繁霜殺桃李明年欲嫁今年死
丈人阿母忽悲啼此女不是凡夫妻恐是天仙謫人世
只合人間十三嵗大都好物不堅牢彩雲易散琉璃脆
　　　花非花
花非花霧非霧夜半來天明去來如春夢幾多時去似
朝雲無覔處
　　　醉後狂言酬贈蕭殷二協律
餘杭邑客多覊貧其間甚者蕭與殷天寒身上猶衣葛
日髙甑中未拂塵江城山寺十一月北風吹沙雪紛紛
賔客不見綈袍惠黎庶未沾襦袴恩此時太守自慚媿
重衣複衾有餘温因命染人與針女先製兩裘贈二君
吳綿細軟桂布密柔如狐腋白似雲勞將詩書投贈我
如此小惠何足論我有大裘君未見寛廣和暖如陽春
此裘非繒亦非纊裁以法度絮以仁刀尺鈍拙製未畢
出亦不獨裹一身若令在郡得五考與君展覆杭州人
　(立名按今本此下有贈商玲瓏醉歌一首乃長慶三/年詩正入後集說見本詩下又自十三巻至二十巻)
　(今本皆作律詩而古調歌行雜體之誤收往往而有/悉為摘出未敢以臆見穿鑿分列諷諭閑適感傷各)
　(巻但附雜體巻末仍各/詳原次某巻以存其舊)
　　　夜哭李夷道(以下十三巻内/並未應舉時作)
逝者絶影響空庭朝復昏家人哀臨畢夜鏁壽堂門無
妻無子何人葬空見銘旌向月翻
　　　病中作(時年/十八)
久為勞生事不學攝生道年少巳多病此身豈堪老
　(立名按容齋隨筆今人富貴中作不如意語少壯時/作哀病語詩家往往以為䜟白公十八嵗病中作如)
　(此而夀至七十五則/詩䜟之說不盡然也)
　　　秋江晚泊
扁舟泊雲島倚棹念鄉國四望不見人煙江澹秋色客
心貧易動日入愁未息
　　　寒食卧病
病逢佳節長歎息春雨濛濛榆栁色羸坐全非舊日容
扶行半是他人力諠諠里巷蹋青歸笑閉柴門度寒日
　　　寒食月夜
風香露重梨花濕草舍無煙(一作/燈)愁未入南鄰北(一作/井)
里歌吹時獨倚柴門月中立
　　　長安早春旅懷
軒車歌吹諠都邑中有一人向隅立夜深明月巻簾愁
日暮青山望鄉泣風吹新緑草芽拆雨灑輕黄栁條濕
此生知負少年春不展愁眉欲三十
　　　晩秋夜(以下十四巻内/)
碧空溶溶月華靜月裏愁人弔孤影花開殘菊傍踈籬
葉下衰桐落寒井塞鴻飛急覺秋盡鄰雞鳴遲知夜永
凝情不語空所思風吹白露衣裳冷
　　　和錢員外早冬翫禁中新菊
禁署寒氣遲孟冬菊初拆新黄間繁緑爛若金照碧仙
郎小隱日心似陶彭澤秋憐潭上看日慣籬邊摘今來
此地賞野意潛自適金馬門内花玉山峰下客寒芳引
清句吟翫煙景夕賜酒色偏宜握蘭香不敵淒淒百卉
死嵗晩氷霜積唯有此花開(一作有此/花開時)殷勤助君惜(錢/嘗)
(居藍田山/下故云)
　　　贈别宣上人
上人處世界清淨何所似似彼白蓮花在水不著水性
真悟泡幻行潔離塵滓修道來幾時身心俱到此嗟予
牽世網不得長依止離念與碧雲秋來朝夕起
　　　和夢遊春詩一百韻(并序/)
　微之既到江陵又以夢遊春詩七十韻寄予且題其
　序曰斯言也不可使不知吾者知知吾者亦不可使
　不知樂天知吾也吾不敢不使吾子知予辱斯言三
　復其㫖大抵悔既往而悟將來也然予以為苟不悔
　不悟則已若悔於此則宜悟於彼也反於彼而悟於
　妄則宜歸於真也况與足下外服儒風内宗梵行者
　有日矣而今而後非覺路之返也非空門之歸也將
　安反乎將安歸乎今所和者其章㫖卒歸於此夫感
　不甚則悔不熟感不至則悟不深故廣足下七十韻
　為一百韻重為足下陳夢遊之中所以甚感者敘婚
　仕之際所以至感者欲使曲盡其妄周知其非然後
　返乎真歸乎實亦猶法華經序火宅偈化城維摩經
　入媱舍過酒肆之義也微之微之予斯文也尤不可
　使不知吾者知幸藏之云爾
昔君夢遊春夢遊仙山曲怳若有所遇似愜平生欲因
尋菖蒲水漸入桃花谷到一紅樓家愛之看不足池流
渡清泚草嫩蹋緑蓐門栁闇全低簷櫻紅半熟轉行深
深院過盡重重屋烏龍卧不驚青鳥飛相逐漸聞玉珮
響始辨珠履躅遥見窻下人娉婷十五六霞光抱明月
蓮豔開初旭縹緲雲雨仙氛氲蘭麝馥風流薄梳洗時
世寛籹束袖輭異文綾裾輕單絲縠裙腰銀線壓梳掌
金筐蹙帶纈紫蒲萄袴花紅石竹凝情都未語付意微
相矚眉斂逺山青鬟低片雲緑帳牽翡翠帶被解鴛鴦
襆秀色似堪飱穠華如可掬半巻錦頭席斜鋪繡腰褥
朱唇素指匀粉汗紅綿撲心驚睡易覺夢斷魂難續籠
委獨棲禽劒分連理木存誠期有感誓志貞無黷京洛
八九春未曾花裏宿壯年徒自棄佳會應無復鸞歌不
重聞鳯兆從兹卜韋門女清貴裴氏甥賢淑羅扇夾花
燈金鞍攢繡轂既傾南國貌遂坦東床腹劉阮心漸忘
潘楊意方睦新修履信第初食尚書禄九醖備聖賢八
珍窮水陸秦家重蕭史彦輔憐衞叔朝饌饋獨盤夜醪
傾百斛親賔盛輝赫妓樂紛曄煜宿醉纔解醒朝歡俄
枕麴飲過君子爭令甚將軍酷酩酊歌鷓鴣顛狂舞鴝
鵒月流春夜短日下秋天速謝傅隙過駒(一作/奔光)蕭娘風
送(一作/過)燭全凋蕣花折半死梧桐秃闇鏡對孤鸞哀絃
留寡鵠凄凄隔幽顯冉冉移寒燠萬事此時休百身何
處贖提攜小兒女將領舊姻族再入朱門行一傍青樓
哭櫪空無廐馬水涸失池鶩揺落廢井梧荒凉故籬菊
莓苔上几閣塵土生琴筑舞榭綴蠨蛸歌梁聚蝙蝠嫁
分紅粉妾賣散蒼頭僕門客思徬徨家人泣咿噢心期
正蕭索宦序仍拘跼懷䇿入崤函驅車辭郟鄏逢時念
既濟聚學思大畜端詳筮仕蓍磨拭穿楊鏃始從讐校
職首中賢良目一拔侍瑶墀再升紆繡服誓酬君王寵
願使朝廷肅密勿奏封章清明操憲牘鷹韝中病下豸
角當邪觸糾繆盡(一作/靜)東周申寃動南蜀危言詆閽寺
直氣忤鈞軸不忍曲作鈎乍能折為玉捫心無媿畏騰
口有謗讟只要明是非何曾虞禍福車摧太行路劒落
酆城獄襄漢問修途荆蠻指殊俗謫為江府掾遣事荆
州牧趨走謁麾幢喧煩視鞭朴簿書常自領縲囚每親
鞠竟日坐官曹經旬曠休沐宅荒渚宫草馬瘦畬田粟
薄俸等涓毫微官同桎梏月中照形影天際辭骨肉鶴
病翅羽垂獸窮爪牙縮行看鬢間白誰勸杯中緑時傷
大野麟命問長沙鵩夏梅山雨漬秋瘴海(一作/江)雲毒巴
水白茫茫楚山青簇簇吟君七十韻是我心所蓄既去
誠莫追將來幸前朂欲除憂惱病當取禪經讀須悟事
皆空無令念將屬請思遊春夢此夢何閃倐豔色即空
花浮生乃焦穀良姻在嘉偶頃刻為單獨入仕欲榮身
須臾成黜辱合者離之始樂兮憂所伏愁恨僧祗長歡
榮刹那促覺悟因傍喻迷執由當局膏明誘闇蛾陽焱
奔癡鹿貪為苦聚落愛是悲林麓水蕩無明波輪廻死
生輻塵應甘露灑垢待醍醐浴障要智燈燒魔須慧刀
戮外熏性易染内戰心難衂法句與心王期君日三復
(微之常以法句及心王頭陀/經相示故申言以卒其志也)
　　　秋晚(十六巻内/)
籬菊花稀砌桐落樹隂離離日色薄單幕踈簾貧寂寞
凉風冷露秋蕭索光隂流轉忽已晚顔色凋殘不如昨
萊妻卧病月明時不搗寒衣空搗藥
　　　謫居
面瘦頭斑四十四逺謫江州為郡吏逢時棄置從不才
未老衰羸為何事火燒寒澗松為燼霜降春林花委地
遭時榮悴一時閒豈是昭昭上天意
　　　偶然二首
楚懷邪亂靈均直放棄合宜何惻惻漢文明聖賈生賢
謫向長沙堪歎息人事多端何足怪天文至信猶差忒
月離于畢合霶􁁉有時不雨誰能測
火發城頭魚水裏救火竭池魚失水乖龍藏在牛領中
雷擊龍來牛枉死人道蓍神龜骨聖試卜魚牛那至此
六十四卦七十鑽畢竟不能知所以
　　　喜山石榴花開(去年自廬山移來/以下十八巻内)
忠州州裏今日花廬山山頭去年樹已憐根損斬新栽
還喜花開依舊數赤玉何人小琴軫紅纈誰家合羅袴
但知爛熳恣情開莫怕南賔桃李妒
　　　惻惻吟
惻惻復惻惻逐臣返鄉國前事難重論少年不再得泥
塗絳老頭斑白炎瘴靈均面黎黑六年不死却歸來道
著姓名人不識
　　　獨眠吟二首
夜長無睡起階前寥落星河欲曙天十五年來明月夜
何曾一夜不孤眠
獨眠客夜夜可憐長寂寂就中今夜最愁人凉月清風
滿床席
　　　期不至
紅燭清尊久延佇出門入門天欲曙星稀月落竟不來
煙栁曨曨鵲飛去
　　　代謝好答崔員外(謝好妓也/十九巻内)
青娥小謝娘白髪老崔郎謾愛胸前雪其如頭上霜别
後曹家碑背上思量好字斷君腸
　
　
　
　
　
　
　
　白香山詩集巻十二
欽定四庫全書
　白香山詩集巻十三　　　　歙縣汪立名編
　　長慶集十三(律詩五言七言/凡九十二首)
　　　代書詩一百韻寄微之
憶在貞元嵗初昇典校司身名同日授心事一言知(貞/元)
(中與微之同登科第俱授/秘書省校書郎始相識也)肺腑都無隔形骸兩不覊疎
狂屬年少閒散為官卑分定金蘭契言通藥石規交賢
方汲汲友直每偲偲有月多同賞無盃不共持秋風拂
琴匣夜雪巻書帷髙上慈恩塔幽尋皇子陂唐昌玉蕊
㑹崇敬牡丹期(唐昌觀玉蕊崇敬寺牡/丹花時多與微之有期)笑勸迂辛酒閒
吟短李詩(辛大立度性迂嗜酒李二十紳形/短能詩故當時有迂辛短李之號)儒風愛敦
質佛理賞𤣥師(劉三十二敦質有儒風庾/七𤣥師談佛理有可賞者)度日曾無悶
通宵靡不為雙聲聨律句八面數宫棊(雙聲聨句八面/宫棊皆當時事)
往往遊三省騰騰出九逵寒銷直城路春到曲江池樹
暖枝條弱山晴彩翠竒峰攢石緑㸃栁惹麴塵絲岸草
煙鋪地園花雪壓枝早光紅照耀新溜碧逶迤幄幕侵
堤布盤筵占地施徴伶皆(一作/求)絶藝選(一作/迎)妓悉(一作/選)
名姬鉛黛凝春態(一作/豔)金鈿耀水嬉風流誇墮髻時世
鬭啼眉(貞元末城中復為/墮馬髻啼眉妝)密坐隨歡促華尊逐勝移香
飄歌袂動翠落舞釵遺籌插紅螺椀觥飛白玉巵打嫌
調笑易飲訝巻波遲(抛打曲有調笑令/飲酒曲有巻白波)殘席諠譁散歸
鞍酩酊騎駝顔烏㡌側醉袖玉鞭垂紫陌傳鐘鼓紅塵
塞路岐幾時曾蹔别何處不相隨荏苒星霜換廻環節
候推兩衙多請告三考欲成資運啓千年聖天成萬物
宜皆當少壯日同惜盛明時光景嗟虛擲雲霄竊暗窺
攻文朝矻矻講學夜孜孜䇿目穿如扎(時與微之集䇿/略之目其數至)
(百/十)毫鋒銳若錐(時與微之各有纎鋒細管筆攜/以就試相顧輒笑目為毫錐)繁張獲
鳥網堅守釣魚坻(謂自冬至夏頻改試期/竟與微之堅待制試也)並受䕫龍薦
齊陳鼂董詞萬言經濟略三䇿(一作/道)太平基中第爭無
敵專場戰不疲輔車排勝陳掎角搴降旗(並謂同鋪/席共筆硯)雙
闕紛容衞千僚儼等衰(謂制舉人欲/唱第之時也)恩隨紫泥降名向
白麻披既在髙科選還從好爵縻東垣君諫諍西邑我
驅馳(元和元年同登制科微/之拜拾遺予授盭厔尉)再喜登烏府多慙侍赤墀
(四年微之復拜監察/予為拾遺學士也)官班分内外遊處遂參差每列鵷
鸞序偏瞻獬豸姿簡威霜凜冽衣彩繡葳㽔正色摧强
禦剛腸嫉喔咿常憎持禄位不擬保妻兒養勇期除惡
輸忠在滅私下鞲驚燕雀當道懾狐狸南國人無怨東
臺吏不欺(微之使東川奏寃八十餘家/詔從而平之因分司東都)理寃多定國切
諫甚辛毘造次行於是平生志在兹道將心共直言與
行兼危水暗波翻覆山藏路嶮巇未為明主識已被倖
臣疑木秀遭風折蘭芳遇霰萎千鈞勢易壓一柱力難
榰騰口因成痏吹毛遂得疵憂來吟貝錦謫去詠江蘺
邂逅塵中遇殷勤馬上辭賈生離魏闕王粲向荆夷水
過清源寺山經綺里祠心揺漢皋珮淚墮峴亭碑(並途/中所)
(經厯/者)驛路縁雲際城樓枕水湄思鄉多繞澤望闕獨登
陴林晚青蕭索江平緑渺瀰野秋鳴蟋蟀沙冷聚鸕鷀
官舍黄茅屋人家苦竹籬白醪充夜酌紅粟備晨炊寡
鶴摧風翮鰥魚失水鬐闇雛啼渴旦凉葉墜相思(此四/句兼)
(含微之鰥/居之思)一㸃寒燈滅三聲曉角吹藍衫經雨故驄馬
卧霜羸念涸誰濡沫嫌醒自歠醨耳垂無伯樂舌在有
張儀負氣衝星劒傾心向日葵金言自銷鑠玉性肯磷
緇伸屈須看蠖窮通莫問龜定知身是患應用道為醫
想子今如彼嗟予獨在斯無憀(一作/悰)當嵗杪有夢到天
涯坐阻連襟帶行乖接履綦潤銷衣上霧香散室中芝
念逺傷遷貶驚時嘆别離素書三往復明月七盈虧(自/與)
(微之别經七/月三度得書)舊里非難到餘歡不易追樹依興善老草
傍靖安衰(㣲之宅在靖安/坊西近興善寺)前事思如昨中懷寫向誰北
村尋古柏南宅訪辛夷(開元觀西北院即隋時龍村佛/堂有古柏一株至今存焉微之)
(宅中有辛夷兩樹常/與微之遊息其下)此日空搔首何人共解頤病多知
夜永年長覺秋悲不飲長如醉加飱亦似飢狂吟一千
字因使寄微之
　　　　(附元稹上令狐相公書云江湖間多有新進/小生不知天下文有宗主妄相倣傚又從而)
　　　　(失遂至有支離褊淺之調皆目為元和體某/又與同門友白居易友善居易雅能為詩就)
　　　　(中愛驅駕文字窮極聲韻或為千言或為五/百言律詩以相投寄小生自審不能有以過)
　　　　(之往往戲排舊韻别創新詞名為次韻蓋欲/以難相挑耳江湖間為詩者或相倣傚或力)
　　　　(不足則至于顛倒語言重複首尾韻同於等/不異於篇亦目為元和詩體而司文者考變)
　　　　(異之由往往歸咎於某嘗以/為雕蟲小事不足自明也)
　(立名按計敏夫紀事樂天詩悶勸迂辛酒閒吟短李/詩迂辛辛邱度也邱度之子一日自云辛氏子來見)
　(李二十紳曰小子每憶白二十二丈詩悶勸疇昔酒/閒吟二十丈詩紳笑曰辛大有此狂兒吾敢不存舊)
　(又云微之守浙東樂天守蘇臺遞筒唱和内一聨云/有月多同賞無杯不共持兩地暗合按杭越唱和在)
　(長慶中此元和五年寄江陵詩/有功不知何所据而云然也)
　　　和鄭元(一作/方)及第後秋歸洛下閒居(同髙侍郎/下隔年及)
　　　(第/)
勤苦成名後優遊得意間玉憐同匠琢桂恨隔年攀山
靜豹難隱谷幽鸎蹔還微吟詩引步淺酌酒開顔門逈
暮臨水窻深朝對山雲衢日相待莫誤許身閒
　　　與諸同年賀座主侍郎新拜太常同宴蕭尚書
　　　　亭子(座主於蕭尚書下/及第得羣字韻)
寵新卿典禮㑹盛客徴文不失遷鶯侣因成賀燕羣池
臺(一作/塘)晴間雪冠葢暮和雲共仰曾攀處年深桂尚薰
　(立名按容齋五筆樂天詩有宴蕭尚書亭子一篇注/云座主於蕭尚書下及第余考登科記樂天以正元)
　(十六年庚辰中書舍人髙郢下第四人登科郢以寶/應二年癸卯禮部侍郎蕭昕下第九人登科迨郢拜)
　(太常時幾四十年矣昕自癸卯放進士之後二十四/年丁卯又以禮部尚書再知貢舉可謂夀俊觀白公)
　(所賦可見唐世舉子之尊尚主/司也正元即貞元避廟諱作正)
　　　東都冬日㑹諸同年宴鄭家林亭(得先/字)
盛時陪上第暇日㑹羣賢桂折因同樹鸎遷各異年賔
階紛組珮妓席儼花鈿促膝齊榮賤差肩次後先助歌
林下水銷酒雪中天他日升沉者無忘共此筵
　(立名按唐時新進士期集讌㑹之名甚多主司具慶/曰大相識主司在偏侍曰次相識主司有兄弟曰小)
　(相識又有聞喜櫻桃月燈打毬牡丹看佛牙其大者/為關宴唐摭言狀元與同年相見後便推一人為録)
　(事舊例率以狀元為録事其餘主宴主酒主樂探花/主茶之類咸以其日辟之國史補既㨗列名於慈恩)
　(寺塔謂之題名大醼於曲江亭子謂之曲江㑹/亦謂之關讌讌後同年各有所之亦謂之離宴)
　　　敘德書情四十韻上宣歙崔中丞(宣州薦送及/第後重投此)
　　　(書/)
元聖生乘運忠賢出應期還將稽古力助立太平基土
控吳兼越州連歙與池山河地襟帶軍鎮國藩維廉察
安江甸澄清肅海夷股肱分外守耳目付中司楚老歌
來暮秦人詠去思望如時雨至福似嵗星移政靜民無
訟刑行吏不欺撝謙驚主寵隂德畏人知白玉慙温色
朱繩讓直辭行為時領袖言作世蓍龜盛幕招賢士連
營訓銳師光華下鵷鷺氣色動熊羆出入麾幢引登臨
劒㦸隨好風迎解榻美景待搴帷晴野霞飛綺春郊栁
宛絲城烏驚畫角江鴈避紅旗藉草朱輪駐攀花紫綬
垂山宜謝公屐洲稱栁家詩酒氣和芳杜絃聲亂子規
分毬齊馬首列舞匝蛾眉醉惜年光晩歡憐日影遲廻
塘排玉棹歸路擁金覊自顧龍鍾者嘗䝉噢咻之仰山
塵不讓涉海水難為身忝鄉人薦名因國士推提攜増
善價拂拭長妍姿射䇿端心術遷喬整羽儀幸穿楊逺
葉謬折桂髙枝佩德潛書帶銘仁闇勒肌飭躬趨館舍
拜手挹階墀霄漢程雖在風塵迹尚卑敝衣羞布素敗
屋厭茅茨養乏晨昏膳居無伏臘資盛時貧可恥壯嵗
病堪嗤擢第名方立躭書力未疲磨鉛重剸割策蹇再
奔馳相馬須憐瘦呼鷹正及飢扶揺重即事㑹有答恩
時
　　　和渭北劉大夫借便秋遮虜寄朝中親友
巨鎮為邦屏全材作國楨韜鈐漢上將文墨魯諸生豹
虎關西卒金湯渭北城寵深初受棨威重正揚兵陳占
山河布軍諳水草行夏苗侵部落宵遁失藩營雲隊攢
戈㦸風行巻斾旌堠空烽火滅氣勝鼓鼙鳴胡馬辭南
牧周師罷北征廻頭問天下何處有欃槍
　　　題故曹王宅(宅在/檀溪)
甲第何年置朱門此地開山當賔閣出溪繞妓堂廻覆
井桐新長䕃窻竹舊栽池荒紅菡蓞砌老緑莓苔捐館
梁王去思人楚客來西園飛葢處依舊月徘徊
　　　自江陵之徐州路上寄兄弟
岐路南將北離憂弟與兄關河千里别風雪一身行夕
宿勞鄉夢晨裝慘旅情家貧憂後事日短念前程煙鴈
翻寒渚霜烏聚古城誰憐陟岡者西楚望南荆
　　　酬哥舒大見贈(去年與哥舒等八人同/登科第今敘㑹散之意)
去嵗歡遊何處去(一作/好)曲江西岸杏園東花下忘歸因
美景尊前勸酒是春風各從微宦風塵裏共度流年離
别中今日相逢愁又喜八人分散兩人同
　　　和談校書秋夜感懐呈朝中親友
遥夜凉風楚客悲清砧繁漏月髙時秋霜似鬢年空長
春草如袍位尚卑詞賦擅名來已久煙霄得路去何遲
漢廷卿相皆知己不薦揚雄欲薦誰
　　　感秋寄逺
惆悵時節晩兩情千里同離憂不散處庭樹正秋風鷰
影動歸翼蕙香銷故叢佳期與芳嵗牢落兩成空
　　　春題華陽觀(觀即華陽公主故/宅有舊内人存焉)
帝子吹簫逐鳯皇空留仙洞號華陽落花何處堪惆悵
頭白宮人掃影堂
　　　秋雨中贈元九
不堪紅葉青苔地又是凉風暮雨天莫怪獨吟秋思苦
比君校近二毛年
　　　城東閒遊
寵辱憂歡不到情任他朝市自營營獨尋秋景城東去
白鹿原頭信馬行
　　　答韋八
麗句勞相贈佳期恨有違(一作佳音/悵有違)早知留酒待悔不
趂花歸春盡緑醅老雨多紅萼稀今朝如一醉猶得及
芳菲
　　　華陽觀桃花時招李六拾遺飲
華陽觀裏仙桃發把酒看花心自知爭忍開時不同醉
明朝後日即空枝
　　　和友人洛中春感
莫悲金谷園中月莫歎天津橋上春若學多情尋往事
人間何處不傷神
　　　送張南簡入蜀
昨日詔書下求賢訪陸沉無論能與否皆起徇名心君
獨南遊去雲山蜀路深
　　　寄陸補闕(前年同/登科)
忽憶前年科第後此時雞鶴蹔同群秋風惆悵須吹散
雞在中庭鶴在雲
　　　華陽觀中八月十五日夜招友翫月
人道中秋明月好欲邀同賞意如何華陽洞裏秋壇上
今夜清光此處多
　　　曲江憶元九
春來無伴閒遊少行樂三分減二分何况今朝杏園裏
閒人逢盡不逢君
　(立名按摭言曲江遊賞雖云自神龍以來然盛於開/元之末國史補曲江大㑹此為下第舉人邇來漸侈)
　(靡皆為上例所占向之下第舉人不復預矣又云勅/下後人置皮袋例以圗章酒器錢絹實其中逢花即)
　(飲故張籍詩云無人不借花園宿到處皆攜酒器行/其皮囊狀元録事同㸃撿闕一則罰金曲江之宴行)
　(市羅列闤闠為之半空公卿家以是日揀選東床車/馬闐塞莫可殫述太平寰宇記曲江池漢武帝所造)
　(名為宜春苑其水曲折有似廣陵之江故名之韋述/記云漢為樂遊苑於曲江池乃世祖設以校文之所)
　(唐以進士每年登科第賜宴/於此葢不忘校文之義也)
　　　過劉三十二故宅
不見劉君來近逺門前兩度滿枝花朝來惆悵宣平過
栁巷當頭第一家
　　　下邽莊南桃花
村南無限桃花發唯我多情獨自來日暮風吹紅滿地
無人解惜為誰開
　　　三月三十日題慈恩寺
慈恩春色今朝盡盡日徘徊倚寺門惆悵春歸留不得
紫藤花下漸黄昏
　(立名按吳光淵鑑誡録長安慈恩寺浮圖起開元至/大和之嵗舉子前名登遊題紀者衆矣文宗朝元稹)
　(白居易劉禹錫唱和千百首傳於京師誦者稱美凡/所至寺觀臺閣林亭或歌或詠之處向來名公詩板)
　(潛自撤之葢有媿於數公之詠也㑹元白因侍香於/慈恩寺塔下忽覩章先輩八元所留之句命僧拂去)
　(埃塵二公移時吟味盡日不厭悉令除去諸家之詩/唯留章公一首而巳樂天曰不謂嚴維出此弟子由)
　(是二公竟不為之詩流自慈恩息筆矣章公詩曰十/層突瓦在虛空四十門開面面風却怪鳥飛平地上)
　(自驚人語半天中廻梯暗踏如穿洞絶頂初攀/似出籠落日鳯城佳氣合滿城春樹雨濛濛)
　　　看惲家牡丹花戲贈李二十
香勝燒蘭紅勝霞城中最數令公家人人散後君須看
歸到江南無此花
　　　春中與盧四周諒華陽觀同居
性情嬾慢好相親門巷蕭條稱作鄰背燭共憐深夜月
蹋花同惜少年春杏壇住僻雖宜病芸閣官微不救貧
文行如君尚憔悴不知霄漢待何人
　　　自城東至以詩代書戲招李六拾遺崔二十六
　　　　先輩
青門走馬趂心期惆悵歸來已校遲應過唐昌玉蕊後
猶當崇敬牡丹時蹔遊還憶崔先輩欲醉先邀李拾遺
尚殘半月芸香俸不作歸粮作酒貲
　　　盭厔縣北樓望山(自此後詩為/畿尉時作)
一為趨走吏塵土不開顔孤負平生眼今朝始見山
　　　縣西郊秋寄贈馬造
紫閣峰西清渭東野煙深處夕陽中風荷老葉蕭條緑
水蓼殘花寂寞紅我厭宦遊君失意可憐秋思兩心同
　　　别韋蘇州
百年愁裏過萬感醉中來惆悵城西别愁眉兩不開
　　　戲題新栽薔薇(時尉/盭厔)
移根易地莫憔悴野外庭前一種春少府無妻春寂寞
花開將爾當夫人
　　　酬王十八李大見招遊山
自憐幽㑹心期阻復媿嘉招書信頻王事牽身去不得
滿山松雪屬他人
　　　縣南花下醉中留劉五
百嵗幾廻同酩酊一年今日最芳菲願將花贈天台女
留取劉郎到夜歸
　　　宿楊家
楊氏弟兄俱醉卧披衣獨起下髙齋夜深不語中庭立
月照藤花影上堦
　　　醉中留别楊六兄弟(三月二/十日别)
春初攜手春深散無日花間不醉狂别後何人堪共醉
猶殘十日好風光
　　　醉中歸盭厔
金光門外昆明路半醉騰騰信馬㢠廻數日非關王事繫
牡丹花盡始歸來
　　　遊雲居寺贈穆三十六地主
亂峰深處雲居路共蹋花行獨惜春勝地本來無定主
大都山屬愛山人
　　　和王十八薔薇澗花時有懷蕭侍御兼見贈
霄漢風塵俱是繫薔薇花委故山深憐君獨向澗中立
一把紅芳三處心
　　　再因公事到駱口驛
今年到時夏雲白去年來時秋樹紅兩度見山心有媿
皆因王事到山中
　　　期李二十文略王十八質夫不至獨宿仙遊寺
文略也從牽吏役質夫何故戀囂塵始知解愛山中宿
千萬人中無一人
　　　酬趙秀才贈新登科諸先輩
莫羨蓬萊鸞鶴侣道成羽翼自生身君看名在丹臺者
盡是人間修道人
　　　過天門街
雪盡終南又欲春遥憐翠色對紅塵千車萬馬九衢上
廻首看山無一人
　　　惜玉蕊花有懷集賢王校書起
芳意將闌風又吹白雲離葉雪辭枝集賢讎校無閒日
落盡瑶花君不知
　(立名按周必大玉蕊辨證唐人甚重玉蕊花故唐昌/觀有之集賢院有之翰林院亦有之皆非凡境也)
　　　春送盧秀才下第遊太原謁嚴尚書
未將時㑹合且與俗浮沈鴻養青冥翮蛟潛雲雨心煙
郊春别逺風磧暮程深墨客投何處并州舊翰林
　　　長安送栁大東歸
白社覊遊伴青門逺别離浮名相引住歸路不同歸
　　　送文暢上人東遊
得道即無著隨縁西復東貌依年臘老心到夜禪空山
宿馴溪虎江行濾水蟲悠悠塵客思春滿碧雲中
　　　社日關路作
晚景函關路凉風社日天青巖新有鷰紅樹欲無蟬愁
立驛樓上厭行官堠前蕭條秋興苦漸近二毛年
　　　重到毓材宅有感
欲入中門淚滿巾庭花無主兩廻春軒窻簾幕皆依舊
只是空堂欠一人
　　　亂後過流溝寺
九月徐州新戰後悲風殺氣滿山河唯有流溝山下寺
門前依舊白雲多
　　　歎髪落
多病多愁心自知行年未老髪先衰隨梳落去何須惜
不落終須變作絲
　　　留别吳七正字
成名共記甲科上署吏同登芸閣間唯是塵心殊道性
秋蓬常轉水長閒
　　　除夜宿洺州
家寄關西住身為河北遊蕭條嵗除夜旅泊在洺州
　　　邯鄲冬至夜思家
邯鄲驛裏逢冬至抱膝燈前影伴身想得家中夜深坐
還應說著逺行人
　　　冬至夜懷湘靈
豔質無由見寒衾不可親何堪最長夜俱作獨眠人
　　　遊仙遊山
闇將心地出人間五六年來人怪閒自嫌戀著未全盡
猶愛雲泉多在山
　　　見尹公亮新詩偶贈絶句
袖裏新詩十首餘吟看句句是瓊琚如何持此將干謁
不及公卿一字書
　　　長安閒居
風竹煙松晝掩關意中長似在深山無人不怪長安住
何獨朝朝暮暮閒
　　　早春獨遊曲江(時為校/書郎)
散職無覊束羸驂少送迎朝從直城出春傍曲江行風
起池東暖雲開山北晴冰銷泉脈動雪盡草芽生露杏
紅初拆煙楊緑未成影遲新度鴈聲澀欲啼鶯閑地心
俱靜韶光眼共明酒狂憐性逸藥效喜身輕慵慢疎人
事幽棲逐野情廻看芸閣笑不似有浮名
　　　秘書省中憶舊山
厭從薄宦校青簡悔别故山思白雲猶喜蘭臺非傲吏
歸時應免動移文
　　　凉夜有懷(自此後詩並/未應舉時作)
凉風吹枕席白露濕衣裳好是相親夜漏遲天氣凉
　　　送武士曹歸蜀(士曹即武/中丞兄)
花落鳥嚶嚶南歸稱野情月宜秦嶺宿春好蜀江行鄉
路通雲棧郊扉近錦城烏臺陟岡送人羨别時榮
　　　江南送北客因憑寄徐州兄弟書(時年/十五)
故園望斷欲何如楚水吳山萬里餘今日因君訪兄弟
數行鄉淚一封書
　　　賦得古原草送别
離離(一作/咸陽)原上草一嵗一枯榮野火燒不盡春風吹又
生逺芳侵古道晴翠接荒城又送王孫去萋萋滿别情
　(立名按堯山堂外紀白樂天初至京以所業謁顧著/作况况覩姓名熟視曰長安來貴居大不易及披巻)
　(首篇曰咸陽原上草一嵗一枯榮野火燒不盡春風/吹又生乃嘆賞曰道得箇語居亦何難前言戲之耳)
　(因為延譽聲名遂振又云長安冰雪至夏月則價等/金璧白詩名動閭閻每需冰雪論筐取之不復償價)
　(日日/如是)
　　　旅次景空寺宿幽上人院
不與人境接寺門開向山暮鐘寒鳥聚秋雨病僧閒月
隱雲樹外螢飛廊宇間幸投花界宿暫得靜心顔
　　　長安正月十五日
諠諠車騎帝王州覊病無心逐勝遊明月春風三五夜
萬人行樂一人愁
　　　過髙將軍墓
原上新墳委一身城中舊宅有何人妓堂賔閣無歸日
野草山花又欲春門客空將感恩淚白楊風裏一霑巾
　　　宿桐廬館同崔存度醉後作
江海漂漂共旅遊一尊相勸散窮愁夜深醒後愁還在
雨滴梧桐山館秋
　　　江樓望歸(時避難/在越中)
滿眼雲水色月明樓上人旅愁春入越鄉夢夜歸秦道
路通荒服田園隔虜塵悠悠滄海畔十載避黄巾
　　　除夜寄弟妹
感時思弟妹不寐百憂生萬里經年别孤燈此夜情病
容非舊日歸思逼新正早晚重歡㑹覊離各長成
　　　感芍藥花寄正一上人
今日階前紅芍藥幾花欲老幾花新開時不解比色相
落後始知如幻身空門此去幾多地欲把殘花問上人
　　　晚秋閒居
地僻門深少送迎披衣閒坐養幽情秋庭不掃攜藤杖
閒蹋梧桐黄葉行
　　　秋暮郊居書懷
郊居人事少晝卧對林巒窮巷厭多雨貧家愁早寒葛
衣秋未換書巻病仍看若問生涯計前溪一釣竿
　　　為薛台悼亡
半死梧桐老病身重泉一念一傷神手攜稚子夜歸院
月冷房空不見人
　　　途中寒食
路傍寒食行人盡(一作/絶)獨占春愁在路傍馬上垂鞭愁
不語風吹百草野田香
　　　題流溝寺古松
煙葉蔥蘢蒼麈尾霜皮剥落紫龍鱗欲知松老看塵壁
死却題詩幾許人
　　　感月悲逝者
存亡感月一澘然月色今宵似往年何處曽經同望月
櫻桃樹下後堂前
　　　代鄰叟言懷
人生何事心無定宿昔如今意不同宿昔愁身不得老
如今恨作白頭翁
　　　自河南經亂關内阻飢兄弟離散各在一處因
　　　　望月有感聊書所懷寄上浮梁大兄於潛七
　　　　兄烏江十五兄兼示符離及下邽弟妹
時難年荒世業空弟兄覊旅各西東田園寥落干戈後
骨肉流離道路中弔影分為千里鴈辭根散作九秋蓬
共看明月應垂淚一夜鄉心五處同
　　　寒閨夜
夜半衾裯冷孤眠嬾未能籠香銷盡火巾淚滴成冰為
惜影相伴通宵不滅燈
　　　寄湘靈
淚眼凌寒凍不流每經髙處即廻頭遥知别後西樓上
應凭闌干獨自愁
　　　冬至宿楊梅館
十一月中長至夜三千里外逺行人若為獨宿楊梅館
冷枕單床一病身
　　　臨江送夏瞻(瞻年七/十餘)
悲君老别我霑巾七十無家萬里身愁見舟行風又起
白頭浪裏白頭人
　　　冬夜示敏巢(時在東/都宅)
爐火欲銷燈欲盡夜長相對百憂生他時諸處重相見
莫忘今宵燈下情
　　　客中守嵗(在栁/家莊)
守嵗尊無酒思鄉淚滿巾始知為客苦不及在家貧畏
老偏驚節防愁預惡春故園今夜裏應念未歸人
　　　問淮水
自嗟名利客擾擾在人間何事長淮水東流亦不閒
　　　宿樟亭驛
夜半樟亭驛愁人起望鄉月明何所見潮水白茫茫
　　　及第後憶舊山
偶獻子虚登上第却吟招隱憶中林春蘿秋桂莫惆悵
縱有浮名不繫心
　　　題李次雲窻竹
不用裁為鳴鳯管不須截作釣魚竿千花百草凋零後
留向紛紛雪裏看
　　　花下自勸酒
酒琖酌來須滿滿花枝看即落紛紛莫言三十是年少
百嵗三分已一分
　　　題李十一東亭
相思夕上松臺立蛩思蟬聲滿耳秋惆悵東亭風月好
主人今夜在鄜州
　　　春村
二月村園暖桑間戴勝飛農夫舂舊榖蠶妾擣新衣牛
馬因風逺雞豚過社稀黄昏林下路鼓笛賽神歸
　　　題施山人野居
得道應無著謀生亦不妨春泥秧稻暖夜火焙茶香水
巷風塵少松齋日月長髙閒真是貴何處覔侯王
　
　
　
　
　
　
　
　
　
　
　
　
　
　
　白香山詩集巻十三
欽定四庫全書
　白香山詩集巻十四　　　歙縣汪立名編
　　長慶集十四(律詩五言七言/凡九十六首)
　　　翰林中送獨孤二十七起居罷職出院
碧落留雲住青冥放鶴還銀臺向南路從此到人間
　　　重尋杏園
忽憶芳時頻酩酊却尋醉處重徘徊杏花結子春深後
誰解多情又獨來
　　　曲江獨行(自此後詩在/翰林時作)
獨來獨去何人識厩馬朝衣野客心閒愛無風水邊坐
楊花不動樹隂隂
　　　同李十一醉憶元九
花時同醉破春愁醉折花枝當酒籌忽憶故人天際去
計程今日到凉(一作/梁)州
　(立名按本事詩元和四年三月元稹為御史鞫獄梓/潼樂天兄弟送别後旬日與李侍郎建閒遊曲江及)
　(慈恩寺飲酣作此詩後旬日得元書果以是日至褒/仍寄詩曰夢君兄弟曲江頭也到慈恩院院遊驛吏)
　(喚人排馬去忽驚身在古/梁州千里神遇若合符契)
　　　同錢員外題絶粮僧巨川
三十年來坐對山唯將無事化人間齋時往往聞鐘笑
一食何如不食閒
　　　絶句代書贈錢員外
欲尋秋景閒行去君病多慵我興孤可惜今朝山最好
强能騎馬出來無
　　　晩秋有懷鄭中舊隱
天髙風嫋嫋鄉思繞關河寥落歸山夢殷勤採蕨歌病
添心寂寞愁入鬢蹉跎晚樹蟬鳴少秋階日上多長閒
羨雲鶴久别媿煙蘿其奈丹墀上君恩未報何
　　　禁中九日對菊花酒憶元九(元九詩云不是花/中偏愛菊此花開)
　　　(盡更/無花)
賜酒盈杯誰共持宮花滿把獨相思相思只傍花邊立
盡日吟君詠菊詩
　　　送王十八歸山寄題仙遊寺
曾於太白峰前住數到仙遊寺裏來黑水澄時潭厎出
白雲破處洞門開林間暖酒燒紅葉石上題詩掃緑苔
惆悵舊遊無(一作/那)復到菊花時節待君廻
　　　答張籍因以代書
憐君馬瘦衣裘薄許到江東訪鄙夫今日正閒天又暖
可能扶病暫來無
　　　曲江早春
曲江栁條漸無力杏園伯勞初有聲可憐春淺遊人少
好傍池邊下馬行
　　　見元九悼亡詩因以此寄
夜淚闇銷明月幌春腸遥斷牡丹庭人間此病治無藥
唯有楞伽四巻經
　　　寒食夜
無月無燈寒食夜夜深猶立闇花前忽因時節驚年幾
四十如今欠一年
　　　杏園花落時招錢員外同醉
花園欲去去應遲正是風吹狼藉時近西數樹猶堪醉
半落春風半在枝
　　　重題西明寺牡丹(時元九/在江陵)
往年君向東都去曾歎花時君未㢠廻今年况作江陵别
惆悵花前又獨來只愁離别長如此不道明年花不開
　　　同錢員外禁中夜直
宮漏三聲知半夜好風凉月滿松筠此時閒坐寂無語
藥樹影中唯兩人
　　　禁中夜作書與元九
心緒萬端書兩紙欲封重讀意遲遲五聲宫漏初鳴後
一㸃窻燈欲滅時
　(立名按元和十二年公在江州作書與微之封題有/詩昔憶封書與君夜金鑾殿後欲明天今夜封書在)
　(何處廬山菴裏曉/燈前即指此書也)
　　　八月十五日夜禁中獨直對月憶(一作/寄)元九
銀臺金闕夕沈沈獨宿相思在翰林三五夜中新月色
二千里外故人心渚宫東面煙波冷浴殿西頭鐘漏深
猶恐清光不同見江陵卑濕足秋隂
　　　寄陳式五兄
年來白髪兩三莖憶别君時髭未生惆悵料君應滿鬢
當初是我十年兄
　　　庾順之以紫霞綺逺贈以詩答之
千里故人心鄭重一端香綺紫氛氳開緘日映晚霞色
滿幅風生秋水紋為褥欲裁憐葉破製裘將剪惜花分
不如縫作合歡被寤寐相思如對君
　　　送元八歸鳳翔
莫道岐州三日程其如風雪一身行與君况是經年别
蹔到城來又出城
　　　雨雪放朝因懷微之
歸騎紛紛滿九衢放朝三日為泥塗不知雨雪江陵府
今日排衙得免無
　　　詠懷
嵗去年來塵土中眼看變作白頭翁如何辦得歸山計
兩頃村田一畆宮
　　　聞微之江陵卧病以大通中散碧腴垂雲膏寄
　　　　之因題四韻
已題一帖紅消散又封一合碧雲英憑人寄向江陵去
道路迢迢一月程未必能治江上瘴且圖遥慰病中情
到時想得君拈得枕上開看眼蹔明
　　　酬錢員外雪中見寄
松雪無塵小院寒閉門不似住長安煩君想我看心坐
報道心空無可看
　　　重酬錢員外
雪中重寄雪山偈問答殷勤四句中本立空名縁破妄
若能無妄亦無空
　　　獨酌憶微之(時對所/贈盞)
獨酌花前醉憶君與君春别又逢春惆悵銀杯來處重
不曾盛酒勸閒人
　　　微之宅殘牡丹
殘紅零落無人賞雨打風摧花不全諸處見時猶悵望
况當元九小亭前
　　　新磨鏡
衰容當(一作/常)晩櫛秋鏡偶新磨一與清光對方知白髪
多鬢毛從幻化心地付頭陀任意渾成雪其如似夢何
　　　感髪落
昔日愁頭白誰知未白衰眼前(一作/看)應落盡無可變成
絲
　　　八月十五日夜聞崔大員外翰林獨直對酒翫
　　　　月因懷禁中清景偶題是詩
秋月髙懸空碧外仙郎靜翫禁闈間嵗中唯有今宵好
海内無如此地閒皓色分明雙闕牓清光深到九門關
遥聞獨醉還惆悵不見金波照玉山
　　　酬王十八見寄
秋思太白峰頭雪晴憶仙遊洞口雲未報皇恩歸未得
慙君為寄北山文
　　　立春日酬錢員外曲江同行見贈
下直遇春日垂鞭出禁闈兩人攜手語千里看山歸栁
色早黄淺水紋新緑微風光向晩好車馬近南稀機盡
笑相顧不驚鷗鷺飛
　　　和錢員外青龍寺上方望舊山
舊峰松雪舊溪雲悵望今朝遥屬君共道使臣非俗吏
南山莫動北山文
　　　宴周皓大夫光福宅(座上/作)
何處風光最可憐妓堂階下砌臺前軒車擁路光照地
絲管入門聲沸天緑蕙不香饒桂酒紅櫻無色讓花鈿
野人不敢求他事唯借泉聲(一作/流泉)伴醉眠
　　　惜牡丹花二首(一首翰林院北㕔花下作一首/新昌竇給事中宅南亭花下作)
惆悵階前紅牡丹晩來唯有兩枝殘明朝風起應吹盡
夜惜衰紅把火看
寂寞萎紅低向雨離披破豔散隨風晴明(一作/天)落地猶
惆悵何况飄零泥土中
　　　答元奉禮同宿見贈
相逢俱歎不閒身直日常多齋日頻曉鼓一聲分散去
明朝風景屬何人
　　　答馬侍御見贈
謬入金門侍玉除煩君問我意何如蟠木詎堪明主用
籠禽徒與故人疎苑花似雪同隨輦宮月如睂伴直廬
淺薄求賢思自代嵇康莫寄絶交書
　　　上巳日恩賜曲江宴㑹即事
賜歡仍許醉此㑹興如何翰苑主恩重曲江春意多花
低羞豔妓鸎散讓清歌共道昇平樂元和勝永和
　　　夜惜禁中桃花因懷錢員外
前日歸時花正紅今夜宿時枝半空坐惜殘芳君不見
風吹狼藉月明中
　　　答劉戒之早秋别墅見寄
凉風木槿籬暮雨槐花枝併起新秋思為得故人詩避
地鳥擇木入(一作/升)朝魚在池城中與山下喧靜闇相思
　　　凉夜有懷
念别感時節早蛩聞一聲風簾夜凉入露簟秋意生燈
盡夢初罷月斜天未明闇凝無限思起傍藥欄行
　　　秋思
病眠夜少夢閒立秋多思寂寞餘雨晴蕭條早寒至鳥
棲紅葉樹月照青苔地何况鏡中年又過三十二
　　　禁中聞蛩
悄悄禁門閉夜深無月明西窻獨闇坐滿耳新蛩聲
　　　秋蛩
切切闇窻下喓喓深草裏秋天思婦心雨夜愁人耳
　　　春夜喜雪有懷王二十二
夜雪有佳趣幽人出書帷微寒生枕席輕素封階墀坐
罷楚絃曲起吟班扇詩明宜滅燭後凈愛巻簾時窻引
曙色早庭銷春氣遲山隂應有興不卧待徽之
　　　酬和元九東川路詩十二首(十二篇皆因新境/追憶舊事不能一)
　　　(一曲敘但隨而和之/唯予與元知之耳)
　　　　駱口驛舊題詩
拙詩在壁無人愛鳥汙苔侵文字殘唯有多情元侍御
繡衣不惜拂塵看
　　　　南秦雪
往嵗曾為西邑吏慣從駱口到南秦三時雲冷多飛雪
二月山寒少有春我思舊事猶惆悵君作初行定苦辛
仍賴愁猿寒不呌若聞猿呌更愁人
　　　　山枇杷花二首
萬重青嶂蜀門口一樹紅花山頂頭春盡憶家歸未得
低紅如解替君愁
葉如裙色碧綃淺花似芙蓉紅粉輕若使此花兼解語
推囚御史定違程
　　　　江樓月
嘉陵江曲曲江池明月雖同人别離一宵光景潛相憶
兩地隂晴逺不知誰料江邊懷我夜正當池畔望君時
今朝共語方同悔不解多情先寄詩
　　　　亞枝花
山郵花木似平陽愁殺多情驄馬郎還似昇平池畔坐
低頭向水自看妝
　　　　江上笛
江上何人夜吹笛聲聲似憶故園春此時聞者堪頭白
况是多愁少睡人
　　　　嘉陵夜有懷二首
露濕墻花春意深西廊月上半床隂憐君獨卧無言語
惟我知君此夜心
不明不闇朦朧(一作/朧朧)月非暖非寒慢慢風獨卧空牀好
天氣平明閒事到心中
　　　　夜深行
百牢關外夜行客三殿角頭宵直人莫道近臣勝逺使
其如同是不閒身
　　　　望驛臺(三月三/十日)
靖安宅裏當窻栁望驛臺前撲地花兩處春光同日盡
居人思客客思家
　　　　江岸棃花
棃花有意(一作/思)縁和葉一樹江頭惱殺君最似孀閨少
年婦白妝素袖碧紗裙
　　　感元九悼亡詩因為代答三首
　　　　答謝家最小偏憐女
嫁得梁鴻六七年躭書愛酒日髙眠雨荒春浦惟生草
雪壓朝厨未有煙身病憂來縁女少家貧忘却為夫賢
誰知厚俸今無分枉向秋風吹紙錢
　　　　答騎馬入空臺
君入空臺去朝往暮還來我入泉臺去泉門無復開鰥
夫仍繫職稚女未勝哀寂寞咸陽道家人覆墓㢠廻
　　　　答山驛夢
入君旅夢來千里閉我幽魂欲二年莫忘平生行坐處
後堂階下竹叢前
　　　和元九與吕二同宿話舊感贈
見君新贈吕君詩憶得同年行樂時爭入杏園齊馬首
潛過栁曲鬭蛾睂八人雲散俱遊宦七度花開盡别離
聞道秋孃猶且在至今時復問微之
　　　憶元九
眇眇江陵道相思逺不知近來文巻裏半是憶君詩
　　　蕭員外寄新蜀茶
蜀茶寄到但驚新渭水煎來始覺珍滿甌似乳堪持翫
况是春深酒渴人
　　　寄上大兄(巳後詩在/邽林居作)
秋鴻過盡無書信病戴紗巾強出門獨上荒臺東北望
日西愁立到黄昏
　　　病中哭金鑾子(小女/子名)
豈料吾方病翻悲汝不全卧驚從枕上扶哭就燈前有
女誠為累無兒豈免憐病來纔十日養得已三年慈淚
隨聲迸悲傷(一作/腸)遇物牽故衣猶架上殘藥尚頭邊送
出深村巷看封小墓田莫言三里地此别是終天
　　　寄内
桑條初緑即為别柿葉半紅猶未歸不如村婦知時節
解為田夫秋擣衣
　　　病氣
自知氣發每因情情在何由氣得平若問病根深與淺
此身應與病齊生
　　　歎元九
不入城中(一作/門)來五載同時班列盡官髙何人牢落猶
依舊唯有江陵元士曹
　　　眼暗
早年勤倦看書苦晚嵗悲傷出淚多眼損不知都自取
病成方悟欲如何夜昏乍似燈將滅朝闇長疑鏡未磨
千藥萬方治不得唯應閉目學頭陀
　　　得袁相書
穀苗深處一農夫面黑頭斑手把鋤何意使人猶識我
就田來送相公書
　　　病中作
病來城裏諸親故厚薄親疎心總知唯有蔚章於我分
深於同在翰林時
　　　感化寺見元九劉三十二題名處
微之謫去千餘里太白無來十一年今日見名如見面
塵埃壁上破窻前
　　　遊悟真寺廻山下别張殷衡
世縁未了住不得孤負青山心共知愁君又入都門去
即是紅塵滿眼時
　　　邨居寄張殷衡
金氏邨中一病夫生涯濩落性靈迂唯看老子五千字
不蹋長安十二衢藥銚夜傾殘酒暖竹床寒取舊氊鋪
聞君欲發江東去能到茅菴訪别無
　　　病中得樊大書
荒邨破屋經年卧寂絶無人問病身惟有東都樊著作
至今書信尚殷勤
　　　開元九詩書巻
紅箋白紙兩三束半是君詩半是書經年不展縁身病
今日開看生蠧魚
　　　晝卧
枹枕無言語空房獨悄然誰知盡日卧非病亦非眠
　　　夜坐
庭前盡日立到夜燈下有時坐徹明此情不語何人㑹
時復長吁一兩聲
　　　暮立
黄昏獨立佛堂前滿地槐花滿樹蟬大抵四時心總苦
就中腸斷是秋天
　　　有感
絶絃與斷絲猶有却續時惟有衷腸斷無應續得期
　　　答友問
似玉童顔盡如霜病鬢新莫驚身頓老心更老於身
　　　村夜
霜艸蒼蒼蟲切切村南村北行人絶獨出門前望野田
月明蕎麥花如雪
　　　聞蟲
暗蟲唧唧夜緜緜况是秋隂欲雨天猶恐愁人暫得睡
聲聲移近卧床前
　　　寒食夜有懷
寒食非長非短夜春風不熱不寒天可憐時節堪相憶
何况無燈各早眠
　　　贈内
漠漠闇苔新雨地微微涼露欲秋天莫對月明思往事
損君顔色減君年
　　　得錢舍人書問眼疾
春來眼闇少心情㸃盡黄連尚未平唯得君書勝得藥
開緘未讀眼先明
　　　還李十一馬
傳語李君勞寄馬病來唯拄(一作/著)杖扶身縱擬强騎無
出處却將牽與趂朝人
　　　九日寄行簡
摘得菊花攜得酒遶村騎馬思悠悠下邽田地平如掌
何處登髙望梓州
　　　夜坐
斜月入前楹迢迢夜坐情梧桐上階影蟋蟀近床聲曙
傍窻間至秋從簟上生感時因憶事不寢到雞鳴
　　　邨居二首
田園莽蒼經春早籬落蕭條盡日風若問經過談笑者
不過田舍白頭翁
門閉仍逢雪厨寒未起煙貧家重寥落半為日髙眠
　　　早春
雪散因和氣冰開得暖光春銷不得處惟有鬢邊霜
　　　王昭君二首(時年/十七)
滿面胡沙滿鬢風睂銷殘黛臉銷紅愁苦辛勤憔悴盡
如今却似畫圖中
漢使却廻憑寄語黄金何日贖蛾睂君王若問妾顔色
莫道不如宮裏時
　(立名按詩人玉屑古人作昭君詞多矣余獨愛樂天/一絶其意優游而不廹切然樂天賦此詩年甚少)
　
　
　
　
　
　
　
　
　
　
　
　
　白香山詩集巻十四
欽定四庫全書
　白香山詩集巻十五　　　歙縣汪立名編
　　長慶集十五(律詩五言七/言九十九首)
　　　渭邨退居寄禮部崔侍郎翰林錢舍人詩一百
　　　　韻
聖代元和嵗閒居渭水陽不才甘命舛多幸遇時康朝
野分倫序賢愚定否臧重文疎卜式尚少棄馮唐由是
推天運從兹樂性場籠禽放髙翥霧豹得深藏世慮休
相擾身謀且自强猶須務衣食未免事農桑薙草通三
徑開田占一坊晝扉扃白版夜碓掃黄粱隙地治場圃
閒時糞土疆枳籬編刺夾薤壟擘科秧穡力嫌身病農
心願嵗穰朝衣典杯酒佩劒博牛羊困倚栽松鍤饑提
採蕨筐引泉來後澗移竹下前岡生計雖勤苦家資甚
渺茫塵埃常滿甑錢帛少盈囊弟病仍扶杖妻愁不出
房傳衣念襤褸(一作/繿縷)舉案笑糟糠犬吠邨胥閙蟬鳴織
婦忙納租看縣帖輸粟問軍倉夕歇攀邨樹秋行遶野
塘雲容隂慘澹月色冷悠揚蕎麥鋪花白棠棃間葉黄
早寒風摵摵新霽月蒼蒼園菜迎霜死庭蕪過雨荒簷
空愁宿鷰壁闇思啼螿眼為㸔書損肱因運甓傷病骸
渾似木老鬢欲成霜少睡知年長端憂覺夜長舊遊多
廢忘往事偶思量忽憶煙霄路常陪劒履行登朝思檢
束入閣學趨蹌命偶風雲㑹恩覃雨露霶沾枯發枝葉
磨鈍起鋒鋩崔閣連鑣騖錢兄接翼翔齊竽混韶夏燕
石厠琳琅同日升金馬分宵直未央共詞加寵命合表
謝恩光廐馬驕初跨天厨味始嘗朝晡頒餅餌寒暑賜
衣裳對秉鵞毛筆俱含雞舌香青縑衾薄絮朱裏幕髙
張晝食恒連案宵眠每並床差肩承詔㫖連署進封章
起艸偏同視疑文最共詳滅私容㸃竄窮理析毫芒便
共輸肝膽何曾異肺腸慎微參石奮決密與張湯禁闥
青交𤨏宮垣紫界牆井欄排菡蓞簷瓦鬭鴛鴦樓額題
鳷鵲池心浴鳯凰風枝萬年動温樹四時芳宿露凝金
掌晨暉上璧璫砌筠塗緑粉庭果滴紅漿曉從朝興慶
春陪宴柏梁傳呼鞭索索拜舞珮鏘鏘仙仗環雙闕神
兵闢兩廂火翻紅尾斾冰卓白竿槍滉瀁經魚藻深沉
近浴堂分庭皆命婦對院即儲皇貴主冠浮動親王轡
閙裝金鈿相照耀朱紫間熒煌毬簇桃花騎歌廵竹葉
觴窪銀中貴帯昂黛内人妝賜禊東城下頒酺曲水傍
尊罍分聖酒妓樂借仙倡淺酌看紅藥徐吟把緑楊宴
㢠廻過御陌行歇入僧房白鹿原東郭(一作/脚)青龍寺北廊
望春花景暖避暑竹風凉下直閒如社尋芳醉似狂有
時還後到無處不相將雞鶴初雖雜蕭蘭久乃彰來燕
隗貴重去魯孔恓惶聚散期難定飛沉勢不常五年同
晝夜一别似參商屈折孤生竹銷摧百鍊鋼途窮任憔
悴道在肯徬徨(一作/慞惶)尚念遺簪折仍憐病雀瘡䘏寒分
賜帛救餒減餘糧藥物來盈裹書題寄滿箱殷勤翰林
主珍重禮闈郎喣沫誠多謝摶扶豈所望提攜勞氣力
吹簸不飛揚拙劣才何用龍鍾分自當妝嫫徒費黛磨
甋詎成璋習隱將時背干名與道妨外身宗老氏齊物
學蒙莊疎放遺千慮愚蒙守一方樂天無怨歎倚命不
劻勷憤懣胸須豁交加臂莫攘珠沉猶是寶金躍未為
祥泥尾休揺掉灰心罷激昂漸閒親道友因病事醫王
息亂歸禪定存神入坐亡斷癡求慧劒濟苦得慈航不
動為吾志無何是我鄉可憐身與世從此兩相忘
　(立名按公此詩押二房字又夢遊春押二行字路次/藍溪押二水字遊悟真寺押二槃字學林新編云子)
　(美飲中八仙歌三十二句押二船字二眠字二天字/三前字又北征一篇押二日字贈汝陽王押二陵字)
　(喜薛璩岑參遷官押二萍字寄賈岳州嚴巴州兩閣/老押二騫字如此類重韻甚多然非剏為葢有所本)
　(文選曹子建美女篇押二難字謝靈運述祖德詩押/二人字阮嗣宗詠懷押二歸字江淹雜體押二門字)
　(王仲宣從軍押二人字古人詩自有體格子美亦傚/古人之作耳韓退之寄孟郊押二奥字此日足可惜)
　(押二光字二江字詩人如此疊用韻者甚多不可具/舉意到即押耳奚足怪蘇詩送江公忽憶釣臺歸洗)
　(耳又曰亦念人生行樂耳注曰二耳義不同故得重/用蓋子瞻自不必注也容齋隨筆樂天渭村退居詩)
　(敘翰苑之親近可見唐時宫禁與外廷不至相隔故/杜詩户外昭容紫袖垂雙瞻御座引朝儀又云舍人)
　(退食收封事宫女開函近御筵而學士獨稱内相至/於與命婦分庭見貴主冠服内人黛妝假仙倡以佐)
　(酒他司/無比也)
　　　酬盧秘書二十韻(時初奉詔除/贊善大夫)
謬厯文塲選慙非翰苑才雲霄髙蹔致毛羽弱先摧識
分忘軒冕知歸返艸萊杜陵書積蠧豐獄劒生苔晦厭
鳴雞雨春驚震蟄雷舊恩收墜履新律動寒灰鳯詔容
徐起鵷行許重陪衰顔雖拂拭蹇步尚徘(一作/低)徊睡少
鐘偏警行遲漏苦催風霜趂朝去雨(一作/泥)雪拜陵㢠廻上
感君猶念傍慙友或推石頑鐫費匠(一作/力)女醜嫁勞媒
倐忽青春度奔波白石(一作/日)頽性將時共背病與老俱
來聞有蓬壺客知懷杞梓材世家標甲第官職滯靈臺
筆盡鉛黄㸃詩成錦繡堆甞思豁雲霧忽喜訪塵埃心
為論文合睂因勸善開不勝珍重意滿袖寫瓊瓌
　　　題盧秘書夏日新栽竹二十韻
湘竹初封植盧生此考槃久持霜節苦新託露根難等
度須當砌疎稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇緑檀欒未夜青
嵐入先秋白露團(一作/漙)拂肩揺翡翠熨手弄琅玕韻透
窻風起隂鋪砌月殘炎天聞覺冷窄地見疑寛梢動勝
揺扇枝低好掛冠碧籠煙羃羃珠灑雨珊珊晚(一作/曉)籜
晴雲展隂芽蟄虺蟠愛從抽馬䇿惜未截魚竿松韻徒
煩聽桃夭不足觀梁慙當家杏臺陋本司蘭(古詩云盧/家蘭室杏)
(為梁又秘書/府即蘭臺也)撐撥詩人興勾牽酒客歡靜連蘆簟滑涼
拂葛衣單豈止消時暑應能保嵗寒莫同凡艸木一種
夏中看
　　　渭村酬李二十見寄
百里音書何太遲暮秋把得暮春詩栁條緑日君相憶
梨葉紅時我始知莫歎學官貧冷落猶勝村客病支離
形容意緒遥看取不似華陽觀裏時
　　　初授贊善大夫早朝寄李二十助教
病身初謁青宫日衰貌新垂白髪年寂寞曹司非熱地
蕭條風雪是寒天逺坊早起常侵鼓瘦馬行遲苦費鞭
一種共君官職冷不如猶得日髙眠
　　　欲與元八卜鄰先有是贈
平生心迹最相親欲隱墻東不為身明月好同三徑夜
緑楊宜作兩家春每因暫出猶思伴豈得安居不擇鄰
可獨終身數相見子孫長作隔墻人
　　　遊城南留元九李二十晚歸
老遊春飲莫相違不獨花稀人亦稀更勸殘杯看日影
猶應趂得鼓聲歸
　　　廣宣上人以應制詩見示因以贈之詔許上人
　　　　居安國寺紅樓院以詩供奉
道林談論惠休詩一到人天(一作/間)便作師香積筵承紫
泥詔昭陽歌唱碧雲詞紅樓許住請銀鑰翠輦陪行蹋
玉墀惆悵甘泉曾侍從與君前後不同時
　　　重過秘書舊房因題長句(時為贊/善大夫)
閣前下馬思徘徊第二房門手自開昔為白面書郎去
今作蒼頭(一作/鬚)贊善來吏人不識多新補松竹相親是
舊栽應有題墻名姓在試將衫袖拂塵埃
　　　重到城七絶句
　　　　見元九
容貌一日減一日心情十分無九分每逢陌路猶嗟歎
何况今朝是見君
　　　　髙相宅
青苔故里懷恩地白髪新生抱病身涕淚雖多無哭處
永寧門館屬他人
　　　　張十八
諫垣幾見遷遺補憲府頻聞轉殿監獨有詠詩張太祝
十年不改舊官銜
　　　　劉家花
劉家墻上花還發李十門前艸又春處處傷心心始悟
多情不及少情人
　　　　裴五
莫怪相逢無笑語感今思舊㦸門前張家伯仲偏相似
每見清揚一惘然
　　　　仇家酒
年年老去歡情少處處春來感事深時到仇家非愛酒
醉時心勝醒時心
　　　　恒寂師
舊遊分散人零落如此傷心事幾條㑹逐禪師坐禪去
一時滅盡定中消
　　　靖安北街贈李二十
榆莢抛錢栁展睂兩人並馬語行遲還似往年安福寺
共君私試却廻時
　　　重傷小女子
學人言語凭牀行嫩似花房脆似瓊纔知恩愛迎三嵗
未辨東西過一生汝異下殤應殺禮吾非上聖詎忘情
傷心自歎鳩巢拙長墮春雛養不成
　　　過顔處士墓
向墳通(一作/道)徑没荒榛滿室詩書積闇塵長夜肯教黄
壤曉悲風不許白楊春簞瓢顔子生仍促布被黔婁死
更貧未㑹悠悠上天意惜將富壽與何人
　　　題周皓大夫新亭子二十二韻
東道常為主南亭别待賓規模何日創景致一時新廣
砌羅紅藥疎窻䕃緑筠鏁開賓閣曉梯上妓樓春置醴
寧三爵加籩過八珍茶香飄紫筍膾縷落紅鱗輝赫車
輿閙珍竒鳥獸馴獼猴看櫪馬鸚鵡喚家人錦額簾髙
巻銀花琖慢廵勸甞光禄酒許看洛川神(周兼光禄卿/有家妓數十)
(人/)斂翠凝歌黛流香動舞巾裙翻繡鸂鶒梳䧟鈿麒麟
笛怨音含楚箏嬌語帶秦侍兒催畫燭醉客吐文茵投
轄多連夜鳴珂便達晨入朝紆紫綬待漏擁朱輪貴介
交三事光榮照四鄰甘濃將奉客穩煖不縁身十載歌
鐘地三朝節鉞臣愛才心倜儻敦舊禮殷勤門以招賢
盛家因好事貧始知豪傑意富貴為交親
　　　賦得聽邊鴻
驚風吹起塞鴻羣半拂平沙半入雲為問昭君月下聽
何如蘇武雪中聞
　　　見楊𢎞貞詩賦因題絶句以自諭
賦句詩章妙入神未年三十即無身常嗟薄命形憔悴
若比𢎞貞是幸人
　　　病中早春
今朝枕上覺頭輕强起堦前試脚行羶膩斷來無氣力
風痰惱得少心情煖銷霜瓦津初合寒減冰渠凍不成
唯有愁人鬢間雪不隨春盡逐春生
　　　送人貶信州判官
地僻山深古上饒土風貧薄道程遥不唯遷客須恓屑
見說居人也寂寥溪畔毒沙藏水弩城頭枯樹下山魈
若於此郡為卑吏刺史㕔前又折腰
　　　曲江醉後贈諸親故
郭東邱墓何年客江畔風光幾日春只合殷勤逐杯酒
不須疎索向交親中天或有長生藥下界應無不死人
除却醉來開口笑世間何事更關身
　　　和元八侍御升平新居四絶句(時方與元/八十鄰)
　　　　看花屋
忽驚映樹新開屋却似當簷故種花可惜年年紅似火
今春始得屬元家
　　　　累土山
堆土漸髙山意出終南移入户庭間玉峰藍水應惆悵
恐見新山忘舊山(元八舊居/在藍田山)
　　　　髙亭
亭脊太髙君莫拆東家留取當西山好看落日斜銜處
一片春嵐映半環
　　　　松樹
白金換得青松樹君既先栽我不栽幸有西風易憑仗
夜深偷送好聲來
　　　醉後却寄元九
蒲池村裏匆匆别灃水橋邊兀兀廻行到城門殘酒醒
萬重離恨一時來
　　　重寄(一作重/寄元九)
蕭散弓驚鴈分飛劒化龍悠悠天地内不死㑹相逢
　　　李十一舍人松園飲小酎酒得元八侍御詩敘
　　　　云在臺中推院有鞠獄之苦即事書懷因酬
　　　　四韻
愛酒舍人開小酌能文御史寄新詩亂松園裏醉相憶
古柏㕔前忙不知早夏我當逃暑日晩衙君是慮囚時
惟因清夜無公事新艸亭中好一期(元於升平宅/新立艸亭)
　　　重到華陽觀舊居
憶昔初年三十二當時秋思已難堪若為重入華陽院
病鬢愁心四十三
　　　答勸酒
莫怪近來都不飲幾囘因醉却沾巾誰料平生狂酒客
如今變作酒悲人
　　　題王侍御池亭
朱門深鎻春池滿岸落薔薇水浸莎畢竟林塘誰是主
主人來少客來多
　　　聽水部吳員外新詩因贈絶句
朱紱仙郎白雪歌和人雖少愛人多明朝說向(一作/與)詩
家道水部如今不姓何
　　　雨夜憶元九
天隂一日便堪愁何况連宵雨不休一種雨中君最苦
偏梁閣道向通州
　　　雨中攜元九詩訪元八侍御
微之詩巻憶同開假日多應不入臺好句無人㻣共詠
衝泥蹋水就君來
　　　贈楊秘書巨源(楊嘗有贈盧洺州詩云三刀夢/益州一箭取遼城由是知名)
早聞一箭取遼城相識雖新有故情清句三朝誰是敵
白鬚四海半為兄貧家薙艸時時入瘦馬尋花處處行
不用更教詩過好折君官職是聲名
　　　和武相公感韋令公舊池孔雀(同用/深字)
索寞少顔色池邊無主禽難收帶泥翅易結著人心頂
毳落殘碧尾花銷闇金放歸飛不得雲海故巢深
　　　寄生衣與微之因題封上
淺色縠衫輕似霧紡花紗袴薄於雲莫嫌輕薄但知著
猶恐通州熱殺君
　　　白牡丹
白花冷淡無人愛亦占芳名道牡丹應似東宫白贊善
被人還喚作朝官
　　　夢舊
别來老大苦修道鍊得離心成死灰平生憶念消磨盡
昨夜因何入夢來
　　　戲題盧秘書新移薔薇
風動翠條腰嫋娜露垂紅萼淚闌干移他到此須為主
不别花人莫使看
　(立名按韻語陽秋云樂天詩多說别花如紫薇花詩/世間少有别花人薔薇花詩不别花人莫使看今好)
　(事之家竒花多矣所謂别花人未之見也鮑溶作仙/壇花詩寄袁德師侍御有欲求御史更分别之句豈)
　(謂是/耶)
　　　曲江夜歸聞元八見訪
自入臺來見面稀班中遥得揖容輝早知相憶來相訪
悔待江頭明月歸
　　　苦熱題恒寂師禪室
人人避暑走如狂獨有禪師不出房可是禪房無熱到
但能心靜即身凉
　　　微之到通州日授館未安見塵壁間有數行字
　　　　讀之即僕舊詩其落句云渌水紅蓮一朶開
　　　　千花百艸無顔色然不知題者何人也微之
　　　　吟歎不足因綴一章兼録僕詩本同寄省其詩
　　　　乃是十五年前初及第時贈長安妓人阿軟絶
　　　　句緬思往事杳若夢中懐舊感今因酬長句
十五年前似夢遊曾將詩句結風流偶助笑歌嘲阿軟
可知傳誦到通州昔教紅袖佳人唱今遣青衫司馬愁
惆悵又聞題處所雨淋江館破墻頭
　　　得微之到官後書備知通州之事悵然有感因
　　　　成四章
來書子細說通州州在山根峽岸頭四面千重火雲合
中心一道瘴江流蟲蛇白晝攔官道蚊蚋(一作/蟆)黄昏撲
郡樓何罪遣君居此地天髙無處問來由
匼匝巔山萬仞餘人家應似甑中居寅年籬下多逢虎
亥日山頭始賣魚衣斑梅雨長須熨米澀畬田不解鉏
努力安心過三考已曾愁殺李尚書(李實尚書先貶此/州身殁於彼處)
　(立名按瀛奎律髓予讀至此乃知古人初無忌諱元/微之貶移通州司馬今蜀之開州也未為甚惡樂天)
　(在江州乃引死人事/寄詩足見前輩真情)
人稀地僻醫巫少夏旱秋霖瘴瘧多老去一身須愛惜
别來四體得如何侏儒飽笑東方朔薏苡讒憂馬伏波
莫遣沈愁結成病時時一唱濯纓歌
通州海内恓惶地司馬人間冗長(去/聲)官傷鳥有弦驚不
定卧龍無水動應難劒埋獄厎誰深掘松偃霜中盡冷
看舉目爭能不惆悵髙車大馬滿長安
　　　病中答招飲者
顧我鏡中悲白髪盡(津上/聲)君花下醉青春不縁眼痛兼
身病可是尊前第二人
　　　鷰子樓三首(并序/)
　徐州故張尚書有愛妓曰盼盼善歌舞雅多風態予
　為校書郎時遊徐泗間張尚書宴予酒酣出盼盼以
　佐歡歡甚予因贈詩云醉嬌勝不得風嫋牡丹花盡
　歡而去爾後絶不相聞迨兹僅一紀矣昨日司勲員
　外郎張仲素績之訪予因吟新詩有燕子樓三首詞
　甚婉麗詰其由為盼盼作也績之從事武寧軍累年
　頗知盼盼始末云尚書既没歸葬東洛而彭城有張
　氏舊第第中有小樓名燕子盼盼念舊愛而不嫁居
　是樓十餘年幽獨塊然于今尚在予愛績之新詠感
　彭城舊遊因同其題作三絶句
滿窻明月滿簾霜被冷燈殘拂卧床燕子樓中霜月夜
秋來只為一人長
鈿暈羅衫色似煙幾囘欲著即澘然自從不舞霓裳曲
疊在空箱十一年
今春有客洛陽囘曾到尚書墓上來見說白楊堪作柱
爭教紅粉不成灰
　　　　(附關盼盼燕子樓詩樓上殘燈伴曉霜獨眠/人起合歡床相思一夜情多少地角天涯未)
　　　　(是長劒北邙松柏鎻愁煙燕子樓中思悄然/自理  履歌塵絶紅袖香消二十年  適看)
　　　　(鴻鴈岳陽囘又覩𤣥禽逼社來瑶/瑟玉簫無意緒任從蛛網任從灰)
　　　感故張僕射諸妓
黄金不惜買蛾睂揀得如花三四枝歌舞教成心力盡
一朝身去不相隨
　(立名按堯山堂外紀云此詩為諷昐盼而作盼盼得/詩反覆讀之泣曰自我公薨背妾非不能死恐百載)
　(之後人以我公重色有從死之妾是玷我公清範也/乃答白公詩曰自守空房恨斂睂形同春後牡丹枝)
　(舍人不㑹人深意訝道泉/臺不去隨旬日不食而死)
　　　初貶官過望秦嶺(自此後詩江/州路上作)
草草辭家憂後事遲遲去國問前途望秦嶺上囘頭立
無限秋風吹白鬚
　　　藍橋驛見元九詩(詩中云江陵/歸時逢春雪)
藍橋春雪君歸日秦嶺秋風我去時每到驛亭先下馬
循墻遶柱覔君詩
　　　韓公堆寄元九
韓公堆北澗西頭冷雨凉風拂面秋努力南行少惆悵
江州猶似勝通州
　　　發商州
商州館裏停三日待得妻孥相逐行若比李三猶自勝
兒啼婦哭不聞聲(時李固/言新没)
　　　武關南見元九題山石榴花見寄
往來同路不同時前後相思兩不知行過關門三四里
榴花不見見君詩
　　　紅鸚鵡(商山/路逢)
安南逺進紅鸚鵡色似桃花語似人文章辯慧皆如此
籠檻何年出得身
　　　題四皓廟
卧逃秦亂起安劉舒巻如雲得自由若有精靈應笑我
不成一事謫江州
　　　罷藥
自學坐禪休服藥從他時復病沉沉此身不要全强健
强健多生人我心
　　　白鷺
人生四十未全衰我為愁多白髪垂何故水邊雙白鷺
無愁頭上亦垂絲
　　　襄陽舟夜
下馬襄陽郭移舟漢隂驛秋風截江起寒浪連天白本
是多愁人復此風波夕
　　　江夜舟行
煙澹月濛濛舟行夜色中江鋪滿槽水帆展半檣風呌
曙嗷嗷鴈啼秋唧唧蟲只應催此客早作白鬚翁
　　　紅藤杖
交親過滻别車馬到江廻惟有紅藤杖相隨萬里來
　　　江上吟元八絶句
大江深處月明時一夜吟君小律詩應有水仙潛出聽
翻將唱作步虚詞
　　　途中感秋
節物行揺落年顔坐變衰樹初黄葉日人欲白頭時鄉
國程程逺親朋處處辭惟憐(一作/殘)病與老一步不相離
　　　登郢州白雪樓
白雪樓中一望鄉青山簇簇水茫茫朝來渡口逢京使
說道煙塵近洛陽(時淮西/冦未平)
　　　舟夜贈内
三聲猿後垂鄉淚一葉舟中載病身莫凭水窻南北望
月明月暗總愁人
　　　逢舊
我梳白髪添新恨君掃青蛾減舊容應被傍人怪惆悵
少年離别老相逢
　　　臼口阻風十日
洪濤白(一作/波)浪塞江津處處邅㢠廻事事迍世上方為失
途客江頭又作阻風人魚鰕遇雨腥盈鼻蚊蚋和煙癢
滿身老大光隂能幾日等閒臼口坐經旬
　　　浦中夜泊
暗上江隄還獨立水風霜氣夜稜稜囘看深浦停舟處
蘆荻花中一㸃燈
　　　盧侍御與崔評事為予於黄鶴樓致宴宴罷同
　　　　望
江邊黄鶴古時樓勞致華筵待我遊楚思淼茫雲水冷
商聲清脆管絃秋白花浪濺頭陀寺紅葉林籠鸚鵡洲
總是平生未行處醉來堪賞醒堪愁
　　　舟中讀元九詩
把君詩巻燈前讀詩盡燈殘天未明眼痛滅燈猶暗坐
逆風吹浪打船聲
　　　舟行阻風寄李十一舍人
扁舟厭泊煙波上輕䇿閒尋浦嶼間虎蹋青泥稠似印
風吹白浪大於山且愁江郡何時到敢望京都幾嵗還
今日料君朝退後迎寒新酎煖開顔
　　　雨中題衰栁
濕屈青條折寒飄黄葉多不知秋雨意更遣欲如何
　　　題王處士郊居
半依雲渚半依山愛此令人不欲還負郭田園八九頃
向陽茅屋兩三間寒松縱老風標在埜鶴雖饑飲啄閒
一卧江村來早晩著書盈帙鬢毛斑
　　　嵗晩旅望
朝來暮去星霜換隂慘陽舒氣序牽萬物秋霜能壞色
四時冬日最凋年烟波半露新沙地鳥雀群飛欲雪天
向晩蒼蒼南北望窮隂旅思兩無邊
　　　晏坐閒吟
昔為京洛聲華客今作江湖潦倒翁意氣銷磨群動裏
形骸變化百年中霜侵殘鬢無多黑酒伴衰顔只蹔紅
賴學禪門非想定千愁萬念一時空
　　　題李山人
厨無煙火室無妻籬落蕭條屋舍低每日將何療饑渴
井華雲粉一刀圭
　　　讀莊子
去國辭家謫異方中心自怪少憂傷為尋莊子知歸處
認得無何是本鄉
　　　江樓偶宴贈同座
南浦閒行罷西樓小宴時望湖凭檻乆待月放杯遲江
果嘗盧橘山歌聽竹枝相逢且同樂何必舊相知
　　　放言五首(并序/)
　元九在江陵時有放言長句詩五首韻髙而體律意
　古而詞新予每詠之甚覺有味雖前輩深於詩者未
　有此作惟李頎有云濟水至清河自濁周公大聖接
　輿狂斯句近之矣予出佐潯陽未届所任舟中多暇
　江上獨吟因綴五篇以續其意耳
朝真暮偽何人辨古往今來厎事無但愛莊(一作/臧)生能
詐聖可知寗子解佯愚艸螢有耀終非火荷露雖團豈
是珠不取燔柴兼照乘可憐光彩亦何殊
世途倚伏都無定塵網牽纒卒未休禍福迴還車轉轂
榮枯反覆手藏鉤龜靈未免刳膓患馬失應無折足憂
不信君看奕棋者輸贏須待局終頭
贈君一法決狐疑不用鑽龜與祝蓍試玉要燒三日滿
(真玉燒三/日不熱)辨材須待七年期(豫章木生七/年而後知)周公恐懼流
言日(一作/後)王莽謙恭未簒時向使當時(一作/初)身便死一
生真偽復誰知
誰家第宅成還破何處親賔哭復歌昨日屋頭堪炙手
今朝門外好張羅北邙未省留閒地東海何曽有定波
莫笑賤貧誇富貴共成枯骨兩如何
泰山不要欺毫末顔子無心羨老彭松樹千年終是朽
槿花一日自為榮何須戀世常憂死亦莫嫌身漫厭生
生去死來都是幻幻人哀樂繫何情
　　　嵗暮道情二首
壯日苦曾驚嵗月長年都不惜光隂為學空門平等法
先齊老少死生心
半故青衫半白頭雪風吹面上江樓禪功自見無人覺
合是愁時亦不愁
　　　讀李杜詩集因題巻後
翰林江左日員外劍南時不得髙官職仍逢苦亂離暮
年逋客恨浮世謫仙悲吟詠流千古聲名動四夷文塲
供秀句樂府待新辭天意君須㑹人間要好詩(賀監知/章目李)
(白為謫/仙人)
　　　強酒
若不坐禪銷妄想即須行醉放狂歌不然秋月春風夜
爭那閒思往事何
　　　獨樹浦雨夜寄李六郎中
忽憶兩家同里巷何曾一處不追隨閒遊預算分朝日
靜語多同待漏時花下放狂衝黑飲燈前起坐徹明棋
可知風雨孤舟夜蘆葦叢中作此詩
　　　聽崔七妓人箏
花臉雲鬟坐玉樓十三絃裏一時愁憑君向道休彈去
白盡江州司馬頭
　　　望江州
江迴望見雙華表知是潯陽西郭門猶去孤舟(一作/城)三
四里水煙沙雨欲黄昏
　　　初到江州
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餧馬行無力蘆荻編房卧有風
遥見朱輪來出郭相迎勞動使君公
　　　醉後題李馬二妓
行揺雲髻花鈿節應似霓裳趂管絃豔動舞裙渾是火
愁凝歌黛欲生煙有風縱道能迴雪無水何由忽吐蓮
疑是兩般心未決雨中神女月中仙
　　　盧侍御小妓乞詩座上留贈
鬱金香汗裛歌巾山石榴花染舞裙好似文君還對酒
勝於神女不歸雲夢中那及覺時見宋玉荆王應羨君
　
　
　白香山詩集巻十五
欽定四庫全書
　白香山詩集巻十六　　　　歙縣汪立名編
　　長慶集十六(律詩五言七言/凡九十六首)
　　　東南行一百韻寄通州元九侍御澧州李十一
　　　　舍人果州崔二十二使君開州韋大員外庾
　　　　三十二補闕杜十四拾遺李二十助教員外
　　　　竇七校書
南去經三楚東來過五湖山頭看候館水面問征途地
逺窮江界天低接(一作/極)海隅飄零同落葉浩蕩似乘桴
漸覺鄉原異深知土俗殊夷音語嘲􁚉蠻態笑睢盱水
市通闤闠煙村混舳艫吏徴魚户稅人納火田租亥日
饒鰕蟹寅年足虎貙成人男作丱事鬼女為巫樓暗攢
倡婦隄喧簇販夫夜船論鋪賃春酒斷瓶沽見果皆盧
橘聞禽悉鷓鴣山歌猿獨呌野哭鳥相呼嶺徼雲成棧
江郊水當郛月移翹柱鶴風汎颭檣烏鼇礙潮無信蛟
驚浪不虞鼍鳴江擂鼓唇氣海浮圖樹裂山魈穴沙含
水弩樞喘牛犁紫芋羸馬放青菰繡面誰家婢鵶頭幾
嵗奴泥中采菱芡燒後拾樵蘇鼎膩愁烹鼈盤腥厭膾
鱸鍾儀徒戀楚張翰浪思吳氣序涼還熱光隂旦復晡
身方逐萍梗年欲近桑榆渭北田園廢江西嵗月徂憶
歸恒慘淡懷舊忽踟蹰自念咸秦客嘗為鄒魯儒藴藏
經國術輕棄度關繻賦力凌鸚鵡詞鋒敵轆轤戰文重
掉鞅射䇿一彎弧崔杜鞭齊下元韋轡並驅名聲逼揚
馬交分過蕭朱世務輕磨揣周行竊覬覦風雲皆㑹合
雨露各霑濡共偶(一作/遇)昇平代偏慙固陋軀承明連夜
直建禮拂晨趨美服頒王府珍羞降御厨議髙通白虎
諫切伏青蒲柏殿行陪宴花樓走看酺神旗張鳥獸天
籟動笙竽戈劒星芒耀魚龍電䇿驅定塲排越妓(一作/漢旅)
促坐進吳歈縹緲疑仙樂嬋娟勝畫圖歌鬟低翠羽舞
汗墮紅珠别選閒遊伴潛招小飲徒一杯愁已破三琖
氣彌麤軟美仇家酒幽閒葛氏姝十千方得斗二八正
當壚論笑杓胡硉談憐鞏囁嚅李酣尤短竇庾醉更蔫
迂鞍馬呼敎住骰盤喝遣輸長驅波巻白連擲采成盧
(骰盤巻白波莫走/鞍馬皆當時酒令)籌併頻逃席觥嚴别置盂滿巵那可
灌頽玉不勝扶入視中樞艸歸乘内廐駒醉曾衝宰相
驕不揖金吾日近恩雖重雲髙勢却孤翻身落霄漢失
脚到泥塗博望移門籍潯陽佐郡符(予自大子贊善大/夫出為江州司馬)
時情變寒暑世利算錙銖望日辭雙闕明朝别九衢播
遷分郡國次第出京都(十年春㣲之移佐通州其年秋/予出佐潯陽明年冬杓直出牧)
(澧州崔二十二出牧/果州韋大出牧開州)秦嶺馳三驛商山上二邘(商山險/道中有)
(東西/二邘)峴陽亭寂寞夏口路﨑嶇大道全生棘中丁盡執
殳江關未撤警淮冦尚稽誅(時淮西未平路經襄/鄂二州界所見如此)林對
東西寺山分大小姑(東林西林寺在廬山北大姑/小姑在廬山南彭蠡湖中)廬峰
蓮刻削湓水帶縈紆(蓮花峰在廬山北湓水在江城南/何遜詩云湓城對湓水湓水縈如)
(帶/)九派吞青艸(潯陽江九派南/通青艸洞庭湖)孤城覆緑蕪(南方城壁/多以艸覆)
黄昏鐘寂寂清曉角嗚嗚春色辭門栁秋聲到井梧殘
芳悲鶗鴂(音啼决/見楚詞)暮節感茱萸蕊拆金英菊花飄雪片
蘆波紅日斜没沙白月平鋪幾見林抽筍頻驚燕引雛
嵗華何倐忽年少不須臾眇黙思千古蒼茫想八區孔
窮縁厎事顔夭有何辜龍智猶經醢龜靈未免刳窮通
應已定聖哲不能踰況我身謀拙逢他厄運拘漂流隨
大海鎚鍜任洪爐險阻嘗之矣栖遲命也夫沈冥消意
氣窮餓耗肌膚防瘴和殘藥迎寒補舊襦書牀鳴蟋蟀
琴匣網蜘蛛貧室如懸磬端憂劇守株時遭人指㸃(一/作)
(客答/難)數被鬼揶揄兀兀都疑夢昏昏半似愚女驚朝不
起妻怪夜長吁萬里抛(一作/離)朋侣(一作/執)三年隔友于自
然悲聚散不是恨榮枯去夏微之瘧今春席八殂天涯
書達否泉下哭知無(去年聞元九瘴瘧書去竞未報今/春聞席八殁久與還往能無慟哭)
謾寫詩盈巻(一作/軸)空盛酒滿壺只添新悵望豈復舊歡
娛壯志因愁減衰容與病俱相逢應不識滿頷白髭鬚
　(立名按洪氏隆與職方乗嶺南村落有市謂之虚以/其不常㑹多虚日也西蜀曰痰言如痰疾間而後作)
　(江南惡以疾稱因止曰亥獨徐筠水志云荆吳俗以/寅申已亥日集於市觀公詩用亥日甚多則徐氏之)
　(說為/是)
　　　初到江州寄翰林張李杜三學士
早攀霄漢上天衢晩落風波委世途雨露施恩無厚薄
蓬蒿隨分有榮枯傷禽側翅驚弓箭老婦低顔事舅姑
碧落三仙曾識面年深記得姓名無
　　　庾樓曉望
獨憑朱檻立凌晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年來庾樓上曾經多少望鄉人
　　　宿西林寺
木落天晴山翠開愛山騎馬入山來心知不及柴桑令
一宿西林便欲(一作/却)囘(柴桑令劉/遺民也)
　(立名按侯鯖録云近見士子多使柴桑令/為陶淵明不知劉遺民曽作柴桑令也)
　　　江樓宴别
樓中别曲催離酌燈下紅裙間緑袍縹緲楚風羅綺薄
錚鏦越調管絃髙寒流帶月澄如鏡夕吹和霜利似刀
尊酒未空歡未盡舞腰歌袖莫辭勞
　　　題山石榴花
一叢千朶壓闌干剪碎紅綃却作團風嫋舞腰香不盡
露銷妝臉淚初乾薔薇帶刺攀應嬾菡蓞生泥翫亦難
爭及此花簷户下任人採弄盡(去/聲)人看
　　　代春贈
山吐晴嵐水放光辛夷花白栁梢黄但知莫作江西意
風景何曾異帝鄉
　　　答春
艸煙低重水花明從道風光似帝京其奈山猿江上呌
故鄉無此斷腸聲
　　　櫻桃花下歎白髪
逐處花皆好隨年貌自衰紅櫻滿眼日白髪半頭時倚
樹無言久攀條欲放遲臨風兩堪歎如雪復如絲
　　　惜落花贈崔二十四
漠漠紛紛不奈何狂風急雨兩相和晩來悵望君知否
枝上稀疎地上多
　　　移山櫻桃
亦知官舍非吾宅且斸山櫻滿院栽上佐近來多五考
少應四度見花開
　　　官舍閒題
職散優閒地身慵老大時送春惟有酒銷日不過棊禄
米麞牙稻園蔬鴨脚葵飽飡仍晏起餘暇弄龜兒(龜兒/即小)
(姪/名)
　　　晩春登大雲寺南樓贈常禪師
花盡頭新白登樓意若何嵗時春日少世界苦人多愁
醉非因酒悲吟不是歌求師治此病惟勸讀楞伽
　　　北樓送客歸上都
憑髙送遠一悽悽却下朱欄手共(一作/即解)攜京路人歸天
直北江樓客散日平西長津欲渡廻船尾殘酒重傾簇
馬蹄不獨别君須强飲窮愁自要醉如泥
　　　北亭招客
疎散郡丞同野客幽閒官舍抵山家春風北户千莖竹
晩日東園一樹花小琖吹醅嘗冷酒深爐敲火炙新茶
能來盡日宮棊否太守知慵放晩衙
　　　宿西林寺早赴東林滿上人之㑹因寄崔二十
　　　　二員外
謫辭魏闕鵷鸞隔老入廬山麋鹿隨薄暮蕭條投寺宿
凌晨清淨與僧期雙林我起聞鐘後隻日君趨入閣時
鵬鷃髙低分皆定莫勞心力遠相思
　　　遊寶稱寺
竹寺初晴日花塘欲晚(一作/曉)春埜猿疑弄客山鳥似呼
人酒嫩傾金液茶新碾玉塵可憐幽靜地堪寄老慵身
　　　早春聞提壺鳥因題鄰家
厭聽秋猿催下淚喜聞春鳥勸提壺誰家紅樹先花發
何處青樓有酒沽進士麤豪尋靜盡拾遺風采近都無
欲期明日東鄰醉變作騰騰一俗夫
　　　見紫薇花憶微之
一叢暗澹將何比淺碧籠裙襯紫巾除却微之見應愛
人間少有别花人
　　　薔薇花一叢獨死不知其故因有是篇
柯條未嘗損根蕟不曾移同類今齊茂孤芳忽獨萎仍
憐委地日正是帶花時碎碧初凋葉燋紅尚戀枝乾坤
無厚薄草木自榮衰欲問因何事春風亦不知
　　　湖亭望水
久雨南湖漲新晴北客過日沉紅有影風定緑無波㟁
没閭閻少灘平船舫多可憐心賞處其奈獨遊何
　　　閒遊
外事因慵廢中懷與靜期尋泉上山遠看筍出林遲白
石磨樵斧青竿理釣絲澄清深淺好最愛夕陽時
　　　憶微之傷仲遠(李三仲遠/去年春䘮)
幽獨辭群久漂流去國賖只將琴作伴惟以酒為家感
逝因看水傷離為見花李三埋地底元九謫天涯舉眼
青雲遠囘頭白日斜可能勝賈誼猶自滯長沙
　　　過鄭處士
聞道移居村塢間竹林多處獨開關故來不是求他事
暫借南亭一望山
　　　霖雨苦多江湖暴漲塊然獨望因題北亭
自作潯陽客無如苦雨何隂昏晴日少閒悶睡時多湖
闊將天合雲低與水和籬根舟子語巷口釣人歌霧島
沉黄氣風帆蹙白波門前車馬道一宿變江河
　　　春末夏初閒遊江郭二首
閒出乘輕屐徐行蹋軟沙觀魚傍湓浦看竹入楊家(湓/浦)
(多魚浦西有楊/侍郎宅多好竹)林迸穿籬筍藤飄落水花雨埋釣舟小
風颺酒旗斜嫩剝青菱角濃煎白茗芽淹留不知夕城
樹欲栖鵶
栁影繁初合鶯聲澀漸稀早梅迎夏結殘絮送春飛西
日韶光盡南風暑氣微展張新小簟熨帖舊生衣緑蟻
杯香嫩紅絲鱠縷肥故園無此味何必苦思歸
　　　紅藤杖(杖出/南蠻)
南詔紅藤杖西江白首人時時攜步月處處把尋春勁
健孤莖直疎圓六節勻火山生處遠瀘水洗來新粗細
纔盈手髙低僅過身天邊望鄉客何日拄歸秦
　　　風雨中尋李十一因題船上
匹馬來郊外扁舟在水濱可憐衝雨客來訪阻風人小
榼沽清醑行厨煑白鱗停杯看栁色各憶故園春
　　　題廬山山下湯泉
一眼湯泉流向東浸泥澆艸煖無功驪山温水因何事
流入金鋪玉甃中
　　　寄蘄州簟與元九因題六韻(時元九/鰥居)
笛竹出蘄春霜刀劈翠筠織成雙鎻簟寄與獨眠人巻
作筒中信舒為席上珍滑如鋪薤葉冷似卧龍鱗清潤
宜乘露鮮華不受塵通州炎瘴地此物最關身
　　　秋熱
西江風候接南威暑氣常多秋氣微猶道江州最凉冷
至今九月著生衣
　　　題元八溪居
溪風漢漠樹重重水檻山窻次苐逢晩葉尚開紅躑躅
秋房初結白芙蓉聲來枕上千年鶴影落杯中五老峰
更媿殷勤留客意魚鮮飯細酒香濃
　　　晩出西郊
散吏閒如客貧州冷似村早凉湖北岸殘照郭西門嬾
鑷從鬚白休治(平聲一/作醫)任眼昏老來何所用少興不多
言
　　　階下蓮
葉展影翻當砌月花開香散入簾風不如種在天池上
猶勝生於埜水中
　　　端居詠懷
賈生俟罪心相似張翰思歸事不如斜日早知驚鵩鳥
秋風悔不憶鱸魚胸襟曾貯匡時䇿懷袖猶殘諫獵書
從此萬縁都擺落欲㩦妻子買山居
　　　夜宿江浦聞元八改官因寄此什
君遊丹陛已三遷我汎滄浪欲二年劒珮曉趨雙鳯闕
煙波夜宿一漁船交親盡在青雲上鄉國遥抛白日邊
若報生涯應笑殺結茅栽芋種畬田
　(立名按元八即元宗簡也英華作元九是誤以為微/之耳公佐江州元九方在通州及移虢州與白公忠)
　(州同除安得所謂劒/珮曉趨雙鳯闕耶)
　　　百花亭
朱檻在空虚凉風八月初山形如峴首江色似桐廬佛
寺乘船入人家枕水居髙亭仍有月今夜宿何如
　　　江樓早秋
南國雖多熱秋來亦不遲湖光朝霽後竹氣晩凉時樓
閣宜佳客江山入好詩清風水蘋葉白露木蘭枝欲作
雲泉計須營伏臘資匡廬一步地官滿更何之
　　　送客之湖南
年年漸見南方物事事堪傷北客情山鬼趫跳惟一足
峽猿哀怨過三聲帆開青艸湖中去衣濕黄梅雨裏行
别後雙魚難定寄近來潮不到湓城
　　　百花亭晩望夜歸
百花亭上晩徘徊雲景隂晴掩復開日色悠揚暎山盡
雨聲蕭䬃渡江來鬢毛遇病雙如雪心緒逢秋一似灰
向夜欲歸愁未了滿湖明月小船廻
　　　西樓
小郡大江邊危樓夕照前青蕪卑濕地白露泬寥天鄉
國此時阻家書何處傳仍聞陳蔡戍轉戰已三年
　　　尋李道士山居兼呈元明府
盡日行還歇遲遲獨上山攀藤老筋力照水病容顔陶
巷招居住茅家許往還飽諳榮辱事無意戀人間
　　　四十五
行年四十五兩鬢半蒼蒼清瘦詩成癖粗豪酒放狂老
來尤委命安處即為鄉或擬廬山下來春結艸堂
　　　寄李相公崔侍郎錢舍人
曽陪鶴馭兩三仙親侍龍輿四五年天上歡娛春有限
世間漂泊海無邊榮枯事過都成夢憂喜情忘便是禪
官滿更歸何處去香爐峰在宅門前
　　　㕔前桂
天台嶺上凌霜樹司馬㕔前委地叢一種不生明月裏
山中猶校勝塵中
　　　尋王道士藥堂因有題贈
行行覔路縁松嶠步步尋花到杏壇白石先生小有洞
黄芽姹女大還丹常悲東郭千家冢欲乞西山五色丸
但恐長生須有籍仙臺試為檢名看
　　　南浦嵗暮對酒送王十五歸京
臘後冰生覆湓水夜來雲闇失廬山風飄細雪落如米
索索蕭蕭蘆葦間此地二年留我住今朝一酌送君還
相看漸老無過醉聚散窮通總是閒
　　　除夜
薄晩支頤坐中宵枕臂眠一從身去國再見日周天老
度江南嵗春抛渭北田潯陽來早晩明日是三年
　　　聞李十一出牧澧州崔二十二出牧果州因寄
　　　　絶句
平生相見即睂開靜念無如李與崔各是天涯為刺史
縁何不覔九江來
　　　元和十二年(按淮西平于十二年十/月時本作十三年誤)淮冦未平
　　　　詔停嵗仗憤然有感率爾成章
聞停嵗仗軫皇情應為淮西冦未平不分氣從歌裏發
無明心向酒中生愚計忽思飛短檄狂心便欲請長纓
從來妄動多如此自笑何曾得事成
　　　庾樓新嵗
嵗時銷旅貌風景觸鄉愁牢落江湖意新年上庾樓
　　　上香爐峰
倚石攀蘿歇病身青笻竹杖白紗巾他時畵出廬山障
便是香爐峰上人
　　　憶㣲之
與君何日出屯䝉魚戀江湖鳥厭籠分手各抛滄海畔
折腰俱老緑衫中三年隔闊音塵斷兩地飄零氣味同
又被新年勸相憶栁條黄軟欲春風
　　　雨夜贈元十八
卑濕沙頭宅連隂雨夜天共聽簷溜滴心事兩悠然把
酒循環飲移牀曲尺眠莫言非故舊相識已三年
　　　寒食江畔
艸香沙暖水雲晴風景令人憶帝京還似往年春氣味
不宜今日病心情聞鶯樹下沈吟立信馬江頭取次行
忽見紫桐花悵望下邽明日是清明
　　　三月三日登庾樓寄庾三十二
三日歡遊辭曲水二年愁卧在長沙每登髙處長相憶
何况兹樓屬庾家
　　　聞李六景儉自河東令授唐鄧行軍司馬以詩
　　　　賀之
誰能淮上靜風波聞道河東應此科不獨文詞供奏記
定將談笑解兵戈泥埋劒㦸終難久水借蛟龍可在多
四十著緋軍司馬男兒官職未蹉跎
　　　石楠樹
可怜顔色好隂凉葉剪紅牋花撲霜繖葢低垂金翡翠
薰籠亂搭繡衣裳春芽細炷千燈燄夏蕊濃焚百和香
見說上林無此樹只敎桃栁占年芳(栁一/作李)
　　　大林寺桃花
人間四月芳菲盡山寺桃花始盛開長恨春歸無覔處
不知轉入此中來
　　　　(附遊大林寺序余與河南元集虚范陽張允/中南陽張深之廣平宋郁安定梁必復范陽)
　　　　(張時東林寺沙門法演智滿士堅利辨道建/神照雲皋息慈寂然凡十七人自遺愛艸堂)
　　　　(厯東西二林抵化城憇峰頂登香爐峰宿大/林寺大林窮逺人迹罕到環寺多清流蒼石)
　　　　(短松瘦竹寺中惟板屋木器其僧皆海東人/山髙地深時節絶晩於時孟夏月如正二月)
　　　　(天棃桃始華澗艸猶短人物風候與平地聚/落不同初到怳然若别造一世界者因口號)
　　　　(絶句既而周覧屋壁見蕭郎中存魏郎中𢎞/簡李補闕渤三人姓名詩句因與集虛輩歎)
　　　　(且曰此地實匡廬間第一境由驛路至山門/曽無半日程自蕭魏李遊迨今垂二十年寂)
　　　　(寥無繼來者嗟乎名利之誘人也如/此時元和十二年四月九日樂天記)
　　　詠懷
自從委順任浮沉漸覺(一作/學)年多功用深面上滅除憂
喜色胸中消盡是非心妻兒不問惟耽酒冠帶皆慵只
抱琴長笑靈均不知命江蘺叢畔苦悲唫
　　　早發楚城驛
過雨塵埃滅㳂江道徑平月乘殘夜出人趂早凉行寂
厯閒唫動冥濛暗思生荷塘翻露氣稻壟㵼泉聲宿犬
聞鈴起栖禽見火驚曨曨煙樹色十里始天明
　(立名按太平寰宇記貞觀八年廢楚城縣歸潯陽詳/其地即舊屬柴桑又云按圖經晉建興元年始立郡)
　(領潯陽柴桑彭澤上甲九江等五縣則潯陽柴桑各/有其地自後併潯陽入柴桑後廢柴桑為潯陽於是)
　(潯陽柴桑合/一縣而名異)
　　　箬峴東池
箬峴亭東有小池早荷新荇緑參差中宵把火行人發
驚起雙棲白鷺鷥
　　　建昌江
建昌江水縣門前立馬敎人喚渡船忽似往年歸蔡渡
艸風沙雨渭河邊
　　　哭從弟
傷心一尉便終身叔母年髙新婦貧一片緑衫消不得
腰金拖紫是何人
　　　香爐峰下新卜山居艸堂初成偶題東壁
五架三間新艸堂石階桂柱竹編牆南簷納日冬天暖
北户迎風夏月凉灑砌飛泉纔有㸃拂窻斜竹不成行
來春更葺東廂屋紙閣蘆簾著孟光
　　　重題
喜入山林初息影厭趨朝市久勞生早年薄有煙霞志
嵗晩深諳世俗情已許虎溪雲裏卧不爭龍尾道前行
從兹耳界應清淨免聽啾啾毁譽聲
長松樹下小谿頭斑鹿胎巾白布裘藥圃茶園為産業
野麋林鶴是交遊雲生澗户衣裳潤嵐隱山厨火燭幽
最愛一泉新引得清泠屈曲遶階流
日髙睡足猶慵起小閣重衾不怕寒遺愛寺泉(一作/鐘)欹
枕聽香爐峰雪撥簾看匡廬便是逃名地司馬仍為送
老官心泰身寧是歸處故鄉可獨在長安
宦途自此心長别世事從今口不言豈止形骸同土木
兼將壽天任乾坤胸中壯氣猶須遣身外浮雲(一作/榮)何
足論還有一條遺恨事髙家門館未酬恩
　　　山中問月
為問長安月誰敎不相(思必/切)離昔隨飛葢處今照入山
時借助秋懷曠留連夜卧遲如歸舊鄉國似對好親知
松下行為伴谿頭坐有期千巖將萬壑無處不相隨
　(立名按老學菴筆記世多言樂天用相字多從俗語/作思必切如為問長安月如何不相離是也然北人)
　(大抵以相字作入聲至今猶然不獨樂天老杜云恰/是春風相欺得夜來吹折數枝花亦從俗聲讀乃不)
　(失律俗謂南人入京師效北語過相/藍輒讀其牓曰大厮國寺傳以為笑)
　　　正月十五日夜東林寺學禪偶懷藍田楊主簿
　　　　因呈智禪師
新年三五東林夕星漢迢迢鐘梵遲花縣當君行樂夜
松房是我坐禪時忽看月滿還相憶始歎春來自不知
不覺定中微念起明朝更問鴈門師
　　　臨水坐
昔為東掖垣中客今作西方社内人手把楊枝臨水坐
閒思往事似前身
　　　山居
山齋方獨往塵事莫相仍藍轝辭鞍馬緇徒換友朋朝
餐惟藥菜夜伴只紗燈除却青衫在其餘便是僧
　　　遺愛寺
弄石臨溪坐尋花遶寺行時時聞鳥語處處是泉聲
　　　山中與元九書因題書後
　　　　(附與微之書四月十日夜樂天白微之微之/不見足下面已三年矣不得足下書欲二年)
　　　　(矣人生幾何離闊如此况以膠漆之心置於/胡越之身進不得相合退不得相忘牽攣乖)
　　　　(隔各欲白首微之微之如何如何天實為之/謂之奈何僕初到潯陽時有熊孺登來得足)
　　　　(下前年病甚時一札上報疾狀次序病心終/論平生交分且云危惙之際不暇及他惟收)
　　　　(數帙文章封題其上曰他日送達白二十二/郎便請以代書悲哉微之於我也其若是乎)
　　　　(又睹所寄聞僕左降詩云殘燈無燄影幢幢/此夕聞君謫九江垂死病中驚起坐暗風吹)
　　　　(雨入寒窻此句他人尚不可聞况僕心哉至/今每吟猶惻惻耳且置是事略敘近懷僕自)
　　　　(到九江巳涉三載形骸且健方寸甚安下至/家人幸皆無恙長兄去夏自徐州至又有諸)
　　　　(院孤小弟妹六七人提挈同來頃所牽念者/今悉置在目前得同寒暖饑飽此一㤗也江)
　　　　(州風候稍凉地少瘴癘乃至蛇虺蚊蚋雖有/甚稀湓魚頗肥江酒極美其餘食物多類北)
　　　　(地僕門内之口雖不少司馬之俸雖不多量/入儉用亦可自給身衣口食且免求人此二)
　　　　(泰也僕去年秋始遊廬山到東西二林間香/爐峰下見雲水泉石勝絶第一愛不能捨因)
　　　　(置艸堂前有喬松十數株修竹千餘竿青蘿/為墻垣白石為橋道流水周於舍下飛泉落)
　　　　(於簷間紅榴白蓮羅生池砌大抵若是不能/殫記每一獨往動彌旬日平生所好者盡在)
　　　　(其中不惟忘歸可以終老此三泰也計足下/久不得僕書必加憂望今故録三泰以先奉)
　　　　(報其餘事况條冩如後云云微之微之作此/書夜正在艸堂中山窻下信手把筆隨意亂)
　　　　(書封題之時不覺欲曙舉頭但見山僧一兩/人或坐或睡又聞山猿谷鳥哀鳴啾啾平生)
　　　　(故人去我萬里瞥然塵念此際蹔生餘習所/牽便成三韻云微之微之此夕我心君知之)
　　　　(乎樂天/頓首)
憶昔封書與君夜金鑾殿後欲明天今夜封書在何處
廬山菴裏曉燈前籠鳥檻猿俱未死人間相見是何年
　(立名按此詩乃七言小律也事文類聚白氏金針有/扇對謂第一句對第三句二句對四句也梅聖俞作)
　(續金針引詩云昔時花下留連飲暖日夭桃鶯亂/吟今日江邊容易别淡煙衰艸馬嘶頻正同此格)
　　　黄石巖下作
久别鵷鸞侣深隨鳥獸群敎他遠親故何處覔知聞昔
日青雲意今移向白雲
　　　戲贈李十三判官
垂鞭相送醉醺醺遥見廬山指似君想君初覺從軍樂
未愛香爐峰上雲
　　　醉中戲贈鄭使君(時使君先歸/留妓樂重飲)
密座移紅毯酡顔照緑杯雙娥留且住五馬任先廻醉
耳歌催醒愁睂笑引開平生少年興臨老蹔重來
　　　江亭夕望
憑髙望遠思悠哉晩上江亭夜未㢠廻日欲没時紅浪沸
月初生處白煙開辭枝雪蕊將春去滿鑷霜毛送老來
爭敢三年作歸計心知不及賈生才
　　　酬元員外三月三十日慈恩寺相憶見寄
悵望慈恩三月盡紫桐花落鳥關關誠知曲水春相憶
其奈長沙老未還赤嶺猿聲催白首黄茅瘴色換朱顔
誰言南國無霜雪盡在愁人鬢髪間
　　　中秋月(英華作/秋月)
萬里清光不可思添愁益(一作/足)恨遶天涯誰人隴外久
征戍何處庭前新别離失寵故姬歸院夜没蕃老將上
樓時照他幾許人腸斷玉兎銀蟾遠不知
　　　謝李六郎中寄新蜀茶
故情周匝向交親新茗分張及病身紅紙一封書後信
緑芽十片火前春湯添勺水煎魚眼末下刀圭攪麴塵
不寄他人先寄我應縁我是别茶人
　(立名按遯叟云火前寒食禁火之前也今世俗多用/穀雨前茶稱為雨前學林新編茶之佳者造在社前)
　(其次火前其/下則雨前)
　　　攜諸山客同上香爐峰遇雨而還沾濡狼籍互
　　　　相笑謔題此解嘲
蕭灑登山去龍鍾遇雨囘磴危攀薜荔石滑踐莓苔韈
汙君相謔鞵穿我自咍莫欺泥土脚曾蹋玉階來
　　　彭蠡湖晩歸
彭蠡湖天晩桃花水氣春鳥飛千白㸃日没半紅輪何
必為遷客無勞是病身但來臨此望少有不愁人
　　　酬贈李鍊師見招
幾年同諫直承明今日求真禮上清曾犯龍鱗容不死
欲騎鶴背覔長生劉綱有婦仙同得伯道無兒累更輕
若許移家相近住便驅雞犬上層城
　　　西河雨夜送客
雲黑雨翛翛江昏水暗流有風催解䌫無月伴登樓酒
罷無多興帆開不少留惟看一㸃火遥認是行舟
　　　登西樓憶行簡
每因樓上西南望始覺人間道路長礙日暮山青簇簇
浸天秋水白茫茫風波不見三年面書信難傳萬里腸
早晩東歸來下峽穩乘船舫過瞿唐
　　　羅子
有女名羅子生來纔兩春我今年已長日夜二毛新顧
念嬌啼面思量老病身直應頭似雪始得見成人
　　　讀僧靈徹詩
東林寺裏西廊下石片鐫題數首詩言句怪來還校别
看名知是老湯師
　　　聽李士良琵琶(人各賦二/十八字)
聲似胡兒彈舌語愁如塞月恨邊雲閒人蹔聽猶睂斂
可使和蕃公主聞
　　　昭君怨
明妃風貌最娉婷合在椒房應四星只得當年備宮掖
何曾專夜奉幃屏見疏從道迷圖畫知屈那敎配虜庭
自是君恩薄如紙(一作命卑/如紙薄)不須一向恨丹青
　　　閒吟
自從苦學空門法銷盡平生種種心惟有詩魔降未得
每逢風月一閒吟
　　　戲問山石榴
小樹山榴近砌栽半含紅萼帶花來爭知司馬夫人妬
移到庭前便不開
　　　編集拙詩成一十五巻因題巻末戲贈元九李
　　　　二十
一篇長恨有風情十首秦吟近正聲每被老元偷格律
(元九向江陵日嘗以拙/詩一軸贈行自後格變)苦敎短李伏歌行(李二十嘗自/負歌行近見)
(予樂府五十/首黙然心伕)世間富貴應無分身後文章合有名莫怪
氣粗言語大新排十五巻詩成
　　　湖上閒望
藤花浪拂(一作/沸)紫葺條菰葉風翻緑剪刀閒弄水芳生
楚思時時合眼詠離騷
　
　
　
　
　
　
　
　
　白香山詩集巻十六
欽定四庫全書
　白香山詩集巻十七　　　　歙縣汪立名編
　　長慶集十七(律詩五言七/言凡一百首)
　　　江南謫居十韻
自哂沈冥客曾為獻納臣壯心徒許國薄命不如人纔
展凌雲翅俄成失水鱗葵枯猶向日蓬斷欲(一作/即)辭春
澤畔長愁地天邊欲老身蕭條殘活計冷落舊交親草
合門無徑煙銷甑有塵憂方知酒聖貧始覺錢神虎尾
難容足羊腸易覆輪行藏與通塞一切任陶鈞
　　　江樓夜吟元九律詩成三十韻
昨夜江樓上吟君數十篇詞飄朱檻底韻墮渌江前清
楚音諧律精微思入𤣥收將白雪麗奪盡碧雲妍寸截
金為句雙雕玉作聨八風淒間發五彩爛相宣氷扣聲
聲冷珠排字字圓文頭交比繡筋骨輭於綿澒湧同波
浪錚鏦過管絃醴泉流出地鈞樂下從天神鬼聞如泣
魚龍聽似禪星廻疑聚集月落為留連鴈感無鳴者猿
愁亦悄然交流遷客淚停住賈人船闇被歌姬乞潛聞
思婦傳斜行題粉壁短巻冩紅箋肉味經時忘頭風當
日痊老張知定伏短李愛應顛(張十八籍李二十/紳皆工律詩故云)道屈
才方振身閒業始專天敎聲烜赫理合命迍邅顧我文
章劣知他氣力全功夫雖共到巧拙尚相懸各有詩千
首俱抛海一邊白頭吟處變青眼望中穿酬答朝妨食
披尋夜廢眠老償文債負宿結字因縁每歎陳夫子(陳/子)
(昂著感興/詩稱於世)常嗟李謫仙(賀知章謂李/白為謫仙)名髙折人爵思苦
減天年(陳竟無官/李亦早夭)不得當時遇空令後代憐相悲今若
此湓浦與通川
　　　潯陽嵗晩寄元八郎中庾三十二員外
閱水年將暮燒金道未成丹砂不肯死白髪自須生病
肺慙杯滿衰顔忌鏡明春深舊鄉夢嵗晩故交情一别
浮雲散雙瞻列宿榮螭頭階下立龍尾道前行封事頻
聞奏除書數見名虚懷事僚友平步取公卿漏盡雞人
報朝囘幼女迎可憐白司馬老大在湓城
　　　元九以緑絲布白輕容見寄製成衣服以詩報
　　　　知
緑絲文布素輕容珍重京華手自封貧友逺勞君寄附
病妻親為我裁縫袴花白似秋雲薄衫色青於春艸濃
欲著却休知不稱折腰無復舊形容
　(立名按齊東野語元微之寄白輕容樂天製而為衣/而詩中容字乃為流俗妄改為庸又作􁀙褣葢不知)
　(其所出也唐類苑輕容無花薄紗也王建宫詞嫌羅/不著愛輕容周賀詩蜀煙飛重錦峽雨潤輕容按容)
　(字之改葢以末句有容字耳不/知唐人用字異義不嫌重押也)
　　　清明日送韋侍御貶䖍州
寂寞清明日蕭條司馬家留餳和冷粥出火煑新茶欲
别能無酒相留亦有花南遷更何處此地已天涯
　　　九江春望
淼茫積水非吾土飄泊浮萍是我身身外信縁為活計
眼前隨事覓交親爐煙豈異終南色湓草寧殊渭北春
此地何妨便終老匹如元是九江人(香爐峰上多煙湓/水岸邊足草因而)
(記/之)
　(立名按韻語陽秋云樂天鑪煙湓草二句葢不忘蔡/渡舊居也老杜偶題云故山迷白閣秋水憶黄陂不)
　(忘秦中舊居也東坡横翠閣詩已見西/湖懷濯錦更看横翠隱峨睂亦此意)
　　　晩題東林寺雙池
向晩雙池好初晴百物新裊枝翻翠羽濺水躍紅鱗萍
泛同遊子蓮開當麗人臨流一惆悵還憶曲江春
　　　贈内子
白髪方興歎青蛾亦伴愁寒衣補燈下小女戲床頭闇
澹屏幃故淒凉枕席秋貧中有等級猶勝嫁黔婁
　　　送客春遊嶺南二十韻(因序嶺南方物以贈之/并擬㣲之送崔二十二)
　　　(之/作)
已訝遊何逺仍嗟别太頻離容君蹙促贈語我殷勤迢
遞天南面蒼茫海北漘訶陵國分界交趾郡為鄰蓊鬱
三光晦温暾四氣勻隂晴變寒暑昏曉錯星辰瘴地難
為老蠻陬不易馴土民稀白首洞主盡黄巾戰艦猶驚
浪戎軍未息塵(時黄家/賊方動)紅旗圍卉服紫綬裹文身麫苦
桄榔裛漿酸橄欖新牙檣迎海舶銅鼓賽江神不凍貪
泉暖無霜毒草春雲煙蟒蛇氣刀劒鱷魚鱗路足羇棲
客官多謫逐臣天黄生颶母(颶母如斷虹/欲大風即見)雨黑長楓人
(楓人因夜雷雨/輒闇長數丈)廻使先傳語征軒早返輪須防杯裏蠱
(南方蠱毒/多置酒中)莫愛槖中珍北與南殊俗身將貨孰親嘗聞
君子誡憂道不憂貧
　(立名按輟耕録南人方言曰溫暾者得懷暖也王建/宮詞新晴草色暖温暾瀛奎律髓大抵中唐人多善)
　(言風土如西北風沙酪漿氊幄之區東南水國蠻島/彞洞之外無不曲盡其妙樂天送人遊嶺南詩亦可)
　(謂曲盡南/中之俗矣)
　　　自題
功名宿昔人多許寵辱斯須自不知一旦失恩先左降
三年隨例未量移馬頭覓角生何日石火敲光住幾時
前事是身俱若此空門不去欲何之
　　　自悲
火宅煎熬地霜松摧折身因知羣動内易死不過人
　　　尋郭道士不遇
郡中乞假來相訪洞裏朝元去不逢看院祇留雙白鶴
入門惟見一青松藥爐有火丹應伏雲碓無人水自舂
(廬山中雲母多故以水/碓擣練俗呼為雲碓)欲問叅同契中事更期何日得
從容
　　　潯陽春三首(元和十/二年作)
　　　　春生
春生何處闇周遊海角天涯徧始休先遣和風報消息
續教啼鳥說來由展張草色長河畔㸃綴花房小樹頭
若到故園應覔我為傳淪落在江州
　　　　春來
春來觸動故鄉情忽見風光憶兩京金谷蹋花香騎入
曲江碾草鈿車行誰家緑酒歡連夜何處紅樓睡失明
獨有不眠不醉客經春冷坐古湓城
　　　　春去
一從澤畔為遷客兩度江頭送暮春白髪更添今日鬢
青衫不改去年身百川未有囘流水一老終無却少人
四十六時三月盡送春爭得不殷勤
　　　夢微之(十二年八月/二十日夜)
晨起臨風一惆悵通川湓水斷相聞不知憶我因何事
昨夜三更夢見君
　　　贈韋鍊師
潯陽遷客為居士身似浮雲心似灰上界女仙無嗜慾
何因相顧兩徘徊共疑過去人間世曾作誰家夫婦來
　　　問劉十九
緑螘新醅酒紅泥小火爐晚來天欲雪能飲一杯無
　　　得行簡書聞欲下峽先以此寄
朝來又得東川信欲取春初發梓州書報九江聞蹔喜
路經三峽想還愁瀟湘瘴霧加餐飯灎澦驚波穩泊舟
欲寄兩行迎爾淚長江不肯向西流
　　　南湖早春
風廻雲斷雨初晴返照湖邊暖復明亂㸃碎紅山杏發
平鋪新緑水蘋生翅低白鴈飛仍重舌澀黄鸝語未成
不道江南春不好年年衰病減心情
　　　元十八從事南海欲出廬山臨别舊居有戀泉
　　　　聲之什因以投和兼伸别情
賢侯辟士禮從容莫戀泉聲問所從雨露初承黄紙詔
煙霞欲别紫霄峰傷弓未息新驚鳥得水難留久卧龍
我正退藏君變化一杯可易得相逢
　　　題韋家泉池
泉落青山出白雲縈邨繞郭幾家分自從引作池中水
深淺方圓一任君
　　　醉中對紅葉
臨風杪秋樹對酒長年人醉貌如霜葉雖紅不是春
　　　遣懷
羲和走馭趁年光不許人間日月長遂使四時都似電
爭教兩鬢不成霜榮銷枯去無非命壯盡衰來亦是常
已共身心要約定窮通生死不驚忙
　　　㸃額魚
龍門㸃額意何如紅尾青鬐却返初見說在天行雨苦
為龍未必勝為魚
　　　聞龜兒詠詩
憐渠已解詠詩章揺膝支頤學二郎莫學二郎吟太苦
纔年四十鬢如霜
　　　對酒
未濟卦中休卜命叅同契裏莫勞心無如飲此銷愁物
一餉愁銷直萬金
　　　東牆夜合樹去秋為風雨所摧今年花時悵然
　　　　有感
碧荑紅縷今何在風雨飄將去不囘惆悵去年牆下地
今春惟有薺花開
　　　病起
病不出門無限時今朝强出與誰期經年不上江樓醉
勞動春風颺酒旗
　　　夢亡友劉太白同遊彰敬寺
三千里外卧江州十五年前哭老劉昨夜夢中彰敬寺
死生魂魄蹔同遊
　　　與果上人殁時題此訣别兼簡二林僧社
本(一作/願)結菩提香火社為嫌煩惱電泡身不須惆悵從
師去先請西方作主人
　　　贈寫真者
子騁丹青日予當醜老時無勞役神思更畫病容儀迢
遞麒麟閣圖功未有期區區尺素上焉用寫真為
　　　劉十九同宿(時淮冦/初破)
紅旗破賊非吾事黄紙除書無我名惟共嵩陽劉處士
圍棊賭酒到天明
　　　十二年冬江西温暖喜元八寄金石稜(一作/凌)到
　　　　因題此詩
今冬臘候不嚴凝暖霧温風氣上騰山脚崦中纔有雪
江流慢處亦無氷欲將何藥防春瘴只有元家金石稜
　　　閒意
不爭榮耀任沈淪日與時疏共道親北省朋僚音信斷
東林長老往還頻病停夜食閒如社慵擁朝裘暖似春
漸老漸諳閒氣味終身不擬作忙人
　　　送友人上峽赴東川辟命
見說瞿塘峽斜銜(一作/横)灎澦根難於尋鳥道險過上龍
門羊角風頭急桃花水色渾山廻若鼇轉舟入似鯨吞
岸合愁天斷波跳恐地翻憐君經此去為感主人恩
　　　夜送孟司功
潯陽白司馬夜送孟功曹江闇管絃急樓明燈火髙湖
波翻似箭霜草殺如刀且莫開征棹隂風正怒號
　　　衰病
老辭遊冶尋花伴病别荒狂舊酒徒更恐五年三嵗後
些些談笑亦應無
　　　題詩屏風絶句(并序/)
　十二年冬微之猶滯通州予亦未離湓上相去萬里
　不見三年鬱鬱相念多以吟詠自解前後辱微之寄
　示之什殆數百篇雖藏篋中永以為好不若置之座
　右如見所思繇是掇律句中短小麗絶者凡一百首
　題録合為一屏風舉目㑹心叅若其人在於前矣前
　輩作事多出偶然則安知此屏不為好事者所傳異
　日作九江一故事爾因題絶句聊以奬之
相憶采君詩作障自書自勘不辭勞障成定被人爭寫
從此南中紙價髙
　　　答微之(微之於閬州西寺手題予詩予又以微/之百篇題此屏上各以絶句相報答之)
君寫我詩盈寺壁我題君句滿屏風與君相遇知何處
兩葉浮萍大海中
　　　偶宴有懷
遇興尋文客因歡命酒徒春遊憶親故夜㑹似京都詩
思閒仍在鄉愁醉蹔無狂來欲起舞慙見白髭鬚
　　　山中酬江州崔使君見寄
眷眄情無限優容禮有餘三年為郡吏一半許山居酒
熟心相待詩來手自書庾樓春好醉明日且囘車
　　　山枇杷
深山老去惜年華況對東溪野枇杷火樹風來翻絳燄
瓊枝日出曬紅紗囘看桃李都無色映得芙蓉不是花
爭奈結根深石底無因移得到人家
　　　聞李尚書拜相因以長句寄賀微之
憐君不久在通川知己新提造化權䕫卨定求才濟世
張雷應辨氣衝天那知淪落天涯日正是陶鈞海内年
肯向泥中抛折劒不收重鑄作龍泉
　　　嵗暮
窮隂急景坐相催壯齒韶顔去不囘舊病重因年老發
新愁多是夜長來膏明自爇縁多事鴈黙先烹為不才
禍福細尋無㑹處不如且進手中杯
　　　雨中赴劉十九二林之期及到寺劉已先去因
　　　　以四韻寄之
雲中臺殿泥中路既阻同遊嬾却還將謂獨愁猶對雨
不知多興已尋山纔應行到千峰裏只校來遲半日間
最惜杜鵑花爛熳春風吹盡不同攀
　　　薔薇正開春酒初熟因招劉十九張大夫崔二
　　　　十四同飲
甕頭竹葉經春熟階底薔薇入夏開似火淺深紅壓架
如餳氣味緑粘臺試將詩句相招去倘有風情或可來
明日早花應更好心期同醉卯時杯
　　　李白墓
采石江邊李白墳繞田無限草連雲可憐荒隴窮泉骨
曾有驚天動地文但是詩人多薄命就中淪落不過君
　　　對酒
漫把參同契難燒伏火砂有時成白首無處問黄芽幻
世如泡影浮生抵眼花惟將緑醅酒且替紫河車
　　　戲答諸少年
顧我長年頭似雪饒君壯嵗氣如雲朱顔今日雖欺我
白髪他時不放君
　　　風雨晩泊
苦竹林邊蘆葦叢停舟一望思無窮青苔撲地連春雨
白浪掀天盡日風忽忽百年行欲半茫茫萬事坐成空
此生飄蕩何時定一縷鴻毛天地中
　　　題崔使君新樓
憂人何處可銷憂碧甃紅闌湓水頭從此潯陽風月夜
崔公樓替庾公樓
　　　山中戲問韋侍御
我抱棲雲志君懷濟世才常吟反招隱那得入山來
　　　贈曇禪師(夢中/作)
五年不入慈恩寺今日尋師始一來欲知火宅焚燒苦
方寸如今化作灰
　　　寄微之
帝城行樂日紛紛天畔窮愁我與君秦女笑歌春不見
巴猿啼哭夜嘗聞何處琵琶絃似語誰家卨墮髻如雲
人生多少歡娛事那獨千分無一分
　　　醉吟二首
空王百法學未得姹女丹砂燒即飛事事無成身老也
醉鄉不去欲何歸
兩鬢千莖新似雪十分一琖欲如泥酒狂又引詩魔發
日午悲吟到日西
　　　曉寢
轉枕重安寢囘頭一欠伸紙窻明覺曉布被煖知春莫
强疎慵性須安老大身雞鳴猶獨睡不博早朝人
　　　答元八郎中楊十二博士
身覺(一作/學)浮雲無所著心同止水有何情但知瀟灑疎
朝市不要﨑嶇隱姓名盡日觀魚臨澗坐有時隨鹿上
山行誰能抛得人間事來共騰騰過此生
　　　湖亭與行簡宿
潯陽少有風情客招宿湖亭盡却囘水檻虚凉風月好
夜深惟共阿怜來(按阿怜行/簡小字也)
　　　八月十五日夜湓亭望月
昔年八月十五夜曲江池畔杏園邊今年八月十五夜
湓浦沙頭水館前西北望鄉何處是東南見月幾囘圓
臨風一嘆無人㑹今夜清光似往年
　　　贈江客
江栁影寒新雨地塞鴻聲急欲霜天愁君獨向沙頭宿
水繞蘆花月滿船
　　　殘暑招客
雲截山腰斷風驅雨脚囘早隂江上散殘暑日中來却
取生衣著重拈小簟開誰能淘晩熱閒飲兩三杯
　　　潯陽秋懷贈許明府
霜紅二林葉風白九江波暝色投煙鳥秋聲帶雨荷馬
閒無處出門冷少人過鹵莽還鄉夢依稀望闕歌共思
除醉外無計奈愁何試問陶家酒新篘得幾多
　　　九日醉吟
有恨頭還白無情菊自黄一為州司馬三見嵗重陽劒
匣塵埃滿籠禽日月長身從漁父笑門任雀羅張問疾
因留客聽吟偶置觴歎時論倚伏懷舊數存亡奈老應
無計治愁或有方無過學王績惟以醉為鄉
　(立名按老學菴筆記白詩四十著緋軍司馬及一為/州司馬此音司字作入聲讀又芥隱筆談白詩燕姬)
　(酌蒲桃金屑琵琶槽/蒲琵字皆從仄聲)
　　　問韋山人山甫
身名身事兩蹉跎試就先生問若何從此神仙學得否
白鬚雖有未為多
　　　送蕭鍊師步虚詞十首巻後以二絶繼之
欲上瀛州臨别時贈君十首步虚詞天仙若愛應相問
向道江州司馬詩
花紙瑶緘松墨字把將天上共誰開試呈王母如堪唱
發遣雙成更取來
　　　贈李兵馬使
身得貳師餘氣槩家藏都尉舊詩章江南别有樓船將
燕頷虯鬚不姓楊
　　　題遺愛寺前溪松
偃亞長松樹侵臨小石溪靜將流水對髙共逺峰齊翠
葢煙籠密花幢雪壓低與僧清影坐借鶴穩枝棲筆寫
形難似琴偷韻易迷暑天風摵摵(一作/瑟瑟)晴夜露凄凄獨
憇依為舍閒行繞作蹊棟梁君莫採留著伴幽棲
　　　廬山草堂夜雨獨宿寄牛二李七庾三十二員
　　　　外
丹霄攜手三君子白髪垂頭一病翁蘭省花時錦帳下
廬山雨夜草菴中終身膠漆心應在半路雲泥迹不同
惟有無生三昧觀榮枯一照兩成空
　　　聞揚十二新拜省郎遥以詩賀
文昌新入有光輝紫界宮牆白粉圍曉日雞人傳漏箭
春風侍女護朝衣雪飄歌句髙難和鶴拂煙霄老慣飛
官職聲名俱入手近來詩客似君稀(頃曾有贈楊詩落/句云不用更教詩)
(過好折君官職是詩/名今故云俱入手)
　　　三月三日懷微之
良時光景長虚擲壯嵗風情已闇銷忽憶同為校書日
每年同醉是今朝
　　　贈韋八
辭君嵗久見君初白髪驚嗟兩有餘容鬢别來今至此
心情料取合何如曾同曲水花亭醉亦共華陽竹院居
豈料天南相見夜哀猿瘴霧宿匡廬
　　　春江閒步贈張山人
江景又妍和牽愁發浩歌晴沙金屑色春水麴塵波紅
簇交枝杏青含巻葉荷藉莎憐輭暖憩樹愛婆娑書信
朝賢斷知音野老多相逢不閒語爭奈日長何
　　　春聽琵琶兼簡長孫司户
四絃不似琵琶聲亂寫真珠細撼鈴指底商風悲颯颯
舌頭胡語苦醒醒如言都尉思京國似訴明妃厭虜庭
遷客共君相勸諫春腸易斷不須聽
　　　吳宮詞
一入吳王殿無人覩翠蛾樓髙時見舞宮靜夜聞歌半
露胷如雪斜廻臉似波妍媸各有分誰敢妒恩多
　　　送韋侍御量移金州司馬(時予官/獨未出)
春歡雨露同霑澤冬歎風霜獨滿衣留滯多時如我少
遷移好處似君稀卧龍雲到須先起蟄燕雷驚尚未飛
莫恨東西溝水别滄溟長短擬同歸
　　　自到潯陽生三女子因詮真理用遣妄懷
宧途本自安身拙世累由來向老多逺謫四年徒已矣
晚生三女擬如何預愁嫁娶真成患細念因縁盡是魔
賴學空王治苦法須抛煩惱入頭陀
　　　江西裴常侍以優禮見待又蒙贈詩輒敘鄙誠
　　　　用伸感謝
一從簪笏事金貂每借温顔放折腰長覺身輕離泥滓
忽驚手重捧瓊瑶馬因囘顧雖增價桐遇知音已半焦
他日秉鈞如見念壯心直氣未全銷
　　　自江州司馬授忠州刺史仰荷聖澤聊書鄙誠
炎瘴抛身逺泥塗索脚難網初鱗撥刺籠久翅摧殘雷
電頒時令陽和變嵗寒遺簪承舊念剖竹授新官鄉覺
前程近心隨外事寛生還應有分西笑問長安
　　　除忠州寄謝崔相公
提拔出泥知力竭吹嘘生翅見情深劒鋒缺折難衝斗
桐尾燒焦豈望琴感舊兩行年老淚酬恩一寸嵗寒心
忠州好惡何須問鳥得辭籠不擇林
　　　初除官蒙裴常侍贈鶻銜瑞草緋袍魚袋因謝
　　　　惠貺兼抒離情
新授銅符未著緋因君裝束始光輝惠深范叔綈𫀆贈
榮過蘇秦佩印歸魚綴白金隨步躍鶻銜紅綬繞身飛
明朝戀别朱門淚不敢多垂恐汙衣
　　　洪州逢熊孺登
靖安院裏辛夷下醉笑狂吟氣最粗莫問别來多少苦
低頭看取白髭鬚
　　　初著刺史緋答友人見贈
故人安慰善為辭五十專城道未遲徒使花袍紅似火
其如蓬鬢白成絲且貪薄俸君應惜不稱衰容我自知
銀印可憐將底用只堪歸舍嚇妻兒
　　　又答賀客
銀章蹔假為專城賀客來多嬾起迎似挂緋衫衣架上
朽株枯竹有何榮
　　　别草堂三絶句
正聽山鳥向陽眠黄紙除書落枕前為感君恩須蹔起
爐峰不擬住多年
久眠褐被為居士忽挂緋袍作使君身出草堂心不出
廬山未要動(一作/勒)移文
三間茅舍向山開一帶山泉繞舍廻山色泉聲莫惆悵
三年官滿却歸來
　　　鍾陵餞送
翠幕紅筵髙在雲歌鐘一曲萬家聞路人指㸃滕王閣
看送忠州白使君
　　　潯陽宴别(此後忠州/路上作)
鞍馬軍城外笙歌祖帳間乘潮發湓口帶雪别廬山暮
景牽行色春寒散醉顔共嗟炎瘴地盡室得生還
　　　戲贈户部李廵官
好語(一作/去)民曹李判官少貪公事且謀歡男兒未死爭
能料莫作忠州刺史看
　　　行次夏口先寄李大夫
連山斷處大江流紅斾逶迤鎮上遊幕下翺翔秦御史
軍前奔走漢諸侯曾陪劒履升鸞殿欲謁旌幢入鶴樓
假著緋袍君莫笑恩深始得向忠州
　　　重贈李大夫
早接清班登玉陛同承别詔直金鑾鳯巢閣上容身穩
鶴鏁籠中展翅難流落多年應是命量移逺郡未成官
慙君獨不欺顦顇猶作銀臺舊眼看
　　　對鏡吟
閒看明鏡坐清晨多病姿容半老身誰論情性乖時事
自想形骸非貴人三殿失恩宜放棄九宮推命合漂淪
如今所得須甘分腰佩銀龜朱兩輪
　　　江州赴忠州至江陵以來舟中示舍弟五十韻
昔作咸秦客常思江海行今來仍盡室此去又專城典
午猶為幸分憂固是榮簈篂州乘送艛艓驛船迎共載
皆妻子同遊即弟兄寧辭浪迹逺且貴賞心并雲展帆
髙掛飈馳櫂迅征泝流從漢浦循路轉荆衡山逐時移
色江隨地改名風光近東早水木向南清夏口煙孤起
湘川雨半晴日煎紅浪沸月射白砂明北渚寒留雁南
枝暖待鶯駢朱桃露萼㸃翠栁含萌亥市魚鹽聚神林
鼓笛鳴壺漿椒葉氣歌曲竹枝聲繫纜憐沙靜垂綸愛
岸平水餐紅粒稻野茹紫花菁甌泛茶如乳臺粘酒似
餳膾長抽錦縷藕脆削瓊英容易來千里斯須進一程
未曾勞氣力漸覺有心情卧穩添春睡行遲帶酒醒忽
愁牽世網便欲濯塵纓早接文場戰曾爭翰苑盟掉頭
稱俊造翹足取公卿且昧隨時義徒輸報國誠衆排恩
易失偏壓勢先傾虎尾憂危切鴻毛性命輕燭蛾誰救
護蠶繭自纒縈斂手辭雙闕囘眸望兩京長沙抛賈誼
漳浦卧劉楨鶗鴂鳴還歇蟾蜍破又盈年光同激箭鄉
思極揺旌潦倒親知笑衰羸舊識驚烏頭因感白魚尾
為勞赬劒學將何用丹燒竟不成孤舟萍一葉雙鬢雪
千莖老見人情盡閒思物理精如湯探冷熱似博鬭輸
贏險路應須避迷途莫共爭此心知止足何物要經營
玉向泥中潔松經雪後貞無妨隱朝市不必謝寰瀛但
在前非悞期無後患嬰多知非景福少語是元亨晦即
全身藥明為伐性兵昏昏隨世俗蠢蠢學黎甿鳥以能
言􁀙龜縁入夢烹知之一何晩猶足保餘生
　　　題岳陽樓
岳陽城下水漫漫獨上危樓凭曲闌春岸緑時連夢澤
夕波(一作/陽)紅處近長安猿攀樹立啼何苦鴈㸃湖飛渡
亦難此地惟堪畫圖障華堂張與貴人看
　　　入峽次巴東
不知逺郡何時到猶喜全家此去同萬里王程三峽外
百年生計一舟中巫山暮足霑花雨隴水春多逆浪風
兩片紅旌數聲鼓使君艛艓上巴東
　(立名按容齋隨筆杜子美詩夜足霑沙雨/春多逆水風樂天巫山隴水二句全用之)
　　　十年三月三十日别微之於灃上十四年三月
　　　　十一日夜遇微之於峽中停舟夷陵三宿而
　　　　别言不盡者以詩終之因賦七言十七韻以
　　　　贈且欲記所遇之地與相見之時為他年會
　　　　話張本也
　　　　(附三遊洞序平淮西之明年冬予自江州司/馬授忠州刺史微之自通州司馬授虢州長)
　　　　(史又明年春各祇命之郡與知退偕行三月/十日叅㑹於夷陵翌日微之反櫂送予至下)
　　　　(牢戍又翌日將别未忍引舟上下者久之酒/酣聞石間泉聲因舍櫂進䇿步入缺岸初見)
　　　　(石如疊如削其怪者如引臂如垂幢次見泉/如㵼如灑其竒者如懸練如不絶綫遂相與)
　　　　(維舟巖下率僕夫芟蕪刈翳梯危縋滑休而/復上者凡四焉仰睇俯察絶無人迹但水石)
　　　　(相薄磷磷鑿鑿跳珠濺玉驚動耳目自未訖/戍愛不能去俄而峡山昏黒雲破月出光氣)
　　　　(含吐互相明滅晶熒玲瓏象生其中雖有敏/口不能名狀既而夕不寐迨旦將去憐竒惜)
　　　　(别且歎且言知退曰斯境勝絶天地間其有/幾乎如之何俯通津緜嵗代寂寥委置䍐有)
　　　　(到者予曰借此喻彼可為長太息豈獨是哉/豈獨是哉微之曰誠哉是言矧吾人難相逢)
　　　　(斯境不易得今兩偶於是得無述乎請各賦/古調詩二十韻書於石壁仍命予序而紀之)
　　　　(又以吾三人始遊故因為三遊洞洞在峽州/上二十里北峰下兩崖相廞間欲將來好事)
　　　　(者知故備/書其事)
灃水店頭春盡日送君上馬謫通川夷陵峽口明月夜
此處逢君是偶然一别五年方見面相攜三宿未廻船
坐從日暮惟長歎語到天明竟未眠齒髮蹉跎將五十
關河迢遞過三千生涯共寄滄江上鄉國俱抛白日邊
往事渺茫都似夢舊遊零落半歸泉醉悲灑淚春杯裏
吟苦支頤曉燭前莫問龍鍾惡官職且聽清脆好詩篇
(微之别來有新詩/數百篇麗絶可愛)别來只是成詩癖老去何曾更酒顛
各限王程須去住重開離宴貴留連黄牛渡北移征櫂
白狗崖東巻别筵(黄牛白狗皆峽中地名/即與微之遇别之所也)神女臺雲閒
繚繞使君灘水急潺湲風淒暝色愁楊栁月弔宵聲哭
杜鵑萬丈赤幢潭底日一條白練峽中天君還秦地辭
炎徼我向忠州入瘴煙未死㑹應相見在又知何地復
何年
　(立名按集中但載此序而其詩已缺焉即元集亦無/此詩可見元白詩亡失者多矣因其與十七韻同時)
　(故附存原/序備考)
　　　題峽中石上
巫女廟花紅似粉昭君邨栁翠於睂誠知老去風情少
見此爭無一句詩
　(立名按雲溪友議樂天除忠州刺史自峽沿流赴郡/時秭歸縣繁知一聞樂天將過巫山先于神女祠粉)
　(壁大書曰忠州刺史今才子行到巫山必有詩為報/髙唐神女道速排雲雨候清詞白公覩題悵然邀知)
　(一至曰厯山劉郎中禹錫三年理白帝欲作一詩於/此怯而不為罷郡經過悉去千餘詩但留四章而巳)
　(此四章者乃古今之絶唱也而人造次不合為之沈/佺期詩巫山髙不極合沓狀竒新闇谷疑風雨幽崖)
　(若鬼神月明三峽曙潮滿九江春為問陽臺客應知/入夢人  王無競詩神女向髙唐巫山下夕陽徘徊)
　(作行雨婉孌逐荆王電影江前落雷聲峽外長霽雲/無處所臺館曉蒼蒼  皇甫冉詩巫峽見巴東迢迢)
　(出半空雲藏坤女館雨到楚王宮朝暮泉聲落寒暄/樹色同清猿不可聽偏在九秋中  李端詩巫山十)
　(二重皆在碧巖中㢠廻合雲藏日霏㣲雨帶風猿聲寒/度水樹色暮連空悲向髙唐去千秋見楚宮白公但)
　(吟此四篇與繁生/同濟卒不賦詩)
　
　
　
　白香山詩集巻十七
欽定四庫全書
　白香山詩集巻十八　　　　歙縣汪立名編
　　長慶集十八(律詩五言七言/凡九十四首)
　　　夜入瞿唐峽
瞿唐天下險夜上信難(一作/艱)哉岸似雙屏合天如匹練
(一作/帛)開逆風驚浪起拔􁫸暗船來欲識愁多少髙於灧
澦堆
　　　初到忠州贈李六
好在天涯李使君江頭相見日黄昏吏人生梗都如鹿
市井蕭疎(一作/疎蕪)只抵邨一隻蘭船(一作/葉船)當驛路(一作/步)百
層石磴上州門更無平地堪行處虚受朱輪五馬恩
　　　郡齋暇日憶廬山草堂兼寄二林僧社三十韻
　　　　皆敘貶官以來出處之意
諌諍知無補遷移分所當不堪匡聖主只合事空王龍
象投新社鵷鸞失故行沈吟辭北闕誘引向西方便住
雙林寺仍開一草堂平治行道路(一作/地)安置坐禪牀手
版支為枕頭巾閣在牆先生烏几舄居士白衣裳竟嵗
何曾悶終身不擬忙滅除殘夢想換盡舊心腸世界多
煩惱形神久損傷正從風鼓浪轉作日銷霜(佛經云生/死無休巳)
(如風鼓海浪又云煩惱/如霜露慧日能消除)吾道尋知止君恩偶未忘忽蒙
頒鳯詔兼謝剖魚章蓮靜方依水葵枯重仰陽三車猶
夕㑹五馬已晨裝去似尋前世來如别故鄉睂低出鷲
嶺脚重下蛇岡(廬山/岡名)漸望廬山遠彌愁峽路長香爐峰
隱隱巴字水茫茫瓢挂留庭樹經收在屋梁春抛紅藥
圃夏憶白蓮塘惟擬捐塵事將何答寵光有期追永遠
(晉時永遠二法師/同隱廬山二林)無政繼龔黄南國秋猶熱西齋夜蹔
涼閒吟四句偈靜對一爐香身老同邱井心空是道場
覓僧為去伴留俸作歸糧為報山中侣憑看竹下房㑹
應歸去在松菊莫教荒
　　　贈康叟
八十秦翁老不歸南賓太守乞寒衣再三憐汝非他意
天寶遺民見漸稀
　　　鸚鵡
竟日語還黙中宵棲復驚身囚縁彩翠心苦為分明暮
起歸巢思春多憶侣聲誰能拆籠破從放快飛鳴
　　　京使囘累得南省諸公書因以長句詩寄謝蕭
　　　　五劉二元八吳十一韋大陸郎中崔二十二
　　　　牛二李七庾三十二李六李十楊三樊大楊
　　　　十二員外
雪壓泥埋未死身每勞存問媿交親浮萍漂泊三千里
列宿參差十五人禁月落時君待漏畬煙深處我行春
瘴鄉得老猶為幸豈敢傷嗟白髪新
　　　東城春意
風輭雲不動郡城東北隅晩來春澹澹天氣似京都絃
管隨宜有杯觴不道無其如親故遠無可共歡娛
　　　木蓮樹圖(并序/)
　木蓮樹生巴峽山谷間巴民亦呼為黄心樹大者髙
　五丈涉冬不凋身如青楊有白文葉如桂厚大無脊
　花如蓮香色豔膩皆同獨房蘂有異四月初始開自
　開迨謝僅二十日忠州西北十里有鳴玉谿生者穠
　茂尤異元和十四年夏命道士毋邱元志寫惜其遐僻
　因題三絶句云
如折芙容栽旱地似抛芍藥挂髙枝雲埋水隔無人識
惟有南賓太守知
紅似燕支膩如粉傷心好物不須臾山中風起無時節
明日重來得在無
已愁花落荒巖底復恨根生亂石間幾度欲移移不得
天教抛擲在深山
　(立名按太平寰宇記鳴玉溪在忠州西十里上/有懸巖瀑布髙五十餘丈潭洞幽邃古木蒼然)
　　　種桃杏
無論海角與天涯大抵心安即是家路遠誰能念鄉曲
年深兼欲忘京華忠州且作三年計種杏栽桃擬待花
　　　新秋
二毛生鏡日一葉落庭時老去爭由我愁來欲泥誰空
銷閒嵗月不見舊親知惟弄扶牀女時時强展睂
　　　龍昌寺荷池
冷碧新秋水殘紅半破蓮從來寥落意不似此池邊
　　　聽竹枝贈李侍御
巴童巫女竹枝歌懊惱何人怨咽多蹔聽遣君猶悵望
長聞教我復如何
　　　寄胡餅與楊萬州
胡麻餅様學京都麫脆油香新出爐寄與飢饞楊大使
嘗看得似輔興無
　　　感櫻桃花因招飲客
櫻桃昨夜開如雪鬢髮今年白似霜漸覺花前成老醜
何曾酒後更顛狂誰能聞此來相勸共泥春風醉一塲
　　　東亭閒望(按英華/作閒坐)
東亭盡日坐誰伴寂寥身緑桂(一作/樹)為佳客紅蕉當美
人笑言雖不接情狀似相親不作悠悠想如何度晩春
　　　畫木蓮花圖寄元郎中
花房膩似紅蓮朶豔色鮮如紫牡丹惟有詩人應解愛
丹青寫出與君看
　　　和李澧州題韋開州經藏詩
既悟蓮花藏須遺貝葉書菩提無處所文字本空虚觀
指非知月忘筌是得魚聞君登彼岸舍筏復何如
　　　九日題塗溪
蕃(一作/萫)草席鋪楓葉岸竹枝歌送菊花杯明年尚作南
賓守或可重陽更一來
　　　即事寄微之
畬田澀米不耕鉏旱地荒園少菜蔬想念土風今若此
料看生計合何如衣縫紕纇黄絲絹飯下腥鹹白小魚
飽暖飢寒何足道此身長短是空虛
　　　題郡中茘枝詩十八韻兼寄萬州楊八使君
　　　　(附茘枝圖序茘枝生巴峽間樹形團團如帷/葢葉如桂冬青花如橘春榮實如丹夏熟紫)
　　　　(如蒲萄核如枇杷殻如紅繒膜如紫綃瓤肉/瑩白如氷雪漿液甘酸如醴酪大略如彼其)
　　　　(實過之若離本枝一日而色變二日而香變/三日而味變四五日外色香味盡去矣元和)
　　　　(十五年夏南賓守樂天命工史圖而書之/葢為不識者與識而不及一二三日者云)
竒果標南土芳林對北堂素華春漠漠丹實夏煌煌葉
捧低垂户枝擎重壓牆始因風弄色漸與日爭光夕訝
條懸火朝驚樹㸃粧深於紅躑躅大校白檳榔星綴連
心朶珠排耀眼房紫羅裁襯殻白玉裹填瓤早嵗曾聞
說今朝始摘嘗嚼疑天上味齅異世間香潤勝蓮生水
鮮逾橘得霜燕支掌中顆甘露舌頭漿物少尤珍重天
髙苦渺茫巳教生暑月又使阻遐方粹液靈難駐妍姿
嫩易傷近南光景熱向北道途長不得充王賦無由寄
帝鄉惟君堪擲贈面白似潘郎
　　　留北客
峽外相逢遠尊前一㑹難即今分手别且强展睂歡楚
袖蕭條舞巴絃趣(從速/反)數彈笙歌隨分有莫作帝鄉看
　　　重寄茘枝與楊使君時聞楊使君欲種植故有
　　　　落句之戲
摘來正帶凌晨露寄去須憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
　　　和萬州楊使君四絶句
　　　　競渡
競渡相傳為汨羅不能止遏意無他自經放逐來憔悴
能校靈均死幾多
　　　　江邊草
聞君澤畔傷春草憶在天門街裏時漠漠淒淒愁(一作/秋)
滿眼就中惆悵是江蘺
　　　　嘉慶李
東都緑李萬州栽君手封題我手開把得欲嘗先悵望
與渠同别故鄉來
　　　　白槿花
秋蕣晩英無豔色何因栽種在人家使君只别羅敷面
爭解囘頭愛白花
　　　和行簡望郡南山
反照前山雲樹明從君苦道似華清試聽腸斷巴猿叫
早晩驪山有此聲
　　　　望郡南山　　　　　　　　白行簡
　臨江一嶂白雲間紅緑層層錦繡斑不作巴南天外
　意何如昭應望驪山(按此詩本行簡作今本/誤作望郡南山寄行簡)
　　　種茘枝
紅顆珍(一作/真)珠誠可愛白鬚太守亦何癡十年結子知
誰在自向庭中種茘枝
　　　陰雨
嵐霧今朝重江山此地深灘聲秋更急峽氣曉多陰望
闕雲遮眼思鄉雨(一作/淚)滴心將何慰幽獨賴此北窻琴
　　　送客歸京
水陸四千里何時歸到秦舟辭三峽雨馬入九衢塵有
酒留行客無書寄貴人惟聞逺傳語好在曲江春
　　　送蕭處士遊黔南
能文好飲老蕭郎身似浮雲鬢似霜生計抛來詩是業
家園忘却酒為鄉江從巴峽初成字猿過巫陽始斷腸
不醉黔中爭去得磨圍山月正蒼蒼
　　　東樓醉
天涯深峽無人地嵗暮窮陰欲夜天不向東樓時一醉
如何擬過二三年
　　　寄微之(時微之為/虢州司馬)
髙天黙黙物茫茫各有來由致損傷鸚為能言長翦翅
龜縁難死久搘牀莫嫌冷落抛閒地猶勝炎蒸卧瘴鄉
外物竟關身底事謾排門㦸繫腰章
　　　東樓招客夜飲
莫辭數數醉東樓除醉無因破得愁惟有緑尊紅燭下
蹔時不似在忠州
　　　醉後戲題
自知清冷似冬凌每被人呼作律僧今夜酒醺羅綺煖
被君融盡玉壺氷
　　　冬至夜
老去襟懷常濩落病來鬚髮轉蒼浪心灰不及爐中火
鬢雪多於砌下霜三峽南賔城最遠一年冬至夜偏長
今宵始覺房櫳冷坐索寒衣䛏孟光
　　　竹枝詞四首
瞿塘峽口水煙低白帝城頭月向西唱到竹枝聲咽處
寒猿闇鳥一時啼
竹枝苦怨怨何人夜靜山空歇又聞蠻兒巴女齊聲唱
愁殺江南(一作/樓)病使君
巴東船舫上巴西波面風生雨脚齊水蓼冷花紅簇簇
江蘺溼葉碧淒淒
江畔誰人唱竹枝前聲斷咽後聲遲怪來調古縁詞苦
多是通州司馬詩
　　　酬嚴中丞晩眺黔江見寄
江水三廻曲愁人兩地情磨圍山下色明月峽中聲晩
後連天碧秋來徹底清臨流有新恨照見白鬚生
　　　寄題楊萬州四望樓
江上新樓名四望東西南北水茫茫無由得與君攜手
同凭闌干一望鄉
　　　答楊使君登樓見憶
忠萬樓中南北望南州煙水北州雲兩州何事偏相憶
各是籠禽作使君
　　　除夜
嵗暮紛多思天涯渺未歸老添新甲子病減舊容輝鄉
國仍留念功名已息機明朝四十九應轉悟前非
　　　聞雷
瘴地風霜早温天氣候催窮冬不見雪正月巳聞雷震
蟄蟲蛇出驚枯草木開空餘客方寸依舊似寒灰
　　　春至
若為南國春還至爭向東流日又長白片落梅浮澗水
黄梢新栁出城牆閒拈蕉葉題詩詠悶取藤枝引酒嘗
樂事漸無身漸老從今始擬負風光
　　　感春
巫峽中心郡巴城四面春草青臨水地頭白見花人憂
喜皆心火榮枯是眼塵除非一杯酒何物更關身
　　　春江
炎涼昏曉苦推遷不覺忠州已二年閉閣只聽朝暮鼓
上樓空望往來船鶯聲誘引來花下草色勾留坐水邊
惟有春江看未厭縈砂繞石緑潺湲
　　　題東樓前李使君所種櫻桃花
身入青雲無見日手栽紅樹又逢春惟留花向樓前看
故故抛愁與後人
　　　巴水
城下巴江水春來似麴塵軟沙如渭曲斜岸憶天津影
蘸新黄栁香浮小白蘋臨流搔首坐惆悵為何人
　　　野行
草潤衫襟重沙乾屐齒輕仰頭聽鳥立信脚望花行暇
日無公事衰年有道情浮生短於夢夢裏莫營營
　　　送髙侍御使廻因寄楊八
明月峽邊逢刺史黄茅岸上是忠州到城莫說忠州惡
無益虚教楊八愁
　　　奉酬李相公見示絶句(時初聞/國哀)
碧油幢下捧新詩榮賤雖殊共一悲涕淚滿襟君莫怪
甘泉侍從最多時
　(立名按憲宗元和十五年正月服栁泌金丹多躁怒/左右宦官往往獲罪有死者人人自危至是暴崩於)
　(中和殿時皆言内侍陳𢎞志弑逆也公/是年冬自忠州召還拜司門員外郎)
　　　戲贈蕭處士清禪師
三杯嵬峨忘機客百衲頭陀任運僧又有放慵巴郡守
不營一事共騰騰
　　　錢虢州以三堂絶句見寄因以本韻和之
同事空王嵗月深相思逺寄定中吟遥知清淨中和化
祇用金剛三昧心(予早嵗與錢君同習/讀金剛三昧經故云)
　(立名按昌黎和劉虢州山堂新題二十一詠序云􁄹/州刺史宅連水池竹林往往為亭臺島渚目其處為)
　(三堂劉兄自給事出刺此州在任逾嵗職修人治州/中稱無事頗復增飾從子弟而遊其間又作二十一)
　(詩以詠其事流行京師文士爭和之○劉伯篘字素/芝洺州廣平人元和八年出刺虢州制詞即公所撰)
　(山堂詩題有新亭流水竹洞月臺渚亭竹溪北湖花/島栁溪西山竹徑荷池稻畦栁巷花源北樓鏡潭孤)
　(嶼方橋梯橋月/池凡二十一首)
　　　三月三日
暮春風景初三日流世光陰半百年欲作閒遊無好伴
半江惆悵却廻船
　　　寒食夜
四十九年身老日一百五夜月明天抱膝思量何事在
癡男騃(一作/癡)女喚鞦韆
　　　代州民問
龍昌寺底開山路巴子臺前種栁林官職家鄉都忘却
誰人㑹得使君心
　　　答州民
宦情斗擻隨塵去鄉思銷磨逐日無惟擬騰騰作閒事
遮渠不道使君愚
　　　茘枝樓對酒
茘枝新熟雞冠色燒酒初開琥珀香欲摘一枝傾一盞
西樓無客共誰嘗
　(立名按方輿勝覽茘枝樓/在南賓郡西南隅白公置)
　　　房家夜宴喜雪戱贈主人
風頭向夜利如刀賴此温爐輭錦袍桑落氣熏珠翠煖
柘枝聲引管絃髙酒鉤送盞推蓮子燭淚粘盤壘蒲萄
不醉遣儂爭散得門前雪片似鵝毛
　(立名按陸放翁云忠州在陜路與萬州最號窮陋不/復有為郡之樂那得如樂天詩所詠光景當是不堪)
　(司馬閒冷驟易刺/史故易見其樂爾)
　　　醉後贈人
香毬趂拍囘環匼花琖抛廵取次飛自入春來未同醉
那能夜去獨先歸
　　　初除尚書郎脫刺史緋
親賓相賀問何如服色恩光盡反初頭白喜抛黄草峽
眼明驚拆紫泥書便留朱紱還鈴閣却著青袍侍玉除
無奈嬌癡三嵗女繞腰啼哭覓金魚
　　　留題開元寺上方
東寺臺閣好上方風景清數來猶未厭長别豈無情戀
水多臨坐辭花賸繞行最憐新岸栁手種未全成
　　　别種東坡花樹兩絶
三年留滯在江城草樹禽魚盡有情何處殷勤重囘首
東坡桃李種新成
花林好住莫顦顇春至但知依舊春樓上明年新太守
不妨還是愛花人
　　　别橋上竹
穿橋迸竹不依行恐礙行人被損傷我去自慙遺愛少
不教君得似甘棠
　　　發白狗峽次黄牛峽登髙寺却望忠州
白狗次黄牛灘如竹節稠路穿天地險人續古今愁忽
見千花墖因停一葉舟畏途常廹促靜境蹔淹留巴曲
春全盡巫陽雨半收北歸雖引領南望亦囘頭昔去悲
殊俗今來念舊遊别僧山北寺抛竹水西樓郡樹花如
雪軍厨酒似油時時大開口自笑憶忠州
　　　棣華驛見楊八題夢兄弟詩
遥聞旅宿夢兄弟應為郵亭名棣華名作棣華來早晩
自題詩後屬楊家
　　　商山路有感
萬里路長在六年身始歸所經多舊館大半主人非
　　　商山路驛桐樹昔與微之前後題名處
與君前後多遷謫五度經過此路隅笑問中庭老桐樹
這囘歸去免來無
　　　德宗皇帝挽歌四首(按此以下皆貞元末元和/初之作誤簡忠州詩後姑)
　　　　(仍/之)
執象宗𤣥祖貽謀啓孝孫文髙柏梁殿禮薄灞陵原宮
仗辭天闕朝儀出國門生成不可報二十七年春
虞帝南廵後殷宗諒闇中初辭鑄鼎地已閉望仙宮曉
落當陵月秋生滿斾風前星承帝座不使北辰空
業大承宗祖功成付子孫睿文詩播樂遺訓史標言節
表中和德方垂廣利恩懸知千載後理代數貞元
夢減三齡壽哀延七月期寢園愁望遠宮仗哭行遲雲
日添寒慘笳簫向晩悲因山有遺詔如葬漢文時
　　　昭德王皇后挽歌詞
仙去逍遥境詩留窈窕章春歸金屋少夜入壽宮長鳯
引曾辭輦蠶休昔采桑隂靈何處感沙麓月無光
　(立名按新唐書貞元二年十一月皇后崩而不書氏/葢淑妃王氏久疾帝念之立為后冊畢而没綱目以)
　(此病德宗謂不當/立危病為母儀)
　　　太平樂詞二首(巳下七首在翰/林時奉敕撰進)
嵗豐仍節儉時泰更銷兵聖念長如此何憂不太平
湛露浮堯酒熏風起舜歌願同堯舜意所樂在人和
　　　小曲新詞二首
霽色鮮宮殿秋聲脆管絃聖明千嵗樂嵗嵗似今年
紅裾明月夜碧簟早秋時好向昭陽宿天涼玉漏遲
　　　閨怨詞三首
朝憎鶯百囀夜妒燕雙棲不慣經春别惟知到曉啼
珠箔籠寒月紗窻背曉燈夜來巾上淚一半是春氷
關山征戍遠閨閤别離難苦戰應顦顇寒衣不要寛
　　　殘春曲(禁中/口號)
禁苑殘鶯三四聲景遲風慢暮春情日西無事牆陰下
閒蹋宮花獨自行(一作/吟)
　　　長安春
青門栁枝輭無力東風吹作黄金色街東酒薄醉易醒
滿眼春愁消不得
　　　長樂坡送人賦得愁
行人南北分征路流水東西接御溝終日坡前恨離别
漫名長樂是長愁
　　　長洲苑
春入長洲草又生鷓鴣飛起少人行年深不辨娃宮處
夜夜蘇臺空月明
　　　憶江栁
曾栽楊栁江南岸一别江南兩度春遥憶青青江岸上
不知攀折是何人
　　　南浦别
南浦淒淒别西風嫋嫋秋一看腸一斷好去莫囘頭
　　　三年别
悠悠一别已三年相望相思明月天腸斷青天望明月
别來三十六回圓
　　　傷春曲
深淺檐花千萬枝碧紗窻外囀黄鸝殘妝含淚下簾坐
盡日傷春春不知
　　　後宮詞
淚盡(一作/溼)羅巾夢不成夜深前殿按歌聲紅顔未老恩
先斷斜倚熏籠坐到明
　(立名按此詩舊作王建/宮詞惟紀事作白詩)
　
　
　
　白香山詩集巻十八
欽定四庫全書
　白香山詩集巻十九　　　　歙縣汪立名編
　　長慶集十九(律詩五言七言/凡九十八首)
　　　吟元郎中白鬚詩兼飲雪水茶因題壁上
吟詠霜毛句閒嘗雪水茶城中展睂處只是有元家
　　　吳七郎中山人待制班中偶贈絶句
金馬東門隻日開漢庭待詔重仙才第三松樹非華表
那得遼東鶴下來
　　　和張十八祕書謝裴相公寄馬
齒齊臕(一作/膘)足毛頭膩祕閣張郎叱撥駒洗了頷花翻
假錦走將蹄汗蹋真珠青山乍見曾驚否紅粟難賖得
飽無丞相寄來應有意遣君騎去上雲衢
　　　答山侣
頷下髭鬚半是絲光隂向後幾多時非無解挂簪纓意
未有支持伏臘資冒熱衝寒徒自取隨行逐隊欲何為
更慙山侣頻傳語五十歸來道未遲
　　　早朝思退居
霜嚴月苦欲明天忽憶閒居思浩然自問寒燈夜半起
何如暖被日髙眠惟慙老病披朝服莫慮飢寒計俸錢
隨有隨無且歸去擬求豐足是何年
　　　曲江亭晩望
曲江岸北凭闌干水面陰生日脚殘塵路行多緑袍故
風亭立久白鬚寒詩成闇著閒心記山好遥偷病眼看
不被馬前提省印何人信道是郎官
　　　初除主客郎中知制誥與王十一李七元九三
　　　　舍人中書同宿話舊感懷
閒宵靜話喜還悲聚散窮通不自知巳分雲泥行異路
忽驚雞鶴宿同枝紫垣曹署榮華地白髪郎官老醜時
莫怪不如君氣味此中來校十年遲
　　　西省對花憶忠州東坡新花樹因寄題東樓
每看闕下丹青樹不忘天邊錦繡林西掖垣中今日眼
南賓樓上去年心花含春意無分别物感人情有淺深
最憶東坡紅爛熳野桃山杏水林檎
　　　寄題忠州小樓桃花
再遊巫峽知何日總是秦人說向誰長憶小樓風月夜
紅闌干上(一作/外)兩三枝
　　　中書連直寒食不歸因憶元九
去嵗清明日南巴古郡樓今年寒食夜西省鳯池頭并
上新人直難隨舊伴遊誠知視草貴未免對花愁鬢髪
莖莖白光陰寸寸流經春不同宿何異在忠州
　　　春憶二林寺舊遊因寄朗滿晦三上人
一别東林三度春每春常似憶情親頭陀㑹裏為逋客
供奉班中作老臣清淨久辭香火伴塵勞難索幻泡身
最慙僧社題牆(一作/名)處十八人名(一作/中)空(去/聲)一人
　　　和元少尹新授官
官穩身應㤗春風信馬行縱忙無苦事雖病有心情厚
禄兒孫飽前驅道路榮花時八十直無暇賀元兄
　　　朝囘和元少尹絶句
朝客朝囘囘望好盡紆朱紫佩金銀此時獨與君為伴
馬上青袍惟兩人
　　　重和元少尹
鳯閣舍人京亞尹白頭俱未著緋衫南宮起請無消息
朝散何時得入銜
　　　中書夜直夢忠州
閣下燈前夢巴南城裏(一作/底)遊覓花來渡口尋寺到山
頭江色分明緑猿聲依舊愁禁鐘驚睡覺惟不上東樓
　　　醉後
酒後髙歌且放狂門前閒事莫思量猶嫌小户長先醒
不得多時住醉鄉
　　　待漏入閣書事奉贈元九學士閣老
衙排宣政仗門啓紫宸關彩筆停書命花甎趂立班稀
星㸃銀礫殘月墮金鐶暗漏猶傳水明河漸下山從東
分地色向北仰天顔碧縷爐煙直紅垂斾尾閒綸闈慙
並入翰苑忝先攀笑我青袍故饒君茜綬殷詩仙歸洞
裏酒病滯人間好去鴛鸞侶沖天便不還
　(立名按李肇國史補宰相相呼為元老或曰堂老兩/省相呼為閣老六典云中書舍人在省以年深一人)
　(為閣/老)
　　　晩春重到集賢院
官曹清切非人境風日鮮明是洞天滿砌荆花鋪紫毯
隔牆榆莢撒青錢前時謫去三千里此地辭來十四年
虚薄至今慙舊職院(一作/殿)名擡舉號為賢
　　　紫薇花
絲綸閣下文章靜鐘鼓樓中刻漏長獨坐黄昏誰是伴
紫薇花對紫微郎
　　　卜居
遊宦京都二十春貧中無處可安貧長羨蝸牛猶有舍
不如碩䑕解藏身且求容立錐頭地免似漂流木偶人
但道吾廬心便足敢辭湫隘與嚻塵
　　　題新居寄元八
青龍岡北近西邊移入新居便泰然冷巷閉門無客到
暖檐移榻向陽眠階墀(一作/庭)寛窄纔容足牆壁髙低粗
及肩莫羨昇平元八宅自思買用幾多錢
　　　登龍尾道南望憶廬山舊隱
龍尾道邊來一望香爐峰下去無因青山舉眼三千里
白髪平頭五十人自笑形骸紆組綬將何言語掌絲綸
君恩壯健猶難報況被年年老逼身
　　　馮閣老處見與嚴郎中酬和詩因戲贈絶句
乍來天上宜清浄不用囘頭望故山縱有舊遊君莫憶
塵心起即墮人間
　　　見于給事暇日上直寄南省諸郎官詩因以戲
　　　　贈
倚作天仙弄地仙誇張一日抵千年黄麻敕勝長生籙
白紵詞嫌内景篇雲彩誤居青𤨏地(一作雪貌莫/居青𤨏地)風流
合在紫微天東曹漸去西垣近鶴駕無妨更著鞭
　　　題新昌所居
宅小人煩悶泥深馬鈍頑街東閒處住日午熱時還院
窄難栽竹牆髙不見山惟應方寸内此地覓寛閒
　　　西省北院新構小亭種竹開窻東通騎省與李
　　　　常侍隔窻小飲因題四韻
結託白鬚伴因依青竹叢題詩新壁上過酒小窻中深
院晩無日虚檐涼有風金貂醉看好囘首紫垣東
　　　酬元郎中同制加朝散大夫書懷見贈
命服雖同黄紙上官班不共紫垣前青衫脫早差三日
白髪生遲校九年曩者定交非勢利老來同病是詩篇
終身擬作卧雲伴逐月須收燒藥錢五品足為婚嫁主
緋袍著了好歸田
　　　初著緋戲贈元九
晩遇縁才拙先衰被病牽那知垂白日始是著緋年身
外名徒爾人間事偶然我朱君紫綬猶未得差肩
　　　和韓侍郎苦雨
潤氣凝柱礎䋣聲注瓦溝闇留窻不曉涼引簟先秋葉
溼蠶應病泥稀燕亦愁仍聞放朝夜誤出到街頭
　　　連雨
風雨暗蕭蕭雞鳴暮復朝碎聲籠苦竹冷翠落芭蕉水
鳥投檐宿泥蛙入户跳仍聞蕃客見明日欲追朝
　　　初加朝散大夫又轉上柱國
紫微今日煙霄地赤嶺前年泥土身得水魚還動鱗鬛
乘軒鶴亦長精神且慙身忝官階貴未敢家嫌活計貧
柱國勲成私自問有何功德及生人
　　　行簡初授拾遺同早朝入閤因示十二韻
夜色尚蒼蒼槐隂夾路長聽鐘出長樂傳鼓到新昌宿
雨沙隄潤秋風樺燭香馬驕欺地輭人健得天涼待漏
排閶闔停珂擁建章爾隨黄閣老吾次紫微郎並入連
稱籍齊趨對折方鬭班花接萼綽立雁分行近職誠為
美微才豈合當綸言難下筆諫紙易盈箱老去何僥倖
時來不料量惟求致身地相誓答恩光
　(立名按困學紀聞給事中屬門下省開元曰黄門省/故曰黄閣左拾遺亦東省之屬故曰爾隨黄閣老近)
　(世用為宰輔事則又出漢舊/儀丞相聽事門曰黄閣義也)
　　　立秋日登樂遊園
獨行獨語曲江頭囘馬遲遲上樂遊蕭颯涼風與衰鬢
誰教計㑹一時秋
　　　新秋早起有懷元少尹
秋來轉覺此身衰晨起臨階盥潄時漆匣鏡明頭盡白
銅缾水冷齒先知光陰縱惜留難住官職雖榮得已遲
老去相逢無别計强開笑口展愁睂
　　　夜箏
紫袖紅絃明月中自彈自感闇低容絃凝指咽聲停處
别有深情一萬重
　　　妻初授邑號告身
𢎞農舊縣授新封鈿軸金泥誥一通我轉官階常自媿
君加邑號有何功花牋印了排窠溼錦幖裝來耀手紅
倚得身名便慵墮日髙猶睡緑窻中
　　　送客南遷
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴露冥冥蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥翎颶風千里黑䕭(徐廉切/山菜也)草四時青客
似驚絃雁舟如委浪萍誰人勸言笑何計慰漂零慎勿
琴離膝長須酒滿缾大都從此去宜醉不宜醒
　　　暮歸
不覺百年半何曾一日閒朝隨燭影出暮趂鼓聲還甕
裏非無酒牆頭亦有山歸來長困卧早晩得開顔
　　　寄遠
欲忘忘未得欲去去無由兩腋不生翅二毛空滿頭坐
看新落葉行上最髙樓暝色無邊際茫茫盡眼愁
　　　舊房
遠壁秋聲蟲絡絲入檐新影月低睂牀帷半故簾旌斷
仍是初寒欲夜時
　　　錢侍郎使君以題廬山草堂詩見寄因酬之
殷勤江郡守悵望掖垣郎慙見新瓊什思歸舊草堂事
隨心未得名與道相妨若不休官去人間到老忙
　　　寄山僧(時年/五十)
眼看過半百早晚埽巖扉白首誰留(一作/能)住青山自不
歸百千萬劫障四十九年非㑹擬抽身去當風抖擻衣
　　　慈恩寺有感(時杓直初逝/居敬方病)
自問有何惆悵事寺門臨入却遲㢠廻李家哭泣元家病
柿葉紅時獨自來
　　　酬嚴十八郎中見示
口厭含香握厭蘭紫微青𤨏舉頭看忽驚鬢後蒼浪髮
未得心中本分官夜酌滿容花色暖秋吟切骨玉聲寒
承明長短君應入莫憶家江七里灘
　　　寄王祕書
霜菊花萎日風梧葉碎時怪來秋思苦縁詠祕書詩
　　　中書寓直
繚繞宮牆圍禁林(一作/苑)半開閶闔曉沉沉天晴更覺南
山近月出方知西掖深病對詞頭慙彩筆老看鏡面媿
華簪自嫌野物將何用土木形骸麋鹿心
　　　自問
黑花滿眼絲滿頭早衰因病病因愁宦途氣味巳諳盡
五十不休何日休
　　　曲江獨行招張十八
曲江新嵗後氷與水相和南岸猶殘雪東風未有波偶
遊身獨自相憶意如何莫待春深去花時鞍馬多
　　　新居早春二首
靜巷無來客深居不出門鋪沙葢苔面埽雪擁松根漸
暖宜閒步初晴愛小園覓花都未有唯覺樹枝緐
地潤東風暖閒行蹋草穿呼童遣移竹留客伴嘗茶霤
滴檐氷盡塵浮隟日斜新居未曾到鄰里是誰家
　　　新昌新居書事四十韻因寄元郎中張博士
冒寵已三遷歸朝始二年囊中貯餘俸郭外買閒田狐
兔同三徑蒿萊共一壥新園聊剗穢舊屋且扶顛檐漏
移傾瓦梁攲換蠧椽平治繞臺路整頓近階甎巷狹開
容駕牆低壘過肩門閭堪駐葢堂室可鋪筵丹鳯樓當
後青龍寺在前市街塵不到官樹影相連省吏嫌坊遠
豪家笑地偏敢勞賓客訪或望子孫傳不覓他人愛惟
將自性便等閒栽樹木隨分占風煙逸致因心得幽期
遇境牽松聲疑澗底草色勝河邊虚澗氷銷地晴和日
出天苔行滑如簟莎坐軟於緜簾每當山巻帷多待月
褰籬東花掩映窻北竹嬋娟迹慕青門隱名慙紫禁仙
假歸思晩沐朝去戀春眠拙薄才無取疎慵職不專題
牆書命筆酤酒率分錢柏杵舂靈藥銅瓶潄暖泉鑪香
穿葢散籠燭隔紗然陳室何曾埽陶琴不要絃屏除俗
事盡養活道情全尚有妻孥累猶為組綬纒終須抛爵
禄漸擬斷腥羶大抵宗莊叟私心事竺乾浮榮水劃字
真諦火生蓮梵部經十二𤣥書字五千是非都付夢語
黙不妨禪博士官猶冷中郎病巳痊多同僻處住久結
靜中縁緩步㩦卭杖徐吟展蜀箋老宜閒語話悶憶好
詩篇蠻榼來方瀉䝉茶到始煎無辭數相見鬢髪各蒼
然
　　　喜敏中及第偶示所懷
自知羣從為儒少豈料詞塲中第頻桂折一枝先許我
楊穿三葉盡驚人(予進士及第行簡/次之敏中又次之)轉於文墨須留意
貴向煙霄早致身莫學爾兄年五十蹉跎始得掌絲綸
　(立名按唐摭言王起長慶中再主文柄意欲以第一/人處敏中恨其與賀拔惎為友惎有文而落魄因密)
　(令親知述意俾敏中與惎絶而惎造門敏中悉以實/告乃曰一第何門不致奈何輕負至交相與歡醉或)
　(語起起曰我比只得敏中今當更取惎/矣遂以第一人處惎而敏中居二焉)
　　　久不見韓侍郎戲題四韻以寄之
近來韓閣老疎我我心知户大嫌甜酒才髙笑小詩靜
吟乖月夜閒醉曠花時還有愁同處春風滿鬢絲
　　　寄白頭陀
近見頭陀伴云師老更慵性靈閒似鶴顔狀古於松山
裏猶難覓人間豈易逢仍聞移住處太白最髙峰
　　　和韓侍郎題楊舍人林池見寄
渠水暗流春凍解風吹日炙不成凝鳯池冷暖君諳在
二月因何更有氷
　　　勤政樓西老栁
半朽臨風樹多情立馬人開元一株栁長慶二年春
　　　偶題閣下㕔
靜愛青苔院深宜白髪翁貌將松共瘦心與竹俱空暖
有低檐日春多颺幕風平生閒境界盡在五言中
　　　余與故刑部李侍郎早結道友以藥術為事與
　　　　故京兆元尹晩為詩侣有林泉之期周嵗之
　　　　間二君長逝李住曲江北元居昇平西追感
　　　　舊遊因貽同志
從哭李來傷道氣自亡元後減詩情金丹同學都無益
水竹鄰居竟不成月夜若為遊曲水花時那忍到昇平
如年七十身猶在但恐傷心無處行
　　　送馮舍人閣老往襄陽
紫微閣底送君囘第二㕔簾下不開莫戀漢南風景好
峴山花盡早歸來
　　　莫走柳條詞送别
南陌傷心别東風滿把春莫欺楊栁弱勸酒勝於人
　　　酬韓侍郎張博士雨後遊曲江見寄
小園新種紅櫻樹閒繞花行便當遊何必更隨鞍馬隊
衝泥蹋雨曲江頭
　　　元家花
今日元家宅櫻桃發幾枝稀稠與顔色一似去年時失
却東園主春風可得知
　　　代人贈王員外
好在王員外平生記得不共賖黄叟酒同上莫愁樓靜
接殷勤語狂隨爛熳遊那知今日眼相見冷於秋
　　　惜小園花
曉來紅萼凋零盡但見空枝四五株前日狂風昨夜雨
殘芳更合得存無
　　　蕭相公宅遇自遠禪師有感而贈
宦途堪笑不勝悲昨日榮華今日衰轉似秋蓬無定處
長於春夢幾多時半頭白髪慙蕭相滿面紅塵問逺師
應是世間縁未盡欲抛官去尚遲疑
　　　草詞畢遇芍藥初開因詠小謝紅藥當階翻詩
　　　　以為一句未盡其狀偶成十六韻
罷草紫泥詔起吟紅藥詩詞頭封送後花口坼開時坐
對鈎簾久行觀步履遲兩三叢爛熳十二葉參差背日
房微斂當階朶旋攲釵葶抽碧股粉蘂撲黄絲動蕩情
無限低斜力不支周廻看未足比諭語難為勾漏丹砂
裹僬僥火燄旗彤雲賸根蔕絳幘欠纓緌況有晴風度
仍兼宿露垂疑香熏罨畫似淚著燕脂有意留連我無
言怨思誰應愁明月落如恨隔年期菡萏泥連萼玫瑰
刺繞枝等量無勝者惟眼與心知
　　　喜張十八博士除水部員外郎
老何殁後吟聲絶雖有郎官不愛詩無復篇章傳道路
空留風月在曹司長嗟博士官猶屈亦恐騷人道漸衰
今日聞君除水部喜於身得省郎時
　　　與沈楊二舍人閣老同食敕賜櫻桃翫物感恩
　　　　因成十四韻
清曉趨丹禁紅櫻降紫宸驅禽養得熟和葉摘來新圓
轉盤傾玉鮮明籠透銀内園題兩字西掖賜三臣熒惑
晶華赤醍醐氣味真如珠未穿孔似火不燒人杏俗難
為對桃頑詎可倫肉嫌盧橘厚皮笑茘枝皴瓊液酸甜
足金丸大小勻偷須防曼倩惜莫擲安仁手擘纔離核
匙抄半是津甘為舌上露煖作腹中春已懼長尸禄仍
驚數食珍最慙恩未報飽餵不才身
　　　送嚴大夫赴桂州
地壓坤方重官兼憲府雄桂林無瘴氣柏署有清風山
水衙門外旌旗艛艓中大夫應絶席詩酒與誰同
　　　春夜宿直
三月十四夜西垣東北廊碧梧葉重疊紅藥樹低昻月
砌漏幽影風簾飄闇香禁中無宿客誰伴紫微郎
　　　夏州宿直
人少庭宇曠夜涼風露清槐花滿院氣松子落階聲寂
寞(一作/黙)挑燈坐沈吟蹋月行年衰自無趣不是厭承明
　　　七言十二句贈駕部吳郎中七兄(時早夏朝歸/閉齋獨處偶)
　　　　(題此/什)
四月天氣和且清緑槐陰合沙堤平獨騎善馬銜鐙穩
初著單衣支體輕退朝下直少徒侣歸舍閉門無送迎
風生竹夜窻間卧月照松時臺上行春酒冷嘗三數盞
曉琴閒弄十餘聲幽懷靜境何人别惟有南宮老駕兄
　　　玉真張觀主下小女冠阿容
綽約小天仙生來十六年姑山半峰雪瑶水一枝蓮晩
院花留立春窻月伴眠廻眸雖欲語阿母在傍邊
　　　龍花寺主家小尼(郭代公愛姬薛氏㓜/嘗為尼小名仙人子)
頭青睂眼細十四女沙彌夜靜雙林怕春深一食飢步
慵行道困起晩誦經遲應似仙人子花宮未嫁時
　　　訪陳二
曉垂朱綬帶晚著白綸巾出去為朝客歸來是野人兩
餐聊過日一榻足容身此外皆閒事時時訪老陳
　　　晩亭逐涼
送客出門後移牀下砌初趂涼行繞竹引睡卧看書老
更為官拙慵多向事疎松窻倚藤杖人道似僧居
　　　曲江憶李十一
李君殁後共誰遊栁岸荷亭兩度秋獨繞曲江行一匝
依前還立水邊愁
　　　江亭翫春
江亭乘曉閱衆芳春妍景麗草樹光日消石桂緑嵐氣
風墜木蘭紅露漿水蒲漸展書帶葉山榴半含琴軫房
何物春風吹不變愁人依舊鬢蒼蒼
　　　聞夜砧
誰家思婦秋擣帛月苦風淒砧杵悲八月九月正長夜
千聲萬聲無了時應到天明頭盡白一聲添得一莖絲
　　　板橋路
梁苑城西二十里一渠春水栁千條若為此地今重過
十五年前舊板橋曾共玉顔橋上别不知消息到今朝
　　　青門栁
青青一樹傷心色曾入幾人離恨中為近都門多送别
長條折盡減春風
　　　棃園弟子
白頭垂涙話棃園五十年前雨露恩莫問華清今日事
滿山紅葉鏁宮門
　　　暮江吟
一道殘陽鋪水中半江瑟瑟半江紅可憐九月初三夜
露似真珠月似弓
　　　思婦睂
春風揺蕩自東來折盡櫻桃綻盡梅惟餘思婦愁睂結
無限春風吹不開
　　　怨詞
奪寵心那慣尋思倚殿門不知移舊愛何處作新恩
　　　寒閨怨
寒月沈沈洞房靜真珠簾外梧桐影秋霜欲下手先知
燈底裁縫剪刀冷
　　　秋房夜
雲露青天月漏光中庭立久却歸房水窻席冷未能卧
挑盡殘燈秋夜長
　　　采蓮曲
菱葉縈波荷颭風荷花深處小船通逢郎欲語低頭笑
碧玉搔頭落水中
　　　鄰女
娉婷十五勝天仙白日姮娥旱地蓮何處閒教鸚鵡語
碧紗窻下繡牀前
　　　閨婦
斜凭繡牀愁不動紅綃帶緩緑鬟低遼陽春盡無消息
夜合花前日又西
　　　移牡丹栽
金錢買得牡丹栽何處辭叢别主來紅芳堪惜還堪恨
百處移將百處開
　(立名按容齋隨筆歐陽公牡丹釋名云牡丹初不載/文字唐人如沈宋元白之流皆善詠花當時有一花)
　(之異者彼必形於篇什而寂寞無傳焉惟劉夢得有/詠魚朝恩宅牡丹詩但云一叢千朶而已亦不云其)
　(美且異也予按白公集有白牡丹一篇十四韻秦中/吟買花一章凡百言樂府牡丹芳一篇三百四十七)
　(字絶道花之妖艷又寄微之百韻云唐昌玉蘂㑹崇/敬牡丹期又醉歸盩厔詩云數日非關王事𦂳牡丹)
　(花盡始歸來元微之有入永壽寺看牡丹八韻和樂/天秋題牡丹叢三韻然則元白未嘗無詩唐人未嘗)
　(不重此花也按歐公不應為此無稽語必妄人偽託/如宋人東坡事實朱文公云閩中鄭昂偽為之者也)
　　　聽夜箏有感
江州去日聽箏夜白髪新生不願聞如今格是頭成雪
彈到天明亦任君
　(立名按容齋隨筆樂天詩云如今格是頭成雪彈到/天明亦任君微之詩隔是身如夢頻來不為名格與)
　(隔二字義同格是猶言巳是也今本以不解格字遂/改作況是頭成雪不成語矣古人文集多為妄人改)
　(盡可/歎)
　　　琵琶
絃清撥刺語錚錚背却殘燈就月明賴是心無惆悵事
不然爭奈子絃聲
　　　和殷協律琴思
秋水蓮冠春草裙依稀風調似文君煩君玉指分明語
知是琴心佯不聞
　　　後宮詞
雨露由來一㸃恩爭能徧布及千門三千宫女臙脂面
幾箇春來無淚痕
　　　聽彈湘妃怨
玉軫朱絃瑟瑟徽吳娃徵調奏湘妃分明曲裏愁雲雨
似道蕭蕭郎不歸(江南新詞有云暮/雨蕭蕭郎不歸)
　　　閒坐
煖擁紅爐火閒搔白髪頭百年慵裏過萬事醉中休有
室同摩詰無兒比鄧攸莫論身在日身後亦無憂
　　　不睡
燄短寒缸盡聲長曉漏遲年衰自無睡不是守三尸
　
　白香山詩集巻十九
欽定四庫全書
　白香山詩集巻二十　　　　歙縣汪立名編
　　長慶集二十(律詩五言七/言凡四十首)
　　　初罷中書舍人
自慙拙宦叨清貫還有癡心怕素餐或望君臣相獻替
可圖妻子免饑寒性疎豈合承恩久命薄元知濟事難
分寸寵光酬未得不休更擬覓何官
　　　宿陽城驛對月(自此後詩赴/杭州路中作)
親故尋囘駕妻孥未出關鳯皇池上月送我過商山
　　　商山路有感(并序/)
　前年夏予自忠州刺史除書歸闕時刑部李十一侍
　郎户部崔二十員外亦自澧果二郡守徵還相次入
　闕皆同此路今年予自中書舍人授杭州刺史又由
　此途出二君已逝予獨南行追歎興懷慨然成詠後
　來有與予杓直虞平遊者見此短什能無惻惻乎儻
　未忘情請為繼和長慶二年七月三十日題於内鄉
　縣南亭云爾
憶昨徵還日三人歸路同此生都是夢前事旋成空杓
直泉埋玉虞平燭過風惟殘樂天在頭白向江東
　　　重感
停驂歇路隅重感一長吁擾擾生還死紛紛榮又枯困
支青竹杖閒捋白髭鬚莫嘆身衰老交遊半已無
　　　逢張十八員外籍
旅思正茫茫相逢此路傍曉嵐林葉闇秋露草花香白
髪江城守青衫水部郎客亭同宿處忽似夜歸鄉
　　　赴杭州重宿棣華驛見楊八舊詩感題一絶
往恨今愁應不殊題詩梁下又踟蹰羨君猶夢見兄弟
我到天明睡亦無
　(立名按公自忠州赴闕有/棣華驛見楊八夢兄弟詩)
　　　寓言題僧
劫風火起燒荒宅苦海波生蕩破船力小無因救焚溺
清涼山下且安禪
　　　内鄉縣(一本無/縣字)邨路作
日下風髙野路涼緩驅疲馬闇思鄉渭邨秋物應如此
棗赤棃紅稻穗黄
　　　路上寄銀匙與阿龜
謫宦心都慣辭鄉去不難縁留龜子住涕淚一闌干小
子須嬌養鄒婆為好看銀匙封寄汝憶我即加餐
　(立名按毛晃增修禮部韻略闌干流貌白居易詩玉/容寂寞淚闌干又眼腔謂之闌干遯叟詩話闌干出)
　(曹子建月落參横北斗闌干注横斜貌象斗之將没/也而淚之闌干不但言其横流更有借用汎瀾之意)
　(然作横斜/解自雅)
　　　山泉煎茶有懷
坐酌泠泠水看煎瑟瑟塵無由持一盌寄與愛茶人
　　　郢州贈别王八使君
昔是詩狂客今為酒病夫强吟翻悵望縱醉不歡娛鬢
髮三分白交親一半無郢城君莫厭猶較近京都
　　　吉祥寺見錢侍郎題名
雲雨三年别風波萬里行愁來(一作/秋心)正蕭索況見故人
名
　　　重到江州感舊遊題郡樓十一韻
掌綸知是忝剖竹信為榮才薄官仍重思深責尚輕昔
徴從典午今出自承明鳯詔休揮翰漁歌欲濯纓還乘
小艛艓(一作/艇)却到古湓城醉客臨江待禪僧出郭迎青
山滿眼在白髪半頭生又校三年老何曾一事成重過
蕭寺宿再上庾樓行雲水新秋思閭閻舊日情郡民猶
認得司馬詠詩聲
　　　贈江州李十使君員外十二韻
我本江湖上悠悠任運身朝隨賣藥(一作/采樵)客暮伴釣(一/作)
(打/)魚人迹為燒丹隐家縁嗜酒貧經過剡溪雪尋覓武
陵春豈有疎狂性堪為侍從臣仰頭驚鳯闕下口觸龍
鱗劒佩辭天上風波向海濱非賢虚偶聖無屈敢(一作/可)
求伸昔去曾同日今來即後塵(元和末余與李員外同/日黜官今又相次出為)
(刺/史)中年俱白髪左宦各朱輪長短才雖異榮枯事略均
殷勤李員外不合不相親
　　　題别遺愛草堂兼呈李十使君(李亦廬山人/常隱白鹿洞)
曾住爐峰下書堂對藥臺斬新蘿徑合依舊竹窻開砌
水親開决池荷手自栽五年方蹔至一宿又須囘縱未
長歸得猶勝不到來君家白鹿洞聞道亦生苔
　(立名按遯叟詩話白樂天用斬新亦出杜斬新花/蘂未應飛斬字正形容其新在可解不可解之間)
　　　重題
泉石尚依依林疎僧亦稀何年辭水閣今夜宿雲扉謾
獻長楊賦虚抛薜茘衣不能成一事贏得白頭歸
　　　夜泊旅望
少睡多愁客中宵起望鄉沙明連浦月帆白滿船霜近
海江彌濶迎秋夜更長煙波三十宿猶未到錢唐
　　　九江北岸遇風雨
黄梅縣邊黄梅雨白頭浪裏白頭翁九江濶處不見岸
五月盡時多惡風人間穩路應無限何事抛身在(一作/來)
此中
　　　舟中晩起
日髙猶掩水窻眠枕簟清凉八月天泊處或依酤酒店
宿時多伴釣魚船退身江海應無用憂國朝廷自有賢
且向錢唐湖上去冷吟閒醉二三年
　　　秋寒
雪鬢年顔老霜庭景氣秋病看妻檢藥寒遣婢梳頭身
外名何有人間事且休澹然方寸内惟擬學虚舟
　　　初到郡齋寄錢湖州李蘇州(聊取二郡一哂/故有落句之戲)
俱來滄海郡半作白頭翁謾道風煙接何曾笑語同吏
稀秋稅畢客散晩亭(一作/庭)空霽後當樓月潮來滿座風
霅溪殊冷僻茂苑太緐雄惟此(一作/有)錢唐郡閒忙恰得
中
　　　對酒自勉
五十江城守停杯一自思頭仍未盡白官亦不全卑榮
寵尋過分歡娛已校遲肺傷雖怕酒心健尚誇詩醉舞
吳娘袖春歌蠻子詞猶堪三五嵗相伴醉花時
　　　郡樓夜宴留客
北客勞相訪東樓為一開褰簾待月出把火看潮來豔
聽(一作/唱)竹枝曲香傳蓮子杯寒天殊未曉歸騎且遲㢠廻
　　　醉題候仙亭
蹇步垂朱綬華纓映白鬚何因駐衰老只有且歡娛酒
興還應在詩情可便無登山與臨水猶未要人扶
　　　東院
松下軒廊竹下房暖檐晴日滿繩牀淨名居士經三巻
榮啟先生琴一張老去齒衰嫌橘醋病來肺渴覺茶香
有時閒酌無人伴獨自騰騰入醉鄉
　　　虚白堂
虚白堂前衙退後更無一事到中心移牀就日檐間卧
卧詠閒詩側枕琴
　　　閒夜詠懷因招周協律劉薛二秀才
世名檢束為朝士心性疎慵是野夫髙置寒燈如客店
深藏夜火似僧爐香濃酒熟能嘗否冷澹詩成肯和無
若厭雅唫須俗飲妓筵勉力為君鋪
　　　晩興
極浦收殘雨髙城駐落暉山明虹半出松闇鶴雙歸將
吏隨衙散文書入務稀閒吟倚新竹筠粉汗朱衣
　　　衰病
老與病相仍華簪髪不勝行多朝散藥睡少夜停燈禄
食分供鶴朝衣減施僧性多移不得郡政謾如繩
　　　病中對病鶴
同病病夫憐病鶴精神不損翅翎傷未堪再舉摩霄漢
只合相隨覓稻粱但作悲吟和嘹唳難將俗貌對昂藏
惟應一事宜為伴我髪君毛俱似霜
　　　夜歸
半醉閒行湖岸東馬鞭敲鐙轡瓏璁萬株松樹青山上
十里沙堤明月中樓角漸移當路影潮頭欲過滿江風
歸來未放笙歌散畫㦸門開蠟燭紅
　(立名按西湖蘇白堤相傳二公始築新書亦云居易/為杭州刺史始築堤捍錢唐湖此公初到杭州詩巳)
　(有十里沙堤句又錢唐湖石函記但云修築河堤加/髙數尺别杭民詩注云増築湖隄築不自公始明矣)
　(或以公詩有緑楊陰裏白沙隄為白隄所自來然公/詩如䕶江隄白蹋晴沙亦用白沙不獨湖堤也汛公)
　(所修湖隄在湖之東北接連下湖舊志近昭慶有石/函橋溜水橋是其故址即李泌設閘洩水引灌六井)
　(處今杭人率指蘇堤之西為白隄益不相陟又有指/石徑塘為白隄者不知張祐已有斷橋荒蘚合之句)
　(矣白詩誰開湖寺西南路草緑裙腰一道斜自注云/孤山寺在湖州中草緑時望如裙腰正指今石徑塘)
　(也蘇公請開西湖絶不及築隄事但詳見本傳墓誌/方輿勝覽元祐間蘇子瞻築隄湖上自南山抵北山)
　(夾道植栁林子中牓曰蘇公隄章子厚詩天面長虹/一線痕直通南北兩山春後吕惠卿奏毁之乾道作)
　(新隄自南山淨慈寺前直抵北山湖分為兩遊人大/舟不能達於北山紹興中始造二髙橋出北山達於)
　(大佛頭舟行徃來始無礙咸淳臨安志嗣守林希榜/曰蘇公堤邦人祠公堤上郡守吕惠卿奏毁之堤間)
　(齧於水郡常隨時修治訖罔克久咸淳五年/朝廷給錢増築然則蘇堤亦非治築之舊矣)
　　　臘後嵗前遇景詠意
海梅半白栁微黄凍水初融日欲長度臘都無苦霜霰
迎春先有好風光郡中起晩聽衙鼓城上行慵倚女牆
公事暫閒身且健使君殊未厭餘杭
　　　白髪
雪髪隨梳落霜毛繞鬢垂加添老氣味改變舊容儀不
肯長如漆無過總作絲最憎明鏡裏黑白半頭時
　　　錢湖州以箬下酒李蘇州以五酘酒相次寄到
　　　　無因同飲聊詠所懷
勞將箬下忘憂物寄與江城愛酒翁鐺脚三州何處㑹
甕頭一盞幾時同傾如竹葉盈尊緑飲作桃花上面紅
莫怪殷勤最相憶曾陪西省與南宮
　(立名按馬永卿云蘇秀道中有地名五木出佳酒故/人以五木名之樂天詩序有箬下酒五酘酒酘字與)
　(羖同乃今之羊羔兒酒也詳其詩意當以五羔為之/以是酒名故從酉云樂天詩云竹葉盈尊緑謂箬下)
　(酒取竹有緑之意也桃花上面紅謂五酘酒取桃花/五葉也後人不知轉其名為五木葢失之矣檢韻中)
　(酘字與竇同音注云重釀酒也吳郡志白居易有謝/李蘇州寄五酘酒詩今里人釀酒麴米與漿水已入)
　(甕翌日又以米投之有至一再投者謂之酘其酒則/清冽異常今謂之五酘是米五酘之邪按二說各異)
　(以作酘字/者為近也)
　　　花樓望雪命宴賦詩
連天際海白皚皚好上髙樓望一囘何處更能分道路
此時兼不認池臺萬重雲樹山頭翠百尺花樓江畔開
素壁聨題分韻句紅爐廵飲暖寒杯氷鋪湖水銀為面
風巻汀沙玉作堆絆惹舞人春豔曵勾留醉客夜徘徊
輸將虚白堂前鶴失却樟亭驛後梅别有故情偏憶得
曾經窮苦照書來
　　　晩嵗
壯嵗忽已去浮榮何足論身為百口長官是一州尊不
覺白雙鬢徒言朱兩轓病難施郡政老未答君恩嵗暮
别兄弟年衰無子孫惹愁諳世網治苦賴空門擥帶知
腰瘦看燈覺眼昏不縁衣食繫尋合返邱園
　　　宿竹閣
晩坐松檐下宵眠竹閣間清虚當服藥幽獨抵歸山巧
未能勝拙忙應不及閒無勞别修道即此是𤣥關
　　　嵗暮枉衢州張使君書并詩因以長句報之
西州彼此意何如官職蹉跎嵗月除浮石潭邊停五馬
望濤樓上得雙魚萬言舊手才難敵(張曾應萬/言登科)五字新
題思有餘貧薄詩家無好物反投桃李報瓊琚
　　　和薛秀才尋梅花同飲見贈
忽驚林下發寒梅便試花前飲冷杯白馬走迎詩客去
紅筵鋪待舞人來歌聲怨處微微落酒氣醺時旋旋開
若到嵗寒無雨雪猶應醉得兩三囘
　(立名按後集五巻有尋去年梅花有感詩云馬上同/攜今日杯湖邊共覓去年梅又云尊前百事皆依舊)
　(㸃檢惟無薛秀才正指此詩也且自注云去年與薛/景文同賞今年長逝是薛秀才即薛景文唐摭言乃)
　(以馬上同攜今日杯一首為元相公作云在浙東時/賓府有薛書記飲酒醉後因爭令擲注子擊傷相公)
　(猶子遂出幕醒來乃作十離詩上獻元後思之有作/故曰檢㸃惟無薛秀才事文類聚蜀伎薛濤初為連)
　(帥所喜因事獲罪怒而逺之作十離詩以獻連帥遂/復喜焉按十離詩卑靡羞澀自是兒女子乞憐語摭)
　(言之說未足据也附十離詩○犬離主馴擾朱門四/五年毛香足淨主人憐無端齩着親情客不得紅絲)
　(毯上眠○筆離手越管宣毫始稱情紅箋紙上撒花/瓊都縁用久鋒頭盡不得羲之手裏擎○馬離廐雪)
　(耳紅毛淺碧蹄追風曾到日東西為驚王貌郎君墜/不得華軒更一嘶○鸚鵡離籠隴西獨自一孤身飛)
　(去飛來上錦茵都縁出去無方便不得籠中再喚人/○燕離巢出入朱門未忍抛主人常愛語交交銜泥)
　(穢汚珊瑚簟不得梁間更壘巢○珠離掌皎潔圓明/内外通清光似照水晶宮都縁一㸃瑕相穢不得終)
　(宵在掌中○魚離池戲躍蓮池四五秋常揺朱尾弄/綸鈎無端擺動芙蓉朶不得清波更一遊○鷹離主)
　(爪利如鋒眼似鈴平原捉兔稱髙情無端竄向青雲/外不得君王手上擎○竹離亭蓊鬱新栽四五行常)
　(將貞節負秋霜為縁春筍鑽牆破不得垂隂覆玉堂/○鏡離臺鑄㵼黄金鑑始開初生三五月徘徊為遭)
　(無限塵䝉蔽不/得華堂上玉臺)
　　　與諸客空腹飲
隔宿書招客平明飲暖寒麴神寅日合酒聖卯時歡促
膝纔飛白酡顔已渥丹碧籌攢米盌紅袖拂骰盤醉後
歌尤異狂來舞不難抛杯語同坐莫作老人看
　(立名按各本於二十一巻之首並載後序是以前二/十巻還長慶集矣乃第八巻及二十巻猶雜入長慶)
　(三年詩葢誤以為前集之終於長慶耳豈公自序中/訖長慶二年冬之語都不省視邪按公以長慶二年)
　(七月除杭州時汴河未通取襄陽路赴杭十月至任/則小嵗日對酒以下詩皆長慶三年春作也今悉校)
　(歸後/集)
　
　
　
　
　
　
　
　白香山詩集巻二十
欽定四庫全書
　白香山詩集巻二十一　　　歙縣汪立名編
　　後集一(格詩凡八/十九首)
　(立名按唐人詩集中無號格詩者即大厯以還有齊/梁格元白格元和格葫蘆轆轤進退諸格多兼律詩)
　(而言不專主古體也顧格詩之義雖亡考而見諸公/之文章者可證元少尹集序宗簡河南人自舉進士)
　(厯御史府尚書郎訖京亞尹二十年著格詩若干首/律詩若干首賦述銘記等若干首合三十巻由是觀)
　(之格者但别於律詩之謂公前集既分古調樂府歌/行以類各次於諷諭閒適感傷之巻後集不復分類)
　(别巻遂統稱之曰格詩耳時本於十一巻之首格詩/下復繫歌行雜體字是以格詩另為古詩之一體矣)
　(豈元少尹生平獨不為歌行雜體乎况公後序但曰/邇来復有格律詩洛中集記亦曰分司東都及兹十)
　(二年其間賦格律詩凡八百首初未嘗及歌行雜體/者固以格字該舉之也又時本三十六巻首作半格)
　(詩附律詩半者本謂巻内半是格詩而附以律詩云/爾乃直標半格詩而注附律詩於其旁是又將以半)
　(格詩另為一體矣其誤不幾於眇者之捫燭揣籥以/為日乎今後集既别格律詩次巻巻首但標格詩律)
　(詩不復承譌以留疑案○後集凡十七巻首巻即各各/本之二十一巻也胡氏丁籖自此巻以下皆作後集)
　(本雖巻第相次而並列後序於此巻且編例與前集/二十巻判然不同既格律分巻復前後互間不可据)
　(依今編一巻至五巻並格詩六巻至十七巻並律詩/而畧為詮訂其失次者按後集起長慶三年春即到)
　(杭州之明年故杭州詩半在律巻獨古詩則首蘇州/旬假命宴一首不及杭州作此蓋删并時誤簡前集)
　(巻尾也今並歸入或曰元序成於長慶四年十月而/公自序乃曰訖二年冬似相牴牾不知古人詩文必)
　(反覆勘定然後成集豈朝脱槀而夕就編者耶况公/以四年夏自杭州召還除庶子分司東都使長慶集)
　(訖於四年冬則除官赴闕留别西湖諸律詩何以舊/編後集而不入前集乎○公自記有續後集五巻讀)
　(書志云亡失三巻書録解題云亡失四巻要皆兼詩/文而言則所闕之巻其為詩為文並不可考鹽官胡)
　(氏直謂續後集詩止一巻近於宋本錄附各體後然/續後集者公晩年最後之詩若胡氏所錄如送劉郎)
　(中刺蘇州在太和五年不盡是續集詩而㑹昌末年/諸作又巳收後集蓋巻次刪并其舊自不可復尋姑)
　(以集中逸詩錄諸補遺而未/敢据疑似之説以分之也)
　　　郡齋暇日辱常州陳郎中使君早春晩坐水西
　　　館書事詩十六韻見寄亦以十六韻酬之
新年多暇日晏起褰簾坐睡足心更慵日髙頭未裹徐
傾下藥酒稍爇煎茶火誰伴寂寥身無絃琴在左遥思
毘陵館春深物嫋娜波拂黄栁梢風揺白梅朶衙門排
曉㦸鈴閣開朝鎻太守水西来朱衣垂素舸良辰不易
得佳㑹無由果五馬正相望雙魚忽前墮魚中獲瑰寳
持玩何磊砢一百六十言字字靈珠顆上申心欵曲下
叙時轗軻才富不如君道孤還似我敢辭官逺慢且貴
身安妥勿復問榮枯𡨕心無不可
　　　官舎
髙樹換新葉隂隂覆地隅何言太守宅有似幽人居太
守卧其下閑慵兩有餘起嘗一甌茗行讀一巻書早梅
結青實殘櫻落紅珠穉女弄庭果嬉戲牽人裾是日晩
彌静巢禽下相呼嘖嘖護兒鵲啞啞母子烏豈惟云鳥
爾吾亦引吾雛
　　　吾雛
吾雛字阿羅阿羅纔七齡嗟吾不才子憐爾無弟兄撫
養雖驕騃性識頗聰明學母畫眉様效吾詠詩聲我齒
今欲墮汝齒昨始生我頭髪盡落汝頂髻初成老幼不
相待父衰汝孩嬰緬想古人心慈愛亦不輕蔡邕念文
姬于公歎緹縈敢求得汝力但未忘父情
　　　題小橋前新竹招客
鴈齒小紅橋垂檐低白屋橋前何所有苒苒新生竹皮
開坼褐錦節露抽青玉筠翠如可餐粉霜不忍觸閑吟
聲未巳幽翫心難足管領好風煙輕欺凡草木誰能有
月夜伴我林中宿為君傾一杯狂歌竹枝曲
　　　病中逢秋招客夜酌
不見詩酒客卧来半月餘合和新藥草尋檢舊方書晩
霽煙景度早凉窗户虚雪生衰鬢久秋入病心初卧簟
蘄竹冷風襟邛葛疎夜来身較健小飲復何如
　　　醉歌(示妓人/商玲瓏)
罷胡琴掩秦瑟玲瓏再拜歌初畢誰道使君不解歌聴
唱黄雞與白日黄雞催曉丑時鳴白日催年酉時沒腰
間紅綬繫未穩鏡裏朱顔㸔巳失玲瓏玲瓏柰老何使
君歌了汝更歌
　(立名按堯山堂外紀云玲瓏餘杭歌者樂天作郡日/賦歌與之時微之在越州聞之厚幣邀去月餘始遣)
　(還贈之詩兼寄樂天云休遣玲瓏唱我詞我詞多是/寄君詩明朝又向江頭别月落潮平是去時○按公)
　(霓裳羽衣歌云移領錢唐第二年始有心情問絲竹/玲瓏箜篌謝好筝陳寵觱栗沈平笙是此詩亦作於)
　(長慶三年各本誤/入前集今改正)
　　　席上答微之
我住浙江西君去浙江東勿言一水隔便與千里同富
貴無人勸君酒今宵為我盡杯中
　　　蘇州李中丞以元日郡齋感懐詩寄微之及予
　　　輙依來篇七言八韻走筆奉答兼呈微之
白首餘杭白太守落魄抛名來巳久一辭渭北故園春
再把江南新嵗酒杯前笑歌徒勉强鏡裏形容漸衰朽
領郡慙當潦倒年鄰州喜得平生友長洲草接松江岸
曲水花連鏡湖口老去還能痛飲無春來曽作閒逰否
憑鶯傳語報李六倩鴈將書與元九莫嗟一日日催人
且貴一年年入手
　　　食飽
食飽拂枕卧睡足起閒吟淺酌一杯酒緩彈數聲(一作/弄)
琴既可暢情性亦足傲光隂誰知名利盡無復長安心
　　　嚴十八郎中在郡日改制東南樓因名清輝未
　　　立標榜徴歸郎署予既到郡性愛樓居宴逰其
　　　間頗有幽致聊成十韻兼戲寄嚴
嚴郎制兹樓立名曰清輝未及署花榜遽徴還粉闈去
來三四年塵土登者稀今春新太守灑埽施簾幃院栁
煙婀娜檐花雪霏微㸔山倚前户待月闢東扉碧窓戞
瑶瑟朱欄飄舞衣燒香巻幕坐風燕雙雙飛君作不得
住我來幸因依始知天地間靈境有所歸
　　　南亭對酒送春
含桃實已落紅薇花尚薫冉冉三月盡晩鶯城上聞獨
持一杯酒南亭送殘春半酣忽長歌歌中何所云云我
五十餘未是苦老人刺史二千石亦不為賤貧天下三
品官多老於我身同年登第者零落無一分親故半為
鬼僮僕多見孫念此聊自解逢酒且歡欣
　　　翫新庭樹因詠所懐
靄靄四月初新樹葉成隂動揺風景麗蓋覆庭院深下
有無事人竟日此幽尋豈惟翫時物亦可開煩襟時與
道人語或聼詩客吟度春足芳色入夜多鳴禽偶得幽
閒境遂忘塵俗心始知真隱者不必在山林
　　　仲夏齋戒月
仲夏齋戒月三旬斷腥羶自覺心骨爽行起身翩翩始
知絶粒人四體更輕便初能脱病患久必成神仙禦冦
馭冷風赤松游紫煙常疑此説謬今乃知其然我年過
半百氣衰神不全已垂兩鬢絲難補三丹田但減葷血
味稍結清浄縁脱巾且修養聊以終天年
　　　除官去未間
除官去未間半月恣逰討朝尋霞外寺暮宿波上島新
樹少於松平湖半連草躋攀有次第賞翫無昏早有時
騎馬醉兀兀𡨕天造窮通與生死其柰吾懐抱江山信
為美齒髪行將老在郡誠未厭歸鄉去亦好
　　　三年為刺史二首
三年為刺史無政在人口惟向郡城中題詩十餘首慙
非甘棠詠豈有思人不
三年為刺史飲氷復食檗惟向天竺山取得兩片石此
抵有千金無乃傷清白
　　　别萱桂
使君竟不住萱桂徒栽種桂有留人名萱無忘憂用不
如江畔月步步來相送
　　　自餘杭歸宿淮口作
為郡已多暇猶少勤吏職罷郡更安閒無所勞心力舟
行明月下夜泊清淮北豈止吾一身舉家同燕息三年
請禄俸頗有餘衣食乃至僮僕間皆無凍餒色行行弄
雲水步步近鄉國妻子在我前琴書在我側此外吾不
知於焉心自得
　　　舟中李山人訪宿
日暮舟悄悄煙生水沈沈何以延宿客夜酒與秋琴來
客道門子來自嵩髙岑軒軒舉雲貌豁豁開清襟得意
言語斷入𤣥滋味深黙然相顧哂心適而忘心
　　　洛下卜居
三年典郡歸所得非金帛天竺石兩片華亭鶴一隻飲
啄供稻粱包裹用茵席誠知是勞費其柰心愛惜逺從
餘杭郭同到洛陽陌下擔拂雲根開籠展霜翮貞姿不
可雜髙性宜其適遂就無塵坊仍求有水宅東南得幽
境樹老寒泉碧池畔多竹隂門前少人迹未請中庶禄
且脱雙驂易(買履道宅價不足/因以兩馬償之)豈獨為身謀安吾鶴與
石
　　　洛中偶作(自此後在/東都作)
五年職翰林四年涖潯陽一年巴郡守半年南宮郎二
年直綸閣三年刺史堂凡此十五載有詩千餘章境興
周萬象土風備四方獨無洛中作能不心悢悢今為春
官長始來逰此鄉徘徊伊澗上睥睨嵩少旁遇物輙一
詠一詠傾一觴筆下成釋憾巻中同補亡往往顧自哂
眼昏鬢蒼蒼不知老將至猶自放詩狂
　　　贈蘇少府
籍甚二十年今日方欵顔相送嵩洛下論心杯酒間何
為(一作/河亞)嬾出入府寮多閉關蒼髪彼此老白日尋常閒
朝欲擕手出暮思聨騎還何當挈一榼同宿龍門山
　　　移家入新宅
移家入新宅罷郡有餘貲既可避燥濕復免憂寒飢疾
平未還假官閒得分司幸有禄俸在而無職役覊清旦
盥漱畢開軒巻簾幃家人及雞犬隨我亦熈熈取興不
過(一作/或寄)酒放情或作(一作/不過)詩何必苦修道此即是無為
外累信已遣中懐時有思有思一何逺黙坐低雙眉十
載囚竄客萬里征戍兒春朝鏁籠鳥冬夜支牀龜驛馬
走四蹄痛酸無歇期磑牛封兩目昏閉何人知誰能脫
放去四散任所之各得適其性如吾今日時
　　　琴
置琴曲几上慵坐但含情何煩故揮弄風絃自有聲
　　　鶴
人各有所好物固無常宜誰謂爾能舞不如閑立時
　　　自詠
夜鏡隱白髪朝酒發紅顔可憐假年少自笑湏臾間朱
砂賤如土不解燒為丹𤣥鬢化為雪未聞休得官咄哉
箇丈夫心性何墮頑但遇詩與酒便忘寢與餐髙聲發
一吟似得詩中仙引滿飲一琖盡忘身外縁昔有醉先
生席地而幕天于今居處在許我當中眠眠罷又一酌
酌罷又一篇回靣顧妻子生計方落然誠知此事非又
過知非年豈不欲自改改即心不安且向安處去其餘
皆老閒
　　　林下閒歩寄皇甫庶子
扶杖起病初策馬力未任既嬾出門去亦無客來尋以
此遂成閒閒步繞園林天曉煙景澹樹寒鳥雀深一酌
池上酒數聲竹間吟寄言東曹長當知幽獨心
　　　晏起
鳥鳴庭樹上日照屋檐時老去慵轉極寒來起尤遲厚
薄被適性髙低枕得宜神安體穩暖此味何人知睡足
仰頭坐兀然無所思如未鑿七竅若都遺四肢緬想長
安客早朝霜滿衣彼此各自適不知誰是非
　　　池畔二首
結構池西廊疏理池東樹此意人不知欲為待月處
持刀􁤹宻竹竹少風來多此意人不㑹欲令池有波
　　　春葺新居
江州司馬日忠州刺史時栽松滿後院種栁䕃前墀彼
皆非吾土栽種尚忘疲况兹是我宅葺藝固其宜平旦
領僕使乗春親指揮移花夾暖室徙竹覆寒池池水變
緑色池芳動清輝尋芳弄水坐盡日心熈熈一物苟可
適萬縁都若遺設如宅門外有事吾不知
　　　贈言
捧籯獻千金彼金何足道臨觴贈一言此言真可寳流
光我巳晩適意君不早况君春風面柔促如芳草二十
方長成三十向衰老鏡中桃李色不得十年好胡為坐
脈脈不肯傾懐抱
　　　泛春池
白蘋湘渚曲緑篠剡溪口各在天一涯信美非吾有如
何此庭内水竹交左右霜竹百千竿煙波六七畆泓澄
動階砌澹泞映户牖蛇皮細有紋鏡面清無垢主人過
橋來雙童扶一叟恐汚清泠波塵纓先抖擻波上一葉
舟舟中一尊酒酒開舟不繫去去隨所偶或繞蒲浦前
或泊桃島後未撥落杯花低衝拂面栁半酣迷所在倚
榜兀回首不知此何處復是人寰否誰知始疏鑿幾主
相傳受楊家去云逺田氏將非久天與愛水人終焉落
吾手(此池始楊常侍開鑿中間田氏為主/予今有之蒲浦桃島皆池上所有)
　　　郡齋旬假始命宴呈座客示郡寮(自此後在/蘇州作)
公門日兩衙公假月三旬衙用決簿領旬以㑹親賔公
多及私少勞逸常不均况為劇郡長安得閒宴頻下車
巳二月開筵始今晨初黔軍㕑突一拂郡榻塵既備獻
酬禮亦具水陸珍萍醅箬溪醑水膾松江鱗侑食樂懸
動佐歡妓席陳風流吳中客佳麗江南人歌節㸃隨袂
舞香遺在茵清奏凝未闋酡顔氣已春(一作朱顔/酡巳春)衆賔
勿遽起郡寮且逡廵無輕一日醉用犒九日勤微彼九
日勤何以治吾民微此一日醉何以樂吾身
　　　　(附吳郡詩石記貞元初韋應物為蘇州牧房/孺復為杭州牧皆豪人也韋嗜酒每與賔友)
　　　　(一醉一詠其風流雅韻多播於吳中或目韋/房為詩酒仙時予始年十四五旅二郡以幼)
　　　　(賤不得與逰宴尤覺其才調髙而郡守尊以/當時心言異日蘇杭苟獲一郡足矣及今自)
　　　　(中書舍人間領二州去年脱杭印今年佩蘇/印既醉於彼又吟於此酣歌狂什亦往往在)
　　　　(人口中則蘇杭之風景韋房之詩酒兼有之/矣豈始願及此哉然二郡之物狀人情與曩)
　　　　(時不異前後相去三十七年江山是而齒髪/非又可嗟矣韋在此州歌詩甚多有郡宴詩)
　　　　(云兵衛森畫㦸燕寢凝清香最為警䇿今刻/此篇於石傳貽將來因以予旬宴一章亦附)
　　　　(於後雖雅俗不類各詠一時之志偶書石背/且償其初心焉寳厯元年七月二十日蘇州)
　　　　(刺史白/居易題)
　　　題西亭
朝亦視簿書暮亦視簿書簿書視未竟蟋蟀鳴坐隅始
覺芳嵗晩復嗟塵務拘西園景多暇可以少躊躇池鳥
澹容與橋栁髙扶疎煙蔓嫋青薜水花披白蕖何人造
兹亭華敞綽有餘四檐軒鳥翅複屋羅蜘蛛直廊扺曲
房􁨦窱深且虚修竹夾左右清風來徐徐此宜宴嘉賔
鼓瑟吹笙竽荒滛即不可廢曠將何如幸有酒與樂及
時歡且娱忽其解郡印他人來此居
　　　郡中西園
閒園多芳草春夏香靡靡深樹足佳禽旦暮鳴不巳院
門閉松竹庭徑穿蘭芷愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閑如此始悟諠静縁何嘗繫逺邇
　　　北亭卧
樹緑晩隂合池凉朝氣清蓮開有佳色鶴唳無凡聲惟
此閒寂境愜我幽獨情病假十五日十日卧兹亭明朝
吏呼起還復視黎甿
　　　一葉落
煩暑欎未退涼飇潛已起寒温與盛衰遞相為表裏蕭
蕭秋林下一葉忽先委勿言一葉微揺落從此始
　　　崔湖州贈紅石琴薦煥如錦文無以答之以詩
　　　　酬謝
赬錦支緑綺韻同相感深千年古澗石八月秋堂琴引
出山水思助我金玉音人間無可比比我與君心
　　　九日宴集醉題郡樓兼呈周殷二判官
前年九日在餘杭(今本作/餘杭郡)呼賓命宴虚白堂去年九日
到東洛今年九日來吳鄉兩邊蓬鬢一時白三處菊花
同色黄一日日知添老病(一作/態)一年年覺惜重陽江南
九月未揺落栁青蒲緑稻穟香姑蘇臺榭倚蒼靄太湖
山水含清光可憐假日好天色公門吏静風景涼榜舟
鞭馬取賔客掃樓拂席排壺觴胡琴錚鏦指撥刺吳娃
美麗(一作吳/娃細麗)眉眼長笙歌一曲思凝絶金鈿再拜光低
昻日脚欲落備燈燭風頭漸髙加酒漿觥琖艷翻菡萏
葉舞鬟擺落茱萸房半酣憑檻起四顧七堰八門六十
坊逺近髙低寺間出東西南北橋相望水道脈分棹鱗
次里閭棊布城冊方人煙樹色無隙罅十里一片青茫
茫自問有何才與政髙㕔大館居中央銅魚今乃澤國
節刺史是古吳都王郊無戎馬郡無事門有棨㦸腰有
章盛時儻來合慙媿壯嵗忽去還感傷從事醒歸應不
可使君醉倒亦何妨請君停杯聼我語此語真實非虛
狂五旬已過不為夭七十為期蓋是常須知菊酒登髙
㑹從此多無二十場
　　　同微之贈别郭虚舟錬師五十韻
我為江司馬君為荆判司俱當愁悴日始識虚舟師師
年三十餘白晳好容儀專心在鉛汞餘力工琴棊静彈
絃數聲閒飲酒一巵因指塵土下蜉蝣良可悲不聞姑
射上千嵗氷雪肌不見遼城外古今冡纍纍嗟我天地
間有術人莫知得可逃死籍不唯走三尸授我參同契
其辭妙且微六一閟扄鐍子午守雄雌我讀隨日悟心
中了無疑黄芽與紫車謂其坐致之自負因自歎人生
號男兒若不佩金印即合翳玉芝髙謝人間世深結山
中期泥壇方合矩鑄鼎員中規鑪槖一以動瑞氣紅輝
輝齋心獨歎拜中夜偷一窺二物正訢合厥狀何怪奇
綢繆夫婦體狎獵魚龍姿簡寂館鐘後紫霄峯曉時心
塵未浄潔火候遂參差萬壽覬刀圭千功失毫釐先生
彈指起姹女隨煙飛始知縁㑹間隂隲不可移藥竈今
夕罷詔書明日追追我復追君次第承恩私官雖小大
殊同立白玉墀我直紫微闥手進賞罰詞君侍玉皇座
口含生殺機直躬易媒孽浮俗多瑕疵轉徙今安在越
嶠吳江湄一提支郡印一建連帥旗何言四百里不見
如天涯秋風旦夕來白日西南馳雪霜各滿鬢朱紫徒
為衣師從廬山洞訪舊來於斯尋君又覓我風馭紛逶
迤帔裾曵黄絹鬚髪垂青絲逢人但斂手問道亦頷頤
孤雲難久留十日告將歸欵曲話平昔殷勤勉衰羸後
㑹杳何許前心日磷緇俗家無異物何以充别資素牋
一百句題附元家詩朱頂鶴一隻與師雲間騎雲間鶴
背上故情若相思時時摘一句唱作步虚詞
　　　霓裳羽衣舞歌(和微之○按/今本無舞字)
我昔元和侍憲皇曽陪内宴宴昭陽千歌萬舞(一作/百武)不
可數就中最愛霓裳舞舞時寒食春風天玉鈎欄下香
案前案前舞者顔如玉不著人家俗衣服虹裳霞帔步
揺冠鈿瓔纍纍佩珊珊娉婷似不任羅綺顧聼樂懸行
復止磬簫筝笛遞相攙擊擫彈吹聲邐迤(凡法曲之初/衆樂不齊惟)
(金石絲竹次第發聲/霓裳序初亦復如此)散序六奏未動衣陽臺宿雲慵不
飛(散序六徧無/拍故不舞也)中序擘騞初入拍秋竹竿裂春氷圻(中/序)
(始有拍亦/名拍序)飄然轉旋迴雪輕嫣然縱送游龍驚小垂手
後栁無力斜曵裾時雲欲生(四句皆霓裳/舞之初態)煙蛾斂畧不
勝態風袖低昻如有情上元㸃鬟招蕚緑王母揮袂别
飛瓊(許飛瓊蕚緑/華皆女仙也)繁音急節十二徧跳珠撼玉何鏗錚
(霓裳曲十/二徧而終)翔鸞舞了却收翅唳鶴曲終長引聲(凡曲将/畢皆聲)
(拍促速唯霓裳之/末長引一聲也)當時乍見驚心目凝視諦聼殊未足
一落人間八九年耳冷不曽聞此曲湓城但聽山魈語
巴峽惟聞杜鵑哭(予自江州司馬/轉忠州刺史)移領錢唐第二年始
有心情問絲竹玲瓏箜篌謝好筝陳寵觱栗沈平笙清
絃脆管纎纎手教得霓裳一曲成(自玲瓏已下/皆杭之妓名)虚白亭
前湖水畔前後祇應三度按便除庶子抛却來聞道如
今各星散今年五月至蘇州朝鐘暮角催白頭貪㸔案
牘常侵夜不聽笙歌直到秋秋來無事多閒悶忽憶霓
裳無處問聞君部内多樂徒問有霓裳舞者無答云七
縣十萬户無人知有霓裳舞唯寄長歌與我來題作霓
裳羽衣譜四幅花牋碧間紅霓裳實録在其中千姿萬
狀分明見恰與昭陽舞者同眼前髣髴覩形質昔日今
朝想如一疑從魂夢呼召來似著丹青圖寫出我愛霓
裳君合知發於歌詠形於詩君不見我歌云驚破霓裳
羽衣曲(長恨/歌云)又不見我詩云曲愛霓裳未拍時(錢塘/詩云)由
來能事皆有主楊氏創聲君造譜(開元中西涼府/節度楊敬述造)君言
此舞難得人須是傾城可憐女吳妖小玉飛作煙(夫差/女小)
(玉死後形見於王其母/抱之霏微若煙霧散空)越艶西施化為土嬌花巧笑久
寂寥娃館苧蘿空處所如君所言誠有是君試從容聽
我語若求國色始翻傳但恐人間廢此舞妍蚩優劣寧
相逺大都只在人擡舉李娟張態君莫嫌亦擬隨宜且
教取(娟態蘇/妓之名)
　(立名按夢溪筆談葉法善引明皇入月宮聞仙樂及/上歸但記其半遂於笛中寫之㑹西涼府都督楊敬)
　(述進婆羅門曲與其聲調相符遂以月中所聞為散/序用敬述所進為其腔而名霓裳羽衣曲其説出鄭)
　(嵎津陽門詩注與公自注不同又蒲州逍遥樓楯上/有唐人横書類梵字相傳是霓裳譜字訓不通莫知)
　(是非或謂今燕部有獻仙音曲乃其遺聲然霓裳本/謂之道調法曲今獻仙音乃小石調耳未知孰是韻)
　(語陽秋霓裳羽衣舞始於開元盛於天寳今寂不傳/矣賴有白詩可見一二爾虹裳二句言所飾之服也)
　(散序二句及繁音二句言所奏之曲也而唐㑹要謂/破陣樂赤白桃李花望瀛霓裳羽衣總名法曲今世)
　(所傳望瀛亦十二徧散序無拍曲終亦長/引聲若樂奏望瀛亦可髣髴其遺意云)
　　　小童薛陽陶吹觱栗歌(和浙西李/大夫作)
剪削乾蘆挿寒竹九孔漏聲五音足近來吹者誰得名
關璀老死李衮生衮今又老誰其嗣薛氏樂童年十二
指㸃之下師授聲含嚼之間天與氣潤州城髙霜月明
吟霜思月欲發聲山頭江(一作/水)底何悄悄猿聲不喘魚
龍聽翕然聲作疑管裂詘然聲盡疑刀截有時婉(一作/脆)
軟無筋骨有時頓挫生稜節急聲員轉促不斷轢轢轔
轔似珠貫緩聲展引長有條有條直直如筆描下聲乍
墜石沈重髙聲忽舉雲飄蕭明旦公堂陳宴席主人命
樂娛賔客(一作/僚)碎絲細竹徒紛紛宫調一聲雄出羣衆
音覼縷不落道有如部伍隨將軍嗟爾陽陶方穉齒下
手發聲巳如此若教頭白吹不休但恐聲名壓關李
　(立名按李徳裕有霜夜對月聽小童陽陶吹觱栗歌/羅隱詩平泉上相東征日曽為陽陶吹觱栗吳江太)
　(守㑹稽侯相次三篇皆俊逸太守謂公㑹稽侯謂元/也然元相集中巳失此詩桂苑叢談云咸通中姑藏)
　(公自梁移鎮淮海郡寡勝逰之地且風亭月觀既巳/荒凉於戲馬臺連玉鈎道開剏池沼建亭臺既畢號)
　(曰賞心有浙右小校薛陽陶監押度支運米入城公/喜其姓名試詢之果是舊人及問往日蘆管之事有)
　(朱崖陸暢元白所撰歌篇一軸公益喜之以蘆管奏/於兹亭其管絶微每一觱栗管中常容三管聲聲如)
　(天際自/然來云)
　　　啄木曲(按才調集文苑英/華並作四不如酒)
莫買寳剪刀虚費千金直我有心中愁知君剪不得莫
磨解結錐虚勞人氣力我有腸中結知君解不得莫染
紅絲線徒誇好顔色我有雙淚珠知君穿不得莫近紅
爐火炎氣徒相逼我有兩鬢霜知君消不得刀不能剪
心愁錐不能解腸結線不能穿淚珠火不能消鬢雪不
如飲此神聖杯萬念千憂一時歇
　　　題靈巖寺(寺即吳館娃宫鳴屧廊/硯池采香徑遺迹在焉)
娃宫屧廊尋已傾硯池香徑又欲平二三月時但草緑
幾百年來空月明使君雖老頗多思攜觴領妓處處行
今愁古恨入絲竹一曲涼州無限情直自當時到今日
中間歌吹更無聲
　　　雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濱一朝入吾手擔舁
來郡内洗刷去泥垢孔黒煙痕深罅青苔色厚老蛟蟠
作足古劍挿為首忽疑天上落不似人間有一可支吾
琴一可貯吾酒峭絕髙數尺坳泓容一斗五絃倚其左
一杯置其右窪樽酌未空玉山頽巳久人皆有所好物
各求其偶漸恐少年塲不容垂白叟迴頭問雙石能伴
老夫否石雖不能言許我為三友
　　　宿東亭曉興
温温土爐火耿耿紗籠燭獨抱一張琴夜入東齋宿窗
聲度殘漏簾影浮初旭頭癢曉梳多眼昏春睡足負暄
檐宇下散歩池塘曲南鴈去未逥東風來何速雪依瓦
溝白草繞牆根緑何言萬户州太守常幽獨
　　　日漸長贈周殷二判官
日漸長春尚早牆頭半露紅蕚枝池岸新鋪緑芽草蹋
草攀枝仰頭歎何人知此春懐抱年顔盛壯名未成官
職欲髙身巳老萬莖白髪真堪恨一片緋衫何足道賴
得君来勸一杯愁開悶破心頭好
　　　花前歎
前嵗花前五十二今年花前五十五嵗課年功頭髪知
從霜成雪君㸔取(五年前在杭州有詩/云五十二人頭似霜)幾人得老莫自
嫌樊李吳韋盡成土(樊絳州宗師李諫議景儉吳饒州/丹韋侍郎顗皆舊往還相次䘮逝)
南州桃李北州梅且喜年年作花主花前置酒誰相勸
容坐唱歌滿起舞(容滿皆/妓名也)欲散重拈花細㸔争知明日
無風雨
　　　自詠五首
朝亦隨羣動暮亦隨羣動榮華瞬息間求得將何用形
骸與冠蓋假合相戲弄何異睡著人不知夢是夢
一家五十口一郡十萬户出為差科頭入為衣食主水
旱合心憂饑寒須手撫何異食蓼蟲不知苦是苦
公私頗多事衰憊殊少歡迎送賔客嬾鞭笞黎庶難老
耳倦聲樂病口厭杯盤既無可戀者何以不休官
一日復一日自問何留滯為貪逐日俸擬作歸田計亦
須隨豐約可得無限劑若待足始休休官在何嵗
官舎非我廬官園非我樹洛中有小宅渭上有别墅既
無婚嫁累幸有歸休處歸去誠已遲猶勝不歸去
　　　和微之聽妻彈别鶴操因為解釋其義依韻加
　　　　四句
義重莫若妻生離不如死誓將死同穴其柰生無子商
陵廹禮教婦出不能止舅姑明旦辭夫妻中夜起起聞
雙鶴别若與人相似聽其悲唳聲亦如不得巳青田八
九月遼城一萬里徘徊去住雲嗚咽東西水寫之在琴
曲聽者酸心髓况當秋月彈先入憂人耳怨抑掩朱絃
沈吟停玉指一聞無兒歎相念兩如此無兒雖薄命有
妻偕老矣幸免生别離猶勝商陵氏
　　　題故元少尹集後二首
黄壤詎知我白頭徒憶君惟將老年淚一灑故人文
遺文三十軸軸軸金玉聲龍門原上土埋骨不埋名
　　　和微之四月一日作
四月一日天花稀葉隂薄泥新燕影忙蜜熟蜂聲樂麥
風低冉冉稻水平漠漠芳節或蹉跎逰心稍牢落春華
信為美夏景亦未惡颭浪嫩青荷重欄晩紅藥吳宫好
風月越郡多樓閣兩地誠可憐其奈久離索
　　　吳中好風景二首
吳中好風景八月如三月水荇葉仍香木蓮花未歇海
天微雨散江郭纎埃滅暑退衣服乾潮生船舫活兩衙
漸多暇亭午初無熱騎吏語使君正是逰時節
吳中好風景風景無朝暮曉色萬家煙秋聲八月樹舟
移管絃動橋擁旌旗駐改號齊雲樓重開虎邱路况當
豐嵗熟好是歡逰處州民勸使君且莫抛官去
　　　答劉禹錫白太守行
吏滿六百石昔賢輙去之秩登二千石今我方罷歸我
秩訝巳多我歸慙已遲猶勝塵土下終老無休期卧乞
百日告起吟五篇詩(謂将罷官/自詠五首)朝與府吏别暮與州民
辭去年到郡時麥穗黄離離今年去郡日稻花白霏霏
為郡巳周嵗半嵗罹旱饑襦袴無一片甘棠無一枝何
乃老與幼泣别盡霑衣下慙蘇人淚上媿劉君辭
　　　白太守行　　　　　　　　　劉禹錫
　聞有白太守抛官歸舊谿蘇州十萬户盡作嬰兒啼
　太守駐行舟閶門草萋萋揮袂謝啼者依然兩眉低
　朱户非不崇我心如重狴華池非不清意在寥廓栖
　夸者竊所怪賢者黙思齊我為太守行題在隱起珪
　　　别蘇州
浩浩姑蘇民欎欎長洲城來慙荷寵命去媿無能名青
紫行將吏班白列黎甿一時臨水拜十里隨舟行餞筵
猶未收征櫂不可停稍隔煙樹色尚聞絲竹聲悵望武
邱路沈吟滸水亭還鄉信有興去郡能無情
　　　夘時酒
佛法贊醍醐仙方誇沆瀣未如夘時酒神速功力倍一
杯置掌上三咽入腹内煦若春貫腸暄如日炙背豈獨
肢體暢仍加志氣大當時遺形骸竟日忘冠帶似逰華
胥國疑反混元代一性既完全萬機皆破碎半醒思往
來往來吁可怪寵辱憂喜間惶惶二十載前年辭紫闥
今嵗抛皁蓋去矣魚返泉超然蟬離蜕是非莫分别行
止無疑礙浩氣貯胷中青雲委身外捫心私自語自語
誰能㑹五十年來心未如今日泰况兹杯中物行坐長
相對
　　　自問行何遲
前月發京口今辰次淮涯二旬四百里自問行何遲還
鄉無他計罷郡有餘資進不慕富貴退未憂寒飢以此
易過日騰騰何所為逢山輙倚櫂遇寺多題詩酒醒夜
深後睡足日髙時眼底一無事心中百不知想到京國
日嬾放亦如斯何必冐風水促促赴程歸
　　　除日答夢得同發楚州
共作千里伴俱為一郡逥嵗隂中路盡鄉思先春來山
雪晩猶在淮氷晴欲開歸歟吟可作休戀主人杯
　　　問楊瓊
古人唱歌兼唱情今人唱歌惟唱聲欲説向君君不㑹
試將此語問楊瓊
　(立名按元微之和樂天示楊瓊詩注楊瓊本名播少/為江陵酒妓去年姑蘇遇瓊叙舊及今見樂天此篇)
　(然則此詩亦/蘇州作也)
　　　有感三首
鬢毛巳斑白衣綬方朱紫窮賤當壯年富榮臨暮齒車
輿紅塵合第宅青煙起彼來此須去品物之常理第宅
非吾廬逆旅暫留止子孫非我有委蜕而巳矣有如蠶
造繭又似花生子子結花暗凋繭成蠶老死悲哉可柰
何舉世皆如此
莫養痩馬駒莫教小妓女後事在目前不信君㸔取馬
肥快行走妓長能歌舞三年五嵗間巳聞換一主借問
新舊主誰樂誰辛苦請君大帶上把筆書此語
往事勿追思追思多悲愴來事勿相迎相迎亦惆悵不
如兀然坐不如塌然卧食來即開口睡來即合眼二事
最關身安寢加餐飯忘懐任行止委命隨修短更若有
興來狂歌酒一盞
　　　宿滎陽
生長在滎陽少小辭鄉曲迢迢四十載復到滎陽宿去
時十一二今年五十六追思兒戲時宛然猶在目舊去
失處所故里無宗族豈惟變市朝兼亦遷陵谷獨有溱
洧水無情依舊緑
　　　經溱洧
落日駐行騎沈吟懐古情鄭風變巳盡溱洧至今清不
見士與女亦無芍藥名
　　　就花枝
就花枝移酒海今朝不醉明朝悔且算歡娱逐日來任
他容鬢隨年改醉翻衫袖抛小令笑擲骰盤呼大采自
量氣力與心情三五年間猶得在
　　　喜雨
圃旱憂葵堇農旱憂禾菽人各有所私我旱憂松竹松
乾竹焦死眷眷在心目灑葉溉其根汲水勞僮僕油雲
忽東起涼雨淒相續似面洗垢塵如頭得膏沭千柯習
習潤萬葉欣欣緑十日澆灌功不如一霢霂方知宰生
靈何異活草木所以聖與賢同心調玉燭
　　　題道宗上人十韻(并序/)
　普濟寺律大德宗上人法堂中有故相國鄭司徒歸
　尚書陸刑部元少尹及今吏部鄭相中書韋相錢左
　丞詩覽其題皆與上人唱酬閲其人皆朝賢省其文
　皆義語予始知上人之文為義作為法作為方便智
　作為解脱性作不為詩而作也知上人者云爾恐不
　知上人者謂為䕶國法振靈一皎然之徒與故予題
　二十句以解之
如來説偈贊菩薩著論議是故宗律師以詩為佛事一
音無差别四句有詮次欲使第一流皆知不二義精潔
霑戒體閒澹藏禪味從容恣語言縹緲離文字旁延邦
國彦上達王公貴先以詩句牽後令入佛智人多愛師
句我獨知師意不似休上人空多碧雲思
　　　寄皇甫賔客
名利既兩忘形體方自遂卧掩羅雀門無人驚我睡睡
足抖擻衣閒歩中庭地食飽摩挲腹心頭無一事除却
𤣥晏翁何人知此味
　　　寄庾侍郎
一雙華亭鶴數片太湖石巉巉蒼玉峯矯矯青雲翮是
時嵗云暮澹薄煙景夕庭霜封石稜池雪印鶴迹幽致
竟誰别閒静聊自適懐哉庾順之好是今宵客
　　　寄崔少監
微微西風生稍稍東方明入秋神骨爽琴曉絲桐清彈
為古宫調玉水寒泠泠自覺絃指下不是尋常聲須㬰
羣動息掩琴坐空庭直至日出後猶得心和平惜哉意
未已不使崔君聽
　　　醉題沈子明壁
不愛君池東十叢菊不愛君池南萬竿竹愛君簾下唱
歌人色似芙蓉聲似玉我有陽關君未聞若聞亦應愁
煞君
　　　勸酒
勸君一杯君莫辭勸君兩杯君莫疑勸君三杯君始知
面上今日老昨日心中醉時勝醒時天地迢迢自長久
白兔赤烏相趁走身後堆金拄北斗不如生前一尊酒
君不見春明門外天欲明喧喧歌哭半死生逰人駐馬
出不得白轝紫車争路行歸去來頭已白典錢將用買
酒喫
　　　落花
留春春不住春歸人寂莫厭風風不定風起花蕭索既
興風前歎重命花下酌勸君賞緑醅教人拾紅蕚桃飄
紅燄燄梨墮雪漠漠獨有病眼花春風吹不落
　　　對鏡吟
白頭老人照鏡時掩鏡沈吟吟舊詩二十年前一莖白
如今變作滿頭絲(余二十年前嘗有詩云白髪生一莖/朝來明鏡裏勿言一莖少滿頭從此)
(始今則/滿頭矣)吟罷廻頭索杯酒醉來屈指數親知老於我者
多窮賤設使身存寒且飢少於我者半為土墓樹已抽
三五枝我今幸得見頭白禄俸不薄官不卑眼前有酒
心無苦只合歡娛不合悲
　　　耳順吟寄敦詩夢得
三十四十五慾牽七十八十百病纒五十六十卻不惡
恬澹清静心安然已過愛貪聲利後猶在病羸昏耄前
未無筋力尋山水尚有心情聽管絃閒開新酒嘗數盞
醉憶舊詩吟一篇敦詩夢得且相勸不用嫌他耳順年
　　　别氊帳火爐
憶昨臘月天北風三尺雪年老不禁寒夜長安可徹賴
有青氊帳風前自張設復此紅火爐雪中相暖熱如魚
入淵水似免藏深穴婉軟蟄鱗蘇温燉凍肌活方安隂
慘夕遽變陽和節無柰時候遷豈是恩情絶毳䈴逐日
巻香燎隨灰滅離恨屬三春佳期在十月但令此身健
不作多時别
　　　六年春贈分司東都諸公(時為河/南尹)
我為同州牧内媿無才術忝擢恩已多遭逢幸非一偶
當榖賤嵗適值民安日郡縣獄空虚鄉閭盗奔逸其間
最幸者朝客多分秩行接鴛鷺羣坐成芝蘭室時聯拜
表騎間動題詩筆夜雪秉燭逰春風攜榼出花教鶯㸃
檢栁付風排比法酒澹清漿含桃嫋紅實洛童調(去/聲)金
管盧女鏗瑶瑟黛慘歌思深腰凝舞拍密每因同醉樂
自覺忘衰疾始悟肘後方不如杯中物生涯隨日過世
事何時畢老子苦乖慵希君數牽率
　　　九日代羅樊二妓招舒著作(齊梁/格)
羅敷斂雙袂樊姬獻一杯不見舒員外秋菊為誰開
　　　憶舊逰(寄劉/蘇州)
憶舊逰舊逰安在哉舊逰之人半白首舊逰之地多蒼
苔江南舊逰凡幾處就中最憶吳江隈長洲苑緑栁萬
樹齊雲樓春酒一杯閶門曉嚴旗鼓出皋橋夕鬧船舫
逥修蛾慢臉燈下醉急管繁絃頭上催六七年前狂爛
熳三千里外思徘徊李娟張態一春夢周五殷三歸夜
臺虎邱月色為誰好娃宫花枝應自開賴得劉郎解吟
詠江山氣色合歸來(娟態蘇州妓名/周殷蘇州從事)
　　　答崔賔客晦叔十二月四日見寄(來篇云共相/呼喚醉歸來)
今嵗日餘二十六來嵗年登六十二尚不能憂眼下身
因何更算人間事居士忘筌黙黙坐先生枕麴昏昏睡
早晩相從歸醉鄉醉鄉去此無多地
　　　勸我酒
勸我酒我不辭請君歌歌莫遲歌聲長辭亦切此辭聽
者堪愁絶洛陽女兒面似花河南大尹頭如雪
　　　贈韋處士六年夏大熱旱
驕陽連毒暑動植皆枯槁旱日乾密雲炎煙焦茂草少
壯猶困苦况予病且老既無白栴檀何以除熱惱(華嚴/經云)
(以白栴檀塗身能除一/切熱惱而得清凉也)汗巾束頭鬢羶食熏襟抱始覺
韋山人休糧散髪好
　　　除官赴闕留贈微之
去年十月半君來過浙東今年五月盡我發向關中兩
鄉黙黙心相别一水盈盈路不通從此津人應省事寂
寥無復遞詩筒
　(立名按此詩乃長慶四年公去杭州留别微之作各/本誤入律詩巻内既編後摘出因附後集一巻之末)
　(○雜言不可入律/詩説見第三巻)
　
　
　
　
　
　白香山詩集巻二十一
欽定四庫全書
　白香山詩集巻二十二　　　歙縣汪立名編
　　後集二(格詩凡/六十首)
　　　和微之詩二十三首(并序/)
　微之又以近作二十三首寄來命僕繼和其間瘀絮
　四百字車斜二十篇者流皆韻劇辭殫瓌竒怪譎又
　題云奉煩只此一度乞不見辭意欲定霸取威置僕
　於窮地耳大凡依次用韻韻同而意殊約體為文文
　成而理勝此足下素所長者僕何有焉今足下果用
　所長過䝉見窘然敵則氣作急則計生四十三章麾
　埽並畢不知大敵以為如何夫劚石破山先觀鑱迹
　發矢中的兼聽弦聲以足下來章惟求相困故老僕
　報語不覺大誇况曩者唱酬近來因繼已十六巻凡
　千餘首矣其為敵也當今不見其為多也從古未聞
　所謂天下英雄惟使君與操耳戲及此者亦欲三千
　里外一破愁顔勿示他人以取笑誚樂天白
　　　　和晨霞(此後在/上都作)
君歌仙氏真我歌慈氏真慈氏發真念念此閻浮人左
命大迦葉右召桓提因千萬化菩薩百億諸鬼神上自
非想頂下及風水輪胎卵溼化類蠢蠢難具陳𢎞願在
救㧞大悲忘辛勤無論善不善豈間寃與親抉開生盲
眼擺去煩惱塵燭以智慧日灑之甘露津千界一時度
萬法無與鄰借問晨霞子何如朝玉宸
　　　　和送劉道士逰天台
聞君夢逰仙輕舉超世雰握持尊皇節統衛吏兵軍靈
旂星月象天衣龍鳯紋佩服交帶籙諷吟蘂珠文閬宫
縹緲間鈞樂依稀聞齋心謁西母膜拜朝東君煙霏子
晉裾霞爛麻姑裠倐忽别真侶悵望隨歸雲人生同大
夢夢與覺誰分况此夢中夢悠哉何足云假如金闕頂
設使銀河濆旣未出三界猶應在五藴飲嚥日月精茹
嚼沆瀣芬尚是色香味六塵之所熏仙中有天(一作/大)仙
首出夢幻羣慈光一照燭奥法相烟煴不知萬齡暮不
見三光曛一性自了了萬縁徒紛紛苦海不能漂劫火
不能焚此是竺乾教先生垂典墳
　　　　和櫛沐寄道友
櫛沐事朝謁中門初動關盛服去尚早假寐須臾間鐘
聲發東寺夜色藏南山停驂待五漏人馬同時閒髙星
粲金粟落月沈玉環出門向闕路坦坦無阻艱始出里
北閈稍轉市西闤晨燭照朝服紫爛復朱殷由來朝廷
士一入多不還因循擲白日積漸凋朱顔青雲巳難致
碧落安能攀但且知止足尚可銷憂患
　　　　和祝蒼華(蒼華髪/神名)
日居復月諸環逥照下土使我𤣥雲髪化為素絲縷稟
質本羸劣養生仍莽鹵痛飲困連宵悲吟飢過午遂令
頭上髪種種無尺五根稀比黍苖梢細同釵股豈是乏
膏沐非關櫛風雨最為悲傷多心焦衰落苦餘者能有
幾落者不可數秃似鵲填河墮如烏解羽蒼華何用祝
苦辭亦休吐匹如剃頭僧豈要巾冠主
　　　　和我年三首
我年五十七榮名得幾許甲乙三道科蘇杭兩州主才
能本淺薄心力虚勞苦何能隨衆人終老於塵土
我年五十七歸去誠巳遲厯官十五政數若珠纍纍野
萍始賓薦場苖初縶維因讀管蕭書竊慕大有為及遭
榮遇來乃覺才力羸黄紙詔頻草朱輪車載脂妻孥及
僕使皆免寒與飢省躬私自媿知我者微之永懐山陰
守未遂嵩陽期如何坐留滯頭白江之湄
我年五十七榮名得非少報國竟何如謀身猶未了昔
嘗速官謗恩大而懲小一黜鶴辭軒七年魚在沼將枯
鱗再躍經鎩翮重矯白日上昭昭青雲髙𣺌𣺌平生頗
同病老大宜相曉紫綬足可榮白頭不為夭夙懐慕箕
潁晩節期松篠何當闕下來同拜陳情表
　　　　和三月三十日四十韻
送春君何在君在山陰署憶我蘇杭時春逰亦多處為
君歌往事豈敢(一作/取)辭勞慮莫怪言語狂須知酬答遽
江南臘月半水凍凝如瘀寒景尚蒼茫和風已吹嘘女
牆城似竈雁齒橋如鋸魚尾上奫淪草芽生沮洳律遲
太簇管日緩羲和馭布澤木龍催迎春土牛助雨師習
習灑雲將飄飄翥四野萬里晴千山一時曙杭土麗且
康蘇民富而庶善惡有懲勸剛柔無吐茹兩衙少辭牒
四境稀書疏俗以勞倈安政因閒暇著仙亭日登眺虎
邱時逰豫(望仙亭在杭/虎邱寺在蘇)尋幽駐旌軒選勝逥賓御舟移
溪鳥避樂作林猨覻池古莫耶沈石竒羅刹踞(劍池在/蘇州羅)
(刹石在/杭州)水苖泥易耨畬粟灰難鉏紫蕨抽出畦白蓮埋
在淤萎花紅帶黯濕葉黄含菸(楚辭云葉菸/色而就黄)鏡動波颭
菱雪逥風旋絮手經攀桂馥齒為嘗梅楚坐并船脚敧
行多馬蹄跙聖賢清濁醉水陸鮮肥飫魚膾芥醬調水
葵鹽䜴絮(敇慮/反)雖微五袴歌幸兔兆人詛但令樂不荒
何必逰無倨吳苑僕尋罷越城公尚據舊逰幾客存新
宴誰人與莫空文舉酒强下何曽箸江上易優逰城中
多毁譽分應當自盡(一作/畫)事勿求人恕我既無子孫君
仍畢婚娶久為雲雨别終擬江湖去范蠡有扁舟陶潛
有籃轝兩心苦相憶兩口遥相語最恨七年春春來各
一處
　　　　和寄樂天
賢愚類相交人情之大率然自古今來幾人號膠漆近
聞屈指數元某與白乙旁愛及弟兄中權避家室松筠
與金石未足喻堅密在車如輪轅在身如肘腋又如風
雲㑹天使相召匹不似勢利交有名而無實頃我在杭
歲值君之越日望愁來儀遲宴惜流景疾坐耀黄金帶
酌酡赬玉質酣歌口不停狂舞衣相拂平生賞心事施
展十未一㑹笑始啞啞離嗟乃唧唧餞筵纔收拾征櫂
遽排比後恨苦緜緜前歡何卒卒居人色慘淡行子心
紆欎風袂去時揮雲帆望中失宿酲和别思目眩心忽
忽病魂黯然銷老淚淒其出别君只如昨芳嵗換六七
俱是官家身後期難自必(籍田賦云難/望嵗而自必)
　　　　和寄問劉白(時夢得與樂/天方舟西上)
正與劉夢得醉笑大開口適值此詩來歡喜君知否遂
令髙巻幕兼遣重添酒起望㑹稽雲東南一囬首愛君
金玉句舉世誰人有功用隨日新資材本天授吟哦不
能散自午將及酉遂留夢得眠匡牀宿東牖
　　　　和新樓北園偶集從孫公度周廵官韓秀才
　　　　盧秀才范處士小飲鄭侍御判官周劉二從
　　　　事皆先歸
聞君新樓宴下對北園花主人既賢豪賓客皆才華初
筵日未髙中飲景已斜天地為幕席富貴如泥沙嵇劉
陶阮徒不足置齒牙卧甕鄙畢卓落帽嗤孟嘉芳草供
枕藉亂鶯助喧譁醉鄉得道路狂海無津涯一嵗春又
盡百年期不賖同醉君勿辭獨醒古所嗟銷愁若沃雪
破悶如割𤓰稱觴起為夀此樂無以加歌聲凝貫珠舞
袖飄亂麻相公謂四座今日非自誇有奴善吹笙有婢
彈琵琶十指纎若筍雙鬟黳如鵶履舄起交雜杯盤散
紛拏歸去勿擁遏倒載逃難遮明日宴東武後日逰若
邪豈獨相公樂謳歌千萬家
　　　　和除夜作
君賦此詩夜窮陰嵗之餘我和此詩日微和春之初老
知顔狀改病覺支體虚頭上毛髪短口中牙齒疎一落
老病界難逃生死墟况此促促世與君多索居君在浙
江東榮駕方伯輿我在魏闕下謬乘大夫車妻孥常各
飽奴婢亦盈廬惟是利人事比君全不如我統十郎官
君領百吏胥我掌四曹局君管十鄉閭君為父母君大
惠在資儲我為刀筆吏小惡乃誅鉏君提七郡籍我按
三尺書俱已佩金印嘗同趨玉除外寵信非薄中懐何
不攄恩光未報答日月空居諸磊落嘗許君跼促應笑
予所以自知分欲先歌歸歟
　　　　和知非
因君知非問詮較天下事第一莫若禪第二無如醉禪
能泯人我醉可忘榮悴與君次第言為我少畱意儒教
重禮法道家飬神氣重禮足滋彰養神多避忌不如學
禪定中有甚深味曠廓了如空澄凝勝於睡屏除黙黙
念銷盡悠悠思春無傷春心秋無感秋淚坐成真諦樂
如受空王賜既得脱塵勞兼應離慙媿除禪其次醉此
説非無謂一酌機即忘三杯性咸遂逐臣去室婦降虜
敗軍帥思苦膏火煎憂深扄鏁祕須憑百杯沃莫惜千
金費便似罩中魚脱飛生兩翅勸君雖老大逢酒莫迴
避不然即學禪兩途同一致
　　　　和望曉
休吟稽山曉聽詠秦城旦雞鳴初有聲宿鳥猶未散丁
丁漏向盡鼕鼕鼓過半南山青沈沈東方白漫漫街心
若流水城角如斷岸星河稍隅落宫闕方輪煥朝車雷
四合騎火星一貫赫奕冠蓋盛熒煌朱紫爛沙堤亘蟇
池(子城東北低下/處舊號蝦蟇池)市路繞龍斷白日忽照耀紅塵紛散
亂貴教過客避榮任行人㸔祥煙滿虚空春色無邉畔
鵷行候晷刻龍尾登霄漢臺殿暖宜攀風光晴可翫草
鋪地茵褥雲巻天幃幔鶯雜佩鏘鏘花繞(一作/饒)衣粲粲
何言終日樂獨起臨風歎歎我同心人一别春七換相
望山隔礙欲去官羈絆何日到江東超然似張翰
　　　　和李勢女
減一分太短増一分太長不朱面若花不粉肌如霜色
為天下艷心乃女中郎自言重不幸家破身未亡人各
有一死此死職所當忍將先人體與主為疣瘡妾死主
意快從此兩無妨願信赤心語速即白刃光南郡忽感
激却立捨鋒鋩撫背稱阿姊歸我如歸鄉竟以恩信待
豈止猜妒忘由來几上肉不足揮干將南郡死巳久骨
枯墓蒼蒼願於墓上頭立石鐫此章勸戒天下婦不令
陰勝陽
　　　　和酬鄭侍御東陽春悶放懐追越逰見寄
君得嘉魚置賓席樂如南有嘉魚時勁氣森爽竹竿竦
妍文煥爛芙蓉披載筆在幕名已重補衮於朝官尚卑
一緘疏入掩谷永三都賦成排左思自言拜辭主人後
離心蕩颺風前旗東南門館别經嵗春眼悵望秋心悲
(已上叙/嘉魚)昨日嘉魚來訪我方駕同出何所之樂逰原頭
春尚早百舌新語聲椑椑日趁花忙向南坼風催栁急
從東吹流年敞恍不饒我美景鮮妍來為誰紅塵三條
界阡陌碧草千里鋪郊畿餘霞斷時綺幅裂斜雲展處
羅文紕暮鐘逺近聲互動暝鳥髙下飛追隨酒酣將歸
未能去悵然逥望天四垂生何足養稽著論途何足泣
楊漣洏胡不花下伴春醉滿酌緑酒聽黄鸝嘉魚㸃頭
時一歎聽我此言不知疲語終興盡各分散東西軒騎
分逶迤此詩勿遣閒人見見恐與他為笑資白首舊寮
知我者憑君一詠向周師(周判官師範蘇杭舊/判官去範字叶韻)
　　　　和自勸二首
稀稀疎疎繞籬竹窄窄狹狹向陽屋屋中有一曝背翁
委置形骸如土木日暮半爐麩炭火夜深一盞紗籠燭
不知有益及民無二十年來食官禄就暖移盤檐下食
防寒擁被帷中宿秋官月俸八九萬豈徒遣爾身温足
勤操丹筆念黄沙莫使飢寒囚滯獄
急景凋年急於水念此攬衣中夜起門無宿客共誰言
煖酒挑燈對妻子自飲數杯妻一盞餘酌分張與兒女
微酣静坐未能眠風霰蕭蕭打窗紙自問有何才與術
入為丞郎出刺史争知夀命短復長豈得營營心不止
請㸔韋孔與錢崔半月之間四人死(韋中書孔京兆錢/尚書崔華州十五)
(日間相/次而逝)
　　　　和雨中花
真宰倒持生殺柄閒物命長人短命松枝上鶴蓍下龜
千年不死仍無病人生不得似龜鶴少去老來同旦暝
何異花開旦暝間未落仍遭風雨横草得經年萊(一作/菜)
連月惟花不與多時節一年三百六十日花能幾日供
攀折桃李無言難自訴黄鶯解語憑君説鶯雖為説不
分明葉底枝頭謾饒舌
　　　　和晨興因報問龜兒
冬旦寒慘澹雲日無晶輝當此嵗暮感見君晨興詩君
詩亦多苦苦在兄逺離我苦不在逺纏緜肝與脾西院
病孀婦後牀孤姪兒黄昏一慟後夜半十起時病眼兩
行血衰鬢萬莖絲咽絶五藏脈痩消(一作/消滲)百骸脂雙目
失一目四肢斷兩肢不如溘然逝安用半活為誰謂荼
檗苦荼檗甘如飴誰謂湯火熱湯火冷如澌前時君寄
詩憂念問阿龜喉燥聲氣室經年無報辭及覩晨興句
未吟先涕垂因兹漣漣際一吐心中悲茫茫四海間此
苦惟君知去我四千里使我告訴誰仰頭向青天但見
鴈南飛憑鴈寄一語為我達微之弦絶有續膠樹斬可
接枝惟我中腸斷應無連得期
　　　　和朝囬與王錬師逰南山下
藹藹春景餘峩峩夏雲初躞蹀退朝騎飄颻隨風裾晨
從四丞相入拜白玉除暮與一道士出尋青溪居吏隱
本齊致朝野孰云殊道在有中適機忘無外虞但媿煙
霄上鸞鳳為吾徒又慙雲水間鷗鶴不我疎坐傾數杯
酒卧枕一巻書興酣頭兀兀睡覺心于于以此送日月
問師為何如
　　　　和嘗新酒
空腹嘗新酒偶成夘時醉醉來擁褐裘直至齋時睡睡
酣不語笑真寢無夢寐殆欲忘形骸詎知屬天地酲餘
和未散起坐澹無事舉臂一欠伸引琴彈秋思
　　　　和順之琴者
陰陰花院月耿耿蘭房燭中有弄琴人聲貌俱如玉清
泠石泉引澹泞風松曲遂使君子心不愛凡絲竹
　　　感舊寫真
李放寫我真寫來二十載莫問真何如畫亦銷光彩朱
顔與𤣥鬢日夜改復改無嗟貌遽非且喜身猶在
　　　授太子賓客歸洛(自此後/東都作)
南省去拂衣東都來掩扉病將老齊至心與身同歸白
首外縁少紅塵前事非懐哉紫芝叟千載心相依
　　　秋池二首
身閒無所為心閒無所思况當故園夜復此新秋池岸
闇鳥棲後橋明月出時菱風香散漫桂露光參差静境
多獨得幽懐竟誰知悠然心中語自問來何遲
朝衣薄且健晩簟清仍滑社近燕影稀雨餘蟬聲歇閒
中得詩境此境幽難説露荷珠自傾風竹玉相戞誰能
一同宿共翫新秋月暑退早凉歸池邊好時節
　　　中隱
大隱住朝市小隱入邱樊邱樊太冷落朝市太囂諠不
如作中隱隱在畱司官似出復似處非忙亦非閒不勞
心與力又免飢與寒終嵗無公事隨月有俸錢君若好
登臨城南有秋山君若愛逰蕩城東有春園君若欲一
醉時出赴賓筵洛中多君子可以恣歡言君若欲髙卧
但自深掩關亦無車馬客造次到門前人生處一世其
道難兩全賤即苦凍餒貴則多憂患惟此中隱士致身
吉且安窮通與豐約正在四者間
　　　問秋光
殷卿領北鎮崔尹開南幕外事信為榮中懐未必樂何
如不才者兀兀無所作不引窗下琴即舉池上酌澹交
惟對水老伴無如鶴自適頗從容旁觀誠濩落身心轉
恬泰煙景彌澹泊逥首語秋光東來應不錯
　　　引泉
一為止足限二為衰疾牽邴罷不因事陶歸非待年歸
來嵩洛下閉户何翛然静埽林下地閒疏池畔泉伊流
狹似帶洛石大如拳誰教明月下為我聲濺濺竟夕舟
中坐有時橋上眠何用施屏障水竹繞牀前
　　　知足吟(和崔十八/未貧作)
不種一隴田倉中有餘粟不采一枝桑箱中有餘服官
閒離憂責身泰無羈束中人百户税賓客一年禄尊中
不乏酒籬下仍多菊是物皆有餘非心無所欲吟君未
貧作因歌知足曲自問此時心不足何時足
　(立名按避暑録話云樂天自刑部侍郎以病求分司/時年纔五十八自是蓋不復出中間一為河南尹期)
　(年輙去再除同州刺史不拜雍容無事順適其意而/滿足其欲者十有六年方太和開成㑹昌之間天下)
　(變故所更不一元稹以廢黜死李文饒以讒嫉死雖/裵晉公猶懐疑畏而牛僧孺李宗閔皆不免萬里之)
　(行所謂李逢吉令狐楚李珏之徒泛泛非素與㳺者/其氷炭低昻未嘗有虚日顧樂天所得豈不多哉)
　　　酬集賢劉郎中對月見寄兼懐元浙東
月在洛陽天天髙浄如水下有白頭人擥衣中夜起思
逺鏡亭上光深書殿裏眇然三處心相去各千里
　　　太湖石
逺望老嵯峨近觀怪嶔崟纔髙八九尺勢若千萬尋嵌
空華陽洞重疊匡山岑邈矣仙掌迥呀然劍門深形質
冠今古氣色通晴隂未秋已瑟瑟欲雨先沈沈天姿信
為異時用非所任磨刀不如礪𢷬帛不如砧何乃主人
意重之如萬金豈伊造物者獨能知我心
　　　偶作二首
擾擾貪生人幾何不夭閼遑遑愛名人幾何能貴達伊
余信多幸拖紫垂白髪身為三品官年已五十八筋骸
雖早衰尚未苦羸惙資産雖不豐亦不甚貧竭登山力
猶在遇酒興時發無事日月長不羈天地闊安貧有處
所適意無時節解帶松下風抱琴池上月人間所重者
相印將軍鉞謀慮繫安危威權主生殺焦心一身苦炙
手旁人熱未必方寸間得如吾快活
　(立名按青箱雜記白詩無事日月長不羈天地闊此/達者之詞也孟東野詩出門即有礙誰謂天地寛此)
　(褊狹者之詞也然則天/地何嘗礙郊自礙耳)
日出起盥櫛振衣入道場寂然無他念但對一爐香日
髙始就食食亦非膏粱精粗隨所有亦足飽充腸日午
脱巾簪燕息窗下牀清風颯然至卧可致羲皇日西引
杖屨散步逰林塘或飲茶一盞或吟詩一章日入多不
食有時惟命觴何以送閒夜一曲秋霓裳一日分五時
作息率有常自喜老後健不嫌閒中忙是非一以貫身
世交相忘若問此何許此是無何鄉
　　　葺池上舊亭
池月夜淒涼池風曉蕭颯欲入池上冬先葺園中閤向
暖窗户開迎寒簾幕合苔封舊瓦木水照新朱蠟軟火
深土壚香膠小瓷榼中有獨宿翁一燈對一榻
　　　崔十八新池
愛君新小池池色無人知見㡳月明夜無波風定時忽
㸔不似水一泊稀琉璃
　　　翫止水
動者樂流水靜者樂止水利物不如流鑒形不如止淒
清早霜降淅瀝微風起中面紅葉開四隅緑萍委廣狹
八九丈灣環有涯涘淺深三四尺洞徹無表裏静分鶴
翹足澄見魚掉尾迎眸洗眼塵隔胷蕩心滓定將禪不
别明與誠相似清能律貪夫澹可交君子豈惟空狎翫
亦取相倫擬欲識静者心心源只如此
　　　聞崔十八宿予新昌敝宅時予亦宿崔家依仁
　　　新亭一宵偶同兩興暗合因而成詠聊以寫懐
陋巷掩敝廬髙居敞華屋新昌十株松依仁萬莖竹松
前月臺白竹下風池緑君向我齋眠我在君亭宿平生
有微尚彼此多幽獨何必本主人兩心聊自足
　　　日長
日長晝加餐夜短朝餘睡春來寢食間雖老猶有味林
塘得芳景園曲生幽致愛水多棹舟惜花不埽地幸無
眼下病且向尊前醉身外何足言人間本無事
　　　三月三十日作
今朝三月盡寂寞春事畢黄鳥漸無聲朱櫻新結實臨
風獨長歎此歎意非一半百過九年艷陽殘一日隨年
減歡笑逐日添衰疾且遣花下歌送此杯中物
　　　慵不能
架上非無書眼慵不能㸔匣中亦有琴手慵不能彈腰
慵不能帶頭慵不能冠午後恣情寢午時隨事餐一餐
終日飽一寢至夜安飢寒亦閒事况乃不飢寒
　　　晨興
宿鳥動前林晨光上東屋銅爐添早香紗籠滅殘燭頭
醒風稍愈眼飽睡初足起坐兀無思叩齒三十六何以
解宿齋一杯雲母粥
　　　朝課
平甃白石渠静埽青苔院池上好風來新荷大如扇小
亭中何有素琴對黄巻蘂珠諷數篇秋思彈一徧從容
朝課畢方與客相見
　　　天竺寺七葉堂避暑
鬱鬱復鬱鬱伏熱何時畢行入七葉堂煩暑隨步失檐
雨稍霏微窗風正蕭瑟清宵一覺睡可以銷百疾
　(立名按咸淳臨安志下天竺寺有七葉堂載公此詩/是亦杭州作編者誤入洛下詩耳然集中前後倒置)
　(者甚多未/能盡正也)
　　　香山寺石樓潭夜浴
炎光晝方熾暑氣宵彌毒揺扇風甚微褰裳汗霢霂起
向月下行來就潭中浴平石為浴牀窪石為浴斛綃巾
薄露頂草屨輕乘足清涼詠而歸歸上石樓宿
　　　嗟髪落
朝亦嗟髪落暮亦嗟髪落落盡誠可嗟盡來亦不惡旣
不勞洗沐又不煩梳掠最宜溼暑天頭輕無髻縛脱置
垢巾幘解去塵纓絡銀缾貯寒泉當頂傾一勺有如醍
醐灌坐受清涼樂因悟自在僧亦資於剃削
　　　安穩眠
家雖日漸貧猶未苦飢凍身雖日漸老幸無急病痛眼
逢鬧處合心向閒時用既得安穩眠亦無顛倒夢
　　　池上夜境
晴空星月落池塘澄鮮淨緑表裏光露簟清瑩迎夜滑
風襟瀟灑先秋涼無人驚處野禽下新睡覺時幽草香
但問塵埃能去否濯纓何必問滄浪
　　　書紳
仕有職役勞農有畎畆勤優哉分司叟心力無苦辛嵗
晩頭又白自問何欣欣新酒始開瓮舊榖猶滿囷吾嘗
靜自思往往夜達晨何以送吾老何以安吾貧嵗計莫
如榖飽則不干人日計莫如醉醉則兼忘身誠知有道
理未敢勸交親恐為人所哂聊自書諸紳
　　　秋逰平泉贈韋處士閒襌師
秋景引閒步山逰不知疲杖藜捨輿馬十里與僧期昔
嘗憂六十四體不支持今來已及此猶未苦衰羸(予往/年有)
(詩云三十氣大壯胷中多是非六/十年太老四體不支持今故云)心興遇境發身力因
行知尋雲到起處愛泉聽滴時南村韋處士西寺閒禪
師山頭與澗底聞健且相隨
　　　逰坊口懸泉偶題石上(時為河/南尹)
濟源山水好老尹知之久常日聽人言今秋入吾手孔
山刀劍立沁水龍蛇走危磴上懸泉澄灣轉坊口虚明
見深底淨緑無纎垢仙櫂浪悠揚塵纓風抖擻巖寒松
柏短石古莓苔厚錦座纓髙低翠屏張左右雖無安石
妓不乏文舉酒談笑逐身來管絃隨事有時逢杖錫客
或值垂綸叟相與澹忘歸自辰將及酉公門欲返駕溪
路猶逥首早晩重來逰心期罷官後
　　　對火翫雪
平生所心愛愛火兼憐雪火是臘天春雪為陰夜月鵝
毛紛正墮獸炭敲初折盈尺白鹽寒滿爐紅玉熱稍宜
杯酌動漸引笙歌發但識歡來由不知醉時節銀盤堆
栁絮羅袖摶瓊屑共愁明日銷便作經年别
　　　六年寒食洛下宴逰贈馮李二少尹
豐年寒食節美景洛陽城三尹皆强健七日盡晴明東
郊蹋青草南園攀紫荆風坼海榴艷露墜木蘭英假開
春未老宴合日屢傾珠翠混花影管絃藏水聲佳㑹不
易得良辰亦難并聽吟歌暫輟看舞杯徐行米價賤如
土酒味濃於餳此時不盡醉但恐負平生殷勤二曹長
各捧一銀觥
　　　苦熱中寄舒員外
何堪日衰病復此時炎燠厭對俗杯盤倦聽凡絲竹藤
牀鋪晩雪角枕截寒玉安得清痩人新秋夜同宿非君
固不可何夕枉髙躅
　　　閒夕
一聲早蟬發數㸃新螢度蘭釭耿無烟筠簟清有露未
歸後房寢且下前軒步斜月入低廊涼風滿髙樹放懐
常自適遇境多成趣何法使之然心中無細故
　　　寄情
灼灼早春梅東南枝最早持來翫未足花向手中老芳
香銷掌握悵望生懐抱豈無後開花念此先開好
　　　舒員外逰香山寺數日不歸兼辱尺書大誇勝
　　　事時正值坐衙慮囚之際走筆題長句以贈之
香山石樓倚天開翠屏壁立波環逥黄菊繁時好客到
碧雲合處佳人來(謂遣英蒨二妓/與舒君同逰)酡顔一笑夭桃綻清
吟數聲寒玉哀軒騎逶遲櫂容與畱連三日不能逥白
頭老尹府中坐早衙纔退暮衙催庭前堦上何所有纍
囚成貫案成堆豈無池塘長秋草亦有絲竹生塵埃今
日清光昨夜月竟無人來勸一杯
　　　早冬逰王屋自靈都抵陽臺上方望天壇偶吟
　　　　成章寄温谷周尊師中書李相公
霜降山水清王屋十月時石泉碧漾漾巖樹紅離離朝
為靈都逰暮有陽臺期飄然世塵外鸞鶴如可追忽念
公程盡復慙身力衰天壇在天半欲上心遲遲嘗聞此
逰者隱客與損之各抱貴仙骨俱非泥垢姿二人相顧
言彼此稱男兒若不為松喬即須作臯夔今果如其語
光彩雙葳蕤一人佩金印一人翳玉芝我來髙其事詠
歎偶成詩為君題石上欲使故山知
　　　醉中重畱夢得
劉郎劉郎莫先起蘇臺蘇臺隔雲水酒琖來從一百分
馬頭去便三千里
　
　
　
　
　
　
　
　
　
　
　白香山詩集巻二十二
欽定四庫全書
　白香山詩集巻二十三　　　歙縣汪立名編
　　後集三(格詩凡五/十八首)
　　　詠興五首(并序/)
　七年四月予罷河南府歸履道第廬舎自給衣儲自
　充無欲無營或歌或舞頽然自適蓋河洛間一幸人
　也遇興發詠偶成五章各以首句命為題目
　　　　解印出公府
解印出公府抖擻塵土衣百吏放爾散雙鶴隨我歸歸
來履道宅下馬入柴扉馬嘶返舊櫪鶴舞還故池雞犬
何忻忻鄰里亦依依年顔老去日生計勝前時有帛禦
冬寒有榖防嵗饑飽於東方朔樂於榮啓期人生且如
此此外吾不知
　　　出府歸吾廬
出府歸吾廬靜然安且逸更無客干謁時有僧問疾家
僮十餘人櫪馬三四匹慵發經旬卧興來連日出出逰
愛何處嵩碧伊瑟瑟况有清和天正當疎散日身閒自
為貴何必居榮秩心足即非貧豈惟金滿室吾觀權勢
者苦以身徇物炙手外炎炎履氷中慄慄朝飢口忘味
夕惕心憂失但有富貴名而無富貴實
　　　池上有小舟
池上有小舟舟中有胡牀牀前有新酒獨酌還獨嘗熏
若春日氣皎如秋水光可洗機巧心可蕩塵垢腸岸曲
舟行遲一曲進一觴未知幾曲醉醉入無何鄉夤縁潭
島間水竹深青蒼身閒心無事白日為我長我若未忘
世雖閒心亦忙世若未忘我雖退身難藏我今異於是
身世交相忘
　　　　四月池水滿
四月池水滿龜㳺魚躍出吾亦愛吾池池邊開一室人
魚雖異族其樂歸於一且與爾為徒逍遥同過日爾無
羡滄海蒲藻可委質吾亦忘青雲衡茅足容䣛况吾與
爾輩本非蛟龍匹假如雲雨來祗是池中物
　　　　小庭亦有月
小庭亦有月小院亦有花可憐好風景不解嫌貧家菱
角執笙簧谷兒抹琵琶紅綃信手舞紫綃隨意歌(菱谷/紫紅)
(皆小臧/獲名也)村歌與社舞客哂主人誇但問樂不樂豈在鐘
鼓多客告暮將歸主稱日未斜請客稍深酌願見朱顔
酡客知主意厚分數隨後加堂上燭未秉座中冠已峨
左顧短紅袖右命小青蛾長跪謝貴客蓬門勞見過客
散有餘興醉卧獨吟哦幕天而席地誰奈劉伶何
　　　秋涼閒卧
殘暑晝猶長早涼秋尚嫩露荷散清香風竹含疎韻幽
閒竟日卧衰病無人問薄暮宅門前槐花深一寸
　　　酬思黯相公見過敝居戲贈
軒蓋光照地行人為徘徊呼傳君子出乃是故人來訪
我入窮巷引君登小臺臺前多竹樹池上無塵埃貧家
何所有新酒三兩杯欵曲語上馬從容復遲逥留守不
外宿日斜宫漏催但留金刀贈未接玉山頽家醖不敢
惜待君來即開村妓不辭出恐君囅然咍
　　　再授賓客分司
優穩四皓官清崇三品列伊予再塵忝内媿非才哲俸
錢七八萬給受無虚月分命在東司又不勞朝謁既資
閒養疾亦賴慵藏拙賓友得從容琴觴恣怡悦乘籃城
外去繫馬花前歇六逰金谷春五㸔龍門雪吾若黙無
語安知吾快活吾欲更盡言復恐人豪奪應為時所笑
苦惜分司闕但問適意無豈論官冷熱
　　　把酒
把酒仰問天古今誰不死所貴未死間少憂多歡喜窮
通諒在天憂喜即由已是故達道人去彼而取此勿言
未富貴久忝居禄仕借問宗族間幾人拖金紫勿憂漸
衰老且喜加年紀試數班行中幾人及暮齒朝餐不過
飽五鼎徒為爾夕寢止求安一衾而已矣此外皆長(去/聲)
物於我雲相似有子不留金何况兼無子
　　　首夏
林静蚊未生池静蛙未鳴景長天氣好竟日和且清春
禽餘哢在夏木新陰成兀爾水邉坐翛然橋上行自問
一何適身閒官不輕料錢隨月用生計逐日營食飽慙
伯夷酒足媿淵明(陶潛詩云飲/酒常不足)壽倍顔氏子富百黔婁
生有一即為樂况吾四者并所以私自慰雖老有心情
　　　代鶴
我本海上鶴偶逢江南客感君一顧恩同來洛陽陌洛
陽寡族類皎皎惟兩翼貌是天與髙色非日浴白主人
誠可戀其奈軒庭窄飲啄雜雞羣年深損標格故鄉渺
何處雲水重重隔誰念深籠中七換摩天翮
　　　立秋夕有懐夢得
露簟􁏚竹青風扇蒲葵輕一與故人别再見新蟬鳴是
夕涼飈起閒境入幽情逥燈見棲鶴隔竹聞吹笙夜茶
一兩杓秋吟三數聲所思渺千里雲水長洲城
　　　哭崔常侍晦叔
頑賤一拳石精珍百錬金名價既相逺交分何其深中
誠一以合外物不能侵逶迤二十年與世同浮沈晩有
退閒約白首歸雲林垂老忽相失悲哉口語心春日嵩
髙陽(一作春日/髙嵩陽)秋夜清洛隂丘園共誰卜山水共誰尋
風月共誰賞詩篇共誰吟花開共誰㸔酒熟共誰斟惠
死莊杜口鍾歿師廢琴道理使之然從古非獨今吾道
自此孤我情安可任惟將病眼淚一灑秋風襟
　　　新秋曉興
濁暑忽巳退清宵未全長晨釭耿殘燄宿閣凝微香喔
喔雞下樹輝輝日上梁枕低茵席軟卧穩身入牀睡足
景猶早起初風乍涼展張小屏障收拾生衣裳還有惆
悵事遲遲未能忘拂鏡梳白髪可憐氷照霜
　　　秋日與張賓客舒著作同逰龍門醉中狂歌凡
　　　　二百三十八字
秋天髙髙秋光清秋風嫋嫋秋蟲鳴嵩峯餘霞錦綺巻
伊水細浪鱗甲生洛陽閒客知無數少出逰山多在城
商嶺老人自追逐蓬丘逸士相逢迎南出鼎門十八里
莊店邐迤橋道平不寒不熱好時節鞍馬穩快衣衫輕
並轡踟蹰下西岸扣舷容與繞中汀開懐曠達無所繫
觸目勝絶不可名荷衰欲黄荇猶緑魚樂自躍鷗不驚
翠藻蔓長孔雀尾彩船櫓急寒鴈聲家醖一壺白玉液
野花數把黄金英晝逰四㸔西日暮夜話三及東方明
暫停杯觴輟吟詠我有狂言君試聽丈夫一生有二志
兼濟獨善難得并不能救療生民病即須先濯塵土纓
况吾頭白眼已暗終日戚促何所成不如展眉開口笑
龍門醉卧香山行
　　　履信池櫻桃島上醉後走筆送别舒員外兼寄
　　　　宗正李卿考功崔郎中
櫻桃島前春去春花萬枝忽憶與宗卿閒飲日又憶與
考功狂醉時嵗晩無花空有葉風吹滿地乾重疊蹋葉
悲秋復憶春池邉樹下重殷勤今朝一酌臨寒水此地
三囬别故人櫻桃花來春千萬朶來春共誰花下坐不
論崔李上青雲明日舒三亦抛我
　　　秋池獨泛
蕭疎秋竹籬清淺秋風池一隻短舫艇一張斑鹿皮皮
上有野叟手中持酒巵半酣箕踞坐自問身為誰嚴子
垂釣日蘇門長嘯時悠然意自得意外何人知
　　　冬日早起閒詠
氷塘耀初旭風竹飄餘霰幽境雖目前不因閒不見晨
起對爐香道經尋兩巻晩坐拂琴塵秋思彈一遍此外
更無事開尊時自勸何必東風來一杯春上面
　　　嵗暮
慘澹嵗云暮窮陰動經旬霜風裂人面氷雪摧車輪而
我當是時獨不知苦辛晨炊廪有米夕㸑㕑有薪夾帽
長覆耳重裘寛裹身加之一杯酒煦嫗如陽春洛城士
與庶比屋多飢貧何處爐有火誰家甑無塵如我飽煖
者百人無一人安得不慙媿放歌聊自陳
　　　南池早春有懐
朝逰北池上晩憩南塘畔西日雪全消東風氷盡泮簁
簁魚尾掉瞥瞥鵝毛換泥暖草芽生沙虚泉脈散晴芳
冒苔島宿潤侵蒲岸洛下日初長江南春欲半時光共
抛擲人事堪嗟歎倚櫂忽尋思去年池上伴
　　　古意
脈脈復脈脈美人千里隔不見來幾時瑶草三四碧玉
琴聲悄悄鸞鏡塵羃羃昔為連理枝今作分飛翮寄書
多不達加飯終無益心腸不自寛衣帶何由窄
　　　山逰示小妓
雙鬟垂未合三十纔過半本是綺羅人今為山水伴春
泉共揮弄好樹同攀翫笑容花底迷酒思風前亂紅凝
舞袖急黛慘歌聲緩莫唱楊栁枝無腸與君斷
　　　神照禪師同宿
八年三月晦山棃花滿枝龍門水西寺夜與逺公期晏
坐自相對密語誰得知前後際斷處一念不生時
　　　張常侍相訪
西亭晩寂寞鶯散栁陰繁水户簾不巻風牀席自翻忽
聞車馬客來訪蓬蒿門况是張常侍安得不開尊
　　　早夏逰宴
雖慵興猶在雖老心猶健昨日山水逰今朝花酒宴山
榴艶似火玉蘂飄如霰榮落逐瞬遷炎凉隨刻變未收
木綿褥巳動蒲葵扇且喜物與人年年得相見
　　　感白蓮花
白白芙容花本生吳江濆不與紅者雜色類自區分誰
移爾至此姑蘇白使君初來苦顦顇久乃芳氛氲月月
葉換葉年年根生根陳根與故葉銷化成泥塵化者日
已逺來者日復新一為池中物永别江南春忽憶西涼
州中有天寳民埋沒漢父祖孳生胡子孫巳忘鄉土戀
豈念君親恩生人尚復爾草木何足云
　　　詠所樂
獸樂在山谷魚樂在陂池蟲樂在深草鳥樂在髙枝所
樂雖不同同歸適其宜不以彼易此况論是與非而我
何所樂所樂在分司分司有何樂樂哉人不知官優有
禄料職散無羈縻嬾與道相近鈍將閒自隨昨朝拜表
逥今晩行香歸歸來北窻下解巾脱塵衣冷泉灌我頂
暖水濯四肢體中幸無疾卧任清風吹心中又無事坐
任白日移或開書一編或飲酒一巵但得如今日終身
無厭時
　　　思舊
閒日一思舊舊逰如目前再思今何在零落歸下泉退
之服流黄一病訖不痊微之錬秋石未老身溘然杜子
得丹訣終日斷腥羶崔君誇藥力經冬不衣綿或疾或
暴夭悉不過中年惟予不服食老命反遲延况在少壯
時亦為嗜欲牽但耽葷與血不識汞與鉛飢來吞熱物
渴來飲寒泉詩役五藏神酒汨三丹田隨日合破壊至
今粗完全齒牙未缺落肢體尚輕便已開第七秩飽食
仍安眠且盡杯中物其餘皆付天
　　　寄盧少尹
老誨心不亂莊誡形太勞生命既能保死籍亦可逃嘉
殽與㫖酒信是腐腸膏艷聲與麗色真為伐性刀補養
在積功如裘集衆毛將欲致千里可得差一毫(心不亂/形太勞)
(至差一毫皆出老莊/及諸道書仙方禁誡)顔囬何為者簞瓢纔自給肥膿不
到口年不登三十張蒼何為者染愛浩無際妾媵填後
房竟壽百餘嵗蒼壽有何德囬夭有何辜誰謂具聖體
不如肥瓠軀遂使世俗心多疑仙道書寄問盧先生此
理當何如
　　　池上清晨候皇甫郎中
曉景麗未熱晨飈鮮且凉池幽緑蘋合霜潔白蓮香深
埽竹間徑静拂松下牀玉柄鶴翎扇銀甖雲母漿屏除
無俗物瞻望惟清光何人擬相訪嬴女從蕭郎
　　　詠懷
我知世無幻了無干世意世知我無堪亦無責我事由
兹兩相忘因得長自遂自遂意何如閒官在閒地閒地
惟東都東都少名利閒官是賓客賓客無牽累嵇康日
日嬾畢卓時時醉酒肆夜深歸僧房日髙睡形安不勞
苦神泰無憂畏從官三十年無如今氣味鴻雖脱羅弋
鶴尚居禄位惟此未忘懐有時猶内媿
　　　北窻三友
今日北窻下自問何所為欣然得三友三友者為誰琴
罷輙舉酒酒罷輙吟詩三友遞相引循環無已時一彈
愜中心一詠暢四肢猶恐中有間以醉彌縫之豈獨吾
拙好古人多若斯嗜詩有淵明嗜琴有啓期嗜酒有伯
倫三人皆吾師或乏儋石儲或穿帶索衣絃歌復觴詠
樂道知所歸三師去巳逺髙風不可追三友逰甚熟無
日不相隨左擲白玉巵右拂黄金徽興酣不疊紙走筆
操狂詞誰能持此詞為我謝親知縱未以為是豈以我
為非
　　　吟四雖(雜言/)
酒酣後歌歇時請君添一酌聽我吟四雖年雖老猶少
於韋長史命雖薄猶勝於鄭長水眼雖病猶明於徐郎
中家雖貧猶富於郭庶子省躬審分何僥倖值酒逢歌
且歡喜忘榮知足委天和亦應得盡生生理(分司同官/中韋長史)
(績年七十餘郭庶子求貧苦最甚徐郎中晦因疾䘮明/余為河南尹時見同年鄭兪始授長水縣令因歎四子)
(而成此/篇也)
　　　裴侍中晉公以集賢林亭即事詩二十六韻見
　　　　贈猥䝉徴和才拙詞䋣輒廣為五百言以伸
　　　　酬獻
三江路千里五湖天一涯何如集賢第中有平津池池
勝主見覺景新人未知竹森翠琅玕水深洞琉璃水竹
以為質質立而文隨文之者何人公來親指麾疏鑿出
人意結構得地宜虚襟一捜索勝槩無遁遺因下張沼
沚依髙築階基嵩峯見數片伊水分一支南溪修且直
長波碧逶迤北館壯復麗倒影紅參差東島號晨光杲
曜迎朝曦西嶺名夕陽杳曖留落暉前有水心亭動蕩
架漣漪後有開闔堂寒温變天時幽泉鏡泓澄怪石山
攲危(已上八所/各具本名)春葩雪漠漠(謂杏/花島)夏果珠離離(謂櫻/桃島)主
人命方舟宛在水中坻親賓次第至酒樂前後施解纜
始登汎山逰仍水嬉沿洄無滯礙向背窮幽竒瞥過逺
橋下飄旋深澗陲管絃去縹緲羅綺來霏微櫂風逐舞
逥梁塵隨歌飛宴餘日云暮醉客未放歸髙聲索彩牋
大笑催金巵唱和筆走疾問答杯行遲一詠清兩耳一
酣暢四肢主客忘貴賤不知俱是誰客有詩魔者吟哦
不知疲乞公殘紙墨一埽狂歌詞維云社稷臣赫赫文
武姿十授丞相印五建大將旗四朝致勛華一身冠臯
夔去年才七十決赴懸車期公志不可奪君恩亦難違
從容就中道俛僶來保釐貂蟬雖未脱鸞凰巳不羈厯
徴今與古獨歩無等夷陸賈功業少二疏官秩卑乘舟
范蠡懼辟榖留侯飢豈若公今日身安家國肥羊祜在
漢南空留峴首碑栁惲在江南祗賦汀洲詩謝安入東
山但説攜蛾眉山簡醉髙陽惟聞倒接䍦豈如公今日
餘力兼有之願公壽如山安樂長在兹願我比蒲稗永
得相因依(謝靈運詩云蒲稗相因依○立名按韻語陽/秋張衡詩客賦醉言歸主稱露未晞白詩有)
(客告暮將歸主稱日未斜載觀此注可見公/極平易句亦必有本蓋唐人最重文選也)
　　　晩歸香山寺因詠所懐
我年日已老我身日已閒閒出都門望但見水與山關
塞碧巖巖伊流清潺潺中有古精舎軒户無扃關岸草
歇可藉徑蘿行可攀朝隨浮雲出夕與飛鳥還吾道本
迂拙世途多險艱嘗聞嵇呂輩尤悔生疎頑巢悟入箕
潁皓知返商顔豈惟樂肥遯聊復袪憂患吾亦從此去
終老伊嵩間
　(立名按劇談録樂天為少傅分務洛師情興髙逸盧/尚書簡辭有别墅近枕伊水冬日與羣從子姪同逰)
　(倚欄眺嵩洛俄而霰雪微下情興益髙因話亷察金/陵常記江南煙水每見居人以葉舟浮泛就食菰米)
　(鱸魚近來思之如在心目良久忽見二人衣蓑笠循/岸而來牽引蓬艇船頭覆青幕中有白衣人與衲僧)
　(偶坐船後有小竈安桐甑丱角童煮茗泝流過於檻/前舟中吟嘯方酣問之乃是白傅與僧佛光自建春)
　(門往香山精舎此一/段可謂天然圖畫)
　　　張常侍池涼夜閒讌贈諸公
竹橋新月上水岸涼風至對月五六人管絃三兩事畱
連池上酌欵曲城外意或嘯或謳吟誰知此閒味逥㸔
市朝客矻矻趨名利朝忙少逰宴夕困多眠睡清涼屬
吾徒相逢勿辭醉
　　　和皇甫郎中秋曉同登天宫閣言懐六韻
碧天忽巳髙白日猶未短玲瓏曉樓閣清脆秋絲管張
翰一杯酣嵇康終日嬾塵中足憂累雲外多疎散病木
斧斤遺𡨕鴻羈紲斷逍遥二三子永願為閒伴
　　　送吕漳州
今朝一壺酒言别漳州牧半自要閒逰愛花憐草緑花
前下鞍馬草上攜絲竹行客飲數杯主人歌一曲端居
惜風景屢出勞僮僕獨醉似無名借君作題目
　　　短歌行
世人求富貴多為奉嗜欲盛衰不自由得失常相逐問
君少年日苦學將干禄負笈塵中逰抱書雪前讀布衾
不周體藜茄纔充腹三十登宦途五十被朝服奴温新
挾纊馬肥初食粟未敢議歡逰尚為名檢束耳目聾暗
後堂上調絲竹牙齒缺落時盤中堆酒肉彼來此巳去
外餘中不足少壯與榮華相避如寒燠青雲去地逺白
日經天速從古無奈何短歌聽(一作/空)一曲
　　　詠懐
髙人樂丘園中人慕官職一事尚難成兩途安可得遑
遑干世者多苦時命塞亦有愛閒人又為窮餓逼我今
幸雙遂禄仕兼㳺息未嘗羡榮華不省勞心力妻孥與
婢僕亦免愁衣食所以吾一家面無憂喜色
　　　府西亭納涼歸
避暑府西亭晩歸有閒思夏淺蟬未多緑槐陰滿地帶
寛衫解領馬穩人攏轡面上有涼風眼前無俗事路經
府門過落日照官次牽聯縲絏囚奔走塵埃吏低眉悄
不語誰復知兹意憶得五年前晩衙時氣味
　　　老熱
一飽百情足一酣萬事休何人不衰老我老心無憂仕
者拘職役農者勞田疇何人不苦熱我熱身自由卧風
北窻下坐月南池頭腦凉脱烏帽足熱濯清流慵發晝
髙枕興來夜汎舟何乃有餘適祗縁無過求或問諸親
友樂天是與不亦無别言語多道太悠悠悠悠君不知
此味深且幽但恐君知後亦來從我逰
　　　新秋喜涼因寄兵部楊侍郎
外强火未退中鋭金方戰一夕風雨來炎涼隨數變徐
徐炎景度稍稍涼飈扇枕簟忽淒清巾裳亦輕健老夫
納秋候心體殊安便睡足一屈伸搔首摩挲面褰簾對
池竹幽寂如僧院俯觀游魚羣仰數浮雲片閒忙各有
趣彼此寧相見昨日聞慕巢召對延英殿
　　　嬾放二首呈劉夢得吳方之
青衣報平旦呼我起盥櫛今早天氣寒郎君應不出又
無賓客至何以銷閒日已向微陽前暖酒開詩帙
朝憐一牀日暮愛一爐火牀暖日髙眠爐温夜深坐雀
羅門嬾出鶴髪頭慵裹除却劉與吳何人來問我
　　　六十六
病知心力減老覺光隂速五十八歸來今年六十六鬢
絲千萬白池草八九緑童穉盡成人園林半喬木㸔山
倚髙石引水穿深竹雖有潺湲聲至今聽未足
　　　三適贈道友
褐綾袍厚暖卧蓋行坐披紫氊履寛穩蹇步頗相宜足
適已忘履身適已忘衣况我心又適兼忘是與非三適
合為一怡怡復熈熈禪那不動處混沌未鑿時此固不
可説為君强言之
　　　洛陽春贈劉李二賓客(齊梁/格)
水南冠蓋地城東桃李園雪消洛陽堰春入永通門淑
景方靄靄逰人稍喧喧年豐酒漿賤日晏歌吹繁中有
老朝客華髪映朱軒從容三兩人藉草開一尊尊前春
可惜身外事勿論明日期何處杏花逰趙村(洛城東有/趙村杏花)
(千餘/樹)
　　　寒食
人老何所樂樂在歸鄉國我歸故園來九度逢寒食故
園在何處池館東城側四鄰棃花時二月伊水色豈獨
好風土仍多舊親戚出去恣歡逰歸來聊燕息有官供
禄俸無事勞心力但恐優穏多微躬消不得
　　　寄李蘇州兼示楊瓊
真娘墓頭春草碧心奴鬢上秋霜白為問蘇臺酒席中
使君歌笑與誰同就中猶有楊瓊在堪上東山伴謝公
　　　和裴令公一日日一年年雜言見贈
一日日作老翁一年年過春風公心不以貴隔我我散
惟將閒伴公我無才能忝髙秩合是人間閒散物公有
功德在生民何因得作自由身前日魏王潭上宴連夜
今日午橋池頭逰拂晨山客硯前吟待月野人樽前醉
送春不敢與公閒中争第一亦應占得第二第三人
　　　奉和裴令公三月上巳日逰太原龍泉憶去嵗
　　　　禊洛見示之作(依來體/雜言)
去嵗暮春上已共泛洛水中流今嵗暮春上已獨立香
山下頭風光閒寂寂旌斾逺悠悠丞相府歸晉國太行
山礙并州鵬背負天龜曵尾雲泥不可得同遊
　(立名按公集雜言對偶者今本皆作律詩然公與元/九書云有五言七言長句絶句自百韻至兩韻者謂)
　(之雜律詩未嘗及雜言也今俱附格詩/鹽官胡氏本則别長短句一體以歸之)
　　　憶江南詞三首(此曲亦名謝秋/娘每首五句)
江南好風景舊曽諳日出江花紅勝火春來江水緑如
藍能不憶江南
江南憶最憶是杭州山寺月中尋桂子郡亭枕上㸔潮
頭何日更重逰
江南憶其次憶吳宫吳酒一杯春竹葉吳娃雙舞醉芙
蓉早晩復相逢
　(立名按郭茂倩云憶江南一曰望江南樂府襍録曰/望江南本名謝秋娘李德裕鎮浙西為妾謝秋娘所)
　(製改為/望江南)
　　　汎小䑳二首
水一塘䑳一隻䑳頭漾漾知風起䑳背蕭蕭聞雨滴醉
卧船中欲醒時忽疑身是江南客
船緩進水平流一莖竹篙剔船尾兩幅青幕覆船頭亞
竹亂藤多照岸如從鳳口向湖洲
　白香山詩集巻二十三
欽定四庫全書
　白香山詩集巻二十四　　　歙縣汪立名編
　　後集四(格詩凡八/十六首)
　　　題裴晉公女几山刻石詩後(并序/)
　裴侍中晉公岀討淮西時過女几山下刻石題詩末
　句云待平賊壘報天子莫指仙山示武夫果如所言
　剋期平賊由是淮蔡迄今底寧殆二十年人安生業
　夫嗟歎不足則詠歌之故居易作詩二百言繼題公
　之篇末欲使采詩者修史者後之往來觀者知公之
　功德本末前後也
何處畫功業何處題詩篇麒麟髙閣上女几小山前爾
後多少時四朝二十年賊骨化為土賊壘犂為田一從
賊壘平陳蔡民晏然騾軍成牛戸(蔡寇號騾子軍陳蔡/間農驍鋭者人畜牛)
(者呼為/牛户)鬼火變人煙生子已嫁娶種桑亦絲綿皆云公
之德欲報無由縁公今在何處守都鎮三川舊宅留永
樂新居開集賢公今在何官被衮珥貂蟬戰袍破猶在
髀肉生欲圓襟懐轉蕭灑氣力轉精堅登山不拄杖上
馬能掉鞭利澤浸入地福降自升天昔號天下將今稱
地上仙勿追赤松逰勿拍洪崖肩商山有遺老可以奉
周旋
　　　洛陽有愚叟
洛陽有愚叟白黒無分别浪迹雖似狂謀身亦不拙㸃
檢盤中飯非精亦非糲㸃檢身上衣無餘亦無闕天時
方得所不寒復不熱體氣正調和不飢仍不渴閒將酒
壺出醉向人家歇野食或烹鮮寓眠多擁褐抱琴榮啓
樂荷鍤劉伶達放眼㸔青山任頭生白髪不知天地内
更得幾年活從此到終身盡為閒日月
　　　飽食閒坐
紅粒陸渾稻白鱗伊水魴庖童呼我食飯熱魚鮮香箸
箸適我口匙匙充我腸八珍與五鼎無復心思量捫腹
起盥潄下階振衣裳繞庭行數匝却上檐下牀箕踞擁
裘坐半身在日暘可憐飽暖味誰肯來同嘗是嵗太和
八兵銷時漸康朝廷重經術草澤捜賢良堯舜求理切
夔龍啓沃忙懐才抱智者無不走遑遑惟此不才叟頑
慵戀洛陽飽食不出門閒坐不下堂子弟多寂寞僮僕
少精光衣食雖充給神意不揚揚為爾謀則短為吾謀
甚長
　(立名按周益公必大云居易以長慶二年過漢江詩/云秋水淅紅稻朝煙烹白鱗今復云紅粒陸渾稻白)
　(鱗伊水魴蓋於一飲食間黙寓忠愛不忘君之意所/謂造次必於是者時文宗雖恭儉儒雅而中人之禍)
　(巳萌其云朝廷重經術草澤捜賢良蓋謂不能用劉/蕡也又云堯舜求理切夔龍啓沃忙言上雖鋭意於)
　(治而王涯等為相非徒無益也又云懐才抱智者無/不走遑遑指李訓鄭注等也明年而甘露之亂果作)
　(居易其/知幾乎)
　　　閒居自題
門前有流水牆上多髙樹竹徑繞荷池縈逥百餘步波
閒戲魚鼈風静下鷗鷺寂無城市喧渺有江湖趣吾廬
在其上偃卧朝復暮洛下安一居山中亦慵去時逢過
客愛問是誰家住此是白家翁閉門終老處
　　　覽鏡喜老
今朝覽明鏡鬚鬢盡成絲行年六十四安得不衰羸親
屬惜我老相顧興歎咨而我獨微笑此意何人知笑罷
仍命酒掩鏡捋白髭爾輩且安坐從容聽我詞生若不
足戀老亦何足悲生若苟可戀老即生多時不老即須
夭不夭即須衰晩衰勝早夭此理决不疑古人亦有言
浮生七十稀我今欠六嵗多幸或庶幾儻得及此限何
羡榮啓期當喜不當歎更傾酒一巵
　　　風雪中作
嵗暮風動地夜寒雪連天老夫何處宿煖帳温爐前兩
重褐綺衾一領花茸氊粥熟呼不起日髙安穩眠是時
心與身了無閒事牽以此度風雪閒居來六年忽思逺
逰客復想早朝士蹋凍侵夜行凌寒未明起心為身君
父身為心臣子不得身自由皆為心所使我心既知足
我身自安止方寸語形骸我應不負爾
　　　對琴酒
西窻明且暖晩坐巻書帷琴匣拂開後酒缾添滿時角
尊白螺琖玉軫黄金徽未及彈與酌相對巳依依泠泠
秋泉韻貯在龍鳳池油油春雲心一杯可致之自古有
琴酒得此味者稀祗應康與籍及我三心知
　　　雪中晏起偶詠所懐兼呈張常侍韋庶子皇甫
　　　　郎中(雜言/)
窮隂蒼蒼雪雰雰雪深沒脛泥埋輪東家典錢歸礙夜
南家貰米出凌晨我獨何者無此弊複帳重衾暖若春
怕寒放嬾不肯動日髙睡足方頻伸缾中有酒爐有炭
甕中有飯庖有薪奴温婢飽身晏起致兹快活良有因
上無臯陶伯益廊廟才的不能匡君輔國活生民下無
巢父許由箕頴操又不能食薇飲水自苦辛君不見南
山悠悠多白雲又不見西京浩浩惟紅塵紅塵鬧熱白
雲冷好於冷熱中間安置身三年徼倖忝洛尹兩任優
穩為商賓非賢非愚非智慧不富不貴不賤貧冉冉老
去過六十騰騰閒來經七春不知張韋與皇甫私喚我
作何如人
　　　和裴侍中南園静興見示
池館清且幽髙懐亦如此有時簾動風盡日橋照水靜
將鶴為伴閒與雲相似何必學畱侯崎嶇覔松子
　　　春寒
今朝春氣寒自問何所欲酥煖薤白酒乳和地黄粥豈
惟厭饞口亦可調病腹助酌有枯魚佐餐兼㫖蓄省躬
念前哲醉飽多慙忸君不聞靖節先生尊長空廣文先
生飯不足
　　　菩提寺上方晩望香山寺寄舒員外
晩登西寳刹晴望東精舎反照轉樓臺輝輝似圖畫氷
浮水明滅雪壓松偃亞石閣僧上來寒汀雁飛下西京
鬧於市東洛閒如社曽憶舊逰無香山明月夜
　　　二月一日作贈韋七庶子
園杏紅蕚坼庭蘭紫芽出不覺春巳深今朝二月一去
冬病瘡痏將養遵醫術今春入道場清淨依僧律嘗聞
聖賢語所慎齋與疾遂使愛酒人停杯一百日明朝二
月二疾平齋復畢應須挈一壺尋花覔韋七
　　　犬鳶
晩來天氣好散歩中門前門前何所有偶覩犬與鳶鳶
飽凌風飛犬暖向日眠腹舒穩貼地翅凝(去/聲)髙摩天上
無羅弋憂下無羈鎖牽見彼物遂性我亦心適然心適
復何為一詠逍遥篇此仍著於適(適疑/作迹)尚未能忘言
　　　夢劉二十八因詩問之
昨夜夢夢得初覺思踟躕忽忘來汝郡猶疑在吳都吳
都三千里汝郡二百餘非夢亦不見近與逺何殊尚能
齊近逺焉用論榮枯但問寢與食近日兩何如病後能
吟否春來曽醉無樓臺與風景汝又何如蘇相思一相
報勿復慵為書
　　　閒吟
貧窮汲汲求衣食富貴營營役心力人生不富即貧窮
光陰易過閒難得我今幸在窮富間雖在朝廷不入山
㸔雪尋花翫風月洛陽城裏七年閒
　　　西行
衣裘不單薄車馬不羸弱藹藹三月天閒行亦不惡壽
安流水館硤石青山郭官道栁隂隂行宫花漠漠常聞
俗間語有錢在處樂我雖非富人亦不苦寂寞家僮解
絃管騎從攜杯杓時向春風前歇鞍開一酌
　　　東歸
翩翩平肩舁中有醉老夫膝上展詩巻竿頭懸酒壺食
宿無定程僕馬多緩驅臨水歇半日望山傾一盂藉草
坐嵬峩(並上/聲)攀花行踟躕風將景共暖體與心同舒始
悟有營者居家如在途方知無繫者在道如安居前夕
宿三堂(三堂/在虢)今旦逰申湖(申湖/在陜)殘春三百里送我歸東
都
　　　途中作
早起上肩舁一杯平旦醉晩憩下肩舁一覺殘春睡身
不經營物心不思量事但恐綺與里只如吾氣味
　　　小臺
新樹低如帳小臺平似掌六尺白藤牀一莖青竹杖風
飄竹皮落苔印鶴迹上幽境與誰同閒人自來往
　　　睡後茶興憶楊同州
昨晩飲太過嵬峩(並上/聲)連宵醉今朝餐又飽爛熳移時
睡睡足摩挲眼眼前無一事信脚繞池行偶然得幽致
婆娑緑陰樹斑駁青苔地此處置繩牀傍邊洗茶器白
瓷甌甚潔紅爐炭方熾沬下麴塵香花浮魚眼沸盛來
有佳色咽罷餘芳氣不見楊慕巢誰人知此味
　　　題文集櫃
破柏作書櫃櫃牢柏復堅收貯誰家集題云白樂天我
生業文字自幼及老年前後七十巻小大三千篇誠知
終散失未忍遽棄捐自開自鏁閉置在書帷前身是鄧
伯道世無王仲宣只應分付女留與外孫傳
　　　旱熱二首
彤雲散不雨赫日吁可畏端坐猶揮汗出門豈容易忽
思公府内青衫折腰吏復想驛路中紅塵走馬使征夫
更辛苦逐客彌顦顇日入尚趨程宵分不遑寐安知北
窻叟偃卧風颯至簟拂碧龍鱗扇揺白鶴翅豈惟身所
得兼示心無事誰言苦熱天元有清涼地
勃勃旱塵氣炎炎赤日光飛禽颭將墜行人渴欲狂壯
者不耐飢飢火燒其腸肥者不禁熱喘息汗如漿此時
方自悟老瘦亦何妨肉輕足健逸髪少頭清涼薄食不
飢渴端居省衣裳數匙粱飯冷一領綃衫香持此聊過
日焉知畏景長
　　　偶作二首
戰馬春放歸農牛冬歇息何獨徇名人終身役心力來
者殊未已去者不知還我今悟已晩六十方退閒猶勝
不悟者老死紅塵間
名無髙與卑未得多健羡事無小與大已得多厭賤如
此常自苦反此或自安此理知甚易此道行甚難勿信
人虚語君當事上㸔
　　　池上作(西溪南潭皆/池中勝處也)
西溪風生竹森森南潭萍開水沈沈叢翠萬竿湘岸色
空碧一泊松江心浦派縈逥誤逺近橋島向背迷登臨
澄瀾方丈若萬頃倒影咫尺如千尋泛然獨逰邈然坐
坐念行心思古今菟裘不聞有泉沼西河亦恐無雲林
豈如白翁退老地樹髙竹密池塘深華亭雙鶴白矯矯
太湖四石青岑岑眼前盡日更無客膝上此時惟有琴
洛陽冠蓋自相索誰肯來此同抽簪
　　　何處堪避暑
何處堪避暑林間背日樓何處好追涼池上隨風舟日
髙飢始食食竟飽還逰逰罷睡一覺覺來茶一甌眼明
見青山耳醒聞碧流脱韤閒濯足解巾快搔頭如此來
幾時已經六七秋從心至百骸無一不自由拙退是其
分榮耀非所求雖被世間笑終無身外憂此語君莫怪
静思吾亦愁如何三伏月楊尹謫䖍州
　　　詔下
昨日詔下去罪人今日詔下得賢臣進退者誰非我事
世間寵辱常紛紛我心與世兩相忘時事雖聞如不聞
但喜今年飽飯喫洛陽禾稼如秋雲更傾一尊歌一曲
不獨忘世兼忘身
　　　七月一日作
七月一日天秋生履道里閒居見清景髙興從此始林
間暑雨歇池上涼風起橋竹碧鮮鮮岸莎青靡靡蒼然
古磐石清淺平流水何言中門前便是深山裏雙僮侍
坐卧一杖扶行止飢聞麻粥香渴覺雲湯美(胡麻粥/雲母湯)平
生所好物今日多在此此外更何思市朝心已矣
　　　開襟
開襟何處好竹下池邊地餘熱體猶煩早涼風有味黄
萎槐蘂結紅破蓮房墜無柰每年秋先來入衰思
　　　自賓客遷太子少傅分司
頭上漸無髪耳間新有毫形容逐日老官秩隨年髙優
饒又加俸閒穩仍分曹飲食免藜藿居處非蓬蒿何言
家尚貧銀榼提緑醪勿謂身未貴金章照紫袍誠合知
止足豈宜更貪饕黙然心自問於國有何勞
　　　自在
杲杲冬日光明暖真可愛移榻向陽坐擁裘仍解帶小
奴搥我足小婢搔我背自問我為誰胡然獨安泰安泰
良有以與君論梗概心了事未了飢寒廹於外事了心
未了念慮煎於内我今實多幸事與心和㑹内外及中
間了然無一礙所以日陽中向君言自在
　　　詠史(九年十一月作○按太和/九年丼露之變事載年譜)
秦磨利刀斬李斯齊燒沸鼎烹酈其可憐黄綺入商洛
閒卧白雲歌紫芝彼為葅醢几上盡此作鸞皇天外飛
去者逍遥來者死乃知禍福非天為
　　　因夢有悟
交友淪歿盡悠悠勞夢思平生所厚者昨夜夢見之夢
中幾許事枕上無多時欵曲數杯酒從容一局棊(棊酒/皆夢)
(中所/見事)初見韋尚書(𢎞/景)金紫何輝輝中遇李侍郎(建/)笑言
甚怡怡終為崔常侍(𤣥/亮)意色苦依依一夕三改變夢心
不驚疑此事人盡怪此理誰得知我粗知此理聞於竺
乾師識行妄分别智隱迷是非若轉識為智菩提其庶
幾
　　　春逰
上馬臨出門出門復逡巡囘頭問妻子應怪春逰頻誠
知春逰頻其柰老大身朱顔去復去白髪新更新請君
屈十指為我數交親大限年百嵗幾人及七旬我今六
十五走若下坂輪假使得七十祗有五度春逢春不逰
樂但恐是癡人
　　　題天竺南院贈閒元旻清四上人
雜芳澗草合繁緑巖樹新山深景候晩四月有餘春竹
寺過微雨石徑無纎塵白衣一居士方袍四道人地是
佛國土人非俗交親城中山下别相送亦殷勤
　　　哭師臯
南康丹旐引魂逥洛陽籃轝送葬來北邙原邊草樹(一/作)
(尹/村)畔月苦煙愁夜過半妻孥兄弟號一聲十二人腸一
時斷往者何人送者誰樂天哭别師臯時平生分義向
人盡今日哀寃惟我知我知何益徒垂淚籃轝逥竿馬
逥轡何日重聞埽市歌誰家收得琵琶妓(師臯醉後善/歌埽市詞又)
(有小妓工琵琶不/知今落在何處)蕭蕭風樹白楊花蒼蒼露草青蒿氣
更就墳邊哭一聲與君此别終天地
　　　隱几贈客
宦情本澹薄年貌又老醜紫綬與金章於予亦何有有
時獨隱几荅(音/墖)然無所偶卧枕一巻書起嘗一杯酒書
將引昏睡酒用扶衰朽客到忽已酣脱巾坐搔首疎頑
倚老病容恕慙交友忽思莊生言亦擬鞭其後
　　　夏日作
葛衣疎且單紗帽輕復寛一衣與一帽可以過炎天止
於便吾體何必被羅紈宿雨林筍嫩晨露園葵鮮烹葵
炮嫩筍可以備朝餐止於適吾口何必飫腥羶飯訖盥
漱已捫腹方果然婆娑庭前步安穩窻下眠外養物不
費内歸心不煩不費用難盡不煩神易安庶幾無夭閼
得以終天年
　　　晩涼偶詠
日下西牆西風來北窻北中有逐涼人單牀獨棲息飄
蕭過雲雨揺曵歸飛翼新葉多好陰初筠有佳色幽深
小池館優穩閒官職不愛勿復論愛亦不易得
　　　酬牛相公宫城早秋寓言見示兼呈夢得(時夢得/有疾)
七月中氣後金與火交争一聞白雪唱暑退清風生碧
樹未揺落寒蟬始悲鳴夜涼枕簟滑秋燥衣巾輕疏受
老慵出劉楨疾未平何人伴公醉新月上宫城
　　　小臺晩坐憶夢得
汲泉灑小臺臺上無纎埃解帶面西坐輕襟隨風開晩
涼閒興動憶同傾一杯月明候柴户藜杖何時來
　　　種桃歌
食桃種其核一年核生芽二年長枝葉三年桃有花憶
昨五六嵗灼灼盛芬華迨兹八九載有減而無加去春
已稀少今春漸無多明年後年後芳意當如何命酒樹
下飲停杯拾餘葩因桃忽自感悲吒成狂歌
　　　狂言示諸姪
世欺不識字我忝攻文筆世欺不得官我忝居班秩人
老多病苦我今幸無疾人老多憂累我今婚嫁畢心安
不移轉身泰無牽率所以十年來形神閒且逸况當垂
老嵗所要無多物一裘煖過冬一飯飽終日勿言舎宅
小不過寢一室何用鞍馬多不能騎兩匹如我優幸身
人中十有七如我知足心人中百無一傍觀愚亦見當
已賢多失不敢論他人狂言示諸姪
　　　偶以拙詩數首寄呈裴少尹侍郎䝉以盛製四
　　　　篇一時酬和重投長句美而謝之
投君之文甚荒蕪數篇價直一束芻報我之章何璀璨
纍纍四貫驪龍珠毛詩三百篇後得文選六十巻中無
一麋麗龜絶報賽五鹿連柱難支梧髙興獨因秋日盡
清吟多與好風俱銀鈎金錯兩殊重宜上屏風張座隅
　　　立秋夕涼風忽至炎暑稍消即事詠懐寄汴州
　　　　節度使李二十尚書
嫋嫋檐樹動好風西南來紅釭霏微滅碧幌飄颻開披
襟有餘涼拂簟無纎埃但喜煩暑退不惜光陰催河秋
稍清淺月午方徘徊或行或坐卧體適心悠哉美人在
浚都旌旗繞樓臺雖非滄溟阻難見如蓬萊蟬吟節又
換鴈送書未逥君位日寵重我年日摧頽無因風月下
一舉平生杯(英華作一/與共持杯)
　　　開成二年夏聞新蟬贈夢得(十年來常與夢得/索居同在洛下每)
　　　(聞蟬多有寄答今/喜以此篇唱之)
十載與君别常感新蟬鳴今年共君聽同在洛陽城噪
處知林静聞時覺景清涼風忽嫋嫋秋思先秋生殘槿
花邊立老槐隂下行雖無索居恨還動長年情且喜未
聾耳年年聞此聲
　　　題牛相公歸仁里宅新成小灘
平生見流水見此轉留連况此朱門内君家新引泉伊
流決一帶洛石砌千拳與君三伏月滿耳作潺湲深處
碧粼粼淺處清濺濺碕岸束嗚咽沙汀散淪漣翻浪雪
不盡澄波空共鮮兩崖灔澦口一泊瀟湘天曽作天南
客漂流六七年何山不倚杖何水不停船巴峽聲心裏
松江色眼前今朝小灘上能不思悠然
　　　春日閒居三首
陶云愛吾廬吾亦愛吾屋屋中有琴書聊以慰幽獨是
時三月半花落庭蕪緑舎上晨鳩鳴窻間春睡足睡足
起閑坐景晏方櫛沐今日非十齋庖童饋魚肉飢來恣
餐歠冷熱隨所欲飽竟快搔爬筋骸無檢束豈徒暢肢
體兼欲遺耳目便可傲松喬何假杯中渌
廣池春水平羣魚恣游泳新林緑陰成衆鳥欣相鳴(叶/韻)
時我亦蕭灑適無累與病魚鳥人則殊同歸於遂性緬
思山梁雉時哉感孔聖聖人不得所慨然歎時命我今
對鱗羽取樂成謡詠得所仍得時吾生一何幸
勞者不覺歌歌其勞苦事逸者不覺歌歌其逸樂意問
我逸如何閒居多興味問我樂如何閒官少憂累又問
俸厚薄百千隨月至又問年幾何七十行欠二所得皆
過望省躬良可媿馬閒無羈絆鶴老有禄位設自為化
工優饒只如是安得不歌詠黙黙受天賜
　　　小閣閒坐
閣前竹蕭蕭閣下水潺潺拂簟巻簾坐清風生其間静
聞新蟬鳴逺見飛鳥還但有巾挂壁而無客叩關二疏
返故里四老歸舊山吾亦適所願求閑而得閑
　　　逰平泉宴浥澗宿香山石樓贈座客
逸少集蘭亭季倫宴金谷金谷太繁華蘭亭闕絲竹何
如今日㑹浥澗平泉曲杯酒與管絃貧中隨分足紫鮮
林筍嫩紅潤園桃熟采摘助盤筵芳滋盈口腹閒吟暮
雲碧醉藉春草緑舞妙艷流風歌清叩寒玉古詩惜晝
短勸我令秉燭是夜勿言歸相擕石樓宿
　　　池上幽境
裊裊過水橋微微入林路幽境深誰知老身閒獨步行
行何所愛遇物自成趣平滑青盤石低密緑陰樹石上
一素琴樹下雙草屨此是榮先生坐禪三樂處
　　　夏日閒放
時暑不出門亦無賓客至靜室深下簾小庭新埽地褰
裳復岸幘閒傲得自恣朝景枕簟清乘涼一覺睡午餐
何所有魚肉一兩味夏服亦無多蕉紗三五事資身旣
給足長(去/聲)物徒煩費若比簞瓢人吾今太富貴
　　　和思黯居守獨飲偶醉見示六韻時夢得和篇
　　　　先成頗為麗絶因添兩韻繼而美之
宮漏滴漸䦨城烏啼復歇此時若不醉爭柰千門月主
人中夜起妓燭前羅列歌袂黙收聲舞鬟低赴節絃吟
玉柱品酒透金杯熱朱顔忽已酡清奏猶未闋妍詞黯
先唱逸韻劉繼發鏗然雙雅音金石相磨戛
　　　和夢得洛中早春見贈七韻
衆皆賞春色君獨憐春意春意竟如何老夫知此味燭
餘減夜漏衾暖添朝睡恬和臺上風虛潤池邊地開遲
花養豔語嬾鶯含思似訝隔年齋如勸迎春醉何日同
宴逰心期二月二(此日出/齋故云)
　　　櫻桃花下有感而作(開成三年春季美/周賓客南池者)
藹藹美周宅櫻繁春日斜一為洛下客十見池上花爛
熳豈無意為君占年華風光饒此樹歌舞勝諸家失盡
白頭伴長成紅粉娃停杯兩相顧堪喜亦堪嗟(白頭伴/紅粉娃)
(皆有/所屬)
　　　洗竹
布裘寒擁頸氊履温承足獨立氷池前久㸔洗霜竹先
除老且病次去纎而曲翦棄猶可憐琅玕十餘束青青
復籊籊頗異凡草木依然若有情逥顧語僮僕小者截
魚竿大者編茅屋勿作彗與箕而令糞土辱
　　　新沭浴
形適外無恙心恬内無憂夜來新沭浴肌髪舒且柔寛
裁夾烏帽厚絮長白裘裘温裹我足帽暖覆我頭先進
酒一杯次舉粥一甌半酣半飽時四體春悠悠是月嵗
陰暮慘冽天地愁白日冷無光黄河凍不流何處征戍
行何人羇旅逰窮途絶糧客寒獄無燈囚勞生彼何苦
遂性我何優撫心但自媿孰知其所由
　　　三年除夜
晰晰燎火光氲氲臘酒香嗤嗤童穉戲迢迢嵗夜長堂
上書帳前長幼合成行以我年最長次第來稱觴七十
期漸近萬縁心已忘不惟少歡樂兼亦無悲傷素屏應
居士青衣侍孟光夫妻老相對各坐一繩牀(顧虎頭畫/維摩居士)
(圖白衣/素屏也)
　　　自題小園
不鬬門館華不鬬林園大但鬬為主人一坐十餘載逥
㸔甲乙第列在都城内素垣夾朱門藹藹遥相對主人
安在哉富貴去不逥池乃為魚鑿林乃為禽栽何如小
園主拄杖閒即來親賓有時㑹琴酒連夜開以此聊自
足不羡大池臺
　　　病中晏坐
有酒病不飲有詩慵不吟頭眩(平/聲)罷垂釣手痺休援琴
竟日悄無事所居閒且深外安支離體中養希夷心窻
户納秋景竹木澄夕陰宴坐小池畔清風時動襟
　　　戒藥
促促急景中蠢蠢微塵裏生涯有分限愛戀無終巳早
夭羡中年中年羡暮齒暮齒又貪生服食求不死朝呑太
陽精夕吸秋石髓徼福反成災藥誤者多矣以之資嗜
慾又望延甲子天人陰隲間亦恐無此理域中有真道
所説不如此後身始身存吾聞諸老氏
　　　贈夢得
前日君家飲昨日王家宴今日過我廬三日三㑹面當
歌聊自放對酒交相勸為我盡一杯與君發三願一願
世清平二願身强健三願臨老頭數與君相見
　　　逸老(莊子云勞我以生逸/我以老息我以死也)
白日下駸駸青天髙浩浩人生在其中適時即為好勞
我以少壯息我以衰老順之多吉壽違之或凶夭我初
五十八息老雖非早一閑十三年所得亦不少况加禄
仕後衣食常温飽又從風疾來女嫁男婚了胷中一無
事浩氣凝襟抱飄若雲信風樂於魚在藻桑榆坐已暮
鐘漏行將曉皤然七十翁亦足稱壽考筋骸本非實一
束芭蕉草眷屬偶相依一夕同棲鳥去何有顧戀住亦
無憂惱生死尚復然其餘安足道是故臨老心𡨕然合
𤣥造
　(立名按倪思云樂天平生詩文旣髙立朝忠直而有/用為郡守多遺愛處謫地不少挫屈於牛李與之逰)
　(不為所汚亦不致賈禍晩年優游分/司有林泉聲伎之奉是真可慕羡也)
　　　遇物感興因示子弟
聖擇狂夫言俗信老人語我有老狂詞聽之吾語汝吾
觀器用中劍鋭鋒多傷吾觀形骸内骨勁齒先亡寄言
處世者不可苦剛強龜性愚且善鳩心鈍無惡人賤拾
支牀鶻欺擒煖脚寄言立身者不得全柔弱彼固罹禍
難此未免憂患(平/聲)于何保終吉強弱剛柔間上遵周孔
訓旁鑒老莊言不惟鞭其後亦要軛其先
　　　首夏南池獨酌
春盡雜英歇夏初芳草深薰風自南至吹我池上林緑
蘋散還合赬鯉跳復沈新葉有佳色殘鶯猶好音依然
謝家物池酌對風琴慙無康樂作秉筆思沈吟境勝才
思劣詩成不稱心
　　　官俸初罷親故見憂以詩諭之
七年為少傅品髙俸不薄乘軒已多慙况是一病鶴又
及懸車嵗筋力轉衰弱豈以貧是憂尚為名所縛今春
始病免纓組初擺落蜩甲有何知雲心無所著囷中殘
舊榖可備嵗飢惡園中多新蔬未至食藜藿不求安師
卜不問陳生藥但對丘中琴時開池上酌信風舟不繫
掉尾魚方樂親友不我知而憂我寂寞(安與陳皆洛/下藝術精者)
　　　閒居偶吟招鄭庶子皇甫郎中
自哂此迂叟少迂老更迂家計不一問園林聊自娱竹
間琴一張池上酒一壺更無俗物到但與秋光俱古石
蒼錯落新泉碧縈紆焉用車馬客即此是吾徒猶有所
思人各在城一隅杳然愛不見搔首方踟躕𤣥晏風韻
逺子真雲貌孤誠知厭朝市何必憶江湖能來小澗上
一聽潺湲無
　　　亭西牆下伊渠水中置石激流潺湲成韻頗有
　　　　幽趣以詩記之
嵌巉嵩石峭皎潔伊流清立為逺峯勢激作寒玉聲夾
岸羅密樹面灘開小亭忽疑嚴子瀨流入洛陽城是時
羣動息風靜微月明髙枕夜悄悄滿耳秋泠泠終日臨
大道何人知此情此情苟自愜亦不要人聽
　　　閒題家池寄王屋張道士
有石白磷磷有水清潺潺有叟頭似雪婆娑乎其間進
不趨要路退不入深山深山太濩落要路多險艱不如
家池上樂逸無憂患有食適吾口有酒酡吾顔恍惚遊
醉鄉希夷造𤣥關五千言下悟十二年來閑富者我不
顧貴者我不攀惟有天壇子時來一往還
　　　李盧二中丞各創山居俱誇勝絶然去城稍逺
　　　　來往頗勞敝居新泉實在宇下偶題十五韻
　　　　聊戲二君
龍門蒼石壁(李所/有也)浥澗碧潭水(盧所/有也)各在一山隅迢迢
幾十里清鏡碧屏風惜哉信為美愛而不得見亦與無
相似聞君每來去矻矻事行李脂轄復裹糧心力頗勞
止未如吾舎下石與泉甚邇鑿鑿復濺濺晝夜流不已
洛石千萬拳襯波鋪錦綺海珉一兩片激瀨含宫徴緑
宜春濯足淨可朝漱齒繞砌紫鱗游拂簾白鳥起何言
履道叟便是滄浪子君若趁歸程請君先到此願以潺
湲聲洗君塵土耳
　　　北窻竹石
一片瑟瑟石數竿青青竹向我如有情依然㸔不足况
臨北窻下復近西塘曲筠風散餘清苔雨含微緑有妻
亦衰老無子方煢獨莫掩夜窻扉共渠相伴宿
　　　飲後戲示弟子
吾為爾先生爾為吾弟子孔門有遺訓復坐吾告爾先
生饌酒食弟子服勞止孝敬不在他在兹而已矣欲我
少憂愁欲我多歡喜無如醖好酒酒須多且㫖㫖即賓
可留多即罍不恥吾更有一言爾宜聽入耳人老多憂
貧人病多憂死我今雖老病所憂不在此憂在半酣時
尊空座客起
　　　閑坐㸔書貽諸少年
雨砌長寒蕪風庭落秋果窻間有閒叟盡日㸔書坐書
中見往事厯厯知福禍多取終厚亡疾驅必先􁫆勸君
少干名名為錮身鏁勸君少求利利是焚身火我心知
已久吾道無不可所以雀羅門不能寂寞我
　　　夢上山(時足疾/未平)
夜夢上嵩山獨攜藜杖出千巖與萬壑遊覽皆周畢夢
中足不病健似少年日旣悟神返初依然舊形質始知
形神内形病神無疾形神兩是幻夢悟俱非實晝行雖
蹇澀夜步頗安逸晝夜旣平分其間何得失
　　　對酒閑吟贈同老者
人生七十稀我年幸過之逺行將盡路春夢欲覺時家
事口不問世名心不思老旣不足歎病亦不能治扶侍
仰婢僕將養信妻兒飢飽進退食寒暄加減衣聲妓放
鄭衛裘馬脱輕肥百事盡除去尚餘酒與詩興來吟一
篇吟罷酒一巵不獨適情性兼用扶衰羸雲液灑六腑
陽和生四肢於中我自樂此外吾不知寄問同老者舎
此將安歸莫學蓬心叟胷中殘是非
　　　晩起閒行
皤然一老子擁裘仍隱几坐穩夜忘眠卧安朝不起起
來無可作閉目時叩齒靜對銅爐香暖漱銀缾水午齋
何儉潔餅與蔬而已西寺講楞伽閒行一隨喜
　　　香山居士寫真詩(并序/)
　元和五年予為左拾遺翰林學士奉詔寫真於集賢
　殿御書院時年三十七㑹昌二年罷太子少傅為白
　衣居士又寫真於香山寺藏經堂時年七十一前後
　相望殆將三紀觀今照昔慨然自歎者久之形容非
　一世事幾變因題六十字以寫所懐
　(立名按公生於壬子三十七嵗為元和三年丁亥若/五年庚寅則年三十九矣此五年當誤况序中云前)
　(後相望殆將三紀時年七十一為㑹昌二年壬戌自/丁亥至壬戌計三十五年與將三紀之語正合三五)
　(字形易誤其為傳/寫之誤無疑也)
昔作少學士圖形入集賢今為老居士寫貌寄香山鶴
毳變𤣥髪雞膚換朱顔前形與後貌相去三十年勿歎
韶華子俄成皤叟仙請㸔東海水亦變作桑田
　　　二年三月五日齋畢開素當食偶吟贈妻𢎞農
　　　　郡君
睡足肢體暢晨起開中堂初旭泛簾幕微風拂衣裳二
婢扶盥櫛雙童舁簟牀庭東有茂樹其下多陰涼前月
事齋戒昨日散道場以我久蔬素加籩仍異糧魴鱗白
如雪蒸炙加桂薑稻飯紅似花調沃新酪漿佐以脯醢
味間之椒薤芳老憐口尚美病喜鼻聞香嬌騃三四孫
索哺繞我傍山妻未舉案饞叟已先嘗憶同牢卺初家
貧共糟糠今食且如此何必烹豬羊况觀姻族間夫妻
半存亡偕老不易得白頭何足傷食罷酒一杯醉飽吟
又狂緬想梁髙士樂道喜文章徒誇五噫作不解贈孟
光
　　　不出門
彌月不出門永日無來賓食飽更拂牀睡覺一嚬伸輕
箑白鳥羽新簟青箭筠方寸方丈室空然兩無塵披衣
腰不帶散髪頭不巾袒跣北窻下葛天之遺民一日亦
自足况得以終身不知天壤内目我為何人
　　　感舊(并序/)
　故李侍郎杓直長慶元年春薨元相公微之太和六
　年秋薨崔侍郎晦叔太和七年夏薨劉尚書夢得㑹
　昌二年秋薨四君子予之執友也二十年間凋零共
　盡惟予衰病至今獨存因詠悲懐題為感舊
晦叔墳荒草巳陳夢得墓溼土猶新微之捐館將一紀
杓直歸丘二十春城中雖有故第宅庭蕪園廢生荆榛
篋中亦有舊書札紙穿字蠧成灰塵平生定交取人窄
屈指相知惟五人四人先去我在後一枝蒲栁衰殘身
豈無晩嵗新相識相識面親心不親人生莫羡苦長命
命長感舊多悲辛
　　　送毛仙翁(江州司馬時作○立名按此詩舊編/後集當是從後追憶錄入者毛仙翁)
　　　(能預决人休咎或晩年思其言有/驗遂存此詩耳餘並附詳詩後)
仙翁已得道混迹尋巖泉肌膚氷雪瑩衣服雲霞鮮紺
髪絲並緻齠容花共妍方瞳㸃𤣥漆髙步凌非(一作/飛)煙
幾見桑海變莫知龜鶴年所憩九清外所逰五岳巔軒
昊舊為侶松􁩿難比肩每嗟人世人役役如狂顛孰能
脱羈鞅盡遭名利牽貌隨嵗律換神逐光陰遷惟余負
憂譴顦顇湓江壖衰鬢忽霜白愁腸如火煎羇旅坐多
感徘徊私自憐晴眺五老峯玉洞多神仙何當憫湮厄
授道安虚孱我師惠然來論道窮重𤣥浩蕩八溟濶志
泰心超然形骸旣無束得䘮亦都捐豈識椿菌異那知
鵬鷃懸丹華旣相付促景定當延𤣥功曷可報感極惟
勤拳霓旌不肯駐又歸武夷川語罷倐然别孤鶴升遥
天賦詩敘明德永續步虚篇
　　　　(附紀事韓愈云仙翁姓毛氏名于姬與韓為/族愈末年為弟也相識於潮陽逆旅叙宗焉)
　　　　(察其言不由乎孔聖道不由乎老莊教而以/慧性知人爵禄厚薄壽命長短發言如騁駟)
　　　　(囁嚅持疑於脣吻間即信乎異人也若古之/許負輩不足言矣然兄言果有證愈自典袁)
　　　　(州從袁州除國子祭酒後主兵部事續拜京/兆尹又改吏部郎中若如言即埽茅屋俟兄)
　　　　(一日歡笑亦不朽之名也酒酣留詞走筆而/成不能采其文章之要也時元和十四年巳)
　　　　(亥四月十六日族弟門人韓愈序裴度云仙/翁嗇神胎元抱和含真穆然道風煦然如春)
　　　　(追駐穉色將數百年光陰自駛寒暑不易鑪/鎚之間物無不化養之在我得之自然牛僧)
　　　　(孺云僧孺見仙翁兄深仰其為真人也又云/兄不離世間而出世間浩蕩乎嗜慾之境蹂)
　　　　(躪乎人情之囿三事五侯躬擁彗于門獲禮東/仙翁者為榮不獲禮為羞元稹云余亷問浙)
　　　　(嵗毛仙翁惠然來顧越之人士識之者咸相/與言曰仙翁嘗與葉法善吳筠逰於稽山迨)
　　　　(兹多厯年所而風貌愈少盖神仙者流也余/因得執弟子之禮師其道焉語多不能盡載)
　　　　(時李翺/  王起)　(令狐楚鄭李程楊李宗閔楊崔郾/李益    澣    於陵    嗣復)
　　　　(劉沈傅師張崔元畧有栁公綽其李紳/  禹錫    仲方各  詩篇詠  神異)
　　　達哉樂天行
達哉達哉白樂天分司東都十三年七旬纔滿冠已掛
半禄未及車先懸或伴遊客春行樂或隨山僧夜坐禪
二年忘却問家事門庭多草廚少煙庖童朝告鹽米盡
侍婢暮訴衣裳穿妻孥不悦甥姪悶而我醉卧方陶然
起來與爾畫生計薄産處置有後先先賣南坊十畆園
次賣東郭五項田然後兼賣所居宅髣髴獲緡二三千
半與爾充衣食費半與吾供酒肉錢吾今已年七十一
眼昏鬚白頭風眩但恐此錢用不盡即先朝露歸夜泉
未歸且住亦不惡飢餐樂飲安穩眠死生無可無不可
達哉達哉白樂天
　　　能無媿
十兩新綿褐披行暖似春一團香絮枕倚坐穩於人婢
僕遣他嘗藥酒兒孫與我拂衣巾迴㸔左右能無媿養
活枯殘廢退身
　
　
　
　白香山詩集巻二十四
欽定四庫全書
　白香山詩集巻二十五　　　歙縣汪立名編
　　後集五(律詩凡八/十四首)
　　　小嵗日對酒吟錢湖州所寄詩
獨酌無多興閒吟有所思一杯新嵗酒兩句故人詩楊
栁初黄日髭鬚半白時蹉跎春氣味彼此老心知
　　　錢唐湖春行
孤山寺北賈亭西水面初平雲脚低幾處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足緑楊陰裏白沙堤
　　　題靈隱寺紅辛夷花戲酬光上人
紫粉筆含尖火燄紅燕脂染小蓮花芳情香思知多少
惱得山僧悔出家
　　　重向火
火銷灰復死疎棄已經旬豈是人情薄其如天氣春風
寒忽再起手冷重相親却就紅爐坐心如逢故人
　　　候仙亭同諸客醉作
謝安山下空攜妓栁惲洲邊只賦詩爭(一作/不)及湖亭今
日㑹(一作/醉)嘲花咏水贈蛾眉
　　　城上
城上鼕鼕鼓朝衙復晩衙為君慵不出落盡繞城花
　　　早行林下
披衣未冠櫛晨起入前林宿露殘花氣朝光新葉陰傍
松人迹少隔竹鳥聲深閒倚小橋立傾頭時一吟
　　　送李校書趁寒食歸義興山居
大見騰騰詩酒客不憂生計似君稀到舎將何作寒食
滿船惟載樹陰歸
　　　題孤山寺山石榴花示諸僧衆
山榴花似結紅巾容艷新妍占斷春色相故開行道地
香塵擬觸坐禪人瞿曇弟子君知否恐是天魔女化身
　　　獨行
闇誦黃庭經在口閒攜青竹杖隨身晩花新筍堪為伴
獨入林行不要人
　　　二月五日花下作
二月五日花如雪五十二人頭似霜聞有酒時須笑樂
不關身事莫思量羲和趁日沈西海鬼伯驅人葬北邙
只有且來花下醉從人笑道老顛狂
　　　戲題木蘭花
紫房日照燕脂拆素豔風吹膩粉開怪得獨饒脂粉態
木蘭曽作女郎來
　　　清明日觀妓舞聽客詩
㸔舞顔如玉聽詩韻似金綺羅從許笑絃管不妨吟可
惜春風老無嫌酒琖深辭花送寒食并在此時心
　　　西湖晩歸囬望孤山寺贈諸客
栁湖松島蓮花寺晩動歸橈出道場盧橘子低山雨重
栟(一作/棕)櫚葉戰水風涼煙波澹蕩揺空碧樓殿參差倚
夕陽到岸請君囬首望蓬萊宫在海中央
　　　湖中自照
重重照影㸔容鬢不見朱顔見白絲失却少年無覔處
泥他湖水欲何為
　　　贈蘇鍊師
兩鬢蒼然心浩然松窻深處藥爐前攜將道士通宵語
忘却花時盡日眠明鏡嬾開長在匣素琴欲弄半無絃
猶嫌莊子多詞句只讀逍遥六七篇
　　　杭州春望
望海樓明照曙霞(城東樓名/望海樓)䕶江隄白蹋晴沙濤聲夜
入伍員廟栁色春藏蘇小家紅袖織綾誇杮蔕(杭州出/柿蔕花)
(者尤/佳也)青旗酤酒趁棃花(其俗釀酒趁棃花/時熟號為棃花春)誰開湖寺西
南路草緑裠腰一道斜(孤山寺路在湖洲中/草緑時望如裠腰)
　(立名按能改齋漫録云劉次莊樂府解題曰錢塘蘇/小歌蘇小非唐人世見樂天夢得詩多稱詠遂謂之)
　(同時耳按郭茂倩所編引廣題曰蘇小小錢塘名娼/也蓋南齊時人西陵在錢塘江之西故古詞云何處)
　(結同心西/陵松柏下)
　　　飲散夜歸贈諸客
鞍馬夜紛紛香街起暗塵囬鞭招飲妓分火送歸人風
月應堪惜杯觴莫厭頻明朝三月盡忍不送殘春
　　　湖亭晩歸
盡日湖亭卧心閒事亦稀起因殘醉醒坐待晩涼歸松
雨飄藤帽江風透葛衣栁堤行不厭沙輭絮飛飛
　　　東樓南望八韻
不厭東南望江樓對海門風濤生有信天水合無痕鷁
帶雲帆動鷗和雪浪翻魚鹽聚為市煙火起成村日脚
金波碎峯頭鈿㸃繁送秋千里雁報暝一聲猿已豁煩
襟悶仍開病眼昏郡中登眺處無勝此東軒
　　　醉中酬殷協律
泗水城邉一分散浙江樓上重逰陪揮鞭二十年前别
命駕三千里外來醉袖放狂相向舞愁眉和笑一時開
留君夜住非無分且盡青娥紅燭臺
　　　孤山寺遇雨
拂波雲色重灑葉雨聲繁水鷺(一作/鳥)雙飛起風荷一向
翻空濛連北岸蕭颯入東軒或擬湖中宿留船在寺門
　　　樟亭雙櫻樹
南館西軒兩樹櫻春條長足夏陰成素華朱實今雖盡
碧葉風來别有情
　　　湖上夜飲
郭外迎人月湖邊醒酒風誰留使君飲紅燭在舟中
　　　贈沙鷗
老逼教垂白官科遣著緋形骸雖有累方寸却無機遇
酒多先醉逢山愛晩歸沙鷗不知我猶避隼旟飛
　　　餘杭形勝
餘杭形勝四方無州傍青山縣枕湖繞郭荷花三十里
拂城松樹一千株夢兒亭古傳名謝教妓樓新道姓蘇
(州西靈隱山上有夢謝亭即是杜明浦夢謝靈/運之所因名客兒也蘇小小本錢塘妓人也)獨有使
君年太老風光不稱白髭鬚
　　　江樓夕望招客
海天東望夕茫茫山勢川形濶復長燈火萬家城四畔
星河一道水中央風吹古木晴天雨月照平沙夏夜霜
能就江樓銷暑否比君茅舍校清涼
　　　新秋病起
一葉落梧桐年光半又空秋多上階日涼足入懐風病
痩形如鶴愁焦鬢似蓬損心詩思裏伐性酒狂中華蓋
何曽惜金丹不致功猶須自慙媿得作白頭翁
　　　木芙蓉花下招客飲
晩涼思飲兩三杯召得江頭酒客來莫怕秋無伴醉物
水蓮花盡木蓮開
　　　悲歌
白頭新洗鏡新磨老逼身來不柰何耳裏頻聞故人死
眼前惟覺少年多塞鴻遇暖猶囘翅江水因潮亦反波
獨有衰顔留不得醉來無計但悲歌
　　　江樓晩眺景物鮮奇吟翫成篇寄水部張籍員
　　　　外
澹煙疎雨間斜陽江色鮮明海氣涼蜃散雲收破樓閣
虹殘水照斷橋梁風翻白浪花千片雁㸃青天字一行
好著丹青圖寫(一作/畫)取題詩寄與水曹郎
　　　夜招周協律兼答所贈
滿眼雖多客開眉復向誰少年非我伴秋夜與君期落
魄俱耽酒殷勤共愛詩相憐别有意彼此老無兒
　　　重酬周判官
秋愛冷吟春愛醉詩家眷屬酒家仙若教早被浮名繫
可得閒逰三十年
　　　飲後夜醒
黄昏飲散歸來卧夜半人扶强起行枕上酒容和睡醒
樓前海月伴潮生將歸梁燕還重宿欲滅窻燈却復明
直至曉來猶妄想耳中如有管絃聲
　　　代賣薪女贈諸妓
亂蓬為鬢布為巾(一作/裠)曉蹋寒山自負薪一種錢唐江
畔女著紅騎馬是何人
　(立名按堯山堂外紀云唐時杭/妓承應燕㑹皆得騎馬以從)
　　　奉和李大夫題新詩二首各六韻
　因巖亭
箕潁人窮獨蓬壺路阻難何如兼吏隱復得事躋攀巖
樹羅堦下江雲貯棟間似移天目石疑入武丘山清景
徒堪賞皇恩肯放閒遥知興未足即被詔徴還
　忘筌亭
翠巘公門對朱軒野徑連只開新户牖不改舊風煙虛
室閒生白髙情澹入𤣥酒容同座勸詩借屬城傳自笑
滄江畔遥思絳帳前亭臺隨處有爭敢比忘筌
　　　余以長慶二年冬十月到杭州明年秋九月始
　　　與范陽盧賈汝南周元範蘭陵蕭悦清河崔求
　　　東萊劉方輿同逰恩徳寺泉洞竹石籍甚乆矣
　　　及兹目擊果惬心期因自嗟云到郡周嵗方來
　　　入寺半日復去俯視朱綬仰睇白雲有媿於心
　　　遂留絶句
雲水埋藏恩德洞(一作/寺)簪裾束縛使君身蹔來不宿歸
州去應被山呼作俗人
　　　早冬
十月江南天氣好可憐冬景似春華霜輕未殺萋萋草
日暖初乾漠漠沙老柘葉黄如嫩樹寒櫻枝白是狂花
此時却羡閒人醉五馬無由入酒家
　　　嵗假内命酒贈周判官蕭協律
共知欲老流年急且喜新正假日頻鬬健此時相勸醉
偷閒何處共尋春脚隨周叟行猶疾頭比蕭翁白未勻
嵗酒先拈辭不得被君推作少年人
　　　與諸客携酒尋去年梅花有感
馬上同携今日杯湖邊共覔去春梅年年只是人空老
處處何曽花不開詩思又牽吟詠發酒酣閒喚管絃來
尊前百事皆依舊㸃檢惟無薛秀才(去年與薛景文/同賞今年長逝)
　　　醉送李協律赴湖南辟命因寄沈八中丞
富陽山底樟亭畔立馬停舟飛酒盂曽共中丞情繾綣
暫留協律語踟躕紫微星北承恩去青草湖南稱意無
不羡君官羡君幕幕中收得阮元瑜
　　　内道場永讙上人就郡見訪善説維摩經臨别
　　　　請詩因以此贈
五夏登壇内殿師水為心地玉為儀正傳金粟如來偈
何用錢唐太守詩苦海出來應有路靈山别後可無期
他生莫忘今朝㑹虛白亭中法樂時
　　　見李蘇州示男阿武詩自感成詠
遥羡青雲裏祥鸞正引雛自憐滄海外老蚌不生珠
　　　正月十五日夜月
嵗熟人心樂朝逰復夜逰春風來海上明月在江頭燈
火家家市笙歌處處樓無妨思帝里不合厭杭州
　　　題州北路傍老栁樹
皮枯縁受風霜乆條短為經攀折頻但見半衰當此路
不知初種是何人雪花零碎逐年減栁葉稀疎隨分新
莫道老株芳意少逢春猶勝不逢春
　　　題清頭陀
頭陀獨宿寺西峯百尺禪菴半夜鐘煙月蒼蒼風瑟瑟
更無雜樹對山松
　　　自歎二首
形羸自覺朝餐減睡少偏知夜漏長實事漸消虚事在
銀魚金帶繞腰光
二毛曉落梳頭嬾兩眼春昏㸃藥頻惟有閒行猶得在
心情未到不如人
　　　湖上醉中代諸妓寄嚴郎中
笙歌杯酒正歡娱忽憶仙郎望帝都借問連宵直南省
何如盡日醉西湖蛾眉别乆心知否雞舌含多口厭無
還有些些惆悵事春來山路見蘼蕪
　(立名按堯山堂外紀云唐宋間郡守新到營妓/皆出境而迎旣去猶得以鱗鴻往返靦不為異)
　　　自詠
悶發每吟詩引興興來兼酌酒開顔欲逢假日先招客
正對衙時亦望山勾檢簿書多鹵莽隄防官吏少機關
誰能頭白勞心力人道無才也是閒
　　　晩興
草淺馬翩翩新晴薄暮天栁條春拂面衫袖醉垂鞭立
語花隄上行吟水寺前等閒消一日不覺過三年
　　　早興
晨光出照屋梁明初打開門鼓一聲犬上階眠知地濕
鳥臨窻語報天晴半銷宿酒頭仍重新脱冬衣體乍輕
睡覺心空思想盡近來鄉夢不多成
　　　竹樓宿
小書樓下千竿竹深火爐前一琖燈此處與誰相伴宿
燒丹道士坐禪僧
　　　湖上招客送春汎舟
欲送殘春招酒伴客中誰最有風情兩缾箬下新求得
一曲霓裳初教成(時崔湖州寄新箬下酒來/樂妓按霓裳羽衣曲初畢)排比管絃
行翠袖指麾船舫㸃紅旌慢牽好向湖心去恰似菱花
鏡上行
　　　戲醉客
莫言魯國書生懦莫把杭州刺史欺醉客請君開眼望
緑楊風下有紅旗
　　　紫陽花(招賢寺有山花一樹無人知名色紫氣香/芳麗可愛頗類仙物因以紫陽花名之)
何年植向仙壇上早晩移栽到梵家雖在人間人不識
與君名作紫陽花
　　　祭社宵興燈前偶作
城頭傳鼔角燈下整衣冠夜鏡藏鬚白秋泉漱齒寒欲
將閒送老湏著病辭官更待年終後支持歸計㸔
　　　閒卧
盡日前軒卧神閒境亦空有山當枕上無事到心中簾
巻侵牀日屏遮入座風望春春未到應在海門東
　　　新春江次
浦乾潮未應堤濕凍初消粉片妝梅朶金絲刷栁條鴨
頭新緑水雁齒小紅橋莫怪珂聲碎春來五馬驕
　　　春題湖上
湖上春來似畫圖亂峯圍繞水平鋪松排山面千重翠
月㸃波心一顆珠碧毯線頭抽早稻青羅裠帶展新蒲
未能抛得杭州去一半勾留是此湖
　　　失鶴
失為庭前雪飛因海上風九霄應得侶三夜不歸籠聲
斷碧雲外影沈明月中郡齋從此後誰伴白頭翁
　　　自歎
宴逰寢食漸無味杯酒管絃徒繞身賓客歡娛僮僕飽
始知官職為他人
　　　同諸客攜酒早㸔櫻桃花
曉報櫻桃發春攜酒客過緑餳粘盞杓紅雪壓枝柯天
色晴明少人生事故多停杯替花語不醉擬如何
　　　栁絮
三月盡時頭白日與春老別更依依憑鶯為向楊花道
絆惹春風莫放歸
　　　早飲湖州酒寄崔使君
一榼扶頭酒澄泓瀉玉壺十分蘸甲酌瀲灔滿銀盂捧
出光華動嘗㸔氣味殊手中稀琥珀舌上冷醍醐缾裏
有時盡江邊無處酤不知崔太守更有寄來無
　　　病中書事
三載卧山城閒知節物情鶯多過春語蟬不待秋鳴氣
嗽因寒發風痰欲雨生病身無所用唯解卜隂晴
　　　與微之唱和來去常以竹筒貯詩陳協律美而
　　　　成篇因以此答
㨂得琅玕截短筒緘題章句寫心胷隨風每喜飛如鳥
渡水常憂化作龍粉節堅如太守信霜筠冷稱大夫容
煩君贊詠心知媿魚目驪珠同一封
　　　醉戲諸妓
席上爭飛使君酒歌中多唱舎人詩不知明日休官後
逐我東山去是誰
　(立名按全唐詩話云樂天刺杭攜數妓還洛陽後却/還錢唐夢得調之云其那錢唐蘇小小憶君淚黯石)
　(榴裠公此詩/巳露其意矣)
　　　北院
北院人稀到東窻地最偏竹煙行竈上石壁卧房前性
拙身多暇心慵事少縁還如病居士惟置一牀眠
　　　酬周協律
五十錢唐守應為送老官濫䝉辭客愛猶作近臣㸔鑿
落愁須飲琵琶悶遣彈白頭雖强醉不似少年歡
　　　題石山人
騰騰兀兀在人間貴賤賢愚盡往還羶膩筵中唯飲酒
歌鐘㑹處獨思山存神不許三尸住混俗無妨兩鬢斑
除却餘杭白太守何人更解愛君閒
　　　詩解
新篇日日成不是愛聲名舊句時時改無妨悦性情但
令長守郡不覔却歸城祗擬江湖上吟哦過一生
　(立名按平園周必大曰香山詩語平易疑若信手而/成者間觀遺槀則竄定實多觀此詩信然乃有偽造)
　(不經語以隂刺公者如墨客揮犀云樂天每作詩令/一老嫗解之嫗曰解則録之不解則不復集故唐末)
　(之弊至於俚其意不過欲竭力形容一俗字耳且毋/論其他試舉公晩年長律其根柢之博立格鍊句之)
　(妙果皆老嫗所能解否邪其/説之邪謬真可付一噱也)
　　　潮
早潮纔落晩潮來一月周流六十囘不獨光隂朝復暮
杭州老去被潮催
　　　聞歌妓唱嚴郎中詩因以絶句寄之(嚴前為/郡守)
已畱舊政布中和又付新詞與艷歌但是人家有遺愛
就中蘇小感恩多
　　　柘枝妓
平鋪一合錦筵開連擊三聲畫鼓催紅蠟燭移桃葉起
紫羅衫動柘枝來帶垂鈿胯花腰重帽轉金鈴雪面廻
㸔即曲終畱不住雲飄雨送向陽臺
　　　急樂世辭(一作急/世樂)
正抽碧線繡紅羅忽聽黄鶯斂翠蛾秋思冬愁春悵望
大都不稱意時多
　　　天竺寺送堅上人歸廬山
錫杖登髙寺香爐憶舊峯偶來舟不繫忽去鳥無蹤豈
要留離偈寧勞動别容與師俱是夢夢裏暫相逢
　　　留題郡齋
吟山歌水嘲風月便是三年官滿時春為醉眠多閉閣
秋因晴望暫褰帷更無一事移風俗惟化州民解詠詩
　　　别州民
耆老遮歸路壺漿滿别筵甘棠無一樹那得淚潸然税
重多貧户農饑足旱田唯畱一湖水與汝救凶年(今春/増築)
(錢唐湖堤貯水/以防天旱故云)
　　　　(附錢唐湖石記錢唐湖事刺史要知者四條/具列如左○錢唐湖一名上湖周廻三十里)
　　　　(北有石函南有筧凡放水漑田每減一寸可/漑十五餘頃一復時可漑五十餘頃先湏别)
　　　　(選公勤軍吏二人立於田次與本所由田戸/據頃畆定日時量尺寸節限而放之若嵗旱)
　　　　(百姓請水湏令經州陳狀刺史自便押帖所/由即日與水若待狀入司符下縣縣帖鄉鄉)
　　　　(差所由動經旬日雖得水而旱田苖無所及/也大抵此州春多雨秋多旱若隄防如法蓄)
　　　　(泄及時即瀕湖千餘頃田無凶年矣自錢唐/至鹽官界應漑夾官河田湖放湖入河從河)
　　　　(入田準鹽鐵使舊法又湏先量湖水淺深待/漑田畢却還本水尺寸往往旱甚即湖水不)
　　　　(充今年修築湖隄髙加數尺水亦隨加即不/啻足矣脱或不足即更決臨平湖添注官河)
　　　　(又有餘矣雖非澆田時若官河乾淺但放湖/水添注可以立通舟船俗云決放湖水不利)
　　　　(錢唐縣官縣官多假他詞以惑刺史云魚龍/無所託或云菱茭失其利且魚龍與生民之)
　　　　(命孰急菱茭與稻梁之利孰多斷可知矣又/云放湖即郭内六井無水亦妄也且湖底髙)
　　　　(井管低湖中又有泉數十眼湖耗則泉涌雖/盡竭湖水而泉用有餘况前後放湖終不至)
　　　　(竭而云井無水謬矣其郭中六井李泌相公/典郡日所作甚利於人與湖相通中有隂竇)
　　　　(往往堙塞亦宜數察而通理之則雖大旱而/井水常足湖中有無税田約十數項湖淺則)
　　　　(田出湖深則田沒田戸多與所由計㑹盗洩/湖水以利私田其石函南筧并諸小筧闥非)
　　　　(澆田時並須封閉築塞數令巡檢小有漏洩/罪責所由即無盗洩之弊矣又若霖雨三日)
　　　　(巳上即往往隄決湏所由巡守預為之防其/筧之南舊有缺岸若水暴漲即於缺岸洩之)
　　　　(又不減兼於石函南筧洩之防隄潰也大約/水去石函口一尺為限過此湏泄之予在郡)
　　　　(三年仍嵗逢旱湖之利害盡究其由恐來者/要知故書於石欲讀者易曉故不文其言長)
　　　　(慶四年三月十日杭/州刺史白居易記)
　　　留題天竺靈隱兩寺
在郡六百日入山十二囘宿因月桂落醉為海榴開(天/竺)
(嘗有月中桂子落靈/隱多海石榴花也)黄紙除書到青宫詔命催僧徒多
悵望賓從亦徘徊寺闇煙埋竹林香雨落梅别橋憐白
石辭洞戀青苔(石橋在天竺/明洞在靈隱)漸出松間路猶飛馬上杯
誰教冷泉水送我下山來
　　　　(附冷泉亭記東南山水餘杭郡為最就郡言/靈隱寺為尤由寺觀冷泉亭為甲亭在山下)
　　　　(水中央寺西南隅髙不倍尋廣不累丈而撮草/奇得要地搜勝槪物無遁形春之日吾愛其)
　　　　(薰薰木欣欣可以𨗳和納粹暢人血氣夏之/夜吾愛其泉渟渟風泠泠可以蠲煩析酲起)
　　　　(人心情山樹為蓋巖石為屏雲從棟出水與/階平坐而玩之者可濯足於牀下卧而狎之)
　　　　(者可垂釣於枕上矧又潺湲潔澈粹冷柔滑/若俗士若道人眼耳之塵心舌之垢不待盥)
　　　　(滌見輙除去潛利隂益可勝言哉斯所以最/餘杭而甲靈隱也杭自郡城抵四封叢山複)
　　　　(湖易為形勝先是領郡者有相里君造虚白/亭有韓僕射臯作候仙亭有裵庶子棠棣作)
　　　　(觀風亭有盧給事元輔作見山亭及右司郎/中河南元藇最後作此亭於是五亭相望如)
　　　　(指之列可謂佳境殫矣能事畢矣後來者雖/有斂心巧目無所加焉故吾繼之述而不作)
　　　　(長慶三年八/月十三日記)
　　　西湖留别
征途行色慘風煙祖帳離聲咽管絃翠黛不湏留五馬
皇恩只許住三年緑藤隂下鋪歌席紅藕花中泊妓船
處處囘頭盡堪戀就中難别是湖邊
　　　重題别東樓
東樓勝事我偏知氣象多隨昏旦移湖巻衣裳白重疊
山張屏障緑參差海仙樓墖晴方出江女笙簫夜始吹
春雨星攢尋蟹火秋風霞颭弄濤旗(餘杭風俗每寒食/雨後夜涼家家持)
(燭尋蟹動盈萬人每嵗八月/迎濤弄水者悉舉旗幟焉)宴宜雲髻新梳後曲愛霓
裳未拍時太守三年嘲不盡郡齋空作百篇詩
　　　别周軍事
主人頭白官仍冷去後憐君是底人試謁㑹稽元相去
不妨相見却殷勤
　
　
　
　
　
　
　
　
　白香山詩集巻二十五
欽定四庫全書
　白香山詩集巻二十六　　　歙縣汪立名編
　　後集六(律詩凡六/十八首)
　　　元㣲之除浙東觀察使喜得杭越鄰州先贈長
　　　　句(按以下並與/㣲之和答)
稽山鏡水歡遊地犀帶(一作/角)金章榮貴身官職比君雖
較小封疆與我且為鄰郡樓對翫千峰月(一作對望/千山月)江
界平分兩岸春杭越風光詩酒主相看更合與何人
　　　荅㣲之上船後畱别
燭下尊前一分手舟中岸上兩迴頭歸來虚白堂中夢
合眼先應到越州
　　　荅㣲之西陵驛見寄
煙波盡處一㸃白應是西陵古驛臺知在臺邊望不見
暮潮空送渡船迴
　　　荅㣲之誇越州州宅
賀上人回得報書大誇州宅似仙居厭看馮翊風沙久
喜見蘭亭煙景初日出旌旗生氣色月明樓閣在空虚
知君暗數江南郡除却餘杭盡不如
　　　微之重誇州居其落句有西州羅刹之謔因嘲
　　　　兹石聊以寄懷(按咸淳臨安志秦望山近東/南有大石崔嵬横截江濤商)
　　　　(船海舶經此多風/浪傾覆因呼羅刹)
君問西州城下事醉中疊紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何如
誰知太守心相似抵滯堅頑兩有餘
　　　張十八員外以新詩二十五首見寄郡樓月下
　　　　吟翫通夕因題卷後封寄㣲之
秦城南省清秋夜江郡東樓明月時去我三千六百里
得君二十五篇詩陽春曲調髙難和澹水交情老始知
坐到天明吟未足重封轉寄與㣲之
　　　酬㣲之(微之題云郡務稍簡因得整集舊詩并/連綴刪削封章諫草繁委箱笥僅踰百)
　　　　(軸偶成自歎/兼寄樂天)
滿袠塡箱唱和詩少年為戲老成悲聲聲麗曲敲寒玉
句句妍辭綴色絲吟翫獨當明月夜傷嗟同是白頭時
由來才命相磨折天遣無兒欲怨誰(微之句云天遣兩/家無嗣子欲將文)
(字付誰人故/以此答之)
　　　微之整集舊詩及文筆為百軸以七言長句寄
　　　　樂天樂天次韻酬之餘思未盡加為六韻
海内聲華併在身篋中文字絶無倫(美微/之也)遥知獨對封
章草忽憶同為獻納臣走筆往來盈巻軸(予與微之前/後寄和詩數)
(百篇近代無/如此多有也)除官遞互掌絲綸(予除中書舍人微之撰/制詞微之除翰林學士)
(予撰/制詞)制從長慶詞髙古(微之長慶初知制誥文格高/古始變俗體繼者效之也)詩
到元和體變新(衆稱元白為千字/律詩或號元和格)各有文姬才穉齒(蔡/邕)
(無兒有女/琰字文姬)俱無通子繼餘塵(陶潛小兒/名通子)琴書何必求王
粲與女猶勝與外人
　　　荅㣲之詠懷見寄
閤中同直前春事船裏相逢昨日情分袂二年勞夢寐
並牀三宿話平生紫㣲北畔辭宫闕滄海西頭對郡城
聚散窮通何足道醉來一曲放歌行
　　　酬㣲之誇鏡湖
我嗟身老嵗方徂君更官髙興轉孤軍門郡閤曽閒否
禹穴耶溪得到無酒琖省陪波巻白骰盆思共彩呼盧
一泓鏡水誰能羨自有胸中萬頃湖(㣲之詩云孫園虎/寺隨宜看不必遥)
(遥羨鏡湖故以/此戲言荅之)
　　　雪中即事荅微之
連夜江雲黄慘澹平明山雪白糢糊銀河沙漲三千里
梅嶺花排一萬株北市風生飄散麫東樓日出照凝酥
誰家髙士闗門户何處行人失道途舞鶴庭前毛稍定
擣衣碪上練新鋪戲團穉女呵紅手愁坐衰翁對白鬚
壓瘴一州除疾苦呈豐萬井盡歡娛潤含玉徳懷君子
寒助霜威憶大夫莫道煙波一水隔何妨氣候兩鄉殊
越中地暖多成雨還有瑶臺瓊樹無
　　　醉封詩筒寄㣲之
一生休戚與窮通處處相隨事事同未死又鄰滄海郡
無兒俱作白頭翁展睂只仰三杯後代面唯憑五字中
為向兩州郵吏道莫辭來去逓詩筒
　　　除夜寄㣲之
鬢毛不覺白毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細諳
老校扵君合先退明年半百又加三
　　　早春西湖閒遊悵然興懷憶與微之同賞因思
　　　　在越官重事殷鏡湖之遊或恐未暇偶成十
　　　　八韻寄㣲之
上馬復呼賓湖邊景氣新管絃三數事騎從十餘人立
換登山屐行攜漉酒巾逢花看當妓遇草坐為茵西日
籠黄柳東風蕩白蘋小橋裝雁齒輕浪甃魚鱗畫舫牽
徐轉銀船酌慢巡野情遺世累醉態任天眞彼此年將
老平生分最親髙天従所願逺地得為鄰雲樹分三驛
煙波限一津翻嗟寸步隔却厭尺書頻浙右稱雄鎮山
隂委重臣貴垂長紫綬榮駕大朱輪出動刀槍隊歸生
道路塵雁驚弓易散鷗怕鼔難馴百吏瞻相面千夫捧
擁身自然閒興少應負鏡湖春
　　　答㣲之見寄(時在郡/樓對雪)
可憐風景浙東西先數餘杭次㑹稽禹廟未勝天竺寺
錢湖不羨若耶溪擺塵野鶴春毛暖拍水沙鷗溼翅低
更對雪樓君愛否紅闌碧甃㸃銀泥
　　　得湖州崔十八使君書喜與杭越鄰郡因成長
　　　　句代賀兼寄㣲之
三郡何因此結縁貞元科第忝同年故情歡喜開書後
舊事思量在眼前越國封疆呑碧海杭城樓閣入青煙
吳興卑小君應屈為是蓬萊最後仙(貞元初同登科崔/君名最在後當時)
(崔自詠云人間不㑹雲/間事應笑蓬萊最後仙)
　(立名按紀事崔元亮刺湖州時白公刺杭元/㣲之以觀察刺越有唱和詩號三州唱和集)
　　　早春憶㣲之
昏昏老與病相和感物思君歎復歌聲早雞先知夜短
色濃柳最占春多沙頭雨染斑斑草水面風驅瑟瑟波
可道眼前光景惡其如難見故人何
　　　重寄别㣲之
憑仗江波寄一詞不須惆悵報微之猶勝往嵗峽中别
灔澦堆邊招手時
　　　看常州柘枝贈賈使君(按此下自杭/州歸洛詩)
莫惜新衣舞柘枝也従塵汚汗霑垂料君即却歸朝去
不見銀泥衫故時
　　　汴河路有感
三十年前路孤舟重往還繞身新眷屬舉目舊鄉闗事
去唯畱水人非但見山啼襟與愁鬢此日兩成斑
　(立名按長慶二年公以中書舍人除杭州刺史謝表/云汴路未通取襄陽路赴任水陸七千餘里然則汴)
　(河路猶屬貞元末未應制䇿以/前所經故曰三十年前路也)
　　　埇橋舊業
别業埇城北抛來二十春改移新徑路變換舊邨鄰有
稅田疇薄無官弟姪貧田園何用問强半屬他人
　　　茅城驛
汴河無景思秋日又淒淒地薄桑麻瘦邨貧屋舍低早
苗多間草濁水半和泥最是蕭條處茅城驛向西
　　　河隂夜泊憶微之
憶君我正泊行舟望我君應上郡樓萬里月明同此夜
黄河東面海西頭
　　　杭州迴舫
自别錢唐山水後不多飲酒嬾吟詩欲將此意憑迴棹
報與西湖風月知
　　　途中題山泉
決決涌巖穴濺濺出洞門向東應入海從此不歸源似
葉飄辭樹如雲斷别根吾身亦如此何日返鄉園
　　　欲到東洛得楊使君書因以此報
向公心切向財疎淮上休官洛下居三郡政能従獨步
十年生計復何如使君灘上久分手别駕渡頭先得書
且喜平安又相見其餘外事盡空虚
　　　洛下寓居
秋館清涼日書因解悶看夜窗幽獨處琴不為人彈遊
宴慵多廢趨朝老漸難禪僧敎斷酒道士勸休官渭曲
莊猶在錢唐俸尚殘如能便歸去亦不至飢寒
　　　味道
叩齒晨興秋院靜焚香𠖇坐晩牕深七篇眞誥論仙事
一巻檀經說佛心此日盡知前境妄多生曽被外塵侵
自嫌習性猶殘處愛詠閑詩好聽琴
　　　好聽琴
本性好(一作/愛)絲桐塵機聞即空一聲來耳裏萬事離心
中清暢堪銷疾恬和好養䝉尤宜聴三樂安慰白頭翁
　　　愛詠詩
辭章諷詠成千首心行歸依向一乗坐倚繩牀閒自念
前生應是一詩僧
　　　酬皇甫庶子見寄
掌綸不稱君應笑典郡無能我自知别詔忽驚新命出
同僚偶與夙心期春坊瀟灑優閒地秋鬢蒼浪老大時
獨占二疏應未可龍樓見擬覓分司
　　　臥疾
閒官臥疾絶經過居處蕭條近洛河水北水南秋月夜
管絃聲少杵聲多
　　　逺師
東宫白庶子南寺逺襌師何處遥相見心無一事時
　　　問逺師
葷羶停夜食吟詠散秋懷笑問東林老詩應不破齋
　　　小院酒醒
酒醒閒獨步小院夜深涼一領新秋簟三間明月廊未
收殘琖杓初換熱衣裳好是幽眠處松隂六尺牀
　　　贈侯三郎中
老愛東都好寄身足泉多竹少埃塵年豐最喜唯貧客
秋冷先知是瘦人幸有琴書堪作伴苦無田宅可為鄰
洛中縦未長居得且與蘇田遊過春
　　　求分司東都寄牛相公十韻
忽忽心如夢星星鬢似絲縦貧長有酒雖老未抛詩儉
薄身都慣疎頑性頗宜飰粗餐亦飽被煖起常遲萬里
歸何得三年伴是誰華亭鶴不去天竺石相隨(余罷杭/州得華)
(亭鶴天竺石/同載而歸)王尹貰將馬田家賣與池開門閒坐日繞
水獨行時嬾慢交㳺許衰羸相府知官寮幸無事可惜
不分司
　　　酬楊八
君以曠懷宜靜境我因蹇步稱閒官閉門足病非髙士
勞作雲心鶴眼看
　　　履道新居二十韻
履道坊西角官河曲北頭林園四鄰好風景一家秋門
閉深沈樹池通淺沮(秋夜/反)溝拔青松直上鋪碧水平流
籬菊黄金合窗筠緑玉稠疑連紫陽洞似到白蘋洲僧
至多同宿賓來輒少畱豈無詩引興兼有酒銷憂移榻
臨平岸攜茶上小舟果穿聞鳥啄萍破見魚遊地與塵
相逺人將境共幽汎潭菱㸃鏡沈浦月生鈎廚曉煙孤
起庭寒雨半收老飢初愛粥瘦冷早披裘洛下招新隠秦
中㤀舊遊辭章畱鳯閣班籍寄龍樓病愜官曹靜閒慙
俸禄優琴書中有得衣食外何求濟世才無取謀身智
不周應須共心語萬事一時休
　　　九日思杭州舊遊寄周判官及諸客
忽憶郡南山頂上昔時同醉是今辰笙歌委曲聲延耳
金翠動揺光照身風景不隨宫相去歡娛應逐使君新
江山賓客皆如舊唯是當筵換主人
　　　秋晩
煙景澹濛濛池邊㣲有風覺寒蛬近壁知暝鶴歸籠長
貎隨年改衰情與物同夜來霜厚薄梨葉半低紅
　　　分司
散秩畱司殊有味最宜病拙不才身行香拜表為公事
碧洛青嵩當主人巳出閒遊多到夜却歸慵卧又經旬
錢唐五馬畱三匹還擬騎遊攪擾春
　　　河南王尹初到以詩代書先問之
别來王閣老三歳似須臾鬢上斑多少杯前興有無官
從分𦂳慢情莫問榮枯許入朱門否籃輿一病夫
　　　池西亭
朱闌映晩樹金魄落秋池還似錢唐夜西樓月出時
　　　臨池閒臥
小竹圍庭匝平池與砌連閒多臨水坐老愛向陽眠營
役抛身外幽奇送枕前誰家臥牀脚解繫釣魚船
　　　吾廬
吾廬不獨貯妻兒自覺年侵身力衰眼下營求容足地
心中準擬挂冠時新昌小院松當户履道幽居竹繞池
莫道兩都空有宅林泉風月是家資
　　　題新居寄宣州崔相公(所居南鄰/即崔家池)
門庭有水巷無塵好稱閒官作主人冷似雀羅雖少客
寛於蝸舍足容身疏通竹徑將迎月掃掠莎臺欲待春
濟世料君歸未得南園北曲謾為鄰
　　　憶杭州梅花因敘舊遊寄蕭協律
三年閒悶在餘杭曽為梅花醉幾場伍相廟邊緐似雪
孤山園裏麗如妝蹋隨遊騎心長惜折贈佳人手亦香
賞自初開直至落歡因小飲便成狂薛劉相次埋新壠
沈謝雙飛出故鄉(薛劉二客沈謝二妓/皆當時歌酒之侣)歌伴酒徒零散
盡唯殘頭白老蕭郎
　　　病中辱張常侍題集賢院詩因以繼和
天禄閣中開甘泉侍從回圖書皆帝籍寮友盡仙才騎
省通中掖龍樓隔上臺猶憐病宫相詩寄洛陽來
　　　早春晩歸
晩歸騎馬過天津沙白橋紅返照新草色連延多隙地
鼓聲閒緩少忙人還如南國饒溝水不似西京足路塵
金谷風光依舊在無人管領石家春
　　　贈楊使君
曽嗟放逐同巴峽且喜歸還㑹洛陽時命到來須作用
功名未立莫思量銀銜叱撥欺風雪金屑琵琶費酒漿
更待城東桃李發共君沈醉兩三場
　　　贈皇甫庶子
何因散地共徘徊人道君才我不才騎少馬蹄生易蹶
用稀印鏁澀難開妻知年老添衣絮婢報天寒撥酒醅
更媿小胥諮拜表單衫衝雪夜深來
　　　池上竹下作
穿籬繞舍碧逶迤十畮閑居半是池食飽牕間新睡後
脚輕林下獨行時水能性澹為吾友竹解心虚即我師
何必悠悠人世上勞心費目覔親知
　　　閑出覓春戲贈諸郎官
年來數出覓風光亦不全閑亦不忙放鞚體安騎穏馬
隔袍身暖照晴陽迎春日日添詩思送老時時放酒狂
除却髭鬚白一色其餘未伏少年郎
　　　别春爐
暖閣春初入温爐興稍闌晩風猶冷在夜火且畱看獨
宿相依久多情欲别難誰能共天語長遣四時寒
　　　夢行簡
天氣姸和水色鮮閒吟獨步小橋邊池塘草緑無佳句
虚臥春牕夢阿連
　　　題新居呈王尹兼簡府中三掾
敝宅須重葺貧家乏羨財橋憑川守造樹倩府寮栽朱
版新猶溼紅英暖漸開仍期更攜酒倚檻看花來
　　　雲和
非琴非瑟亦非箏撥柱推絃調未成欲散白頭千萬恨
只消紅袖兩三聲
　　　春老
欲隨年少强遊春自覺風光不屬身歌舞屏風花障上
幾時曽畫白頭人
　　　春雪過皇甫家
晩來籃轝雪中回喜遇君家門正開唯要主人青眼待
琴詩談笑自將來
　　　崔侍御以孩子三日示其所生詩見示因以二
　　　　絶句和之
洞房門上挂桑弧香水盆中浴鳯雛還似初生三日魄
嫦娥滿月即成珠
愛惜肎將同寳玉喜歡應勝得王侯弄璋詩句多才思
愁殺無兒老鄧攸
　　　與皇甫庶子同遊城東
閑遊何必多徒侣相勸時時舉一杯博望苑中無職役
建春門外足池臺緑油剪葉蒲新長紅蠟粘枝杏欲開
白馬朱衣兩宫相可憐天氣出城來
　　　洛城東花下作
記得舊詩章花多數洛陽(舊詩云洛陽城東面今來花/似雪又云更待城東桃李發)
(又云花滿/洛陽城)及逢枝似雪已是鬢成霜向後光隂促從前
事意忙無因重年少何計駐時芳欲送愁離面須傾酒
入腸白頭無藉在醉倒亦何妨
　　　晩春寄㣲之并崔湖州
洛陽陌上少交親履道城邊欲暮春崔在吳興元在越
出門騎馬覓何人
　　　城東閒行因題尉遲司業水閣
閑繞洛陽城無人知姓名病乗籃轝出老著茜衫行處
處花相引時時酒一傾借君溪閣上醉詠兩三聲
　　　寄皇甫七
孟夏愛吾廬陶潛語不虚花尊飄落酒風案展開書鄰
女偷新果家僮漉小魚不知皇甫七池上興何如
　　　訪皇甫七
上馬行數里逢花傾一杯更無停泊處還是覓君來
　
　
　
　
　
　
　
　
　白香山詩集巻二十六
欽定四庫全書
　白香山詩集巻二十七　　　歙縣汪立名編
　　後集七(律詩凡一/百一首)
　　　除蘇州刺史别洛城東花
亂雪千花落新絲兩鬢生老除吳郡守春别洛陽城江
上今重去城東更一行别花何用伴勸酒有殘鶯
　　　奉和汴州令狐令公二十二韻(同用/淹字)
客有東征者夷門一落帆二年方得到五日未為淹(相/府)
(領鎮隔年居易方到旣/到陪奉遊宴凡經五日)在浚旌重葺遊梁舘更添心因
好善樂貌為禮賢謙俗阜知敦勸民安見察廉仁風扇
(平/聲)道路隂雨膏(去/聲)閭閻文律操將柄兵機釣得鈐碧幢
油葉葉(一作/業業)紅斾火襜襜景象春加麗威容曉助嚴槍
森赤豹尾纛吒黑龍䫇門靜塵初歛城昏日半銜選幽
開後院占勝坐前檐平展絲頭毯髙褰錦額簾雷搥柘
枝鼓雪擺胡(音/鶻)騰衫髪滑歌釵墜妝光舞汗霑回燈花
簇簇過酒玉纖纖饌盛盤心殢醅濃琖底粘陸珍熊掌
爛海味蟹螯鹹福履千夫祝形儀四座(一作/海)瞻羊公長
在峴傅說莫歸巖(盖祝者之/詞意也)眷愛人人徧風情事事兼
猶嫌客不醉同賦夜猒猒
　　　船夜援琴
鳥棲魚不動月照夜江深身外都無事舟中只有琴七
絃為益友兩耳是知音心靜即聲澹其間無古今
　　　荅劉和州禹錫
換印雖頻命未通歴陽湖上又秋風不教才展休明代
為罰詩爭造化功我亦思歸田舍下君應厭臥郡齋中
好相收拾為閒伴年齒官班約略同
　　　渡淮
淮水東南闊無風渡亦難孤煙生乍直逺樹望多圓春
浪棹聲急夕陽帆影殘清流宜映月今夜重吟看
　　　赴蘇州至常州荅賈舍人
杭城隔歲轉蘇臺還擁前時五馬回厭見簿書先眼合
喜逢杯酒暫睂開未酬恩寵年空去欲立功名命不來
一别承明三領郡甘従人道是粗才
　　　去嵗罷杭州今春領吳郡慙無善政聊冩鄙懷
　　　　兼寄三相公
為問三丞相如何秉國鈞那將最劇郡付與苦慵人豈
有吟詩客堪為持節臣不才空飽暖無恵及飢貧昨臥
南城月今行北境春鉛刀磨欲盡銀印換何頻杭老遮
車轍吳童掃路塵虚迎復虚送慙見兩州民
　　　宣武令狐相公以詩寄贈傳播吳中聊奉短章
　　　　用申酬謝
新詩傳詠忽紛紛楚老吳娃耳徧聞盡解呼為好才子
不知官是(一作/在)上將軍辭人命薄多無位戰將功髙少
有文謝朓篇章韓信鉞一生雙得不如君
　　　自詠
形容瘦薄詩情苦豈是人間有相人只合一生眠白屋
何因三度擁朱輪金章未佩雖非貴銀榼常攜亦不貧
唯是無兒頭早白被天磨折恰平均
　　　吟前篇因寄㣲之
君顔貴茂不清羸君句雄華不苦悲何事遣君還似我
髭鬚早白亦無兒
　　　紫薇花
紫薇花對紫㣲翁名目雖同貎不同獨占芳菲當夏景
不將顔色託春風潯陽官舍雙髙樹興善僧庭一大叢
何似蘇州安置處花堂闌下月明中
　　　自到郡齋僅經旬日方專公務未及宴遊偷閒
　　　　走筆題二十四韻兼寄常州賈舍人湖州崔
　　　　郎中仍呈吳中諸客
渭北離鄉客江南守土臣涉途初改月入境巳經旬甲
郡標天下環封極海濵版圖十萬户兵籍五千人自顧
才能少何堪寵命頻冒榮慙印綬虚奬負絲綸(除蘇州/制云藏)
(扵已為道義施扵物為政能在公/形骨鯁之志闔境有袴襦之樂)候病須通脈防流要
塞津救煩無若靜補拙莫如勤削使科條簡攤令賦役
均以兹為報効安敢不躬親襦袴提於手韋弦佩在紳
敢辭稱俗吏且願活疲民常(常/州)未徴黄霸湖(湖/州)猶借寇
恂媿無鐺脚政(河北三郡相鄰皆有善政/時謂鐺脚刺史見唐書)徒忝犬牙鄰
制誥誇黄絹(美賈常/州也)詩篇占白蘋(美崔吳/興也)銅符抛不得
(自謂/也)瓊樹見無因警寐鐘傳夜催衙鼓報晨唯知對胥
吏未暇接親賓色變雲迎夏聲殘鳥過春麥風非逐扇
梅雨異隨輪武寺山如故(武邱/寺也)王樓月自新(郡内東南/樓名也)
池塘閒長草絲竹廢生塵暑遣燒神酎晴敎曬舞茵待
還公事了亦擬樂吾身
　　　題籠鶴
經旬不飲酒踰月未聞歌豈是風情少其如塵事多虎
邱慙客問娃館妒人過莫笑籠中鶴相看去幾何
　　　答客問杭州
為我踟蹰停酒琖與君約略說杭州山名天竺堆青黛
湖號錢塘㵼緑油大屋檐多裝鴈齒小航船亦畫龍頭
所嗟水路無三百官繫何因得再遊
　(立名按唐語林居易自中書舍人為杭州刺史替嚴/員外休復休復有時名居易喜為之代時吳興守錢)
　(徽吳郡守李穰皆文學士悉生平舊友日以詩酒寄/贈官妓商玲瓏謝好好巧於應對善歌舞後元相鎮)
　(㑹稽參其酬唱每以筒竹盛詩來往居易在杭樂扵/蘇而詩有使君全未厭錢唐之句及罷俸錢多留官)
　(庫繼守者公用不足則假而復填如是五十/餘年及黄巢至郡文籍多焚燒其俸遂亡)
　　　登閶門閒望
閶門四望鬰蒼蒼始覺州雄土俗强十萬夫家供課稅
五千子弟守封疆闔閭城碧鋪秋草烏鵲橋紅帶夕陽
處處樓前飄管吹家家門外泊舟航雲埋虎寺山藏色
月耀娃宫水放光曽賞錢塘兼(一作/嫌)茂苑今來未敢苦
誇張
　　　代諸妓贈送周判官
妓筵今夜别姑蘇客棹明朝向鏡湖莫汎扁舟尋范蠡
且隨五馬覓羅敷蘭亭月破能迴否娃館秋涼却到無
好與使君為老伴歸來休染白髭鬚
　　　秋寄㣲之十二韻
娃館松江北稽城浙水東屈君為長吏伴我作衰翁旌
斾知非逺煙雲望不通忙多對酒榼興少閱詩筒(此在/杭州)
(兩浙唱和詩贈荅/於筒中往來者)澹白秋來日疎涼雨後風餘霞數片
綺新月一張弓影滿衰桐樹香凋晩蕙叢飢啼春穀鳥
寒怨絡絲蟲覽鏡頭雖白聴歌耳未聾老愁従此遣醉
笑與誰同清旦方堆案黄昏始退公可憐朝暮景消在
兩衙中
　　　池上早秋
荷芰緑參差新秋水滿池早涼生北檻殘照下東籬露
飽蟬聲嬾風乾柳意衰過潘二十歲何必更愁悲
　(立名按姑蘇志北池又名後池在木蘭堂後/韋白有詩池中有隖隖上有白公手植槐)
　　　郡西亭偶詠
常愛西亭面北林公私塵事不能侵共閒作伴無如鶴
與老相宜只有琴莫遣是非分作界須敎吏隠合為心
可憐此道人皆見但要修行功用深
　　　故衫
闇淡緋衫稱老身半披半曵出朱門袖中吳郡新詩本
襟上杭州舊酒痕殘色過梅看向盡故香因洗齅猶存
曽經爛熳三年著欲棄空箱似少恩
　　　郡中夜聴李山人彈三樂
風琴秋拂匣月户夜開闗榮啓先生樂姑蘇太守閒傳
聲千古後得意一時間却怪鍾期耳唯聴水與山
　　　東城桂三首(并序桂樂府解/題作  華曲)
　蘇之東城古呉都城也今為樵牧之場有桂一株生
　於城下惜其不得地因賦三絶以唁之
子墮本従天竺寺根盤今在闔閭城當時應逐南風落
落向人間取次生(舊說杭州天竺寺每/歲秋中有月桂子墮)
霜雪(一作/雪霰)壓多雖不死荆榛長疾欲相埋常憂落在樵
人手賣作蘇州一束柴
遥知天上桂花孤試問嫦娥更要無月宫幸有閒田地
何不中央種兩株
　　　聞行簡恩賜章服喜成長句寄之
吾年五十加朝散爾亦今年賜服章齒髪恰同知命嵗
官銜俱是客曹郎(予與行簡俱年五十始/著緋皆是主客郎官)榮傳錦帳花
聯蕚彩動綾袍鴈趁行(緋多以雁銜/瑞莎為之也)大抵著緋宜老大
莫嫌秋鬢數莖霜
　(立名按容齋隨筆唐人重章服故杜子美有銀章付/老翁朱紱負平生扶病垂朱紱句樂天詩言銀緋處)
　(亦最多即行簡夢得加/章服亦有詩記其事)
　　　喚笙歌
露墜萎花槿風吹敗葉荷老心歡樂少秋眼感傷多芳
歲今如此衰翁可柰何猶應不如醉試遣喚笙歌
　　　對酒吟
一抛學士筆三佩使君符未換銀青綬唯添雪白鬚公
門衙退掩妓席客來鋪履舄従相近謳吟任所須金銜
嘶五馬鈿帶舞雙姝不得當年有猶勝到老無合聲歌
漢月齊手拍吳歈今夜還先醉應煩紅袖扶
　　　偶飲
三盞醺醺四體融妓亭檐下夕陽中千聲方響敲相續
一曲雲和戛未終今日心情如往日秋風氣味似春風
唯憎小吏尊前報道去衙時水五筒
　　　早發赴洞庭舟中作
閶門曙色欲蒼蒼星月髙低宿水光棹舉影揺燈燭動
舟移聲拽管絃長漸看海樹紅生日遥見包山白帶霜
出郭巳行十五里唯消一曲慢霓裳
　　　宿湖中
水天向晩碧沈沈樹影霞光重疊深浸月冷波千頃練
苞霜新橘萬株金幸無案牘何妨醉縦有笙歌不廢吟
十隻畫船何處宿洞庭山脚太湖心
　　　揀貢橘書情
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
疎賤無由親跪獻願憑朱實表丹誠
　(立名按范石湖呉郡志緑橘出洞庭東西山比常橘/特大未霜深緑色臍間一㸃先黄味巳全可噉故名)
　(緑橘又有平橘比緑橘差小純黄方可噉故品稍下/芝田録云韋蘇州寄橘詩云書後欲題三百顆洞庭)
　(須待滿林霜蓋南史有人題書尾曰洞庭霜橘三百/顆韋正用其事王右軍帖亦云奉橘三百枚霜未降)
　(不可多得禹貢揚州厥包橘柚錫/貢洞庭揚州分也其貢橘久矣)
　　　夜泛陽隖入眀月灣即事寄崔湖州
湖山處處好淹畱最愛東灣北隖頭掩映橘林千㸃火
泓澄潭水一盆油龍頭畫舸銜眀月鵲脚紅旗蘸碧流
為報茶山崔太守與君各是一家遊(嘗羨吳興每春茶/山之遊洎入太湖)
(羨意减/矣故云)
　　　泛太湖書事寄㣲之
煙渚雲帆處處通飄然舟似入虚空玉杯淺酌巡初匝
金管徐吹曲未終黄夾纈林寒有葉碧琉璃水淨無風
避旗飛鷺翩翻白驚鼓跳魚撥刺紅澗雪壓多松偃蹇
巖泉滴久石玲瓏書為故事畱湖上(所見勝景多記/在湖中石上)吟
作新詩寄浙東軍府威容従道盛江山氣色定知同報
君一事君應羨五宿澄波皓月中
　　　題新館
曽為白社羇遊子今作朱門醉飽身十萬户州尤覺貴
三千石禄敢言貧重裘每念單衣士兼味常思旅食人
新館寒來多少客欲回歌酒暖風塵
　　　西樓喜雪命宴
宿雲黄慘澹曉雪白飄颻散麫遮槐市堆花壓柳橋四
郊鋪縞素萬室甃瓊瑶銀榼攜桑落金爐上麗譙光迎
舞妓動寒近醉人銷歌樂雖盈耳慙無五袴謡
　　　新栽梅
池邊新種七株梅欲到花時㸃檢來莫怕長洲桃李妒
今年好為使君開
　　　酬劉和州戲贈
錢塘山水接蘇臺兩地褰帷媿不才政事素無争學得
風情舊有且將來雙蛾解珮啼相送五馬鳴珂笑却回
不似劉郎無景行長抛春恨在天台
　　　戲和賈常州醉中二絶句
聞道毘陵詩酒興近來積漸學姑蘇罨頭新令従偷去
刮骨清吟得似無
越調管吹留客曲吳吟詩送煖寒杯娃宫無限風流事
好遣孫心暫學來
　　　歲暮寄㣲之三首
微之别久能無歎知退書稀豈免愁甲子百年過半後
光隂一嵗欲終頭池氷曉合膠船底樓雪晴消露瓦溝
自覺歡情隨日減蘇州心不及杭州
榮進雖頻退亦頻與君才命不調勻若不九重中掌事
即須千里外抛身紫垣南北㕔曽對滄海東西郡又鄰
唯欠結廬嵩洛下一時歸去作閒人
白頭歲暮苦相思除却悲吟無可為枕上従妨一夜睡
燈前讀盡十年詩(讀前後/唱和詩)龍鍾校正騎驢日顦顇通江
司馬時(通州/江州)若並如今是全活紆朱拖紫且開睂
　　　歲日家宴戲示弟姪等兼呈張侍御二十八丈
　　　　殷判官二十三兄
弟妹妻孥小姪甥嬌癡弄我助歡情嵗盞後推藍尾酒
春盤先勸膠牙餳形骸潦倒雖堪歎骨肉團圓亦可榮
猶有誇張少年處笑呼張丈喚殷兄
　(立名按洪景盧云白詩用膠牙餳出荆楚嵗時記言其/堅固如膠也藍尾酒殊不可曉河東記載申屠澄與)
　(路旁茅舍中老父嫗及處女環火而坐嫗自外挈酒/壺至曰以君冒寒且進一杯澄因揖遜曰始自主人)
　(翁即巡澄當婪尾盖以藍為婪當婪尾者謂最在後/飲也石林燕語云唐人言藍尾多不同藍多作啉為)
　(貪啉之意出扵侯白酒律謂酒巡匝末坐者連飲三/杯為藍尾蓋末坐逺酒行到常遲故連飲以慰之然)
　(白公三杯之句只謂酒之/巡數耳安有連飲者哉)
　　　正月三日閒行
黄鸝巷口鶯欲語烏鵲河頭氷欲消(黄鸝坊名/烏鵲河名)緑浪東
西南北水紅闌三百九十橋(蘇之官/橋大數)鴛鴦蕩漾雙雙翅
楊柳交加萬萬條借問春風來早晩只従前日到今朝
　　　夜歸
逐勝移朝宴畱歡放晩衙賓僚多謝客騎従半吳娃到
處銷春景歸時及月華城隂一道直燭燄兩行斜東吹
先催柳南霜不殺花臯橋夜酤酒燈火是誰家
　　　自歎
豈獨年相迫兼為病所侵春來痰氣動老去𠻳聲深眼
暗猶操筆頭斑未挂簪因循過日月眞是俗人心
　　　郡中閒獨寄㣲之及崔湖州
少年賓旅非吾輩晩嵗簪纓束我身酒散更無同宿客
詩成長作獨吟人蘋洲㑹面知何日鏡水離心又一春
兩處也應相憶在官髙年長少情親
　　　小舫
小舫一艘新造了輕裝梁柱庳安蓬深坊靜岸遊應徧
淺水低橋去盡通黄柳影籠隨棹月白蘋香起打頭風
慢牽欲傍櫻桃泊借問誰家花最紅
　　　馬墜強出贈同座
足傷遭馬墜腰重倩人擡祗合窗間臥何由花下來坐
依(烏皆/反)桃葉妓行呷地黄杯强出非他意東風落盡梅
　　　夜聞賈常州崔湖州茶山境㑹想羨歡宴因寄
　　　　此詩
遥聞境㑹茶山夜珠翠歌鍾俱繞身盤下中分兩州界
燈前合(音/閤)作一家春青娥遞舞應争妙紫筍齊嘗各鬭
新自歎花時北牕下蒲黄酒對病眠人(時馬墜損腰/正勸蒲黄酒)
　　　酬㣲之開拆新樓初畢相報末聯見戲之作
海山鬱鬱石稜稜新豁髙居正好登南臨贍部三千界
東對蓬宫十二層報我樓成秋望月把君詩讀夜回燈
無妨却有他心眼妝㸃亭臺即不能
　　　病中多雨逢寒食
水國多隂常嬾出老夫饒病愛閑眠三旬卧度鶯花月
一半春消風雨天薄暮何人吹觱篥新晴幾處縛鞦韆
綵繩芳樹長如舊唯是年年換少年
　　　清明夜
好風朧月清明夜碧砌紅軒刺史家獨繞迴廊行復歇
遥聽絃管暗看花
　　　蘇州柳
金谷園中黄嫋娜曲江亭畔碧婆娑(一作/毿娑)老來處處游
行徧不似蘇州柳最多絮撲白頭條拂面使君無計柰
春何
　　　三月二十八日贈周判官
一春惆悵殘三日醉問周郎憶得無柳絮送人鶯勸酒
去年今日别東都
　　　偶作
紅杏初生葉青梅巳綴枝闌珊花落後寂寞酒醒時坐
悶低睂久行慵舉足遲少年君莫怪頭白自應知
　　　重荅劉和州(來萹云蘇州刺史例能詩西掖吟/來替左司又云若共吳王鬭百草)
　　　　(不如唯是/欠西施)
分無佳麗敵西施敢有文章替左司隨分笙歌聊自樂
等閒篇詠被人知花邊妓引尋香徑月下僧畱宿劒池
可惜當時好風景呉王應不解吟詩(采香徑在/館娃宫)
　　　奉送三兄
少年曽管二千兵晝聽笙歌夜斫營自反邱園頭盡白
每逢旗鼔眼猶明杭州暮醉連牀臥吳郡春逰並馬行
自媿阿連官職慢只敎兄作使君兄
　　　城上夜宴
畱春不住登城望惜夜相將秉燭遊風月萬家河兩岸
笙歌一曲郡西樓詩聽越客吟何苦酒被吳娃勸不休
從道人生都是夢夢中歡笑亦勝愁
　　　重題小舫贈周従事兼戲㣲之
細篷青篾織魚鱗小眼紅牕襯麴塵闊狹纔容從事座
髙低恰稱使君身舞筵須揀腰輕女仙櫂難勝骨重人
不似鏡湖廉使出髙檣大艑鬧驚春
　　　吳櫻桃
含桃最說出東吳香色鮮穠氣味殊洽恰舉頭千萬顆
婆娑拂面兩三株鳥偷飛處銜將火人摘爭時蹋破珠
可惜風吹兼雨打明朝後日即應無
　　　春盡勸客酒
林下春將盡池邊日半斜櫻桃落砌顆夜合隔簾花嘗
酒畱閑客行茶使小娃殘杯勸不飲畱醉向誰家
　　　仲夏齋居偶題八韻寄㣲之及崔湖州
腥血與葷蔬停來一月餘肌膚雖瘦損方寸任清虚體
適通宵坐頭慵隔日梳眼前無俗物身外即僧居水榭
風來逺松廊雨過初褰簾放巢燕投食施池魚久别閒
遊伴頻勞問疾書不知湖與越吏隠興何如
　　　官宅
紅紫共紛紛祗承老使君移舟木蘭棹行酒石榴帬水
色窗窗見花香院院聞戀他官舍住雙鬢白如雲
　　　六月三日夜聞蟬
荷香清露墜柳動好風生㣲月初三夜新蟬第一聲乍
聞愁北客靜聽憶東京我有竹林宅别來蟬再鳴不知
池上月誰撥小船行
　　　蓮石
青石一兩片白蓮三四枝寄將東洛去心與物相隨石
倚風前樹蓮栽月下池遥知安置處預想發榮時領郡
來何逺還鄉去巳遲莫言千里别歲晩有心期
　　　眼病二首
散亂空中千片雪蒙籠物上一重紗縦逢晴景如看霧
不是春天亦見花(巳上四句皆病/眼中所見者)僧說客塵來眼界醫
言風眩在肝家兩頭治療何曽瘥藥力㣲茫佛力賖
眼藏損傷來巳久病根牢固去應難醫師盡勸先停酒
道侣多敎早罷官案上謾鋪龍樹論盒中虚撚決眀丸
人間方藥應無益爭得金箆試刮看
　　　題東武(一作/虎)邱寺六韻
香刹看非逺祗園入始深龍蟠松矯矯玉立竹森森怪
石千僧坐靈池一劒沈海當亭兩面山在寺中心酒熟
憑花勸詩成倩鳥吟寄言軒冕客此地好抽簪
　　　夜遊西武(一作/虎)邱寺八韻
不厭西邱寺閒來即一過舟船轉雲島樓閣出煙蘿路
入青松影門臨白月波魚跳驚秉燭猿覷怪鳴珂揺曳
雙紅斾娉婷十翠娥(容滿蟬態等/十妓従遊也)香花助羅綺鐘梵避
笙歌領郡時將久遊山數幾何一年十二度非少亦非
多
　　　詠懷
蘇杭自昔稱名郡牧守當今當好官兩地江山蹋得徧
五年風月詠將(一作/來)殘幾時酒盞曽抛却何處花枝不
把看白髪滿頭歸得也詩情酒興漸闌珊
　　　重詠
日覺雙眸暗年驚兩鬢蒼病應無處避老更不宜忙徇
俗心情少休官道理長今秋歸去定何必重思量
　　　百日假滿
心中久有歸田計身上都無濟世才長告初従百日滿
故鄉元約一年回馬辭轅下頭髙舉鶴出籠中翅大開
但拂衣行莫回顧的無官職趁人來
　　　九日寄微之
眼暗頭風事事妨繞籬新菊為誰黄閑遊日久心慵倦
痛飲年深肺損傷吳郡兩回逢九月越州四度見重陽
怕飛杯酒多分數厭聴笙歌舊曲章蟋蟀聲寒初過雨
茱萸色淺未經霜去秋共數登髙㑹又被今年減一場
　　　題報恩寺
好是清涼地都無繋絆身晩晴宜野寺秋景屬閒人淨
石堪敷座寒泉可濯巾自慙容鬢上猶帶郡庭塵
　　　晩起
臥聴鼕鼕衙鼓聲起遲睡足長心情華簪脫後頭雖白
堆案抛來眼較明閑上籃轝乘興出醉回花舫信風行
眀朝更濯塵纓去聞道松江水最清
　　　自思益寺次楞伽寺作
朝従思益峰遊後晩到楞伽寺歇時照水姿容雖巳老
上山筋力未全衰行逢禪客多相問坐倚漁舟一自思
猶去懸車十五載休官非早亦非遲
　　　松江亭攜樂觀漁宴宿
震澤平蕪岸松(一作/吳)江落葉波在官常夢想為客始經
過水面排罾網船頭簇綺羅朝盤膾紅鯉夜燭舞青娥
雁斷知風急潮平見月多(一作湖平/得月多)䋣絲(一作/絃)與促管
不解和漁歌
　　　宿靈巖寺上院
髙髙白月上青林客去僧歸獨夜深葷血屏除唯對酒
歌鍾放散只畱琴更無俗物當人眼但有泉聲洗我心
最愛曉亭東望好太湖煙水緑沈沈
　　　酬别周従事二首
腰痛拜迎人客倦眼昏勾押簿書難辭官歸去縁衰病
莫作陶潛范蠡看
洛下田園久抛擲吳中歌酒莫畱連嵩陽雲樹伊川月
巳較歸遲四五年
　　　武邱寺路(去年重開寺路桃李/蓮荷約種數千株)
自開山寺路水陸往來頻銀勒牽驕馬花船載麗人芰
荷生欲徧桃李種仍新好住湖堤上長畱一道春
　　　齊雲樓晩望偶題十韻兼呈馮侍御周殷二協
　　　　律(樓在/蘇州)
潦倒宦情盡蕭條芳歲闌欲辭南國去重上北城看複
疊江山壯平鋪井邑寛人稠過揚府坊鬧半長安插霧
峰頭没穿霞日脚殘水光紅漾漾樹色緑漫漫約畧畱
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭闌干
　(立名按姑蘇志齊雲樓在郡治後子城上相傳即古/月華樓吳地記唐恭王所造白公有詩亦云改號齊)
　(雲樓盖取西北有髙樓上與浮/雲齊之義據此則自樂天始也)
　　　河亭晴望(九月/八日)
風轉雲頭歛煙銷水面開晴虹橋影出秋雁櫓聲來郡
靜官初罷鄉遥信未迴明朝是重九誰勸菊花杯
　　　畱别㣲之
干時久與本心違悟道深知前事非猶厭勞形辭郡印
那將趁伴著朝衣五千言裏教知足三百篇中勸式㣲
少室雲邊伊水畔比君較老合先歸
　　　自喜
自喜天教我少縁家徒行計兩翩翩身兼妻子都三口
鶴與琴書共一船僮僕減來無冗食資糧算外有餘錢
攜將貯作邱中費猶免飢寒得數年
　　　武邱寺路宴畱别諸妓
銀泥裙映錦障泥畫舸停橈馬簇蹄清管曲終鸚鵡語
紅旗影動䮂䮧(一作䮂馯/又作發汗)嘶漸消醉色朱顔淺欲語離
情翠黛低莫忘使君吟詠處女墳湖北虎邱西
　(立名按遯叟云白詩有䮂䮧嘶廣韻䮂䮧蕃大馬也/音薄寒亦有直作薄寒者  又云白詩女墳湖北武)
　(邱西英華辨證云女墳眞娘墓也此非是皮陸女墳/湖詩自注吳王葬女之所按呉越春秋闔閭𦵏女閶)
　(門西郭舞白鶴市中令/萬人隨觀即其事也)
　　　江上對酒二首
酒助疎頑性琴資緩慢情有慵將送老無智可勞生忽
忽忘機坐倀倀任運行家鄉安處是那獨在神京
久貯滄浪意初辭桎梏身昏昏常帶酒黙黙不應人坐
穏便箕踞眠多愛欠伸客來存禮數始著白綸巾
　　　望亭驛酬别周判官
何事出長洲連宵飲不休醒應難作别歡漸少於愁燈
火穿邨市笙歌上驛樓何言五十里巳不屬蘇州
　　　見小姪龜兒詠燈詩并臘娘製衣因寄行簡
巳知臘子能裁服復報龜兒解詠燈巧婦才人常薄命
莫教男女苦多能
　　　酒筵上荅張居士
但要前塵減無妨外相同雖過酒肆上不離道場中絃
管聲非實花鈿色是空何人知此意唯有淨名翁
　　　鸚鵡
隴西鸚鵡到江東養得經年觜漸紅常恐思歸先剪翅
每因餵食暫開籠人憐巧語情雖重鳥憶髙飛意不同
應似朱門歌舞妓深藏牢閉後房中
　　　聽琵琶妓弹略略
腕軟撥頭輕新敎略略成四絃千徧語一曲萬重情法
向師邊得能従意上生莫欺江外手别是一家聲
　　　寫新詩寄微之偶題巻後
寫了吟看滿巻愁淺紅牋紙小銀鉤未容寄與㣲之去
巳被人傳到越州
　　　吳宫辭
澹紅花帔淺檀蛾睡臉初開似剪波坐對珠籠閒理曲
琵琶鸚鵡語相和
　　　寳歴二年八月三十日夜夢後作
塵纓忽解誠堪喜世網重來未可知莫㤀全呉館中夢
嶺南泥雨步行時
　　　與夢得同登棲靈塔
半月悠悠在廣陵何樓何墖不同登共憐筋力猶堪在
上到棲靈第九層
　　　夢蘇州水閣寄馮侍御
揚州驛裏夢蘇州夢到花橋水閣頭覺後不知馮侍御
此中昨夜共誰遊
　(立名按吳郡志戴顒宅北禪寺唐司/勲郎中陸洟嘗居之有花橋水閣)
　　　喜罷郡
五年兩郡亦堪嗟偷出遊山走看花自此光隂為已有
従前日月屬官家尊前免被催迎使枕上休聞報坐衙
睡到午時歡到夜回看官職是泥沙
　　　答次休上人(來篇云聞有餘霞千萬/首何妨一句乞閒人)
姓白使君無麗句名休座主有新文禪心不合生分别
莫愛餘霞嫌碧雲
　
　
　
　
　
　
　
　
　
　
　
　
　
　
　
　白香山詩集巻二十七
欽定四庫全書
　白香山詩集巻二十八　　　歙縣汪立名編
　　後集八(律詩凡/一百首)
　　　感悟妄縁題如上人壁
自從為騃童直至作衰翁所好隨年異為忙終日同弄
沙成佛墖鏘玉謁王宫彼此皆兒戲須臾即色空有營
非了義無著是眞宗兼恐勤修道猶應在妄中
　　　思子臺有感二首(凡題思子臺者皆罪江充予/觀禍胎不獨在此偶以二絶)
　　　　(句辨/之)
曽家機上聞投杼尹氏園中見掇蠭但以恩情生隙罅
何人不解作江充
闇生魑魅蠧生蟲何異讒生疑阻中但使武皇心似燭
江充不敢作江充
　　　賦得邊城角
邊角兩三枝霜天隴上兒望鄉相並立向月一時吹戰
馬頭皆舉征人手盡垂嗚嗚三奏罷城上展旌旗
　　　憶洛中所居
忽憶東都宅春來事宛然雪銷行徑裏水上臥房前猒
緑栽黄竹嫌紅種白蓮醉敎鶯送酒閒遣鶴看船幸是
林園主慙為食禄牽宦情薄似紙鄉思急於弦豈合姑
蘇守歸休更待年
　　　想歸田園
戀他朝市求何事想取邱園樂此身千首惡詩吟過日
一壺好酒醉消春歸鄉年亦非全老罷郡家仍未苦貧
快活不知如我者人間能有幾多人
　　　琴茶
兀兀寄形羣動内陶陶任性一生間自抛官後春多醉
不讀書來老更閒琴裏知聞唯淥水茶中故舊是䝉山
窮通行止長相伴誰道吾今無往還
　　　贈楚州郭使君
淮水東南第一州山圍雉堞月當樓黄金印綬懸腰底
白雪歌詩落筆頭笑看兒童騎竹馬醉攜賓客上仙舟
當家美事堆身上何啻林宗與細侯
　　　和郭使君題枸把
山陽(一作/隂)太守政嚴眀吏(一作/夜)靜人安無犬驚不知靈
藥根成狗怪得時聞吠夜聲
　　　初到洛下閒遊
漢庭重少身宜退洛下閒居迹可逃趁伴入朝應老醜
尋春放醉尚粗豪詩攜彩紙新裝巻酒典緋花舊賜袍
曽在東方千騎上至今躞蹀馬頭髙
　　　醉贈劉二十八使君
為我引杯添酒飲與君把箸擊盤歌詩稱國手徒為爾
命壓人頭不柰何舉眼風光長寂莫滿朝官職獨蹉跎
亦知合被才名折二十三年折太多
　　　太湖石
煙翠三秋色波濤萬古痕削成青玉片截斷碧雲根風
氣通巖穴苔紋䕶洞門三峰具體小應是華山孫
　　　過敷水
垂鞭欲渡羅敷水處分鳴騶且緩驅秦氏雙蛾久𠖇漠
蘇臺五馬尚踟蹰邨童店女仰頭笑今日使君真是愚
　　　南院
林院無情緒經春不一開楊花飛作穂榆莢落成堆壯
氣従中減流年逐後催只應如過客病去老迎來
　　　閒詠
步月憐清景眠松愛緑隂早年詩思苦晩嵗道情深夜
學禪多坐秋牽興暫吟悠然兩事外無處更留心
　　　初授祕監拜賜金紫閒吟小酌偶寫所懷
紫袍新祕監白首舊書生鬢雪人間壽腰金世上榮子
孫無可念産業不能營酒引眼前興詩留身後名閒傾
三數酌醉詠十餘聲便是羲皇代先従心太平
　　　新昌閒居招楊郎中兄弟
紗巾角枕病眠翁忙少閒多誰與同但有雙松當砌下
更無一事到心中金章紫綬看如夢皁蓋朱輪别似空
暑月貧家何所有客來唯贈北牕風
　　　祕省後㕔
槐花雨潤新秋地桐葉風翻欲夜天盡日後㕔無一事
白頭老監枕書眠
　　　松齋偶興
置心思慮外滅迹是非間約俸為生計隨官換往還耳
煩聞曉角(一作/鼓)眼醒見秋山賴此松檐下朝迴半日閑
　　　和楊郎中賀楊僕射致仕後楊侍郎門生合宴
　　　　席上作
業重闗西繼大名恩深闕下遂髙情祥鱣降伴趨庭鯉
賀燕飛和出谷鶯范蠡舟中無子弟疏家席上欠門生
可憐玉樹連桃李従古無如此㑹榮
　(立名按全唐詩話寶歴中楊於陵僕射入覲其子嗣/復率兩牓門生迎扵潼闗宴新昌里第嗣復領諸生)
　(翼兩序元白俱在即席賦詩楊汝士詩最後成元白/覽之失色詩曰隔座應須賜御屏盡將仙翰入髙𠖇)
　(文章舊價畱鸞掖桃李新隂在鯉庭再嵗生徒陳賀/宴一時良史盡傳馨當年疏廣雖云盛詎有兹筵醉)
　(醁醽其日大醉歸謂其子/弟曰吾今日壓倒元白)
　　　松下琴贈客
松寂風初定琴清夜欲闌偶因羣動息試撥一聲看寡
鶴當徽怨秋泉應指寒慙君此傾聽本不為君彈
　　　秋齋
晨起秋齋冷蕭條稱病容清風兩牕竹白露一庭松阮
籍謀身拙嵇康向事慵生涯别有處浩氣在心胸
　　　塗山寺獨遊
野徑行無伴僧房宿有期塗山來去熟唯是馬蹄知
　　　登觀音臺望(一作/賢)城
百千家似圍棊局十二街如種菜畦遥認㣲㣲入朝火
一條星宿五門西
　　　登寶應臺北望
臨髙始見人寰小對逺方知色界空回首却歸朝市去
一稊米落太倉中
　　　酬裴相公題興化小池見招長句
為愛小塘招散客不嫌老監與新詩山公倒載無妨學
范蠡扁舟未要追蓬斷偶飄桃李徑鷗驚誤拂鳯皇池
敢辭課拙酬髙韻一勺爭禁萬頃陂
　　　閒行
五十年來思慮熟忙人應未勝閒人林園傲逸眞成貴
衣食單疎不是貧專掌圖書無過地徧尋山水自由身
儻年七十猶强健尚得閒行十五春
　　　閒出
兀兀出門何處去新昌街晩樹隂斜馬蹄知意縁行熟
不向楊家即庾家
　　　與僧智如夜話
嬾鈍尤知命幽棲漸得朋門閑無謁客室靜有禪僧爐
向初冬火籠停半夜燈憂勞縁智巧自喜百無能
　　　憶廬山舊隠及洛下新居
形骸僶俛班行内骨肉勾畱俸禄中無柰攀縁隨手長
亦知恩愛到頭空草堂久閉廬山下竹院新抛洛水東
自是未能歸去得世間誰要白鬚翁
　　　暝寒
急景流如箭淒風利似刀暝催雞翅歛寒束樹枝髙縮
水濃和酒加綿厚絮袍可憐冬計畢煖卧醉陶陶
　　　偶眠(一作/醉眠)
放杯書案上枕臂火爐前老愛尋思睡慵多(一本作/慵便)取
次眠妻教卸烏帽婢與展青氊便是屏風様何勞畫古
賢
　(立名按詩話總龜云元白詞多比圖畫如重屏圖自/唐迄今傳焉乃樂天醉眠詩能盡人情物態非筆端)
　(有口未易到也詩家以/畫為無聲詩誠哉是言)
　　　華城西北雉堞最髙崔相公首創樓臺錢左丞
　　　　繼種花果合為勝境題在雅篇歲暮獨遊悵
　　　　然成詠(時華州未/除刺史)
髙居稱君子瀟灑四無鄰丞相棟梁久使君桃李新凝
情看麗句駐步想清塵況是寒天客樓空無主人
　　　奉使途中戲贈張常侍
早風吹土滿長衢驛騎星軺盡疾驅共笑籃轝亦稱使
日馳一驛向東都
　　　有小白馬乗馭多時奉使東行至稠桑驛溘然
　　　　而斃足可驚傷不能忘情題二十韻
能驟復能馳翩翩白馬兒毛寒一團雪鬃薄萬條絲皁
蓋春行日驪駒曉促(一作/從)時雙旌前獨步五馬内偏騎
芳草承蹄葉垂楊拂頂枝誇將迎好客惜不換妖姬慢
鞚遊蕭寺閒驅醉習池睡來乗作夢興發倚成詩鞭為
馴難下鞍縁穏不離北歸還共到東使亦相隨赭白何
曽變𤣥黄豈得知嘶風覺聲急蹋雪怪行遲昨夜猶芻
秣今朝尚縶維臥槽應不起顧主遂長辭塵滅駸駸迹
霜留皎皎姿度闗形未改過隙影難追念倍燕求(一作/來)
駿情深項别騅銀收鈎臆帶金卸絡頭羈何處埋竒骨
誰家覓敝帷稠桑驛門外吟罷涕雙垂
　　　題噴玉泉(泉在夀安山下高/百餘尺直㵼潭中)
泉噴聲如玉潭澄色似空練垂青障上珠寫緑盆中溜
滴三秋雨寒生六月風何時此巖下來作濯纓翁
　　　酬皇甫賓客
閒官兼慢使著處易停輪況欲逢新歲仍初見古人冒
寒尋到洛待暖始歸秦亦擬同攜手城東略看春
　　　種白蓮
吳中白藕洛中栽莫戀江南花嬾開萬里攜歸爾知否
紅蕉朱槿不將來
　　　荅蘇庶子
偶作闗東使重陪洛下遊病來従斷酒老去可禁愁款
曲偏青眼蹉跎各白頭蓬山閒氣味依約似龍樓
　　　荅尉遲少監水閣重宴
人情依舊歲華新今日重招往日賓雞黍重回千里駕
林園暗換四年春水軒平寫琉璃鏡草岸斜鋪翡翠茵
聞道經營費心力忍教成後屬他人(時主人欲/賣林亭)
　　　和劉郎中傷鄂姬
不獨君嗟我亦嗟西風北雪殺南花不知月夜魂歸處
鸚鵡洲頭第幾家(姬鄂/人也)
　　　贈東鄰王十三
攜手池邊月開襟竹下風驅愁知酒力破睡見茶功居
處東西接年顔老少同能來為伴否伊上作漁翁
　　　早春同劉郎中寄宣武令狐相公
梁園不到一年强遥想清吟對緑觴更有何人能飲酌
新添幾巻好篇章馬頭拂柳時回轡豹尾穿花暫亞槍
誰引相公開口笑不逢白監與劉郎
　　　寄太原李相公
聞道北都今一變政和軍樂萬人安綺羅二八圍賓榻
組練三千夾將壇蟬鬢應誇丞相少貂裘不覺太原寒
世間大有虚榮貴百歲無君一日歡
　　　雪中寄令狐相公兼呈夢得
兎園春雪梁王㑹想對金罍詠玉塵今日相如身在此
不知客右坐何人
　　　出使在途所騎馬死改乗肩轝將歸長安偶詠
　　　　旅懷寄太原李相公
驛路﨑嶇泥雪寒欲登籃轝一長歎風光不見桃花騎
塵土空畱杏葉鞍喪乗獨歸殊不易脫驂相贈豈為難
并州好馬應無數不怕旌旄試覓看
　　　有雙鶴畱在洛中忽見劉郎中依然鳴顧劉因
　　　　為鶴歎二篇寄予予以二絶句答之
辭鄉逺隔華亭水逐我來棲緱嶺雲慙媿稻粱長不飽
未曽回眼向雞羣
荒草院中池水畔銜恩不去又經春見君驚喜雙回顧
應為吟聲似主人
　　　宿竇使君莊水亭
使君何在在江東池柳初黄杏欲紅有興即來閒便宿
不知誰是主人翁
　　　龍門下作
龍門澗下濯塵纓擬作閒人過此生筋力不將諸處用
登山臨水詠詩行
　(立名按太平寰宇記伊闕口俗名龍門唐語林白居/易葬龍門山河南尹盧貞刻醉吟先生傳立石墓側)
　(洛陽人士及四方遊人過者必奠/以巵酒塜前方丈之土常成渥)
　　　姚侍御見過戲贈
晩起春寒慵裹頭客來池上偶同遊東臺御史多提舉
莫按金章繫布裘
　　　履道春居
㣲雨灑園林新晴好一尋低風洗池面斜日拆花心暝
助嵐隂重春添水色深不如陶省事猶抱有絃琴
　　　題洛中第宅
水木誰家宅門髙占地寛懸魚挂青甃行馬䕶朱闌春
榭籠煙暖秋庭鏁月寒松膠粘琥珀筠粉撲琅玕試問
池臺主多為將相官終身不曽到唯展宅圖看
　　　寄殷協律(多叙江/南舊遊)
五嵗優㳺同過日一朝消散似浮雲琴詩酒伴皆抛我
雪月花時最憶君幾度聴雞歌白日亦曽騎馬詠紅裙
(予在杭州日有歌云聴唱黄雞與/白日又有詩云著紅騎馬是何人)吳娘暮雨蕭蕭曲自
别江南更不聞(江南吳二娘曲詞云/暮雨蕭蕭郎不歸)
　　　洛下諸客就宅相送偶題西亭
几榻臨池坐軒車冒雪過交親致杯酒僮僕解笙歌流
歲行將晩浮榮得幾多林泉應問我不住意如何
　　　荅林泉
好住舊林泉回頭一悵然漸知吾潦倒深媿爾留連欲
作棲雲計須營種黍錢更容求一郡不得亦歸田
　　　將發洛中枉令狐相公手札兼辱二篇寵行以
　　　　長句答之
尺素忽驚來梓澤雙金不惜送蓬山八行落泊飛雲雨
五字鎗鏦動珮環玉韻乍聴堪醒酒銀鈎細讀當披顔
收藏便作終身寳何啻三年懷袖間
　　　臨都驛荅夢得六言二首
揚子津頭月下臨都驛裏燈前昨日老於前日去年春
似今年
謝守歸為祕監馮公老作郎官前事不須問著新詩且
更吟看
　　　喜錢左丞再除華州以詩伸賀
左轄輟中臺門東委上才彤襜經宿到絳帳及春開民
望懇難奪天心慈易回那知不隔歲重借寇恂來
　　　和錢華州題少華清光絕句
髙情雅韻三峰守主領清光管白雲自笑亦曽為刺史
蘇州肥膩不如君
　　　送陜府王大夫
金馬門前回劔珮鐵牛城下擁旌旗他時萬一為交代
畱取甘棠三兩枝
　　　代迎春花招劉郎中
幸與松筠相近栽不隨桃李一時開杏園豈敢妨君去
未有花時且看來
　　　翫迎春花贈楊郎中
金英翠蕚帶春寒黄色花中有幾般憑君語向遊人道
莫作蔓菁花眼看
　　　閑出
身外無羈束心中少是非被花留便住逢酒醉方歸人
事行時少官曹入日稀春寒遊正好穏馬薄綿衣
　　　座上贈盧判官
把酒承花花落頻花香酒味相和春莫言不是江南㑹
虚白亭中舊主人
　　　曲江有感
曲江西岸又春風萬樹花前一老翁遇酒逢花還且醉
若(一作/莫)論惆悵事何窮
　　　杏園花下贈劉郎中
怪君把酒偏惆悵曽是貞元花下人自别花來多少事
東風二十四回春
　　　花前有感兼呈崔相公劉郎中
落花如雪鬢如霜醉把(一作/拾)花看益自傷少日為名(一/作)
(文/)多檢束長年無興可顚狂四時輪轉春常少百刻支
分夜苦長何事同生壬子嵗老於崔相及劉郎(余與崔/劉年同)
(獨早/衰白)
　　　㣲之就拜尚書居易續除刑部因書賀意兼詠
　　　　離懷
我為憲部入南宫君作尚書鎮浙東老去一時成白首
别來七度換春風簪纓假合虚名在筋力銷磨實事空
逺地官髙親故少些些談笑與誰同
　　　喜與韋左丞同入南省因敘舊以贈之
早年同遇陶鈞主利鈍精粗共在鎔(憲宗朝與韋/同入翰林)金劒
淬來長透匣鉛刀磨盡不成鋒差肩北省慙非據接武
南宫幸再容跛鼈雖遲騏驥疾何妨中路亦相逢
　　　伊州
老去將何散老愁新教小玉唱伊州亦應不得多年聴
未教成時巳白頭
　　　早朝
鼓動出新昌雞鳴赴建章翩翩穏鞍馬楚楚健衣裳宫
漏傳殘夜城隂送早涼月堤槐露氣風燭樺煙香雙闕
龍相對千官雁一行漢庭方尚少慚歎鬢如霜
　　　荅裵相公乞鶴(一作酬裴相/公乞予雙鶴)
警露聲音好沖天相貌殊終宜向遼廓不稱在泥塗白
首勞為伴朱門幸見呼不知疎野性解愛鳯池無
　　　晩従省歸
朝回北闕值清晨晩出南宫送暮春入去丞郎非散秩
歸來詩酒是閒人猶思泉石多成夢尚歎簪裾未離身
終是不如山下去心頭眼底兩無成
　　　北牕閒坐
虚牕兩叢竹靜室一爐香門外紅塵合城中白日忙無
煩尋道士不要學仙方自有延年術心閒歲月長
　　　酬嚴給事(聞玉蘂花下/有遊仙絶句)
　　　　(附康駢劇談録長安業安坊唐昌觀有玉蘂/花每發若瓊花瑶樹元和中春物方妍車馬)
　　　　(尋玩者相繼忽一日有女子年可十七八衣/繡緑衣乘馬峨髻雙鬟無簪珥之飾容色婉)
　　　　(娩迥出扵衆従以二女冠三小僕者皆丱頭/黄衫端麗無比既下馬以白角扇障面直造)
　　　　(花所異香芬馥聞扵數十歩之外觀者以為/出自宫掖莫敢逼視竚立良久令小僕取數)
　　　　(枝而出將乘馬迴謂黄冠者曰曩有玉峰之/約自此可以行矣時觀者如堵咸覺烟霏鶴)
　　　　(唳景物煇煥舉轡百餘歩有輕風擁塵隨之/而去須臾塵滅望之半天矣方悟神仙之逰)
　　　　(餘香不散者經月時嚴給事休復/元相國劉賓客白醉吟俱有詩)
嬴女偷乘鳯去時洞中潛歇弄瓊枝不縁啼鳥春饒舌
青𤨏仙郎可得知
　(立名按玉蘂辨證載玉蘂事甚詳又附唐人各詩皆/言長安唐昌觀而紀事稱嚴休復詩是揚州唐昌觀)
　(當誤又遯史云唐人甚重玉蘂花唐昌觀花發致僊/女下降元白劉張籍王建與嚴復休有唱和詩李徳)
　(裕出牧潤州招隱山觀有此花因有憶翰林院玉蘂/之作但不詳其花之狀若何後見周益公集有玉蘂)
　(辨證一巻云嘗従招隠致得一本條蔓如荼䕷種之/冬凋夏茂柘葉紫莖久之根株合抱成樹花苞初甚)
　(㣲經月漸大暮春方八出須如氷綵上綴金粟花心/復有碧筒狀類膽缾其中别抽一英出衆須上散為)
　(十餘猶刻玉然花名玉蘂以此益公又以為人多與/瓊花瑒花相混瓊花即八仙花瑒花即山礬花亦名)
　(米囊花並白而實與玉蘂異云按玉/蘂即瓊花之說葛常之亦辨其是非)
　　　京路
西來為看秦山雪東去縁尋洛苑春來去騰騰兩京路
閑行除我更無人
　　　華州西
每逢人靜慵多歇不計程行困即眠上得籃轝未能去
春風敷水店門前
　　　従陜至東京
從陜至東京山低路漸平風光四百里車馬十三程花
共垂鞭看杯多並轡傾笙歌與談笑隨分自將行
　　　送春
銀花鑿落従君勸金屑琵琶為我彈不獨送春兼送老
更嘗一酌更聴看
　　　宿杜曲花下
覓得花千樹攜來酒一壺嬾歸兼擬宿未醉豈勞扶但
惜春將晩寧愁日漸晡籃轝為臥舍漆盝是行㕑斑竹
盛茶櫃紅泥罨飰爐眼前無所闕身外更何須小面琵
琶婢蒼頭觱篥奴従君飽富貴曽作此遊無
　　　逢舊
久别偶相逢俱疑是夢中即今歡樂事放琖又成空
　　　繡婦歎
連枝花様繡羅襦本擬新年餉小姑自覺逢春饒悵望
誰能每日趁功夫鍼頭不解愁睂結線縷難穿淚臉珠
雖凭繡牀都不繡同牀繡伴得知無
　　　春詞
低花樹映小妝樓春入睂心兩㸃愁斜倚闌干背(一作/臂)
鸚鵡思量何事不回頭
　　　恨詞
翠黛睂低歛紅珠淚暗銷従來恨人意不省似今朝
　　　山石榴花十二韻
煜煜復煌煌花中無比方豔夭宜小院條短稱低廊本
是山頭物今為砌下芳千叢相向背萬朶互低昂照灼
連朱檻玲瓏映粉牆風來添意態日出助晶光漸綻臙
脂蕚猶含琴軫房離披亂剪綵斑駮未勻妝絳燄燈千
炷紅裙妓一行此時逢國色何處覓天香恐合栽金闕
思將獻玉皇好差青鳥使封作百花王
　　　送敏中歸豳寧幕
六十衰翁兒女悲傍人應笑爾應知弟兄垂老相逢日
杯酒臨歡欲散時前路加餐須努力今宵盡醉莫推辭
司徒知我難為别直過秋歸未訝遲
　　　宴散
小宴追涼散平橋步月回笙歌歸院落燈火下樓臺殘
暑蟬催盡新秋雁帶(一作/戴)來將何迎睡興臨臥舉殘杯
　　　人定
人定月朧明香銷枕簟清翠屏遮燭影紅袖下簾聲坐
久吟方罷眠初夢未成誰家教鸚鵡故故語相驚
　　　池上
嫋嫋涼風動淒淒寒露零蘭衰花始白荷破葉猶青獨
立棲沙鶴雙飛照水螢若為寥落境仍值酒初醒
　　　池牕
池晩蓮芳謝牕秋竹意深更無人作伴唯對一張琴
　　　花酒
香醅淺酌浮如蟻雲鬢新梳薄似蟬為報洛城花酒道
莫辭送老二三年
　　　題崔常侍濟源莊
谷口誰家住雲扃鎻竹泉主人何處去蘿薜換貂蟬籍
在金閨内班排玉扆前誠知憶山水歸得是何年
　　　認春戲呈馮少尹李郎中陳主簿
認得春風先到處西園南面水東頭柳初變後條猶重
花未開前枝已稠暗助醉歡尋緑酒潛添睡興著紅樓
知君未别陽和意直待春深始擬遊
　　　魏堤有懷
魏王堤下水聲似使君灘惆悵回頭聴踟蹰立馬看蕩
風波眼急翻雪浪心寒憶得瞿塘事重吟行路難
　　　柘枝詞
柳暗長廊合花深小院開蒼頭鋪錦褥皓腕捧銀杯繡
帽珠稠綴香衫袖窄裁將軍拄毬杖看按柘枝來
　　　代夢得吟
後來變化三分貴同輩凋零大半無世上爭先従盡(上/聲)
汝人間鬭在不如吾竿頭巳到應難久局勢雖遲未必
輸不見山苗與林葉迎春先緑亦先枯
　　　寄荅周協律(來詩多敘/蘇州舊遊)
故人敘舊寄新篇惆悵江南到眼前暗想樓臺萬餘里
不聞歌吹一周年橋頭誰更看新月池畔猶應泊舊船
最憶後庭杯酒散紅屏風掩緑窗眠
　
　
　
　
　
　
　
　
　
　
　
　白香山詩集巻二十八
欽定四庫全書
　白香山詩集巻二十九　　　歙縣汪立名編
　　後集九(律詩凡一/百七首)
　　　太和戊申歲大有年詔賜百寮出城觀稼謹書
　　　　盛事以俟采詩
清晨承詔命豐嵗閱田閭膏雨抽苗足涼風吐穂初早
禾黄錯落晩稻綠扶疎好入詩家詠宜令史館書散為
萬姓食堆作九年儲莫道如雲稼今秋雲不如
　　　贈悼懷太子輓歌辭二首(奉詔/撰進)
竹馬書薨嵗銅龍表𦵏時永言窀穸事全用少陽儀壽
夭由天命哀榮出聖慈恭聞褒贈詔軫念在與夷
剪葉藩封早承華冊命尊笙歌辭洛苑風雪蔽梁園鹵
簿凌霜宿銘旌向月翻宫寮不逮事哭送出都門
　　　雨中招張司業宿
過夏衣香潤迎秋簟色鮮斜支花石枕臥詠蘂珠篇泥
濘非遊日隂沈好睡天能來同宿否聴雨對牀眠
　　　和集賢劉學士早朝作
吟君昨日早朝詩金御爐前喚仗時煙吐白龍頭宛轉
扇開青雉尾參差暫畱春(一作/書)殿多稱屈合入綸闈即
可知從此摩霄去非晩鬢間(一作/邊)未有一莖絲
　　　送陜州王司馬建赴任(建善/詩者)
陜州司馬去何如養靜(一作/癖)資貧兩有餘公事閒忙同
少尹料錢多少敵尚書祗攜美酒為行伴唯(一作/獨)作新
詩趁下車自有(一作/得)鐵牛無詠者料君投刃必應虚
　　　對琴待月
竹院新晴夜松牕未臥時共琴為老伴與月有秋期玉
軫臨風久金波出霧遲幽音待清景唯是我心知
　　　楊家南亭
小亭門向月斜開滿地涼風滿地苔此(一作/北)院好彈秋
思處終須一夜抱琴來
　　　早寒
黄葉聚牆角青苔圍柱根被經霜後薄鏡遇雨來昏半
巻寒檐幕斜開暖閣門迎冬兼送老只仰酒盈尊
　　　齋月靜居
病來心靜一無思老去身閒百不為忽忽眼塵猶愛睡
些些口業尚誇詩葷腥每斷齋居月香火常親宴坐時
萬慮消停百神泰唯應寂寞殺三尸
　　　宿裴相公興化池亭(兼䝉借船/舫遊汎)
林亭一出宿風塵忘却平津是要津松閣晴看山色近
石渠秋放水聲新孫宏閣鬧無閒客傅說舟忙不借人
何似掄才濟川外别開池館待交親
　　　和劉郎中望終南山秋雪
徧覽古今集都無秋雪詩陽春先唱後隂嶺未消時草
訝霜凝重松疑鶴散遲清光莫獨占亦(一作/還)對白雲司
　　　廣府胡尚書頻寄詩因荅絶句
尚書清白臨南海雖飲貪泉心不回唯向詩中得珠玉
時時寄到帝鄉來
　　　送鶴與裴相臨别贈詩
司空愛爾爾須知不信聴吟乞鶴詩羽翮勢髙寧惜别
稻粱㤙重(一作/厚)莫愁飢夜棲少(一作/莫)共雞爭樹曉浴先
饒鳯占池穏上青雲勿回顧的應勝在白家時
　　　令狐相公拜尚書後有喜從(一作/罷)鎮歸朝之作
　　　　劉郎中先和因以繼之
車騎従新梁苑回履聲珮響入中臺鳯池望在終重去
龍節功成且納來金勒最宜乘雪出玉觴何必待花開
尚書首唱郎中和不計官資只計才
　　　送河南尹馮學士赴任
石渠金谷中間路軒騎翩翩十日程清洛飲氷添苦節
碧嵩看雪助髙情謾誇河北操旄鉞莫羨江西擁斾旌
(時新除二/鎮節度)何似府寮京令外别教三十六峰迎
　　　讀鄂公傳
髙臥深居不見人功名斗藪似灰塵惟留一部清商樂
月下風前伴老身
　　　烏夜啼
城上歸時晩庭前宿處危月明無葉樹霜滑有風枝啼
澀飢喉咽飛低凍翅垂畫堂鸚鵡鳥冷暖不相知
　　　鏡換杯
欲將珠(一作/朱)匣青銅鏡換取金尊白玉巵鏡裏老來無
避處尊前愁至有消時茶能散悶為功淺萱縦忘憂得
力遲不似杜康神用速十分一盞便開眉
　　　冬夜聞蟲
蟲聲冬思苦於秋不解愁人聞亦愁我是老翁聴不畏
少年莫聴白君頭
　　　雙鸚鵡
緑衣整頓雙棲起紅觜分明對語時始覺琵琶絃莽鹵
方知吉了舌參差鄭牛識字吾常歎(諺云鄭元家牛/觸牆成八字)丁
鶴能歌爾亦知若稱白家鸚鵡鳥籠中兼合解吟詩
　　　贈朱道士
儀容白晳上仙郎方寸清虚内道場兩翼化生因服藥
三尸餓死為休糧醮壇北向宵占斗寢室東開早納陽
盡日牕間更無事惟燒一炷降眞香
　　　昨以拙詩十首寄西川杜相公相公亦以新作
　　　　十首恵然報示首數雖等工拙不倫重以一
　　　　章用伸答謝
詩家律手在成都權與尋常將相殊剪截五言兼用鉞
陶鈞六義别開鑪驚人巻軸須知有隨事文章不道無
篇數雖同光價異十魚目換十驪珠
　　　和汴州令狐相公新於郡内栽竹百竿拆壁開
　　　　軒旦夕對翫偶題七言五韻
梁園修竹舊傳名園廢年深竹不生千畝荒涼尋未得
百竿青翠種新成牆開乍見重添興牕靜時聞别有情
煙葉䝉籠侵夜色風枝蕭颯欲秋聲更登樓望尤堪重
千萬人家無一莖(汴州人家/並無竹)
　　　重荅汝州李六使君見和憶呉中舊遊五首
為憶娃宫與虎邱翫君新作不能休蜀牋寫出篇篇好
吳調吟時句句愁洛下林園終共住江南風月㑹重遊
(先與李六有/此二句之約)由來事過多堪惜何況蘇州勝汝州(李前/刺蘇)
(州故有/是句)
　　　見殷堯藩侍御憶江南詩三十首詩中多敘蘇
　　　　杭勝事余嘗典二郡因繼和之
江南名郡數蘇杭寫在(一作/題寫)殷家三十章君是旅人猶
苦憶我為刺史更難忘境牽吟詠眞詩國興入笙歌好
醉鄉為念舊遊終一去扁舟直擬到滄浪
　　　聞新蟬贈劉二十八
蟬發一聲時槐花帶兩枝只應催我老兼遣報君知白
髪生頭速青雲入手遲無過一杯酒相勸數開睂
　　　贈王山人
玉芝觀裏王居士服氣餐霞善養身夜後不聞龜喘息
秋來唯長鶴精神容顔盡怪長如故名姓多疑不是真
貴重榮華輕壽命知君悶見世間人
　　　和劉郎中學士題集賢閣
朱閣青山髙庳齊與君才子作詩題傍聞大内笙歌近
下視諸司屋舍低萬巻圖書天禄上一條風景月華西
欲知丞相優賢意百步新廊不蹋泥
　　　觀幻
有起皆因滅無暌不暫同従歡終作慼轉苦又成空次
第花生眼須臾燭過風更無尋覓處鳥迹印空中
　　　病假中龎少尹攜魚酒相過
宦情牢落年將暮病假聯緜日漸深被老相催雖白首
與春無分未甘心閒停茶椀従容語醉把花枝取次吟
勞動故人龎閣老提魚攜酒逺相尋
　　　聴田順兒歌
戛玉敲氷聲未停嫌雲不遏入青𠖇争得黄金滿衫袖
一時抛與斷年聴
　　　聴曹剛琵琶兼示重蓮
撥撥絃絃意不同胡啼番語兩玲瓏誰能截得曹剛手
插向重蓮衣袖中
　(立名按韻語陽秋彈絲之法妙在左手脫右優而左/劣亦何足論乎嘗觀琵琶録云元和中曹保有子善)
　(才善才有子剛皆能琵琶又有裴興奴長於攏撚時/人謂剛有右手興奴有左手盖攏撚在左手也剛劣)
　(扵左手則琵琶之妙處逝矣惜/乎樂天未知裴興奴手之妙也)
　　　酬令狐相公春日尋花見寄六韻
病卧帝王州花時不得遊老應隨日至春肯為人畱粉
壞杏將謝火緐桃尚稠白飄僧院地紅落酒家樓空裏
雪相似晩來風不休吟君悵望句如到曲江頭
　　　和劉郎中曲江春望見示
芳景多遊客衰翁獨在家肺傷妨飲酒眼痛忌看花寺
路隨江曲官牆夾樹斜羨君猶壯健不枉度年華
　　　送東都畱守令狐尚書赴任
翠華黄屋未東巡碧洛青嵩付大臣地稱髙情多水竹
山宜閑望少風塵龍門即擬為遊客金谷先憑作主人
歌酒家家花處處莫空管領上陽春
　(立名按寳歴二年敬宗欲幸東都諫者皆不聴巳使/按修宫闕賴裴度婉言而罷明年為文宗太和元年)
　(令狐楚以三年春留守東都故公首句及此盖文宗/方勵精圖治盡反敬宗弊政未東巡之語有㣲辭焉)
　　　自題新昌居止因招楊郎中小飲
地偏坊逺巷仍斜最近東頭是白家宿雨長齊鄰舍柳
晴光照出夾城花春風小榼三升酒寒食深爐一椀茶
能到南園同醉否笙歌隨分有些些
　　　南園試小樂
小園斑駮花初發新樂錚鏦(一作/摐)敎欲成紅蕚紫房皆
手植蒼頭碧玉盡家生髙調管色吹銀字慢拽歌詞唱
渭城不飲一杯聴一曲將何安慰老心情
　　　和㣲之春日投簡陽明洞天五十韻
青陽行巳半白日坐將徂越國强仍大稽城髙且孤利
饒鹽煑海名勝水澄湖牛斗天垂象台明地展圖(天台/四明)
(二/山)瓌竒填市井佳麗溢闉闍句踐遺風霸西施舊俗姝
船頭龍夭矯橋脚獸睢盱鄉味珍蟛蚏時鮮貴鷓鴣語
言諸夏異衣服一方殊擣練蛾睂婢鳴桹蛙角奴江清
敵伊洛山翠勝荆巫華表雙棲鶴聯檣幾㸃烏煙波分
渡口雲樹接城隅澗逺松如畫洲平水似鋪緑科秧早
稻紫筍折新蘆暖蹋泥中藕香尋石上蒲雨來萌盡達
雷後蟄全蘇柳眼黄絲纇花房絳蠟珠林風新竹折野
燒老桑枯帶嚲長枝蕙錢穿短貫榆暄和生野菜卑溼
長街蕪女浣紗相伴兒烹鯉一呼山魈啼穉子林狖挂
山都産業論蠶蟻孳生計鴨雛泉巖雪飄灑苔壁錦漫
糊堰限舟航路堤通車馬途耶溪岸回合禹廟徑盤紆
洞穴何因鑿星槎誰與刳石凹仙藥臼峰峭佛香爐去
為投金簡來因挈玉壺貴仍招客宿健未要人扶聞望
賢丞相儀形美丈夫前驅駐旌斾偏坐列笙竽刺史旟
翻隼尚書履曳鳬學禪超後有觀妙造虚無髻裏傳僧
寳環中得道樞登樓詩八詠置研賦三都捧擁羅將綺
趨蹌紫與朱廟謨藏稷卨兵略貯孫吳令下三軍整風
髙四海趨千家得慈母六郡事嚴姑重士過三哺輕財
抵一銖送觥歌宛轉嘲妓笑盧胡佐飲時炮鼈蠲酲數
膾鱸醉鄉雖咫尺樂事亦須臾若不中賢聖何由外智
愚伊予一生志我爾百年軀江上三千里城中十二衢
出多無伴侣歸只對妻孥白首青山約抽身去得無
　　　酬鄭侍御多雨春空過詩三十韻(次用/本韻)
南雨來多滯東風動即狂月行離畢急龍走召雲忙鬼
轉雷車響蛇騰電䇿光浸滛天似漏沮洳地成瘡慘澹
隂煙白空濛宿霧黄闇遮千里目悶結九回腸寂寞羈
臣館深沈思婦房鏡昏鸞滅影衣潤麝消香蘭溼難紉
珮花凋易落妝霑黄鶯翅重滋緑草心長紫陌皆泥濘
黄汚共淼茫恐霖成怪沴望霽劇禎祥楚柳腰肢嚲湘
筠涕淚滂晝昏疑是夜隂盛勝扵陽居士巾皆墊行人
蓋盡張跳蛙還屢出移蟻欲深藏端坐交㳺廢閒行去
步妨愁生垂白叟惱殺蹋青娘變海常須慮為魚慎勿
㤀此時方共懼何處可相將(此以下叙/浙東政事)巳望東溟禱仍
封北户禳却思逢旱魃誰喜見商羊預怕為蠶病先憂
作麥傷惠施應浹洽政豈假揄揚祀典修咸秩農書振
滿牀丹誠期懇苦白日㑹昭彰賑廩賙飢户苫城備壞
牆且當營歲事寧暇惜年芳德勝令災弭人安在吏良
尚書心若此不枉繫金章
　　　和春深二十首(按此亦和㣲之作/見劉賔客詩小序)
何處春深好春深富貴家馬為中路鳥妓作後庭花羅
綺驅論隊金銀用斷車眼前何所苦惟苦日西斜
何處春深好春深貧賤家荒涼三徑草冷落四隣花奴
困歸傭力妻愁出賃車途窮平路險舉足劇褒斜
何處春深好春深執政家鳯池添硏水雞樹落衣花詔
借當衢宅恩容上殿車延英開對久門與日西斜
何處春深好春深方鎮家通犀排帶胯瑞鶴(一作/鶻)勘袍
花飛絮衝毬馬垂楊拂妓車戎裝拜春設左握寳刀斜
何處春深好春深刺史家隂緐棠布葉岐秀麥分花五
匹鳴珂馬雙輪畫軾車和風引行樂葉葉隼旟斜
何處春深好春深學士家鳯書裁五色馬鬛剪三花蠟
炬開明火銀臺賜物車相逢不敢揖彼此帽低斜
何處春深好春深女學家慣看温室樹飽識浴堂花御
印提隨仗香牋把下車宋家宫様髻一片緑雲斜
何處春深好春深御史家絮縈驄馬尾蝶繞繡衣花破
柱行持斧埋輪立駐車入班遥認得魚貫一行斜
何處春深好春深遷客家一杯寒食酒萬里故園花炎
瘴蒸如火光隂走似車為憂鵩鳥至只恐日光斜
何處春深好春深經業家唯求太常第不管曲江花折
桂名慙郄收螢志慕車官場泥補處最怕寸隂斜
何處春深好春深隠士家野衣裁薜葉山飯曬松花蘭
索紉幽珮蒲輪駐軟車林間箕踞坐白眼向人斜
何處春深好春深漁父家松灣隨櫂月桃浦落船花投
餌移輕楫牽輪轉小車蕭蕭蘆葉裏風起釣絲斜
何處春深好春深潮户家濤翻三月雪浪噴四時花曳
練馳千馬驚雷走萬車餘波落何處江轉富陽斜
何處春深好春深痛飲家十分杯裏物五色眼前花餔
歠眠糟甕流涎見麴車中山一沈醉千度日西斜
何處春深好春深上已家蘭亭席上酒曲洛岸邊花弄
水遊童棹湔裾小婦車齊橈争渡處一匹錦標斜
何處春深好春深寒食家玲瓏鏤雞子宛轉綵毬花碧
草追遊騎紅塵拜埽車鞦韆細腰女揺曳逐風斜
何處春深好春深博奕家一先争破眼六聚鬭成花鼓
應投壺馬兵衝象戲車彈棊局上事最妙是長斜
何處春深好春深嫁女家紫排襦上雉黄帖鬢邊花轉
燭初移障鳴環欲上車青衣傳氊褥錦繡一條斜
何處春深好春深娶婦家兩行籠裏燭一樹扇間花賓
拜登華席親迎障幰車催妝詩未了星斗漸傾斜
何處春深好春深妓女家睂欺楊柳葉裙妬石榴花蘭
麝熏行被金銅釘坐車杭州蘇小小人道最夭(伊耶/切)斜
　　　詠家醖十韻
􁐴醒從古笑靈均長醉如今斆伯倫舊法依稀傳自杜
(杜/康)新方要妙得扵陳(陳郎中岵/傳受此法)井泉王相資重九麴糵
精靈用上寅(水用九月九日/麴用七月上寅)釀糯豈勞炊范黍撇篘何
假漉陶巾常嫌竹葉猶凡濁始覺榴花不正真甕掲開
時香酷烈缾封貯後味甘辛捧疑明水従空化飲似陽
和滿腹春色洞玉壺無表裏光揺金盞有精神能銷忙
事成閑事轉得憂人作樂人應是世間賢聖物與君還
往擬終身
　　　池鶴二首
髙竹籠前無伴侣亂雞羣裏有風標低頭乍恐丹砂落
曬翅常疑白雪消轉覺鸕鷀毛色下苦嫌鸚鵡語聲嬌
臨風一唳思何事悵望青田雲水遥
池中此鶴鶴中稀恐是遼東老令威帶雪松枝翹膝脛
放花菱片綴毛衣低迴且向林(一作/籠)間宿奮迅終須天
外飛若問故巢知處在主人相戀未能歸
　　　對酒五首
巧拙賢愚相是非何如一醉盡㤀機君知天地中寛窄
鵰鶚鸞皇各自飛
蝸牛角上争何事石火光中寄此身隨富隨貧且歡樂
不開口笑是癡人
丹砂見火去無迹白髪泥人來不休賴有酒仙相暖熱
松喬醉即到前頭
百歲無多時壯健一春能幾日晴眀相逢且莫推辭醉
聽唱陽闗第四聲(第四聲勸君更盡一杯/酒西出陽闗無故人)
昨日低睂問疾來今朝收淚弔人回眼前流例君看取
且遣琵琶送一杯
　(立名按東坡志林舊傳陽闗三疊然今世歌者每句/再疊而巳若通一首言之又是四疊皆非是或每句)
　(三唱巳應三疊之說則叢然無復節奏余在密州有/文勛長官以事至密自云得古本陽關其聲宛轉淒)
　(斷不類乃知唐本三疊盖如此及在黄州得樂天對/酒云相逢且莫推辭醉聴唱陽闗第四聲注云第四)
　(聲勸君更盡一杯酒以此驗之若一句再疊則/此句為第五聲今為第四聲則一句不疊審矣)
　　　僧院花
欲悟色空為佛事故栽芳樹在僧家細看便是華嚴偈
方便風開智慧花
　　　老戒
我有白頭戒聞於韓侍郎老多憂活計病更戀班行矍
鑠誇身健周遮說話長不知吾免否兩鬢巳成霜
　　　戊申嵗暮詠懷三首
窮冬月末兩三日半百年過六七時龍尾趁朝無氣力
牛頭參道有心期榮華外物終須悟老病傍人豈得知
猶被妻兒教漸退莫求致仕且分司
唯生一女才十二祗欠三年未六旬㛰嫁累輕何怕老
飢寒心慣不憂貧紫泥丹筆皆經手赤紱金章盡到身
更擬踟蹰覓何事不歸嵩洛作閑人
　(立名按韻語陽秋樂天以長慶三年自中書舍人為/杭州刺史仍服緋故遊恩徳寺詩序云俯視朱紱及)
　(自歎詩云實事漸消虚事在銀魚金帶繞身光戊申/詠懷詩赤紱金章盡到身以今觀之金帶不應用銀)
　(魚金章不應用赤紱人皆以為疑而不知唐制紫為/三品服緋為四品服淺緋為五品服各服金帶又制)
　(衣紫者魚袋以金飾衣緋者魚袋以銀飾/樂天時為五品淺緋金帶佩銀魚宜矣)
七年囚閉作籠禽但願開籠便入林幸得展張今日翅
不能辜負昔時心人間禍福愚難料世上風波老不禁
萬一差池似前事又應追悔不抽簪
　　　贈夢得
心中萬事不思量坐倚屏風臥向陽漸覺詠詩猶老醜
豈宜憑酒更麄狂頭垂白髪我思退脚蹋青雲君欲忙
只有今春相伴在花前賸醉兩三場
　　　　(附劉白倡和集解彭城劉夢得詩豪者也其/鋒森然少敢當者予不量力往往犯之夫合)
　　　　(應者聲同交争者力敵一往一復欲罷不能/繇是每制一篇先相視草視竟則興作興作)
　　　　(則文成一二年來日尋筆研同和贈荅不覺/滋多至太和三年春以前紙墨所存者凡一)
　　　　(百三十八首其餘乗興扶醉率然口號者不/在此數因命小姪龜兒編録勒成兩巻仍寫)
　　　　(二本一付龜兒一授夢得小兒崙郎各令收/藏附兩家集予頃以元㣲之唱和頗多或在)
　　　　(人口常戲㣲之云僕與足下二十年來為文/友詩敵幸也亦不幸也吟詠性情播揚名聲)
　　　　(其適遺形其樂忘老幸也然江南士女語歩/才子者多云元白以子之故使僕不得獨)
　　　　(於吳越間亦不幸也今垂老復遇夢得得非/重不幸耶夢得夢得文之神妙莫先扵詩若)
　　　　(妙與神則吾豈敢如夢得雪裏髙山頭白早/海中仙果子生遲沈舟側畔千㠶過病樹前)
　　　　(頭萬木春之句之類真謂神妙在在處處應/當有靈物護之豈惟兩家子姪祕藏而已巳)
　　　　(酉嵗三月五/日樂天解)
　　　想東遊五十韻(并序/)
　太和三年春予病免官後憶遊浙右數郡兼思到越
　一訪㣲之故兩浙之間一物已上想皆在目吟且成
　篇不能自休盈五百字亦猶孫興公想天台山而賦
　之也
海内時無事江南嵗有秋生民皆樂業地主盡賢侯郊
靜銷戎馬城髙逼斗牛平河七百里沃壤二三州(自常/及杭)
(凡三/百里)坐有湖山趣行無風浪憂食寧妨解纜寢不廢乗
流泉石諳天竺煙霞識虎邱(天竺虎邱寺皆領/郡時舊遊最熟處)餘芳認
蘭澤遺詠思蘋洲(古詩云蘭澤多芳草又/柳惲詩云汀州采白蘋)菡萏紅塗粉
菰蒲緑潑油鱗(一作/鮮)差漁户舍綺錯稻田溝紫洞藏仙
窟𤣥泉貯怪湫精神昂老鶴姿彩媚潛虯(大謝詩云潛/虯媚幽姿)
靜閱天工妙閑窺物狀幽投竿出比目擲果下獼猴味
苦蓮心小漿甜蔗節稠橘苞従自結藕孔是誰鎪逐日
移潮信隨風變櫂謳逓夫交烈火候吏次鳴騶梵墖形
疑踊(重𤣥/閣)閶門勢欲浮(吳/閶)客迎攜酒榼僧待置茶甌小
宴閑談笑初筵雅獻酬稍催朱蠟炬徐動碧牙籌圓琖
飛蓮子長裾曳石榴柘枝隨畫鼔調笑従香毬幕颺雲
飄檻簾褰月露鉤舞䋣紅袖凝(去/聲)歌切翠睂愁絃管寧
容歇杯盤未許收良辰宜酩酊卒歲好優游膾縷鮮仍
細蓴絲滑且柔飽餐為日計穏睡是身謀名媿空虚得
官知止足休自嫌猶屑屑衆笑太悠悠物表疎形役人
寰足悔尤蛾須逺燈燭兎勿近罝罘幻世春來夢浮生
水上漚百憂中莫入一醉外何求未死癡王湛無兒老
鄧攸蜀琴安膝上周易在牀頭去去無程客行行不繫
舟勞君頻問訊勸我少淹畱(自此後並/屬㣲之)雲雨多分散闗
山苦阻修一吟江月别七見日星周(昔在杭州别㣲之/㣲之留詩云明朝)
(又向江頭别月/落潮平是去時)珠玉傳新什鵷鸞念故儔懸旌心宛轉
束楚意綢繆驛舫粧青雀官槽秣紫騮鏡湖期逺泛禹
穴約𠖇搜預埽題詩壁先開望海樓飲思親履舄宿憶
並衾裯志氣吾衰也風情子在不應須相見後别作一
家遊(吾衰子在/並出家語)
　　　病免後喜除賔客
臥在漳濵滿十旬起為商皓伴三人從今且莫嫌身病
不病何由索得身
　　　長樂亭留别
灞滻風煙函谷路曽經幾度别長安昔時蹙促為遷客
今日従容自去官優詔幸分四皓秩祖筵慚繼二疏歡
塵纓世網重重縛迴顧方知出得難
　　　陜府王大夫相迎偶贈
紫㣲閣老自多情白首園公豈要迎伴我緑槐隂下歇
向君紅斾影前行綸巾髪少渾攲仄籃轝肩齊甚穏平
但問主人留幾日分司賓客去無程
　　　别陜州王司馬
笙歌惆悵欲為别風景闌珊初過春争得遣君詩不苦
黄河岸上白頭人
　　　將至東都先寄令狐畱守
黄鳥無聲葉滿枝閒吟想到洛城時惜逢金谷三春盡
恨拜銅樓一月遲詩境忽來還自得醉鄉潛去與誰期
東都添箇狂賓客先報壺觴風月知
　　　荅崔十八見寄
眀朝欲見琴尊伴洗拭金杯拂玉徽君乞曹州刺史替
我抛刑部侍郎歸倚瘡老馬收蹄立避箭髙鴻盡翅飛
豈料洛陽風月夜故人垂老得相依
　　　贈皇甫賓客
輕衣穏馬槐隂路漸近東來漸少塵耳鬧久憎聞俗事
眼明初喜見閒人昔曽對作承華相今復連為博望賓
始信澹交宜久逺與君轉老轉相親
　　　歸履道宅
驛吏引藤轝家童開竹扉往時多暫住今日是長歸眼
下有衣食耳邊無是非不論貧與富飲水亦應肥
　　　問江南物
歸來未及問生涯先問江南物在耶引手摩挲青石筍
回頭㸃檢白蓮花蘇州舫故龍頭暗王尹橋傾雁齒斜
别有夜深惆悵事月明雙鶴在裴家
　　　蕭庶子相過
半日停車馬何人在白家殷懃蕭庶子愛酒不嫌茶
　　　荅尉遲少尹問所須
乍到頻勞問所須所須非玉亦非珠愛君水閣宜閑詠
每有詩成許去無
　　　詠閑
但有閑銷日都無事繫懷朝眠因客起午飯伴僧齋樹
合隂交户池分水夾階就中今夜好風月似江淮
　　　同崔十八寄元浙東王陜州
未能同隠雲林下且復相招禄仕間隨月有錢勝賣藥
終年無事抵歸山鏡湖水逺何由泛棠樹枝髙不易攀
惆悵八科殘四在兩人榮鬧兩人閒
　　　荅蘇庶子月夜聞家僮奏樂見贈
牆西明月水東亭一曲霓裳按小伶不敢邀君無别意
絃生管澀未堪聴
　　　偶吟
里巷多通水林園盡不扃松身為外户池面是中庭元
氏詩三帙陳家酒一缾醉來狂發詠鄰女映籬聴
　　　白蓮池汎舟
白藕新花照水開紅窗小舫信風迴誰教一片江南興
逐我慇懃萬里來
　　　池上即事
行尋甃石引新泉坐看修橋補釣船緑竹挂衣涼處歇
清風展簟困時眠身閒當貴真天爵官散無憂即地仙
林下水邊無厭日便堪終老豈論年
　　　酬裴相公見寄二絶
習靜心方泰勞生事漸稀可憐安穏地舍此欲何歸
一雙垂翅鶴數首解嘲文總是迂閒物争堪伴相君
　　　荅夢得聞蟬見寄
開緘思浩然獨詠晩風前人貌非前日蟬聲似去年槐
花新雨後柳影欲秋天聴罷無他計相思又一篇
　　　令狐尚書許過敝居先贈長句
不矜軒冕愛林泉許到池頭一醉眠巳遣平治行藥徑
兼教埽拂釣魚船應將筆研隨詩主定有笙歌伴酒仙
祗候髙情無别物蒼苔石筍白花蓮
　　　自題
老宜官冷靜貧賴俸優饒熱月無堆案寒天不趁朝傍
看應寂莫自覺甚逍遥徒對盈尊酒兼無愁可銷
　　　答崔十八
勞將白叟比黄公今古由來事不同我有商山君未見
清泉白石在胸中
　　　偶詠
禦熱蕉衣健扶羸竹杖輕誦經凭檻立散藥繞廊行暝
槿無風落秋蟲欲雨鳴身閒當將息病亦有心情
　　　荅蘇六
但喜暑隨三伏去不知秋送二毛來更無别計相寛慰
故遣陽闗勸一杯
　　　秋遊
下馬閑行伊水頭涼風清景勝春遊何事古今詩句裏
不多說著洛陽秋
　　　偶作
張翰一杯酒榮期三樂歌聰明傷混沌煩惱汚頭陀簟
冷秋生早階閒日上多近來門更靜無雀可張羅
　　　遊平泉贈晦叔
照水容雖老登山力未衰欲眠先命酒暫歇亦吟詩且
喜身無縳終慙鬢有絲回頭語閒伴閒較十年遲
　　　不出門
不出門來又數旬將何銷日與誰親鶴籠開處見君子
書巻展時逢古人自靜其心延壽命無求於物長精神
能行便是真修道何必降魔調伏身
　　　歎鶴病
右翅低垂左脛傷可憐風貌甚昂藏亦知白日青天好
未要髙飛且養瘡
　　　臨都驛送崔十八
勿言臨都五六里扶病出城相送來莫道長安一步地
馬頭西去幾時迴與君後㑹知何處為我今朝盡一杯
　　　對鏡
三分鬢髪二分絲曉鏡秋容相對時去作忙官應太老
退為閒叟未全遲靜中得味何須道穏處安身更莫疑
若使至今黄綺在聞吾此語亦分司
　
　
　
　
　
　
　
　
　
　
　
　
　
　白香山詩集巻二十九
欽定四庫全書
　白香山詩集巻三十　　　　歙縣汪立名編
　　後集十(律詩凡一/百十四首)
　　　勸酒十四首(并序/)
　予分秩東都居多暇日閒來輙飲醉後輙吟苦無詞
　章不成謡詠每發一意則成一篇凡十四篇皆主於
　酒聊以自勸故以何處難忘酒不如來飲酒命篇
　　　　何處難忘酒七首
何處難忘酒長安喜氣新初登髙第日乍作好官人省
壁明張牓朝衣穏稱身此時無一琖争柰帝城春
何處難忘酒天涯話舊情青雲俱不達白髪逓相驚二
十年前别三千里外行此時無一琖何以敘平生
何處難忘酒朱門羨少年春分花發後寒食月明前小
院迴羅綺深房理管絃此時無一琖争過艶陽天
何處難忘酒霜庭老病翁暗聲啼蟋蟀乾葉落梧桐鬢
為愁先白顔因醉暫紅此時無一琖何計柰秋風
何處難忘酒軍功第一髙還鄉隨露布半路授旌旄玉
柱剥蔥手金章爛椹袍此時無一琖何以騁雄豪
何處難忘酒青門送别多歛襟收涕淚簇馬聴笙歌煙
樹灞陵岸風塵長樂坡此時無一琖争柰去留何
何處難忘酒逐臣歸故園赦書逢驛騎賀客出都門半
面瘴煙色滿衫鄉淚痕此時無一琖何物可招魂
　　　　不如來飲酒七首
莫隠深山去君應到自嫌齒傷朝水冷貎苦夜霜嚴漁
去風生浦樵歸雪滿巖不如來飲酒相對醉厭厭
莫作農夫去君應見自愁迎春犁瘦地趁晩餧羸牛數
被官加稅稀逢嵗有秋不如來飲酒相伴醉悠悠
莫作商人去恓惶君未諳雪霜行塞北風水宿江南藏
鏹百千萬沈舟十二三不如來飲酒仰面醉酣酣
莫事長征去辛勤難具論何曽畫麟閣祗是老轅門蟣
蝨衣中物刀槍面上痕不如來飲酒合眼醉昏昏
莫學長生去仙方誤殺君那將薤上露擬待鶴邊雲矻
矻皆燒藥纍纍盡作墳不如來飲酒閒坐醉醺醺
莫上青雲去青雲足愛憎自賢誇智慧相軋鬭功能魚
爛縁呑餌蛾焦為撲燈不如來飲酒任性醉騰騰
莫入紅塵去令人心力勞相争兩蝸角所得一牛毛且
滅嗔中火休磨笑裏刀不如來飲酒穏卧醉陶陶
　　　洛陽春
洛陽陌上春常在昔别今來二十年唯覓少年心不得
其餘萬事盡依然
　　　恨去年
老去猶耽酒春來不著家去年來較晩不見洛陽花
　　　早出晩歸
早起或因攜酒出晩歸多是看花回若抛風景長閒坐
自問東京作底來
　　　魏王堤
花寒嬾發鳥慵啼信馬閒行到日西何處未春先有思
柳條無力魏王堤
　　　甞黄醅新酎憶㣲之
世間好物黄醅酒天上閒人白侍郎愛向卯時謀洽樂
亦曽酉日放麄狂醉來枕麴貧如富(詩云一/醉日富)身後堆金
有若亡元九計程殊未到甕頭一琖共誰嘗
　　　勸行樂
少年信美何曽久春日雖遲不再中歡笑勝愁歌勝哭
請君莫道等頭空
　　　老慵
豈是交親向我疎老慵自愛閉門居近來漸喜知聞斷
免惱嵇康索報書
　　　酬别㣲之(臨都驛/醉後作)
澧頭峽口錢唐岸三別都經二十年且喜筋骸俱健在
勿嫌鬚鬢各皤然君歸北闕朝天帝我住東京作地仙
博望自來非棄置承明重入莫拘牽醉收杯杓停燈語
寒展衾裯對枕眠猶被分司官繫絆送君不得過甘泉
　　　予與微之老而無子發扵言歎著在詩篇今年
　　　　冬各有一子戲作二什一以相賀一以自嘲
常憂到老都無子何況新生又是兒隂徳自然宜有慶
(于公隂徳/其後蕃昌)皇天可得道無知(皇天無知/伯道無兒)一園水竹今為
主(㣲之履信新/居多水竹也)百巻文章更付誰(微之文集/凡一百卷)莫慮鵷雛
無浴處即應重入鳯皇池
　(立名按韻語陽秋樂天五十八始得阿崔微之五十/一始得道保同時得嗣相與唱酬甚喜後二子俱以)
　(三嵗/亡)
五十八翁方有後靜思堪喜亦堪嗟一珠甚小還慙蚌
九子雖多不羨鴉秋月晩生丹桂實春風新長紫蘭芽
持杯祝願無他語慎勿頑愚似汝爺
　　　自問
年來私自問何故不歸京佩玉腰無力看花眼不明老
慵難發遣春病易滋生賴有彈琴女時時聴一聲
　　　晩桃花
一樹紅桃亞拂池竹遮松䕃晩開時非因斜日無由見
不是閑人豈得知寒地生材遺較易貧家養女嫁常遲
春深欲落誰憐惜白侍郎來折一枝
　　　夜調琴憶崔少卿
今夜調琴忽有情欲彈惆悵憶崔卿何人解愛中徽上
秋思邊頭八九聲
　　　阿崔
謝病臥東都羸然一老夫孤單同伯道遲暮過商瞿豈
料鬢成雪方看掌弄珠巳衰寧望有雖晩亦勝無蘭入
前春夢桑懸昨日弧里閭多慶賀親戚共歡娱膩剃新
胎髪香綳小繡襦玉芽開手爪酥顆㸃肌膚弓冶將傳
汝琴書勿墜吾未能知壽夭何暇慮賢愚乳氣初離殻
啼聲漸變雛何時能反哺供養白頭烏
　　　贈鄰里往還
問予何故獨安然免被飢寒㛰嫁牽骨肉都盧無十口
糧儲依約有三年但能抖擻人間事便是逍遥地上仙
惟恐往還相厭賤南家飲酒北家眠
　　　王子晉廟
子晉廟前山月明人間往往夜吹笙鸞吟鳯唱聴無拍
多似霓裳散序聲
　　　晩起
起晩憐春暖歸遲愛月明放慵長飽睡聞健且閒行北
闕停朝簿西方入社名惟吟一句偈無念是無生
　　　酬皇甫賔客
𤣥晏家風黄綺身深居髙臥養精神性慵無病常稱病
心足雖貧不道貧竹院君閒銷永日花亭我醉送殘春
自嫌詩酒猶多興若比先生是俗人
　　　池上贈韋山人
新竹夾平流新荷拂小舟衆皆嫌好拙誰肯伴閒遊客
為忙多去僧因飯暫留獨憐韋處士盡日共悠悠
　　　無夢
老眼花前暗春衣雨後寒舊詩多忘却新酒且嘗看拙
定於身穏慵應趁伴難漸消名利想無夢到長安
　　　對小潭寄逺上人
小潭澄見底閒客坐開襟借問不流水何如無念心彼
惟清且淺此乃寂而深是義誰能荅明朝問道林
　　　閑吟二首
畱司老賓客春盡興如何官寺行香少僧房寄宿多閑
傾一琖酒醉聴兩聲歌憶得陶潛語羲皇無以過
閒遊來早晩巳得一周年嵩洛供雲水朝廷乞俸錢長
歌時獨酌飽食後安眠聞道山榴發明朝向玉泉
　　　獨遊玉泉寺(三月三/十日)
雲樹玉泉寺肩轝半日程更無人作伴祗共酒同行新
葉千萬影殘鶯三兩聲閒遊竟未足春盡有餘情
　　　晩出尋人不遇
籃轝不乗乗晩涼相尋不遇亦何妨輕衣穏馬槐隂下
自要閒行一兩坊
　　　苦熱
頭痛汗盈巾連宵復達晨不堪逢苦熱猶賴是閒人朝
客應煩倦農夫更苦辛始慙當此日得作自由身
　　　銷暑
何以銷煩暑端居一院中眼前無長物牕下有清風熱
散由心靜涼生為室空此時身自得難更與人同
　　　行香歸
出作行香客歸如坐夏僧牀前雙草屨檐下一紗燈珮
委腰無力冠欹髪不勝鸞臺龍尾道合盡少年登
　　　同王十七庶子李六員外鄭二侍御同年四人
　　　　遊龍門有感而作
一曲悲歌酒一尊同年零落幾人存世如閱水應堪嘆
名似浮雲豈足論各従仕禄休明代共感平生知已恩
今日與君重上處龍門不是舊龍門
　　　池上小宴問程秀才
洛下林園好自知江南景物暗相隨淨淘紅粒罯香飯
薄切紫鱗烹水葵雨滴篷聲青雀舫浪揺花影白蓮池
停杯一問蘇州客何似吳松江上時
　　　橋亭卯飲
卯時偶飲齋時臥林下髙橋橋上亭松影過牕眠始覺
竹風吹面醉初醒就荷葉上包魚鮓當石渠中浸酒缾
生計悠悠身兀兀甘従妻喚作劉伶
　　　舟中夜坐
潭邊霽後多清景橋下涼來足好風秋鶴一雙船一隻
夜深相伴月明中
　　　戲和㣲之荅竇七行軍之作(依本/韻)
旌鉞従櫜鞬賓僚禮數全䕫龍來要地鵷鷺下遼天赭
汗騎驕馬青蛾舞醉仙合成江上作散到洛中傳陋巷
能無酒貧池亦有船春裝秋未寄謾道有閒錢
　　　閒忙
奔走朝行内棲遲林墅間多因病後退少及健時還斑
白霜侵鬢蒼黄日下山閑忙俱過日忙較不如閑
　　　西風
西風來幾日一葉巳先飛新霽乗輕屐初涼換熟衣淺
渠銷漫水疎竹漏斜暉薄暮青苔巷家僮引鶴歸
　　　題西亭
多見朱門富貴人林園未畢即無身我今幸作西亭主
巳見池塘五度春
　　　觀游魚
繞池閒步看魚游正值兒童弄釣舟一種愛魚心各異
我來施食爾垂鈎
　　　看采蓮
小桃閒上小蓮船半采紅蓮半白蓮不似江南惡風浪
芙蓉池在臥牀前
　　　看采菱
菱池如鏡淨無波白㸃花稀青角多時唱一聲新水調
謾人道是采菱歌
　　　夭老
早世身如風裏燭暮年髪似鏡中絲誰人斷得人間事
少夭堪傷老又悲
　　　秋池
洗浪清風透水霜水邊閒坐一繩牀眼塵心垢見皆盡
不是秋池是道場
　　　登天宫閣
午時乗興出薄暮未能還髙上煙中閣平看雪後山委
形羣動裏任性一生間洛下多閒客其中我最閒
　　　新雪二首(寄楊/舍人)
不思北省煙霄地不憶南宫風月天惟憶靜恭楊閣老
小園新雪煖爐前
不思朱雀街東鼓不憶青龍寺後鐘唯憶夜深新雪後
新昌臺上七株松
　　　日髙臥
怕寒放嬾日髙卧臨老誰言牽率身夾幕繞房深似洞
重裀襯枕暖於春小青衣動桃根起嫩緑醅浮竹葉新
未裹頭前傾一琖何如衝雪趁朝人
　　　和微之任校書郎日過三鄉
三鄉過日君年幾今日君年五十餘不獨年催身亦變
校書郎變作尚書
　　　和㣲之十七與君别及隴月花枝之詠
别時十七今頭白惱亂君心三十年垂老休吟花月句
恐君更結後身縁
　　　和㣲之歎槿花
朝榮殊可惜暮落實堪嗟若向花中比猶應勝眼花
　　　思往喜今
憶除司馬向江州及此凡經十五秋雖在簪裾從俗累
半尋山水是閒遊謫居終帶鄉關思領郡猶分邦國憂
争似如今作賔客都無一念到心頭
　　　題平泉薛家雪堆莊
怪石千年應自結靈泉一帶是誰開蹙為宛轉青蛇項
噴作玲瓏白雪堆赤日旱天長看雨𤣥隂臘月亦聞雷
所嗟地去都門逺不得肩轝每日來
　　　和微之道保生三日
相看鬢似絲始作弄璋詩且有承家望誰論得力時莫
興三日歎猶勝七年遲(予老㣲/之七嵗)我未能忘喜君應不合
悲嘉名稱道保乞姓號崔兒但恐持相並蒹葭瓊樹枝
　　　哭皇甫七郎中(湜/)
志業過𤣥晏詞華似禰衡多才非福禄薄命是聰明不
得人間壽還留身後名涉江文一首便可敵公卿(持正/竒文)
(甚多涉江/一章尤著)
　　　晩起
爛熳朝眠後頻伸晩起時煖爐生火早寒鏡裹頭遲融
雪煎香茗調酥煑乳糜慵饞還自哂快活亦誰知酒性
温無毒琴聲澹不悲榮公三樂外仍弄小男兒
　　　疑夢二首
莫驚寵辱虚憂喜莫計恩讎浪苦辛黄帝孔邱無處問
安知不是夢中身
鹿疑鄭相終難辨蝶化莊生詎可知假使如今不是夢
能長於夢幾多時
　　　夜宴惜别
笙歌旖旎曲終頭轉作離聲滿坐愁箏怨朱絃從此斷
燭啼紅淚為誰流夜長似嵗歡宜盡醉未如泥飲莫休
何況雞鳴即須别門前風雨冷修修
　　　歸來二周歲
歸來二周嵗二嵗似須臾池藕重生葉林鴉再引雛時
豐實倉廩春暖葺庖廚更作三年計三年身健無
　　　吾土
身心安處為吾土豈限長安與洛陽水竹花前謀活計
琴詩酒裏到家鄉榮先生老何妨樂楚接輿歌未必狂
不用將金買莊宅城東無主是春光
　　　題岐王舊山池石壁
樹深藤老竹迴環石壁重重錦翠斑俗客看來猶解愛
忙人到此亦須閑況當霽景涼風後如在千巖萬壑間
黄綺更歸何處去洛陽城内有商山
　　　病眼花
頭風目眩乗衰老祗有増加豈有瘳(傳云有加/而無瘳)花發眼
中猶足怪柳生肘上亦須休大窠羅綺看纔辨小字文
書見便愁必若不能分黑白却應無悔復無尤
　　　早飲醉中除河南尹敇到
雪擁衡門水滿池温爐卯後煖寒時緑醅新酎嘗初醉
黄紙除書到不知厚俸自來誠忝濫老身欲起尚遲疑
應須了却邱中計女嫁男㛰三徑資
　　　除夜
病眼少眠非守嵗老心多感又臨春火銷燈盡天明後
便是平頭六十人
　　　府西池
柳無氣力枝先動池有波紋氷盡開今日不知誰計㑹
春風春水一時來
　　　天津橋
津橋東北斗亭西到此令人詩思迷睂月晩生神女浦
臉波春傍窈娘堤柳絲嫋嫋風繰出草縷茸茸雨剪齊
報道前驅少呼喝恐驚黄鳥不成啼
　　　不准擬二首
籃轝騰騰一老夫褐裘烏帽白髭鬚早衰饒病多蔬食
筋力消磨合有無不准擬身年六十上山仍未要人扶
憶昔謫居炎瘴地巴猿引哭虎隨行多扵賈誼長沙苦
(予自左遷江/峽凡經七年)小較潘安白髪生不准擬身年六十遊春
猶自有心情
　　　府中夜賞
櫻桃㕔院春偏好石井闌堂夜更幽白粉牆頭花半出
緋紗燭下水平流閒留賓客嘗新酒醉領笙歌上小舟
舞袖飄颻棹容與忽疑身是夢中遊
　　　府西池北新葺水齋即事招賔偶題十六韻
繚繞府西面潺湲池北頭鑿開明月峽決破白蘋洲清
淺漪瀾急夤縁浦嶼幽直衝行徑斷平入臥齋流石疊
青稜玉波翻白片鷗噴時千㸃雨澄處一泓油絶境應
難别(悲列/切)同心豈易求少逢人愛翫多是我淹畱夾岸
鋪長簟當軒泊小舟枕前看鶴浴牀下見魚㳺洞户斜開
扇疎簾半上鈎紫浮萍泛泛碧亞竹修修讀罷書仍展
棊終局未收午茶能散睡卯酒善消愁檐雨晩初霽牕
風涼欲休誰能伴老尹時復一閒遊
　　　哭崔兒
掌珠一顆兒三歲鬢雪千莖父六旬豈料汝先為異物
常憂吾不見成人悲腸自斷非因劔啼眼加昬不是塵
懷抱又空天黙黙依前重作鄧攸身
　　　初喪崔兒報㣲之晦叔
書報㣲之晦叔知欲題崔字淚先垂世間此恨偏敦我
(敦音堆/見詩注)天下何人不哭兒蟬老悲鳴抛蛻後龍眠驚覺
失珠時文章千帙官三品身後傳誰庇廕誰
　　　府齋感懷酬夢得(時初喪崔兒夢得以詩相安/云従此期君比瓊樹一枝吹)
　　　　(折一枝生故有/此落句以報之)
府伶呼喚争先到家醖提攜動輒隨合是人生開眼日
自當年老歛睂時丹砂鍊作三銖土𤣥髪看成一把絲
勞寄新詩逺安慰不聞枯樹更生枝
　　　齋居
香火多相對葷腥久不嘗黄耆數匙粥赤箭一甌湯厚
俸將何用閒居不可㤀明年官滿後擬買雪堆莊
　　　與諸道者同遊二室至九龍潭作
喜逢二室逰仙子厭作三川守土臣舉手摩挲潭上石
開襟抖擻府中塵他日終為獨往客今朝未是自由身
若言尹是嵩山主三十六峰應笑人
　　　履道池上作
家池動作經旬别松竹琴魚好在無樹暗小巢藏巧婦
渠荒新葉長慈姑不因車馬時時到豈覺林園日日蕪
猶喜春深公事少每來花下得踟蹰
　　　六十拜河南尹
六十河南尹前途足可知老應無處避病不與人期幸
遇芳菲日猶當强健時萬金何假藉一琖莫推辭流水
光隂急浮雲富貴遲人間若無酒盡合鬢成絲
　　　重修府西水亭院
因下疏為沼隨髙築作臺龍門分水入金谷取花栽繞
岸行初匝憑軒立未迴園西有池位畱與後人開
　　　與諸公同出城觀稼
老尹醉醺醺來隨年少羣不憂頭似雪但喜稼如雲嵗
望千箱積秋憐五榖分何人知帝力堯舜正為君
　　　水堂醉臥問杜三十一
聞君洛下住多年何處春流最可憐為問魏王堤岸下
何如同徳寺門前無妨水色堪閒玩不得泉聲伴醉眠
那似此堂簾幕底連明連夜碧潺湲
　　　歲暮言懷
職與才相背心將口自言磨鉛教切玉驅鶴遣乗軒只
合居巖窟何因入府門年終苦無替轉恐負君恩
　　　座中戲呈諸少年
衰容禁得無多酒秋鬢新添幾許霜縱有風情應澹薄
假如老健莫誇張興來吟詠従成癖飲後酣歌少放狂
不為倚官兼挾勢因何入得少年場
　　　雪後早過天津橋偶呈諸客
官橋晴雪曉峨峨老尹行吟獨一過紫綬相輝應不惡
白鬚同色復如何悠揚短景凋年急牢落衰情感事多
猶賴洛中饒醉客時時䛏我喚笙歌
　　　新製綾襖成感而有詠
水波文襖造新成綾軟綿勻温復輕晨興好擁向陽坐
晩出宜披蹋雪行鶴氅毳疎無實事木棉花冷得虚名
宴安往往歡侵夜臥穏昬昬睡到明百姓多寒無可救
一身獨煖亦何情心中為念農桑苦耳裏如聞飢凍聲
爭得大裘長萬丈與君都蓋洛陽城
　(立名按樂天詩多學杜葛常之云杜甫茅屋為秋風/所破歌安得廣厦千萬間大庇天下寒士多歡顔風)
　(雨不動安如山於乎何時眼前見此屋吾廬獨破受/凍死亦足此飢寒而憫人飢寒者也樂天新置布裘)
　(詩及新製綾襖成詩此飽煖而憫人饑寒/者也芥隠筆記云樂天此詩與子美一意)
　　　早春雪後贈洛陽李長官長水鄭明府二同年
獻嵗晴和風景新銅駝街郭暖無塵府庭共賀三川雪
縣道分行百里春朱紱洛陽官位屈青袍長水俸錢貧
有何功徳紆金紫若比同年是幸人
　　　醉吟
醉來忘渇復忘饑冠帶形骸杳若遺耳底齋鐘初過後
心頭卯酒未消時臨風朗詠従人聽看雪閒行任馬遲
應被衆疑公事慢承前府尹不吟詩
　　　府酒五絶
　　　　變法
自慙到府來周歲恵愛威稜一事無惟是改張官酒法
漸從濁水作醍醐
　　　　招客
日午㣲風且暮寒春風冷峭雪乾殘碧氊帳下紅爐畔
試為來嘗一琖看
　　　　辨味
甘露太甜非正味醴泉雖潔不芳馨杯中此物何人别
柔旨之中有典刑
　　　　自勸
憶昔羇貧應舉年脫衣典酒曲江邊十千一斗猶賖飲
何況官供不著錢
　　　諭妓
燭淚夜粘桃葉袖酒痕春汚石榴帬莫辭辛苦供歡宴
老後思量悔煞君
　　　晩歸早出
筋力年年減風光日日新退衙歸逼夜拜表出侵晨何
處臺無月誰家池不春莫言無勝地自是少閒人坐厭
推囚案行嫌引馬塵幾時辭府印却作自由身
　　　南龍興寺殘雪
南龍興寺春晴後緩步徐吟繞四廊老趁風花應不稱
閒尋松雪正相當吏人引従多乗轝賓客逢迎少下堂
不擬人間更求事些些疎嬾亦何妨
　　　天宫閣早春
天宫髙閣上何頻每上令人耳目新前日晩登縁看雪
今朝晴望為迎春林鶯何處吟箏柱牆柳誰家曬麴塵
可惜三川虚作主風光不屬白頭人
　　　履道居三首
莫嫌地窄林亭小莫厭貧家活計㣲大有髙門鏁寛宅
主人到老不曽歸
東里素帷猶未徹南鄰丹旐又新懸衡門蝸舍自慙媿
收得身來巳五年
世事平分衆所知何嘗苦樂不相隨唯餘耽酒狂歌客
只有樂時無苦時
　　　和夢得冬日晨興
漏傳初五㸃雞報第三聲帳下從容起牕間曨􁀙明照
書燈未滅煖酒火重生理曲絃歌動先聞唱渭城
　　　雪夜對酒招客
帳小青氊暖杯香緑蟻新醉憐今夜月歡憶去年人暗
落燈花燼閒生草座塵慇懃報絃管明日有嘉賔
　　　贈晦叔憶夢得
自别崔公四五秋因何臨老轉風流歸來不說秦中事
歇定唯謀洛下遊酒面浮花應是喜歌睂歛黛不闗愁
得君更有無厭意猶恨尊前欠老劉
　　　醉後重贈晦叔
老伴知君少歡情向我偏無論疎與數相見輙欣然各
以詩成癖俱因酒得仙笑迴青眼語醉並白頭眠豈是
今投分多疑宿結縁人間更何事攜手送衰年
　　　睡覺
星河耿耿漏緜緜月暗燈㣲欲曙天轉枕頻伸書帳下
披裘箕踞火爐前老眠早覺常殘夜病力先衰不待年
五欲巳消諸念息世間無境可勾牽
　
　
　
　
　
　白香山詩集巻三十
欽定四庫全書
　白香山詩集巻三十一　　　歙縣汪立名編
　　後集一(律詩凡/七十首)
　　　和令狐相公寄劉郎中兼見示長句
日月天衢仰面看尚淹池鳯滯臺鸞碧幢千里空移鎮
赤筆三年未轉官别後縱吟終少興病来雖飲不多歡
酒軍詩敵如相遇臨老猶能一據鞍
　　　即事
見月連宵坐聞風盡日眠室香羅藥氣籠煖焙茶煙鶴
啄新晴地雞栖薄暮天自看淘酒米倚杖小池前
　　　期宿客不至
風飄雨灑簾帷故竹映松遮燈火深宿客不来嫌冷落
一尊酒對一張琴
　　　問移竹
問君移竹意如何慎勿排行但間窠多種少栽皆有意
大都少校不如多
　　　重陽席上賦白菊
滿園花菊鬱金黄中有孤叢色似霜還似今朝歌酒席
白頭翁入少年場
　　　偶吟二首
眼下有衣兼有食心中無喜亦無憂正如身後有何事
應向人間無所求靜念道經深閉目閒迎禪客小低頭
猶殘少許雲泉興一嵗龍門數度逰
晴教曬藥泥茶竈閑看科松洗竹林活計縱貧長淨潔
池亭雖小頗幽深廚香炊黍調和酒窗暖安絃拂拭琴
老去生涯祗如此更無餘事可勞心
　　　何處春先到
何處春先到橋東水北亭凍花開未得冷酒酌(一作/著)難
醒就日移輕榻遮風展小屏不勞人勸醉鶯語漸丁寜
　　　勉閒逰
天時人事常多故一嵗春能幾䖏逰不是塵埃便風雨
若非疾病即悲憂貧窮心苦多無興富貴身忙不自由
唯有分司官恰好閒遊雖老未能休
　　　寄兩銀榼與裵侍郎因題兩絶句
貧無好物堪為信雙榼雖輕意不輕願奉謝公池上酌
丹心緑酒一時傾
慣和麴糵堪盛否重用鹽梅試洗看小器不知容幾許
襄陽米賤酒升寛(銀匠洗銀多以/鹽花梅漿也)
　　　小橋栁
細水涓涓似淚流日西惆悵小橋頭衰楊葉盡空枝在
猶被霜風吹不休
　　　哭微之二首
八月涼風吹白幕寢門廊下哭微之妻孥朋友來相弔
唯道皇天無所知
文章卓犖生無敵風骨英靈歿有神哭送咸陽北原上
可能隨例作灰塵
　(立名按紀事太和中稹拜左丞相自越過洛别樂天/云君應怪我流連久我欲與君辭别難白頭徒侣漸)
　(稀少明日恐君無此歡又云自識君来三度别這囘/白盡老髭鬚戀君不去君須㑹知得後囘相見無未)
　(幾死于鄂樂天哭之曰始以詩交終以詩訣兹筆相/訣其今日乎○稹以太和三年過洛五年卒于鄂州)
　(六年葬咸陽書録解題元稹與樂天齊名文章相上/下出處亦不相悖晩而欲速託依奄宦得相卒為小)
　(人之歸而居易始終全節/嗚呼為士者可以監矣)
　　　雪夜喜李郎中見訪兼酬所贈
可憐今夜鵝毛雪引得髙情鶴氅人紅蠟燭前明似晝
青氊帳裏暖如春十分滿琖黄金液一尺中庭白玉塵
對此欲留君便宿詩情酒分合相親
　　　任老
不愁陌上春光盡亦任庭前日影斜面黑眼昏頭雪白
老應無可更增加
　　　勸歡
火急歡娱切勿遲眼看老病悔難追尊前花下歌筵裏
㑹有求來不得時
　　　荅王尚書問履道池舊橋
虹梁雁齒隨年換素板朱闌逐日修但恨尚書能久别
莫愁州守不頻逰重移舊柱開中眼亂種新花擁兩頭
李郭小船何足問待君乘過濟川舟
　　　晩歸府
晩從履道來歸府街路雖長尹不嫌馬上涼於牀上坐
緑槐風透紫蕉衫
　　　從龍潭寺至少林寺題贈同逰者
山屐田衣六七賢搴芳蹋翠弄潺湲九龍潭月落杯酒
三品松風飄管絃强健且宜逰勝地清涼不覺過炎天
始知駕鶴乘雲外别有逍遥地上仙
　　　夜從法王寺下歸嶽寺
雙刹夾虚空縁雲一徑通似從忉利下如過劒門中燈
火光初合笙歌曲未終可憐獅子座舁出淨名翁
　　　宿龍潭寺
夜上九潭誰是伴雲隨飛蓋月隨杯明年尚作三川守
此地兼将歌舞來
　　　嵩陽觀夜奏霓裳
開元遺曲自淒涼况近秋天調是商愛者誰人唯白尹
奏時何處在嵩陽迥臨山月聲彌怨散入松風韻更長
子晉少姨聞定怪人間亦便有霓裳
　(立名按韻語陽秋云沈存中謂霓裳為道調法曲觀/公此詩則霓裳用商調非道調明矣厥後文人往往)
　(指為亡國之音如杜牧詩霓裳/一曲千峯上舞破中原始下來)
　　　過元家履信宅
雞犬喪家分散後園林失主寂寥時落花不語空辭樹
流水無情自入池風蕩醼船初破漏雨淋歌閣欲傾欹
前庭後院傷心事唯是春風秋月知
　　　和杜録事題紅葉
寒山十月旦霜葉一時新似燒非因火如花不待春連
行排絳帳亂落剪紅巾解駐籃轝看風前唯兩人
　　　題崔常侍濟上别墅(時常侍以長告罷/歸今故先報泉石)
求榮爭寵任紛紛脱棄金貂祗有君散員疎去未為貴
小邑陶休何足云山色好當晴後見泉聲宜向醉中聞
主人憶爾爾知否抛却青雲歸白雲
　　　過温尚書舊莊
白石清泉抛濟口碧幢紅斾照河陽村人都不知時事
猶自呼為處士莊
　　　天壇峰下贈杜録事
年顔氣力漸衰殘王屋中峰欲上難頂上将探小有洞
(小有洞在/天壇頂上)喉中須嚥大還丹(時杜方鍊/伏火砂次)河車九轉宜精
鍊火候三年在好看他日藥成分一粒與君先去埽天
壇
　　　贈僧五首
　　　　鉢墖院如大師(師年八十三登壇秉律凡六/十年每嵗於師處授八闗戒)
　　　　(者九/度)
百千萬劫菩提種入十三年功徳林若不秉持僧行苦
將何報荅佛恩深慈悲不瞬諸天眼清淨無塵幾地心
每嵗八關蒙九授慇懃一戒重千金
　　　　神照上人(照以説壇/為佛事)
心如定水隨形應口似懸河逐病治曾向衆中先禮拜
西方去日莫相遺
　　　　自逺禪師(逺以無事/為佛事)
自出家來常自在縁身一衲一繩牀令人見即心無事
每一相逢是道場
　　　　宗實上人(實即樊司空之子/捨官位妻子出家)
榮華恩愛棄成唾戒定真如和作香今古雖殊同一法
瞿曇抛却轉輪王
　　　　清閒上人(自蜀入洛於長/夀寺説法度人)
梓潼眷屬何年别長夀壇場近日開應是蜀人皆度了
法輪移向洛中來
　　　彈秋思
信意閒彈秋思時調清聲直韻疎遲近來漸喜無人聴
琴格髙低心自知
　　　自詠
隨宜飲食聊充腹取次衣裘亦煖身未必得年非痩薄
無妨長福是單貧老龜豈羨犧牲飽蟠木寜爭桃李春
隨分自安心自斷是非何用問閑人
　　　分司初到洛中偶題六韻兼戲呈馮尹
相府念多病春宫容不才官銜依(一作/隨)口得俸料逐身
來白首林園在紅塵車馬廻招呼新客旅(一作/侣)埽掠舊
池臺小舫宜攜樂新荷好葢杯不知金谷主早晩賀筵
開
　　　春風
春風先發苑中梅櫻杏桃棃次第開薺花榆莢深邨裏
亦道春風為我來
　　　洛橋寒食日十韻
上苑風煙好中橋道路平蹴毬塵不起潑火雨新晴宿
醉頭仍重晨逰眼乍明老慵雖省事春誘尚多情遇客
踟躕立尋花取次行連錢嚼金勒鑿落寫銀罌府醖傷
教送官娃豈要迎舞腰那及栁歌舌不如鶯鄉國真堪
戀光隂可合輕三年遇寒食盡在洛陽城
　　　快活
可惜鶯啼花落處一壺濁酒送殘春可憐月好風涼夜
一部清商伴老身飽食安眠消日月閑談冷笑接交親
誰知将相王侯外别有優游快活人
　　　送令狐相公赴太原
六纛雙旌萬鐵衣并汾舊路滿光輝青衫書記何年去
紅斾将軍(藩鎮例/驅紅斾)昨日歸詩作馬蹄隨筆走獵酣鷹翅
伴觥飛北都莫作多時計再為蒼生入紫微
　　　不出
檐前新葉覆殘花席上餘杯對早茶好是老身消日䖏
誰能騎馬傍人家
　　　惜落花
夜來風雨急無復舊花林枝上三分落園中一寸深日
斜啼鳥思春盡老人心莫怪添杯飲情多酒不禁
　　　老病
晝聴笙歌夜醉眠若非月下即花前如今老病須知分
不負春來二十年
　　　憶晦叔
逰山弄水攜詩巻看月尋花把酒杯六事盡思君作伴
幾時歸到洛陽來
　　　送徐州髙僕射赴鎮
大(一作/伏)紅斾引碧幢(一作/油)旌新拜將軍指㸃行戰將易
求何足貴書生難得始堪榮離筵歌舞花叢散候騎刀
槍雪隊迎應笑蹉跎白頭尹風塵唯管洛陽城
　　　琴酒
耳根得聴琴初暢心地忘機酒半酣若使啓期兼解醉
應言四樂不言三
　　　聴幽蘭
夢中古曲是幽蘭為我殷勤更弄看欲得身心俱静好
自彈不及聴人彈
　　　六年秋重題白蓮
素房含露玉冠鮮紺葉揺風鈿扇圓本是吳州供進藕
今為伊水寄生蓮移根到此三千里結子經今六七年
不獨池中花故舊兼乘舊日采花船
　　　元相公輓歌詞三首
銘旌官重威儀盛騎吹聲䋣鹵簿長後魏帝孫唐宰相
六年七月葬咸陽
墓門已閉笳簫去唯有夫人哭不休蒼蒼露草咸陽壠
此是千秋第一秋
送葬萬人皆慘澹反虞駟馬亦悲鳴琴書劒佩誰收拾
三嵗遺孤新學行
　　　重脩香山寺畢題二十二韻以紀之
　　　　(附修香山寺記洛都四野山水之勝龍門首/焉龍門十寺觀逰之勝香山首焉香山之壊)
　　　　(久矣樓亭騫崩佛僧暴露士君子惜之予亦/惜之佛弟子恥之予亦恥之頃予為庶子賔)
　　　　(客分司東都時性好閒逰靈蹟勝槩靡不周/覽毎至兹寺慨然有葺完之願焉迨今七八)
　　　　(年幸為山水主是償初心復始願之秋也似/有縁㑹果成就之予早與故元相國微之定)
　　　　(交於生死之間𠖇心於因果之際去年秋微/之将薨以墓誌文見託既而元氏之老状其)
　　　　(臧獲輿馬綾帛洎銀鞍玉帶之物價當六七/十萬為謝文之贄來致於予予念平生分文)
　　　　(不當辭贄不當納自秦抵洛往返再三訖不/得巳廻施兹寺因請悲智僧清閒主張之命)
　　　　(謹幹将士復掌治之始自寺前亭一所登寺/橋一所連橋廊七間次至石樓一所連廊六)
　　　　(間次東佛龕大屋十一間次南賓院堂一所/大小屋共七間凡支壊補缺壘隤覆漏杇墁)
　　　　(之功必精赭堊之飾必良雖一日必葺越三月/而就譬如長者壊宅欝為導師化城於是龕像)
　　　　(無燥濕陊泐之危寺僧有經行宴坐之安逰/者得息肩觀者得寓目闗塞之氣色龍潭之)
　　　　(景象香山之泉石石樓之風月與往來者耳/目一時而新士君子佛弟子豁然如釋憾刷)
　　　　(恥之為清閒上人與予及微之皆夙舊也交/情願力盡得知之感往念來歡且贊曰凡此)
　　　　(利益皆名功徳而是功徳應歸微之必有以/滅宿殃薦𠖇福也予應曰嗚呼乘此功徳安)
　　　　(知他劫不與微之結後縁於兹土乎因此行/願安知他生不與微之復同逰於兹寺乎言)
　　　　(及於斯漣洏涕下唐太和六年八/月一日河南尹太原白居易記)
闕塞龍門口祇園鷲嶺頭曾隨減劫壊今遇勝縁修再
瑩新金刹重裝舊石樓病僧皆引起忙客亦淹留四望
窮沙界孤標出贍洲地圖鋪洛邑天柱倚崧丘兩面蒼
蒼岸中心瑟瑟流波翻八灘雪堰護一潭油臺殿朝彌
麗房廊夜更幽千花髙下墖一葉往來舟岫合雲初吐
林開霧半收靜聞樵子語逺聴櫂郎謳官散殊無事身
閒甚自由吟來攜筆研宿去抱衾裯霽月當窗白涼風
滿簟秋煙香封藥竈泉冷洗茶甌南祖心應學西方社
可投先宜知止足次要悟浮休覺路隨方樂迷塗到老
愁須除愛名障莫作戀家囚便合窮年住何言竟日逰
可憐終老地此是我菟裘
　　　卧聴法曲霓裳
金磬玉笙和(一作/調)已久牙牀角枕睡常遲朦朧閒夢初
成後宛轉柔聲入破時樂可理心應不謬酒能陶性信
無疑起嘗殘酌聴餘曲斜背銀缸半下帷
　　　結之
歡愛今何在悲啼亦是空同為一夜夢共過十年中
　　　五鳯樓晩望(六年八月/十日作)
晴陽晩照溼烟消五鳯樓髙天泬寥野緑全經朝雨洗
林紅半被暮雲燒龍門翠黛睂相對伊水黄金線一條
自入秋來風景好就中最好是今朝
　　　寄劉蘇州
　　　　(附與劉蘇州書夢得閣下前者枉手札數幅/兼惠荅憶春草報白君巳下五六章發函披)
　　　　(文而後喜可知也又覆視書中有攘臂痛拳之/戲笑與忭㑹甚樂甚樂誰復知之因有所云續)
　　　　(前言之戲耳試為留聴與閣下在長安時合/所著詩數百首題為劉白唱和集巻上下去)
　　　　(年冬夢得由禮部郎中集賢學士遷蘇州刺/史氷雪塞路自秦徂吳僕方守三川得為東)
　　　　(道主閣下為僕税駕十五日朝觴夕詠頗極/平生之歡各賦數篇視草而别嵗月易邁行)
　　　　(復周星一往一來忽又盈篋誠知老醜冗長/為少年者所嗤然吳苑洛城相去二三千里)
　　　　(捨此何以啓齒而解頤哉嗟乎微之先我去/矣詩敵之勍者非夢得而誰前後相荅彼此)
　　　　(非一彼雖無虛可擊此亦非利不行但止交/綏未嘗失律然得雋之句警策之篇多因彼)
　　　　(唱此和中得之他人未能發也所以輒自愛/重今復編而次焉以附前集合前三巻題此)
　　　　(巻為下遷前下為中命曰劉白呉洛寄和巻自/太和六年冬送夢得之任之作始居易頓首)
　　　　(立名按姑蘇志禹錫以太和五年冬除蘇州/刺史六年二月至任此云六年蓋傳寫之誤)
　　　　(送夢得之任一首集中/失載今蒐入補遺巻)
去年八月哭微之今年八月哭敦詩何堪老淚交流日
多是秋風揺落時泣罷幾囘深自念情來一倍苦相思
同年同病同心事除却蘇州更是誰
　　　送客
病上籃轝相送來衰容秋思兩悠哉涼風嫋嫋吹槐子
却請行人勸一杯
　　　秋思
夕照紅於燒晴空碧勝藍獸形雲不一弓勢月初三雁
思來天北砧愁滿水南蕭條秋氣味未老巳深諳
　　　酬夢得秋夕不寐見寄
碧簟絳紗帳夜涼風景清病聞和藥氣渴聴碾茶聲露
竹偷燈影煙松護月明何言千里隔秋思一時生
　　　題周家歌者
清𦂳如敲玉深圓似轉簧一聲腸一斷能有幾多腸
　　　憶夢得(夢得能唱竹/枝聞者愁絶)
齒髪各蹉跎疎慵與病和愛花心在否見酒興如何年
長風情少官髙俗慮多幾時紅燭下聞唱竹枝歌
　　　贈同座
春黛雙蛾斂(一作/嫩)秋蓬兩鬢侵謀歡身太晩恨老意彌
深薄解燈前舞尤能酒後吟花叢便不入猶自未甘心
　　　夜招晦叔
庭草留霜池結氷黄昏鐘絶凍雲凝碧氊帳上正飄雪
紅火爐前初炷燈髙調秦箏一兩弄小花蠻榼二三升
為君更奏湘神曲夜就儂家能不能
　　　戲荅皇甫監(時皇甫監/初喪偶)
寒宵勸酒君須飲君是孤眠七十身莫道非人身不煖
十分一琖煖於人
　　　和楊師臯傷小姬英英
自従嬌騃一相依共見楊花七度飛玳瑁牀空收枕席
琵琶絃斷倚屏幃人間有夢何曾入泉下無家豈是歸
墳上少啼留取淚明年寒食更霑衣
　　　池邊即事
氊帳胡琴出塞曲蘭塘越棹弄潮聲何言此䖏同風月
薊北江南萬里情
　　　聞樂感鄰
老去親朋零落盡秋來絃管感傷多尚書宅畔悲鄰笛
廷尉門前歎雀羅(東鄰王大理去冬云亡/南鄰崔尚書今秋薨逝)緑綺窗空分
妓女絳紗帳掩罷笙歌歡娱未足身先去爭奈書生薄
命何
　　　太和六年冬暮贈崔常侍晦叔(時為河/南尹)
鬢毛霜一色光景水爭流易過唯冬日難銷是老愁香
開緑蟻酒煖擁褐綾裘已共崔君約尊前倒即休
　　　戲招諸客
黄醅緑醑迎冬􁊌絳帳紅爐逐夜開誰道洛中多逸客
不将書喚不曾來
　　　十二月二十三日作兼呈晦叔
案頭厯日雖未盡向後唯殘六七行牀下酒缾雖不滿
猶應醉得兩三場病身不許依年老拙宦虚教逐日忙
聞健偷閒且歡飲一杯之外莫思量
　
　
　
　
　白香山詩集巻三十一
欽定四庫全書
　白香山詩集巻三十二　　　歙縣汪立名編
　　後集二(律詩凡九/十六首)
　　　七年元日對酒五首
慶弔經過嬾逢迎跪拜遲不因時節日豈覺此時衰
衆老憂添嵗余衰喜入春年開第七秩屈指幾多人
三杯藍尾酒一楪膠牙餳除却崔常侍無人共我爭
今朝吳與洛相憶一欣然夢得君知否俱過本命年(余/與)
(蘇州劉郎中同壬/子嵗今年六十二)
同嵗崔何在同年杜又無(余與吏部崔相公甲子同嵗/與循州杜相公及第同年秋)
(冬二人/俱逝)應無藏避處只有且歡娛
　　　七年春題府㕔
潦倒守三川因循渉四年推誠廢鉤距示恥用蒲鞭以
此稱公事將何銷俸錢雖非好官職嵗久亦妨賢
　　　早春醉吟寄太原令狐相公蘇州劉郎中
雪夜閒逰多秉燭花時蹔出亦提壺别來少遇新詩敵
老去難逢舊飲徒大振威名降北虜勤行惠化活東吳
不知歌酒騰騰興得似河南醉尹無
　　　洛下送牛相公出鎮淮南
北闕至東京風光十六程坐移丞相閣春入廣陵城紅
斾擁雙節白鬚無一莖萬人開路看百吏立班迎閫外
君彌重尊前我亦榮何須身自得将相是門生(元和初/牛相公)
(應制䇿登第三等/余為翰林考覈官)
　　　箏
雲髻飄蕭緑花顔旖旎紅雙眸剪秋水十指剥春蔥楚
豔為門閥秦聲是女工甲明銀玓瓅柱觸玉玲瓏猨苦
啼嫌月鶯嬌語䛏風移愁来手底送恨入絃中趙瑟清
(一作/情)相似胡琴鬧(一作/調)不同慢彈廻斷鴈急奏轉飛蓬
霜珮鏘還委氷泉咽復通珠聮千拍碎刀截一聲終綺
麗精神定矜能意態融歇時情不斷休去思無窮燈下
青春夜(一作清/歌夜)尊前白首翁且聴應得在老耳未多聾
　　　洛中春逰呈諸親友
莫歎年将暮須憐嵗又新府中三遇臘洛下五逢春春
樹花珠顆春塘水麴塵春娃無氣力春馬有精神(詠春/逰一)
(時之/態)並轡鞭徐動連盤酒慢巡經過舊鄰里追逐好交
親笑語銷閑日酣歌送老身一生歡樂事亦不少於人
　　　酬舒三員外見贈長句
自請假來多少日五旬光景佀須臾巳判到老為狂客
不分當春作病夫楊栁花飄新白雪櫻桃子綴小紅珠
頭風不敢多多飲能酌三分相勸無
　　　将歸一絶
欲去公門返野扉預思泉竹巳依依更憐家醖迎春􁊌
一甕醍醐待我歸
　　　罷府歸舊居(自此後重授賓/客歸履道宅作)
陋巷乘籃入朱門挂印廻腰間抛組綬纓上拂塵埃屈
曲閒池沼無非手自開青蒼好竹樹亦是眼看栽石片
擡琴匣松枝閣酒杯此生終老處昨日却歸來
　　　睡覺偶吟
官初罷後歸來夜天欲明前睡覺時起坐思量更無事
身心安樂更誰知
　　　問支琴石
疑因星隕空中落歎被泥埋澗底沈天上定應勝地上
支機未必及支琴提攜拂拭知恩否雖不能言合有心
　　　自喜
身慵難勉强性拙易遲廻布被辰時起柴門午後開忙
驅能者去閒逐鈍人來自喜誰能㑹無才勝有才
　　　裴常侍以題薔薇架十八韻見示因廣為三十
　　　　韻以和之
託質依髙架攢華對小堂晩開春去後獨秀院中央霽
景朱明早芳時白晝長穠因天與色麗共日爭光剪碧
排千萼研朱染萬房煙條塗石緑粉蘂撲雌黄根動彤
雲涌枝揺赤羽翔九微燈炫轉七寶帳熒煌淑氣熏行
徑清隂接歩廊照梁迷藻梲耀壁變雕牆爛若叢然火
殷於葉得霜臙脂含臉笑蘇合裛衣香浹洽濡晨露玲
瓏漏夕陽合羅排勘纈醉暈淺深妝乍見疑廻面遥看
誤斷腸風朝舞飛燕雨夜泣蕭娘桃李慙無語芝蘭讓
不芳山榴何細碎石竹苦尋常蕙慘偎䦨避蓮羞映浦
藏怯教蕉葉戰妒得栁花狂豈可輕嘲詠應須痛比方
畫屏風自展繡繖蓋誰張翠錦挑成字丹砂印著行猩
猩凝血㸃瑟瑟蹙金匡散亂萎紅片尖纖嫩紫芒觸僧
飄毳褐留妓冒羅裳寡和陽春曲多情騎省郎縁誇美
顔色引出好文章東顧辭仁里(語曰里仁為美又裴/君所居名仁和里)西
歸入帝鄉假如君愛殺留著莫移将(裴君題詩之次而/常侍詔到唱和未)
(竟而軒騎/西歸故云)
　　　感舊詩巻
夜深吟罷一長吁老淚燈前溼白鬚二十年前舊詩巻
十人酬和九人無
　　　酬李二十侍郎
筍老蘭長花漸稀衰翁相對惜芳菲殘鶯著雨慵休囀
落絮無風凝不飛行掇木芽供野食坐牽蘿蔓挂朝衣
十年分手今同醉醉未如泥莫道歸
　　　和夢得(夢得來詩云謾讀圖書四十車年年為/郡老天涯一生不得文章力百口空為)
　　　(飽煖/家)
綸閣沈沈無寵命蘇臺籍籍有能聲豈唯不得清文力
但恐空傳冗吏名郎署廻翔何水部江湖留滯謝宣城
所嗟非獨君如此自古才難共命爭
　　　贈草堂宗密上人
吾師道與佛相應念念無為法法能口藏宣傳十二(一/作)
(五/)部心臺照耀百千燈盡離文字非中道長住虚空是
小乘少有人知菩薩行世間只是重髙僧
　　　喜照密閒實四上人見過
紫袍朝士白髯翁與俗乖疎與道通官秩三廻分洛下
交逰一半在僧中臭帑(古孥/字)世界終須出香火因縁久
願同齋後将何充供養西軒泉石北窗風
　　　贈皇甫六張十五李二十三賓客
昨日三川新罷守今年四皓盡分司幸陪散秩閒居日
好是登山臨水時家未苦貧常醖酒身雖衰病尚吟詩
龍門泉石香山月早晩同逰報一期
　　　微之敦詩晦叔相次長逝巋然自傷因成二絶
并失鵷鸞侣空留麋鹿身只應嵩洛下長作獨逰人
長夜君先去殘年我幾何秋風滿衫淚泉下故人多
　　　池上閒詠
青莎臺上起書樓緑藻潭中繫釣舟日晩愛行深竹裏
月明多上小橋頭蹔嘗新酒還成醉亦出中門便當逰
一部清商聊送老白鬚蕭颯管絃秋
　　　涼風歎
昨夜涼風又颯然螢飄葉墜卧牀前逢秋莫歎須知分
已過潘安三十年
　　　和髙僕射罷節度讓尚書授少保分司喜遂游
　　　　山水之作
暫辭八座罷雙旌便作登山臨水行能以忠貞酬重任
不將富貴礙髙情朱門出去簪纓從絳帳歸來歌吹迎
鞍轡鬧裝光滿馬何人信道是書生
　　　送考功崔郎中赴闕
稱意新官又少年秋涼身健好朝天青雲上了無多路
却要徐驅穩著鞭
　　　送楊八給事赴常州
無嗟别青𤨏且喜擁朱輪五十得三品百千無一人須
勤念黎庶莫苦憶交親此外無過醉毗陵何限春
　(立名按容齋隨筆太和七年以李徳裕為相文宗與/論朋黨事時給事中楊虞卿蕭澣中書舍人張元夫)
　(依附權要上干執政下撓有司上惡之於是出楊刺/常州蕭刺鄭州張刺汝州皆李宗閔客也他日上復)
　(言及朋黨宗閔曰臣素知之故虞卿輩皆不與美官/徳裕曰給事中中書舍人非美官而何宗閔失色然)
　(則虞卿之刺毗陵/乃為朝廷所逐耳)
　　　聞歌者唱微之詩
新詩絶筆聲名歇舊巻生塵篋笥深時向歌中聞一句
未容傾耳已傷心
　　　醉送李二十常侍赴鎮浙東
靖安客舍花枝下共脱青衫典濁醪今日洛橋還醉别
金杯翻汙麒麟袍喧闐夙駕君脂轄酩酊離筵我藉糟
好去商山紫芝伴珊瑚鞭動馬頭髙
　　　醉别程秀才
五度龍門㸃額廻却縁多藝復多才貧泥客路粘難出
愁鎻鄉心掣不開何必更遊京國去不如且入醉鄉來
吳絃楚調瀟湘弄為我殷勤送一杯(程生善琴尤/能沉湘曲)
　　　自詠
白衣居士紫芝仙半醉行歌半坐禪今日維摩兼飲酒
當時綺季不請(平/聲)錢等閒池上留賓客隨事燈前有管
絃但問此身銷得否分司氣味不論年
　　　把酒思閒事二首
把酒思閒事春愁誰最深乞錢羈客面落第舉人心月
下低睂立燈前抱厀吟憑君勸一醉勝與萬黄金
把酒思閒事春嬌何䖏多試鞍新白馬弄鏡小青娥掌
上初教舞花前欲按歌憑君勸一醉勸了問如何
　　　衰荷
白露凋花花不殘涼風吹葉葉初乾無人解愛蕭條境
更繞衰叢一匝看
　　　池上送考功崔郎中兼别房竇二妓
文昌列宿徴還日洛浦行雲放散時鵷鷺上天花逐水
無因再㑹白家池
　　　自問
依仁臺廢悲風晩履信池荒宿草春(晦叔亭臺在依仁/微之池館在履信)
自問老身騎馬出洛陽城裏覓何人
　　　送陳許髙僕射赴鎮
敦詩說禮中軍帥重士輕財大丈夫常與師徒同苦樂
不教親故隔榮枯花鈿坐繞黄金印絲竹行隨白玉壺
商皓老狂唯愛醉時時能寄酒錢無
　　　青氊帳二十韻
合聚千羊毳施張百子弮(司馬遷書/云張空弮)骨盤邊栁健色染
塞藍鮮北製因戎剏南移逐虜遷汰(音/闥)風吹不動禦雨
溼彌堅有頂中央聳無隅四嚮圓旁通門豁爾内密氣
温然逺别闗山外初安庭户前影孤明月夜價重苦寒
年軟煖圍氊毯鎗摐束管絃最宜霜後地偏稱雪中天
側置低歌座平鋪小舞筵閒多揭簾入醉便擁袍眠鐵
檠移燈背銀囊帶火懸深藏曉蘭燄暗貯宿香煙獸炭
休親近狐裘可棄捐研温融凍墨缾煖變春泉蕙帳徒
招隠茅菴浪坐禪貧僧應歎羨寒士定留連賓客於中
接兒孫向後傳王家誇舊物未及此青氊(王子敬語偷/兒青氊我家)
(舊/物)
　　　荅夢得秋日書懐見寄
幸免非常病甘當本分衰眼昏燈最覺腰痩帶先知樹
葉霜紅日髭鬚雪白時悲愁縁欲老老過却無悲
　　　同諸客題于家公主舊宅
平陽舊宅少人逰應是遊人到即愁布(一作/舂)穀鳥啼桃
李院絡絲蟲怨鳯皇樓臺傾滑石猶殘砌簾斷真珠不
滿鉤聞道至今蕭史在髭(一作/鬢)鬚雪白向明州
　(立名按周益公英華辨證于家公主憲宗之女永昌/公主下嫁頔之子季友元和間卒追封梁國諡惠康)
　(于頔家河南後徙京兆居易所題舊宅在洛中言公/主已亾而蕭史尚在後又有寄明州于駙馬使君詩)
　(云留滯三年在浙東及海味腥鹹之語皆指明州也/英華作韶州是誤以于季友為于琮也琮尚宣宗廣)
　(徳公主在大中十三年居易歿巳久至/貶韶州則在咸通十三年相去更逺矣)
　　　荅夢得八月十五日夜翫月見寄
南國碧雲客東京白首翁松江初有月伊水正無風逺
思兩鄉斷清光千里同不知娃館上何似石樓中(其夜/余在)
(龍門石樓/上望月)
　　　初冬早起寄夢得
起戴烏紗帽行披白布裘爐温先煖酒手冷未梳頭早
起(一作/景)煙霜白初寒鳥雀愁詩成遣誰和還是寄蘇州
　　　秋夜聴髙調涼州
樓上金風聲漸𦂳月中銀字韻初調促張絃柱吹髙管
一曲涼州入泬寥
　　　香山寺二絶
空山寂靜老夫閒伴鳥隨雲往復還家醖滿缾書滿架
半移生計入香山
愛風巖上攀松葢戀月潭邊坐石稜且共雲泉結縁境
他生當作此山僧
　　　送舒著作重授省郎赴闕
三嵗相依在洛都逰花宴月飽歡娛惜别笙歌多怨咽
願留軒葢少踟蹰劒磨光彩依前出鵬舉風雲逐後驅
從此求閒應不得更能重醉白家無
　　　同諸客嘲雪中馬上妓
珊瑚鞭嚲馬踟蹰引手低蛾索一盂腰為逆風成弱栁
面因衝冷作凝酥銀箆穩篸烏羅帽花襜宜乘叱撥駒
雪裏君看何所似王昭君妹寫真圖
　　　喜劉蘇州恩賜金紫遥想賀宴以詩慶之
海内姑蘇太守賢恩加章綬豈徒然賀賓喜色欺杯酒
醉妓歡聲遏管絃魚珮葺鱗光照地鶻銜瑞帶勢衝天
莫嫌鬢上些些白金紫由來稱長年
　　　藍田劉明府攜酎相過與皇甫郎中卯時同飲
　　　　醉後贈之
臘月九日煖寒客卯時十分空腹杯𤣥晏舞狂烏帽落
藍田醉倒玉山頺貌偷花色老蹔去歌蹋栁枝春暗來
不為劉家賢聖物愁翁笑口大難開
　　　劉蘇州以華亭一鶴逺寄以詩謝之
老鶴風姿異衰翁詩思深素毛如我鬢丹頂似君心松
際雪相映雞羣塵不侵殷勤逺來意一隻重千金
　　　早春憶蘇州寄夢得
吳苑四時風景好就中偏好是春天霞光曙後殷於火
山色晴來嫩似煙士女笙歌宜月下使君金紫稱花前
誠知歡樂堪留戀其柰離鄉已四年
　　　嘗新酒憶晦叔二首
尊裏看無色杯中動有光自君抛我去此物共誰嘗
世上强欺弱人間醉勝醒自君抛我去此語更誰聴
　　　負春
病來道士教調氣老去山僧勸坐禪孤負春風楊栁曲
去年斷酒到今年
　　　池上閒吟二首
髙卧閒行自在身池邊六見栁條新幸逢堯舜無為日
得作羲皇向上人四皓再除猶且健三川罷守未全貧
莫愁客到無供給家醖香濃野菜春
非莊非宅非蘭若竹樹池亭十畝餘非道非僧非俗吏
褐裘烏帽閉門居夢逰信意寜殊蝶心樂身閒便是魚
雖未定知生與死其間勝負兩何如
　　　早春招張賓客
久雨初晴天氣新風煙草樹盡欣欣雖當冷落衰殘日
還有陽和暖活身池色溶溶藍染水花光燄燄火燒春
商山老伴相收拾不用隨他年少人
　　　營閑事
自笑營閑事従朝到日斜澆畦引泉脈埽徑避蘭芽暖
變牆衣色晴催木筆花桃根知酒渴晩送一甌茶
　　　感春
老思不禁春風光照眼新花房紅鳥觜池浪碧魚鱗倚
櫂誰為伴持杯自問身心情多少在六十二三人
　　　春池上戲贈李郎中
滿池春水何人愛唯我廻看指似君直似挼藍新汁色
與君南宅染羅帬
　　　翫半開花贈皇甫郎中(八年寒食日池/東小樓上作)
勿訝春來晩無嫌花發遲人憐全盛日我愛半開時紫
蠟粘為蔕紅蘇㸃作㽔成都新夾纈梁漢碎臙脂樹杪
真珠顆牆頭小女兒淺深妝駮落髙下火參差蝶戲爭
香朶鶯啼選穩枝好教郎作伴合共酒相隨醉翫無勝
此狂嘲更讓誰猶殘少年興未似老人詩西日憑輕照
東風莫殺(去聲一/作㬠)吹明朝應爛熳後夜即離披林下遥
相憶尊前暗有期銜杯嚼蘂思唯我與君知
　　　池邊
栁老香絲宛荷新鈿扇圓殘春深樹裏斜日小樓前醉
遣收杯杓閒聴理管絃池邊更無事看補采蓮船
　　　家釀新􁊌每嘗輒醉妻姪等勸令少飲因成長
　　　　句以諭之
君應怪我朝朝飲不説向君君不知身上幸無疼痛處
甕頭正是撇嘗時劉妻勸諫夫休醉王姪分疏叔不癡
六十三翁頭雪白假如醒黠欲何為
　　　送常秀才下第東歸
東歸多旅恨西上少知音寒食看花眼春風落日心百
憂當二月一醉直千金到處公卿席無辭酒琖深
　　　且遊
手裏一杯滿心中百事休春應唯仰醉老更不禁愁弄
水廻船尾尋花信馬頭眼看筋力減逰得且須逰
　　　題王家莊臨水栁亭
弱栁縁堤種虚亭壓水開條疑逐風去波欲上階來翠
羽偷魚入紅腰學舞囘春愁正無緒爭不盡殘杯
　　　題令狐家木蘭花
膩如玉指塗朱粉光似金刀剪紫霞從此時時春夢裏
應添一樹女郎花
　　　拜表回閒逰
玉珮金章紫花綬紵衫藤帶白綸巾晨興拜表稱朝士
晩出逰山作野人達磨傳心令息念𤣥元留語遣同塵
八關淨戒齋銷日一曲狂歌醉送春酒肆法堂方丈室
其間豈是兩般身
　　　西街渠中種蓮曡石頗有幽致偶題小樓
朱檻低牆上清流小閣前雇人栽菡萏買石造潺湲影
落江心月聲移谷口泉閒看巻簾坐醉聴掩窗眠路笑
淘官水家愁費料錢是非君莫問一對一翛然
　　　晩春閒居楊工部寄詩楊常州寄茶同到因以
　　　　長句荅之
宿酲寂寞眠初起春意䦨珊日又斜勸我加餐因早筍
恨人休醉是殘花閒吟工部新來句渴飲毘陵逺到茶
兄弟東西官職冷門前車馬向誰家
　　　玉泉寺南三里澗下多深紅躑躅䋣豔殊常感
　　　　惜題詩以示逰者
玉泉南澗花竒怪不似花叢似火堆今日多情唯我到
每年無故為誰開寜辭辛苦行三里更與留連飲兩杯
猶有一般孤負事不將歌舞管絃來
　　　早服雲母散
曉服雲英潄井華寥然身若在煙霞藥銷日晏三匙飯
酒渴春深一椀茶每夜坐禪觀水月有時行醉翫風花
淨名事理人難解身不出家心出家
　　　三月晦日晩聞鳥聲
晩來林鳥語殷勤似惜風光説向人遣脱破袍勞報暖
催酤美酒敢辭貧聲聲勸醉應須醉一嵗唯殘半日春
　　　早夏遊平原回
夏早日初長南風草木香肩輿頗平穩澗路甚清涼紫
蕨行看採青梅旋摘嘗療飢兼解渴一琖冷雲漿
　　　宿天竺寺囘
野寺經三宿都城復一還家仍念㛰嫁身尚繫官班蕭
灑秋臨水沈吟晩下山長閒猶未得逐日且偷閒
　　　侍中晉公欲到東洛先蒙書問期宿龍門思往
　　　　感今輒獻長句
昔蒙興化池頭送(太和三年春居易授賓客分司東/來特蒙侍中於興化里池上宴送)今
許龍門潭上期聚散但慙長見念榮枯安敢道相思功
成名遂來雖久雲臥山遊去未遲聞説風情筋力在只
如初破蔡州時
　　　奉和晉公侍中蒙除留守行及洛師感恱發中
　　　　斐然成詠之作
鸞鳯翺翔在寥廓貂蟬蕭灑出埃塵致成堯舜昇平代
收得䕫龍强健身抛擲功名還史冊分張歡樂與交親
商山老皓雖休去終是留侯門下人
　　　送劉五司馬赴任硤州兼寄崔使君
位下才髙多怨天劉兄道勝獨恬然貧於揚子兩三倍
老過榮公六七年筆研莫抛留壓案簞瓢従陋也銷錢
郡丞自合當優禮何況夷陵太守賢
　　　菩提寺上方晩眺
樓閣髙低樹淺深山光水色暝沈沈嵩煙半巻青綃幕
伊浪平鋪緑綺衾飛鳥滅時宜極目逺風來處好開襟
誰知不離簪纓内長得逍遥自在心
　　　楊栁枝詞八首
六么水調家家唱白雪梅花䖏䖏吹古歌舊曲君休聴
聴取新翻楊栁枝
陶令門前四五樹亞夫營裏百千條何似東都正二月
黄金枝映洛陽橋
依依嫋嫋復青青勾引春風無限情白雪花䋣空撲地
緑絲條弱不勝鶯
紅版江橋青酒旗館娃宫暖日斜時可憐雨歇東風定
萬樹千條各自垂
蘇州楊栁任君誇更有錢塘勝館娃若解多情尋小小
緑楊深處是蘇家
蘇家小女舊知名楊栁風前别有情剥條盤作銀環様
巻葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君留取兩三條
人言栁葉似愁睂更有愁腸似栁絲栁絲挽斷腸牽斷
彼此應無續得期
　　　浪淘沙詞六首
一泊沙來一泊去一重浪滅一重生相攪相淘無歇日
㑹教山海一時平
白浪茫茫與海連平沙浩浩四無邊朝去暮來淘不住
遂令東海變桑田
青草湖中萬里程黄梅雨裏一人行愁見灘頭夜泊䖏
風翻暗浪打船聲
借問江潮與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛小婦
船頭一去沒囘期
隨波逐浪到天涯遷客生還有幾家却到帝鄉重富貴
請君莫㤀浪淘沙
　
　
　
　
　
　
　
　
　
　
　
　
　
　
　白香山詩集巻三十二
欽定四庫全書
　白香山詩集巻三十三　　　歙縣汪立名編
　　後集三(律詩凡/八十首)
　　　讀老子
言者不如知者黙此語吾聞於老君若道老君是知者
縁何自著五千文
　　　讀莊子
莊生齊物同歸一我道同中有不同遂性逍遥雖一致
鸞凰終校勝蛇蟲
　　　讀禪經
須知諸相皆非相若住無餘却有餘言下忘言一時了
夢中說夢兩重虚空花豈得兼求果陽燄如何更覓魚
攝動是禪禪是動不禪不動即如如
　(立名按瀛奎律髓逰戲三昧不可以詩律拘佛語陽/燄者謂逺地日光如見水然以對空花與夢幻泡影)
　(譬喻/正同)
　　　感興二首
吉凶禍福有來由但要深知不要憂只見火光燒潤屋
不聞風浪覆虚舟名為公器無多取利是身災合少求
雖異匏𤓰難不食大都食足早宜休
魚能深入寜憂釣鳥解髙飛豈觸羅熱處先爭炙手去
悔時其柰噬臍何尊前誘得猩猩血幕上偷安燕燕窠
我有一言君記取世間自取苦人多
　　　問鶴
烏鳶爭食雀爭窠獨立池邊風雪多盡日蹋氷翹一足
不鳴不動意如何
　　　代鶴荅
鷹爪攖雞雞肋折鶻拳蹵鴈鴈頭垂何如斂翅水邊立
飛上雲松棲穩枝
　　　閒臥有所思二首
向夕褰簾臥枕琴微涼入户起開襟偶因明月清風夜
忽想遷臣逐客心何處投荒初恐懼誰人繞澤正悲吟
始知洛下分司坐一日安閒直萬金
權門要路是(一作/足)身災散地閒居少禍胎今日憐君嶺
南去當時笑我洛中來蟲全性命縁無毒木盡天年為
不才大抵吉凶多自致李斯一去二疎廻
　(立名按此詩作於太和九年時李訓鄭注用事絲恩/髪怨必報盡逐二李之黨徳裕既外貶注又素惡京)
　(兆尹楊虞卿搆貶䖍州宗閔論救亦坐貶公於楊本/姻親史稱其惡縁黨人斥亟求分司東都故有當時)
　(笑我洛中來之句也權門要路及李斯等蓋指宗閔/耳可見公不特不附宗閔亦并不私虞卿久已潔身)
　(於二黨之外矣晩年恬退遇人患難憫然歎息多見/於詩如聞甘露之變之類要非幸人之禍也甘露之)
　(變在是年冬韻語陽秋樂天作八漸偈云苦既非真/悲亦是假則世間悲歡人我必能忘情李徳裕於樂)
　(天不免有隙李貶崖州樂天作三絶快之其一篇云/樂天嘗任蘇州日要勒須教用禮儀従此結成千萬)
　(恨今朝果中白家詩以唐史考之徳裕之貶在宣宗/大中年樂天死已久非樂天之詩明矣按此三絶集)
　(中不載不知何人考正刪去其見諸小史者亦僅此/一首晁子止云聞李崖州貶絶句其言淺俗似幸其)
　(禍敗者余固疑非樂天語及以編年考之崖/州貶時樂天歿将踰年或曰浮屠某作也)
　　　喜閒
蕭灑伊嵩下優游黄綺間未曾一日悶已得六年閒魚
鳥為徒侣煙霞是往還伴僧禪閉目迎客笑開顔興發
宵遊寺慵時晝掩關夜來風月好悔不宿香山
　　　詩酒琴人例多薄命予酷好三事雅當此科而
　　　　所得已多為幸斯甚偶成狂詠聊寫媿懐
愛琴愛酒愛詩客多賤多貧多苦辛中散歩兵終不貴
孟郊張籍過於貧一之已歎闗於命三者何堪并在身
只合飄零隨草木誰教凌厲出風塵榮名厚禄二千石
樂飲閒逰三十春可得無厭時咄咄猶言薄命不如人
　　　寄明州于駙馬使君三絶句
有花有酒有笙歌其柰難逢親故何近海饒風春足雨
白鬚太守悶時多
平陽音樂隨都尉留滯三年在浙東吳越聲邪無法用
莫教偷入管絃中
何郎小妓歌喉好嚴老呼為一串珠(嚴尚書與子駙馬/詩云莫惜歌喉一)
(串/珠)海味腥鹹損聲氣聴看猶得斷腸無
　　　閒臥
薄食當齋戒散班同隠淪佛容為弟子天許作閒人唯
置牀臨水都無物近身清風散髪臥兼不要紗巾
　　　春早秋初因時即事兼寄浙東李侍郎
春早秋初晝夜長可憐天氣好年光和風細動簾帷暖
清露微凝枕簟涼窗下曉眠初減被池邊晩坐乍移牀
閑從蕙草侵階緑靜任槐花滿地黄理曲管絃聞後院
熨衣燈火映深房四時新景何人别遥憶多情李侍郎
　　　新秋喜涼
過得炎蒸月尤宜老病身衣裳朝不潤枕簟夜相親樓
月纖纖早波風嫋嫋新光隂與時節先感是詩人
　　　初夏閑吟兼呈韋賓客
孟夏清和月東都閒散官體中無病痛眼下未飢寒世
事聞常悶交游見即歡杯觴留客切妓樂取人寛雪鬢
隨身老雲心著䖏安此中殊有味試說向君看
　　　哭崔二十四常侍(崔好酒放歌㤀懐生死/知疾不起自為誌文)
貂冠初别九重門馬鬛新封四尺墳薤露歌詞非白雪
旌銘官爵是浮雲伯倫每置隨身鍤元亮先為自祭文
莫道髙風無繼者一千年内有崔君
　　　奉酬侍中夏中雨後逰城南荘見示八韻
島樹間林巒雲收雨氣殘四山嵐色重五月水聲寒老
鶴兩三隻新篁千萬竿化成天竺寺移得子陵灘心覺
閒彌貴身縁健更歡帝將風后待人作謝公看甪里年
雖老髙陽興未闌佳辰不見召爭免趁杯盤(來詩云何/䖏趁杯盤)
　　　送兖州崔大夫駙馬赴鎮
戚里誇為賢駙馬儒家認作好詩人魯侯不得辜風景
沂水年年有暮春
　　　少年問
少年怪我問如何何事朝朝醉復歌號作樂天應不錯
憂愁時少樂時多
　　　問少年
千首詩堆青玉案十分酒寫(去/聲)白金盂囘頭却問諸年
少作箇狂夫得了無
　　　代琵琶弟子謝女師曹供奉寄新調弄譜
琵琶師在九重城忽得書來喜且驚一紙展看非舊譜
四絃翻出是新聲㽔賓掩抑嬌多怨散水玲瓏峭更清
珠顆淚霑金捍撥紅妝弟子不勝情(㽔賓散水/皆新調名)
　　　代林園戲贈(裴侍中新修集賢宅成池館/甚盛數往逰宴醉歸自戲耳)
南院今秋遊宴少西坊近日往來頻假如宰相池亭好
作客何如作主人
　　　戲荅林園
豈獨西坊來往頻偷閑處處作遊人衡門雖是棲遲地
不可終朝鏁老身
　　　重戲贈
集賢池館從他盛履道林亭勿自輕往往歸來嫌窄小
年年為主莫無情
　　　重戲答
小水低亭自可親大池髙館不闗身林園莫妒裴家好
憎故憐新豈是人
　　　早秋登天宫寺閣贈諸客
天宫閣上醉蕭辰絲管閒聴酒慢巡為向涼風清景道
今朝屬我兩三人
　　　曉上天津閣閑望偶逢盧郎中張員外攜酒同
　　　　傾
上陽宫裏曉鐘後天津橋頭殘月前空濶境疑非下界
飄颻身似在寥天星河隠映初生日樓閣葱籠半出煙
此處相逢傾一琖始知地上有神仙
　　　八月十五日夜同諸客翫月
月好共傳唯此夜境閒皆道是東都嵩山表裏千重雪
洛水髙低兩顆珠清景難逢宜愛惜白頭相勸强歡娱
誠知亦有來年㑹保得晴明强健無
　　　對晩開夜合花贈皇甫郎中
移晚校一月花遲過半年紅開杪秋日翠合欲昬天白
露滴未死涼風吹更鮮後時誰肯顧唯我與君憐
　　　醉逰平泉
狂歌箕踞酒尊前眼不看人面向天洛客最閒唯有我
一年四度到平泉
　　　題贈平泉韋徴君拾遺
　　　　(附薦韋楚狀伊闕山平泉處士韋楚右件人/隠居樂道獨行善身斂跡市朝息機名利况)
　　　　(家傳簪組兄在班行而楚獨棲山卧雲練氣年/絶粒滋味不接於口塵埃不染其心二十餘)
　　　　(不改其樂志齊箕潁節類顔原搢紳之間多/所稱歎臣為尹正合具薦論雖飛鴻入𠖇自)
　　　　(㤀飲啄而白駒在谷亦貴縶維倘蒙寘彼周/行縻之好爵降羔鴈之禮命助鵷鷺之羽儀)
　　　　(足以厚貞退之風遏躁進之俗兹亦盛事有/裨聖朝太和六年六月二十六日河南尹臣)
　　　　(白居易/狀奏)
箕潁千年後唯君得古風位留丹陛上身入白雲中躁
静心相背髙低跡不同籠雞與梁燕不信有𠖇鴻
　(立名按全唐詩話李徳裕平泉荘去洛三十里東南/即徴士韋楚拾遺别墅楚老風韻髙致雅好山水徳)
　(裕為相時以白衣擢諌署後歸平泉造門訪之楚老/走避山谷李有詩云昔日銜黄紙余慙在鳯池今來)
　(招隐士恨不見瓊枝其/品格髙逸可以想見)
　　　酬皇甫郎中對新菊花見憶
愛菊髙人吟逸韻悲秋病客感衰懐黄花助興方攜酒
紅葉添愁正滿階居士葷腥今已斷仙郎杯杓為誰排
媿君相憶東籬下擬廢重陽一日齋
　　　夜宴醉後留獻裴侍中
九燭臺前十二姝主人留醉任歡娛翩翻舞袖雙飛蝶
宛轉歌聲一索珠坐久欲醒還酩酊夜深初散又踟蹰
南山賓客東山妓此㑹人間曾有無
　　　和韋庶子逺坊赴宴未夜先歸之作兼呈裴員
　　　　外
促席留歡日未曛逺坊歸思已紛紛無妨按轡行乘月
何必逃杯走似雲銀燭忍抛楊栁曲金鞍潛送石榴帬
到時常晚歸時早笑樂三分校一分
　　　集賢池荅侍中問
主人晩入皇城宿問客徘徊何所須池月幸閒無用處
今宵能借客遊無
　　　楊栁枝二十韻(楊栁枝洛下新聲也洛之小妓/有善歌之者詞章音韻聴可動)
　　　(人故/賦之)
小妓攜桃葉新聲蹋栁枝妝成剪燭後醉起拂衫時繡
履嬌行緩花筵笑上遲身輕委廻雪羅薄透凝脂笙引
簧頻煖箏催柱數移樂童翻怨調才子與妍詞便想人
如樹先將髪比絲風條揺兩帶煙葉貼雙睂口動櫻桃
破鬟低翡翠垂枝柔腰嫋娜荑嫩手葳㽔唳鶴晴呼侣
哀猿夜叫兒玉敲音厯厯珠貫字纍纍袖為收聲㸃釵
因赴節遺重重徧頭别一一拍心知塞北愁攀折江南
苦别離黄遮金谷岸緑映杏園池春惜芳華好秋憐顔
色衰取來歌裏唱勝向笛中吹曲罷那能别情多不自
持纏頭無别物一首斷腸詩
　　　荅皇甫十郎中秋深酒熟見憶
煙景冷蒼茫秋深夜夜霜為思池上酌先覺甕頭香未
暇傾巾漉還應染指嘗醍醐慙氣味琥珀讓晶光若許
陪歌席須容散道場月終齋戒畢猶及菊花黄
　　　老去
老去媿妻兒冬來有勸詞煖寒從飲酒衝冷少吟詩戰
勝心還壯齋勤體校羸由來世間法損益合相隨
　　　送宗實上人遊江南
忍辭洛下縁何事擬向江南住幾時每過渡頭應問法
無妨菩薩是船師
　　　和同州楊侍郎誇柘枝見寄
細吟馮翊使君詩憶作餘杭太守時君有一般輸我事
柘枝看校十年遲
　　　冬初酒熟二首
霜緐脆庭栁風利剪池荷月色曉彌苦鳥聲寒更多秋
懐久寥落冬計又如何一甕新醅酒萍浮春水波
酒熟無來客因成獨酌謡人間老黄綺地上散松喬忽
忽醒還醉悠悠暮復朝殘年多少在盡付此中銷
　　　送姚杭州赴任因思舊遊二首
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遥飛一琖賀江山
渺渺錢塘路幾千想君到後事依然靜逢竺寺猨偷橘
閒看蘇家女采蓮故妓數人憑問訊新詩兩首倩留傳
舍人雖健無多興老校當時八九年(杭民至今呼/余為白舍人)
　　　寄李相公
漸老只謀歡雖貧不要官唯求造化力試為駐春看
　　　冬日平泉路晩歸
山路難行日易斜煙邨霜樹欲棲鴉夜歸不到應閒事
熱飲三杯即是家
　　　利仁北街作
草色斑斑春雨晴利仁坊北面西行踟蹰立馬縁何事
認得張家歌吹聲
　　　洛陽堰閑行
洛陽堰上新晴日長夏門前欲暮春遇酒即酤逢樹歇
七年此地作閑人
　　　過永寜
邨杏野桃緐似雪行人不醉為誰開賴逢山縣盧明府
引我花前勸一杯
　　　往年稠桑曽喪白馬題詩㕔壁今來尚存又復
　　　　感懷更題絶句
路傍埋骨蒿草合壁上題詩塵蘚生馬死七年猶悵望
自知無乃太多情
　　　羅敷水
野店東頭花落處一條流水號羅敷芳魂豔骨知何處
春草茫茫墓亦無
　　　路逢青州王大夫赴鎮立馬贈别
大斾擁金羈書生得者稀何勞問官職豈不見光輝赫
赫人爭看翩翩馬欲飛不期(一作/欺)前嵗尹駐節語依依
(前年春予為河/南尹王為少尹)
　　　和楊同州寒食乾坑㑹後聞楊工部欲到知予
　　　　與工部有宿酲
夜飲歸常晩朝眠起更遲舉頭中酒後引手索茶時拂
枕青長袖欹簪白接䍦宿酲無興味先是肺神知
　　　和劉汝州酬侍中見寄長句因書集賢坊勝事
　　　　戲而問之
洛川汝海封畿接履道集賢來往頻一復時程雖不逺
百餘步地更相親(汝去洛程一宿履道集賢/兩宅相去一百三十步)朱門陪宴
多投轄青眼留歡任吐茵聞道郡齋還有酒花前月下
對何人
　　　池上二絶
山僧對棊坐局上竹隂清映竹無人見時聞下子聲
小娃撐小艇偷采白蓮回不解藏蹤迹浮萍一道開
　　　白羽扇
素是自然色圓因裁製功颯如松起籟飄似鶴翻空盛
夏不銷雪終年無盡風引秋生手裏藏月入懐中麈尾
斑非匹蒲葵陋不同何人稱相對清痩白鬚翁
　　　五月齋戒罷宴徹樂聞韋賓客皇甫郎中飲㑹
　　　　亦稀又知欲擕酒饌出齋先以長句呈謝
妓房匣鏡滿紅埃酒庫封缾生緑苔居士爾時縁護戒
車公何事亦停杯散齋香火今朝散開素盤筵後日開
隨意往還君莫怪坐禪僧去飲徒來
　　　閒園獨賞(因夢得所寄蠭鶴之/詠因成此篇以和之)
午後郊園靜晴來景物新雨添山氣色風借水精神永
日若為度獨遊何所親仙禽狎君子芳樹倚佳人蟻鬭
王爭肉蝸移舍逐身蝶雙知伉儷蠭分見君臣蠢蠕形
雖小逍遥性即均不知鵬與鷃相去幾微塵
　　　種栁三詠
白頭種松桂早晩見成林不及栽楊栁明年便有隂春
風為催促副取老人心
從君種楊柳夾水意如何準擬三年後青絲拂緑波仍
教小樓上對唱柳枝歌
更想五年後千千條麴塵路傍深映月樓上暗藏春愁
殺閒遊客聞歌不見人
　(立名按姚寛叢語唐人詠栁使麴塵字者極多禮記/月令薦鞠衣於上帝吿桑事注云如鞠塵色周禮内)
　(司服鞠衣鄭司農云鞠衣黄桑服也色如麴塵/象桑葉始生此用之栁又象其花絮之穗耳)
　　　偶吟
好官病免曽三度散地歸休已七年老自退閒非世棄
貧蒙强健是天憐韋荆南去留春服王侍中來乞酒錢
便得一年生計足與君美食復甘眠
　　　池上即事
移牀避日依松竹解帶當風挂薜蘿鈿砌池心緑蘋合
粉開花面白蓮多久隂新霽宜絲管苦熱初涼入綺羅
家醖缾空人客絶今宵爭柰月明何
　　　南塘暝興
水色昬猶白霞光暗漸無風荷揺破扇波月動連珠蟋
蟀啼相應鴛鴦宿不孤小僮頻報夜歸步尚踟蹰
　　　小宅
小宅里閭接疎籬雞犬通渠分南巷水窗借北家風庾
信園殊小陶潛屋不豐何勞問寛窄寛窄在心中
　　　諭親友
適情處處皆安樂大抵園林勝市朝煩鬧榮華猶易過
優閒福禄更難銷自憐老大宜疎散却被交親歎寂寥
終日相逢不相見兩心相去一何遥
　　　龍門送别皇甫澤州赴任韋山人南遊
隼旟歸洛知何日鶴駕還嵩莫過春惆悵香山雲水冷
明朝便是獨遊人
　　　劉蘇州寄釀酒糯米李浙東寄楊栁枝舞衫偶
　　　　因嘗酒試衫輒成長句寄謝之
栁枝謾踏試雙袖桑落初香嘗一杯金屑醅濃吳米釀
銀泥衫穩越娃裁舞時已覺愁睂展醉後仍教笑口開
慙媿故人憐寂寞三千里外寄歡來
　　　詔授同州刺史病不赴任因詠所懐
同州慵不去此意復誰知誠愛俸錢厚其如身力衰可
憐病判案何似醉吟詩勞逸懸相逺行藏決不疑徒煩
人勸諌只合自尋思白髪來無限青山去有期野心惟
怕鬧家口莫愁飢賣却新昌宅聊充送老資
　　　寄楊六侍郎(時楊初授户部/予不赴同州)
西户最榮君好去左馮雖穩我慵來秋風一箸鱸魚膾
張翰揺頭喚不回
　　　韋七自太子賓客再除祕書監以長句賀而餞
　　　　之(韋往年嘗與/予同為祕監)
離筵莫愴且同歡共賀新恩拜舊官屈就商山伴麋鹿
好歸芸閣狎鵷鸞落星石上蒼苔古畫鶴㕔前白露寒
老監姓名題(一作/應)在壁相思試為拂塵看
　　　酒熟憶皇甫十
新酒此時熟故人何日來自從金谷别不見玉山頺疎
索栁花盌寂寥荷葉杯今冬問氊帳雪裏為誰開
　　　九年十一月二十一日感事而作(其日獨逰/香山寺)
禍福茫茫不可期大都早退似先知當君白首同歸日
是我青山獨往時顧索素琴應不暇憶牽黄犬定難追
麒麟作脯龍為醢何似泥中曵尾龜
　(立名按東坡志林樂天為王涯所䜛謫江州司馬甘/露之禍樂天在洛適逰香山寺有白首同歸二句不)
　(知者以為幸之也樂天豈幸人之禍者哉蓋悲之也/○按白首同所歸乃阮籍石崇臨刑時語太和九年)
　(甘露事李訓鄭注舒元輿王涯賈餗皆被害味詩中/同歸句本就事而言不専指王涯也公自蘇州召還)
　(秩位漸崇見機引退宦官之禍固早計及者何至追/憾王涯况公之遷謫本由宦官惡之附宦官者成之)
　(豈反以中人誅夷士大夫為快幸禍之説葢/出章子厚諺所謂以小人心度君子腹耳)
　　　即事重題
重裘煖帽寛氊履小閣低窗深地壚身穩心安眠未起
西京朝士得知無
　　　將歸渭邨先寄舍弟
一年年覺此身衰一日日知前事非詠月嘲風先要減
登山臨水亦宜稀子平嫁娶貧中畢元亮田園醉裏歸
為報阿連寒食下與吾釀酒埽柴扉
　　　看嵩洛有歎
今日看嵩洛囘頭歎世間榮華急如水憂患大於山見
苦方知樂經忙始愛閒未聞籠裏鳥飛出肯飛還
　　　詠懐
隨縁逐䖏便安閒不入朝廷不住山心似虚舟浮水上
身同宿鳥寄林間尚平婚嫁了無累馮翊符章封却還
(時阿羅初嫁及/同州官吏放歸)處分貧家殘活計匹如身後莫相闗
　(立名按芥隠筆記詩中用而今匹如些些耳冷妒他/欺我生憎勿留羸垂温暾皆樂天語相欺有底也自)
　(也知差㡳斬新遮莫皆出/杜詩又云鬭在出樂天詩)
　　　詠老贈夢得
與君俱老也自問老何如眼澀夜先卧頭慵朝未梳有
時扶杖出盡日閉門居嬾照新磨鏡休看小字書情於
故人重迹共少年疎唯是閒談興相逢尚有餘
　
　
　
　
　
　
　
　
　
　
　白香山詩集巻三十三
欽定四庫全書
　白香山詩集巻三十四　　　歙縣汪立名編
　　後集四(律詩凡九/十八首)
　　　從同州刺史改授太子少傅分司
承華東署三分務履道西池七過春歌酒優游聊卒嵗
園林蕭灑可終身留侯爵秩誠虚貴疏受生涯未苦貧
月俸百千官二品朝廷雇我作閒人(張良疏受並/為太子少傅)
　　　奉和裴令公新成午橋莊緑野堂即事
舊徑開桃李新池鑿鳯皇只添丞相閣不改午橋荘逺
處塵埃少閒中日月長青山為外屏緑野是前堂引水
多隨勢栽松不趁行年華翫風景春事看農桑花妒謝
家妓蘭偷荀令香遊絲飄酒席瀑布濺琴牀巢許終身
穩蕭曹到老忙千年落公便進退處中央(時裴加/中書令)
　(立名按裴度本傳太和八年留守東都九年進中書/令自是中官用事衣冠道䘮度以年及懸車王綱板)
　(蕩不復以出處為意東都立第於集賢里築山穿池/竹木叢萃有風亭水榭梯橋架閣島嶼回環極都城)
　(之勝既又於午橋創制别墅花木萬株中起涼臺暑/館名曰緑野堂引甘水貫其中釃引脈分映帶左右)
　(度視事之隟與詩人白居易劉禹錫酣/宴終日髙歌放言以詩酒琴書自樂)
　　　自題小草亭
新結一茅茨規模儉且卑土階全壘塊山木半留皮隂
合連藤架叢香近菊籬壁宜藜杖倚門稱荻簾垂窗裏
風清夜檐間月好時留連嘗酒客勾引坐禪師伴宿雙
棲鶴扶行一侍兒緑醅量琖飲紅稻約升炊齷齪豪家
笑酸寒富室欺陶廬閒自愛顔巷陋誰知螻蟻謀深穴
鷦鷯占小枝各隨其分足焉用有餘為
　　　自詠
細故隨縁盡衰形具體微鬭閒僧尚鬧較瘦鶴猶肥老
遣寛裁韤寒教厚絮衣馬從銜草輾雞任啄籠飛要愛
天和在無令物性違自餘君莫問何是復何非
　　　新亭病後獨坐招李侍郎公垂
新亭未有客竟日獨何為趁暖泥茶竈防寒夾竹籬頭
風初定後眼暗欲明時淺把三分酒閒題數句詩應須
置兩榻一榻待公垂
　　　閒臥寄劉同州
輭褥短屏風昬昬醉臥翁鼻香茶熟後腰暖日陽中伴
老琴長在迎春酒不空可憐閒氣味唯欠與君同
　　　殘酌晩餐
閑傾殘酒後煖擁小爐時舞看新翻曲歌聴自作詞魚
香肥潑火飯細滑流匙除却慵饞外其餘盡不知
　　　喜見劉同州夢得
紫綬白髭鬚同年二老夫論心共牢落見面且歡娱酒
好攜來否詩多記得無應須為春草五馬少踟蹰
　　　裴令公席上贈别夢得
年老官髙多别離轉難相見轉相思雪銷酒盡梁王起
便是鄒枚分散時
　　　尋春題諸家園林
聞健朝朝出乘春處處尋天供閒日月人借好園林漸
以狂為態都無悶到心平生身得所未省似而今
　　　又題一絶
貌隨年老欲何如興遇春牽尚有餘遥見人家花便入
不論貴賤與親疎
　　　家園三絶
滄浪峽水子陵灘路逺江深欲去難何似家池通小院
卧房階下插魚竿
籬下先生時得醉甕頭吏部暫偷閒何如家醖雙魚榼
雪夜花時長在前
鴛鴦怕捉竟難親鸚鵡雖籠不著人何似家禽雙白鶴
閒行一步亦隨身
　(立名按雲仙襍記白氏履道里宅有池水可泛舟樂/天每㑹賓客繞船以百十油囊懸酒炙沈水中隨船)
　(而行一物盡則左右又/進之藏盤筵於水底也)
　　　老來生計
老來生計君看取白日遊行夜醉吟陶令有田唯種黍
鄧家無子不留金人間榮耀因縁淺林下幽閒氣味深
煩慮漸銷虛白長一年心勝一年心
　　　早春題少室東巖
三十六峰晴雪銷嵐翠生月留三夜宿春引四山行逺
草初含色寒禽未變聲東巖最髙石唯我有題名
　　　早春即事
眼重朝眠足頭輕宿酒醒陽光滿前户雪水半中庭物
變隨天氣春生逐地形北簷梅晚白東岸栁先青蔥壠
抽羊角松巢墮鶴翎老來詩更拙吟罷少人聴
　　　歎春風兼贈李二十侍郎二絶
樹根雪盡催花發池岸氷消放草生唯有鬚霜依舊白
春風於我獨無情
道場齋戒今初畢酒伴歡娱久不同不把一杯來勸我
無情亦得似春風
　　　春來頻與李二賓客郭外同遊因贈長句
風光引步酒開顔送老消春嵩洛間朝踏落花相伴出
暮隨飛鳥一時還我為病叟誠宜退君是才臣豈合閒
可惜濟時心力在放教臨水復登山
　　　二月二日
二月二日新雨晴草芽菜甲一時生輕衫細馬春年少
十字津頭一字行
　　　奉和令公緑野堂種花
緑野堂開占物華路人指道令公家令公桃李滿天下
何用堂前更種花
　　　清明日登老君閣望洛城贈韓道士
風光煙火清明日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
冡墓纍纍人擾擾遼東悵望鶴飛還
　　　三月三日
畫堂三月初三日絮撲窗紗燕拂簷蓮子數杯嘗冷酒
柘枝一曲試春衫階臨池面勝看鏡户映花藂當下簾
指㸃樓南翫新月玉鈎素手兩纖纖
　　　雨中聴琴者彈别鶴操
雙鶴分離一何苦連隂雨夜不堪聞莫教遷客孀妻聴
嗟歎悲啼䛏殺君
　　　酬鄭二司録與李六郎中寒食日相過同宴見
　　　　贈(二人並/是同年)
偶因冷節㑹嘉賓况是平生心所親迎接須矜疏傅老
祗供莫笑阮家貧杯盤狼藉宜侵夜風景闌珊欲過春
相對喜歡還悵望同年只有此三人
　　　喜與楊六侍御同宿
岸幘靜言明月夜匡牀閒臥落花朝二三月裏饒春睡
七八年來不早朝濁水清塵難㑹合髙鵬低鷃各逍遥
眼看又上青雲去更卜同衾一兩宵
　　　殘春詠懐贈楊慕巢侍郎
位逾三品日(太子少傅/位三品)年過六旬時(予今年/六十五)不道官班
下其如筋力衰猶憐好風景轉重舊親知少壯難重得
歡娱且强為興來池上酌醉出袖中詩靜話開襟久閒
吟放琖遲落花無限雪殘鬢幾多絲莫說傷心事春翁
易酒悲
　　　閒居春盡
閒泊池舟靜掩扉老身慵出客來稀愁應暮雨留教住
春被殘鶯喚遣歸揭甕偷嘗新熟酒開箱試著舊生衣
冬裘夏葛相催促垂老光隂速似飛
　　　春盡日天津橋醉吟呈李尹侍郎
宿雨洗天津無泥未有塵初晴迎早夏落照送殘春興
發詩隨口狂來酒寄身水邊行嵬峨橋上立逡巡疏傅
心情老吳公政化新三川徒有主風景屬閒人
　　　池上逐涼二首
青苔地上消殘暑緑樹隂前逐晩涼輕屐單衫薄紗帽
淺池平岸庳藤牀簪纓怪我情何薄泉石諳君味甚長
徧問交親為老計多言宜靜不宜忙
窗間睡足休髙枕水畔閒來上小船櫂遣秃頭奴子撥
茶教纖手侍兒煎門前便是紅塵地林外無非赤日天
誰信好風清簟上更無一事但翛然
　　　香山避暑二絶
六月灘聲如猛雨香山樓北暢師房夜深起凭闌干立
滿耳潺湲滿面涼
紗巾草履竹疎衣晩下香山蹋翠微一路涼風十八里
臥乗籃轝睡中歸
　　　老夫
七八年來遊洛都三分逰伴二分無風前月下花園裏
處處唯殘个老夫世事勞心非富貴人生實事是歡娱
誰能逐我來閒坐時共酣歌傾一壺
　　　香山下卜居
老須為老計老計在抽簪山下初投足人間久息心亂
藤遮石壁絶澗護雲林若要深藏處無如此處深
　　　無長物
莫訝家居窄無嫌活計貧只縁無長物始得作閒人青
竹單牀簟烏紗獨幅巾其餘皆稱是亦足奉吾身
　　　宿香山寺酬廣陵牛相公見寄(來詩云惟羨東/都白居士月明)
　　　(香積問禪師時牛相公/三表乞退有詔不許)
手札八行詩一篇無由相見但依然君匡聖主方行道
我事空王正坐禪支許徒思遊白月䕫龍未放下青天
應須且為蒼生住猶去懸車十四年(牛相公今/年五十七)
　　　以詩代書寄户部楊侍郎勸買東鄰王家宅
勸君買取東鄰宅與我衡門相並開雲映嵩峰當户牖
月和伊水入池臺林園亦要趁閒置筋力應須及健囘
莫學因循白賓客欲年六十始歸來
　　　贈談客
上客清談何亹亹幽人閒思自寥寥請君休說長安事
厀上風清琴正調
　　　初入香山院對月(太和六/年秋作)
老住香山初到夜秋逢白月正圓時從今便是家山月
試問清光知不知
　　　題龍門堰西澗
東岸菊藂西岸栁栁隂烟合菊花開一條秋水琉璃色
闊狹纔容小舫囘除却悠悠白少傅何人解入此中來
　　　秋霖中奉裴令公見招早出赴㑹馬上先寄六
　　　　韻
雨暗三秋日泥深一尺時老人平旦出自問欲何之不
是尋醫藥非干送别離素書傳好語絳帳赴佳期續借
桃花馬催迎楊栁姬只愁張録事罰我怪來遲
　　　嘗酒聴歌招客
一甕香醪新插篘雙鬟小妓薄能謳管絃漸好新教得
羅綺雖貧免外求世上貪忙不覺苦人間除醉即須愁
不知此事君知否君若知時從我逰
　　　八月三日夜作
露白月微明天涼景物清草頭珠顆冷樓角玉鈎生氣
爽衣裳健風疎砧杵鳴夜衾香有思秋簟冷無情夢短
眠頻覺宵長起暫行燭凝臨曉影蟲怨欲寒聲槿老花
先盡蓮凋子始成四時無了日何用歎衰榮
　　　病中贈南鄰覓酒
頭痛牙疼三日臥妻看煎藥婢來扶今朝似校擡頭語
先問南鄰有酒無
　　　曉眠後寄楊户部
軟綾腰褥薄綿被涼冷秋天穩暖身一覺睡眠殊有味
無因寄與早朝人
　　　秋雨夜眠
涼冷三秋夜安閒一老翁臥遲燈滅後睡美雨聲中灰
宿温缾火香添暖被籠曉晴寒未起霜葉滿階紅
　　　喜夢得自馮翊歸洛兼呈令公
上客新從左輔囘髙陽興助洛陽才已将四海聲名去
又占三春風景來甲子等頭憐共老文章敵手莫相猜
鄒枚未用爭詩酒且飲梁王賀喜杯
　　　齋戒滿夜戲招夢得
紗籠燈下道場前白日持齋夜坐禪無復更思身外事
未能全盡世間縁明朝又擬親杯酒今夕先聞理管絃
方丈若能來問疾不妨兼有散花天
　　　和令公問劉賓客歸來稱意無之作
水南秋一半風景未蕭條皁葢廻沙苑藍轝上洛橋閒
嘗黄菊酒醉唱紫芝謡稱意那勞問請錢不早朝
　　　酬夢得窮秋夜坐即事見寄
燄細燈将盡聲遥漏正長老人秋向火小女夜縫裳菊
悴籬經雨萍銷水得霜今冬暖寒酒先擬共君嘗
　　　偶於維陽牛相公處覓得箏箏未到先寄詩來
　　　　走筆戲荅(來詩云但愁封寄/去魔物或驚禪)
楚匠饒巧思秦箏多好音如能惠一面何啻直雙金玉
柱調須品朱絃染要深㑹教魔女弄不動是禪心
　　　荅夢得秋庭獨坐見贈
林梢隱映夕陽殘庭際蕭疎夜氣寒霜草欲枯蟲思急
風枝未定鳥棲難容衰見鏡同惆悵身健逢杯且喜歡
應是天教相暖熱一時垂老與閒官
　　　長齋月滿攜酒先與夢得對酌醉中同赴令公
　　　　之宴戲贈夢得
齋公前日滿三旬酒榼今朝一拂塵乘興還同訪戴客
解酲仍對姓劉人病心湯沃寒灰活老面生花朽木春
若怕平原怪先醉知君未慣吐車茵
　　　奉酬淮南牛相公思黯見寄二十四韻(每對雙/闗分敘)
　　　　(兩/意)
白老忘機客牛公濟世賢鷗棲心戀水鵬舉翅摩天累
就優閒秩連操造化權貧司甚蕭灑榮路自喧闐望苑
三千日台階十五年是人皆棄忘何物不陶甄(居易三/任宫寮)
(皆分司東都於兹八載思黯出/入外内凡十五年皆同平章事)藍轝逰嵩嶺油幢鎮海
壖竹篙撐釣艇金甲擁樓船雪夜尋僧舍春朝列妓筵
長齋儼香火密宴簇花鈿自覺閑勝鬧遥知醉笑禪是
非分未定㑹合杳無縁我正思楊府君應望洛川西來
風嫋嫋南去鴈連連日落龍門外潮生瓜步前秋同一
時盡月共兩鄉圓舊眷交歡在新文氣調全慙無白雪
曲難荅碧雲篇金谷詩誰賞蕪城賦衆傳珠應哂魚目
鉛未伏龍泉逺訊驚魔物深情寄酒錢霜紈一百疋玉
柱十三絃(思黯逺寄箏來先寄詩云但愁封/寄去魔物或驚禪仍與酒資同至)楚醴來尊
裏秦聲(一作/箏)送耳邊何時紅燭下相對一陶然
　　　吳祕監每有美酒獨酌獨醉但蒙詩報不以飲
　　　　招輒此戲酬兼呈夢得
蓬山仙客下煙霄對酒唯吟獨酌謡不怕道狂揮玉爵
(記云飲玉/爵者弗揮)亦曾乘興換金貂(吴監前任/散騎常侍)君稱名士誇能
飲(王孝伯云但常無事讀/離騷痛飲即可稱名士)我是愚夫可見招(獨酌謡云/愚夫子不)
(招/)賴有伯倫為醉伴何愁不解傲松喬
　　　酬夢得霜夜對月見懐
淒清冬夜景揺落長年情月帶新霜色碪和逺鴈聲暖
憐爐火近寒覺被衣輕枕上酬佳句詩成夢不成
　　　初冬月夜得皇甫澤州手札并詩數篇因遣報
　　　　書偶題長句
清泠玉韻兩三章落箔銀鈎七八行心逐報書懸鴈足
夢尋來路繞羊腸水南地空多明月山北天寒足早霜
(履道所居在水南澤/州在太行之北地也)最恨潑醅新熟酒迎冬不得共君
嘗
　　　雪中酒熟欲攜訪吳監先寄此詩
新雪對新酒憶同傾一杯自然須訪戴不必待延枚(雪/賦)
(云延/枚叟)陳榻無辭解袁門莫嬾開笙歌與談笑隨事自将
來
　　　酬令公雪中見贈訝不與夢得同相訪
雪似鵝毛飛散亂人披鶴氅立徘徊鄒生枚叟非無興
唯待梁王召即來
　　　題酒甕呈夢得
若無清酒兩三甕爭向白鬚千萬莖麴糵消愁真得力
光隂催老苦無情凌煙閣上功無分伏火爐中藥未成
更擬共君何處去且來同作醉先生
　　　　(附醉吟先生傳醉吟先生者㤀其姓字鄉里/官爵忽忽不知吾為誰也宦逰三十載将老)
　　　　(退居洛下所居有池五六畝竹數千竿喬木/數十株臺榭舟橋具體而微先生安焉家雖)
　　　　(貧不至寒餒年雖老未及耄性嗜酒耽琴淫/詩凡酒徒琴侣詩客多與之逰逰之外棲心)
　　　　(釋氏通學小中大乗法與嵩山僧如滿為空/門友平泉客韋楚為山水友彭城劉夢得為)
　　　　(詩友安定皇甫朗之為酒友每一相見欣然/㤀歸洛城内外六七十里間凡觀寺丘墅有)
　　　　(泉石花竹者靡不逰人家有美酒鳴琴者靡/不過有圖書歌舞者靡不觀自居守洛川韋)
　　　　(布衣家以宴逰召者亦時時往每良辰美景/或雪朝月夕好事者相過必為之先拂酒罍)
　　　　(次開詩篋酒既酣乃自授琴操宫聲弄秋思/一徧若興發命家僮調法部絲竹合奏霓裳)
　　　　(羽衣一曲若歡甚又命小妓歌楊栁枝新詞/十數章放情自娱酩酊而後巳往往乗興履)
　　　　(及隣杖於鄉騎逰都邑肩舁適野舁中置一/琴一枕陶謝詩數巻舁竿左右懸雙酒壺尋)
　　　　(水望山率情便去抱琴引酌興盡而返如此/者凡十年其間日賦詩約千餘首嵗釀酒約)
　　　　(數百斛而十年前後賦釀者不與焉妻孥弟/姪慮其過也或譏之不應至於再三乃曰凡)
　　　　(人之性鮮得中必有所偏好吾非中者也設/不幸吾好利而貨殖焉以至於多藏潤屋賈)
　　　　(禍危身柰吾何設不幸吾好博奕一擲數萬/傾財破産以至於妻子凍餒柰吾何設不幸)
　　　　(吾好藥損衣削食鍊鉛燒汞以至於無所成/有所誤柰吾何今吾幸不好彼而自適於杯)
　　　　(觴諷詠之間放則放矣庸何傷乎不猶愈於/好彼三者乎此劉伯倫所以聞婦言而不聴)
　　　　(王无功所以逰醉鄉而不還也遂率子弟入/酒房環釀甕箕踞仰面長吁太息曰吾生天)
　　　　(地間才與行不逮於古人逺矣而富於黔婁/夀於顔淵飽於伯夷樂於榮啓期健於衛叔)
　　　　(寶幸甚幸甚餘何求哉若舍吾所好何以送/老因自吟詠懐詩云抱琴榮啓樂縱酒劉伶)
　　　　(達放眼看青山任頭生白髪不知天地内更/得幾年活從此到終身盡為閒日月吟罷自)
　　　　(哂揭甕潑醅又引數杯兀然而醉既而醉復/醒醒復吟吟復飲飲復醉醉吟相仍若循環)
　　　　(然繇是得以幻夢身世浮雲富貴幕席天地/瞬息百年陶陶然昬昬然不知老之将至古)
　　　　(所謂得全於酒者故自號為醉吟先生於時/開成三年先生之齒六十有七鬚盡白髪半)
　　　　(秃齒雙缺而觴詠之興猶未衰顧謂妻子云/今之前吾適矣今之後吾不自知其興何如)
　　　迂叟
一辭魏闕就商賓散地閒居八九春初時被目為迂叟
近日蒙呼作隠人冷暖俗情諳世路是非閒論任交親
應須繩墨機闗外安置疎愚鈍滯身
　　　洛下閒居寄山南令狐相公
已收身向園林下猶寄名於禄仕間不鍛嵇康彌嬾靜
無金疏傅更貧閒支分門内餘生計謝絶朝中舊往還
唯是相君㤀未得時思漢水夢巴山
　　　惜春贈李尹
春色有時盡公門終日忙兩衙但不闕一醉亦何妨芳
樹花團雪衰翁鬢撲霜知君倚年少未苦惜風光
　　　對酒勸令公開春逰宴
時泰嵗豐無事日功成名遂自由身前頭更有㤀憂日
向上應無快活人自去年來多事故從今日去少交親
宜須數數謀歡㑹好作開成第二春
　　　與夢得偶同到敦詩宅感而題壁
山東纔副蒼生願(漢書云山/東出相)川上俄驚逝水波履道淒
涼新第宅(敦詩宅在履/道修造初成)宣城零落舊笙歌(崔家妓樂多/歸宣州也)
園荒唯有薪堪采門冷兼無雀可羅今日相逢(一作/隨)偶
同到傷心不是故經過
　　　楊六尚書新授東川節度使代妻戲賀兄嫂二
　　　　絶
劉綱與婦共升仙弄玉隨夫亦上天何似沙哥領崔嫂
碧油幢引向東川
金花銀椀饒君用罨畫羅衣盡(一作/任)嫂裁覓(一作/嫁)得黔
婁為妹壻可能空寄蜀茶來
　(立名按楊汝士字慕巢小字沙哥開成中以尚書出/鎮東川時族昆弟嗣復鎮西川對擁旄節世榮其門)
　(公即尚書/妹壻也)
　　　閒逰即事
郊野逰行熟邨園次第過驀山尋浥澗蹋水渡伊河寒
食青青草春風瑟瑟波逢人共杯酒隨馬有笙歌勝事
經非少芳辰過亦多還須自知分不老擬如何
　　　六十六
七十欠四嵗此生那足論每因悲物故還且喜身存安
得頭長黒爭教眼不昬交逰成拱木婢僕見曽孫痩覺
腰金重衰憐鬢雪緐将何理老病應付與空門
　　　池上早春即事招夢得
老更驚年改閒先覺日長晴熏榆莢黒春染栁梢黄雲
破山呈色氷融水放光低平穩船舫輕暖好衣裳白角
三升榼紅茵六尺牀偶逰難得伴獨醉不成狂我有中
心樂君無外事忙經過莫慵嬾相去兩三坊
　　　因夢得題公垂所寄蠟燭因寄公垂
照梁初日光相似出水新蓮豔不如却寄兩條君領取
明年雙引入中書(宰相入朝舉雙/燭餘官各一)
　　　令公南莊花栁正盛欲偷一賞先寄二篇
最憶樓花千萬朶偏憐隄栁兩三株擬提社酒攜邨妓
擅入朱門莫怪無(映樓桃花拂堤垂栁荘上/最勝絶處故舉以為對)
可惜亭臺閒度日欲偷風景暫逰春只愁花裏鶯饒舌
飛入宫城報主人
　　　春夜宴席上戲贈裴淄州
九十不衰真地仙(裴年九十/不衰羸)六旬猶健亦天憐(予自/謂也)今
年相遇鶯花月此夜同歡歌酒筵四座齊聲和絲竹兩
家隨分鬭金鈿留君到曉無他意圖向君前作少年
　　　贈夢得
年顔老少與君同眼未全昬耳未聾放醉臥為春日伴
趁歡行入少年叢尋花借馬煩川守弄水偷船惱令公
聞道洛城人盡怪呼為劉白二狂翁
　　　晩春欲攜酒尋沈四著作先以六韻寄之
病容衰慘澹芳景晩蹉跎無計留春得爭能柰老何篇
章慵報荅杯讌喜經過顧我酒狂久負君詩債多(沈前/後惠)
(詩十餘首春來多醉/竟未酬荅今故云爾)敢辭攜緑蟻只願見青蛾最憶陽
闗唱真珠一串歌(沈有謳者善唱西/出陽闗無故人詞)
　　　三月三日祓禊洛濵(并序逰才調集作祓/禊日  于斗門亭)
　開成二年三月三日河南尹李待價珏以人和嵗稔
　将禊於洛濱前一日啓留守裴令公令公明日召太
　子少傅白居易太子賓客蕭籍李仍叔劉禹錫前中
　書舍人鄭居中國子司業裴惲河南少尹李道樞倉
　部郎中崔晉司封員外郎張可績駕部員外郎盧言
　虞部員外郎苗愔和州刺史裴儔淄州刺史裴洽檢
　校禮部員外郎楊魯士四門博士談𢎞謩等一十五
　人合宴於舟中由斗亭厯魏堤抵津橋登臨泝㳂自
　晨及暮簪組交映歌笑間發前水嬉而後妓樂左筆
　研而右壺觴望之若仙觀者如堵盡風光之賞極逰
　泛之娛美景良辰賞心樂事盡得於今日矣若不記
　録謂洛無人晉公首賦一章鏗然玉振顧謂四座繼
　而和之居易舉酒抽毫奉十二韻以獻(座上/作)
三月草萋萋黄鶯歇又啼栁橋晴有絮沙路潤無泥禊
事修初畢逰人到欲齊金鈿耀桃李絲管駭鳬鷖轉岸
廻船尾臨流簇馬蹄鬧翻揚子渡蹋破魏王堤妓接謝
公宴詩陪荀令題舟同李膺泛醴為穆生攜水引春心
蕩花牽醉眼迷塵街從鼓動煙樹任鴉棲舞急紅腰軟
(一作/凝)歌遲翠黛低夜歸何用燭新月鳯樓西
　　　同夢得暮春寄賀東西川二楊尚書
龍節對持真可愛鴈行相接更堪誇兩川風景同三月
千里江山屬一家魯衛定知聮氣色潘楊亦覺有光華
(予與二公/皆忝姻戚)應憐洛下分司伴冷宴閒逰老看花
　(立名按晁氏法藏碎金云樂天進退以義風流髙爽/與禹錫逰人謂之劉白而不陷入司馬黨與元稹逰)
　(人謂之元白而不陷北司黨又與楊虞卿為姻家而/不陷牛李黨又葉少藴云樂天與虞卿為姻家而不)
　(累於楊與微之僧孺相厚善而不黨於元牛為裴晉/公所愛重而不因晉公以進與李文饒素不樂而不)
　(為文饒所深害者處世如是人亦足矣推其所由得/惟不汲汲於進而志在於退是以能安於去就愛憎)
　(之際每裕/然有餘也)
　　　喜小樓西新栁抽條
一行弱栁前年種數尺柔條今日新漸欲拂他騎馬客
未多遮得上樓人須教碧玉羞睂黛莫與紅桃作麴塵
為報金堤千萬樹饒伊未敢苦爭春
　　　晩春酒醒尋夢得
料合同惆悵花殘酒亦殘醉心㤀老易醒眼别春難獨
出雖慵嬾相逢定喜歡還攜小蠻去試覓老劉看(小蠻/酒榼)
(名/也)
　　　感事
服氣崔常侍(晦/叔)燒丹鄭舍人(居/中)常期生羽翼那忽化灰
塵每遇淒涼事還思潦倒身唯知趁杯酒不解鍊金銀
睡適三尸性慵安五藏神無憂亦無喜六十六年春
　　　和裴令公南莊絶句(裴云野人不識中書/令喚作陶家與謝家)
陶廬僻陋那堪比謝墅幽微不足攀何似嵩峰三十六
長隨申甫作家山
　　　宅西有流水牆下構小樓臨翫之時頗有幽趣
　　　　因命歌酒聊以自娱獨醉獨吟偶題五絶句
伊水分來不自由無人解愛為誰流家家抛向牆根底
唯我栽蓮起小樓
水色波文何所似麴塵羅帶一條斜莫言羅帶春無主
自置樓來屬白家
日灎水光揺素壁風飄樹影拂朱闌皆言此處宜絃管
試奏霓裳一曲看
霓裳試罷唱梁州紅袖斜翻翠黛愁應是遥聞勝近聴
行人欲過盡回頭
獨醉還須得歌舞自娛何必要親賓當時一部清商樂
亦不長将樂外人
　　　偶作
藍輿出即㤀歸舍柴户昬猶未掩闗聞客病時慙體健
見人忙處覺心閒清涼秋寺行香去和暖春城拜表還
木雁一篇須記取致身才與不才間
　　　同夢得酬牛相公初到洛中小飲見贈(時牛相/公初罷)
　　　(揚州節度就/拜東都留守)
淮南揮手抛紅斾洛下回頭向白雲政事堂中老丞相
制科場裏舊将軍宫城煙月饒全占關塞風光請半分
詩酒放狂猶得在莫欺白叟與劉君
　　　幽居早秋閒詠
幽僻囂塵外清涼水木間臥風秋拂簟步月夜開闗且
得身安泰從他世險艱但休爭要路不必入深山軒鶴
留何用泉魚放不還誰人知此味臨老十年閒
　　　和令狐僕射小飲聴阮咸
掩抑復淒清非琴不是箏還彈樂府曲别占阮家名古
調何人識初聞滿座驚落盤珠厯厯揺珮玉琤琤似勸
杯中物如含林下情時移音律改豈是昔時聲
　　　燒藥不成命酒獨醉
白髪逢秋王(去/聲)丹砂見火空不能留姹女爭免作衰翁
賴有杯中緑能為面上紅少年心不逺只在半酣中
　(立名按丹陽集韓退之作李干墓志云余不知服食/之説自何起殺人不可計而其尚之益至臨死乃悔)
　(而退之乃躬自蹈之以至於死白樂天所謂退之服/硫黄一病訖不痊是也陳後山作嗟哉行云張生服)
　(石奴下潦上乾如渴烏韓子作志還自屠白笑未竟/人復吁蓋為此也然樂天與刑部李侍郎詩金丹同)
　(學都無益姹女丹砂燒即飛則樂天深知服食之無/驗其肯以身試藥以自斃乎則白笑未竟人復吁之)
　(句末必/然爾)
　　　送盧郎中赴河東裵令公幕
别時暮雨洛橋岸到日涼風汾水波荀令見君應問我
為言秋草閉門多
　　　送李滁州
君於覺路深留意我亦禪門薄致功未悟病時須去病
已知空後莫依空白衣臥疾嵩山下皁蓋行春楚水東
誰道三年千里别兩心同在道場中
　　　長齋月滿寄思黯
一日不見如三月一月相思如七年似隔山河千里地
仍當風雨九秋天明朝齋滿相尋去挈榼抱衾同醉眠
　　　冬夜對酒寄皇甫十
霜殺中庭草氷生後院池有風空動樹無葉可辭枝十
月苦長夜百年强半時新開一缾酒那得不相思
　　　嵗除夜對酒
衰翁嵗除夜對酒思悠然草白經霜地雲黄欲雪天醉
依香枕坐慵傍暖爐眠洛下閒來久明朝是十年
　
　
　
　
　
　
　
　
　
　
　
　
　
　
　白香山詩集巻三十四
欽定四庫全書
　白香山詩集巻三十五　　　歙縣汪立名編
　　後集五(律詩凡七/十五首)
　　　寄獻北都留守裵令公(并序一從英華増今本/遺此  行誤以序為題)
　司徒令公分守東洛移鎮北都一心勤王三月成政
　形容盛徳實在歌詩況辱知音敢不先唱輒奉五言
　四十韻寄獻以抒下情
天上中台正人間一品髙(中書令上應中/台司徒官一品)休明值堯舜
勲業過蕭曹始擅文三捷(進士及第博學/制䇿連登三科)終兼武六韜
動人名赫赫憂國意忉忉盪(一作/伐)蔡擒封豕(吳元/濟也)平齊
斬巨鼇(李斯/道也)兩河收土宇四海定波濤寵重移宫籥(自/東)
(都留守授/北京留守)恩新換閫旄保釐東宅靜(周公召公/東治洛宅)守護北
門牢晉國封疆闊并州士馬豪胡兵驚赤幟邊雁避烏
號令下流如水仁霑澤似膏路喧歌五袴軍醉感單醪
将校森貔武賓僚儼雋髦客無煩夜柝吏不犯秋毫神
在臺駘助魂亡獫狁逃徳星銷彗孛霖雨滅腥臊烽戍
髙臨代闗河逺控洮汾雲晴漠漠朔吹冷颾颾豹尾交
牙㦸虯鬚捧佩刀通天白犀帶照地紫麟袍羌管吹楊
栁燕姬酌蒲萄(蒲萄酒/出太原)銀含鑿落琖金屑琵琶槽遥想
從軍樂應㤀報國勞紫微留北闕(中書令即/紫㣲令也)緑野寄東
臯(緑野堂在東/都午橋荘也)忽憶前時㑹多慙下客叨清宵陪讌話
美景從逰遨花月還同賞琴詩雅自操朱絃拂宫徴洪
筆振風騷近竹開方丈依林架桔橰春池八九曲畫舫
兩三艘徑滑苔粘屐潭深水没篙緑絲縈岸栁紅粉映
樓桃(皆午橋荘中/景物之佳者)為穆先陳醴(居易毎十齋日在㑹常/蒙以二勒湯代酒也)
招劉共藉糟(劉夢/得也)舞鬟金翡翠歌頸玉蠐螬盛徳終難
退明時豈易遭公雖慕張范(張良/范蠡)帝未舍伊臯眷戀心
方結踟蹰首巳搔鸞凰上寥廓燕雀任蓬蒿欲獻文狂
簡徒煩思鬱陶可憐四百字輕重抵鴻毛
　　　和東川楊慕巢尚書府中獨坐感戚在懐見寄
　　　　十四韻(慕巢感戚䖍州弟喪逝感巳之榮/盛有歸洛之意故敘而和之也)
我是知君者君今意若何窮通時不定苦樂事相和東
蜀歡殊渥西江歎逝波只縁榮貴極翻使感傷多行斷
風驚鴈(慕巢及楊九楊十前年/來兄弟三人各在一處)年侵日下坡片心休慘
戚雙鬢已蹉跎紫綬黄金印青幢白玉珂老将榮補貼
愁用道消磨外府饒杯酒中堂有綺羅應須引滿飲何
不放狂歌錦水通巴峽香山對洛河将軍馳鐵馬少傅
步銅駝深契憐松竹髙情憶薜蘿懸車年甚逺未敢故
(一作/放)相過
　　　分司洛中多暇數與諸客宴逰醉後狂吟偶成
　　　　十韻因招夢得賓客兼呈思黯竒章公
性與時相逺身将世兩㤀寄名朝士籍寓興少年場老
豈無談笑貧猶有酒漿隨時來伴侣逐日用風光數數
逰何爽些些病未妨天教榮啓樂人恕接輿狂改業為
逋客移家住醉鄉不論招夢得兼擬誘竒章要路風波
險權門市井忙世間無可戀不是不思量
　　　小嵗日喜談氏外孫女孩滿月
今旦夫妻喜他人豈得知自嗟生女晩敢訝見孫遲物
以稀為貴情因老更慈新年逢吉日滿月乞名時(因名/引珠)
桂燎熏花果蘭湯洗玉肌懐中有可抱何必是男兒
　　　閒吟贈皇甫郎中親家翁(新與皇/甫結姻)
誰能嗟歎光隂暮豈復憂愁活計貧忽忽不知頭上事
時時猶憶眼中人早為良友非交勢晩接嘉姻不失親
最喜兩家㛰嫁畢一時抽得尚平身
　　　夢得臥病攜酒相尋先以此寄
病來知少客誰可以為娛日晏開門未秋寒有酒無自
宜相慰問何必待招呼小疾無妨飲還須挈一壺
　　　酬思黯戲贈同用狂字
鍾乳三千兩金釵十二行妒他心似火欺我鬢如霜(思/黯)
(自誇前後服鍾乳三千兩甚得力而歌/舞之妓頗多來詩謔予羸老故戲荅之)慰老資歌笑銷
愁仰酒漿眼看狂不得狂得且須狂
　(立名按朱翌猗覺寮雜記樂天詩鍾乳三千兩金釵/十二行以言聲妓之多蓋用古樂詞云頭上金釵十)
　(二行足下絲履五文章是一人頭插/十二釵耳非聲妓之多十二重行也)
　　　又戲荅絶句(來句云不是道公狂不/得恨公逢我不教狂)
狂夫與我兩相㤀故態些些亦不妨縱酒放歌聊自樂
接輿爭解教人狂
　　　令狐相公與夢得交情素深眷予分亦不淺一
　　　　聞薨逝相顧泫然旋有使來得前月未歿之
　　　　前數日書及詩寄贈夢得哀吟悲歎寄情於
　　　　詩詩成示予感而繼和
緘題重叠語殷勤存歿交親自此分前月使來猶理命
今朝詩到是遺文銀鉤見晩書無報玉樹埋深哭不聞
最感一行絶筆字尚言千萬樂天君(令狐與夢得手札/後云見樂天君為)
(伸千萬/之誠也)
　　　洛下雪中頻與劉李二賓客宴集因寄汴州李
　　　　尚書
水南水北總(一作/雪)紛紛雪裏歡逰莫厭頻日日多(一作/暗)
來唯老病年年少去是交親碧氊帳暖梅花溼紅燎爐
香竹葉春今日鄒枚俱在洛梁園置酒召何人
　　　看夢得題荅李侍郎詩詩中有文星之句因戲
　　　　和之
看題錦繡報瓊瓌俱是人天第一才好遣文星守躔次
亦須防有客星來
　　　閒適
俸禄優饒官不卑就中閒適是分司風光暖助逰行䖏
雨雪寒供飲宴時肥馬輕裘還且有麄歌薄酒亦相隨
微躬所要今皆得只是蹉跎得校遲
　　　戲荅思黯(思黯有能箏/者以此戲之)
何時得見十三絃待取無雲有月天願得金波明似鏡
鏡中照出月中仙
　　　酬裴令公贈馬相戲(裴詩云君若有心求逸足/我還留意在名姝葢引妾)
　　　(換馬戲意亦/有所屬也)
安石風流無柰何欲将赤驥換青娥不辭便送東山去
臨老何人與唱歌
　　　新嵗贈夢得
暮齒忽将及同心私自憐漸衰宜減食已喜更加年紫
綬行聯被籃轝出比肩與君同甲子嵗酒合誰先
　(立名按容齋隨筆有嵗旦飲酒一則云今人元日飲/屠酥酒自小者起相傳已久然固有來處漢李膺杜)
　(密以黨人同繫獄值元日於獄中飲酒曰正旦從小/起時鏡新書晉董勛云正旦飲酒先從小者以小者)
　(得嵗故先酒賀之老者失時故後飲酒初學記載四/民月令云正旦進酒次第當從小起以年小者起先)
　(樂天元日舉酒詩與君同甲子嵗酒合誰先又嵗假/内命酒一篇云嵗酒先拈辭不得被君推作少年人)
　(顧況詩手把屠蘇讓少年東坡亦云/但把窮愁博長健不辭最後飲屠酥)
　　　早春持齋荅皇甫十見贈
正月晴和風景新紛紛巳有醉逰人帝城花笑長齋客
三十年來負早春
　　　戲贈夢得兼呈思黯
雙鬢莫欺今老矣(傳曰今老矣/無能為也)一杯莫笑便陶然陳郎
中處為髙户裴使君前作少年(陳商郎中酒户涓滴/裴洽使君年九十餘)顧
我獨狂多自哂與君同病最相憐月終齋滿誰開素須
䛏竒章置一筵
　　　早春憶逰思黯南荘因寄長句
南荘勝處心常憶借問軒車早晩逰美景難㤀竹廊下
好風爭柰栁橋頭氷消見水多於地雪霽看山盡入樓
若待春深始同賞鶯殘花落却堪愁
　　　酬皇甫十早春對雪見贈
漠漠復雰雰東風散玉塵明催竹窗曉寒退栁園春緑
醖香堪憶紅爐煖可親忍心三兩日莫作破齋人
　　　奉和思黯自題南荘見示兼呈夢得
謝家别墅最新竒山展屏風花夾籬曉月漸沈橋脚底
晨光初照屋梁時臺頭有酒鶯呼客水面無塵風洗池
除却吟詩兩閒客此中情狀更誰知
　　　送蘄春李十九使君赴郡
可憐官職好文詞五十専城未是遲曉日鏡前無白髪
春風門外有紅旗郡中何處堪攜酒席上誰人解和詩
唯共交親開口笑知君不及洛陽時
　　　自題酒庫
野鶴一辭籠虚舟長任風送愁還鬧處移老入閑中身
更求何事天将富此翁此翁何處富酒庫不曽空(劉仁/軌詩)
(云天将富此翁/以一醉為富也)
　　　寒食日寄楊東川
不知楊六逢寒食作(音/佐)底歡娱過此辰兜率寺髙宜望
月嘉陵江近好逰春蠻旗似火行隨馬蜀妓如花坐繞
身不使黔婁夫婦看誇張富貴向何人
　　　醉後聴唱桂華曲(詩云遥知天上桂華孤試問/嫦娥更要無月宫幸有閒田)
　　　(地何不中央種兩株此曲/韻怨切聴輒感人故云爾)
桂華詞意苦丁寜唱到嫦娥醉便醒此是人(一作/世)間腸
斷曲莫教不得意人聴
　　　酬夢得以予五月長齋延僧徒絶賓友見戲十
　　　　韻
賓客嬾逢迎翛然池館清簷閒空燕語林靜未蟬鳴葷
血還(一作/初)休食杯觴亦罷傾三春多放逸五月暫修行
香印朝煙細紗燈夕燄明交遊諸長老師事古先生(竺/乾)
(古先/生也)禪後心彌寂齋來體更輕不唯忘肉味兼擬滅風
情蒙以聲聞待難将戲論爭虚空若有佛靈運恐先成
　(立名按老學菴筆記云唐髙祖實録武徳二年正月/甲子下詔自今每年正月五月九月十直日並不得)
　(行刑所在公私宜斷屠殺此三長月斷屠殺之始也/唐士大夫如白居易輩蓋有遇此三齋月謝客専延)
　(緇流作佛事者今法至此月/亦減去食羊錢葢其遺制)
　　　又和令公新開龍泉晉水二池
舊有潢汚泊今為白水塘(詩云方塘/含白水)笙歌聞四面樓閣
在中央春變煙波色晴添樹木光龍泉信為美莫忘午
橋荘
　　　早夏曉興贈夢得
窗明簾薄透朝光臥整巾簪起下牀背壁燈殘經宿燄
開箱衣帶隔年香無情亦任他春去不醉爭銷得晝長
一部清商一壺酒與君明日暖新堂
　　　春日題乾元寺上方最髙峰亭
危亭絶頂四無鄰見盡三千世界春但覺虚空無障礙
不知髙下幾由旬廻看官路三條線却望都城一片塵
賓客暫逰無半日王侯不到便終身始知天造空閒境
不為忙人富貴人
　　　奉和思黯相公以李蘇州所寄太湖石竒狀絶
　　　　倫因題二十韻見示兼呈夢得
錯落復崔嵬蒼然玉一堆峰駢仙掌出罅坼劒門開峭
頂髙危矣盤根下壯哉精神欺竹樹氣色壓亭臺隠起
磷磷狀凝成瑟瑟胚廉稜露鋒刃清越扣瓊瑰岌嶫形
将動巍峨勢欲摧竒應潛鬼怪靈合蓄雲雷黛潤霑新
雨斑明㸃古苔未曽棲鳥雀不肯染塵埃尖削琅玕筍
窪剜瑪瑙罍海神移碣石畫障簇天台在世為尤物如
人負逸才渡江一葦載入洛五丁推出處雖無意升沈
亦有媒(媒為李/蘇州)拔從水府底置向相庭隈對稱吟詩句
看宜把酒杯終隨金礪用不學玉山頽疏傅心偏愛園
公眼屢廻共嗟無此分虚管太湖來(居易與夢得俱典/姑蘇而不獲此石)
　　　　(附太湖石記古之達人皆有所嗜𤣥晏先生/嗜書嵇中散嗜琴靖節先生嗜酒今丞相竒)
　　　　(章公嗜石石無文無聲無臭無味與三物不/同而公嗜之何也衆皆怪之余獨知之昔故)
　　　　(友李生名約有云苟適吾意其用則多誠哉/是言適意而巳公之所嗜可知之矣公以司)
　　　　(徒保釐河洛治家無珍産奉身無長物惟東/城置一第南郭營一墅精葺宫宇慎擇賓客)
　　　　(性不易合居常寡徒游息之時與石為伍石/有族聚太湖為甲羅浮天竺之徒次焉今公)
　　　　(之所嗜者甲也先是公之僚吏多鎮守湖知/公之心惟石是好乃鈎深致逺獻瑰納竒四)
　　　　(五年間纍纍而至公於此物獨不廉讓東第/南墅列而致之富哉石乎厥状非一有盤坳)
　　　　(秀出如靈丘鮮雲者有端險挺立如真官神/人者有縝潤削成如珪瓚者有廉稜銳劌如)
　　　　(劒㦸者又有如虯如鳯若跧若動将翔将踴/如鬼如獸若行若驟将竦将鬬風烈雨晦之)
　　　　(夕洞穴開􁝥若欱雲散雷嶷嶷然有可望而/畏之者煙霽景麗之旦巖㟧霮䨴若拂嵐撲)
　　　　(黛靄靄然有可狎而翫之者昏曉之交名狀/不可提要而言則三山五岳百洞千壑覼縷)
　　　　(簇縮盡在其中百仞一拳千里一瞬坐而得/之此所以為公適意之用也嘗與公迫觀熟)
　　　　(察相顧而言豈造物者有意於其間乎将胚/腪凝結偶然而成功乎然而自一成不變以)
　　　　(來不知幾千年或委海隅或淪湖底髙者僅/數仞重者殆千鈞一旦不鞭而來無脛而至)
　　　　(爭竒騁怪為公眼中之物公又待之如賓友/親之如賢哲重之如寳玉愛之如兒孫不知)
　　　　(精意有所召邪将尤物有所歸邪孰不為而/來邪必有以也石有大小其數四等以甲乙)
　　　　(丙丁品之毎品有上中下各刻於石隂曰牛/氏石甲之上丙之中乙之下噫是石也百千)
　　　　(載後散在天壤之内轉徙隠見誰復知之欲/使将來與我同好者觀斯石覽斯文知公之)
　　　　(嗜石之目按公此記本/集未載出事文類聚)
　　　奉和思黯相公雨後林園四韻見示
新晴夏景好復此池邊地煙樹緑含滋水風清有味便
成林下隠都忘門前事騎吏引歸軒始知身富貴
　　　晩夏閒居絶無賓客欲尋夢得先寄此詩
魚筍朝餐飽蕉紗暑服輕欲為窗下寢先傍水邊行晴
引鶴雙舞秋生蟬一聲無人解相訪有酒共誰傾老更
諳時事閒多見物情只應劉與白二叟自相迎
　　　寄李蘄州
下車書奏龔黄課動筆詩傳鮑謝風江郡謳謡誇杜母
洛城歡㑹憶車公笛愁春盡梅花裏簟冷秋生薤葉中
(蘄州出好笛/并薤葉簟)不道蘄州歌酒少使君難稱與誰同
　　　酬思黯相公晩夏雨後感秋見贈
暮去朝來無歇期炎涼暗向雨中移夜長祗合愁人覺
秋冷先應痩客知兩幅彩箋揮逸翰一聲寒玉振清辭
無憂無病身榮貴何故沈吟亦感時
　　　久雨閒悶對酒偶吟
淒淒苦雨暗銅駝嫋嫋涼風起漕河自夏及秋晴日少
從朝至暮悶時多鷺臨池立窺魚笱隼傍林飛拂雀羅
賴有杯中神聖物百憂無柰十分何
　　　雨後秋涼
夜來秋雨後秋氣颯然新團扇先辭手生衣不著身更
添砧引思難與簟相親此境誰偏覺貧閑老痩人
　　　酬夢得早秋夜對月見寄
吾衰寡情趣君病嬾經過其柰西樓上新秋明月何庭
蕪淒白露池色澹金波況是初長夜東城砧杵多
　　　題謝公東山障子
賢愚共在浮生内貴賤同趨羣動間多見忙時巳衰病
少聞健日肯休閒鷹飢受緤從難退鶴老乘軒亦不還
唯有風流謝安石拂衣攜妓入東山
　　　謝楊東川寄衣服
年年衰老交逰少處處蕭條書信稀惟有巢兄不相㤀
春茶未斷寄秋衣
　　　詠懐寄皇甫朗之
老大多情足往還招僧待客夜開闗學調氣後衰中健
不用心來鬧處閒養病未能辭薄俸㤀名何必入深山
與君别有相知分同置身於木鴈間
　　　東城晩歸
一條笻杖懸龜榼雙角吳童控馬銜晩入東城誰識我
短靴低帽白蕉衫
　　　與夢得沽酒閒飲且約後期
少時猶不憂生計老後誰能惜酒錢共把十千酤一斗
相看七十欠三年閒徴雅令窮經史醉聴清吟勝管絃
更待菊黄家醖熟共君一醉一陶然
　　　與牛家妓樂雨後合宴
玉管清絃聲旖旎翠釵紅袖坐參差兩家合奏洞房夜
八月連隂秋雨時歌臉有情凝睇久舞腰無力轉裠遲
人間歡樂無過此上界西方即不知
　　　和楊六尚書喜兩弟漢公轉吳興魯士賜章服
　　　　命賔開宴用慶恩榮賦長句見示
華筵賀客日紛紛劒外歡娱洛下聞朱紱寵光新照地
彤襜喜氣逺凌雲榮聯花萼詩難和樂助塤篪酒易醺
感羨料應知我意今生此事不如君
　　　自詠
鬚白面微紅醺醺半醉中百年隨手過萬事轉頭空臥
疾痩居士行歌狂老翁仍聞好事者将我畫屏風
　　　夢得相過援琴命酒因彈秋思偶詠所懐兼寄
　　　　繼之待價二相府
閒居靜侣偶相招小飲初酣琴欲調我正風前弄秋思
君應天上聴雲韶(雲韶雅曲上多/與宰相同聴之)時和始見陶鈞力物
遂方知盛聖朝雙鳯棲梧魚在藻飛沈隨分各逍遥
　　　九月八日酬皇甫十見贈
君方對酒綴詩章我正持齋坐道場處處追遊雖不去
時時吟詠亦無妨霜蓬舊鬢三分白露菊新花一半黄
惆悵東籬不同醉陶家明日是重陽
　　　慕巢尚書書云室人欲為置一歌者非所安也
　　　　以詩相報因而和之
東川已過二三春南國須求一兩人富貴大都多老大
歡娱太半為親賓如愁翠黛應堪重買笑黄金莫訴貧
他日相逢一杯酒尊前還要落梁塵
　　　杪秋獨夜
無限少年非我伴可憐清夜與誰同歡娱牢落中心少
親故凋零四面空紅葉樹飄風起後白鬚人立月明中
前頭更有蕭條物老菊衰蘭三兩叢
　　　憑李睦州訪徐凝山人(凝即睦州/之民也)
郡守輕詩客鄉人薄釣翁解憐徐處士唯有李郎中
　(立名按紀事樂天為杭州刺史令訪牡丹獨開元寺/僧惠澄近於京師得之植於庭時春景方深惠澄設)
　(油幕覆其上㑹凝自富春來未識白先題詩曰此花/南地知誰種慙媿僧閑用意栽海燕解憐頻睥睨胡)
　(蠭未識更徘徊虛生芍藥徒勞妒羞殺玫瑰不敢開/惟有數苞紅萼在含芳只待舍人來白尋到寺看花)
　(乃命徐同醉而歸時張祜榜舟而至二生各希首薦/白曰二君論文若廉之鬭䑕穴勝負在於一戰也遂)
　(試長劒倚天外賦餘霞散成綺詩試訖解送凝為元/祜次耳祜曰祜詩有地勢遥尊岳河流側讓闗又題)
　(金山寺詩曰樹影中流見鐘聲兩岸聞雖綦毋潛云/墖影挂清漢鐘聲扣白雲此句未為佳也凝曰美則)
　(美矣爭如老夫今古長如白練飛一條界破青山色/凝遂擅場祜歎曰榮辱糺紛亦何常也遂行歌而邁)
　(凝亦鼓枻而歸自是二生不隨鄉試矣白又以祜宫/調四句皆數對未足竒也後杜牧守秋浦與祜為詩)
　(酒友酷吟祜宫詞以白有非祜之論常不平之乃為/詩以髙之曰睫在眼前人不見道於身外更何求誰)
　(人得似張公子千首詩輕萬户侯又曰如何故國三/千里虚唱歌詞滿六宫杜盛言其美者欲以苟異於)
　(白而曲成/於張也)
　　　蘇州故吏
江南故吏别來久今日池邊識我無不獨使君頭似雪
華亭鶴死白蓮枯(蓮鶴皆蘇/州同來)
　　　得楊湖州書頗誇撫民接賓縱酒題詩因以絶
　　　　句戲之
豈獨愛民兼愛客不唯能飲又能文白蘋洲上春傳語
栁使君輸楊使君
　　　　(附白蘋洲五亭記湖州城東南二百步抵霅/溪連汀洲一名白蘋梁吴興守栁惲於此賦)
　　　　(詩云汀洲採白蘋因以為名也前不知幾千/萬年後又數百載有名無亭鞠為荒澤至大)
　　　　(厯十一年顔魯公真卿為刺史始剪榛導流/作八角亭以游息焉旋屬災潦荐至沼湮臺)
　　　　(圯後又數十載萎蕪隙地至開成三年𢎞農亭/楊君為刺史乃疏四渠濬二池樹三園搆五)
　　　　(卉木荷竹舟橋廊室洎逰宴息宿之具靡不/備焉觀其架大溪跨長汀者謂之白蘋亭介)
　　　　(二園閟百卉者謂之集芳亭面廣池目列岫/者謂之山光亭翫晨曦者謂之朝霞亭狎清)
　　　　(漣者謂之碧波亭五亭間開萬象迭入嚮背/俯仰勝無遁形毎至汀風春溪月秋花緐鳥)
　　　　(啼之旦蓮開水香之夕賓友集歌吹作舟棹/徐動觴詠半酣飄然怳然逰者相顧咸曰此)
　　　　(不知方外也人間也又不知蓬瀛崐閬復何/如哉時予守官在洛陽楊君緘書齎圖請予)
　　　　(為記予按圖握筆心存目想覼縷梗槩十不/得其二三大凡地有勝境得人而後發人有)
　　　　(心匠得物而後開境心相遇固有時邪蓋是/境也實栁守濫觴之顔公推輪之揚君繪素)
　　　　(之三賢始終能事畢矣楊君前牧舒舒人治/今牧湖湖人康康之由革弊興利若改茶法)
　　　　(變稅書之類是也利興故府有羨財政成故/居多暇日是以餘力濟髙情成勝槩三者旋)
　　　　(相為用豈偶然哉昔謝栁為郡樂山水多髙/情不聞善政龔黄為郡憂黎庶有善政不聞)
　　　　(勝槩兼而有者其吾友楊君乎君名漢公字/用乂恐年祀久逺來者不知故名而字之時)
　　　　(開成四年十/月十五日記)
　　　天宫閣秋晴晩望
洛城秋霽後梵閣暮登時此日風煙好今秋節候遲霞
光紅泛豔樹影碧參差莫慮言歸晩牛家有宿期
　　　酬夢得暮秋晴夜對月相憶
霽月光如練盈庭復滿池秋深無熱後夜淺未寒時露
葉圑荒菊風枝落病棃相思嬾相訪應是各年衰
　　　同夢得和思黯見贈來詩中先敘三人同讌之
　　　　歡次有歎鬢髪漸衰嫌孫子催老之意因酬
　　　　妍唱兼吟鄙懐
醉伴騰騰白與劉何朝何夕不同逰留連燈下明猶飲
斷送尊前倒即休催老莫嫌孫穉長加年須喜鬢毛秋
教他伯道爭存活無子無孫亦白頭
　　　聴歌
管妙絃清歌入雲老人合眼醉醺醺誠知不及當年聴
猶覺聞時勝不聞
　　　三年冬隨事鋪設小堂寢處稍似穩暖因念衰
　　　　病偶吟所懐
小宅非全陋中堂不甚卑聊堪㑹親族足以貯妻兒暖
帳迎冬設温爐向夜施裘新青兔褐褥軟白猿皮似鹿
眠深草如雞宿穩枝逐身安枕席隨事有屏帷病致衰
殘早貧營活計遲由來蠶老後方是蠒成時
　　　初冬即事呈夢得
青氊帳暖喜微雪紅地爐深宜早寒走筆小詩能和否
潑醅新酒試嘗看僧來乞食因留宿客到開尊便共歡
臨老交親零落盡希君恕我取人寛
　　　自罷河南已換七尹每一入府悵然舊逰因宿
　　　　内㕔偶題西壁兼呈韋尹常侍
每日河南府依然似到家杯嘗七尹酒(七尹酒味不/同備嘗之矣)樹
看十年花(即府中/新果園)且健須歡喜雖衰莫歎嗟迎門無故
吏侍坐有新娃暖閣謀宵宴寒庭放晩衙主人留宿定
一任夕陽斜
　　　天寒晩起引酌詠懐寄許州王尚書汝州李常
　　　　侍
葉覆氷池雪滿山日髙慵起未開關寒來更亦無過醉
老後何由可得閑四海故交唯許汝十年貧健是樊蠻
相思莫忘櫻桃㑹一放狂歌一破顔(櫻桃花時數與許/汝二君歡㑹甚樂)
　　　四年春
栁梢黄嫩草芽新又入開成第四春近日放慵多不出
少年嫌老可相親分司吉傅頻過舍致仕崔卿擬卜鄰
時輩推遷年事到往還多是白頭人
　　　白髮
白髮生來三十年而今鬚鬢盡皤然歌吟終日如狂叟
衰疾多時似痩仙八戒夜持香火印三元朝念蘂珠篇
其餘便被春收拾不作閒逰即醉眠
　　　追歡偶作
追歡逐樂少閒時補貼平生得事遲何處花開曽後看
誰家酒熟不先知石樓月下吹蘆管金谷風前舞栁枝
十聴春啼變鶯舌三嫌老醜換蛾睂樂天一過難知分
猶自咨嗟兩鬢絲(蘆菅栁枝巳下皆/十年來洛中之事)
　　　公垂尚書以白馬見寄光潔穩善以詩謝之
翩翩白馬稱金羈領綴銀花尾曵絲毛色鮮明人盡愛
性靈馴善主偏知免将妾換慙來處試使奴牽欲上時
不蹶不驚行步穩最宜山簡醉中騎
　　　西樓獨立
身著白衣頭似雪時時醉立小樓中路人廻顧應相怪
十一年來見此翁
　　　書事詠懐
官俸将生計雖貧豈敢嫌金多輸陸賈酒足勝陶潛(陶/潛)
(詩云常苦/酒不足)牀暖僧敷坐樓晴妓巻簾日遭齋破用(每月/常持)
(十/齋)春賴閏加添(是年閏/正月也)老向歡彌切狂於飲不廉十年
閒未足亦恐涉無厭
　　　酬夢得比萱草見贈(來篇云唯君比萱/草相見可㤀憂)
杜康能散悶萱草解㤀憂借問萱逢杜何如白見劉老
衰勝少夭閑樂笑忙愁試問同年内何人得白頭
　　　問皇甫十
苦樂心由我窮通命任他坐傾張翰酒行唱接輿歌榮
盛傍看好優閑自適多知君能斷事勝負兩如何
　　　早春獨登天宫閣
天宫日暖閣門開獨上迎春飲一杯無限逰人遥怪我
縁何最老最先來
　　　送蘇州李使君赴郡二絶句
憶抛印綬辭吳郡衰病當時巳有餘今日賀君兼自喜
八廻看換舊銅魚(予自罷蘇州及/兹換八刺史矣)
館娃宫深春日長(館娃宫今/靈巖寺也)烏鵲橋髙秋夜涼(烏鵲橋/在蘇州)
(南/門)風月不知人世變奉君直似奉吳王
　　　長洲曲新詞
茂苑綺羅佳麗地女湖桃李豔陽時心奴巳死胡容老
後輩風流是阿誰
　
　
　
　
　
　白香山詩集巻三十五
欽定四庫全書
　白香山詩集巻三十六　　　歙縣汪立名編
　　後集十六(律詩凡/一百首)
　　　病中詩(并序/)
　開成已未嵗余蒲桞之年六十有八冬十月甲寅旦
　始得風痺之疾體癏目眩左足不支蓋老病相乗時
　而至耳余早棲心釋梵浪迹老莊因疾觀身果有所
　得何則外形骸而内忘憂恚先禪觀而後順醫治旬
　月以還厥疾少間杜門髙枕澹然安閒吟諷興來亦
　不能遏因成十五首題為病中詩且貽所知兼用自
　廣昔劉公幹病漳浦謝康樂臥臨川咸有篇章抒詠
　其志今引而序之者慮不知我者或加誚焉
　　　　初病風
六十八衰翁乗衰百病攻朽株難免蠹空穴易來風肘
痺宜生栁頭旋劇轉蓬恬然不動處虚白在胷中
　　　　枕上作
風疾侵凌臨老頭血凝筋滯不調柔甘從此後支離臥
賴是從前爛漫遊迴思往事紛如夢轉覺餘生杳若浮
浩氣自能充靜室驚飈何必蕩虚舟腹空先進松花酒
膝冷重裝桂布裘若問樂天憂病否樂天知命了無憂
　　　　荅閒上人來問因何風疾
一牀方丈向陽開勞動文殊問疾來欲界凡夫何足道
四禪天始免風災(色界四天初禪具三災二禪無/火災三禪無水災四禪無風災)
　　　　病中五絶句
世間生老病相隨此事心中久自知今日行年將七十
猶須慙媿病來遲
方寸成灰鬢作絲假如强健亦何為家無憂累身無事
正是安閒好病時
李君墓上松應拱元相池頭竹盡枯多幸樂天今始病
不知合要苦治無(李元昔子執友也杓直少子八嵗即/世已九年微之少予七年薨巳八年)
(矣今予始病/得非幸乎)
目昬思寢即安眠足軟妨行便坐禪身作醫王心是藥
不勞和扁到門前
交親不要苦相憂亦擬時時强出遊但有心情何用脚
陸乗肩輿水乗舟
　　　　送嵩客
登山臨水分無期泉石煙霞今屬誰君到嵩陽吟此句
與教三十六峰知
　　　　罷灸
病身佛說將何喩變滅須臾豈不聞莫遣淨名知我笑
休將火艾灸浮雲(維摩經云是身如/浮雲須臾變滅也)
　　　　賣駱馬
五年花下醉騎行臨賣囘頭嘶一聲項籍顧騅猶解飲
樂天别駱豈無情
　　　　别栁枝
兩枝楊栁小樓中嫋娜多年伴醉翁明日放歸歸去後
世間應不要春風
　(立名按瀛奎律髓樂天為病風痺遣二妾故有是作/觴詠罷來賔閣閉笙歌散後妓房空亦病中所賦又)
　(明年有去歳樓中别栁枝自註云/樊蠻也二妓者皆以栁枝目之云)
　　　　就暖偶酌戲諸詩酒舊侣
低屏軟褥臥藤牀舁向前軒就日陽一足任他為外物
三杯自要沃中腸頭風若見詩應愈齒折仍誇笑不妨
細酌徐吟猶得在舊遊未必便相忘
　　　　嵗暮呈思黯相公皇甫朗之及夢得尚書
嵗暮皤然一老夫十分流輩九分無莫嫌身病人扶侍
猶勝無身可遣扶
　　　　自解
房傳往世為禪客(世傳房太尉前生為禪僧與婁師徳/友善慕其為人故今生有婁之遺風)
(也/)王道前生應畫師(王右丞詩云宿世是/詞客前身應畫師)我亦定中觀
宿命多生債負是歌詩不然何故狂吟詠病後多於未
病時(巳上病中/十五首)
　　　嵗暮病懐贈夢得(時與夢得/同患足疾)
十年四海故交親零落唯殘兩病身共遣數奇從是命
同教步蹇有何因眼隨老減嫌長夜體待陽舒望早春
新樂堂前舊池上相過亦不要他人
　　　雪後過集賢裴令公舊宅有感
梁王捐館後枚叟過門時有淚人還泣無情雪不知臺
亭留盡在賔客散何之唯有蕭條雁時來下故池
　　　酬夢得貧居詠懐見贈
嵗陰生計兩蹉跎相顧悠悠醉且歌廚冷難留烏止屋
(詩云瞻烏爰止于誰之屋/言烏多止富家之屋也)門閑可與雀張羅病添莊舄
吟聲苦貧欠韓康藥債多日望揮金賀新命(來篇云若/有金揮勝)
(二/疏)俸錢依舊又如何(時夢得罷賔客除祕/監禄俸略同故云)
　　　酬夢得見喜疾瘳
暖臥摩綿褥晨(一作/寒)傾藥酒螺昬昬布裘底病醉睡相
和末疾徒云爾(傳云風淫末/疾末謂四肢)餘年有㡬何須知差與否
相去校無多
　　　夜聞箏中彈瀟湘送神曲感舊
縹緲巫山女歸來七八年殷勤湘水曲留在十三絃苦
調吟還出深情咽不傳萬重雲水思今夜月明前
　　　感蘇州舊舫
畫梁朽折紅窗破獨立池邊盡日看守得蘇州船舫爛
此身爭合不衰殘
　　　感舊石上字
閑撥船行尋舊池幽情往事復誰知太湖石上鐫三字
十五年前陳結之
　(立名按容齋五筆云初讀樂天感石上舊字詩有陳/結之並無所經見全不可曉後觀其對酒有感寄李)
　(郎中詩往年江外抛桃葉去嵗樓中别栁枝注/云桃葉結之也栁枝樊素也然後結之義始明)
　　　見敏中初到邠寧秋日登城樓詩詩中頗多鄉
　　　　思因以寄和(從殿中侍御/史出副邠寧)
想爾到邊頭蕭條正值秋二年貧御史八月古邠州絲
管聞雖樂風沙見亦愁望鄉心若苦不用數登樓
　　　齋戒
每因齋戒斷葷腥漸覺塵勞染愛輕六賊定知無氣色
三尸應恨少恩情酒魔降伏終須盡詩債填還亦欲平
從此始堪為弟子竺乾師是古先生
　　　戲禮經老僧
香火一爐燈一盞白頭夜禮佛名經何年飲著聲聞酒
直到如今醉未醒
　　　近見慕巢尚書詩中屢有歎老思退之意又於
　　　　洛下新置郊居然寵寄方深歸心太速因以
　　　　長句戲而諭之
近見詩中歎白鬚遥知閫外憶東都煙霞偷眼窺來久
富貴粘身擺得無新置林園猶濩落未終㛰嫁且踟躕
應須待到懸車嵗然後東歸伴老夫
　　　對鏡偶吟贈張道士抱元
閒來對鏡自思量年貌衰殘分所當白髮萬莖何所怪
丹砂一粒不曾嘗眼昬久被書料理肺渴多因酒損傷
今日逢師雖巳晩枕中治老有何方
　　　病入新正
枕上驚新嵗花開念舊歡是身老所逼非意病相干風
月情猶在杯觴興漸闌便休心未伏更試一春看
　　　臥疾來早晩
臥疾來早晩懸懸將十旬婢能尋本草犬不吠醫人酒
甕全生醭歌筵半委塵風光還欲好爭向枕前春
　　　强起迎春戲寄思黯
杖策人扶廢病身晴和强起一迎春他時蹇跛縱行得
笑殺平原樓上人
　　　夢得前所酬篇有錬盡美少年之句因思往事
　　　兼詠今懷重以長句荅之
鍊盡少年成白首憶初相識到今朝昔饒春桂長先折
今伴寒松取後凋(昔登科第夢得多居先/今同暮年洛下為老伴)生事縱貧猶
可過風情雖老未全銷聲華寵命人皆得若箇如君歴
七朝(夢得貞元中及/今凡仕七朝也)
　　　病後寒食
故紗絳帳舊青氊藥酒醺醺引醉眠斗擻敝袍春晩後
摩挲病脚日陽前行無筋力尋山水坐少精神聴管絃
抛却風光負寒食曾來未省似今年
　　　老病相仍以詩自解
榮枯憂喜與彭殤都似人間戲一場蟲臂鼠肝猶不怪
雞膚鶴髮復何傷昨因風發甘長往今遇陽和又小康
(春暖來風/痺稍退也)還似逺行裝束了遲迴且住亦何妨
　　　皇甫郎中親家翁赴任絳州宴送出城贈别
慕賢入室交先定結援通家好復成新婦不嫌貧活計
嬌孫同慰老心情洛橋歌酒今朝散絳路風煙㡬日行
欲識離羣相戀意為君扶病出都城
　　　春暖
風痺宜和暖春來脚校輕鶯留花下立鶴引水邊行髮
少嫌巾重顔衰訝鏡明不論親與故自亦昧平生
　　　殘春晩起伴客笑談
掩户下簾朝睡足一聲黄鳥報殘春披衣岸幘日髙起
兩角青衣扶老身䇿杖强行過里巷引杯閒酌伴親賔
莫言病後妨談笑猶恐多於不病人
　　　送唐州崔使君侍親赴任
連持使節歴專城獨賀崔君最慶榮烏府一抛霜簡去
朱輪四從板輿行(崔郎中從殿中連典/四郡皆侍親赴任)發時止許沙鷗
送到日方乗竹馬迎唯慮郡齋賔友少數杯春酒共誰
傾
　　　春晩詠懷贈皇甫朗之
豔陽時節又蹉跎遲暮光陰復若何一嵗中分春日少
百年通計老時多多中更被愁牽引少裏(一作/處)兼遭病
折磨賴有銷憂治悶藥君家醲酎我狂歌
　　　春盡日宴罷感事獨吟(開成五年三/月三十日作)
五年三月今朝盡客散筵空獨掩扉病共樂天相伴住
春隨樊素一時歸閒聴鶯語移時立思逐楊花觸處飛
金帶縋腰衫委地年年衰瘦不勝衣
　　　病中辱崔宣城長句見寄兼有觥綺之贈因以
　　　　四韻總而酬之
劉楨病發經春臥謝脁詩來盡日吟三道舊誇收片玉
(昔子考制策/崔君登科也)一章新喜獲雙金信題霞綺緘情重酒試
銀觥表分深科第門生滿霄漢嵗寒少得似君心
　　　前有别栁枝絶句夢得繼和云春盡絮飛留不
　　　　得隨風好去落誰家又復戲荅
栁老春深日又斜任他飛向别人家誰能更學孩童戲
尋逐春風捉栁花
　　　池上早夏
水積春塘晩陰交夏木䋣舟船如野渡籬落似江邨靜
拂琴牀席香開酒庫門慵閒無一事時弄小嬌孫
　　　談氏外孫生三日喜是男偶吟成篇兼戲呈夢
　　　　得
玉芽珠顆小男兒羅薦蘭湯浴罷時芣苢春來盈女手
梧桐老去長孫枝慶傳媒氏燕先賀喜報談家烏預知
明日貧翁具雞黍應須酬賽引雛詩(前年談氏外孫女/初生夢得有賀詩)
(云從此引鵷鶵今幸是/男前言似有徵故云)
　　　開成大行皇帝輓歌詞四首奉敕撰進
御宇恢皇化傳家叶至公華夷臣妾内堯舜弟兄中制
度移民俗文章變國風開成與貞觀實録事多同
晏駕辭雙闕靈儀出九衢上雲歸碧落下席葬蒼梧蓂
晩餘堯歴龜新啓夏圖三朝連棣萼從古帝王無
嚴恭七月禮哀慟萬人心地感勝秋氣天愁結夕陰鼎
湖龍漸逺濛汜日初沈唯有雲韶樂長留治世音
化成同軌表清平恩結連枝感聖明帝與九齡雖吉夢
山呼萬嵗是虚聲月低儀仗辭蘭路風引笳簫入柏城
老病龍髯攀不及東周退傅最傷情
　　　時熱少見客因詠所懷
冠櫛心多嬾逢迎興漸㣲況當時熱甚幸遇客來稀濕
灑池邊地涼開竹下扉露牀青篾簟風架白蕉衣院靜
留僧宿樓空放妓歸衰殘强歡宴此事久知非
　　　宣州崔大夫閣老忽以近詩數十首見示吟諷
　　　　之下竊有所喜因成長句寄題郡齋
謝𤣥暉殁吟聲寢郡閣寥寥筆研閒無復新詩題壁上
虚教逺岫列窗間(謝宣城郡内詩/云窗中列逺岫)忽驚歌雪今朝至必
恐文星昨夜還再喜宣城章句動飛觴遥賀敬亭山(謝/又)
(有題敬亭山詩/並見文選中)
　　　足疾
足疾無加亦不瘳緜春歴夏復經秋開顔且酌尊中酒
代歩多乗池上舟幸有眼前衣食在兼無身後子孫憂
應須學取陶彭澤但委心形任去留
　　　晩池汎舟遇景成詠贈吕處士
岸淺橋平池面寛飄然輕棹汎澄瀾風宜扇引開懐入
樹愛舟行仰臥看别境客稀知不易能詩人少詠應難
惟憐吕叟時相伴同把磻溪舊釣竿
　　　夢微之
夜來攜手夢同遊晨起盈巾淚莫收漳浦老身三度病
咸陽宿草八囘秋君埋泉下泥銷骨我寄人間雪滿頭
阿衞韓郎相次去夜臺茫昧得知不(阿衞微之小男/韓郎微之愛壻)
　　　感秋詠意
炎涼遷次速如飛又脫生衣著熟衣繞壁暗蛩無限思
戀巢寒燕未能歸須知流輩年年失莫歎衰容日日非
舊語相傳聊自慰世間七十老人稀
　　　老病幽獨偶吟所懐
眼漸昬昬耳漸聾滿頭霜雪半身風已將心出浮雲外
(維摩經云是/身如浮雲也)猶寄形於逆旅中觴詠罷來賔閣閉笙歌
散後妓房空世縁俗念消除盡别是人間清淨翁
　　　和楊尚書罷相後夏日遊永安水亭兼招本曹
　　　　楊侍郎同行
道行無喜退無憂舒巻如雲得自由良冶動時為哲匠
巨川濟了作虚舟竹亭陰合偏宜夏水檻風涼不待秋
遥愛翩翩雙紫鳯入同官署出同遊
　　　在家出家
衣食支吾㛰嫁畢從今家事不相仍夜眠身是投林鳥
朝飯心同乞食僧清唳數聲松下鶴寒光一㸃竹間燈
中宵入定跏趺坐女喚妻呼多不應
　　　夜涼
露白風清庭户涼老人先著夾衣裳舞腰歌袖抛何處
唯對無絃琴一張
　　　繼之尚書自余病來寄遺非一又䝉覽醉吟先
　　　　生傳題詩以美之今以此篇用伸酬謝
衰殘與世日相踈惠好唯君分有餘茶藥贈多因病久
衣裳寄早及寒初(所寄贈之/物皆及時)交情鄭重金相似詩韻清
鏘玉不如醉傳狂言人盡笑獨知我者是尚書
　　　五年秋病後獨宿香山寺三絶句
經年不到龍門寺今夜何人知我情還向暢師房裏宿
新秋月色舊灘聲
飲徒歌伴今何在雨散雲飛盡不迴從此香山風月夜
祗應長是一身來
石盆泉畔石樓頭十二年來晝夜遊更過今年年七十
假如無病亦宜休
　　　題香山新經堂招僧
煙滿秋堂月滿庭香花漠漠磬泠泠誰能來此尋真諦
白老新開一藏經
　　　偶題鄧公(公即給事中珽之子也/飢窮老病退居此邨)
偶因攜酒尋邨客聊復迴車訪薜蘿且值雪寒相慰問
不妨春暖更經過翁居山下年空老我得人間事校多
一種共翁頭似雪翁無衣食又如何
　　　早入皇城贈王留守僕射
津橋殘月曉沈沈風露淒清禁署深城栁宫槐謾揺落
悲愁不到貴人心
　　　寄題廬山舊草堂兼呈二林寺道侣
三十年前草堂主而今雖在鬢如絲登山尋水應無力
不似江州司馬時漸伏酒魔休放醉猶殘口業未抛詩
君行過到鑪峰下為報東林長老知(此詩憑錢知進侍/御往題草堂中也)
　　　改業
先生老去飲無興居士病來閒有餘猶覺醉吟多放逸
不如禪坐更清虚(予先有醉吟先/生傳今故云)柘枝紫袖教丸藥羯
鼓蒼頭遣種蔬却被山僧戲相問一時改業意何如
　　　山下留别佛光和尚
勞師送我下山行此别何人識此情我已七旬師九十
當知後㑹在他生
　　　山中五絶句(遊嵩陽見五物各有所感感/興不同隨興而吟因成五絶)
　　　　嶺上雲
嶺上白雲朝未散田中青麥旱將枯自生自滅成何事
能逐東風作雨無
　　　　石上苔
漠漠斑斑石上苔幽芳靜緑絶纖埃路傍凡草榮遭遇
曾得七香車輾來
　　　　林下樗
香檀文桂苦雕鐫生理何曾得自全知我無材老樗否
一枝不損盡天年
　　　　澗中魚
海水桑田欲變時風濤翻覆沸天池鯨吞蛟鬬波成血
深澗游魚樂不知
　　　　洞中蝙蝠
千年鼠化白蝙蝠黒洞深藏避網羅逺害全身誠得計
一生幽暗又如何
　　　自戲三絶句(閒臥獨吟無人酬和聊假/身心相戲往復偶成三章)
　　　　心問身
心問身云何泰然嚴冬暖被日髙眠放君快活知恩否
不早朝來十一年
　　　　身報心
心是身王身是宫君今居在我宫中是君家舍君須愛
何事論恩自說功
　　　　心重荅身
因我疎慵休罷早遣君安樂嵗時多世間老苦人何限
不放君閑柰我何
　(立名按齊東野語陶靖節作形影相贈神釋之詩謂/貴賤賢愚莫不營營惜生故極陳形影之苦而以神)
　(辨自然以釋其惑樂天因之作心問身身荅心詩坡/翁又從而賦六言曰淵明形神自我樂天身心於物)
　(而今月下三人/他日當成㡬佛)
　　　㑹昌元年春五絶句
　　　　病後喜過劉家
忽憶前年初病後此生甘分不銜杯誰能料得今春事
又向劉家飲酒來
　　　　贈舉之僕射(今春與僕射三/為寒食之㑹)
雞毬餳粥屢開筵談笑謳吟間管絃一月三囘寒食㑹
春光應不負今年
　　　　盧尹賀夢得㑹中作
病聞川守賀筵開起伴尚書飲一杯任意少年長笑我
老人自覓老人來
　　　　題朗之槐亭
春風可惜無多日家醖唯殘軟半瓶猶望君歸同一醉
籃轝早晩入槐亭
　　　　勸夢得酒
誰人功畫麒麟閣何客新投魑魅鄉兩處榮枯君莫問
殘春更醉兩三場
　　　過裴令公宅二絶(裴令公在日常同聴楊栁枝/歌每遇雪天無非招宴二物)
　　　　(如故因/成感情)
風吹楊栁出牆枝憶得同歡共醉時每到集賢坊北過
不曾一度不低眉
梁王舊館雪濛濛愁殺鄒枚二老翁(此句兼/屬夢得)假使明朝
深一尺亦無人到兎園中
　　　百日假滿少傅官停自喜言懷
長告今朝滿十旬從兹蕭灑便終身老嫌手重抛牙笏
病喜頭輕換角巾疏傅不朝懸組綬尚平無累畢婚姻
人言世事何時了我是人間事了人
　　　早熱
畏景又加旱火雲殊未收籬暄飢有雀池涸渴無鷗岸
幘頭仍痛褰裳汗亦流若為當此日遷客向炎州(時楊/李二)
(相各貶/潮韶)
　　　題崔少尹上林坊新居
坊靜居新深且幽忽疑縮地到滄洲宅東籬缺嵩峰出
堂後池(一作/門)開洛水流髙下三層盤野徑沿洄十里泛
漁舟若能為客烹雞黍願伴田蘇日日遊
　　　新澗亭
煙蘿初合澗新開閒上西亭日㡬回老病歸山應未得
且移泉石就身來
　　　對酒有懷寄李十九郎中
往年江外抛桃葉(結之/也)去嵗樓中别栁枝(樊蠻/也)寂寞春
來一杯酒此情唯有李君知吟君舊句情難忘風月何
時是盡時(李君嘗有悼故妓詩云直應人世/無風月始是心中忘却時今故云)
　　　楊六尚書頻寄新詩詩中多有思閑相就之志
　　　　因書鄙意報而諭之
君年殊未及懸車未合將閒逐老夫身健正宜金印綬
位髙方稱白髭鬚若論塵事何由了但問雲心自在無
進退是非俱是夢丘中闕下亦何殊
　　　偶吟自慰兼呈夢得(予與夢得甲子/同今俱七十)
且喜同年滿七旬莫嫌衰病莫嫌貧已為海内有名客
又占世間長命人耳裏聲聞新将相眼前失盡故交親
尊榮富夀難兼得閒坐思量最要身
　　　寄潮州楊繼之
相府潮陽俱夢中夢中何者是窮通他時事過方應悟
不獨榮空辱亦空
　　　雪暮偶與夢得同致仕裴賔客王尚書飲
黄昬慘慘雪霏霏白首相歡醉不歸四箇老人三百嵗
(裴年九十餘王八十餘予與夢得俱/七十合三百餘嵗可謂希有之㑹也)人間此㑹亦應稀
　　　雪朝乗興欲詣李司徒留守先以五韻戲之
夜寒生酒思曉雪引詩情熱飲一兩盞冷吟三五聲鋪
花憐地凍銷玉畏天晴好拂烏巾出宜披鶴氅行梁園
應有興何不召鄒生
　　　贈思黯(前以履道新小灘詩寄思黯報章云請/向歸仁砌下看思黯歸仁宅亦有小灘)
為憐清淺愛潺湲一日三回到水邊若道歸仁灘更好
主人何故别三年
　　　聽歌六絶句
　　　　聽都子歌(詞云試問嫦/娥更要無)
都子新歌有性靈一聲格轉已堪聽更聽唱到嫦娥字
猶有樊家舊典刑
　　　　樂世(一名/六幺)
管急絃(一作/絲)䋣拍漸稠緑腰宛轉曲終頭誠知樂世聲
聲樂老病人聽未免愁
　　　　水調(第五徧乃五言/調調韻最切)
五言一遍最殷勤調少情多似有因不㑹當時翻曲意
此聲腸斷為何人
　　　　想夫憐(王維右丞詞云秦州一/半夕陽開此句尤佳)
玉管朱絃莫急催容聽歌送十分杯長愛夫憐第二句
請君重唱夕陽開
　　　　何滿子(開元中滄州有歌者何滿子臨/刑進此曲以贖死上竟不免)
世傳滿子是人名臨就刑時曲始成一曲四調(一作/詞)歌
八疊從頭便是斷腸聲
　　　　離别難
緑楊陌上送行人馬去車迴一望塵不覺别時紅淚盡
歸來無淚可(可紇/反)霑巾
　　　閒樂
坐安臥穩輿平肩倚杖披衫繞四邊空腹三杯卯後酒
曲肱一覺醉中眠更無忙苦吟閒樂恐是人間自在天
　
　
　
　
　
　
　
　
　
　
　白香山詩集巻三十六
欽定四庫全書
　白香山詩集巻三十七　　　歙縣汪立名編
　　後集十七(律詩凡一/百八首)
　　　春池閒汎
緑塘新水平紅檻小舟輕解纜隨風去開襟信意行淺
憐清演漾深愛緑澄泓白撲栁飛絮紅浮桃落英古文
科斗出新葉剪刀生樹集鶯朋友雲行鴈弟兄飛沈皆
適性酣飲自怡情花助銀杯氣松添玉軫聲魚跳何事
樂鷗起復誰驚莫唱滄浪曲無塵可濯纓
　　　池上寓興二絶
濠梁莊惠謾相爭未必人情知物情獺捕魚來魚躍出
此非魚樂是魚驚
水淺魚稀白鷺飢勞心瞪目待魚時外容閒暇中心苦
似是而非誰得知
　　　宴後題府中水堂贈盧尹中丞(昔余為尹/日創造之)
水齋嵗久漸荒蕪自媿甘棠無一株新酒客來方宴飲
舊堂主在重歡娛莫言楊栁枝空老(府妓有歌楊栁枝/曲者因以名焉)
直致櫻桃樹已枯(府西有櫻桃㕔因樹/為名今樹亦枯也)從我到君十一
尹相看自置府中無(自予罷後至中/丞凡十一尹也)
　　　和敏中洛下即事(時敏中為/殿中分司)
昨日池塘春草生阿連新有好詩成花園到處鶯呼入
驄馬遊時客避行水暖魚多似南國人稀塵少勝西京
洛中佳境應無限若欲諳知問老兄
　　　送敏中新授户部員外郎西歸
千里歸程三伏天官新身健馬翩翩行衝赤日加餐飯
上到青雲穩著鞭長慶老郎唯我在客曹故事望君傳
前鴻後鴈行難續相去迢迢二十年(長慶初予為主客/郎中知制誥遷中)
(書舍人去今/二十一年也)
　(立名按唐書武宗聞居易名欲相之以問李徳裕徳/裕言居易病廢敏中文類其兄有器識即除翰林學)
　(士時方為庫部郎/中未逾三年入相)
　　　南侍御以石相贈助成水聲因以絶句謝之
泉石磷磷聲似琴閒眠靜聽洗塵心莫輕兩片青苔石
一夜潺湲直萬金
　　　閒居自題戲招宿客
水畔竹林邊閒居二十年健常攜酒出病即掩門眠解
綬收朝佩褰裳出野船屏除身外物擺落世間縁報曙
窗何早知秋簟最先微風深樹裏斜日小樓前渠口添
新石籬根㵼亂泉欲招同宿客誰解愛潺湲(西亭牆下/泉石有聲)
　　　李留守相公見過池上泛舟舉酒話及翰林舊
　　　　事因成四韻以獻之
引棹尋池岸移尊就菊叢何言濟川後相訪釣船中白
首故情在青雲往事空同時六學士五相一漁翁
　(立名按紀事李絳時分司東都五相指絳與裴度崔/羣裴垍王播一漁翁公自謂也容齋隨筆云此詩紀)
　(元和二年至六年事予以其時考之所謂/五相者裴垍王涯杜元穎崔羣及絳也)
　　　閏九月九日獨飲
黄花叢畔緑尊前猶有些些舊管絃偶遇閏秋重九日
東籬獨酌一陶然自從九月持齋戒不醉重陽十五年
　　　覽盧子䝉侍御舊詩多與微之唱和感今傷昔
　　　　因贈子䝉題於巻後
早聞元九詠君詩恨與盧君相識遲今日逢君開舊巻
巻中多道贈微之相看掩淚情難說别有傷心事豈知
聞道咸陽墳上樹已抽三丈白楊枝
　(北夢𤨏言云白太保與元相國友善以詩道著名時/號元白其集内有哭元相詩云相看掩淚俱無語等)
　(句洎自撰墓志云與劉夢得為詩友殊不言元公人/疑其隙終也立名按此語在醉吟先生傳中非墓志)
　(也傳末曰於時開成三年先生之齒六十有七則是/微之殁久矣其所謂如滿為空門友韋楚為山水友)
　(夢得為詩友皇甫朗之為酒友皆就當時在洛之人/而言非該舉平生也且公晩年哭微之作甚多有夢)
　(微之詩云夜來攜手夢同遊晨起盈巾淚莫收又聞/歌者唱微之詩云時向歌中聞一句未容傾耳巳傷)
　(心感悼悽愴如在初没隙終之語豈不大謬邪又考/史傳皆作白少傅即公詩内止有少傅官停語並無)
　(稱太保者不/知何所本也)
　　　寒亭留客
今朝閒坐石亭中爐火銷殘尊又空冷落若為留客住
冰池霜竹雪髯翁
　　　新小灘
石淺沙平流水寒水邊斜插一漁竿江南客見生鄉思
道似嚴陵七里灘
　　　和李中丞與李給事山居雪夜同宿小酌
憲府觸邪峨豸角𤨏闈駮正犯龍鱗(二人當官盛事/為時所稱也)那
知近地齋居客忽作深山同宿人一盞寒燈雲外夜數
杯温酎雪中春林泉莫作多時計諫獵登封憶舊臣
　　　履道西門二首
履道西門有敝居池塘竹樹繞吾廬豪華肥壯雖無分
飽暖安閒即有餘行竈朝香炊早飯小園春暖掇新蔬
夷齊黄綺誇芝蕨比我盤餐恐不如
履道西門獨掩扉官休病退客來稀亦知軒冕榮堪戀
其柰田園老合歸跛鼈難隨騏驥足傷禽莫趁鳯皇飛
世間認得身人少今我雖愚亦庶㡬
　　　偶吟
人生變改故無窮昔是朝官今野翁久寄形於朱紫内
漸抽身入蕙荷中(荷衣蕙帶/皆楚詞也)無情水任方圓器不繫舟
隨去住風猶有鱸魚蓴菜興來春或擬往江東
　　　雪夜小飲贈夢得
同為嬾慢園林客共對蕭條雨雪天小酌酒巡銷永夜
大開口笑送殘年久將時背成遺老多被人呼作散仙
呼作散仙應有以曾看東海變桑田
　　　嵗暮夜長病中燈下聞盧尹夜宴以詩戲之且
　　　　為來日張本也
榮鬧興多嫌晝短衰閒睡少覺明遲當君秉燭銜杯夜
是我停飱(一作/燈)服藥時枕上愁吟堪發病府中歡笑勝
尋醫明朝强出須謀樂不擬車公更䛏誰
　　　病中數㑹張道士見譏以此荅之
亦知數出妨將息不可端居守寂寥病即藥窗眠盡日
興來酒席坐通宵賢人易狎須勤飲姹女難禁莫漫燒
張道士輸白道士一杯沆瀣便逍遥
　　　卯飲
短屏風掩臥牀頭烏帽青氊白㲲裘卯飲一杯眠一覺
世間何事不悠悠
　　　寄題餘杭郡樓兼呈裴使君
官歴二十政宦遊三十秋江山與風月最憶是杭州北
郭沙堤尾西湖石岸頭緑觴春送客紅燭夜迴舟不敢
言遺愛空知念舊遊憑君吟此句題向望濤樓
　　　楊六尚書留太湖石在洛下借置庭中因對舉
　　　　杯寄贈絶句
借君片石意何如置向庭中慰索居每就玉山傾一酌
興來如對醉尚書
　　　喜入新年自詠(時年七/十一)
白鬚如雪五朝臣又值新正第七旬老過占他藍尾酒
病餘收得到頭身銷磨嵗月成髙位比類時流是幸人
大歴年中騎竹馬㡬人得見㑹昌春
　　　灘聲
碧玉斑斑沙歴歴清流決決響泠泠自從造得灘聲後
玉管朱絃可要聽
　　　題石泉
殷勤傍石繞泉行不說何人知我情漸恐耳聾兼眼暗
聽泉看石不分明
　　　送王卿使君赴任蘇州因思花迎新使感舊遊
　　　　寄題郡中木蘭西院
一别蘇州十八載時光人事隨年改不論竹馬盡成人
亦恐桑田半為海鶯入故宫含意思花迎新使生光彩
為報江山風月知至今白使君猶在
　　　出齋日喜皇甫十早訪
三旬齋滿欲銜杯平旦敲門門未開除却朗之攜一榼
的應不是别人來
　　　㑹昌二年春題池西小樓
花邊春水水邊樓一坐經今四十秋望月橋傾三遍換
采蓮船破五囘修園林一半成喬木鄰里三分作白頭
蘇李冥蒙隨燭滅陳樊漂泊逐萍流(蘇庶子𢎞李中丞/道樞及陳樊二妓)
(十餘年皆樓中歌酒中/伴或殁或散獨予在焉)雖貧眼下無妨樂縱病心中不
與愁自笑靈光巋然在春來遊得且須遊
　　　酬南洛陽早春見贈
物華春意尚遲迴賴有東風晝夜催寒縋栁腰收未得
暖熏花口噤初開(古詩云口/噤不能開)欲披雲霧聨襟去先喜瓊
琚入袖來久病長齋詩老退爭禁年少洛陽才
　　　對新家醖翫自種花
香麴親看造芳叢手自栽迎春報酒熟垂老看花開紅
蠟半含萼緑油新醱醅玲瓏五六樹瀲灎兩三杯恐有
狂風起愁無好客來獨酣還獨語待取月明囘
　　　攜酒往朗之莊居同飲
慵中又少經過處别後都無勸酒人不挈一壺相就醉
若為將老度殘春
　　　以詩代書酬慕巢尚書見寄(慕巢書中頻切歸/休結侣之意故以)
　　　　(此/荅)
書意詩情不偶然苦云夢想在林泉願為愚谷煙霞侣
思結空門香火縁無媿尚書情眷眷自憐居士病緜緜
不知待得心期否老校於君六七年
　　　春盡日
芳景銷殘暑氣生感時思事坐含情無人開口共誰語
有酒囘頭還自傾醉對數叢紅芍藥渴嘗一盌緑昌明
(蜀茶之/名也)春歸似遣鶯留語好住園林三兩聲
　　　招山僧
能入城中乞食否莫辭塵土汚袈裟欲知住處東城下
繞竹泉聲是白家
　　　夏日與閒襌師林下避暑
落景城西塵土紅伴僧閒坐竹泉東緑蘿潭上不見日
白石灘邊長有風熱惱漸知隨念盡清涼常願與人同
每因毒暑悲親故多在炎方瘴海中(是嵗潮韶等郡/皆有親友謫居)
　(立名按稽古録開成五年楊/嗣復貶潮州李珏貶韶州)
　　　題新澗亭兼酬寄朝中親故見贈
何處披襟風快哉一亭臨澗四門開金章紫綬辭腰去
白石清泉就眼來自得所宜還獨樂各行其志莫相咍
禽魚出得池籠後縱有人呼可更囘
　　　病中看經贈諸道侣
右眼昏花左足風金箆石水用無功(金箆刮眼病見湼/槃經磁石水治風)
(見外/臺方)不如迴念三乗樂便得浮生百病空無子同居草
菴下(見法/華經)有妻偕老道場中何煩更請僧為侣月上新
歸伴病翁(時適談氏女子自太原初/歸維摩詰有女名月上也)
　　　遊豐樂招提佛光三寺
竹鞋葵扇白綃巾林野為家雲是身山寺每遊多寄宿
都城暫出即經旬漢容黄綺為逋客堯放巢由作外臣
昨日制書臨郡縣不談愚谷醉鄉人
　　　醉中得上都親友書以予停俸多時憂問貧乏
　　　　偶乗酒興詠而報之
頭白醉昬昬狂歌秋復春一生耽酒客五度棄官人(蘇/州)
(刑部侍郎河南尹同州刺/史太子少傅皆以病免也)異世陶元亮前生劉伯倫臥
將琴作枕行以鍤隨身嵗要衣三對年支榖一囷園葵
烹佐飯林葉埽添薪沒齒甘蔬食揺頭謝搢紳自能抛
爵禄終不惱交親但得杯中渌從生甑上塵煩君問生
計憂醒不憂貧
　　　池畔逐涼
風清泉冷竹修修三伏炎天涼似秋黄犬引迎騎馬客
青衣扶下釣魚舟衰容自覺宜閒坐蹇步誰能更逺遊
料得此身終老處只應林下與灘頭
　　　池鶴八絶句(并序/)
　池上有鶴介然不羣烏鳶雞鵝次第嘲噪諸禽似有
　所誚鶴亦時復一鳴余非冶長不通其意因戲與贈
　荅以意斟酌之聊亦自取笑耳
　　　　雞贈鶴
一聲警露君能薄五徳司晨我用多不㑹悠悠時俗士
重君輕我意如何
　　　　鶴荅雞
爾爭伉儷泥中鬬我整羽儀松上棲不可遣他天下眼
却輕野鶴重家雞
　　　　烏贈鶴
與君白黒太分明縱不相親莫見輕我每夜啼君怨别
玉徽琴裏忝同聲(琴曲有烏夜/啼别鶴怨)
　　　　鶴荅烏
吾愛棲雲上華表汝多攫肉下田中吾音中羽汝聲角
琴曲雖同調不同(别鶴怨在羽調/烏夜啼在角調)
　　　　鳶贈鶴
君誇名鶴我名鳶君叫聞天我戾天更有與君相似處
飢來一種啄腥羶
　　　　鶴荅鳶
無妨自是莫相非清濁髙低各有歸鸞鶴羣中彩雲裏
㡬時曾見喘鳶飛
　　　　鵝贈鶴
君因風送入青雲我被人驅向鴨羣雪頸霜毛紅網掌
請看何處不如君
　　　　鶴荅鵝
右軍殁後欲何依只合隨雞逐鴨飛未必犧牲及吾輩
大都我瘦勝君肥
　　　談氏小外孫玉童
外翁七十孫三嵗笑指琴書欲遣傳自念老夫今耄矣
因思穉子更茫然中郎餘慶鍾羊祜子幼能文似馬遷
才與不才爭料得東牀空後且嬌憐(談氏/初逝)
　　　送後集往廬山東林寺兼寄雲臯上人
　　　　(附東林寺白氏文集記昔余為江州司馬時/常與廬山長老於東林寺經藏中披閲逺大)
　　　　(師與諸文士唱和集巻時諸長老請余文集亦今/置經藏唯然心許他日致之迨兹餘二十年矣)
　　　　(余前後所著文大小合二千九百六十四首/勒成六十巻編次既畢納於藏中且欲與二)
　　　　(林結他生之縁復曩嵗之志也故自忘其鄙/拙焉仍請本寺長老及主藏僧依逺公文集)
　　　　(例不借外客不出寺門幸甚太和九年夏太/子賔客晉陽縣開國男太原白居易樂天記)
後集寄將何處去故山迢逓在匡廬舊僧獨有雲臯在
三二年來不得書别後道情添㡬許老來筋力又何如
來生縁㑹應非逺彼此年過七十餘
　(立名按太和九年公年六十四此云年過七十餘疑/此記之後别有寫本寄廬山耳附原記以備參攷)
　　　客有說(客即李浙東也所/說不能具録其事)
近有人從海上迴海山深處見樓臺中有仙龕虚一室
多傳此待樂天來
　　　荅客說
吾學空門非學仙恐君此說是虚傳海山不是我歸處
歸即應歸兜率天(予晩年結彌勒/上生業故云)
　(立名按避暑録話載唐人盧肇逸史記李浙東李君/稷也㑹昌初為浙東觀察使言有海賈遭風飄海中)
　(一大山視其殿牓曰蓬萊㫄一院扃鎻甚嚴花木盈/庭中設几案或人告之曰此白樂天院在中國未來)
　(耳唐小說事多誕此既自/見於樂天詩當不謬也)
　　　哭劉尚書夢得二首
四海齊名白與劉百年交分兩綢繆同貧同病退閒日
一死一生臨老頭杯酒英雄君與操(曹公曰天下英雄/唯使君與操耳)
文章微婉我知丘(仲尼云後世知丘者春秋/又云春秋之㫖微而婉也)賢豪雖殁
精靈在應共微之地下遊
今日哭君吾道孤寢門淚滿白髭鬚不知箭折弓何用
兼恐脣亡齒亦枯窅窅窮泉埋寳玉駸駸落景挂桑楡
夜臺暮齒期非逺但問前頭相見無
　(立名按唐詩紀事禹錫晩年與白傅友善詩筆文章/時無在其右者嘗與唱和往來又云禹錫與樂天唱)
　(和號劉白唱和集與裴度唱和號汝洛集與令狐楚/號彭陽唱和集與李徳裕號吳蜀集○禹錫嘗品題)
　(樂天詩云郢人斤斲無㾗迹仙人衣裳棄刀尺世/人方内欲相從行盡四維無處覓真公之知已也)
　　　昨日復今辰
昨日復今辰悠悠七十春所經多故處却想似前身散
秩優游老閒居清淨(一作/淨潔)貧螺杯中有物鶴氅上無塵
解佩收朝帶抽簪換野巾風儀與名號別是一生人
　　　病瘡
門有醫來往庭無客送迎病銷談笑興老足歎嗟聲鶴
伴臨池立人扶下砌行脚瘡春斷酒那得有心情
　　　遊趙邨杏花
趙邨紅杏每年開十五年來看㡬迴七十三人難再到
今春來是別花來
　　　刑部尚書致仕
十五年來洛下居道縁俗累兩何如迷路心迴因向佛
宦途事了是懸車全家遯世曾無悶半俸資身亦有餘
唯是名銜人不㑹毗耶長者白尚書
　　　初致仕後戲酬留守牛相公(并呈分司/諸寮友)
南北東西無所羈挂冠自在勝分司看花嘗酒多先到
拜表行香盡不知炰筍烹魚飽餐後擁袍枕臂醉眠時
報君一語君應笑兼亦無心羨保釐
　　　問諸親友
七十人難到過三更較稀占花租野寺定酒典朝衣趁
醉春多出貪歡夜未歸不知親故口道我是耶非
　　　戲問牛司徒
抖擻塵纓捋白鬚半酣扶起問司徒不知詔下懸車後
醉舞狂歌有例無
　　　不與老為期
不與老為期因何兩鬢絲纔應免夭促便已及衰羸昨
夜夢何在明朝身不知百憂非我所三樂是吾師閉目
常閒坐低頭每靜思存神機慮息養氣語言遲行亦攜
詩篋眠多枕酒巵自慙無一事少有不安時
　　　開龍門八節石灘詩二首(并序/)
　東都龍門潭之南有八節灘九峭石船筏過此例及
　破傷舟人檝師推挽束縛大寒之月躶跣水中飢凍
　有聲聞於終夜予嘗有願力及則救之㑹昌四年有
　悲智僧道遇適同發心經營開鑿貧者出力仁者施
　財於戲從古有礙之險未來無窮之苦忽乎一旦盡
　除去之兹吾所用適願快心拔苦施樂者耳豈獨以
　功徳福報為意哉因作二詩刻題石上以其地屬寺
　事因僧故多引僧言見志
鐵鑿金鎚殷若雷八灘九石劒稜摧竹篙桂檝飛如箭
百筏千艘魚貫來振錫導師憑衆力揮金退傅施家財
他時相逐西方去莫慮塵沙路不開
七十三翁旦暮身誓開險路作通津夜舟過此無傾覆
朝脛從今免苦辛十里叱灘變河漢八寒陰獄化陽春
(八寒地獄見佛名及湼/槃經故以八節灘為比)我身雖殁心長在闇施慈悲與
後人
　　　閒坐
婆娑放雞犬嬉戲任兒童閒坐槐陰下開襟向晩風漚
麻池水裏曬棗日陽中人物何相稱居然田舍翁
　　　酬寄牛相公同宿話舊勸酒見贈
每來政事堂中宿共憶華陽觀裏時日暮獨歸愁米盡
泥深同出借驢騎交游今日唯殘我富貴當年更有誰
彼此相看頭雪白一杯可合重推辭
　　　道場獨坐
整頓衣巾拂淨牀一缾秋水一鑪香不論煩惱先須去
直到菩提亦擬忘朝謁久停收劒珮宴遊漸罷廢壺觴
世間無用殘年處祗合逍遥坐道塲
　　　偶作寄朗之
歴想為官日無如刺史時歡娛接賔客飽暖及妻兒自
到東都後安閒更得宜分司勝刺史致仕勝分司何況
園林下欣然得朗之仰名同舊識為樂即新知有雪先
相訪無花不作期鬬醲乾釀酒誇妙細吟詩里巷千來
往都門五别離岐分兩囘首書到一開眉葉落槐亭院
氷生竹閣池雀羅誰問訊鶴氅罷追隨身與心俱病容
將力共衰老來多健忘唯不忘相思
　　　狂吟七言十四韻
亦知世是休明世自想身非富貴身但恐人間為長(去/聲)
物不如林下作遺民遊依二室成三友住近雙林當四
鄰性海澄渟平少浪心田灑埽淨無塵香山閒宿一千
夜梓澤連游十六春是客相逢皆故舊無僧每見不殷
勤藥停有喜閒銷疾金盡無憂醉忘貧補綻衣裳媿妻
女支持酒肉賴交親俸隨日計錢盈貫禄逐年支粟滿
囷(尚書致仕請半俸百斛亦五/十千嵗給禄粟二千可為)洛堰魚鮮供取足游邨
果熟饋爭新詩章人與傳千首夀命天教過七旬㸃檢
一生徼倖事東都除我更無人
　　　喜裴濤使君攜詩見訪醉中戲贈
忽聞扣户醉吟聲不覺停杯倒屣迎共放詩狂同酒癖
與君别是一親情
　　　得潮州楊相公繼之書并詩以此寄之
詩情書意兩殷勤來自天南瘴海濵初覩銀鈎還啓齒
細吟瓊什欲霑巾鳯池隔絶三千里蝸舍沈冥十五春
唯有新昌故園月至今分照兩鄉人(鳯池屬楊相也/蝸舍自謂也)
　　　宿府池西亭
池上平橋橋下亭夜深睡覺上橋行白頭老尹重來宿
十五年前舊月明
　　　閒眠
暖牀斜臥日曛腰一覺閒眠百病銷盡日一餐茶兩椀
更無所要到明朝
　　　楊栁枝詞
　　　　(雲溪友議居易有妓樊素善歌小蠻善舞嘗/為詩曰櫻桃樊素口楊栁小蠻腰年既髙邁)
　　　　(而小蠻方豐豔因/楊栁詞以託意云)
一樹春風千萬枝嫩於金色軟於絲永豐西角荒園裏
盡日無人屬阿誰
　　　詔取永豐栁植禁苑感賦
　　　　(又云宣宗朝國樂唱前詞上問誰作永豐在/何處左右具以對遂因東使命取永豐栁兩)
　　　　(枝植於禁中居易感上知其/名且好尚風雅又為詩一章)
一樹衰殘委泥土雙枝榮耀植天庭定知𤣥象今春後
栁宿光中添兩星
　　　　和　　　　　　　　　(東都/畱守)韓　琮
　新栁歌中得翠條逺移金殿種青霄上陽宫女吞聲
　送不分先歸舞細腰
　　　　　　　　　　　　　　(河南/尹)盧貞和
　　　　(永豐坊西南角園中有垂栁一株柔條極茂/白尚書曾賦詩傳入樂府徧流京都近有詔)
　　　　(㫖取兩枝植於禁苑乃知一顧增十倍之價/非虚言也因此偶成絶句非敢繼和前篇)
　一樹依依在永豐兩枝飛去杳無蹤玉皇曾采人間
　曲應逐歌聲入九重
　　　齋居春久感事遣懐
齋戒坐三旬笙歌發四鄰月明停酒夜眼闇看花人賴
學空為觀深知念是塵猶思閒語笑未忘舊交情久作
龍門主多為兔苑賔水嬉歌盡日雪宴燭通晨事事皆
過分時時自問身風光抛得也七十四年春
　　　每見吕南二郎中新文輒竊有所歎惜因成長
　　　　句以詠所懷
雙金百鍊少人知縱我知君徒爾為望梅閣老無妨渴
(二賢詞藻贍麗衆多以/予曾忝制誥故呼閣老)畫餅尚書不救飢(喻無益/自戲也)白日
回頭看又晩青雲舉足躡何遲壯年可惜虚銷擲遣把
閒杯吟詠詩
　　　歡喜二偈
得老加年誠可喜當春對酒亦宜歡心中别有歡喜事
開得龍門八節灘
眼暗頭旋耳重聽(平/聲)唯餘心口尚醒醒今朝歡喜縁何
事禮徹佛名百部經
　　　閒居貧活計
冠蓋閒居少簞瓢陋巷深稱家開户牖量力置園林儉
薄身都慣營為力不任飢烹一斤肉暖臥兩重衾尊有
陶潛酒囊無陸賈金莫嫌貧活計更富即勞心
　　　贈諸少年
少年莫笑我蹉跎聽我狂翁一曲歌入手榮名取雖少
關心穩事得還多老慙退馬霑芻秣(謂致仕/半俸也)髙喜歸鴻
脫弋羅官給俸錢天與夀些些貧病柰吾何
　　　感所見
巧者焦勞智者愁愚翁何喜復何憂莫嫌山木無人用
大勝籠禽不自由網外老雞因斷尾盤中鮮膾為吞鈎
誰人㑹我心中事冷笑時時一掉頭
　　　寄黔州馬常侍
閒看雙節信為貴樂飲一杯誰與同可惜風情與心力
五年抛擲在黔中
　　　和李相公畱守題漕上新橋六韻(同用/黎字)
選石鋪新路安橋壓古堤似從銀漢下落傍玉川西影
定䦨干倒標髙華表齊煙開虹半見月冷鶴雙棲材映
䕫龍小功嫌元凱低從容濟世後餘力及黔黎
　　　閒居
風雨蕭條秋少客門庭冷靜晝多關金羈絡馬近賣却
羅袖栁枝尋放還書巻略尋聊取睡酒杯淺把粗開顔
眼昬入夜休看月脚重經春不上山心靜無妨喧處寂
機忘兼覺夢中閒是非愛惡銷停盡唯寄空身在世間
　　　新秋夜雨
蟋蟀暮啾啾光陰不少畱松檐半夜雨風幌滿牀秋曙
早燈猶在涼初簟未收新晴好天氣誰伴老人遊
　　　春眠
枕低被暖身安穩日照房門帳未開還有少年春氣味
時時蹔到睡中來
　　　喜老自嘲
面黒頭雪白自嫌還自憐毛龜蓍下老蝙蝠鼠中仙名
籍同逋客衣裝類古賢裘輕被白㲲靴暖蹋烏氊周易
休開卦陶琴不上絃任從人棄擲自與我周旋鐵馬因
疲退鉛刀以鈍全行開第八秩可謂盡天年(時俗謂七/十已上為)
(開第/八秩)
　　　河陽石尚書破迴鶻迎貴主過上黨射鷺􁌺繪
　　　　畫為圗偎䝉見示稱歎不足以詩美之(按㑹/昌三)
　　　　(年癸亥正月劉沔大破回鶻迎/太和公主以歸石雄劉沔將也)
塞北虜郊隨手破山東賊壘掉鞭收烏孫公主歸秦地
白馬將軍入潞州劒拔青鱗蛇尾活弦抨赤羽火星流
須知鳥目猶難漏(尚書將入潞府偶逢水鳥鷺􁌺引弓詔/射之一發中目三軍踴躍其事上聞)
(下美/之)縱有天狼豈足憂畫角三聲刁斗曉清商一部管
絃秋他時麟閣圖勲業更合何人居上頭
　　　自詠老身示諸家屬
夀及七十五俸霑五十千夫妻偕老日甥姪聚居年粥
美嘗新米袍温換故緜家居雖濩落眷屬幸團圓置榻
素屏下移爐青帳前書聽孫子讀湯看侍兒煎走筆還
詩債抽衣當藥錢支分閒事了爬背向陽眠
　　　自問此心呈諸老伴
朝問此心何所思暮問此心何所為不入公門慵斂手
不看人面免低睂居士室間眠得所少年場上飲非宜
閒談亹亹留諸老美醖徐徐進一巵心未曾求過分事
身常少有不安時此心除自謀身外更問其餘盡不如
　　　六年立春日人日作
二日立春人七日盤蔬餅餌逐時新年方吉鄭猶為少
家比劉韓未是貧鄉園節嵗應堪重親故歡遊莫厭頻
試作循潮封眼想何由得見洛陽春(分司致仕官中吉/傅鄭諮議最老韓)
(庶子劉員外尤貧循潮封/三郡遷客皆洛下舊遊也)
　(立名按公以㑹昌六年八月卒宣宗以詩弔之曰綴/玉聨珠六十年誰教冥路作詩仙浮雲不繫名居易)
　(造化無為字樂天童子解吟長恨曲胡兒能唱琵琶/篇文章已滿行人耳一度思卿一愴然舊唐書謂公)
　(卒於大中元年蓋据此詩也然宣宗以㑹昌六年三/月即位明年丁夘改元大中李商隱撰公碑及新書)
　(皆云卒於六年丙寅又皆云年七十五公生平作詩/必紀年而集内無大中詩則舊書所謂大中元年殆)
　(誤/耳)
　　　齋居偶作
童子裝爐火行添一炷香老翁持麈尾坐拂半張牀巻
幔看天色移齋近日陽甘鮮新餅果穩暖舊衣裳止足
安生理優閒樂性場是非一以遣動靜百無妨豈有物
相累兼無情可忘不須憂老病心是自醫王
　　　詠身
自中風來三歴閏(病風八年/凡三閏矣)從懸車後㡬逢春周南留
滯稱遺老(見太史/公傳)漢上羸殘號半人(見習鑿/齒傳)薄有文章
傳子弟斷無書札荅交親餘年自問將何用恐是人間
賸長身
　　　予與山南(英華作/荆南)王僕射淮南李僕射事歴五
　　　　朝踰三紀海内年輩今唯三人榮路雖殊交
　　　　情不替聊題長句寄舉之公垂二相公
故交海内只三人二坐巖廊一臥雲老愛詩書還似我
榮兼將相不如君百年膠漆初心在萬里煙霄中路分
阿閣鸞凰野田鶴何人信道舊同羣
　　　讀道徳經
𤣥元皇帝著遺文烏角先生仰後塵金玉滿堂非已物
子孫委蛻是他人世間盡不關吾事天下無親於我身
只有一身宜愛䕶少教冰炭逼心神
　　　禽蠱十二章(并序/)
　莊列寓言風騷比興多假蟲鳥以為筌蹄故詩義始
　於關雎鵲巢道說先乎鯤鵬蜩鷃之類是也予閒居
　乗興偶作一十二章頗類志怪放言每章可致一哂
　一哂之外亦有以自警其衰耄封執之惑焉頃如此
　作多與故人微之夢得共之微之夢得嘗云此乃九
　奏中新聲八珍中異味也有㫖哉有㫖哉今則獨吟
　想二君在目能無恨乎
燕違戊巳鵲避嵗兹事因何羽族知疑有鳯皇頒鳥歴
一時一日不參差(不知其然也燕銜泥常避戊巳/日鵲巢口常避太嵗驗之皆信)
水中科斗長成蛙林下桑蟲老作蛾蛙跳蛾舞仰頭笑
焉用鯤鵬鱗羽多(齊物/也)
江魚羣從稱妻妾塞雁聨行號弟兄但恐世間真眷屬
親疎亦是强為名(故名也江沱間有魚每游輒三如媵/隨妻一先二後土人號為婢妾魚禮)
(云雁兄/弟行)
蠶老繭成不庇身蜂飢蜜熟屬他人須知年老憂家者
恐是二蟲虚苦辛(自警/也)
阿閣鵷鸞田舍烏妍蚩貴賤兩懸殊如何閉向深籠裏
一種摧頽觸四隅(有所/感也)
獸中(去/聲)刀槍多怒吼鳥遭羅弋盡哀鳴羔羊口在縁何
事闇死屠門無一聲(有所/悲也)
蟭螟殺敵蚊巢上蠻觸交爭蝸角中應似諸天觀下界
一微塵内鬭英雄(自照/也)
蠨蛸網上罥蜉蝣反覆相持死始休何異浮生臨老日
一彈指頃報恩讎(誡報/也)
蟻王化飯為臣妾蜾母偸蟲作子孫彼此假名非本物
其間何怨更何恩
豆苖鹿嚼解烏毒艾葉雀銜奪燕巢鳥獸不曾看本草
諳知藥性是誰教(嘗獵者說云鹿若中箭發即嚼豆葉/食之多消解箭毒多用烏頭故云烏)
(毒又燕惡艾雀欲奪其巢先銜/一艾致其窠輒避去因而有之)
一鼠得仙生羽翼衆鼠相看有羨色豈知飛上未半空
已作烏鳶口中食
鵞乳養雛遺在水魚心想子變成鱗細微幽隱何窮事
知者唯應是聖人(鵞放乳水中不能離羣雛從而食之/皆飽而去之又如魚想子子成魚並)
(是佛經/中說)
　
　
　
　
　
　
　
　
　
　
　
　
　白香山詩集巻三十七
欽定四庫全書
　白香山詩集巻三十八　　　歙縣汪立名編
　　別集一(格律詩凡/十一首)
　　　窗中列逺岫(以題中平聲為韻正按各本/别附宣州試射中  鵠賦後)
天靜秋山好窗開曉翠通遥憐峰窈窕不隔竹朦朧(一/作)
(蒙/籠)萬㸃當虚室千重疊逺空列檐攢秀氣縁隙助清風
碧愛新晴後明宜反照中宣城郡齋在望與古時(一作/古詩)
同
　　　玉水記方流(以流字為韻六十字成近按各/本别附省試性習相逺  賦後)
　　　　(原注中書侍郎髙郢下試貞元/十六年二月十四日及第四人)
良璞含章久寒泉徹底幽矩浮光灎灎(一作尹和/光泛泛)方折
浪悠悠凌亂波紋異縈迴水性柔似風揺淺瀨疑(一作/如)
月落清流潛潁應傍達藏真豈上浮玉人如不見淪棄
即千秋
　(立名按貞元十六年公年二十九唐詩紀事作二十/八誤也洪景盧容齋随筆予考登科記樂天以貞元)
　(十六年庚辰中書舍人髙郢下第四人與公自注正/合且記事載鄭兪吳丹杜元穎玉水記方流詩云兪)
　(登貞元十六年進士第吳丹杜元穎白居易皆同年/又云居易徳宗貞元十六年己夘髙郢下及第時年)
　(二十八不知徳宗貞元十六年乃庚辰非己夘也公/壬子生至庚辰為二十九然則二十八者殆因巳夘)
　(而訛耳又注云傳作二十七李商隱墓銘作二十六/按新書不詳登第年嵗舊書但誤作十四年進士第)
　(未嘗云二十七至李作墓碑亦僅曰前進士並無二/十六及第語矛盾如此不知何所据也○公應試詩)
　(賦皆擅名一時唐摭言貞元中樂天應宏詞試漢髙/祖斬白蛇賦考落蓋賦有知我者謂我斬白帝不知)
　(我者謂我斬白蛇也然登科之人賦並無聞白公之/賦傳於天下也容齋隨筆唐銓選凡試判登科謂之)
　(入等甚拙者謂之藍縷選未滿而試文三篇謂之宏/辭試判三條謂之㧞萃中者即授官按樂天後以拔)
　(萃登/科)
　　　大社觀獻捷詩(以功字為/韻四韻成)
　　　　(原注元和二年十一月四日自集賢院召赴/銀臺候㫖五日召入翰林奉敕試制書詔批)
　　　　(荅詩等五首翰林院使梁守謙奉/宣宜授翰林學士數月除左拾遺)
淮海妖氛滅乾坤嘉(一作/喜)氣通班師郊社内操袂凱歌
中廟算無遺策天兵不戰功小臣同鳥獸率舞向皇風
　(立名按元稹酬樂天六韻詩自注云樂天於翰林中/書取詔批荅等撰為程式禁中號曰白樸每有新入)
　(學士求訪寳重/過於六典也)
　　　自誨
樂天樂天來與汝言汝宜拳拳終身行焉物有萬類錮
人如鎻事有萬感爇人如火萬類逓來鏁汝形骸使汝
未老形枯如柴萬感逓至火汝心懐使汝未死心化為
灰樂天樂天可不大哀汝胡不懲往而念來人生百嵗
七十稀設使與汝七十期汝今年已四十四却後二十
六年能㡬時汝不思二十五六年來事疾速倏忽如一
寐往日來日皆瞥然胡為自苦於其間樂天樂天可不
大哀而今而後汝宜飢而食渴而飲晝而興夜而寢無
浪喜無妄憂病則臥死則休此中是汝家此中是汝鄉
汝何捨此而去自取其遑遑遑遑兮欲安往哉樂天樂
天歸去來
　(立名按公年四十四為憲宗元和十年乙未是年盜/殺武相元衡公以請捕賊不悅於執政謫江州即在)
　(是/年)
　　　三謡(并序/)
　余廬山草堂中有朱藤杖一蟠木机一素屏風二時
　多杖藤而行隱机而坐掩屏而臥宴息之暇筆研在
　前偶為三謡各導其意亦猶座右陋室銘之類爾
　　　　蟠木謡
蟠木蟠木有似我身不中乎器無用於人下擁腫而上
轔菌桷不桷兮輪不輪天子建明堂兮既非梁棟諸侯
斵大輅兮材又不中唯我病夫或有所用用爾為几承
吾臂支吾頤而已矣不傷爾性不枉爾理爾怏怏為几
之外無所用爾爾既不材吾亦不材胡為乎人間徘徊
蟠木蟠木吾與汝歸草堂去來
　　　　素屏謡
素屏素屏胡為乎不文不飾不丹不青當世豈無李陽
冰之篆字張旭之筆迹邊鸞之花鳥張璪之松石吾不
令加一㸃一畫於其上欲爾保真而全白吾於香爐峰
下置草堂二屏倚在東西牆夜如明月入我室(一作/懐)曉
如白雲圍我牀我心久養浩然氣亦欲與爾表裏相輝
光爾不見當今甲第與王宫織成步障銀屏風綴珠陷
鈿貼雲母五金七寳相玲瓏貴豪待此方悅目晏然寢
臥乎其中素屏素屏物各有所宜用各有所施爾今木
為骨兮紙為面捨吾草堂欲何之
　　　　朱藤謡
朱藤朱藤温如紅玉直如朱繩自我得爾以為杖大有
裨於股肱前年左選東南萬里交遊别我於國門親友
送我於滻水登髙山兮車倒輪摧渡漢水兮馬跙蹄開
中途不進部曲多迴唯此朱藤實隨我來瘴癘之鄉無
人之地扶衛衰病驅訶魑魅吾獨一身賴爾為二或水
或陸自北徂南泥黏雪滑足力不堪吾本兩足得爾為
三紫霄峰頭黄石巖下松門石磴不通輿馬吾與爾披
雲撥水環山繞野二年蹋徧匡廬間未嘗一歩而相捨
雖有佳子弟良友朋扶危助蹇不如朱藤嗟乎窮既若
是通復何如吾不以常杖待爾爾勿以常人望吾朱藤
朱藤吾雖青雲之上黄泥之下誓不棄爾於斯須
　　　無可柰何歌
無可柰何兮白日走而朱顔頽少日往而老日催生者
不住兮死者不迴況乎寵辱豐顇之外物又何常不十
去而一來去不可挽兮來不可推無可柰何兮巳焉哉
惟天長而地久前無始兮後無終嗟吾生之㡬何寄瞬
息乎其中又如太倉之稊米委一粒於萬鍾何不與道
逍遥委化從容縱心放志洩洩融融胡為乎分愛惡於
生死繫憂喜於窮通倔强其骨髓齟齬其心胷合冰炭
以交戰祗自苦兮厥躬彼造物者云何不為此與化者
云何不隨或喣或吹或盛或衰雖千變與萬化委一順
以貫之為彼何非為此何是誰冥此心夢蝶之子何禍
非福何吉非凶誰達此觀喪馬之翁俾吾為秋毫之杪
吾亦自足不見其小俾吾為泰山之阿吾亦無餘不見
其多是以達人靜則脗然與陰合迹動則浩然與陽同
波委順而已孰知其他時邪命邪吾其無柰彼何委邪
順邪彼亦無柰吾何夫兩無柰何然後能冥至順而合
太和故吾所以飲太和扣至順而為無可柰何之歌
　　　池上篇(并序/)
　都城風土水木之勝在東南偏東南之勝在履道里
　里之勝在西北隅西閈北垣第一第即白氏叟樂天
　退老之地地方十七畝屋室三之一水五之一竹九
　之一而島樹橋道間之初樂天既為主喜且曰雖有
　臺無粟不能守也乃作池東粟廩又曰雖有子弟無
　書不能訓也乃作池北書庫又曰雖有賔朋無琴酒
　不能娛也乃作池西琴亭加石樽焉樂天罷杭州刺
　史時得天竺石一華亭鶴二以歸始作西平橋開環
　池路罷蘇州刺史時得太湖石白蓮折腰菱青版舫
　以歸又作中髙橋通三島逕罷刑部侍郎時有粟千
　斛書一車洎臧獲之習筦磬絃歌者指百以歸先是
　潁川陳孝山與釀法酒味甚佳博陵崔晦叔與琴韻
　甚清蜀客姜發授秋思聲甚淡𢎞農楊貞一與青石
　三方長平滑可以坐臥太和三年夏樂天始得請為
　太子賔客分秩於洛下息躬於池上凡三任所得四
　人所與洎吾不才身今率為池中物矣每至池風春
　池月秋水香蓮開之旦露清鶴唳之夕拂楊石舉陳
　酒援崔琴彈姜秋思頽然自適不知其他酒酣琴罷
　又命樂童登中島亭合奏霓裳散序聲隨風飄或凝
　或散悠揚於竹煙波月之間者久之曲未竟而樂天
　陶然巳醉睡於石上矣睡起偶詠非詩非賦阿龜握
　筆因題石間視其粗成韻章命為池上篇云爾
十畞之宅五畞之園有水一池有竹千竿勿謂土狹勿
謂地偏足以容厀足以息肩有堂有庭有橋有船有書
有酒有歌有絃有叟在中白鬚飄然識分知足外無求
焉如鳥擇木姑務巢安如龜居坎不知海寛靈鶴怪石
紫菱白蓮皆吾所好盡在吾前時飲一杯或吟一篇妻
孥熙熙雞犬閒閒優哉游哉吾將終老乎其間
　(立名按公有奉和牛思黯太湖石兼呈夢得詩其末/云共嗟無此分虚管太湖來自注與夢得俱典姑蘇)
　(而不獲此石而此詩序中又云罷蘇州刺史/時得太湖石豈歸洛既久舊物皆不復存邪)
　　　齒落辭(并序/)
　開成二年予春秋六十六瘠黒衰白老狀具矣而雙
　齒又墮慨然感歎者久之因為齒落辭以自廣其辭
　曰
嗟嗟乎雙齒自吾有之爾俾爾嚼肉咀蔬銜杯潄水豐
吾膚革滋吾血髓從幼逮老勤亦至矣幸有輔車非無
齗齶胡然捨我一旦雙落齒雖無情吾豈無情老與齒
別齒隨涕零我老日來爾去不迴嗟嗟乎雙齒孰謂而
來哉孰謂而去哉齒不能言請以意宣為口中之物忽
乎六十餘年昔君之壯也血剛齒堅今君之老矣血衰
齒寒輔車齗齶日削月朘上參差而下􁅒􁅑曾何足以
少安嘻君其聽哉女長辭姥臣老辭主髮衰辭頭葉枯
辭樹物無細大功成者去君何嗟嗟獨不聞諸道經我
身非我有也蓋天地之委形君何嗟嗟又不聞諸佛說
是身如浮雲須臾變滅由是而言君何有焉所宜委百
骸而順萬化胡為乎嗟嗟於一牙一齒之間吾應曰吾
過矣爾之言然
　　　不能忘情吟(并序/)
　樂天既老又病風乃録家事㑹經費去長物妓有樊
　素者年二十餘綽綽有歌舞態善唱楊枝人多以曲
　名名之由是名聞洛下籍在經費中將放之馬有駱
　者駔壯駿穩乗之亦有年籍在經物中將鬻之圉人
　牽馬出門馬驤首反顧一鳴聲音間佀知去而旋戀
　者素聞馬嘶慘然立且拜婉孌有辭(辭具/下)辭畢泣下
　予聞素言亦愍黙不能對且命迴勒反袂飲素酒自
　飲一杯快吟數十聲聲成文文無定句句隨吟之短
　長也凡二百五十五言噫予非聖達不能忘情又不
　至於不及情者事來攪情情動不可柅因自哂題其
　篇曰不能忘情吟吟曰
鬻駱馬兮放楊栁枝掩翠黛兮頓金羈馬不能言兮長
鳴而却顧楊栁枝再拜長跪而致辭辭曰主乗此駱五
年凡千有八百日銜橜之下不驚不逸素事主十年凡
三千有六百日巾櫛之間無違無失今素貌雖陋未至
衰摧駱力猶壯又無虺隤即駱之力尚可以代主一歩
素之歌亦可以送主一杯一旦雙去有去無迴故素將
去其辭也苦駱將去其鳴也哀此人之情也馬之情也
豈主君獨無情哉予俯而歎仰而咍且曰駱駱爾勿嘶
素素爾勿啼駱反廏素反閨吾疾雖作年雖頽幸未及
項籍之將死何必一日之内棄騅兮而別虞兮乃目素
兮素兮為我歌楊栁枝我姑酌彼金罍我與爾歸醉鄉
去來
　(立名按冷齋夜話東坡南遷侍兒王朝雲者請從行/東坡佳之作詩有不學楊枝别樂天句其序云世謂)
　(樂天有鬻駱放楊枝詞佳其至老病不忍去也然夢/得詩曰春盡絮飛留不得隨風好去落誰家樂天亦)
　(云病與樂天相共住春同樊/素一時歸則是樊素竟去也)
　
　
　
　
　
　白香山詩集巻三十八
欽定四庫全書
　白香山詩集巻三十九　　　歙縣汪立名編
　　補遺上(格律詩凡/五十五首)
　　　勸酒(以下出文/苑英華)
昨與美人對尊酒朱顔如花腰似栁今與美人傾一杯
秋風颯颯頭上來年光似水向東去兩鬢不禁白日催
東鄰起樓髙百尺璇題照日光相射珠翠無非二八人
盤筵何啻三千客鄰家儒者方下帷夜誦古書朝忍飢
身年三十未入仕仰望東鄰安可期一朝逸翮乗風勢
金牓髙張登上第春闈未了冬登科九萬摶風誰與繼
不逾十稔居台衡門前車馬紛縱横人人仰望在何處
造化筆頭雲雨生東鄰髙樓色未改主人(一作/父)云亡息
猶在金玉車馬一不存朱門更有何人待牆垣反鎻長
安春樓臺漸漸屬西鄰松篁薄暮亦棲鳥(一作鳴/棲鳥)桃李
無情還笑人憶昔東鄰宅初搆雲甍彩棟皆非舊瑇瑁
筵前翡翠棲芙蓉池上鴛鴦鬭日往月來凡㡬秋一衰
一盛何(一作/皆)悠悠但教帝里笙歌在池上年年醉五侯
　　　南陽小將張彥硤口鎮稅人場射虎歌
海内昔年狎太平横目穰穰何崢嶸天生天殺豈天怒
忍使朝朝餵猛虎關東驛路多丘荒行人最忌稅人場
張彥雄特制殘暴見之叱起如叱羊鳴弦霹靂越幽阻
往往依林猶旅拒草際旋看委錦茵腰間不更(一作/見)抽
白羽老饕巳斃衆雛恐童穉揶揄皆自勇忠良效順勢
亦然一劎猜狂敢輕動有文有武方為國不是英雄伏
不得試徵張彥作將軍㡬箇將軍願策勲
　　　陰雨
潤葉濡枝浹四方濃雲來去勢何長曠然寰宇清風滿
救旱功髙暑氣涼
　　　喜雨
西北油然雲勢濃須臾霶沛雨飄空頓疎萬物焦枯意
定看秋郊稼穡豐
　　　過故洛城
故城門前春日斜故城門裏無人家市朝欲認不知處
漠漠野田飛草花
　(立名按太平寰宇記故洛城在洛陽縣二十里東西/七里南北九里内宫殿臺觀府藏寺舍魏晉之代凡)
　(有一萬一千二百一十九門自永嘉之亂劉曜入洛/陽元帝渡江官署里閭鞠為茂草至後魏孝文帝幸)
　(洛陽巡故宫遂詠黍離之/詩羣臣侍從無不感愴)
　　　誚失婢牓(出唐詩/紀事)
宅院小牆卑坊門帖牓遲舊恩慙自薄前事悔難追籠
鳥無常主風花不戀枝今宵在何處惟有月明知
　(立名按劉賔客集有和樂天誚失婢牓者詩云把鏡/朝猶在添香夜不歸鴛鴦拂瓦去鸚鵡透籠飛不逐)
　(張公子即隨劉武威新知正相樂從此脫青衣堯山/堂外紀唐人有誚失婢牓詩原情寄嘲云撫養在香)
　(閨嬌癡教不依縱然桃葉寵打得栁花飛曉露空調/粉春羅枉賜衣内家方妒殺好處任從歸偸鎻出深)
　(閨風花何所依想因乗月去難道綽天飛燭暗新垂/淚香凝舊舞衣恩情如不斷還向夢中歸揭牓諱因)
　(依千聲叫不歸頭盤紅縷髻身著紫羅衣夾帶/無金玉窩藏有是非請君看賞格惆悵信音稀)
　　　江南喜逢蕭九徹因話長安舊遊戲贈五十韻
　　　(出才/調集)
憶昔嬉遊伴多陪歡宴場寓居同永樂幽㑹共平康師
子尋前曲聲兒出内坊花深態奴宅竹錯得憐堂庭晩
開紅藥門閑蔭緑楊經過悉同巷居處盡連牆時世髙
梳髻風流澹作妝戴花紅石竹帔暈紫㯽榔鬢動懸蟬
翼釵垂小鳯行拂胷輕粉絮煖手小香囊選勝移銀燭
邀歡舉玉觴爐煙凝麝氣酒色注鵝黄急管停還奏䋣
絃慢更張雪飛迴舞袖塵起繞歌梁舊曲翻調笑新聲
打義揚名情推阿軌巧語許秋孃風暖春將暮星迴夜
未央宴餘添粉黛坐久換衣裳結伴歸深院分頭入洞
房綵帷開翡翠羅薦拂鴛鴦留宿爭牽袖貪眠各占牀
緑窗籠水影紅壁背燈光索鏡收花鈿邀人解袷襠暗
嬌妝靨笑私語口脂香怕聽鐘聲坐羞明映縵藏眉殘
蛾翠淺鬟解緑雲長聚散知無定憂歡事不常離筵開
夕宴别騎促晨裝去住青門外留連滻水傍車行遥寄
語馬駐共相望雲雨分何處山川共異方野行初寂寞
店宿乍恓惶別後嫌宵永愁來厭嵗芳㡬看花結子頻
見露為霜嵗月何超忽音容坐渺茫往還書斷絶來去
夢遊揚自我辭秦地逢君客楚鄉常嗟異岐路忽喜共
舟航話舊堪垂淚思鄉數斷腸愁雲接巫峽淚竹近瀟
湘月落江湖闊天髙節候涼浦深煙渺渺沙冷月蒼蒼
紅葉江楓老青蕪驛路荒野風吹蟋蟀湖水浸菰蔣帝
路何由見心期不可忘舊遊千里外往事十年强春晝
提壺飲秋林摘橘嘗强歌還自感縱飲不成狂永夜長
相憶逢君各共傷殷勤萬里意幷寫贈蕭郎
　　　贈薛濤(出張為/主客圖)
蛾睂山勢接雲霓欲逐劉郎北路迷若似剡中容易到
春風猶隔武陵溪
　(立名按唐詩紀事張為唐末江南人作詩人主客圖/序曰若主人門下處其客者以法度一則也以白居)
　(易為廣大教化主上入室楊乗入室張祜羊士諤元/稹升堂盧仝顧況沈亞之及門費冠卿皇甫松殷堯)
　(藩施肩吾周元範況元膺徐凝朱可名陳標董翰卿/以孟雲卿為髙古奥逸主上入室韋應物入室李賀)
　(杜牧李餘劉猛李涉胡幽正升堂李觀賈馳李宣古/曹鄴劉駕孟遲及門陳潤韋楚老以李益為清竒雅)
　(正主上入室蘇郁入室劉畋僧清塞盧林于鵠楊洵/美張籍楊巨源楊敬之僧無可姚合升堂方干馬戴)
　(任蕃賈島厲元項斯薛濤及門僧良乂潘誠于武陵/詹雄衛準僧志定喩島朱慶餘以孟郊為清竒僻苦)
　(主上入室陳陶周朴及門劉得仁李溟以鮑溶為博/解宏拔主上入室李羣玉入室司馬退之張為以武)
　(元衡為瓌竒美麗主上入室劉禹錫入室趙嘏長孫/佐輔曹唐升堂盧頻陳羽許渾張蕭逺及門張陵章)
　(孝標雍陶周祚袁不約圖凡八/十四人每人各采其集警句)
　　　酬令狐留守尚書見贈十韻
長慶清風在夔龍燮理餘太和膏雨降周召保釐初嵩
少當宫署伊瀍入禁渠曉關開玉兎夕鑰納銀魚舊眷
憐移疾新吟念索居離聲雙白雁行色一籃轝罷免無
餘俸休閒有敝廬慵於嵇叔夜渴似馬相如酒每䝉酤
我(詩鄭箋云酤/賣也音沽)詩嘗許起子洛中歸計定一半為尚書
　　　聽蘆管
幽咽新蘆管淒涼古竹枝似臨猿峽唱疑在雁門吹調
為髙多切聲縁小乍遲麤豪嫌觱篥細妙勝參差雲水
巴南客風沙隴上兒屈原收淚夜蘇武斷腸時仰秣胡
駒聽驚棲越鳥知何言胡越異聞此一同悲
　　　送滕庶子致仕歸婺州
春風秋月攜歌酒八十年來翫物華已見曾孫騎竹馬
猶聽侍女唱梅花入鄉不杖歸時健出郭乗軺到處誇
兒著繡衣身衣錦東陽門户勝滕家
　　　送劉郎中赴任蘇州
仁風膏雨去隨輪勝境歡遊到逐身水驛路穿兒店月
花船棹入女湖春(語兒店女墳/湖皆勝地也)宣城獨詠窗中岫栁惲
單題汀上蘋何似姑蘇詩太守吟詩相繼有三人(領吳/郡日)
(劉嘗贈予詩云蘇州刺史例能詩西/掖今來替左司故有三人之戲耳)
　(立名按語兒即禦兒吳越分境越國西北置禦兒與/吳分為界通典注云在嘉興縣南有地名禦兒也國)
　(語曰吾用禦兒臨之今俗作語字又吳改禾興為嘉/興隋廢唐武徳四年復置九年省入吳縣貞觀八年)
　(復置屬蘇州女墳湖吳地記云吳王葬女取土成湖/又郡國志王女墳在郭西云闔廬食蒸魚嘗半而與)
　(女女怒自殺闔廬痛之葬於國西閭門外文石為槨/金鼎玉杯銀尊珠襦悉以送女又記云以水澆墳因)
　(名女墳湖白蘋州在湖州霅溪之東南去州一里洲/上有魯公顔真卿芳菲亭内有梁太守栁惲詩云汀)
　(洲采白蘋日暮江南春因以/為名以上並出太平寰宇記)
　　　福先寺雪中餞劉蘇州
送君何處展離筵大梵王宫大雪天庾嶺梅花落歌管
謝家栁絮撲金田亂從紈袖交加舞醉入籃轝取次眠
却笑召鄒兼訪戴只持空酒駕空船
　　　除夜言懷兼贈張常侍
三百六旬今夜盡六十四年明日催不用歎身隨日老
亦須知夀逐年來加添雪興憑氊帳消殺春愁付酒杯
唯恨詩成君去後紅箋紙巻為(一作/共)誰開
　　　送張常侍西歸
二年花下為閒伴一旦尊前棄老夫西午橋街行悵望
南龍興寺立踟躕洛城久住留情否省騎重歸稱意無
出鎮歸朝但相訪此身應不離東都
　　　和河南鄭尹新嵗對雪
白雪吟詩鈴閣開故情新興兩徘徊昔經勤苦照書巻
今助歡娛飄酒杯楚客難酬郢中曲吳公兼占洛陽才
銅街金谷春知否又有詩人作尹來
　　　吹笙内人出家
雨露難忘君念重電泡易滅妾身輕金刀已剃頭然髮
(佛經云若/救頭然)玉管休吹腸斷聲新戒珠從衣裏得初心蓮
向火中生道場夜半香花冷猶在燈前禮佛名
　(立名按鄭良孺詩話唐女妓入宜春院謂之内人亦/曰前頭人謂在上前也骨肉居教坊謂之内人家有)
　(請俸其得幸者謂之十家/蓋家雖多亦以十家呼之)
　　　醉中見微之舊巻有感
今朝何事一霑襟檢得君詩醉後吟老淚交流風病眼
春箋揺動酒杯心銀鉤塵覆年年暗玉樹泥埋日日深
聞道墓松髙一丈更無消息到如今
　　　夀安歇馬重吟
春衫細薄馬蹄輕一日遲遲進一程野棗花含新蜜氣
山禽語帶破匏聲垂鞭晩就槐陰歇低倡閒衝栁絮行
忽憶家園須速去櫻桃欲熟筍應生
　　　贈張處士山人
羅襟蕙帶竹皮巾雖到塵中不染塵每見俗人多慘澹
惟逢美酒即殷勤浮雲心事誰能㑹老鶴風標不可親
世說三生如不謬共疑巢許是前身
　　　池畔閒坐兼呈侍中
池畔最平處樹陰新合時移牀解衣帶坐任清風吹舉
棹鳥先覺垂綸魚未知前頭何所有一巻晉公詩
　　　初冬即事憶皇甫十
冷竹風成韻荒街葉作堆欲尋聨句巻先飲煖寒杯㡌
為迎霜戴爐因試火開時時還有客終不當君來
　　　小庭寒夜寄夢得
庭小同蝸舍門閒稱雀羅火將燈共盡風與雪相和老
睡隨年減衰情向夕多不知同病者爭柰夜長何
　　　西還夀安路西歇馬
槐陰歇鞍馬栁絮惹衣巾日晩獨歸路春深多思人去
家纔百里為客只三旬已念紗窓下應生寳瑟塵
　　　雨中訪崔十八
肩轝仍挈榼莫怪就君來秋雨經三宿無人勸一杯
　　　夢得得新詩
池上今宵風月涼閒教少樂理霓裳集仙殿裏新詞到
便播笙歌作樂章
　　　初見劉二十八郎中有感
欲話毗陵君反袂欲言夏口我霑衣誰知臨老相逢日
悲歎聲多語笑稀
　　　夜題玉泉
遇客多言愛山水逢僧盡道厭囂塵玉泉潭畔松間宿
要且經年無一人
　(立名按太平寰宇記玉泉山在河南縣東南四十里/山内有玉泉寺近見西湖志收此詩誤以為杭州之)
　(玉泉/也)
　　　拜表早出贈皇甫賔客
一月一回同拜表莫辭侵早過中橋老於君者應無數
猶趁西京十五朝
　　　贈鄭尹
府池東北舊亭臺久別長思醉一回但請主人空埽地
自攜杯酒管絃來
　　　别楊同州後却寄
潘驛橋南醉中别下邽邨北醒時歸春風怪我君知否
楡葉楊花撲面飛
　　　狐泉店前作
野狐泉上栁花飛逐水東流便不歸花水悠悠兩無意
因風吹落偶相依
　　　贈盧績
餘杭縣裏盧明府虚白亭中白舍人今日相逢頭似雪
一杯相勸送殘春
　　　與裴華州同過敷水戲贈
使君五馬且踟躕馬上能聽絶句無每過桑間試留意
何妨後代有羅敷
　　　閒遊
欲笑隨情酒逐身此身雖老未辜春春來㸃檢閒遊數
猶自多於年少人
　　　招韜光禪師(出潛說友咸/淳臨安志)
白屋炊香飯葷膻不入家瀘泉澄葛粉洗手摘藤花青
芥除黄葉紅薑帶紫芽命師相伴食齋罷一甌茶
　(立名按咸淳臨安志法安院在靈隱寺西天福二年/吳越王建舊額廣嚴唐長慶中有詩僧結菴於院之)
　(西自號韜光常與樂天倡和又云白侍郎長慶四年/正旦請韜光齋以詩招之即白屋炊香飯一首也韜)
　(光不赴齋以詩報白云山僧野性好林泉毎向巖阿/倚石眠不解栽松陪玉勒惟能引水種金蓮白雲乍)
　(可來青嶂明月難教下碧天城市/不能飛錫去恐妨鶯囀翠樓前)
　　　和栁公權登齊雲樓(以下出范成/大吳郡志)
樓外春晴百鳥鳴樓中春酒美人傾路傍花日添衣色
雲裏天風散珮聲向此髙吟誰得意偶來閒客獨多情
佳時莫起興亡恨游樂今逢四海清
　　　毛公壇
毛公壇上片雲閒得道何年去不還千載鶴翎歸碧落
五湖空鎮萬重山
　(立名按范成大吳郡志毛公壇福地在洞庭山漢劉/根得道處根既仙身生緑毛人或見之故名之曰毛)
　(公/)
　　　靈巖寺
館娃宫畔千年寺水闊雲多客到稀聞說春來更惆悵
百花深處一僧歸
　　　白雲泉
天平山上白雲泉雲自無心水自閒何必奔衝山下去
更添波浪向人間
　(立名按方輿勝覽天平山在城西二十里巍然特髙/羣峰拱揖郡之鎮也山上有白雲泉為吳中第一水)
　　　寄韜光禪師(出東坡/題䟦)
一山門(一作/分)作兩山門兩寺原從一寺分東澗水流西
澗水南山雲起北山雲前臺花發後臺見上界鐘聲下
界聞遥想吾師行道處天香桂子落紛紛
　(立名按方輿勝覽䖍州有天竺寺在水東三里東坡/天竺寺詩香山居士留遺跡一首序云予年十二先)
　(君自䖍州歸謂予言近城山中天竺寺有白樂天親/書一山門作兩山門詩筆勢奇逸墨蹟如新今四十)
　(年予來訪之則詩已亡有刻石存耳感涕不巳而作/是詩又東坡書樂天此詩後云唐韜光禪師自錢唐)
　(天竺來住是山樂天守蘇日以此詩寄之慶歴中先/君遊此猶見樂天真蹟後四十七年軾南遷過䖍復)
　(經此寺徒見石刻而已紹聖元年八月十七日是此/詩固寄䖍州也但韜光禪師本住靈隱故詩中有天)
　(香桂子語咸淳臨安志靈山之陰北澗之陽即靈隠/寺靈山之南南澗之陽即天竺寺二澗流水號錢源)
　(泉遶寺峰南北而下至峰前合為一澗有橋號合澗/又云靈隠天竺兩山由一門而入又云東坡䖍州天)
　(竺寺詩引云云據此則樂天詩非為杭作故舊志不/收但坡公贈杭州上天竺辨才二詩一云想見南北)
　(山花發前後臺一云南北一山門上下兩天竺又皆/采白詩語姑附著於此以俟知者要之白詩自是寄)
　(杭州後韜光移錫與詩/俱去故遺跡在䖍耳)
　　　和夢得夏至憶蘇州呈盧賔客(以下出泰興季/氏手校宋本)
憶在蘇州日常諳夏至筵糉香筒竹嫩炙脆子鵞鮮水
國多臺榭吳風尚管絃每家皆有酒無處不過船交印
君相次褰帷我在前此鄉俱老矣東望共依然(予與劉/盧三人)
(前後相次典蘇州今/同分司老於洛下)洛下麥秋月江南梅雨天齊雲樓
上事已上十三年
　　　曲江
細草岸西東酒旗揺水風樓臺在花杪鷗鷺下煙中翠
幄晴相接芳洲夜暫空何人賞秋景興與此時同
　　　嵗夜詠懷兼寄思黯
徧數故交親何人得六旬(與思黯夢得數還淪/沒者少過得六十)今年已
入手餘事豈關身老自無多興春應不揀人陶窗與𢎞
閣風景一時新
　　　寒食日過棗糰店
寒食棗糰店春低楊栁枝酒香留客住鶯語和人詩困
立攀花久慵行上馬遲若為將此意前字與僧期
　　　宿張雲舉院
不食胡麻飯杯中自得仙隔房(一作/籬)招好客可室致芳
筵美(一作/家)醖香醪嫩時新異果鮮夜深唯畏曉坐穩不
(一作/豈)思眠棊罷嫌無敵詩成媿在前明朝題壁上誰得
衆人傳
　　　惜花
可憐夭(一作/妍)豔正當時剛被狂風一夜吹今日流鶯來
舊處百般言語泥(一作/啼)空枝
　　　七夕
煙霄微月澹長空銀漢秋期萬古同㡬許歡情與離恨
年年幷在此宵中
　　　宿誠禪師山房題贈
不出孤峰上人間四十秋視身如傳舍閱世任東流法
為因縁立心從次第脩中宵問真偈有住是吾憂
　　　新池
數日自穿鑿引泉來近陂尋渠通咽處繞岸待清時深
好求魚養閒堪與鶴期幽聲聽難盡入夜睡常遲
　　　南池
蕭條微雨絶荒岸抱清源入舫山侵塞分泉道接邨秋
聲依樹色月影在蒲根淹泊方難遂他宵關夢魂
　　　宿池上
泉來從絶壑亭敞在中流竹密無空岸松長可絆舟蟪
蛄潭上夜河漢島前秋異夕期新漲攜琴却此遊
　　　翻經臺(出咸淳/臨安志)
一㑹靈山猶未散重翻貝葉有來由是名精進纔開眼
巖石無端亦㸃頭
　(立名按潛說友咸淳臨安志天竺寺翻經臺/謝靈運與僧於此將北本湼槃經翻為南本)
　　　寄題上强山精舍寺(出王象之輿地紀勝/今湖州石刻尚存)
慣遊山水住南州行盡天台及虎丘惟有上强精舍寺
最堪遊處未曾遊
　(立名按湖州歸安縣上强山精舍寺有唐人題詩刻/石白居易李伯藥髙知周錢起郎士元皆有詩王象)
　(之輿地紀勝精舍院在歸安縣施渚青州/刺史管聚捨宅為院白樂天寄題詩云云)
　　　句
學織繚綾功未多亂投機杼錯抛梭莫教宫錦行家見
把此文章殺笑他　如今不重文章事莫把文章誇向
人
　(立名按盧氏雜話云盧氏子合下第步出都門投逆/旅有一人續至吟詩云云盧愕然憶是白居易詩問)
　(之曰某世織綾錦以薄藝投本行皆/云如今花様與前不同且東歸去)
　
　
　
　
　
　
　
　白香山詩集巻三十九
欽定四庫全書
　白香山詩集巻四十　　　　歙縣汪立名編
　　補遺下(雜體聨句/凡三十首)
　　　七老㑹詩
　　刑部尚書致仕太原白居易(年七十四/并序)
　　　　(胡吉劉鄭盧張等六賢皆多年夀余亦次焉/偶於東都敝居履道坊合成尚齒之㑹七老)
　　　　(相顧既醉且歡靜而思之此㑹希有因各賦/七言六韻詩一章以紀之或傳諸好事者㑹)
　　　　(昌五年三月二十四日於白家履道宅同宴/宴罷賦詩時祕書監狄兼謩河南尹盧貞以)
　　　　(年未七十雖與/㑹而不及列)
七人五百八十四(今本作七人/五百七十歳)拖紫紆朱垂白鬚手裏
無金莫嗟歎尊中有酒且歡娛吟成六韻神還壯飲到
三杯氣尚麄嵬峨狂歌教婢拍婆娑醉舞遣孫扶天年
髙過二疏傳人數多於四皓圖除却三山五天竺(三仙/山五)
(天竺國多/老夀者)人間此㑹更應無
　　前懷州司馬安定胡杲(年八/十九)
　閒居同㑹在三春大抵愚年最出羣霜鬢不嫌杯酒
　興白頭仍愛玉爐熏徘徊玩栁心猶健老大看花意
　却勤鑿落滿斟判酩酊香囊髙挂任氤氲搜神得句
　題紅葉望景長吟對白雲今日交情何不替齊年同
　事聖明君
　　衞尉卿致仕馮翊吉皎(年八/十八)
　休官罷任已閑居林苑園亭興有餘對酒最宜花藻
　發邀歡不厭栁條初低腰醉舞垂緋袖擊筑謳歌任
　褐裾寧用管絃來合雜自親松竹且清虚飛觥酒到
　須先酌賦詠成詩不住書借問商山賢四皓不知此
　後更何如
　　前磁州刺史廣平劉真(年八/十七)
　垂絲今日幸同筵朱紫居身是大年賞景尚知心未
　退吟詩猶覺力完全閑庭飲酒當三月在席揮毫象
　七賢山茗煮時秋露碧玉杯斟處彩霞鮮臨階花笑
　如歌妓傍竹松聲當管絃雖未學窮生死訣人間豈
　不是神仙
　　前右龍武軍長史滎陽鄭據(年八/十五)
　東洛幽閑日暮春邀歡多是白頭賔官班朱紫多相
　似年紀髙低次第勻聨句每言松竹意停杯多說古
　今人更無外事來心肺空有清虚入思神醉舞兩回
　迎勸酒狂歌一曲㑹娛身今朝何事偏情重同作明
　時列任臣
　　前侍御史内供奉范陽盧真(年八/十三)
　三春已盡洛陽宫天氣初晴景象中千朶嫩桃迎曉
　日萬株垂栁逐和風非論官位皆相似及至年髙亦
　共同對酒歌聲猶覺妙玩花詩思豈能窮先時共作
　三朝貴今日猶逢七老翁但願醁醽常滿酌煙霞萬
　里㑹應通
　　前永州刺史清河張渾(年七/十七)
　幽亭春盡共為歡印綬居身是大官遁迹豈勞登逺
　岫垂絲何必坐谿磻詩聨六韻猶應易酒飲三杯未
　覺難每況襟懐同宴㑹共將心事比波瀾風吹野栁
　垂羅帶日照庭花落綺紈此席不煩鋪錦帳斯筵堪
　作畫圖看
　　　九老圖詩(并序/)
　　　　(㑹昌五年三月胡吉劉鄭盧張等六賢於東/都敝居履道坊合尚齒之㑹其年夏又有二)
　　　　(老年貌絶倫同歸故鄉亦來斯㑹續命書姓/名年齒寫其形貌附於圖右與前七老題為)
　　　　(九老圖仍以/一絶贈之)
　　洛中遺老李元爽(年一百/三十六)
　　歸洛僧如滿(年九/十五)
雪作鬚眉雲作衣遼東華表鶴雙歸當時一鶴猶希有
何況今逢兩令威
　(新唐書本傳白居易居東都履道里疏沼種樹搆石/樓香山鑿八節灘經月不食葷自號香山居士與胡)
　(杲吉皎劉真盧真張渾狄兼謩盧貞輩燕集皆髙年/不事者人慕之繪為九老圖立名按新書多約畧意)
　(㑹之誤紀述頗失實如遺却李元爽及如滿僧而以/狄盧為九老謬矣白集今本雖遺九老圖一絶句然)
　(而狄盧年未七十雖與㑹而不及列及詩中七人七/賢等語具在則狄盧自不與九老之數明矣此香山)
　(千古佳話乃集中僅存公詩因從各本蒐/考六老詩及後題絶句一首以歸補遺集)
　　　一字至七字詩
　　　　(唐詩紀事樂天分司東洛朝賢悉㑹興化池/亭送别酒酣各請一字至七字詩以題為韻)
　　白居易賦詩
詩綺美瓌竒明月夜落花時能助歡笑亦傷別離調清
金石怨吟苦鬼神悲天下只應我愛世間唯有君知自
從都尉別蘇句便到司空送白辭
　　王起賦花
　花㸃綴分葩露初裛月未斜一枝曲水千樹山家戲
　蝶未成夢嬌鶯語更誇既見東園成徑何殊西子同
　車漸覺風飄輕似雪能令醉者亂如麻
　　李紳賦月
　月光輝皎潔耀乾坤靜空闊圓滿中秋翫爭詩哲玉
　兎鏑難穿桂枝人共折萬象照乃無私瓊臺豈遮君
　謁抱琴對彈別鶴聲不得知音聲不切
　　令狐楚賦山
　山聳峻回環滄海上白雲間商老深尋謝公逺攀古
　巖泉滴滴幽谷鳥關關樹島西連隴塞猿聲南徹荆
　蠻世人只向簪裾老芳草空餘麋鹿閑
　　元稹賦茶
　茶香葉嫩芽慕詩客愛僧家碾雕白玉羅織紅紗銚
　煎黄橤色盌轉麴塵花夜後邀陪明月晨前命對朝
　霞洗盡古今人不倦將知醉亂豈堪誇
　　魏扶賦愁
　愁迥野深秋生枕上起眉頭閨閣危坐風塵逺遊巴
　猿啼不住谷水咽還流送客泊舟入浦思鄉望月登
　樓煙波早晩長羇旅絃管終年樂五侯
　　韋式郎中賦竹
　竹臨池似玉裛露靜和煙緑抱節寧改貞心自束渭
　曲種偏多王家看不足仙杖正驚龍化美實當從鳯
　熟唯愁吹作別離聲回首駕驂舞陣速
　　張籍司業賦花
　花落早開賖對酒客興詩家能迴遊騎每駐行車宛
　宛清風起茸茸麗日斜且願相留歡洽惟愁虚棄光
　華明年攀折知不逺對此誰能更歎嗟
　　范堯佐道士賦書
　書憑雁寄魚出王屋入匡廬文生益智道著清虚葛
　洪一萬巻惠子五車餘銀鉤屈曲索靖題橋司馬相
　如别後莫睽千里信數封緘送到閑居
　　　　宴興化池亭送白二十二東歸聨句
　東洛言歸去西園告别來白頭青眼客池上手中杯
　度離瑟殷勤奏仙舟委曲回征輪今欲動賔閣為誰
　開禹錫坐弄琉璃水行登緑褥苔花低妝照影萍散
　酒吹醅居易岸䕃新抽竹亭香欲變梅隨游多笑傲
　遇勝且徘徊籍澄澈連天鏡潺湲出地雷林塘難共
　賞鞍馬莫相催度信及魚還樂機忘鳥不猜晩晴槐
　起露新暑石添苔禹錫擬作雲泥别猶思頃刻陪歌
　亭珠貫斷飲罷玉峰頽居易雖有消揺志其如磊落
　才㑹當重入用此去肯悠哉籍
　　　　首夏猶清和聨句
　記得謝家詩清和即此時居易餘花數種在密葉幾
　重垂度芳謝人人惜隂成處處宜禹錫水萍爭㸃綴
　梁燕共追隨行式亂蝶憐疎蘂殘鶯戀好枝籍草香
　殊未歇雲勢漸多竒居易單服初寧體新篁巳出籬
　度與春為别近覺日轉行遲禹錫繞樹風光少侵階
　苔蘚滋行式唯思奉歡樂長得在西池籍
　　　　薔薇花聨句
　似錦如霞色連春接夏開禹錫波紅分影入風好帶
　香來度得地依東閣當階奉上台行式淺深皆有態
　次第暗相催禹錫滿地愁英落縁堤惜櫂回度芳濃
　濡雨露明麗隔塵埃行式似著胭脂染如經巧婦裁
　居易柰花無别計只有酒殘杯藉
　　　　西池落泉聨句
　東閣聽泉落能令夜興多行式散時猶帶沫淙處却
　跳波度偏洗磷磷石還驚泛泛鵝籍色青塵不染光
　白月相和居易噴雪縈松竹攢珠濺芰荷禹錫對吟
　時合響觸樹更揺柯籍照圃紅分藥侵階緑浸莎居
　易日斜車馬散餘韻逐鳴珂禹錫
　　　　杏園聨句
　杏園千畞欲隨風一醉同人此暫同(醉上/司空)老態忽忘
　絲鬢裏衰顔宜解酒杯中(絳上白/二十二)曲江日暮殘紅盡
　翰苑年深舊事空(居易上/主客)二十四年流落者故人相
　引到花叢禹錫
　　　　花下醉中聨句
　共醉風光地花飛落酒杯(絳送二/十八)殘春猶可賞晩景
　莫相催(禹錫送/白侍郎)酒幸年年有花應嵗嵗開(居易送兵/部相公)
　且當金韻擲莫遣玉山頽(絳送庾/閣長)髙㑹彌堪惜良時
　不易陪(承宣送/主客)誰能拉花住爭換得春回(禹錫送/吏部)我
　輩尋常有佳人早晚來(嗣復送/兵部)寄言三相府欲散且
　徘徊(居易時户部/相公同㑹)
　　　　喜遇劉二十八偶書兩韻聨句
　病來佳興少老去舊遊稀笑語縱横作杯觴絡繹飛
　度清談如冰玉逸韻貫珠璣髙位當金鉉虚懷似布
　衣禹錫已榮狂取樂仍任醉忘機捨眷將何適留歡
　便是歸居易風儀常欲附蛟力自知微願假尊罍末
　膺門自此依紳
　　　　劉二十八自汝赴左馮翊
　不歸丹掖去銅竹漫云云唯喜因過我須知未賀君
　度詩聞安石詠香見令公熏欲首函關路來披緱嶺
　雲居易貂蟬公獨歩鴛鷺我同羣插羽先飛酒交鋒
　便戰文紳鎮嵩知表徳定鼎為銘勲顧鄙容商洛徴
　歡候汝墳禹錫頻年多謔浪此夕任喧紛故態猶應
　在行期未要聞度游藩榮已乆捧袂惜將分詎厭杯
　行疾唯愁日向曛居易窮陰初莽蒼離思漸氤氲殘
　雪午橋岸斜陽伊水濆紳上謨尊右掖全略靜東軍
　萬頃徒稱量滄溟詎有垠禹錫
　　　　予自到洛中與樂天為文酒之㑹時時搆詠
　　　　　樂不可支則慨然共憶夢得而夢得亦分
　　　　　司至止歡惬可知因為聨句
　成周文酒㑹吾友勝鄒枚唯憶劉夫子而今又到来度
　欲迎先倒屣一座便傾杯飲許伯倫石詩推公幹才(並/以)
　(本/事)居易乆曾聆郢唱重喜上燕臺晝話牆隂轉宵歡斗
　柄迴禹錫新聲還共聴故態復相咍遇物皆先賞従花
　半未開度起時烏㡌側散處玉山頽墨客喧東閣文星
　犯上台居易詠吟君稱首疎放我為魁憶戴何勞訪(時/夢)
　(得分司/而来)留髠不用猜(宴席上老夫暫起/樂天宻坐不動足)夢得奉觴承麴
　糵落筆捧瓊瑰醉弁無妨側詞鋒不可推(此兩韻美/令公也)居
　易水軒看翡翠石徑踐莓苔童子能騎竹佳人解詠梅
　(陪遊南/宅之境)禹錫洛中三可矣鄴下七悠哉自向風光急不
　須絃管催度樂觀魚踴躍閒愛鶴徘徊煙栁青凝黛波
　萍緑撥醅居易春榆初改火律管又飛灰紅藥多遲發
　碧松宜亂栽禹錫馬嘶駞陌上鷁泛鳯城隈色色時堪
　借些些病莫推度涸流尋軋軋餘刄轉恢恢従此知心
　伏無因敢自媒禹錫室隨親客入席許舊寮陪逸興嵇
　將阮交情陳與雷(此二句屬/夢得也)居易洪爐思哲匠大厦
　要羣材他日登龍路應知免曝顋禹錫
　　　秋霖即事聨句三十韻
蕭索窮秋月蒼茫苦雨天泄雲生棟上行潦入庭前(居/易)
(送上/僕射)苔色侵三徑波聲想五絃井蛙爭入户轍鮒亂歸
泉(起送上中/丞太監)髙響愁晨坐空階警夜眠鶴鳴猶未巳蟻
穴亦頻遷(禹錫送上/少傅侍郎)散漫疎還密空濛斷復連竹霑青
玉潤荷滴白珠圓居易地溼灰蛾滅池添水馬憐有苖
霑霢霂無月弄潺湲起籬菊潛開秀園蔬已罷鮮斷行
隨雁翅孤嘯聳鳶肩禹錫橋柱黏黄菌牆衣㸃緑錢草
荒行藥路沙泛釣魚船居易長者車猶阻髙人榻且懸
(此思劉台/之來也)金烏何日見玉爵㡬時傳起近井桐先落當
檐石欲穿趨風誠有戀披霧邈無縁(禹錫以荅/懸懸之召)廩米陳
生醭庖薪溼起煙鳴雞潛報曉急景暗彫年居易蓋灑髙
松上絲緐細栁邊拂叢時起蝶墮葉乍驚蟬起巾角皆
爭墊帬裾别似湔人多䝉翠被馬盡著連乾禹錫好客
無來者貧家但悄然溼泥印鶴迹漏壁絡蝸涎蚊聚雷
侵室鷗翻浪滿川上樓愁羃羃繞舍厭濺濺起律候今
秋矣歡娛久曠焉但令髙興在晴後奉周旋禹錫
　　　喜晴聨句
苦雨晴何喜喜多於雨時氣收雲物變聲樂鳥烏知(居/易)
(送上/僕射)蕙泛光風圃蘭開皎月池千峰分逺近九陌好追
隨(起送上/尚書)白日開天路𤣥陰巻地維餘清在林薄新照
入漣漪禹錫碧樹涼先落青蕪溼更滋曬毛經浴鶴曳
尾出泥龜居易舞去商羊速飛來野馬遲柱邊無潤礎
臺上有游絲起橋淨行塵息堤長禁栁垂宫城開睥睨
觀闕麗罘罳禹錫洛水澄清鎮嵩煙展翠帷梁成虹乍
見市散蜃初移居易藉草風猶暖攀條露已晞屋穿添
碧瓦牆缺召金鎚起迴徹來雙目昬煩去四支霞文晩
煥爛星影夕參差禹錫爽助門庭肅寒摧草木衰黄乾
向陽菊紅洗得霜棃居易假蓋閒誰惜彈絃燥更悲散
蹄良馬穩炙背野人宜起洞户晨暉入空庭宿霧披推
林出書目傾笥上衣椸禹錫道路行非阻軒車望可期
無辭訪圭竇且願見瓊枝居易山閣蓬萊客(古以秘書/喩蓬萊)
儲宫羽翼師(此言/少傅)每優陪麗句何暇覿英姿(起以酬圭/竇之言)
翫景方搔首懷人尚歛眉因吟仲文什髙興盡於斯禹
錫
　　　㑹昌春連宴即事
元年寒食日上已暮春天雞黍三家㑹鶯花二節連居
易光風初澹蕩美景漸暄妍簪組蘭亭上車輿曲水邊
禹錫松聲添奏樂草色助鋪筵雀舫宜閒泛螺杯任漫
傳起園蔬香帶露厨栁暗藏煙麗句輕珠玉清談勝管
絃居易陌喧金距鬭樹動綵繩懸姹女妝梳豔遊童衣
服鮮禹錫圃香知種蕙池暖憶開蓮怪石雲疑觸夭桃
火欲然起正歡唯恐散雖醉未思眠嘯傲人間世追隨
地上仙居易燕來雙涏涏雁去累翩翩行樂真吾事尋
芳獨我先禹錫滯周慙太史(太史公留滯周南/今榮示慙古人矣)入洛繼
先賢(此言劉白聲價/與二陸爭長矣)昔恨多分手今歡謬比肩起病猶
陪讌飲老更奉周旋望重青雲客情深白首年居易徧
嘗珍饌後許入畫堂前舞袖翻紅炬歌鬟插寳蟬禹錫
斷金多感激倚玉貴遷延說史吞顔注論詩笑鄭箋起
松筠寒不變膠漆冷彌堅興伴王尋戴(謂隨僕射/過尚書也)榮同
隗在燕(居易/自謂)擲盧誇使氣刻燭鬭成篇實藝皆三捷虚
名媿六聨禹錫興闌猶舉白話靜每思𤣥更記歸時好
亭亭月正圓起
　　　僕射(王/起)來示有三春向晩四者難并之說誠哉
　　　　是言輒引起題重為聨句疲兵再戰勍敵難降
　　　　下筆之時辴然自哂走呈僕射兼簡尚書劉禹錫
三春今向晩四者昔難并借問低眉坐何如攜手行居
易舊遊多過隙新宴且尋盟鸚鵡林須樂麒麟閣未成
起分陰當愛惜遲景好逢迎林野薫風起樓臺穀雨晴
禹錫牆低山半出池廣水初平橋轉長虹曲舟回小鷁
輕居易殘花猶布繡密竹自聞笙欲過芳菲節難忘宴
慰情起月輪行似箭時物始如傾見雁隨兄去聽鶯求
友聲禹錫蕙長書帶展菰嫩剪刀生坐密衣裳煖堂虛
絲管清居易峰巒侵碧落草木近朱明與㸃非沂水陪
膺是洛城(白為三川/守故云)起撥醅爭緑醑飲酪侍朱櫻㡬處
能留客何人喚解酲禹錫舊儀尊右相新命寵春卿有
喜鵲頻語無機鷗不驚居易青林思小隠白雪仰芳名
訪舊殊千里登髙賴九城起酇侯司管鑰疏傅傲簪纓
綸綍曾同掌煙霄即上征禹錫冊庭嘗接武書殿忝連
衡蘭室春彌馥松心晚更貞居易琴招翠羽下鈎掣紫
鱗呈只願囘烏景誰能避兕觥居易方知醉兀兀應是
走營營鳯閣鸞臺路從他年少爭(居易更/呈二公)
　　　　樂天是月長齋鄙夫此時愁臥里閭非逺雲
　　　　　霧難披因以寄懐遂為聨句所期解悶焉
　　　　　敢驚襌
　五月長齋月文心苦行心蘭蔥不入户薝蔔自成林
　夢得䕶戒先辭酒嫌喧亦徹琴塵埃賔位靜香火道
　場深樂天我靜馴狂象餐餘施衆禽定知於佛佞豈
　復向書滛夢得闌藥凋紅艶庭槐换緑隂風光徒滿
　目雲霧未披襟樂天樹為清涼倚池因盥潄臨蘋芳
　遭燕拂􁬆坼待蠭尋夢得舍下環流水窓中列逺岑
　苔斑錢剥落石怪玉嶔崟樂天鵲頂迎秋秃鶯喉入
　夏瘖緑楊垂嫩色綖棘露長鍼夢得散秩身猶幸趨
　朝力不任官將方共拙年與病交侵樂天徇樂非時
　選忘機似陸沈鑒容稱四皓捫腹有三壬夢得攜手
　慙連璧同心許斷金紫芝雖繼唱(前後各/在賔客)白雪少知
　音樂天憶罷呉門守相逢楚水潯舟中頻曲宴夜後
　各加斟夢得濁酒銷殘漏絃聲間逺砧酡顔舞長袖
　密坐接華簪樂天持論峰巒峻戰文矛㦸森笑言誠
　莫逆造次必相箴夢得徃事應如昨餘歡迄至今迎
　君常倒屣訪我輒携衾樂天隂魄初離畢(將有/雨)陽光
　正在參(五月/之節)待公休一食縦飲共狂吟夢得
　
　白香山詩集巻四十
