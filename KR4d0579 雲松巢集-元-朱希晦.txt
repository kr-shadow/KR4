#+TITLE: 雲松巢集-元-朱希晦
#+DATE: 2018-05-12 10:19:53
#+SOURCE: github.com/kanripo/KR4d0579 master 493cec4b                
欽定四庫全書　　　　　集部五
　雲松巢集　　　　　　　别集類四(元/)
　　提要
　　　　(臣/)等謹案雲松巢集三巻元朱希晦撰希晦
　　　　樂清人至正末隠居瑶川與四明吳主一簫
　　　　臺趙彦銘㳺詠雁山之中稱雁山三老明初
　　　　有薦于朝者朝命未至而卒是集乃其子豳
　　　　所編天臺鮑原宏為之序正統中其元孫元
　　　　諌刋板章陬又為之序原宏序稱其飄逸放
　　　　曠宗于李典雅雄壯宗于杜陬序稱其思致
　　　　精深詞意豐贍滔滔汩汩如驚濤怒瀾蛟鼉
　　　　出沒而可駭可愕今觀其詩五言詩氣格頗
　　　　清而邊幅少狹興象未深數首以外詞㫖畧
　　　　同七言稍為振㧞古體又勝于近體溯其宗
　　　　派葢瓣香于劍南一集原序所稱未為篤論
　　　　也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
雲松巢集原序
初予在樂清咨訪故老得瑶川朱先生希晦而惜其死
矣先生當元季有詩名在士夫間而行檢尤峻潔可重
時秉使節下甌越者如僉憲宋公學士貢公皆願見儀
範以厲士風入國朝先生鬚髪皓白動合軌度幅巾短
策徐行林壑望者以為神仙中人郡邑始行鄉飲酒禮
求齒徳崇髙名實相副足充大賓者而先生居首選予
嘗厠翰林修撰趙君彦銘客席得見梅灣詩八首而楮
尾先生自署姓名惟予謹圭誦再四不能去手因揚搉
於衆曰古人謂名下無虚士信然也而每欲見其諸子
求先生全集以觀未能也間嘗道經瑶奥瞻先生舊第
在叢林間而菟裘有曰永春菴者輒式焉永樂五年秋
予自京師還龍鳴山中而先生之子豳袖出雲松巢詩
集謁予言曰豳先子平生之志發於詠歌者盡在是編
願序以埀諸逺予謂詩自三百篇以後惟唐為盛唐人
以詩名者千餘家而李杜最著以故後世言詩者率以
李杜為大家數而宗之今觀是集其飄逸放曠者宗於
李歟其典雅雄壮者宗於杜歟先生可謂善於學詩者
矣惜予不得親見先生以談詩家利病而又慶其有子
能守先生之家學也序而載名其上永樂五年十月晦
日迪功郎伊府紀善天台鮑原𢎞撰
雲松巢集者樂清朱先生希晦所賦咏也先生家瑶川
世有令徳自幼嗜學勵行有志於古人元季遭海内亂
遂囊括不仕益閉户讀書以究其業下筆才思泉湧而
於詩尤工故因物寄情傷時感事凡有觸於外而動於
中一於歌焉發之日増月積多至千餘篇扁其室曰雲
松巢而稿因以名焉自先生沒迄今五六十載而瑰詞
藻句往往傳誦于世予毎見而竊嘆之且以未獲覩其
全集為恨正統庚申其𤣥孫美從予讀書空明山中間
嘗捧先生遺稿示予請為之序予發而視之但見其思
致精深詞意豐贍滔滔汩汩如驚濤怒瀾蛟鼉出沒而
可駭可愕要其所至多有得于唐人大方家之心法而
無雕琢委靡之氣故沈潜反覆累日不厭焉嘗因是推
之先生以有為之才不幸生于季世故形於言者澹然
無求于時而怡然有安貧樂道之志往往自放於山巔
水涯以寄其興而摸寫雲林泉石之幽以及草木昆蟲
之變雖所寓不同而皆曲盡其妙至于閔時病俗婉詞
諷刺又有得于風騷之遺意焉故玩其詞想其人而知
先生之不遇為可嘆也使其生于明時而出其所有以
鳴國家之盛豈不偉哉雖然先生之志固不獲自見于
世而其可以傳世埀後者未必不在乎是矧其諸孫咸
有志以繼述而美方以俊又選為郡庠生異時業成名
就以昭先生之德者尚有待也若然則是集之傳將彌
久而彌彰矣奚待序而顯哉然美之請甚勤有不容于
終黙者因書以歸之正統六年嵗在辛酉四月初吉賜
進士出身行在禮部主事台郡章陬撰
　
　雲松巢集原序
欽定四庫全書
　雲松巢集巻一
　　　　　　　　　　　　明　朱希晦　撰
　五言
　　寓興(四/首)
乾坤一旅亭大夢幾時醒白髪無情極春來不再青
山中無别事詩酒作生涯鬢雪空催老何由駐日車
山寺鐘聲歇夫寒睡起遲敲氷添硯水發興寫新詩
風塵猶澒洞江海轉深沉不作乗桴興徒懐擊楫心
　六言
　　江村冬日清景
屋外梅花的皪籬邊澗水潺湲竟夕詩翁睡著不知雪
滿前山
　　寒江獨釣
翠壁寒雲淡薄滄江老樹蕭疎輸與扁舟漁父一生意
釣忘魚
　　雲山僧
樹暝煙生絶壁瀑流雨洒虚潭他日來尋懶瓉枯禪還
許同參
　　秋日客懐
百嵗光隂石火幾畨世事雲萍試問誰人有藥能醫白
髪重青
梧葉聲中夜雨桂花香裏秋風巢幙偏驚客燕寄書不
見征鴻
桑落誰家有酒荷蓑客子無衣斜日江樓北望凉天鴻
雁南歸
　七言
　　西湖
絲絲細雨弄春晴新水溪頭杜若生我欲與君攜酒去
緑隂樹底聽啼鶯
　　客簫臺書懐
有客尋幽蹈紫霞杖藜入竹訪仙家相逢不道春光老
門外溪風落棟花
　　雲山僧舎
千山萬水一枝筇身在烟霞第幾重最好雁邊秋色净
倚天空翠出芙蓉
　　秋日和韻
溪上危峯亂挿空雨晴蒼翠尚濛濛不堪昨夜西風急
吹落半庭霜葉紅
　　次御史端公遊簫臺韻
烟鎖千峰紫翠層隔溪幽鳥語相應碧桃花謝玉芝老
不見神仙只見僧
　　寄友
不道愁中生白髪也知客裏對黄花凄凉正是陶元亮
有酒無錢何處賖
　　戯簡叔向陳先生朋南阮君
名動竹林惟阮籍氣吞湖海有元龍相逢一醉思茗飲
細故不留雲夢胸
　　秋懐
怪底浮雲翳碧空千山秋水入溟濛何當一掃羣隂盡
坐看東方片日紅
　　酬李適菴
謾笑人生有底忙讀書堅坐白雲房孫陽未遇騏麟老
空厄鹽車太上行
　　酬間上人
潮退滄江露石磯生縁千古一天衣葛藤牙蘖依前長
影落長空寒鴈歸
　　和槐堂李先生韻
人生離别將奈何滄江渺渺山峩峩山花亂紅江水碧
水流花謝春愁多
　　又
江山有待故人來好向春風酌緑醅啼鳥聲中春爛漫
雨香昨夜碧桃開
　　喜雨
稻田渇水十日晴水車踏轉如雷鳴老夫中夜喜不極
睡覺枕前聞雨聲
　　和趙翰林韻
脱却春衫換酒來深杯勸客壯懐開生前萬事不如醉
落日烏啼金粟堆
　　寄友
雨過溪頭鳥篆沙溪山深處野人家門前桃李都飛盡
又見春光到楝花
　　和謝玉堂歸老趙修撰
佳客乗閒訪隱居旋沽村酒鱠溪魚燈前忽憶十年事
留宿壺山夜讀書
　　用趙修撰先生韻
結屋山中逺市囂雨餘荒徑長蓬蒿平生身外無他事
勸客尊前有濁醪
　　夏日山居
九衢赫赫漲塵埃車馬憧憧自徃來争似山人忘世念
枕書髙臥竹扉開
　　寄天則上人
老年衰病藥相扶豈有神仙碧玉壺睡起不知春雨過
半畦佳菊没榛蕪
　　次回峯西堂韻
孤雲無住亦無依長向空中自在飛情素本來無一物
何須惜别更留衣
　　次李二丈韻
看花醉眼不須扶花下長歌擊唾壺回首荒城春較晚
淡烟疎雨緑平蕪
　　春日有懐
無邉花栁競芳春醉眼看來幾度新今日曲江風景别
落紅飛絮正愁人
　　次回峯韻
煖日浮烟翠欲消四山空寂境蕭條飽參禪老庭前栢
不問劉郎觀裏桃
　五言律
　　净名寺(鴈山十八刹/之最勝者)
纔入清凉境憑髙意豁然山横烟簇簇溜滴雨涓涓静
坐維摩室微參達磨禪秦名人已逺遺像閲千年(秦名/故事)
(見鴈/山誌)
　　寄無際老禪
萬事不掛服把茅還葢頭林深従鹿卧海闊任鷗浮圓
澤三生契曹溪一宿留我牽塵業在衰白縂成休
　　失鴈
畜爾經年乆懸知羽翮長别來應念侣秋至忽南翔遽
欲摩雲漢能無戀稻粱更防機事密羅網不虚張
　　感時
隂霾昏日月妖氣塞乾坤戰血流淮水音塵隔薊門浮
榮槐蟻集叢謗棘蠅喧欲效東陵隠終身老種園
　　又
觸目傷時事干戈鬱未開百年馳白日萬里漲黄埃廢
苑猶花栁荒城但草萊登樓作賦罷不獨仲宣哀
　　秋日咏懐
老作衡門士長思栗里翁髩添今日白顔減向時紅滿
地蒺藜雨一天鴻鴈風傷心看江水日夜只流東
　　又
天地一今古江山幾别離浮雲蒼狗變急景白駒馳老
去猶詩律憂來更酒巵自従絃絶後無復覔鐘期
　　感秋
時光隨過鳥身世寄蜉蝣漠漠江雲晚蕭蕭塞雨秋杜
陵長戀闕王粲獨登樓故國今戎馬南征尚未休
　　時事
貧病知交態驅馳愧老身薊門深雨雪淮海暗風塵雖
有樓船將能無柱石臣㑹須安反側早晚畵麒麟
　　軒居
何處净芳襟晴軒俯碧岑鈎簾賖月色隠几快人心世
道有榮辱雲山無古今吾生何太晚側耳聴虞琴
　　傷時
嘆息王綱廢由來戰伐頻周墟半禾黍秦籍總灰塵鳯
去雲霄暮雞鳴風雨晨至今流渭水空憶釣魚人
　　春日自况
江邉雨初過正是踏青時載酒興不淺杖藜行較遲日
隂團碧樹風煖韻黄鸝與客恣遊賞醉來還賦詩
　　期倪従事不至用韻以寄
天地雙蓬髩江湖一酒杯不因佳客至争得好懐開拄
頰看山坐登樓待月來黎明還送别歌罷重徘徊
　　次韻答李適菴
泛渚輕鷗並啼霜旅鴈孤池幽心自佚路險意何須蘭
茝香堪佩茅茨細可誅榮名安足羡耕釣乃吾徒
　　答李廣文
不有封侯相安能食肉飛溪山猶發興魚鳥自忘機曳
杖看雲去褰衣步月歸驪珠忽在手怪底吐光輝
　　次韻答友
天地等逆旅利名俱惱人蓬萊三萬里莊木八千春白
積巾中雪紅飛陌上塵人生行樂耳杖履素相親
　　次韻答叔向陳君
之子當時傑人中見不多豫章蟠厚地砥柱障狂波富
貴須行樂棲遲足嘯歌相逢尊有酒莫惜飲如何
　　次韻懐友
江山供逺眺萬景倍凄清烟樹連秋色霜鐘報曉晴憂
時雙髩改戀闕寸心明誰識杜陵老長吟涕泗傾
　　漫興偶成
擾擾貪名者驅馳易白頭江山長不改嵗月急如流且
盡一尊酒共消千古愁可憐金谷廢人去月當樓
　　寫懐
試拂青萍劍頻啣白玉杯容顔不再好笑口幾時開水
滿魚兒出泥香燕子來江山千古意臨眺重徘徊
　　約友
川岳自今古隂陽相主賓紅塵紛野馬白日少間人忽
忽身將老欣欣物自春相知有朋舊簮盍莫辭頻
　　簡雪心安上人
意行無逺近得得扣柴扉鼎出金芽細盤堆紫蕨肥看
雲忘世慮指日悟禪機錯比陶元亮重來盡醉歸
　　簡叔恭蔡先生
舉世紛讒舌鋒芒不可干驅車嗤阮籍學易慕丁寛試
問黄河險何如蜀道難太平無補報只有寸心丹
　　春日訪友人
行尋春草徑坐敞白雲扉展席面流水抱琴看翠微紛
紛浮世改落落故人稀尚意陶徴士柴車日暮歸
　　寫懐
急景催人老能令髩有霜清時思俊傑拔萃愧材良鵬
鷃自髙下鶴鳬終短長山牕讀書罷静坐一爐香
　　春日
春來鋤藥圃客去掩柴扃衰髩不重緑好山依舊青微
名空自絆大夢幾時醒已悟身如寄乾坤一旅亭
　　次韻謝簫臺葉成翁
市上一區足人間萬事非把杯邀月上隠几看雲歸宇
宙身將老山林興不違幾時來鴈蕩長嘯豁巖扉
　　上楊指揮將軍
聖主登宸極奎躔爛逺天新開丹鳯詔瑞紀赤烏年山
野搜遺逸朝廷集俊賢老農還喜劇買犢事春田
　　次鄭成翁韻
鄭老欣相遇杯浮竹葉清江闗秋已半山雨夜初晴河
映疎星淡牕懸片月明悠然縦談笑懐抱為君傾
　　和李子光韻
門外客初到坐聞流水聲看書芸葉亂醉酒燭花明夜
静河漢白秋髙霜露清𤣥心開一笑詩思忽然生
　　能仁方丈
山中松桂老濃翠鬱紛紛水壯蛟龍氣風髙鴻鴈羣浮
嵐晴後見疎罄夜深聞却憶龎居士衰年屏俗氛
　雲松巢集巻一
欽定四庫全書
　雲松巢集巻二
　　　　　　　　　　　　明　朱希晦　撰
　七言律詩(五十/四首)
　　大龍湫(即能仁寺/大瀑布)
入眼千峯翠作堆喜尋龍鴈窟中來半崕有日飛晴雪
一壑無雲吼怒雷駐錫已知尊者意揮毫空想謫仙才
忘歸亭下忘歸客手弄潺湲坐碧苔(忘歸亭在/瀑布下)
　　送王田著作歸赤城
江海飄飄萬里身醉遊隨處樂天真地無王氣非佳地
人有方瞳是異人可恨龍盤遺建業誰憐魚腹葬靈均
明朝杯酒還相别愁送驪駒又送春
　　夏日書懐
滄江無處不風波欲理扁舟可奈何白髪生涯人已老
緑隂時節雨偏多杯傾鸚鵡同誰醉劍拂蛟龍强自歌
葢世功名非我事終期結屋卧雲蘿
　　和習之鄭先生韻
愧我才疎齒俊髦也知文物勝弓刀松邉展巻白日静
桞下繫舟春水髙自昔襟期同鄭老當今藻鑑失山濤
憑誰說與觀風使要活疲民去吏饕
　　感懐
自嘆頺然一老翁十年奔走髩飛蓬中原虎鬭干戈滿
四海人憂杼軸空葛亮平生恢復計汾陽材畧中興功
何當逺望舂陵郭佳氣朝來正鬱葱
　　排悶簡王同善囦上人
流光過眼已侵尋富貴何須滿塢金人世自生今日事
朋交不改向時心管寜老去常烏帽元亮歸來只素琴
記取嵗寒同雅操長松青映栢森森
　　秋興
月明何處亂啼烏坐乆徒憐永夜徂千里闗山雙雪髩
百年城郭半烟蕪穆生謝病先辭楚張翰知機逺憶呉
衰晚不如歸隱好故山隨處且樵蘇
　　寄周廷石
門外曽無長者車一身奔走豈安居誰憐杜老長為客
我怪洪喬不寄書烟色春歸楊栁底雨香紅入杏花初
溪山咫尺風塵隔却憶人情㑹面疎
　　有所思
虚聞將帥擁彤戈勇鋭誰如馬伏波幾處烽烟連夜急
四郊風雨向秋多最憐絶漢歌長鵠却怪長安饜紫駞
俛仰乾坤増感慨悠悠身世定如何
　　有感
城東向晚進風凉思酒無由入醉鄉人壽不同天地老
客愁應共水雲長滄江風轉蘆花起舊圃秋深草蔓長
安得歸來遂幽意呼童净掃讀書牀
　　傷時
流年華髪兩相催眼底烟塵鬱不開太息有人趨玉食
可憐無地築金臺城邉向晚黄狐立海外何年白雉來
萬事何如一醉好且須洗盞酌春醅
　　時危
初聞羣盗起河北胡乃流毒江東西落日空城見烟樹
秋風滿地喧霜鼙人忍貪殘作蛇豕疇能憤切誅鯨鯢
中興自古須將相濟時有䇿安黔黎
　　悼時
北風獵獵吹沙塵天隂雨雪愁殺人江湖萬頃舞蛟蜃
山藪千年藏鳯麟蘇卿使節未歸漢商皓採芝先避秦
重華世逺不復見嗟哉風俗何由淳
　　自嘆
匠石搜林棄樗散不材何敢玷簮裾家貧麤有千金帚
國難曽無一箭書今日縂戎師管葛明時徴士用嚴徐
野人不作功名念欲效陶朱共養魚
　　憂時
縂憐黄鵠乆離羣隻影孤飛日暮雲淮海十年流戰血
楚天萬里接妖氛凄凉王粲登樓賦感慨相如諭蜀文
自古英雄亦何限幾人戡亂樹功勛
　　和友人韻
誰能餐玉駐顔光兩髩都消鏡裏霜豈有雄文驅海鱷
恨無長矢射天狼十年南國風塵滿千古東陵草蔓荒
興發㑹應尋范蠡扁舟散髪弄滄浪
　　别雲山老禪
風流老禪思不羈悠然邂逅川水湄謾笑支郎愛神駿
素聞𤣥度能工詩天闗九重守虎豹江海萬傾生蛟螭
棗大如𤓰信可食何時徑徃尋安期
　　别囦上人
鼎食何如飽蕨薇由來富貴履危機鶴鳬依舊自長短
鹿馬至今誰是非每好問奇兼醉酒那堪惜别更留衣
人生聚散知何處風送秋雲一片飛
　　簡李二丈
滿地兵塵暗夕烽可憐憔悴更衰容故人消息沉雙鯉
白日光輝轉六龍適意乆拚拈濁酒發音誰觧奏黄鐘
管寜已向遼東去欲買扁舟恨莫従
　　與夏彦伯
白首相聞非一日青春傾葢動兼旬艱難總為泛舟役
羈旅乃得連牀親鳯凰叫月簫臺夜蛟蜃翻雲玉溜春
此别何時重㑹面不堪回首隔風塵
　　答沙都事
尚憶當年羽葆乗河流如帶繞山岡男兒堕地四方志
竹帛埀名千古香越石枕戈終破敵蘇卿持節未歸鄉
慨予疎懶成何事祇合藏身老墨莊
　　次韻簡緱山侯徳詢徽之二徵士
幽尋杖䇿遶林泉隨處遨遊興洒然曽向山中招隱士
欲來海上候神仙雲深丹竈長瑶草水滿石池生碧蓮
薄暮凭䦨時送目白鷗飛雪㸃江烟
　　次韻簡仲謙倪公叔向陳先生
老夫頭白猶眼青喜瞻北斗聮文星陳生飯客甑忘簟
倪子業儒鋤帶經矯矯龍蛇出大澤翩翩鸞鳯摩青冥
方今徴賢急如渇㑹見戔帛輝林坰
　　予傷時不古知老將至嘆息成詩呈諸同志
涇水何曽混渭流心忘寵辱自無憂底須老執揚雄㦸
且復閒尋范蠡舟不見越裳來白雉徒聞蜀嶺過金牛
由來感慨闗人事回首春風憶舊遊
　　送天衢首座還故山(鳯凰山今在海中去永嘉界/可三百里元時航商所集國)
　　(初禁絶以/杜倭冦)
鳯凰山上瞻華葢師住白雲知幾重海日樓臺金翡翠
天風亭榭玉芙容已經大頂騎馴虎更向靈源覔卧龍
昨日逺公曽有約禪餘看雪最髙峯
　　寄習之鄭先生
人生異路分雲泥山尊酒緑思同攜雪色上頭老冉冉
風聲落葉凉凄凄南陽深處尚龍卧北蕩空山惟鴈啼
何日相期遊汗漫手弄白日凌丹梯
　　贈倪仲謙
江海鷗盟幸未寒曽將尺素問平安每懐徐孺空懸榻
却憶逢萌早掛冠半夜明星連寳劍九秋清露溢銅盤
誰能授我長生訣白日丹成生羽翰
　　次竹隠二弟韻
僑居村僻面江郊又見蘭階玉樹髙兩袖秋風停野騎
半篙秋水漾漁舠别來毎憶歌棠棣老去猶聞愛絳桃
惆悵對牀空有約幾回風雨夜蕭騷
　　懐古寄友
崑崙峯頂何巍哉五城樓闕天中開坐招洪崖駐羽葢
笑把西母傾霞杯古今人世一大夢英雄霸業仍堪哀
銅仙淚潸承露掌野鳥歌上瑯琊臺
　　答璣上人
巖扉晝静白雲生一枕松濤入夢清華髪故應知老態
淡交還復見真情參𤣥已悟三乗法汗簡何須萬古名
我住蕩南君蕩北平生懐抱幾時傾
　　簡彦明趙徴君
羲和鞭日竹蒼冥百年世事如雲萍自憐老去髩俱改
誰道春來愁不醒野岸風微栁花白江津水暖蒲芽青
鱠雪紅肥社醅熟幾時一到河山亭
　　次適菴李先生韻
悠悠身世更何如布褐由來勝錦裾今日岐陽無鳯鳥
秋風笠澤有鱸魚功名底用傳身後道業還應繼緒餘
更好買田深築室相期黄髪老巖居
　　春晚感懐寄李廣文
𤣥髪經年半已斑避喧何計入深山我無大藥能醫老
誰有真金肯買閒三月花開反惹恨幾時酒醒一開顔
别來若有新詩句好倩郵筒日徃還
　　酬申屠翰林
人中至寳識璠璵詞氣飄飄遇子虚五夜南宫曽賜被
十年東觀飽看書賓筵秩秩尊三老祖帳紛紛饑二疏
呉越溪山信清美杖藜隨處勝安車
　　和韻簡天則上人
凉風嫋嫋晚秋天潮落雙門纜客船(永嘉郡城北有二/門郭璞所以立名)
(雙/門)九陌黄塵蓬髩底一籬香露菊花邊故鄉鱸鱠牽歸
思近砌蛩聲攪夜眠不道分攜成逺别幾時林下細談
禪
　　九日
秋晚林臯木葉飛凉風嫋嫋鴈南歸自慚席上著烏帽
不見門前來白衣甕滿香雲醅酒熟盤飛紅雪鱠鱸肥
興來隨處堪行樂何必佩茰登翠微
　　呈丹霞老禪
一蓑風雨一漁竿家近梅花涉水灘投報已無青玉案
駐顔寜有紫金丹龎公老去獨耕峴李愿従來乆隠盤
自古山林有遺逸敢將名字動天官
　　次韻謝東白葉先生
三徑歸來細竹斑山人本性愛丘山紫扉半掩紅塵滿
詩句長哦白日閒豪氣固應嗤梓澤幽棲不獨羡商顔
舊傳却老方應騐我欲相従問大還
　　訪雙溪上人不遇
雙澗縈迴石徑微烟嵐分翠濕人衣松林夜静鶴初睡
花院日長僧未歸萬里雲霄飛錫逺半江風浪渡杯遲
無縁相見空相憶自嘆心期與願違
　　述懐寄劉休休居士
雲遶青山水遶溪隠居滋味只羮藜春風底事生華髪
暮景何須待紫泥寫罷素書無鴈過喚回清夢有猿啼
長安市上多年少賜錦紛紛競鬬雞
　　營壽壙
在世徒懐身外憂漢家陵墓已荒丘烏鳶奪食終難忍
龍虎圖形莫浪求千載空遺兩翁仲百年同是一浮漚
何如早約柴桑老結社得隨惠逺遊
　　依韻奉謝原禮先生
枕溪住處溪水深竹樹雲屯青滿林摩詰詩為有聲畫
淵明趣在無絃琴鵷鸞冲霄五彩翮騏驎伏櫪千里心
雄篇贈我細把玩光價豈止雙南金
　　次潘北山鄭叔允韻
閒來興趣倍清新自愛青山作主賓天上幾時停白日
世間何處避紅塵鶯花滿目娯佳景雞黍同盟憶故人
笑我年衰才較拙敢將一曲和陽春
　　臈日偕葉東白蔡伯恭登西岑
絶頂雲生一徑通寒生短髪却天風千年物色䦨干外
萬井人家圖畫中宿雨亂滋嵐樹碧朝暾深浴海波紅
我來欲訪香山社醉酒長吟憶逺公
　　寄天寜方丈
霜樹蕭蕭萬葉丹誰憐倦客尚江干性情每向詩中寫
勲業何須鏡裏看萬里江山秋月老一天星斗夜光寒
近來滿目多荆棘始信人間行路艱
　　簡士舉陳教諭
憶昨天南獨倚樓徳星烱烱夜悠悠賈生名重醇儒列
韓愈才髙博士流老去囊中無長物由來皮裏有春秋
他年禁直皇居近天禄書多待校讎
　　呈浦雲趙修撰
憶昔承恩入禁闈儒林便覺有光輝九重旭日開金殿
五色春雲照錦衣庠序人思三老去都門祖餞二疏歸
歸耕幸喜身康健雨足東臯隴麥肥
　　劉休休病起
買得南山為卜居青松緑竹䕃吾廬日長門外堪羅雀
水滿溪頭好釣魚脱粟飽時過禁臠杖藜行處當安車
家僮忽報長鬚至喜接平安一紙書
　　寓興
白髪園丁喜種園謾將方法教兒孫土膏有力須培本
鎌鐵無情莫刈根葵藿不堪資鼎食韭菘麤足媚盤飡
吞腥啄腐今何限誰識芳鮮味獨完
　　寄適菴李先生
九衢轍跡黄塵滿一隙駒隂白日過俗事絆人清興少
山尊留客好懐多懸知李白偏能賦却羡秦青最善歌
自古榮名身外事耕雲只合老巖阿
　　書懐呈同志
今古浮榮不足論一生旅寓任乾坤輪囷謾長千年木
濩落還成五石樽誰復掛冠辭漢闕客多鼓瑟向齊門
野人自信無機事年老何妨且灌園
　　用韻簡叔向陳先生
門前車馬紛如蟻草徑幽深肯暫過老去馮唐饒髪白
歸來季子得金多春江水闊魚初上曉樹烟開鳥欲歌
頼有故人相慰籍杖藜數數到巖阿
　　寄李適菴陳叔向二先生
中年作惡不勝情無復芳尊酒共傾老我韶華如逝水
多君詩律似長城江東千里暮雲合池上幾回春草生
想見凭䦨亦清絶隂隂緑樹有啼鶯
　　幽居漫興
地絶塵喧境自寛溪南山色坐中看竹吹緑霧沾書帙
花發紅雲映藥欄常養泰和知氣壯不求徴禄得心安
自従一笑忘魚後年老何曽把釣竿
　
　雲松巢集巻二
欽定四庫全書
　雲松巢集巻三
　　　　　　　　　　　　明　朱希晦　撰
　古選(四十/五首)
　　憎鵑
吾聞反哺烏至孝有純徳鳥中比曽參傳誦人皆識又
聞馴化雉翔集在咫尺陌上隨行車飲啄自朝夕嗟爾
蜀幸帝愚暗亡其國遊魂化為鵑物理固莫測一身尚
羈旅羽毛亦虚飾生雛百鳥巢螻蟻竟飽食春風口流
血有恨啼不息侯門拂笙竽豪客紛彈射豈不思南歸
奮飛摧短翼何如雉與烏飛鳴隨所適
　　和囦上人愛松吟
衆木與時謝孤松自寒色深根逺莫移老榦益堪惜溪
南有餘地塵外頗幽寂手種一萬枝心期二千尺風雲
歘交㑹雨露浸生息他日此盤桓清隂覆泉石
　　比述
軒轅初鑄鼎鼎成乃登仙龍髯不可攀白日飛上天嗟
予堕世網安得窮山川鼎湖渺何許悵望秋風前
　　又
寳鏡何團團光輝瑩氷雪疑是造化爐神工初鑄出又
疑廣寒宫飛墮一片月照人不照心紅顔易衰歇
　　又
彤弓如半月力挽二石强戡亂乃見用櫜鞬寜又藏應
弦不虚發狐兔焉敢當疇能挾長矢為我殪天狼
　　又
東南有美箭出自稽山竹初發號哀猿再發落飛鵠憶
射聊城書功成一何速賢哉魯連子千古仰髙躅
　　自述
老鶴復老鶴籠中稀飲啄豈無萬里心髙飛向寥廓
　　又
君看堂上燕差池自雙飛一朝秋風起巢空何處歸
　　又
驅車出城東禾黍生故宫君看兩銅駝卧此荆棘中
　　又
驅車經北邙悲歌淚如水君看塚纍纍埋没蓬蒿裏
　　所思
鸚鵡本聰慧不與凡鳥同因以巧言語何由脱樊籠
　　又
百舌復百舌間闗弄春晴讒臣在君側巧語誰為聴
　　又
門前好楊栁春風揺緑絲花飛亂白雪青春能幾時
　　雜詠
戸樞動不朽源水流不濁修身保天和味道得真樂
　　又
北叟塞上馬秦人宫中鹿語黙知是非得失見禍福
　　又
嗟彼横江鯨一朝著釣餌何如五總龜曳尾泥塗裏
　　上陳員外
荆山鬱嵳峩屹立髙摩空光輝韞奇璞瑞氣成白虹草
木借餘潤飛雨青濛濛懸知有至寳追琢煩良工連城
未易酬美價璠璵同行將獻天子持入光明宫
　　和謝一源上人
道人來蜃江移席秋夜深天髙明月出清輝浴波心道
人來鴈蕩懸錫青松岑瀑布落晴雪烟霏生夕隂謝公
去已逺遺跡誰能尋詎那宴坐處千古開禪林蓮宫聳
突兀布地皆黄金何時一洗耳試聴穎師琴平生屐幾
兩亦有山水淫懸知羣鳥中有此孤鳯音行當謝世事
與子同浮沉
　　和簡叔向陳先生仲謙倪公
我家雁蕩南嘯傲雲松下平生伯牙絃不恨知音寡晚
交倪與陳荏苒幾寒夏騏驎日千里鼓車豈合駕緬思
昌黎公低頭拜東野文潤三峽流毫端恣揮洒奮飛既
胡越有懐不可寫新詩來啟予滄江珠盈把于時月露
清竹葉灧金斚遺音鏘鈞韶古意薄風雅遥瞻徳星聚
烱烱光照夜漢廷方渇賢平步登金馬譬如磥砢材匠
石豈云捨寜為汲黯戅無效齊王假披肝見精誠結舌
類喑啞古來英雄人起自耕隱者
　　次本之侯先生(侯居緱山宋節/毅公侯畐之孫)
憶昔抱長劍去作東南遊緱山髙刺天翠遶藏書樓修
竹净三徑徃來惟羊裘蒼龍未變化紫鳯曽棲不上攬
明月輝下盼滄江流酒酣發長嘯萬籟生清秋别來難
再晤奈此人事稠每懐招隠處桂老山更幽隠士不可
招援桂聊淹留賦詩且自樂斗禄烏足謀
　　納凉
無事解衣坐超然心境空深林翳炎日萬壑來天風閒
停白羽扇試拂朱絲桐醉罷不知夕月生滄海東
　　自述
槿花不終朝幽蘭有餘香朝遊詩書圃夕憇翰墨塲飽
食待秋實過眼捐春芳疇能事形役奔走白日忙男兒
生堕地壯志在四方胡為守一室鬱鬱徒悲傷何由寫
胸臆酣酒竭罍觴髙飛羡黄鵠矯翮凌雲蒼
　　除夕
麒麟在靈圃瑞世為禎祥五蹄而一角形類非犬羊西
狩不得時折足邅鉏商宣尼空悲嘆涕淚沾襟裳
　　嘆世
乾坤一開闢日月常徃來朱顔不再好白髪專相催曠
視藐萬古榮名安在哉遁世有餘樂何必求蓬萊
　　答東白葉徴士
至寳惟人材所寳非全璧緬懐古聖賢頫仰流汗赤龍
媒日千里逺道如所適一鳴萬馬瘖見之皆辟易伯樂
雖相知不辨驪黄色斯人去我乆千載猶旦夕偉哉東
白翁平生數親炙南望吹簫臺矯首空嘆息何時一相
見斗酒澆胸臆醉酒且勿言中心期飽徳
　　寫懐
人生有定分胡為亂天常尺土乃培塿散樗非棟梁觀
魚慕莊子御馬思王良丈夫貴知已鬰鬱徒自傷
　　又
野老何愚庸團形従大塊林居玩清景悠然與心㑹佳
菊没榛叢幽蘭伍蕭艾嵗晚氷霰交見之徒感慨
　　又
巢居不厭客况乃佳客至擷蔬薦濁醪談經得真趣歸
雲度遥岑斜日在髙樹對飲須盡歡何時復相遇人生
能幾何行樂貴適意不見萍與蓬飄飄無定處搔首仍
踟蹰臨風發長喟
　　雜詠
威鳯備五彩羽毛一何奇歘乗長風起誤落天南陲朝
食琅玕實暮棲瓊樹枝行當凌八極斥鷃焉敢窺
　　自况擬古
風波在平地世路幾瞿塘懐哉賢哲人千載能留芳懸
知蕭艾多不比猗蘭香老翁聊自笑髪短心甚長
　　又
羲和鞭六龍白日不我待讀書竟無成坐惜朱顔改長
安誇鬬雞豪華豈長在何由得成仙髙飛向蓬海
　　又
人生天地間儵若塵棲草恨無大藥資容顔豈長好白
璧終銷毁青松亦枯槁飲酒且放懐毋為歎衰老
　　又
隠士居丘園衡門守荒寂啜菽甘有餘飲水清無極嗤
彼夸毗兒浮榮定何益梓澤今已空春風蔓茨棘
　　自述
吾聞漢中郎琴斵焦桐尾縆以朱絲繩遺音中宫徴上
絃操白雪下絃彈緑水世無賞音人誰能一傾耳
　　又
狂世等浮雲變態何紛紛龍媒行萬里恥與駑駘羣自
従周道廢雅頌不復陳願言繼先哲千載埀清芬
　　又
羣書日夜讀徃徃皆陳編何如窮物理朗悟心中天坐
來萬想滅靈府何翛然所思在良友使我長悁悁
　　山居自况
嗟予任疎懶落落負明時𤣥髪儵已改素心終不移焚
香讀周易觴酒調朱絲所樂在冲澹浮名良可嗤
　　齒疾
我今老將至輔車邀病魔一語不出口終朝卧林阿退
之念脱落㓜輿能嘯歌蔬食滋味少嚥漱津液多眼明
幸讀書流年任蹉跎
　　答汪謙之先生
江城滿樓臺月夜吹笙簫神仙集華葢鸞鵠來丹霄中
有羽衣客舉手欣相招扶桑朝出日溟海秋翻濤一身
藐八極御氣時遊遨悠然視天宇萬古同泬寥却思卧
𤣥圃天雞弄嘐嘐飢餐金光草渇飲玉巵醪何當乗清
風躡鯉隨琴髙
　　自述寄友
十月天雨霜木葉半凋悴巨海増波瀾羣峯獻蒼翠身
居一窩中意出萬象外喜聞古人言頗勝俗客對設席
羅酒漿未飲已心醉曜靈急西馳盛年豈能再送子纔
出門天風舞蘭佩
　　義鶻行
林深結暝色蒼翠揺烟霏維時春夏交衆鳥巢髙枝於
中有雙鸛卵育常及時舂鉏亦有托旦夕欣相依雄飛
逺求食雌來哺其兒啁啾聒人耳坐厭腥風吹羣雛半
黄口翅短争習飛間或邅彈射滋味焉足奇弱者强之
食感慨徒傷悲海鷹何従來鷙猛一何酷騫騰復盤旋
意欲餵飢腹老拳不空施利嘴貪食肉鸛兮善䕶巢飛
鳴急驅逐鷹兮雖善揚饕饞豈知足鳥雛頼生全脱禍
免茶毒扶弱在抑强足以厲風俗豈不見兄弟怒䦧牆
夫妻讎反目恤憐當救災敦姻須睦族禽鳥尚急義人
情何反覆吾言非箴規履行宜自朂
　　卧雲巻為陳去題
吾聞神仙人中有希夷子冥棲華山顛髙卧白雲裏
　　和友人韻
孤桐生髙岡幽蘭出深谷雨露含碧滋烟霞媚幽獨佩
惟楚客紉琴待良工斵嗟彼春風前紛紛艷花木
　　和彦逺葉先生韻
姬周得天下亂臣纔十軰王綱一解紐政教何茫昧宣
尼抱麟泣此意誰能㑹従來六籍灰文風委蒿艾窮兵
尚專征豈識包桑計故國悲黍離日落寒雲翳吾聞昔
盛時蓂莢生堯砌
　　冬雨嘆
癸卯冬十月海陬氣侯偏風南忽風北寒燠非常年緼
袍御還脱長箑揮不捐胡為黄落時花卉紛争妍虫鳴
應蟄戸虹見飲長川兼旬苦霧密暝與癡雲連深泥汚
后土行潦凌髙原農夫輟耒耜勞嘆心悁悁二麥不得
種飢坑詎能填格鬬况未息中原擁戈鋋天家重租税
瘡痏誰能憐安得倚天劍一掃開青天金烏任騰翥出
自扶桑顛陽光照六合比屋俱歡然
　古風
　　月夜放歌
海雲巻盡明月來天光鏡碧無纎埃嘯歌于此興不淺
美人對坐飛瓊杯碧桃花香夜初静露滴衣裳怯清冷
安得兩翼飛上天為渠拂拭山河影乾坤一照越光明
就中殺却妖蟇精上訴天公契人意免教朔望生虧盈
𤣥霜搗成誰可食好向仙娥問消息服之到老無飢渇
贏得讀書眼常碧
　　有感
君不見千里馬有時困羈靮不遇九方歅龍文更誰識
又不見五彩鳯有時鎩羽翮不如鶩與雞聚族自争食
人生邅轗軻俯仰今猶昔賢有不黔突聖有不煖席聖
賢尚栖栖我獨何惻惻但恐白日沉年光竟虚擲乾坤
等蘧廬壽命非金石願餐不死藥蓬瀛杳難覔乗化復
奚疑委心任所適故國遺銅駝秋風暗荆棘霸圖有興
衰人事無休息矯首望歸雲鴻飛楚天碧
　　贈國恕先生客中識面始見如故
先生卜築依林藪編蓬為門甕為牖心造羲皇太古前
道傳鄒魯千年後隠遁寜非鶡冠流龍鍾已是龎眉叟
子真谷口自耕巖中散山陽空鍛栁平生視世一浮埃
富貴于身復何有牀上常堆元晏書尊中滿泛柴桑酒
興發揮毫黒電飛粲粲驪珠驚落手詩成不啻萬人傳
吟罷如聞百靈走五岳之中泰華尊下視羣山俱培塿
我因流寓偶相逢識面便似知心友藹然和氣即陽春
徒爾芳妍映衰朽劇談不了清夜徂光動文星逼南斗
人生㑹合良有時歎息歡娯豈能乆起來擊劍為君歌
歌長劍作蛟龍吼明朝别去遥相思渭北江東幾回首
　　客邸中秋對月
去年中秋秋月圓浩歌對酒清無眠烟霏滅盡人境寂
仰看明月懸中天今年客裏中秋月静裛金波更清絶
可憐有月客無酒不照歡娯照離别夜䦨淅淅西風凉
月中老桂吹天香悠然長嘯動歸興坐乆零露沾衣裳
浮世悲歡何足數庾樓赤壁俱塵土風流已徃明月來
山色江聲自今古
　　雪夜放歌
羲和羲和鞭六龍白日西飛幾時歇舊年已去新年來
苦厭兵塵尚騷屑嗟予流寓客未歸年老思家心欲折
江雲黯慘北風來一夜雨花吹作雪夜長祇有夢還家
夢破衾稜冷如鐵起看宇宙絶纎埃彷彿三山白銀闕
羣隂漸滅陽氣回栁眼舒春草芽出君不見漢袁安僵
卧閉門膚欲裂一朝富貴來逼人經邦論道稱材傑又
不見唐杜甫飢走荒山淚成血致君有術徒自憐布褐
許身侔稷契我今齒落百不堪况乃疎頑臨事拙願銷
兵甲事春農四海清平萬民悦
　　秋夜長
秋夜長不成寐牀前月光白如紙歌窈窕懐清泠夜中
怪底荒雞鳴倒裳起舞感慨作乾坤無處無戈兵空山
孤鶴更清唳憂懐欲寫茫無際坐看黄葉墜我前零露
漙漙下庭砌明星爛爛銀漢横銅壺滴滴刻漏長事殊
興極聴轉悄夜如何其渠未央秋夜長長如此年來誰
識征夫苦忍抛兒女戍邊城婦事姑嫜應門户嗟爾羣
棲烏繞樹徒驚飛豈知孤鳯凰集彼朝陽枝可以舞簫
韶銜瑞圖一四海混八區鳯兮鳯兮覽徳輝鳯兮鳯兮
覽徳輝
　　寄雲山寺僧人草堂
白雲深羃羃青山鬱峩峩道人無住著奈此青山何山
中草堂花映戸禪味由來最清苦嗟予寥落徒相思身
絆塵縁乃逺阻李鄴侯懶瓉公平生道氣長塞胸法中
老將人中雄曽翻硯水作𤣥雨號令神物驅蛟龍朅來
談笑九天上坐使六合生華風蒼生戢戢俱在甄陶中
公今頋我如有意㑹飛杖錫凌蒼空
　　答元易陳先生
人生自古多離别尺書逺寄何由徹短世光隂過隙駒
坐覺朱顔易衰歇君看喬嶽千尺松挺立蒼然傲霜雪
風來彷彿蒼龍吟六月清寒換炎熱槿花雖榮不足論
朝開暮落香已絶只今尚憶江湖遊扣舷一歌寛我憂
腰間老劍欲飛動紫氣鬱鬱横清秋虚名役人浪自苦
黄塵兩髩風颼颼千古乾坤等逆旅百年生死同浮漚
君不見鴟夷子功成去養魚千頭
　　藤杖贈西原道人
山人贈爾藤一枝怪形偃蹇如蛟螭平生丘壑我所愛
魑魅驚走安敢窺梓潼當年贈桃竹書閣照夜然青藜
吁嗟古人迹已逺能無此物相扶持趙州八十始行脚
芒鞋健步雙龎眉登山涉水覽幽勝意倦未必忘歸期
舊傳化龍不復見能解虎鬬安足奇吾師履行極平坦
世人方寸生九疑雲山住處本禪寂猿鳥為伴真相知
大千由來在脚底要探理窟窮𤣥機鼓枻還従甬東去
出門一笑孤雲飛
　　簡子文林訓導
東風落盡辛夷花遥憶美人天一涯美人乆别音信杳
想見只今雙髩華山房幽深市囂逺白日枕書眠碧霞
崖髙瀑布洒晴雪净洗石鼎烹春茶平生青紫不掛眼
榮名絆人安足誇當年我來訪遺跡拄杖看雲著雙屐
玉簫吹斷鳯不來但見千峯倚天碧臺前日夜溪水流
金星光動溪中石(邑志西溪有金星/石石㸃㸃如金星)脱身擬欲恣幽棲
坐佔瓊臺煉金液衰年悞墮塵網中齒豁頭童竟何益
　　和戴文凖
材重椅桐價璧瑜山川清氣孕魁奇談經奪席輸年少
獨步當今更有誰君如局促轅下駒平生志氣壯萬夫
虞卿窮愁書始著孟軻好辨言非迂今人雖生古人後
古人豈與今人殊要吞五車在胸次取之無盡用有餘
聖賢道脉傳不冺名懸萬代日月俱致君唐虞比稷契
豈但可托六尺孤文風逺揚起頺俗才行傑出稱醇儒
我今見君一傾葢情同魚水交歡娯丈夫重義輕富貴
厚顔濫禄非吾徒却笑揚郎老執㦸一官不徙誰吹嘘
多君韞匵同美玉不待善價安肯沽何妨教兒壓新酒
長歌且鱠松江鱸
　五言長律
　　借韻簡叔向陳先生
干戈尋滿地愁殺杜陵人雲蔽青霄日風揚碧海塵積
骸腥血滿飛檄羽毛新倦坐凭烏几長吟岸白綸擁麾
思宿將伏闕憶忠臣何日梟羣冦餘波澤四民朝廷安
反側草莽足容身㑹見祠郊廟歌詩薦白麟
　　次韻自述寄連隠君
林下棲遲好一窩天地春流年催白髪隨分守清貧伯
樂能知馬商鉏不識麟素琴當掛壁黄巻乆堆塵交友
慕徐穉従人嘲子雲世情多反覆道味獨醇真田野深
禾黍溪流半藻蘋白雲閒伴鶴明月静窺人釃酒能無
醉論文㑹有因相期遊汗漫垂釣漢江濵
　　答李子光
羣雞溷野鶴意氣獨昻昻誰料紅塵裏能逢白玉郎雙
鳬俱北翥一鴈獨南翔乆别何須嘆相思豈易量聲名
過沈鮑製作擬班揚笑我人材拙何如襪線長流年悲
白髪却老慕仙方僅得清而瘦終期壽且昌籬邊栽細
菊徑底植修篁抱甕田畦外操觚澗水傍蹉跎千里志
愁絶九迴膓公子多文翰天葩壓衆芳朝廷崇禮樂歌
頌美成康堂上萊衣舞階前藼草香瑶琴彈緑綺雅調
合清商指日羅英俊承恩步玉堂
　　和包原彬韻
旅食京華日鶯啼上苑春魯連惟仗義范叔不辭貧絶
域來龍馬清時出鳯麟襟懐開霽月談笑接清塵滄海
三枝樹青霄五色雲酒傾香味别詩寫性情真呉地追
遊好龍山入夢頻烟花如媚客風雨似留人男子生何
幸朋交素有因遥知理歸楫隨處覔通津
　　答適菴李先生韻
價髙由少室望重自元紘奕世遺簮笏清時識鑑衡文
章尊賈董智勇賤黥彭珪璧含餘潤塤箎協正聲岳分
嵩峻極源出渭流清賓舘憐巢幕侯門恥饜鯖平生敦
夙好俊逸藹芳聲律已綱常正填心道義精鶉懸衣可
結毫健筆能耕詩壘時堅壁詞塲夜斫營别來常慕藺
何日遂班荆紫氣寜臨頋函關枉候偵風姿勞我夢月
旦與誰評栢厲凌霜操葵傾向日誠朝廷嚴戰伐川澤
困漁征羣豎兇猶活諸公憤不平器欹因滿覆弨弛在
排檠漕待木牛運功須汗馬成輪雲知變態金石見交
情烟瘴連淮海風塵隔薊城行當洗兵甲且復酌盃鐺
擊壤懽農父傳書走价伻山林聊自逸猿鳥不須驚鳯
闕瞻佳士雞窻憶舊盟蓬蒿棲仲蔚松菊媚淵明琴調
朝飛雉笙歌午囀鶯乾坤萬里在寒暑四時更愁髪長
千丈吟髭白數莖窮居仍野處坎止任流行相去如呉
越思君太瘦生
　
　
　
　
　雲松巢集巻三
雲松巢集後序
雲松先生諫七世祖也以詩名于元季與四明呉主一
蕭臺趙彦銘先生遊詠鴈山中時稱為鴈山三老先生
之詩清麗簡亮不事纎巧感慨咏嘆而有餘思元人多
尚辭而意或不足是以興趣漠然而音節無聞先生以
不求仕進故得專心肆力所謂清麗簡亮者鏘鏘乎可
以振唐人之遺響而下視元季之萎弱者矣先生為人
甘貧樂隠邅亂避地所至多與文士交名山勝境遊覽
殆遍自梅溪西轉永嘉之柯村羈旅數年至國初四方
底定然後歸時已老矣有司嘗以姓名著薦剡不及領
朝命而卒平生不事生業田止數十畆僅供飦粥臨終
令悉入祠堂以奉祭祀雖有五子而分寸無所預以所
作雲松巢詩集一册端硯一方古本文選一帙付諸子
曰汝可守此無忘我素志詩各體凡數千首不能盡刻
録噫子孫若諫者愚騃不肖安能盡探先生之所藴而
去取哉姑舉其易知而易習者以訓吾宗之子孫而已
耳然多清麗簡亮而有格力自可以入大方家而名于
後世矣諫不肖不敢以愚騃辭謹輯成集復序于末云
嘉靖七年秋九月朔旦七世孫諫謹序
　
　
　
　
　
　
　
　
　
　
　
　
　雲松巢集後序
