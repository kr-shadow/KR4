#+TITLE: 麟角集-唐-王棨
#+DATE: 2018-05-12 10:19:05
#+SOURCE: github.com/kanripo/KR4c0084 master 701df3ee                
欽定四庫全書　　　　集部二
　麟角集　　　　　　　别集類一(唐/)
　　提要
　　　　臣等謹案麟角集一巻唐王棨撰棨字輔之
　　　　福清人咸通三年進士官至水部郎中黄巢
　　　　亂後不知所終唐代重進士科試以詩賦有
　　　　司按其聲病以為去取議者皆患其浮薄少
　　　　實而迄不能變其前後得人亦最為盛雖以
　　　　當世大賢如裴度韓愈之徒皆工為之其所
　　　　作往往附見本集中然未有以程試之文專
　　　　加裒輯行世者有之自棨此集始凡律賦四
　　　　十五篇又棨八代孫宋著作佐郎蘋於館閣
　　　　得棨省題詩録附於集凡二十一篇題曰麟
　　　　角者葢取顔氏家訓學如牛毛成如麟角之
　　　　義以及第比登仙也集中佳作已多載文苑
　　　　英華中雖科舉之業大都鞶帨其詞無闗著
　　　　述而一朝選舉之式畧具於斯録而存之亦
　　　　足備文章之一格也乾隆四十六年正月恭
　　　　校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　麟角集　　　　　　　　唐　王棨　撰
　　四皓從漢太子賦(以俱出山中共輔明徳為韻/)
夏黄綺季甪里園公抗跡君臣之外潜身商洛之中髙
帝搜楊竟不歸於北闕儲皇揺動皆來衛於東宮漢之
初也鳯輦情乖龍樓恩失將謀廢嫡以立庶欲易黄裳
而元吉吕后憂深留侯計宻且曰四人可致一匡永逸
洎安車奉迎之後當彤庭侍宴之日森爾離立皤然間
出似八公而少半疑五老而無一髙皇問曰從者誰乎
安得鶴氅斯衆霜髯與俱乃言曰臣等質同蒲栁景廹
桑榆是商嶺卧雲之士皆秦朝避世之徒邦無道則隱
邦有道則愚上曰自朕之興待賢而用顧朝廷之未治
念先生之所共昔何隱跡不為率土之臣今乃辱身盡
作承華之從對曰陛下掃蕩寰宇秦降楚平未有稱臣
之意唯聞慢士之名太子則卑謙守節柔順利貞理有
承聖斯宜繼明臣等唯義所在非道不行雖蹈夷齊之
潔更無伊呂之情故得隨鷄載之差肩向龍墀而接武
星星於朝行之列濟濟於王人之伍帝曰空勞逋客來
撫藐爾之孤可謝周人巳有良哉之輔既而問安之位
克定肥遁之心共還其來也鶴集丹陛其去也雲歸故
山懿夫出彼嵓巒成兹羽翼一則免扶蘓之危一則祛
獻公之惑誰知恵帝立而劉祚安乃採芝公之徳
　　凉風至賦(以律變新秋蕭然遂起為韻/)
龍火西流凉風報秋届肅殺而金方氣勁奪赫曦而朱
夏威収五夜潜生聞桂枝而騷屑千門溥至覺玉宇以
颼飀於時北斗杓移西郊禮畢蓐収行少昊之令夷則
代林鐘之律颯爾斯風生乎是日俄而撤欝蒸揚憀慄
减庭草以芳靡掠林梢而聲疾繇是淅瀝晴景浸滛暮
天起蘋葉而有准應葭灰而㒺愆無近無逺凄然凜然
倐揺曵於紅梁潜催歸鷰乍離披於碧樹漸息鳴蟬然
後掃蕩千山蕭條萬里飄爽氣以極目厲秋聲而盈耳
恨添壯士朝晴而易水寒生愁殺騷人落日而洞庭波
起但逺戍煙薄遥村杵頻磨玉蟾而月色初瑩泛瑶瑟
而商絃乍新虚檻清泠頗惬開襟之子衡門凄𦂳偏驚
無褐之人北牖閒眠西園夜宴紅蕖將碧蕙香减珍簟
與纎絺色變張翰庭前暗度正憶鱸魚班姬帳下爰來
已悲紈扇故得苦霧晨巻蒸雲晝銷望裏而林端嫋嫋
夢餘而忩外蕭蕭悄絲管於上宫陳娥翠歛颭簷楹於
華省潘鬢霜凋既而冷遍中原隂生兊位幾人離避暑
之所何處軫悲秋之思雖令蛩響東壁鴻辭邊地又安
得能吹賦客而促征車自是功名之未遂
　　詔遣軒轅先生歸羅浮舊山賦(以題中八字為韻/)
帝以先生乆駐長安應思故山新恩而綸綍云降舊徳
而嵓巒許還今朝北闕之前已辭丹陛幾日南溟之下
再啓𤣥關始者䝉谷傳真羅浮隱耀造恬澹之深域達
希夷之衆妙來親玉輦膺再禮於鵠書去憶石樓契初
心於鳯詔詔曰朕聞軒后求其大隗唐堯師乎務成雖
則臨治皆思飬生是以深殿延佇安車逺迎乆處彤闈
恐欝池魚之性永懐碧洞難忘雲鳥之情乃曰陛下頃
辱英明旁求固陋既容出入於仙禁復許旋歸於海岫
常慙羽服相逢而道異君臣益荷鴻私欲别而情深故
舊於是罄風馭奮電衣千年之靈鶴將去一片之閒雲
欲飛有異二踈出都門而惜别寕同四皓指商嶺而言
歸持青囊兮藥使旁隨執絳節兮橘僮先遣道尊而不
顧名位徳重而如加黻冕當九重之宫裏思山之意則
深及萬里之途中戀闕之誠不淺既臻蘿洞乃闢松軒
别後而嵐光未老來時之春色猶存白鹿青牛郤放烟
霞之境玉芝瑶草終承雨露之恩懿夫來恊皇情去全
真趣於秦無徐市之惑在漢免文成之誤臣知其史筆
已書故聊詳於斯賦
　　武關賦(以海内無事重闗不修為韻/)
路入商山中横武關呀重門之固䕶屹峭壁以孱顔昔
在危時屯千夫而莫守今當聖日致一卒以長閒觀乎
地勢爭雄山形互對西連蜀漢之險北接崤函之塞鏁
百二都綿幾千代世亂則阨限區宇時清乃通流外内
想其六國連謀關防日修則斯地也雲屯貔虎雪耀戈
矛張儀出以行詐懐王入而竟留縱下客之鷄鳴將聞
莫可任公孫之馬白欲度無由洎夫塵起九州波揺四
海秦鹿失而襟帶難保漢龍興而山河遽改豈料禦衝
之所此日全平未知擊柝之徒當時安在所謂以兵而
備者莫之能守以道而居者無得而逾千里之金城湯
池終為漢有二世之土崩魚爛自是秦無今則要害何
虞隆平已久雖設險而如在顧戒嚴而則不蕭條故壘
豈臧文之廢來寂寞空扉似楊僕之移後斯葢文修武
偃國泰時雍濬四溟而作塹廓八極以為墉使鼙鼓無
喧一水之秋聲决决旌旗常巻千年之暮色重重嗟夫
昔為洪樞今成隟地信無外以斯見實善閉之攸致儒
有經其所感其事乃曰今朝西去苟無隨老氏之人他
日東來誰是識終童之吏
　　闕里諸生望東封賦(以聖徳光被人思告誠為韻/)
魯國諸生欣逢聖明咸西嚮以迎睇望東封而勒誠習
禮空勞日日而徒瞻嶽色凝旒何處年年而尚欝人情
豈不以兵偃三邊塵清萬邑欲行登禅之事猶執勞謙
之徳是使想黄屋以心傾歛青襟而目極乃相謂曰自
古帝王功成業昌盡皆增博厚報穹蒼所以山呈瑞應
水出榮光國泰財阜時豊俗康固合陳俎豆捧珪璋髙
踐天壇之上遥昇日觀之傍而乃闕其儀寢其議葢九
重之鳯詔缺敷四海之鴻恩未被空令漢史願陪檢玉
之行更切孔徒渇見泥金之事莫不引領延佇凝情盡
思未遂相如之請空吟叔寳之詩夫子壇邊恐雲龍之
㑹晩顔生巷裏憂日月以來遲况可後示百王前觀萬
姓三千徒兮今日始懇七十君兮當時稱盛潜期山下
得聞萬嵗之呼每想封中獲仰千年之聖嗟夫跡居洙
泗魂斷咸秦俟南面之鸞駕問西來之路人當河清海
宴之時宜遵古典是率土普天之幸豈但素臣近雖下
國梟鳴邉夷䑕盗既有征而無戰盡摧兇而剪暴宜允
儒者之心登泰山而昭告
　　一賦(以為文首出得數之先為韻/)
昔庖氏為君斯文始分畫卦而初成陽位造書而肇見
人文豈非本自道生終云神得俾大衍以虚數從黄鐘
而立則君子守以制性聖人抱而立極然後彤弓是錫
天王嘉重耳之勲簞食見稱夫子美顔回之徳萬物生
焉惟兹處先况乃聞而知十用以當千名立兮卓爾形
標兮孑然許子之瓢既棄陳公之榻猶懸或有錢囊譏
世芻束稱賢改其月而為正月號其年而曰元年若夫
李陵呼時荆軻去日歌興三嘆之唱智慙百慮之失為
山用簣魯論之義足徴載鬼以車周易之文始出借如
寒暑相推薰蕕可知鶚百鳥而非匹龍三人而共為儉
徳彌彰平仲之衆裘安在仁心逺播成湯之三網猶施
既聞興國之言亦有傾城之顧措詞雖屈於子夏重諾
常推於季路天得地得膺千年出聖之期彼時此時叶
四海為家之數琴瑟專矣車書混之分杯羔而孰忍縫
尺布以堪悲雖云管仲能匡因成覇業未若蕭何如畫
永作邦基是知王居四大之初日冠三光之首目所加
而可取毛不㧞而何有愚則立節無二干時未偶幸麟
角以成功庶桂枝而在手
　　義路賦(以言有君子得行斯路為韵/)
義則本在路猶强名雖無有而為有亦時行而則行人
或未知謂投足以山險心如能制信在躬而砥平既絶
回邪無差正直居則思之而可見忽爾覔之而安得黙
識終始潜名南北昧其所在迷吾道之康莊能此是敦
造先生之閫閾然而視之者不為好徑赴之者豈曰多
岐邁徳而謂其達矣立身而何莫由斯聖人每修孰慮
乎崩榛所塞君子常喻寕求其老馬能知稽夫近逺甚
夷徃來無苟周朝之柱史奚棄鄘國之貞妻自守旁生
行葉於列樹以寕殊中引徳車在摧輪而何有莫不亘
深仁宅遥通禮園匪豺狼之所到唯干櫓以斯存若乃
循其軌逰其蕃有如入顔巷之中恬然自樂復似經桃
蹊之上寂爾無言可以導彼深誠臻乎奥㫖相逢盡重
氣之士相䕶皆舎生之子徘徊其側多感分以遺身馳
騖於中必先人而後已厥大斯著其髙或聞異邪途之
徑㨗與左道以岐分五覇三王既適此以圖業忠臣烈
士亦從兹而報君夫如是則踶䟦所為坦夷斯諭於以
闢百家之蔽塞於以洞五帝之㫖趨悲夫衝䝉行險之
徒曷不遵乎此路
　　鳥求友聲賦(以人自得求友聲之道為韻/)
日煖風輕有黄鳥兮間關嚶嚶始乘春而出自幽谷俄
擇木而求其友聲尚沮羣猜每念載鳴之侣方期類聚
詎無相應之情於時紅破園桃青匀禁栁韶光媚原野
之始宿雨霽池塘之後由是睍睆遷喬棲翔寡友潜符
切切之義爰發嘐嘐之口林間乍囀誠謂乎知音可期
陌上頻啼似恨其離羣已久既而雅叶交應如懐故人
得鸚鵡之流言不信見靈烏而白首如新灌木煙中念
朋友而有待楊園景裏豈鳩集之無因鳴亳既殊攀嵇
靡異猶徴角之先奏俟宫商之有自遂使夕陽橋畔人
人增感别之愁曉色樓前處處動傷春之思族類安在
間關未休想王雎兮從吾所好知斥鷃兮謂我何求豈
比蜀魄銜寃啼巴月於深夜燕鴻失侣呌邊雲於凛秋
懿夫隔霧彌幽含風轉好似𢎞三益之㫖足驚寡聞之
抱想伊鳥也猶推故舊之心矧乃人斯忍棄朋友之道
取則寕逺流音在兹爾苟嚶鳴而占矣吾將徳義而求
之雖慕惠莊願定交於他日如令鮑管得擅美於當時
夫如是則結綬何慙弹冠不惑伐木將廢而莫可谷風
欲刺而安得已乎勿謂斯鳥之聲至微而忘其是則
　　夢為魚賦(以故知人生不如魚樂為韻/)
梁世子以體道安居逍遙有餘宴息而魂交成夢分明而
身化為魚恍若有忘顧物我以何異悠然而逝失形骸
之所如其初也漏滴寒城月籠凉牖悄爾人靜溘焉夜
久於銀屏既設之所是角枕已欹之後遽因神遇能㳺
之質斯成漸覺形遷相望之心曷不是則彷彿川濶依
稀浪輕始訝沉浮而在此俄驚鬐鬛以俱生恍兮惚兮
豈悟益刀之兆今夕何夕空懐畏網之情由是涵泳無
疑噞喁未已值良夜之寂寂泝清波之唯唯腹上之松
俯暎在藻雖殊懐中之日旁明衘珠稍似既掉頳尾還
張紫鱗維熊維羆而自逺有鱣有鮪以相親沙際禽去
汀旁草春遇周公而疑為釣叟逢傅說而謂是漁人於
時砌竹無風庭梧有露既異為雲之事空驚㣲雨之故
翻成浪迹全忘枕上之身却憶浮生寧異遼東之趣其夢
也何樂如之其覺也何愁若斯復是魚由我變抑當我
本魚為莊生化蝶之言昔時未信公子為烏之騐今日
方知悲夫何事遽然欲思咸若良由塵世之多故難及
深淵之或躍人兮不因一夢之中豈信濠梁之樂
　　綴珠為燭賦(以有光照夕深宮朗然為韻/)
碧雲初合兮金烏已藏深宫欲暝兮歡娱未央因綴明
珠之彩將為列燭之光出寳箧以規圓呈姿璀璨入雕
籠而艶發香照熒煌當其竹箭迎昏蘭林向夕司烜氏
却朱火之耀守藏吏進驪龍之魄然後縈縷花抱籠紗
霧隔亦猶燎江蠟而爇靈麻可得燒椒房而煥瑶席風
來不動凝四座之清輝夜久逾明貯一堂之虛白由是
價掩聨璐形疑列錢誠非其人火曰火可謂乎自然而
然本自蜯胎飜為龍衘於玉宇從離蛇口幾驚蛾拂於
瓊筵觀其布質闌干含輝晃朗分持而清夜星列逈舉
而寒軒月上纍纍交映曾無見跋之嫌爛爛相鮮誰
起偷光之想莫不揚彩金屋增華桂宫幕以烟緑布
而㷔紅欄檻如曉杯盤若融孕美於琉璃忩裏論精於
雲毌屏中是以名擅夜光功叅庭燎妍醜無隱毫芒必
照故得結緑懸黎之寳不敢稱珍龍膏豹髓之燈於焉
寢耀且餙履者於義尤侈為簾者其功未深曷如傚此
圓潔資乎照臨遂使或怨長宵得縱秉燭之樂有居幽
室不生欺暗之心雖則魚目難儔金缸非偶終罹好寳
之誚不免窮奢之詬燭兮燭兮儒執智而為之視隋侯
而何有
　　沉碑賦(以陵谷久遷名績終在為韻/)
元凱立功銘其始終欲播美於萬年之後乃沉碑於一
水之中剖彼貞姿餘烈必期于不朽藏斯濬壑垂名庶
及於無窮豈不樹佐晋之洪勲立吞吳之巨績思後世
以不顯俾中心而是惕將紀乎竹帛時移則令聞應亡
若銘以盤盂代異而嘉聲恐寂然則千古無壞雙碑可
憑博約之詞既著雕篆之功亦興有美皆述無勞不稱
一則置彼髙山謂髙陵為谷一則投兹深水憚深谷為
陵且言曰水以柔而虛受石以堅而可久雖此隱而彼
見彼若泉而此阜不知我者笑淪棄於目前庶知我焉
諒昭彰於身後既而憑岸爰舉臨川載傾逆洪漣而星
落殷白浪以雷聲始觀其文徒謂憂於沒齒終窺其理
方知叶於流名由是影動深泉響連通谷莫不讋波神
駭水族靈龜將負以股戰陽侯既覧而心服盡驚是日
誤墮淚於斯源却想他時閱色絲於誰目至今五百餘
年英聲自傳沔水之恩波尚逺峴山之嵐翠猶鮮但覺
潭邊春盡而遺芳不歇更憐川上時移而茂躅難遷然
則伊尹之作阿衡姬公之為太宰邁古之芳猷克著迄
今而英風未改是知事若美於一時語自流乎千載亦
何必矜盛烈沉豐碑欲功名之長在
　　廻㕍峰賦(以色峙晴空迴翔此際為韻/)
衡嶽雲開見一峰兮秀出崔嵬彼羣鴈以遥翥抵重巒
而盡廻豈非漸木有程冝從兹而北嚮隨陽既逺不過
此以南來觀夫蒼翠遐標嶔崟孤峙輕嵐侵碧落之色
斜影染晴江之水彼則俟時而動渺塞外以爰來此惟
無得而踰望嵒前而載止拂此穹崇歸心忽同遇瀑布
而如驚飛􁀯映垂藤而若避虚弓絶頂千仞懸崖半空
遥觀增逝之姿似隨風退潜㝠之意不為途窮葢以應
候無差來賔有則歛飄飄之雲翰阻嵓嵓之黛色亦猶
鴝鵒踰清濟以無因何異鷓鴣渡澄江而不得於時洞
庭木落雲夢霜晴肅肅方臨於鳥道嗈嗈俄背於猿聲
稍類乎王子乘舟已盡山隂之興曾参命駕因聞勝毋
之名若夫壁立天南屏開空際信紫閣以難匹何香爐
之可嫓徒見其如恨山壍如悲迢逓遽旋遵渚之心倐
别叅雲之勢殊不知識其分而不越守其心而有常若
戢藻以咀菱可居彭蠡若浮深而越廣自有瀟湘志在
飬毛羽違雪霜何集九疑而棲息歴五嶺以翺翔大
鵬聞而笑之曰予北海而來南溟是徙髙飛而萬里倐
忽下視而千峰邐迤嗟乎􁉅蘆違溟之羣年年至此
　　延州獻白鵲賦(以聖德遐及靈禽表祥為韻/)
我后君臨九有仁被諸華伊炳靈之白鵲倐効祉於皇
家變爾羽毛以表恩沾於飛走生乎邊鄙是彰澤及於
幽遐始其决越春巢輕飜素翼不類雕陵之異狀自受
金方之正色封人既獲羅氏潜藏且曰㫺聞興詠於召
南今見呈祥於塞北斯乃發天慶昭皇徳望雲將獻鵠
歸齊使之籠拜表初行雉别越裳之國既而臻鳯闕進
彤庭粉煥成橋之羽霜凝化印之形爰稽瑞牒克叶祥
經異丹雀之呈質同素烏之效靈帝嘉其賁然斯來皭
爾難及俾遂性以飲啄顧無羣而翕習由是遶樹星飛
依枝玉立乍捕蝉於上苑不羡鸎遷或報喜於丹墀何
慙鳯集故能彩逈羣類名超百祥播休徴於有截昭聖
祚之無疆月下南飛過銀河而混色風前東嚮映瓊樹
以增光若乃潜下庭隅逺分林表迷彼鳥之翯翯奪爾
駒之皎皎狼生殷代誠福應之未如魚躍舟中諒貞符
之尚小曾未若影度簾曙聲來殿深美掩條支之獻珍
逾壠坻之禽昔在遐方玉每抵於崑岫今以至徳巢可
窺於禁林是知斯鵲來儀惟天瑞聖俾爾羽之潔朗彰
我時之清凈臣聞㕍有歌而雉有詩又安得不形於賛
詠
　　魚龍石賦(以一川中石無不似之為韻/)
隴山下汧水中有石類魚龍之狀成形匪追琢之功半
隱奫淪若噞喁而斯在餘依磧礫將蟠蟄以攸同嘉夫
地出貞姿天成詭質雖駭􁵞之勢可類而跳獸之規莫
匹厥象有二其堅惟一水清見處如欣得水之秋雲起
觸時稍叶召雲之日豈非自從凝結有此規模既異織
女還非望夫或似罷江湖之㳺泳又如収雲雨之虚無
徒使漁人川上而幾廻顧盻仍令豢氏路旁而終日踟
蹰葢以磊磊漸分磷磷酷似溜穿而喣沫無别苔駁而
成章可擬曾經飲羽若銜索以斯存或用紀功疑負圖
而載止由是宻聚鱗次孤標介然設頳尾於五色認胡
髯於一拳初驚獺祭於地復謂見化於川覩岸草以旁
生不殊在藻遇春流而乍沒又若潜淵既將轉而揚鬐
亦因泐而無首比岫居而苟可於泥蟠兮曷不中猶藴
玉尚含呂望之璜誰取支機已在葉公之牖造化難知
雕鐫者誰何莓苔之古色有鱗鬛之竒姿謂湘水之鷰
且殊寧俟飛也與金華之羊自别何勞叱之既表𤣥功
永存靈蹟映一水之晴緑對羣峰之暮碧彼結網垂綸
之士與攀髯採珠之客或命駕而西逰試廻眸於此石
　　芙蓉峰賦(以峰勢孤異前望似之為韻/)
壘翠重重數千仞兮峭若芙蓉非華嶽之髙掌是衡山
之一峰朝日耀而增鮮嵐光欲析秋風擊而不落秀色
常濃懿乎嶷若削成端然傑起雖千尋之直上猶一朶
之孤峙聳碧空而出水無别倚斜漢而凌波酷似吐榮
發秀非因沼沚之中固蔕深根已在乾坤之裏徒觀夫
壁立莖直霞臨彩鮮上下邐迤而九疑失翠旁側参差
而五嶺迷烟秋夜彌髙宛在金波之側晴光半露遥當
玉葉之前似吐江南如開空際髙低鬪紫葢之色向背
異香爐之勢劒雖合質匪三尺之微茫石縱同規殊一
拳之璅細况乎髙列五嶽光留四時名芳熊耳影秀蛾
眉然而只可登也誠難採之幾處樓中送目有池塘之
景誰家林表凝情忘草樹之姿帳號既同冠形亦異對
夏雲而競峭映花巖而增媚遂使娥皇曉望潜憐覆水
之規虞帝南廵暗起渉江之思由是楚澤隂逺湘流影
孤挺煙蘿之䓗翠冩菡蓞之形模本不崩而不騫誰人
欲㧞若無冬而無夏何代能枯予嘗逈野遥分晴天逺
望見國風隰有之體嘉離騷木末之狀乃曰亦可以獻
君王之夀助山河之壯夸蛾二子胡不移來與蓮峰而
相向
　　白雪樓賦(以樓起碧空名標雅曲為韻/)
余嘗自雍南逰經過郢州此地曾歌乎白雪後人因剏
其朱樓觀夫迢迢山峙奕奕雲浮屹臨江岸之旁將其
麗曲傑起郡城之上得以銷憂是何棟觸晴霞簷侵虚
碧旁瞻目盡於千里俯瞰心懸於百尺何年結搆取宏
制於庾公此日登臨仰嘉名於郢客其為狀也􁠬嵼隆
崇攅烟遏空勢聳晴蜃梁横曉虹偉殊觀之罕及猶清
唱之難同試問鄒生豈似梁王之舘如延孟子何慙齊
國之宫莫不髙與調侔妙將難比籠輕霧以轉麗帶㣲
霜而增美浮雲齊處疊櫺檻之幾重明月照時引笙歌
而四起斯則虚凉無疋顯敞難名天未秋而氣爽景當
夏以寒生風觸棼楣彷彿雜幽蘭之響煙分井邑依㣲
聞下里之聲且樓之為號也有翠有紅或瓊或玉豈若
表此名地彰斯妙曲况復椘山入座黛千㸃而暮青漢
水横簾帶一條而春緑亦足以任彼清暢憑兹麗譙掩
露䑓之髙峙軼煙閣之孤標似繼餘聲謝朓閒吟於暇
日疑遺妙響劉琨長嘯於清宵有㫖哉毎見岧嶤如聞
宛雅覧宏模之特秀知属和之彌寡人或誇黄鸖竒落
星予云俱弗如也
　　珠塵賦(以輕細若塵風來遂起為韻/)
丹海之濵青珠似塵葢輕細以無滯遂飛揚而有因或
喣或吹自得霏㣲之象乍明乍滅謂分圓潔之真稽夫
始自水涯俄從風起縈空而耀耀奚匹散彩而冥冥相
似又云來或鳥銜積如山峙半穿圓隟影寒於雲母屏
中或委空牀光亂於水精簾裏徒觀夫的礫晶熒星流
雪輕集素衣而不垢侵曉鏡以逾明落淵客之盤驚炫
耀以同色撲江妃之珮訝依㣲而有聲至如琪樹春歸
玉樓景霽揉瓊蕋以光碎浮𤨏忩而影細闌干輕舉同
羅襪之生時璀錯斜流有歌梁之下勢由是散亂清景
光芒碧空昔隱耀於泥沙之地今揚輝乎堀堁之風不
逐軒東之後不在京洛之中雨過而光騰鮫室扇廻而
影動龍宫如是則可用增山難將彈雀惹晴葉于垂樹
間㳺絲而綴箔自南自北低瑶席以紛然匪疾匪徐拂
璇題而烱若况海日方盡隂飈乍廻與白駒而競起將
野馬以俱來魏國飛時頓失照乘之體陳王望處全無
凝榭之猜懿夫朗潔難逾飛騰自遂非㒺象之見索異
無脛而斯至或曰泰山猶不讓㣲塵况是珠璣之類
　　耕弄田賦(以宫裏為田勸率耕事為韻/)
漢昭帝之御乾時猶眇年能首率乎農務遂躬耕乎弄
田理叶生知蚤識邦家之本事殊兒戯斯為教化之先
當其天駟既端土膏初起命開鈎盾之側將幸上林之
裏有司於是整溝塍修耒耜别置膏腴之所取灋百㕓
旁觀齷齪之間如方千里帝乃駕雕輦出深宫展三推
而不異籍千畆以攸同且曰朕位極元首身慙㓜冲每
訪皇王之業無先播植之功未遂躬親於彼神臯之内
聊將樹藝於兹禁苑之中然後俯天顔擁農器向畎澮
以懋力對鋤耰而多思豈無宴樂不如敬順於天時亦
有㳺畋莫若勤勞於農事是則非同學稼粗表親耕既
留心於東作寧無望於西成環衛近臣盡起西疇之興
宫闈侍女㣲生南畆之情於時稼政既修稲人是率千
牛之列有序九鳸之官咸秩神農舊務嘗廢於他年后
稷餘風復興於此日嘉夫戯或是戯為勝不為審殷阜
之由此知艱難之在斯自昔庸君多昧三時之務惟兹
少主能分五地之宜故得敎化下敷皇猷上建人忘荷
挿之苦俗有帶牛之願因知剪桐葉以命封未若耕斯
田而天下勸
　　燭籠子賦
器假人舉名因燭彰顧虚薄以中朗亦輝華而外揚銀
焰始然俟提擕而就烈香塵久暗希拂拭以增光懿夫
煥爛潜融周旋宥密含明而每讓清晝處晦而寧欺暗
室由是常患影孤終期勢出儻明時而不用在手何年
或薄質以見知升堂有日觀乎表裏無隱方圓可分亦
猶春晝而花藏縠霧秋宵而月在羅雲照環堵之中雖
孤潔以由巳置瓊筵之上實髙低而在君矧其禀量既
𢎞為功亦倍韜光之義可見内熱之情斯在今則抱影
求真虚心有待若許設於髙明亦願發其光彩
　　三箭定天山賦(以逺仗皇威大降番騎為韻/)
醜虜侵塞將軍耀威弓一彎而天山未定箭三發而鐡
勒知歸驍騎來時疊利鏃以連中宫人祭處収黄塵而
不飛始夫冦犯朔方檄傳邊壤髙宗乃將鉞斯受仁貴
而君恩是仗初持漢節鷹揚貔虎之威爰臂燕弧肉視
豺狼之黨軍壓亭障營臨塞垣九姓猶憑其桀驁六鈞
亦未于戎蕃既而胡兵鳥集賊騎雲屯將軍於是勇氣
潜發雄心自論拈白羽以初抽手中雪耀攀雕鞍而乍
逐磧裏星奔由是控彼烏號伸兹猿臂軍前而弦鬭邊
月際空而􁣉鳴朔吹聲穿勁甲俄驚膽於千夫血染平
沙已僵屍於一騎斯一箭之中也尚猖狂而背義是用
再調弓矢重出麾幢耀英武於非類昭雄稜於異邦赤
羽逺開騁神機而未已胡雛又斃驚絶藝以無雙斯二
箭之中也猶憑凌而未降且曰志以安邊誓以去害苟
犬羊之衆斯捨則衛霍之功不大又流鏑以䖟飛復應
弦而狼狽斯三箭之中也遂定七戎之外昔在秦漢嘗
開土疆或勞師於征討徒耀武以張皇未若彎弧手妙
於主皮大降虜衆騁伎心同於掩目遂静沙塲故得𤣥
化覃幽皇風被逺鳥嶺之烽已息靈䑓之伯斯偃然知
魯連雖下於聊城豈定窮荒之絶巘
　　秋夜七里灘聞漁歌賦(以明月白露光隂往來為韻/)
七里灘急三秋夜清泊桂棹於南岸聞漁歌之數聲臨
風斷續隔水分明初擊檝以興詞人人駭耳既艤舟而
度曲處處含情衆籟㣲収濃煙乍歇屏開兩面之境璧
碎中流之月逃名浪跡始蕩槳以徐來咀徴含商俄扣
舷而逈發一水喧豗旁連釣䑓羣鳥皆息孤猿罷哀激
浪不停髙唱而時時過去凉颷暗起清音而一一吹來
潺潺兮跳波激射歴歴兮新聲不隔初聞而彌覺神清
再聼而惟憂鬢白逺而察也調且異於吳歌近以觀之
人又非其郢客杳裊悠揚深山夜長殊採菱於鏡水同
鼓枻於滄浪泛濫扁舟逸興無慙於范蠡沉浮芳餌髙
情不减於嚴光况其岸簇千艘巖森萬樹湍奔似雪之
浪衣裛如珠之露寂凝思以側聆悄無言以相顧此時
逰子只添岐路之愁何處逸人頓起江湖之趣由是寥
亮清潯良宵漸深引鄊淚於天末動離魂於水隂究彼
囀喉似感無為之化察其鼓腹因知樂業之心既而暗
巻繊綸潜收密網灘頭而猶唱殘曲水際而尚聞餘響
漁人歌罷兮天已明掛輕㠶而俱往
　　貧賦(以安貧樂道情㫖逸然為韻/)
有𢎞節先生棲遲上京毎入樵蘓之給長甘藜藿之羹
或載渇以載飢未忘挫念雖無衣而無褐終自怡情其
居也滿榻凝塵侵堦碧草衡門度日以常掩環堵終年
而不掃荒凉三徑重開蔣詡之踪寂寞一瓢深味顔回
之道則有温足公子繁華少年共造䋲樞之所相延甕
牖之前但見其藴袍露肘曲突沉煙僮不粒而愁坐馬
無芻而困眠俱曰先生跡似萍泛家如罄懸且何道而
自若復何心而宴然先生曰子不聞蜀郡長卿漢朝東
郭器雖滌以無愧履任穿而自樂斯葢以順理居常㝠
心處約當年而雖則羈旅終嵗而曾無隕穫又不見前
有曾子後有袁安或蒸藜而取飽或卧雪以忘寒斯亦
性善居易情無怨難不汲汲以苟進豈孜孜而妄干盡
能一榮枯齊得失顧終窭以非病縱屢空而何恤是以
原憲匡坐而不憂啓期行歌而自逸况乎否窮則泰屈
久則伸負薪者榮於漢鬻畚者相於秦更聞楊素之言
未能圖富苟有陳平之美安得長貧矍然二子相顧而
起乃曰幸承達者之論深見賢哉之㫖而今而後方知
君子固窮小人窮斯濫矣
　　離人怨長夜賦(以别思方深寒宵苦永為韻/)
離思難任良宵且深坐感夫君之别誰憐此夜之心念
雲雨以初分何時促膝俯衾裯而起怨幾度沾襟始其
歌罷東門袂揮南浦征車去兮塵漸逺疋馬歸兮情自
苦閒庭已暝對一㸃之凝缸别酒初醒聞滿簷之寒雨
且夕也悄悄何長悠悠未央向銀屏而寡趣撫角枕以
增傷葢以𬗟行役兮路千里邈音塵兮天一方我展轉
以空床固難成夢君盤桓於旅舘豈易為腸由是觸目
生悲廻身吊影雲積隂而月暗鳥深棲而樹静凝情漸
久訝古寺之鐘遲㑹面猶賒奈嚴城之漏永於是堦滴
飄冷忩風送寒徒抱分襟之恨全忘秉燭之歡逺林而
未有烏啼偏嫌耿耿幽壁而徒聞蛩響頓覺漫漫嗟夫
昔每同袍今成兩地既覩物以遐想復支頥而不寐隣
機尚織重增蘓氏之懐詞客猶吟更動江生之思况乎
燕宋程逺關山道遥怨復怨兮此别長莫長乎此宵使
人𤣥髪潜變紅顔暗彫杳向晨而若嵗嗟達旦以無聊
且夫名利猶存津梁未絶苟四方之志斯在則五夜之
情徒切然哉吾生既異於匏瓜又安得不傷乎離别
　　瑠璃忩賦(以日爍烟融如無礙隔為韻/)
彼忩牖之麗者有瑠璃之製焉洞徹而光凝秋水虚明
而色混晴烟皓月斜臨陸機之毛髪寒矣鮮颷如透滿
奮之神容凛然始夫剏竒寳之新規易踈寮之舊作龍
鱗不足專其瑩蟬翼安能擬其薄若乃孕美澄凝淪精
灼爍棟宇廓以氷耀房櫳烱其電落深窺公子中眠雲
毋之屏洞見佳人外巻水精之箔表裏玲瓏霜殘露融
列逺岫以秋緑入輕霞而晚紅滿榻琴書杳若氷壺之
内盈庭花木依然瓊鏡之中故得繡戸增光綺堂生白
覩懸虱之舊所疑素蟾之新魄碧鷄毛羽㣲微而霧縠
旁籠玉女容華隱隱而銀河中隔幾誤梁燕遥分隙駒
比曲櫺而頓别想圭竇以終殊迫以視之雖皎潔兮斯
在逺而望也則依㣲而若無由是蝇泊如懸虫飛無礙
光寒而珠燭相逼影動而瓊英俯對不羡石崇之舘樹
列珊瑚豈慙韓嫣之家床施玳瑁如是價重鎻闥名珍
綺䟽徹紗帷而晃朗連角簟而清虚倘徴其形王母之
宮可匹語其巧大秦之璧焉如然而國以奢亡位由侈
失帝辛為象箸於前代令尹惜玉纓於徃日其人可數
其類非一何用崇瑰寳兮極精竒置斯忩於宫室
　　曲江池賦(以城中人日同集池上為韻/)
帝里佳境咸京舊池逺取曲江之號近侔靈沼之規東
城之瑞日初昇深涵氣象南苑之光風纔起先動淪漪
其地則複道東馳髙亭北立旁吞杏圃以香滿前噏雲
樓而影入嘉樹環繞珍禽霧集陽和稍近年年而春色
先來追賞偏多處處之物華難及只如二月初晨沿堤
草新鸎囀而殘風裊霧魚躍而圓波蕩春是何玉勒金
䇿雕軒繡輪合合沓沓殷殷轔轔翠亘千家之幄香凝
數里之塵公子王孫不羡蘭亭之㑹蛾眉蝉鬢遥疑洛
浦之人是日也天子降鑾輿停綵仗呈丸劒之雜伎間
咸韶之妙唱帝澤旁流皇風曲暢固知軒后徒逰赤水
之湄何必穆王逺宴瑶䑓之上復若九月新晴西風滿
城于時嫩菊金色深泉鏡清浮北闕以光定冩南山而
翠横有日影雲影有鳬聲鴈聲懷碧海以欲垂釣望金
門而思濯纓或䇿蹇以長愁臨川自嘆或揚鞭而半醉
繞岸閒行是日也罇俎羅星簮裾比櫛云重陽之賜宴
顧多士以咸秩上延良輔如臨鳯沼之時旁列羣公異
在龍山之日若夫冬則祁寒裂地夏則晨景燒空恨良
時之共隔惜幽致以誰同孰見其氷連岸白蓮照沙紅
蒹葭兮葉葉凝雪楊栁兮枝枝帶風豈無昆明而在乎
畿内豈無太液而在乎宫中一則但畜龜龍之瑞一則
猶傳戰伐之功曷若輪蹄輻凑貴賤雷同有以見西都
之盛又以見上國之雄願千年兮萬嵗長若此以無窮
　　水城賦(以有言河伯因作水城為韻/)
吕公子兮誰與營魚為庶兮水為城雖處至柔之地還
深作固之情不假人徒搆神功而日就寧勞版築壘素
波以雲平帝始封之於河爵之為伯既奄有其涯涘遂
恢張於基墌因上善以中抱若崇牖之外隔赤魴掉尾
非經阿利之勞紅鯉暴腮似困蒙恬之役豈不以還兹
森森象彼言言髙標貝闕洞設龍門於以示神祇之化
於以昭麟介之尊霞影晴臨四面之旌旗火烈湍聲霧
急一樓之鼙鼓雷喧彼則險阻可依此則靈長是托周
圍而一帶斯繞控引而百川皆作曉遇撇波之子稍類
登陴夜聞鼓枻之音終疑擊柝莫不外羅蜃蛤中集黿
鼍蕩蕩而欲吞江漢沈沈而自恃山河似慮交侵益廣
容舠之所如虞勍敵長流急箭之波乃與川后為隣陽
侯共守奚鮫室之能匹信龍宫而是偶沙留聚沫豈粉
堞之云無岸轉盤渦實湯池而自有况乎左負滄海前
臨孟津樂毅將攻而莫可魯連欲下以無因測彼淺深
豈有不沈之板司其唘閉誰為堅守之人偉夫勢壓重
泉功齊百雉咽喉苟有於九曲襟帶詎雄乎千里雖則
都於坎據於水頼吾唐之聖君四郊清矣
　　聖人不貴難得之貨賦(以題為韻/)
披老氏之遺文見聖人之垂則戒君上之所好慮天下
之為惑且物有藏之無用求之難得若將貴也則亷貞
之風不生吾苟賤焉庶嗜欲之原可塞斯乃復道徳之
本為政化之端雖聞乎無脛以至曾忘其拭目而觀於
以息􁐸敓激貪殘皆重黄金我則捐山而孔易咸嘉白
璧我則抵谷以奚難莫問瑕瑜詎論妍否節儉之徳既
著饕餮之名何有裘因禁後應無為狗之勞珠自鍜來
已絶伺龍之醜只如照車於魏徒稱徑寸之貴易地於
秦虚重連城之珍一則受欺於强國一則見屈於聖人
豈若端耳目寂形神視彼瓊瑰之類齊乎瓴甋之倫義
動貪夫皆少私而寡欲化移流俗盡背偽而歸真可使
路不拾遺人忘好貨顧予有摘玉之志俾爾無攫金之
過則以此行道而大道復隆以此移風而𤣥風再播且
夫君敎矣人效之若不去其奢而返其本必將胠爾箧
而控爾頥亦何必樹美珊瑚競列華筵之翫布求火浣
長充内府之資方今闡靈符握金鏡若能來淮夷之琛
不以為貴入王母之環不以為盛上崇朴素之道下率
亷隅之性豈惟咸五而登三可與大庭而齊聖
　　吞刀吐火賦(以方士有如此之術焉為韻/)
竒幻誰傳伊人得焉吞刀之術斯妙吐火之能又𤣥嚥
郤鋒鋩不患乎洞胸達腋嘘成赩赫俄驚其飛熖浮煙
原夫自天竺來時當西京暇日逞不測之神變有非常
之妙術初呈握内豈吹毛之銳難含復指胸中雖爍石
之威可出於是叱咤神厲唅呀氣資旁駕肩而孰不觀
也忽攘臂而人皆異之俄而精鋼裛腹烮㷔交頥罔有
剖心之患曾無爛額之期疑影滅以光沈霜鋒盡處烱
霞舒而血噴朱焰生時素刅兮倐去於手紅光兮遽騰
其口始蔑爾以虹藏竟㸌然以電走隱乎語笑廻看而
鞸琫皆空出若咽喉旁取而榆檀何有莫不刻意斯効
焦心已舒想剛膓之礪乃驚燥吻以焚如胡為引鏡之
形稍能咀嚼安得燎原之色發自吹嘘亦足以道冠幻
人功傾術士食針既可以增愧噀酒亦宜乎讓美且夫
神仙兮不常變化兮多方或潄水而霧合或吐飯而蜂
翔曾未若彼用解牛我則虚喉而挫銳彼皆鑚燧我則
鼓舌以生光然而眩惑如斯云為徒爾雖誇外國之獻
本匪王庭之伎吾謂吞詞鋒者可尚吐智燭者為是所
以安處先生終去彼而取此
　　手署三劒賜名臣賦(以特書嘉號用奬賢能為韻/)
漢章帝以錫賚情重君臣道全示署劒推恩之禮表經
邦佐命之賢雖彼百官分恩光之渙汗唯兹三者觀御
墨以昭宣是知器挺臣功名由天錫非霜刃無以表汝
之庸勲非乾文無以重予之慶賞所以昭冲和勸忠讜
鮫函盡啟決雲之狀盈眸彩筆初題垂露之文在掌
豈不以良佐斯得深謀可嘉或染翰而紀其敦朴或揮
毫而誌以文華彼錫彤玈我乃頒其秋水彼銘鐘鼎我
乃鏤以蓮花一則薛燭未逢風胡不識提擕可助於雄
勇佩服必資其挺特能使臣闕慙價豪曹失色乃署龍
泉之名以表韓稜之徳一則龍藻日耀霜風雪凝麾之
而氛祲以歇帶之則威儀可聆斯亦刜鐘難嫓斬馬奚
稱乃署漢文之號以旌郅夀之能一則利可衛身威能
禁暴惬項伯以將舞宜趙王之所好豈羡乎五色竒形
千金美號乃署椎成之字以彰陳寵之操故得光生環
珮榮冠簪裾見魚水相逢之際是雲龍契㑹之初數比
夢刀各獲君前之賜功齊神筆長吞天上之書洎吾皇
威被華夷徳安岐雍鋒鋩不自其手署頒賜盡歸其公
共葢以韓魏為鋏兮宋為鐔異漢朝之所用
　　端午日獻尚書為夀賦(以誠以古書資乎聖壽為韻/)
節乃端午經惟尚書當煬帝窮奢之際見蘓公為夀之
初五日嘉辰欲有禆於聖徳百篇奥義敢將獻於皇居
始夫㽔賔既調星火初正雖為祭屈之日合有祝堯之
敬咸求玩好兾竭盡於忠勤競薦珍竒願延長於睿聖
唯公以邦紀將紊皇圖漸傾欲諷江都之幸亦由遼水
之征由是訪注於安國求篇於伏生既逢採艾之時合
祈洪算遂托獻芹之禮庶逹㣲誠葢以文盡雅言事傳
上古前王之喜怒足徴歴代之安危可覩然以禮無爽
於君有補豈効辟兵之法專用靈符寧依續命之儀只
陳綵縷既而面對彤墀䖍而進之其為贄也非鴈非羔
非玉非帛其為書也非易非傳非禮非詩且曰臣有志
匡主無心狥時竊以百王之典可為萬嵗之資願陛下
察其㫖究所以豈不以枕推虎魄之珍裘有雉頭之美
誠未若典謨訓誥閱斯而北闕常存虞夏商周鍳此而
南山相似所以鼓箧斯至稱觴自殊藉手而則惟臣矣
服膺而其在君乎願因犬馬之誠取為龜鏡能使絲綸
之筆用作規模且浴蘭獻物兮古豈無捧酒祝釐兮今
亦有誰能將十三卷之雅誥祝千萬年之洪夀向使其
乙夜能觀豈死乎賊臣之手
　　𤣥宗幸西凉府觀燈賦(以春夕幸遊見天師術為韻/)
昔在明皇帝召葉尊師當新嵗月圓之夜是上元燈設
之時帝謂京洛他處固難比也師言良夜今宵亦可觀
之於是請宸逰憑妙術將越天宇俄辭宣室扶鳯輦以
雲舉掲翠華而飊疾不假御風之道倐忽來虚如因縮
地之方逡廵駐蹕已覺夫關隴途盡河湟景新到合雜
繁華之地見駢闐逰看之人千條銀燭十里香塵紅樓
邐迤以如晝清夜熒煌而似春郡實武威事同仙境彩
揺金像之色光奪玉蟾之影一逰一豫忽此地以㣲行
不識不知竟何人而望幸於時有露沾草無雲在天金
鴨揚輝而光散氷荷含耀以星連樂異棃園徒笙歌之
滿聼人非别舘空羅綺以盈前既而斗轉玉䋲漏深銀
箭周廻未惬於睿㫖歴覧尚勞於宸眷莫不混跡尊卑
和光貴賤亦由鳯隱形於衆鳥衆鳥莫知龍匿影於羣
魚羣魚不見俄而歸思潜軫皇情不留彷彿而方離邊
郡斯須而已在神州稍異穆王至自瑶池之㑹非同漢
武來從百谷之逰一自風㓕蘭缸雲迎羽客塵昏蕃塞
之草烟暝秦陵之柏空令思唐徳之遺民最悲凉於此
夕
　　江南春賦
麗日遲遲江南春兮春已歸分中元之節候為下國之
芳菲煙羃歴以堪悲六朝故地景葱蘢而正媚二月
晴暉誰謂建業氣偏勾吳地僻年來而和煦先遍寒少
而萌芽易拆誠知青律吹南北以無殊爭奈洪流亘東
西而是隔當使蘭澤先暖蘋洲早晴薄霧輕籠於鍾阜
和風㣲扇於䑓城有地皆秀無枝不榮逺客堪迷朱雀
之航頭栁色離人莫聼烏衣之巷裡鸎聲於時衡岳鴈
過吳宫燕至髙低兮梅嶺殘白邐迤兮楓林列翠幾多
嫩綠猶開玉樹之庭無限飄紅競落金蓮之地别有鷗
嶼殘照漁家晚烟潮浪渡口蘆笋沙邊野葳㽔而繡合
山明媚以屏連蝶影争飛昔日吳娃之徑楊花亂撲當
年桃葉之船物盛一隅芳連千里鬪暄妍於兩岸恨風
霜於積水幕幕而雲低茂苑謝客吟多萋萋而草夾秦
淮王孫思起或有惜嘉節縱良逰蘭橈錦䌫以盈水舞
袖歌聲而滿樓誰見其暁色東臯處處農人之苦夕陽
南陌家家蠶婦之愁悲夫艶逸無窮歡娱有極齊東昏
醉之而失位陳後主迷之而喪國今日併為天下春無
江南兮江北
　　神女不過灌壇賦(以飄風疾雨慮傷仁政為韻/)
有女維神徘徊恨新既入文王之夢方明尚父之仁君
莅灌壇自其來而有感妾歸西海將欲過以無因豈非
受命上天禀靈下土苟當鍳徳之職誠是福謙之主然
而出則駕疾風鞭暴雨雖娉婷淑態所行皆正直之心
而倐閃隂徒在處有晦㝠之苦今則望彼仁境居惟太
公於國而棟梁斯諭於民而父母攸同謐爾封疆無破
塊之時雨恬然草木絶鳴條之暁風安得暗恃威靈長
驅徒御不惟流麥以斯恐抑亦偃禾而是慮舊祠已别
固難返駕於今辰直道須遵豈可取途於他處是使涙
臉紅失愁蛾翠銷駐霞車而色歛停寳葢以香飄潜羡
羿妻明月先逾於清夜却慚巫女輕雲已度於晴朝誰
見其廻惑蕙心踟蹰蘭質感敎化之均適患奔驅之迅
疾花顔惨澹非嫌勝母之時玉趾遲留異惡朝歌之日
王乃愍彼彷徨詢其感傷既非失珮於江上亦非遺簮
於路旁入夢之姿經三日以方過非熊之道歴千秋而
更張則知執徳感幽者繫乎真操心讋物者由乎正苟
在神而猶懼豈於人而不敬若夫蝗越境而虎渡河未
可與斯而論政
　　樵夫笑士不談王道賦(以題為韻/)
多辯名士能文碩儒或有不談於王道終知取笑於樵
夫幸遭側席之時盡皆沉黙遂使執柯之子因此胡盧
當其野絶遺賢朝稱多士九土咸歡乎富庶四夷俱混
於文軌盡合讃洪猷歌至理而懸河徤口未聞衮衮之
辭擲地清才不述便便之美有夫則野其業唯樵或怡
情於磵側或放志於山椒乃曰凡在吾儕猶欣渥澤之
汪濊豈伊作者長使歌聲之寂寥所以向彼息肩因兹
掩口是山中捨箭之際正洞裏觀棋之後尤堪撫掌念
牧䜿以知無聊用解顔問樵人之信不况乎徳邁三代
功超百王士非君則好爵奚取君非士則休聲不揚豈
言泉之杜竭抑辯囿之荒凉側耳聼時嫌寂寂於都下
負薪歸處輙怡怡於路傍葢以沐浴昌期優㳺𤣥造俱
為巻舌之輩不及擊轅之老冁然未已殊主人之答賔
莞爾難持異下士之聞道豈謂乎力伐摧柏聲騰夕嵐
足令墨客增愧詞人有慙是知運屬無偏合著奚斯之
頌時當有截須陳吉甫之談方今君則唐虞臣惟周召
稱揚者皆馬周之辯賛詠者盡雕龍之妙可以流播千
古鏘洋八徼若然則樵採之徒歟又何由而竊笑
　　蟭螟巢蚊睫賦(以天壤之間大小殊稟為韻/)
萬物生兮巨細相懸蚊之睫兮蟭螟在焉雖受氣以具
體亦成形而自天取以比方事著茂先之賦齊其大小
理符禦冦之篇𦕈矣麽虫生乎積壤名為造化之内質
類希夷之象離婁俯視莫得見其形容師曠俛聼曾未
聞乎聲響既而逰元氣入無間就彼蚊而棲宛止其睫
以廻環日徃月來顧我而因依自得晨趨暮見覺伊而
瞬息長閒由是拂眥謀安沿眶可頼喜榮乎噆膚之際
懼覆於成雷之㑹仰觀厥首謂如山嶽之崇旁睨其肩
意似叢林之大逼螢火兮豈慮焚其逢肸蠁兮何憚居
之每保勁同於枝幹詎知細甚於毫釐未能鵲起安肯
虫疑常笑鷦鷯立彼葦苕之上寕同𤣥鷰集於危幕之
時豈比夫蠕動㣲生蜎飛異禀蝇附尾以非類虱處頭
而殊品言乎蚊也則是睫而可知向彼巢焉乃斯形而
因審想夫影與塵混身將道俱察其生而洪繊則别論
其分而物我何殊似菌朝生不羡千春之夀如蜩秋起
無慙六月之圖悲夫謂無至道者多信有兹虫者少葢
述齊物之域未遂忘形之表若能効三月以齊心必見
斯虫而不小
　　耀徳不觀兵賦(以聖徳照臨寰區清泰為韻/)
聲敎斯播戎夷自平只在推賢而耀徳豈由命將以觀
兵垂彼衣裳示朝廷之有序櫜其弓矢俾海内以惟清
皇帝以𦕈屬前聞遐觀列聖謂修文而可致其肅穆謂
立武必傷乎性命將欲來萬國之好去百王之病鴻私
𤣥澤常昭天子之仁豹畧龍韜不受將軍之柄故得地
恊三無風清八區混軌文於殊俗銷劒㦸於洪爐况其
徳乃車也兵由火乎豈宜執以二三臨於下土安可封
其十萬擾彼邊隅所以修之為勤戢之不惑湯修而葛
伯斯服舜舞而有苖自格是知失徳者由乎縱五兵偃
兵者在乎興七徳今則朔野烽㓕遼陽戍閒堯心非樂
乎丹浦周馬已歸於華山使跂行啄息之㣲咸躋夀域
見執銳披堅之役盡復人寰然後澤溢區中塵銷塞外
四方忘覆載之力百姓免殺傷之害雕題辮髪傾心而
俱喜子來率土普天鼓腹而悉歌時泰葢由煦嫗仁廣
含𢎞道深慕羲農之化洽比湯武之君臨曉月彤庭共
覩乾坤之量秋風榆塞不聞金革之音斯乃帝道潜融
宸襟洞照得允文允武之體臻一張一弛之要可謂超
五帝而越三皇合二儀而齊兩曜
　　倒載干戈賦(以聖功克彰兵器斯戢為韻/)
欲廓文徳先韜武功倒干戈而是載鑄劒㦸以欣同千
里還師廻刃於戎車之上一朝偃伯垂仁於王道之中
皇上以心宅八紘威加四極有罪必伐無征不克旌旗
西嚮競納欵於中原鼙鼓東臨咸獻俘於上國然後軫
宸慮惻皇情萬姓苟宜於子視三邊可竢其塵清由是
罷師旅休甲兵干櫓勢傾壓雙輪而委積戈鋋色寢滿
十乘以縱横葢以戰乃危事兵惟㐫器欲令永脫於禍
機必使先離乎死地所以前鐏俄覩廻轅繼至虞舜舞
而曾用比此寧同魯陽揮以負來於斯則異既不授其
豹畧乃長苞於虎皮諒櫜弓而若此詎返斾以如斯徴
彼禮經折軸苟聞於山立考諸易象盈車徒見其離為
豈慮自焚誠同載戢五兵從此以皆弭七徳於焉而復
立遂使頑兇之子無日可尋更憐忠烈之臣徒云能執
故得殺氣潜息嘉猷孔彰以此懷柔而何人不至以此亭
育而何俗不康罷刃銷金道無慙於齊帝放牛歸馬徳
寧愧於周王大矣哉因覩仁天用藏兵柄得東征西怨
之體見師出凱旋之盛小臣伏覩乎櫜鞬敢不歌揚於
明聖
　　握金鏡賦(以聖人執持照臨寰宇為韻/)
至明者莫尚乎金鏡可類者莫先於聖心既施之於日
用如握此以君臨有象必昭含萬靈於睿聖無幽不燭
若百錬於宸襟稽夫禀氣於無形成功於至妙苟取喻
於在掌詎有疲於屢照外發皇明中凝徳耀克符磨瑩
之體允叶提㩦之要故能洞達千里髙臨兆人尋𤣥而
光彩盈手考理而貞明在身凡跂行喙息之㣲形容無
隱信率土普天之士肝膽俱陳莫不深貯乾坤大極區
宇誠非出匣以斯舉詎謂臨䑓而下取潔澈在心深沉
似古笑飛鵲以將繞鄙芳菱而欲吐懿夫皎皎斯在兢
兢自持異樞衡之是秉見藻鑑之無私所以辨愚智洞
華夷豈惟分大小别妍媸塵垢不染英明在兹魑魅於
焉而逺矣奸邪無所以藏之是知懸魏宫者難侔掛秦
䑓者莫及詎端拱而見捨諒臨朝而盡執孕玉燭以光
動冩珠庭而影入葢以持察羣品非窺聖顔逈出聲身
之表如存指掌之間事異軒皇得𤣥珠於物外功逾羲
叔御白日於人寰宜乎永保清平長稱明聖當宣室以
潔朗逗皇圖而輝映臣知六五帝而四三皇實由握乎
斯鏡
　　黄鍾宫為律本賦(以究極中和是為天綂為韻/)
玉律奚始黄鍾實先潜應仲冬之候仍居大吕之前聲
既還宫初(闕/)八音七政數從推厯終由兩地三天當其
黄帝命官太師授職參六吕以迭用本一陽而立則八
風自此以條暢萬物於焉而動植權衡有凖知累黍之
無差寒暑相生諒循環而不極是知召吕者律為君者
宫既從無而入有可原始而要終聲雖發外氣本從中
或煦或吹根初九爻而立紀日來月徃首十二管以成
功懿夫肇啓乾坤潜分節候見厯數以無紊顧萌芽而
欲秀革彼應鐘先乎太簇克諧韶濩唯子野以能知自
得原均匪伶倫而莫䆒故得洪􁅔溥暢上下無頗騰葭
灰而漸散映緹幕以方多初感於人復京房之氣性終
昏於地成燕谷之陽和俾玉燭以調勻與璇璣而錯綜
於以宣於四序於以貞乎三統自然功歸不宰理叶無
為葢隂陽之變化信氣序之推移雄鳯鳴而雌相應盡
皆類此商為吕而徴為律未足方斯為律之本兮既如
彼為天之統兮又如此明庭恊律寧俟於李延年皇(闕/)
聲為豈慙於夏后氏既而榮發枯槁春流遐邇願一變
於寒枝獲生成兮若是
　　松柏有心賦
彼木雖衆何心可持唯松柏其生矣禀堅貞而有之所
以固節千嵗凝芳四時積翠森踈見冐雪停霜之性攅
空蕭瑟無改柯易葉之期懿夫外聳青蒼内標孤直
或盤根於幽磵之畔或挺資於髙山之側同符蘭桂何
慙荆棘葉殊而可謂不同節厚而盡云難測相連夾路
在成城而稍侔未可為薪比灰死而莫得嫓匪石而枝
勁叶懸旌而影揺苟無懼於早落亦何憂於後凋聳幹
山巔且甚長於衆植成行陵上終不亂於驚飈矧乎萬
樹含秋千林向晚方見夫鶴棲之所彌茂麝食之餘不
損天台溪畔若有意於垂隂太華峰前豈無情於固本
既立端操寧驚大寒似葢而秦封翠歛如愁而殷社煙
攅勢逈蒿萊競髙標於塵外時當揺落爭秀出於林端
豈無井上之桐亦有園中之栁於春色以自得在嵗寒
而則否曾未若方寸斯抱層空可凌藿雖傾而莫比蓬
非直而何稱至如嚴氣方勁翠色猶增亦何異君子仗
誠處難危而愈厲志人髙道當顛沛以彌𢎞是知斯木
惟良因心所貴固各結其修幹共青蒼於四氣然則喻
體於人欲捨此而何謂
　　跬歩千里賦(以審乎致逺行之在人為韻/)
彼道雖逺惟人可行積一時之跬歩臻千里之遥程亦
如塵至㣲而積成山嶽川不息而流作滄瀛是則大自
小成遐因邇至理苟均於積集義必資乎馴致莫不䆒
其攸徃明其所自不因歩武之間那及同舟之地終尋
髙躅必可繼於飛鴻不識前蹤安得齊於赤驥是則欲
追迢逓無或踟蹰始謂與其進也不亦逺乎玉趾勤遷
諒金城之可越芳塵(闕/)漸水之難逾矧夫髙以下為著顯
以㣲為本既曵踵以將至葢執心而忘返行行莫止寧
辭明月之程去去不停豈憚黄雲之逺但勉行之終能
及之苟循途而坦坦盍履道以孜孜如肯裂裳自等聚
糧之義豈勞由徑當齊命駕之期得非務進彌專遄征
有禀念踽踽以無怠故儦儦而兹甚自勤䟦渉邯郸之
學全殊不暇因循燕宋之遥可審然而志勿休者雖難
必易行不止者雖逺必臻亦猶積水為瑩冰之始層臺
實累土之因大道能遵終及奔馳之子中途儻廢誠慙
跛躄之人别有跼蹐負來躊躇斯在將欲䟦跡霄漢超
踪寰海或能開道路解縶維則千里之途可待
　　牛羊勿踐行葦賦(以皇化所加德同周道為韻/)
育物恩廣垂衣道豊流徳澤於行葦示仁心於牧僮且
曰驅爾牛羊勿近萋萋之道恐其蹄角踐傷泥泥之叢
斯乃國家攸用華夷所同俾遂生榮之性仍敦忠厚之
風是以發自睿情指乎幽渚伊方苞方體之地匪或寢
或訛之所未逢至化其生有類於蒿萊今被仁風所貴
不殊於稷黍懿夫拂水沙際揺烟路旁安可縱三犧而
蹂躪放千足以跳踉莫不欽聖敎感吾皇戒彼畜之奔
逸免斯條之折傷由是緑野分驅蒼葭共保但跼桃林
之坂自齕金華之草春風澤畔如生遂字之心落日山
邊盡認下來之道况乎挺本方茂為航可嘉霏靡而爭
芳荇葉参差而競秀蘭芽若使大武斯履柔毛所加則
八月洲前無復凝霜之葉三秋江上難逢似雪之花是
以咸仰嘉猷式遵𤣥徳牧者既以承其敎虞人得以修
其職故能隔瑩蹄於平野莫徃莫來限墳首於荒郊自
南自北然後澤靡不洽恩無不周國有殷充之實家無
罄匱之憂網不入於洿池斯言莫偶斧以時於山藪厥
義難侔偉夫至理彌彰前經可駕逺符大雅之什允恊
文王之化因知皇王之敎所憂不唯禾稼
　　多稼如雲賦(以徧野連山如雲委積為韻/)
暇日閒望秋田逺分彼盈疇之多稼乃極目以如雲墾
隴畝以青連乍疑散漫疊菑畬而綠合長帶氤氲豈不
以膏澤調勻薰風順適致南畝之豊稔若西郊之重積
芒既抽而散紫花已飛而帶白幾多嘉穗髙低稍類於
垂天無限芳田逺近有同於抱石傍觀夫曼衍平川綿
延大田接層阜而如從岫出極低空而若與天連農夫
既愜於望嵗野老咸欣其有年滿原隰以蒼蒼遥迷曉
霧被溝塍而彧彧常混晴烟有地皆勻無川不徧何秋
成之色可羡疑暮歛之容斯見似能扶日帝堯之日上
臨如欲随風后稷之風傍扇故得村落心泰田家景閒
競秀發於郊坰之外同垂隂於疆理之間生因桀溺之
耕寧由觸石起自樊遲之學豈肯思山匝髙下以鮮若
羃東西而波委苟含頴以斯在諒無心而若此不稂不
莠同玉葉以紛敷彌阜彌岡異竒峰之邐迤是知黍翼
翼以相雜麥芄芄而不如誠非揠苖之後猶疑荷鍤之
初若昧躬親奚百畝以斯盛將其刈穫獲千箱而有餘
且君之寳以榖而為人之寳唯食是假觀稼盛於五地
若雲凝乎四野若不屬此以歌謡終慮取嗤於樵者
　　馬惜錦障泥賦(以因立路傍愁濡美飾為韻/)
王武子所馭之駒障泥特殊念美錦以斯裂對深泉而
不逾拂玉鐙以雙垂常憐煥爛突金羈而屢顧豈忍沾
濡始夫駿骨是求竒蹤斯得將以鞗革之盛遂備乾連
之餙莫不價重千金絲分五色初傾豪貴矜誇之意則
多誰謂驊騮顧惜之心亦極觀其萋菲熒煌霞舒翼張
隠映桃花之色鮮明紫貝之章况乎還鄉曾衣照地出
光得不春苑閒逰愁露濕於花下長衢載驟恐塵侵於
道傍若夫噴玉栁堤揚鑣蘭路通歩障以齊美映流蘓
而掩嫮瞻前顧後雖無還淖之虞時止時行似有漸車
之懼一旦滉漾將渉權竒少㽞誠淺深之未測眄侍從
以如愁頻頓紅纓雖造父而寧知所以潜憂緑地縱孫
陽而莫䆒其由武子於是探彼揉心察其深㫖善知騕
褭之欲必為蒲桃之美令左右以解之果騰驤而濟矣
然復被其身傍迷繡輪夾汗溝而綺麗排馽尾以花新
向若輕華煥渡奫淪則王氏櫪中空有代勞之用晉朝
書上全無稱徳之因懿夫特禀超竒非由服習苟嘶風
之性斯惠豈戀主之名空立若論被滋侈則錦障非所
急
　　盛徳日新賦(以脩乃無已堯舜何逺為韻/)
皇徳彌盛宸心未休雖昭昭而光啓猶日日以勤修常
懐姑務之情漸𢎞帝道轉見增光之美益闡王猷豈非
潜契無為思齊不宰誠蕩蕩之可及故汲汲而㒺怠所
以宅八極家四海實憲文之道長信鍳武之功倍惕如
御朽化行克恊於明哉憂若納隍令出必資乎慎乃是
故將致丕洽克勤誕敷亭育旁覃於九有英明上合於
三無每儼形容建前王之標表未嘗晷刻廢哲后之規
模懐徳兮如斯好生兮何已承昌運兮咸稱鼎盛在聖
躬兮寧惟玉比旋立後圖亟更前軌葢垂法於列辟非
取規於君子由是祚既超漢仁惟纂堯式孚已及於千
品克𢡟非由乎一朝振三代之風咸知允叶紹百王之
業是謂光昭自可國肥詎徒身潤焦思無慙於夏禹羶
行逺符於虞舜遂使卿雲瑞露皆感之以呈祥鑿齒雕
題具懐之而納賮况乎混文軌倒干戈惟馨之義斯在
既飽之人若何播以樂章八音而盡善盡美導乎邦政
萬物而無偏無頗大矣哉垂拱端居風行草偃全臻敎
化之要漸積邦家之本臣知合天地而日又新豈致君
之云逺
　
　
　
　
　
　
　
　
　
　
　麟角集
附録
　省題詩
　　天驥呈才
馬知因聖出才本自天生駔駿何煩隱權竒願盡呈電
從雙眼落雲向四蹄輕過去王良喜嘶來伯樂驚絶塵
慙逸歩曵練議能名唯待金鞭下春風紫陌青
　　上徳不徳
何從稱上徳捨徳徳方全聖者如非聖賢人不自賢海
寧言我廣神豈謂予𤣥伐善功難立無為化易宣豈惟
聞邃古理亦愧先天欲述猶龍㫖應忘得意筌
　　農祥晨正
玉律方移候農祥已向晨昭回當午地皎潔向天津北
陸収殘凍東臯見早春影浮佳氣動光射曙雲新千畝
功將起三推禮欲申若非齊七政何以示農人
　　詠白
非青𤣥赤黄正色配金方魚表周王徳麟呈漢帝祥寒
來邊草逺春至嶺梅芳曵練聞良馬銜鈎見瑞狼張蒼
肥似瓠潘岳鬢如霜虚室能生後方知守黑長
　　詠菊
秋來多野菊節應皆黄花間葉玉如粟滿藂金出沙池
邊迷瑞鵠洞裏悟仙牙蘂散非紅豔香飄異(闕/)葩贈詩
宜魏帝泛酒稱陶家明日登髙處期君酒不賖
　　詠清
潔澈浮天色鏘洋入樂聲露零金掌滿冰結玉壺盈屏
障排雲母簾櫳動水精南山秋雨霽北牖晩風生裴楷
當年意胡威近日名未知堯舜化寰宇一時清
　　月前菊
秋菊近重陽原頭復道旁藂滋寒露緑花綻晩風黄蘖
染枝枝豔星分處處芳乍疑金散野遥悞葉經霜籬下
何人採罇中滿座香唯應未歸客對此欲沾裳
　　上已日曲江錫宴羣臣
池散暮春景君垂晞露恩妙音回舜樂濃味降堯罇詔
出傾蘭省筵開對杏園輕漣揺彩艦芳草映華軒禊事
輝朝曲歡聲徹帝門常陪觀者列低首望餘暄
　　甸服耆舊望耤千畝
不展三推禮如今已幾年郊畿春又至父老頸空延扶
杖溝塍側傾心日月邊歡欣情倍百流目地方千未覩
公卿從長愁犬馬先幸同黄耉意因此願聞天
　　曉日禁林聞清漏
曉過宫垣側猶聞漏水頻清音傳五夜山影值三春露
碎金壺滴風和玉佩振依稀連鳳沼彷彿辨雞人温樹
初凝霧彤闈漸向晨若非鵷鷺伴誰此繼香塵
　　未明求衣
夙夜寧無凖憂勤事萬幾良宵猶未曙深殿早求衣長
樂鐘纔動華胥夢已歸絲綸傳紫禁黼黻進彤闈被處
燭仍在垂時星始稀豈惟漢文帝因此致巍巍
　　寒雨滴空堦
霏霏飄永夜滴滴落寒堦自有路岐恨那堪離别懐簷
前聲乍碎枕畔夢全乖逺與巖泉雜㣲將漏水諧天涯
思舊友江上憶閒齋坐到空庭晩殘雲帶石崖
　　山明松雪
髙樹當軒曉長松帶雪明景疑殘月在林似野雲横宻
葉縁多亞修條被壓傾曙空連嶂白寒氣到簷清影雜
青牛重光迷皓鶴驚披衣凝望久無限剡溪情
　　元日早朝
史官開聖厯天子御層樓夀域南山色恩波東海流繞
欄生杞梓當檻簇貔貅日月祥光近山河喜氣浮兆人
瞻鳳扆萬里御皇猷欲識春生處雞竿最上頭
　　原隰荑綠栁
晴郊浮淑氣踈栁發柔荑嫩翠原頭遍輕絲隰畔低和
烟方欝欝伴草欲萋萋葉少眉還短條新帶未齊離人
心已醉逰客歩初迷無限遷喬意芳菲正好棲
　　風中琴
虛簷來曉吹横榻有瑶琴暗報青蘋葉潜生緑綺音數
聲隨籟去餘響入堂深徽假大王按絃因少女吟如箏
飄閣上似瑟鼓江潯若與鍾期㑹還知天地心
　　文不加㸃
娛賔初命賦摛翰已堪誇思發才無滯文成㸃不加筆
端舒錦繡手下走龍蛇罷益銀鈎勢休添麗澤華誤蝇
寧復見倚馬未為嘉自愧當明試含毫到日斜
　　曲江春望
暇日來南陌春晴望曲江地方駢綺席城過拂雲幢寳
塔揺鈴鐸雲樓闢璅忩落風花片片掠水燕雙雙逰女
紅銀椀王孫白玉缸莫論仙禁裏祗此見雄邦
　　邊城暁角
十年抛故國五夜在邊城月照沙千里風吹角一聲清
音飄逺戍殘韻落荒營背雪征鴻報眠霜野馬行李陵
應下涙蔡琰豈勝情直是胡兒聼凉飈到䖏生
　　三峽聞猿
扁舟登椘峽孤棹下巫雲正值三聲斷仍敎五夜聞凄
凄流洞壑杳杳透煙氛灔澦秋歸盡陽臺曙欲分何人
悲失計幾度恨離羣聼後盈巾涙家山接海濵
　　寒梧棲鳳
本向髙岡植寧將衆木齊雖隨楊栁落長待鳳凰棲井
上枝㣲亞忩前影乍低九苞和月立六律帶霜啼秦女
含吹管周王罷翦珪既同丹穴樹那肯宿羣雞
　
　
　
　
　
　
　
　
　
　麟角集附録
