#+TITLE: 東坡詞-宋-蘇軾
#+DATE: 2016-06-11 12:26:41
#+SOURCE: github.com/kanripo/KR4j0005 master f08a2c9e                
欽定四庫全書　　　　　集部十
　東坡詞　　　　　　　　詞曲類一(詞集之屬/)
　　提要
　　　　(臣/)等謹案東坡詞一巻宋蘇軾撰軾有易傳
　　　　諸書别著録宋史藝文志載軾詞一巻馬端
　　　　臨經籍考則稱東坡詞二巻此本乃毛晉所
　　　　刻舊有晉跋云得金陵刋本凡附入蘇黄秦
　　　　栁之作俱經刪去然刋削尚有未盡者如開
　　　　巻陽闗曲三首已載入詩集之中乃餞李公
　　　　擇絶句其曰以小秦王歌之者乃唐人歌詩
　　　　之法宋亦失傳惟小秦王調近絶句故借其
　　　　聲律以歌之非别有詞調謂之陽闗曲也使
　　　　當時有陽闗曲一調則必自有本調之宫律
　　　　何必更借小秦王乎以是收之詞集未免泛
　　　　濫至集中念奴嬌一首朱彞尊詞綜據容齋
　　　　隨筆所載黄庭堅手書本改浪淘盡為浪聲
　　　　沈多情應笑我早生華髮為多情應是笑我
　　　　生華髮因謂浪淘盡三字于調不協多情句
　　　　應上四下五然考毛幵此調如算無地閬風
　　　　頂皆作仄平仄豈可俱謂之未協石孝友此
　　　　調云九重頻念此衮衣華髮周紫芝此調云
　　　　白頭應記得尊前傾葢亦未嘗不作上四下
　　　　五句晉此刻不取其説仍從舊本則特為有
　　　　見矣詞自晚唐五代以來以清切婉麗為宗
　　　　至栁永而一變如詩家之有白居易至軾而
　　　　又一變如詩家之有韓愈遂開南宋辛棄疾
　　　　等一派尋源溯流不能不謂之變格然謂之
　　　　不工則不可故至今日尚與花間一派並行
　　　　而不能偏廢也乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　東坡詞
　　　　　　　　　　　　　宋　蘇軾　撰
　　陽關曲(中秋作夲名小秦/王入腔卽陽關曲)
暮雲収盡溢清寒銀漢無聲轉玉盤此生此夜不長好
明月明年何處看
　　又(軍/中)
受降城下紫髯郎戲馬臺南舊戰場恨君不取契丹首
金甲牙旗歸故鄉
　　又(李公擇○/舊刻重出)
濟南春好雪初晴纔到龍山馬足輕使君莫忘霅溪女
時作陽關腸㫁聲
　　如夢令(元豐十年十二月十八日浴泗州雅熙墖/下戲作如夢令闋此曲本唐莊宗製名憶)
　　　(仙姿嫌其名不雅故改為如夢令葢莊宗作此/詞卒章云如夢如夢和淚出門相送因取以為)
　　　(名/)
水垢何曾相受細看兩俱無有寄語揩背人盡日勞君
揮肘輕手輕手居士夲來無垢
　　又(同/前)
自淨方能洗彼我自汗流呀氣寄語澡浴人且共肉身
遊戲但洗但洗俯為人間一切
　　又(有/寄)
為向東坡傳語人在畫堂深處別後有誰來雪壓小橋
無路歸去歸去江上一犂春雨
　　又(春/思)
手種堂前桃李無限綠陰青子簾外百舌兒驚起五更
春睡居士居士莫忘小橋流水
　　又(題淮/山樓)
城上層樓疉巘城下清淮古汴舉手揖吳雲人與暮天
俱遠魂㫁魂㫁後夜松江月滿
　　生查子(訴/別)
三度別君來此別真遲暮白盡老髭鬚明日淮南去
酒罷月隨人淚濕花如霧後夜逐君還夢繞湖邊路
　　昭君怨(送/別)
誰作桓伊三弄驚破綠窗幽夢新月與愁煙滿江天
欲去又還不去明日落花飛絮飛絮送行舟水東流
　　點絳唇(己已重九和蘇堅○舊刻七首攷醉漾輕/舟又月轉烏啼俱秦淮海作或云此二詞)
　　　(東坡有手迹流傳於世遂編入東坡詞然/亦安知非秦詞蘇字耶今依宋夲刪去)
我輩情鍾古來誰似龍山宴而今楚甸戲馬餘飛觀
顧謂佳人不覺秋強半簫聲遠鬢雲撩亂愁入參差雁
　　又(庚午重九/再用前韻)
不用悲秋今年身健還高宴江村海甸總作空花觀
尚想横汾蘭菊紛相半樓船逺白雲飛亂空有年年雁
　　又(再和送/錢公永)
莫唱陽關風流公子方終宴秦山禹甸縹緲真竒觀
北望平原落日山銜半孤㠶遠我歌君亂一送西飛雁
　　又(杭/州)
閒倚胡床庾公樓外峰千朶與誰同坐明月清風我
別椉一來有唱應須和還知麽自從添箇風月平分破
　　又(或刻賀/方囘)
紅杏飄香柳含煙翠拖金縷水邊朱戸門掩黄昏雨
燭影搖風一枕傷春緒歸不去鳳樓何處芳草迷歸路
　　浣溪沙(新秋○舊刻四十五首攷風壓輕雲貼水/飛是李後主作玉椀氷寒滴露華是晏同)
　　　(叔作俱删去舊逸晩菊花/前斂翠蛾一首今増入)
風捲珠簾自上鈎蕭蕭亂葉報新秋獨攜纖手上高樓
　缺月向人舒窈窕三星當戸照綢繆香生霧縠見纖
柔
　　又(遊蘄水清泉寺寺/臨蘭溪溪水西流)
山下蘭芽短浸溪松間沙路淨無泥蕭蕭暮雨子規啼
　誰道人生無再少門前流水尚能西休將白髮唱黄
雞
　　又(𤣥真子漁父云西塞山邊白鳥飛桃花流水鱖/魚肥青蒻笠綠簑衣斜風細雨不須歸此語妙)
　　　(絶恨莫能歌者故増數語令以/浣溪沙歌之○或刻黄山谷)
西塞山邊白鷺飛散花洲外片㠶微桃花流水鱖魚肥
　自庇一身青篛笠相隨到處綠蓑衣斜風細雨不須
歸
　　又(十一月二日雨後微雪太守徐君猷攜酒見過/坐上作浣溪沙三首明日酒醒雪大作又作二)
　　　(首/)
覆塊青青麥未蘇江南雲葉暗隨車臨臯烟景世間無
　雨脚半収簷㫁綫雪林初下瓦疎珠歸來氷顆亂黏
鬚
　　又(前/韻)
醉夢昏昏曉未蘇門前轆轆使君車扶頭一盞怎生無
　廢圃寒蔬挑翠羽小槽春酒凍真珠清香細細嚼梅
鬚
　　又(前/韻)
雪裏餐氊例姓蘇使君載酒為囘車天寒酒色轉頭無
　薦士已聞飛鶚表報恩應不用蛇珠醉中還許攬桓
鬚
　　又(再和/前韻)
半夜銀山上積蘇朝來九陌帶隨車濤江煙渚一時無
　空腹有詩衣有結溼薪如桂米如珠凍吟誰伴撚髭
鬚
　　又(前/韻)
萬頃風濤不記蘇雪晴江上麥千車但令人飽我愁無
　翠袖倚風縈柳絮絳脣得酒爛櫻珠尊前呵手鑷霜
鬚
　　又(九月九/日二首)
珠檜絲杉冷欲霜山城歌舞助凄涼且餐山色飲湖光
　共挽朱轓留半日強揉青蕋作重陽不知明日為誰
黄
　　又(和前/韻)
霜鬢真堪插拒霜哀絃危柱作伊涼暫時流轉為風光
　未遣清尊空北海莫因長笛賦山陽金釵玉腕瀉鵝
黄
　　又(有/感)
傅粉郎君又粉奴莫教施粉與施朱自然氷玉照香酥
　有客能為神女賦慿君送與雪兒書夢魂東去覓桑
榆
　　又(詠/橘)
菊暗荷枯一夜霜新苞綠葉照林光竹籬茆舍出青黄
　香霧噀人驚半破清泉流齒怯初嘗吳姬三日手猶
香
　　又(公守湖辛未上元日作㑹於伽藍中時長老法/惠在座人有獻剪伽花綵甚竒謂有初春興因)
　　　(作浣溪沙二/首寄袁公濟)
雪頷霜髯不自驚更將剪綵發春榮羞顏未醉已先頳
　莫唱黄雞并白髪且呼張友喚殷兄有人歸去欲卿
卿
　　又(和前/韻)
料峭東風翠幕驚云何不飲對公榮水精盤瑩玉鱗頳
　花影莫辜三夜月朱顏未稱五年兄翰林子墨主人
卿
　　又(徐門石潭謝雨/道上作五首)
照日深紅㬉見魚連溪綠暗晩藏烏黄童白叟聚睢盱
　麋鹿逢人雖未慣猿猱聞鼓不須呼歸家説與採桑
姑
　　又
旋抹紅妝看使君三三五五棘籬門相挨踏破蒨羅裙
　老幼扶攜収麥社烏鳶翔舞賽神村道逢醉叟臥黄
昏
　　又
麻葉層層檾葉光誰家煑繭一村香隔籬嬌語絡絲娘
　垂白杖藜擡醉眼捋青搗麨軟飢腸問言豆葉幾時
黄
　　又
蔌蔌衣巾落棗花村南村北響繰車牛衣古柳賣黄瓜
　酒困路長惟欲睡日高人渴謾思茶敲門試問野人
家
　　又
軟草平莎過雨新輕沙走馬路無塵何時収拾耦畊身
　日㬉桑麻光似潑風來蒿艾氣如薰使君元是此中
人
　　又(春/情)
道字嬌訛苦未成未應春閣夢多情朝來何事綠鬟傾
　綵索身輕長趂燕紅窗睡重不聞鶯困人天氣近清
明
　　又(菊節別/元素)
縹緲危樓紫翠間良辰樂事苦難全感時懷舊獨凄然
　璧月瓊枝空夜夜菊花人貌自年年不知來歲與誰
看
　　又(春/情)
桃李溪邊駐畫輪鷓鴣聲裏倒清尊夕陽雖好近黄昏
　香在衣裳妝在臂水連芳草月連雲幾人歸去不銷
魂
　　又(荷/花)
四面垂楊十里荷問君何處最花多畫樓南畔夕陽和
　天氣乍涼人寂寞光陰須得酒消磨且來花裏聽笙
歌
　　又(贈閭邱朝議/時過徐州)
一别姑蘇已四年秋風南浦送歸船畫簾重見水中仙
　霜鬢不須催我老杏花依舊駐君顏夜闌相對夢魂
間
　　又(有/贈)
惟見眉間一點黄詔書催發羽書忙從教嬌淚洗紅妝
　上殿雲霄生羽翼論兵齒頰帶風霜歸來衫袖有天
香
　　又(憶/舊)
長記鳴琴子賤堂朱顏綠髪映垂楊如今秋鬢數莖霜
　聚散交遊如夢寐升沉閒事莫思量仲卿終不避桐
鄉
　　又(紹聖元年十月十三日與程鄉令侯晉叔歸安/簿譚汲遊大口寺野飲松下設松黄湯作此闋)
　　　(余近釀酒名萬家春/蓋嶺南萬戸酒也)
羅襪空飛洛浦塵錦袍不見謫仙神攜壺藉草亦天真
　玉粉輕黄千歲藥雪花浮動萬家春醉歸江路野梅
新
　　又(重/九)
白雪清詞出坐間愛君才器兩俱全異鄉風景却依然
　可恨相逢能幾日不知重㑹是何年茱茰子細更重
看
　　又(元豐七年十月二十四日/從泗州劉倩叔遊南山)
細雨斜風作曉寒淡煙疎柳媚晴灘入淮清洛漸漫漫
　雪沫乳花浮午盞蓼芽蒿笋試春盤人間有味是清
歡
　　又(送梅庭老赴/潞州學官)
門外東風雪灑裾山頭囘首望三吳不應彈鋏為無魚
　上黨從來天下脊先生元是古之儒時平不用魯連
書
　　又(徐州藏春/閣園中)
慚愧今年二麥豐千畦翠浪舞晴空化工餘力染夭紅
　歸去三公應倒載闌街拍手笑兒童甚時名作錦薰
籠
　　又(揚州賞芍/藥櫻桃)
芍藥櫻桃兩鬬新名園高會送芳辰洛陽初夏廣陵春
　紅玉半開菩薩面丹砂穠點柳枝脣尊前還有箇中
人
　　又(贈楚守田/待制小鬟)
學畫鵶兒正妙年陽城下蔡困嫣然慿君莫唱短因緣
　霧帳吹笙香嫋嫋霜庭按舞月娟娟曲終紅袖落雙
纏
　　又(和前/韻)
一夢江湖費五年歸來風物故依然相從一醉是前緣
　遷客不應常眊矂使君為出小嬋娟翠鬟聊著小詩
纒
　　又(端/午)
輕汗微微透碧紈明朝端午浴芳蘭流香漲膩滿晴川
　綵線輕纒紅玉臂小符斜挂綠雲鬟佳人相見一千
年
　　又(感/舊)
徐邈能中酒聖賢劉伶席地幕青天潘郎白璧為誰連
　無可奈何新白髪不如歸去舊青山恨無人借買山
錢
　　又(自/適)
傾葢相逢勝白頭故山空復夢松楸此心安處是菟裘
　賣劒買牛真欲老乞漿得酒更何求願為辭社宴春
秋
　　又(寓意和/前韻)
炙手無人傍屋頭蕭蕭晩雨脱梧楸誰憐季子敝貂裘
　顧我已無當世望似君須向古人求歲寒松栢肯驚
秋
　　又(即/事)
畫隼横江喜再遊老魚跳檻識清謳流年未肯付東流
　黄菊籬邊無悵望白雲鄉裏有温柔挽囘霜鬢莫教
休
　　又(方/響)
花滿銀塘水漫流犀槌玉板奏涼州順風環珮過秦樓
　逺漢碧雲輕漠漠今宵人在鵲橋頭一聲敲徹絳河
秋
　　又(端/午)
(闕/)袂輕風不破塵玉簪犀璧醉佳辰一番紅粉(闕/)誰新
　團扇只堪題往事新絲那解繫行人酒闌滋味似殘
春
　　又
幾共查梨到雪霜一經題品便生光木奴何處避雌黄
　北客有來初未識南金無價喜新嘗含滋嚼句齒牙
香
　　又
山色横侵蘸暈霞湘川風静吐寒花遠林屋散(闕/)啼鴉
　夢到故園多少路酒醒南望隔天涯月明千里照平
沙
　　又(重陽○/舊刻逸)
晩菊花前歛翠蛾挼花傳酒緩聲歌柳枝團扇别離多
　擁髻凄涼論舊事㑹隨織女度銀梭當年今夕奈愁
何
　　減字木蘭花(自錢塘被召林子中作郡守有㑹坐/中營妓出牒鄭容求落籍高瑩求從)
　　　(良子中呈東坡東坡索筆為減字木蘭花書牒/後時用鄭容落籍高瑩從良八字於句端也兼)
　　　(贈潤守/許仲途)
鄭莊好客容我尊前先墮幘落筆生風籍籍聲名不負
公　高山白早瑩骨氷膚那解老從此南徐良夜清風
月滿湖
　　又(寓/意)
雲鬟傾倒醉倚闌干風月好慿仗相扶誤入仙家碧玉
壺　連天衰草不走湖南西去道一舸姑蘇便逐䲭夷
去得無
　　又(荔/枝)
閩溪珍獻過海雲㠶來似箭玉座金盤不貢竒葩四百
年　輕紅釀白雅稱佳人纖手擘骨細肌香恰是當年
十八娘
　　又(送東武令/趙晦之)
賢哉令尹三仕已之無喜愠我獨何人猶把虚名玷搢
紳　不如歸去二頃良田無覓處歸去來兮待有良田
是幾時
　　又(送/别)
玉觴無味中有佳人千點淚學道忘憂一念還成不自
由　如今未見歸去東園花似霰一語相開匹似當初
本不來
　　又(送趙/令)
春光亭下流水如今何在也歲月如梭白首相看擬奈
何　故人重見世事年來千萬變官况闌珊慚愧青松
守歲寒
　　又(過吳興李公擇生子三/日㑹客作此詞戲之)
惟熊佳夢釋氏老君㑹抱送壯氣横秋未滿三朝已食
牛　犀錢玉果利市平分沾四座多謝無功此事如何
到得儂
　　又(得/書)
曉來風細不㑹鵲聲來報喜却羨寒梅先覺春風一夜
來　香牋一紙寫盡囘紋機上意欲巻重開讀徧千囘
與萬囘
　　又(送/别)
天台舊路應恨劉郎來又去别酒頻傾忍聽陽關第四
聲　劉郎未老懷戀仙鄉重得到只恐因循不見如今
勸酒人
　　又(錢塘西湖有詩僧清順居其上自名藏春塢門/前有二古松各有凌霄花絡其上順常晝臥其)
　　　(下子瞻為郡一日屏騎從過之松風/騷然順指落花覓句子瞻為賦此詞)
雙龍對起白甲蒼髯煙雨裏疎影微香下有幽人晝夢
長　湖風清軟雙鵲飛來爭噪晩翠􁀙紅輕時下凌霄
百尺英
　　又(贈小鬟/琵琶)
琵琶絶藝年記都來十一二撥弄么絃未解將心指下
傳　主人嗔小欲向東風先醉倒已屬君家且更從容
等待他
　　又(立/春)
春牛春杖無限春風來海上便與春工染得桃紅似肉
紅　春幡春勝一陣春風吹酒醒不似天涯捲起楊花
似雪花
　　又(雪/詞)
雪容皓白破曉玉英紛似織風力無端欲學楊花更耐
寒　相如未老梁苑猶能陪俊少莫惹閒愁且折江梅
上小樓
　　又
玉房金蕋宜在玉人纖手裏淡月朦朧更有微微弄袖
風　溫香熟美醉慢雲鬟垂兩耳多謝春工不是花紅
是玉紅
　　又(春/月)
春庭月午搖蕩香醪光欲舞歩轉迴廊半落梅花婉娩
香　輕風薄霧總是少年行樂處不似秋光只與離人
照㫁腸
　　又(贈勝/之)
天然宅院賽了千千并萬萬説與賢知表德元來是勝
之　今來十四海裏猴兒奴子是要睹休癡六隻骰兒
六點兒
　　又(琴/)
神閒意定萬籟収聲天地静玉指氷絃未動宫商意已
傳　悲風流水寫出寥寥千古意歸去無眠一夜餘音
在耳邊
　　又
銀箏旋品不用纒頭千尺錦妙思如泉一洗閒愁十五
年　為公少止起舞屬公公莫起風裏銀山擺撼魚龍
我自閒
　　又(贈君猷/家姬)
柔和性氣雅稱佳名呼懿懿解舞能謳絶妙年中有品
流　眉長眼細淡淡梳妝新綰髻懊惱風情春著花枝
百態生
　　又
鶯初解語最是一年春好處微雨如酥草色遙看近却
無　休辭醉倒花不看開人易老莫待春囘顛倒紅英
間綠苔
　　又
江南遊女問我何年歸得去雨細風微兩足如霜挽紵
衣　江亭夜語喜見京華新様舞蓮歩輕飛遷客今朝
始是歸
　　又(贈徐君猷三/侍人一嫵卿)
嬌多媚㬠體柳輕盈千萬態殢主尤賓歛黛含嚬喜又
嗔　徐君樂飲笑謔從伊情意恁臉嫩膚紅花倚朱闌
裹住風
　　又(勝/之)
雙鬟綠墜嬌眼横波眉黛翠妙舞蹁躚掌上身輕意態
妍　曲窮力困笑倚人㫄香喘噴老大逢歡昏眼猶能
仔細㸔
　　又(慶/姬)
天真雅麗容態溫柔心性慧響亮歌喉遏住行雲翠不
収　妙詞佳曲囀出新聲能㫁續重客多情滿勸金巵
玉手擎
　　訴衷情(送述古/迓元素)
錢塘風景古來竒太守例能詩先驅負弩何在心已浙
江西　花盡後葉飛時雨凄凄若為情緒更問新官向
舊官啼
　　又(海棠○或/刻晏同叔)
海棠珠綴一重重清曉近簾櫳胭脂誰與勻淡偏向臉
邊濃　看葉嫩惜花紅意無窮如花似葉歲歲年年共
占春風
　　又(琵琶/女)
小蓮初上琵琶絃彈破碧雲天分明繡閣幽恨都向曲
中傳　膚瑩玉鬢梳蟬綺窗前素蛾今夜故故隨人似
鬬嬋娟
　　菩薩鬘(歌/妓)
繡簾高捲傾城出燈前㶑灧横波溢皓齒發清歌春山
入翠蛾　悽音休怨亂我已先偷玩梅蕚月窗虚纍纍
一串珠
　　又
碧紗微露纖纖玉一曲雲和湘水綠越調變新聲龍吟
徹骨清　夜長殘酒醒頓覺霜袍冷不見意中人新啼
壓舊痕
　　又(西/湖)
秋風湖上蕭蕭雨使君欲去還留住今日謾留君明朝
愁殺人　尊前千點淚灑向長河水不用歛雙蛾路人
啼更多
　　又(杭妓/往蘇)
玉童西迓浮邱伯洞天冷落秋蕭瑟不用許飛瓊瑤臺
空月明　清香凝夜宴借與韋郎看莫便過姑蘇扁舟
下五湖
　　又(闕/文)
天憐豪俊(原缺/)　　　　向松江滿(缺/)景為淹留從君
都占秋　身閒惟(缺/)　　　遨遊首帝夢(缺/)　　匆匆
歸去時
　　又(代妓送/陳述古)
娟娟缺月西南落相思撥㫁琵琶索枕淚夢魂中覺來
眉暈重　畫堂堆燭淚長笛吹新水醉客各西東應思
陳孟公
　　又(感/舊)
玉笙不受珠脣㬉離聲凄咽胸填滿遺恨幾千秋恩留
人不留　他年京國酒泫淚攀枯柳莫唱短因縁長安
遠似天
　　又(新/月)
畫簷初挂彎彎月孤光未滿先憂缺還認玉簾鈎天孫
梳洗樓　佳人言語好不願求新巧此恨固應知願人
無别離
　　又(七/夕)
風迴仙(原缺/)開扇更闌月墜星河轉枕上夢魂驚曉簷
疎雨零　相逢雖草草長共天難老終不羨人間人間
夜似年
　　又(有/寄)
城隅静女何人見先生日夜歌彤管誰識蔡姬賢江南
顧彦先　先生那久困湯沐須名郡惟有謝夫人從來
見擬倫
　　又
買田陽羨吾將老從來只為溪山好來往一虚舟聊隨
物外遊　有書仍懶著水調歌歸去筋力不辭詩要須
風雨時
　　又(囘/文)
落花閒院春衫薄薄衫春院閒花落遲日恨依依依依
恨日遲　夢囘鸎舌弄弄舌鸎囘夢郵便問人羞羞人
問便郵
　　又(夏景/囘文)
火雲凝汗揮珠顆顆珠揮汗凝雲火瓊㬉碧紗輕輕紗
碧㬉瓊　暈腮嫌枕印印枕嫌腮暈閒照晩妝殘殘妝
晩照閒
　　又(囘/文)
嶠南江淺紅梅小小梅紅淺江南嶠窺我向疎籬籬疎
向我窺　老人行即到到即行人老離别惜殘枝枝殘
惜别離
　　又(囘文春/閨怨)
翠鬟斜幔雲垂耳耳垂雲幔斜鬟翠春晩睡昏昏昏昏
睡晩春　細花梨雪墜墜雪梨花細顰淺念誰人人誰
念淺顰
　　又(囘文夏/閨怨)
柳庭風静人眠晝晝眠人静風庭柳香汗薄衫涼涼衫
薄汗香　手紅氷腕藕藕腕氷紅手郎笑藕絲長長絲
藕笑郎
　　又(囘文秋/閨怨)
井梧雙照新妝冷冷妝新照雙梧井羞對井花愁愁花
井對羞　影孤憐夜永永夜憐孤影樓上不宜愁愁宜
不上樓
　　又(囘文冬/閨怨)
雪花飛㬉融香頰頰香融㬉飛花雪欺雪任單衣衣單
任雪欺　别時梅子結結子梅時别歸不恨開遲遲開
恨不歸
　　又
娟娟侵鬢妝痕淺雙顰相媚彎如剪一瞬百般宜無論
笑與啼　酒闌思翠被特故騰騰地生怕促歸輪微波
先泥人
　　又(詠/足)
塗香莫惜蓮承歩長愁羅襪凌波去只見舞迴風都無
行處蹤　偷穿宫様穩並立雙趺困纖妙説應難須從
掌上看
　　又
玉鐶墜耳黄金飾輕衫罩體香羅碧緩歩困春醪春融
臉上桃　花鈿從委地誰與郎為意長愛月華清此時
憎月明
　　採桑子(潤州東景樓與/孫巨源相遇)
多情多感仍多病多景樓中樽酒相逢樂事囘頭一笑
空　停盃且聽琵琶語細撚輕攏醉臉春融斜照江天
一抹紅
　　卜算子(感/舊)
蜀客到江南長憶吳山好吳蜀風流自古同歸去應須
早　還與去年人共藉西湖草莫惜尊前仔細看應是
容顏老
　　又(惠州有溫都監女頗有色年十六不肯嫁人聞/坡至甚喜毎夜聞坡諷詠則徘徊窗下坡覺而)
　　　(推窗則其女踰牆而去坡從而物色之曰吾當/呼王郎與之子為婣未幾而坡過海女遂卒𦵏)
　　　(於沙灘側坡囘/惠為賦此詞)
缺月挂疎桐漏㫁人初靜時見幽人獨往來縹緲孤鴻
影　驚起却囘頭有恨無人省揀盡寒枝不肯棲寂寞
沙洲冷(一刻楓落/吳江冷)
　　好事近(送君/猷)
紅粉莫悲啼俯仰半年離别看取雪堂坡下老農夫凄
切　明年春水漾桃花柳㟁隘舟楫從此滿城歌吹看
黄州闐咽
　　又(元刻/不載)
煙外倚危樓初見遠燈明滅却跨玉虹歸去看洞天星
月　當時張范風流在况一樽浮雪莫問世間何事與
劎頭微吷
　　又(湖/上)
湖上雨晴時秋水半篙初沒朱檻俯窺寒鑑照衰顏華
髪　醉中欲墮白綸巾溪風漾流月獨棹小舟歸去任
煙波飄兀
　　華清引(感/舊)
平時十月幸蓮湯玉甃瓊梁五家車馬如水珠璣滿路
㫄　翠華一去掩方床獨留煙樹蒼蒼至今清夜月依
舊過繚牆
　　謁金門(秋/夜)
秋帷裏長漏伴人無寐低玉枕涼輕繡被一番秋氣味
　曉色又侵窗紙窗外雞聲初起聲斷幾聲還到耳已
明聲未已
　　又(秋/興)
秋池閣風傍曉庭簾幙霜葉未衰吹未落半驚鴉喜鵲
　自笑浮名情薄似與世人疎略一片嬾心雙嬾脚好
教閒處著
　　又(秋/感)
今夜雨斷送一年殘暑坐聽潮聲來别浦明朝何處去
　辜負金尊綠醑來歲今宵圓否酒醒夢囘愁幾許夜
闌還獨語
　　清平樂(秋/詞)
清淮濁汴更在江西㟁紅斾到時黄葉亂霜入梁王故
苑　秋原何處攜壺停驂訪古踟蹰雙廟遺風尚在漆
園傲吏應無
　　雙荷葉
雙溪月清光偏照雙荷葉雙荷葉紅心未偶綠衣偷結
　背風迎雨淚珠滑輕舟短櫂先秋折先秋折煙鬟未
上玉盃微缺
　　更漏子(送孫/巨源)
水涵空山照市西漢二疎鄉里新白髪舊黄金故人恩
義深　海東頭山盡處自古客槎來去槎有信赴秋期
使君行不歸
　　占春芳
紅杏了夭桃盡獨自占春芳不比人間蘭麝自然透骨
生香　對酒莫相忘似佳人兼合明光只憂長笛吹花
落除是寧王
　　烏夜啼(寄/遠)
莫怪歸心甚速西湖自有蛾眉若見故人須細説白髪
倍當時　小鄭非常強記二南依舊能詩更有鱸魚堪
切膾兒輩莫教知
　　阮郎歸(初/夏)
綠槐高柳咽新蟬薰風初入絃碧紗窗下水沉煙棊聲
驚晝眠　微雨過小荷翻榴花開欲然玉盆纖手弄清
泉瓊珠碎又圓
　　又(集句梅花○舊重刻醉桃源/香腮作宫粧莫春作莫雲)
暗香浮動月黄昏堂前一樹春東風何事入西鄰兒家
常閉門　雪肌冷玉容真香腮粉未勻折花欲寄隴頭
人江南日莫春
　　又(蘇州席/上作)
一年三度過蘇臺清尊長是開佳人相問苦相猜這囘
來不來　情未盡老先催人生真可咍他年桃李阿誰
栽劉郎雙鬢摧
　　虞美人影(莫/春)
華胥夢斷人何處聽得鸎啼紅樹幾點薔薇香雨寂寞
閒庭戸　㬉風不解留花住片片著人無數樓上望春
歸去芳草迷歸路
　　西江月(真覺賞/瑞香)
公子眼花亂發老夫鼻觀先通領巾飄下瑞香風驚起
謫仙春夢　后土祠中玉蕋蓬萊殿後鞓紅此花清絶
更纖穠把酒何人心動
　　又(坐客見和/復次韻)
小院朱欄幾曲重城畫鼓三通更看微月轉光風歸去
香雲入夢　翠袖爭浮大白皁羅半插斜紅燈花零落
酒花穠妙語一時飛動
　　又(再用前韻戲曹子方坐客云瑞/香為紫丁香遂以此曲辯證之)
恠此花枝怨泣託君詩句名通慿將草木記吳風繼取
相如雲夢　點筆袖沾醉墨謗花面有慙紅知君却是
為情穠怕見此花撩動
　　又
聞道雙銜鳳帶不妨單著鮫綃夜香知與阿誰燒悵望
水沉煙裊　雲鬢風前綠巻玉顔醉裡紅潮莫教空度
可憐宵月與佳人共撩
　　又(重/九)
點點樓頭細雨重重江外平湖當年戲馬㑹東徐今日
凄涼南浦　莫恨黄花未吐且教紅粉相扶酒闌不必
看茱萸頫仰人間今古
　　又(送茶并谷簾/與王勝之)
龍焙今年絶品谷簾自古珍泉雪芽雙井散神仙苗裔
來從北苑　湯發雲腴釅白盞浮花乳輕圓人間誰敢
更爭妍鬬取紅窗粉面
　　又(姑熟再見勝之次前/韻○或刻山谷詞)
别夢已隨流水淚巾猶裛香泉相如依舊是臞仙人在
瑤臺閬苑　花霧縈風縹緲歌珠滴水清圓蛾眉新作
十分妍走馬歸來便面
　　又(黄州/中秋)
世事一場大夢人生幾度秋涼夜來風葉已鳴廊看取
眉頭鬢上　酒賤常愁客少月明多被雲妨中秋誰與
共孤光把醆凄然北望
　　又(送錢/待制)
莫歎平原落落且應去魯遲遲與君各記少年時須信
人生如寄　白髪千莖相送深盃百罰休辭拍浮何用
酒為池我已為君德醉
　　又(梅/花)
玉骨那愁瘴霧氷肌自有仙風海仙時遣探芳樷倒掛
綠毛么鳳　素面翻嫌粉涴洗妝不褪脣紅高情已逐
曉雲空不與梨花同夢(惠州梅花上珍禽曰倒/掛子似綠毛鳳而小)
　　又(春夜行蘄水中過酒家飲酒醉乘月至一溪橋/上解鞍曲肱少休及覺已曉亂山葱蘢不謂人)
　　　(世也書此詞/於橋柱上)
照野瀰瀰淺浪横空曖曖微霄障泥未解玉驄驕我欲
醉眠芳草　可惜一溪明月莫教踏碎瓊瑤解鞍欹枕
綠楊橋杜宇數聲春曉
　　又(平山/堂)
三過平山堂下半生彈指聲中十年不見老仙翁壁上
龍蛇飛動　欲弔文章太守仍歌楊柳春風休言萬事
轉頭空未轉頭時皆夢
　　又(蘇州交代林/子中席上作)
昨日扁舟京口今朝馬首長安舊官何物與新官只有
湖山公案　此景百年幾變箇中下語千難使君才氣
巻波瀾與把新詩判斷
　　少年遊(端午贈黄/守徐君猷)
銀塘朱檻麴塵波圓綠巻新荷蘭條薦浴菖花釀酒天
氣尚清和　好將沉醉酬佳節十分酒十分歌獄草煙
深訟庭人悄無恡宴遊過
　　又(黄之僑人郭氏毎歲正月迎紫姑神以箕為腹/箸為口畫灰盤中為詩敏捷立成余往觀之神)
　　　(請予作少年遊/乃以此戲之)
玉肌鉛粉傲秋霜凖擬鳳呼凰伶倫不見清香未吐且
糠粃吹揚　到處成雙君獨隻空無數爛文章一點香
檀誰能借箸無復似張良
　　又(潤州/作)
去年相送餘杭門外飛雪似楊花今年春盡楊花似雪
猶不見還家　對酒捲簾邀明月風露透窗紗恰似嫦
娥憐雙燕分明照畫梁斜
　　瑤池燕(琴曲有瑤池燕變其/詞作閨怨寄陳季常)
飛花成陣春心困寸寸别腸多少愁悶無人問偷啼自
搵殘妝粉　抱瑤琴尋出新韻玉纖趁南風未解幽慍
低雲鬢眉峰歛暈嬌和恨
　　南柯子(遊/賞)
山與歌眉斂波同醉眼流遊人都上十三樓不羨竹西
歌吹古揚州　菰黍連昌歜瓊彞倒玉舟誰家水調唱
歌頭聲繞碧山飛去晩雲留
　　又(湖景和/前韻)
古岸開青葑新渠走碧流㑹看光滿萬家樓記取他年
扶路入西州　佳節連梅雨餘生寄葉舟只將菱角與
雞頭更有月明千頃一時留
　　又(寓/意)
雨暗初疑夜風囘忽報晴淡雲斜照著山明細草軟沙
溪路馬蹄輕　卯酒醒還困仙材夢不成藍橋何處覓
雲英只有多情流水伴人行
　　又(和前/韻)
日出西山雨無晴又有晴亂山深處過清明不見綵繩
花板細腰輕　盡日行桑野無人與目成且將新句琢
瓊英我是世間閒客此閒行
　　又(再用/前韻)
帶酒衝山雨和衣睡晩晴不知鐘鼓報天明夢裏栩然
蝴蝶一身輕　老去才都盡歸來計未成求田問舍笑
豪英自愛湖邊沙路免泥行
　　又(晩/春)
日薄花房綻風和麥浪輕夜來微雨洗郊坰正是一年
春好近清明　已改煎茶火猶調入粥餳使君高㑹有
餘清此樂無聲無味最難名
　　又(八月十八/日觀潮)
海上乘槎侶仙人蕚綠華飛昇元不用丹砂住在潮頭
來處𣺌天涯　雷輥夫差國雲翻海若家坐中安得弄
琴牙寫取餘聲歸向水仙誇
　　又(再用/前韻)
苒苒中秋過蕭蕭兩鬢華寓身化世一塵沙笑看潮來
潮去了生涯　方士三山路漁人一葉家早知身世兩
聱牙好伴騎鯨公子賦雄誇
　　又(東坡守錢塘無日不在西湖嘗攜妓謁大通禪/師大通慍形於色東坡作長短句令妓歌之)
師唱誰家曲宗風嗣阿誰借君拍板與門搥我也逢場
作戲莫相疑　溪女方偷眼山僧莫貶眉却愁彌勒下
生遲不見老婆三五少年時
　　又(别潤州/許仲途)
欲執河梁手還升月旦堂酒闌人散月侵廊北客明朝
歸去雁南翔　窈窕高明玉風流鄭季莊一時分散水
雲鄉惟有落花芳草㫁人腸
　　又(湖州/作)
山雨瀟瀟過溪橋瀏瀏清小園幽榭枕蘋汀門外月華
如水綵舟横　岧㟁霜花盡江湖雪陣平兩山遙指海
門青囘首水雲何處覓孤城
　　又(莫/春)
紫陌尋春去紅塵拂面來無人不道看花囘惟見石榴
新蕋一枝開　氷簟堆雲髻金樽灩玉醅綠陰青子莫
相催留取紅巾千點照池臺
　　又(黄州臘月八日/飲懷民小閣)
衛霍元勲後韋平外族賢吹笙只合在緱山閒駕綵鸞
歸去趁新年　烘暖燒香閣輕寒浴佛天他年一醉畫
堂前莫忘故人顦顇老江邊
　　又(有/感)
笑怕薔薇罥行憂寶瑟僵美人依約在西廂只恐暗中
迷路認餘香　午夜風翻幔三更月到床簟紋如水玉
肌涼何物與儂歸去有殘妝
　　又(感/舊)
才恨誰云短綿綿豈易裁半年眉綠未㑹開明月好風
閒處是人猜　春雨消殘凍温風到冷灰樽前一曲為
誰哉留取曲中一拍待君來
　　又(楚守周豫出舞鬟/因作二首贈之)
紺綰雙蟠髻雲欹小偃巾輕盈紅臉小腰身疊鼓忽催
花拍鬬精神　空濶輕紅歇風和約柳春蓬山才調最
清新勝似纒頭千錦共藏珍
　　又(同/前)
琥珀裝腰佩龍香入領巾只應飛燕是前身共看剥蔥
纖手舞凝神　柳絮風前轉梅花雪裏春鴛鴦翡翠兩
爭新但得周郎一顧勝珠珍
　　又(舞/妓)
雲鬢裁新綠霞衣曳曉紅待歌凝立翠筵中一朶彩雲
何事下巫峰　趁拍鸞飛鏡囘身燕漾空莫翻紅袖過
簾櫳怕被楊花勾引嫁東風
　　又
見説東園好能消北客愁雖非吾土且登樓行盡江南
南㟁此淹留　短日明楓纈清香暗菊毬流年囘首付
東流慿仗挽囘潘鬢莫教秋
　　望江南
春未老風細柳斜斜試上超然臺上看半壕春水一城
花煙雨暗千家　寒食後酒醒却咨嗟休對故人思故
國且將新火試新茶詩酒趁年華
　　又(莫/春)
春已老春服幾時成曲水浪低蕉葉穩舞雩風軟苧羅
輕酣詠樂昇平　微雨過何處不催耕百舌無言桃李
盡柘枝深處鵓鴣鳴春色屬蕪菁
　　浪淘沙(探/春)
昨日出東城試探春情牆頭紅杏暗如傾檻内羣芳芽
未吐早已囘春　綺陌斂香塵雪霽前村東君用意不
辭辛料想春光先到處吹綻梅英
　　鷓鴣天(時謫黄州○舊刻三首攷西塞山前/白鷺飛一首是黄山谷作今刪去)
林斷山明竹隱牆亂蟬衰草小池塘翻空白鳥時時見
照水紅蕖細細香　村舍外古城傍杖藜徐歩轉斜陽
慇懃昨夜三更雨又得浮生一日涼
　　又(陳公密出侍兒素娘歌紫玉簫曲/勸老人酒老人飲盡因為賦此詞)
笑撚紅牙嚲翠翹揚州十里最妖嬈夜來綺席親曾見
撮得精神滴滴嬌　嬌後眼舞時腰劉郎幾度欲魂消
明朝酒醒知何處腸斷雲間紫玉簫
　　玉樓春(次歐公/西湖韻)
霜餘已失長淮闊空聽潺潺清瀨咽佳人猶唱醉翁詞
四十三年如電抹　草頭秋露流珠滑三五盈盈還二
八與予同是識翁人惟有西湖波底月
　　又(次馬中/玉韻)
知君仙骨無寒暑千載相逢猶旦暮故將别語惱佳人
要看梨花枝上雨　落花已逐迴風去花本無心鶯自
訴明朝歸路下塘西不見鶯啼花落處
　　又(宿造口聞夜雨/寄子由才叔)
梧桐葉上三更雨驚破夢魂無覔處夜涼枕簟已知秋
更聽寒蛩促機杼　夢中厯厯來時路猶在江亭醉歌
舞尊前必有問君人為道别來心與緒
　　又
元宵似是歡遊好何况公庭民訟少萬家遊賞上春臺
十里神仙迷海島　平原不似高陽傲促席雍容陪語
笑坐中有客最多情不惜玉山拚醉倒
　　又
經旬未識東君信一夕薰風來解愠紅綃衣薄麥秋寒
綠綺韻低梅雨潤　瓜頭綠染山光嫩弄色金桃新傅
粉日高慵捲水晶簾猶帶春醪紅玉困
　　又(上三調元/刻不載)
高平四面開雄壘三月風光初覺媚園中桃李使君家
城上亭臺遊客醉　歌翻楊柳金尊沸飲散凭闌無限
意雲深不見玉關遙草細山重殘照裏
　　南鄉子(春/情)
晩景落瓊盃照眼雲山翠作堆認得岷峨春雪浪初來
萬頃蒲萄漲淥醅　暮雨暗陽臺亂灑高樓溼粉腮一
陣東風來捲地吹迴落照江天一半開
　　又(梅花詞和/楊元素)
寒雀滿疎籬爭抱寒柯看玉蕤忽見客來花下坐驚飛
踏散芳英落酒巵　痛飲又能詩坐客無氊醉不知花
盡酒闌春到也離離一點微酸已著枝
　　又(席上勸李/公擇酒)
不到謝公臺明月清風好在哉舊日髯孫何處去重來
短李風流更上才　秋色漸摧頺滿院黄英映酒盃看
取桃花春二月爭開盡是劉郎去後栽
　　又(重九涵輝樓/呈徐君猷)
霜降水痕収淺碧鱗鱗露遠洲酒力漸消風力軟颼颼
破帽多情却戀頭　佳節若為酬但把清尊斷送秋萬
事到頭都是夢休休明日黄花蝶也愁
　　又(送述/古)
囘首亂山横不見居人只見城誰似臨平山上墖亭亭
迎客西來送客行　臨路晩風清一枕初寒夢不成今
夜殘燈斜照處熒熒秋雨晴時淚不晴
　　又(有/感)
氷雪透香肌姑射仙人不似伊濯錦江頭新樣錦非宜
故著尋常淡薄衣　㬉日下重幃春睡香凝索起遲曼
倩風流緣底事當時愛被西真喚作兒
　　又(和楊/元素)
東武望餘杭雲海天涯兩杳茫何日功成名遂了還鄉
醉笑陪公三萬場　不用訴離觴痛飲從來别有腸今
夜送歸燈火冷河塘墮淚羊公却姓楊
　　又(自/述)
涼簟碧紗㡡一枕清風晝睡餘臥聽晩衙無一事徐徐
讀盡牀頭幾巻書　搔首賦歸歟自覺功名嬾更疎若
問使君才與術何如占得人間一味愚
　　又(沈強輔雯上出犀麗玉作胡琴/送元素還朝同子野各賦一首)
裙帶石榴紅却水慇懃解贈儂應許逐雞雞莫怕相逢
一點靈犀必暗通　何處遇良工琢刻天真半欲空願
作龍香雙鳳撥輕攏長在環兒白雪胷
　　又(贈/行)
旌斾滿江湖詔發樓船萬舳艫投筆將軍因笑我迂儒
帕首腰刀是丈夫　粉淚怨離居喜子垂窗報捷書試
問伏波三萬語何如一斛明珠換綠珠
　　又(雙荔/枝)
天與化工知賜得衣裳總是緋毎向華堂深處見憐伊
兩箇心腸一片兒　自小便相隨綺席歌筵不暫離苦
恨人人分析破東西怎得成雙似舊時
　　又(集/句)
寒玉細凝膚(吳/融)清歌一曲倒金壺(鄭/谷)杏葉菖條徧相識
(李啇/隱)爭如豆䓻花梢二月初(杜/牧)　年少即須臾(白居/昜)芳
時偷得醉工夫(白居/易)羅帳細垂銀燭背(韓/渥)歡娛豁得平
生俊氣無(杜/牧)
　　又(集/句)
悵望送春盃(杜/牧)漸老逢春能幾囘(杜/甫)花滿楚城愁遠别
(許/渾)傷懐何况清絲急管催(劉禹/錫)　吟㫁望鄉臺(李啇/隱)萬
里歸心獨上來(許/渾)景物登臨閒始見(杜/牧)徘徊一寸相思
一寸灰(李啇/隱)
　　又(集/句)
何處倚闌干(杜/牧)絃管髙樓月正圓(杜/牧)蝴蝶夢中家萬里
(崔/塗)依然老去愁來強自寛(杜/甫)　明鏡借紅顔(李啇/隱)須著
人間比夢間(韓/愈)蠟燭半籠金翡翠(李啇/隱)更闌繡被焚香
獨自眠(許/渾)
　　又(用韻和/道輔)
未倦長卿遊漫舞天歌爛不収不是使君能矯世誰留
教有瓊梳脱麝油　香粉縷金裘花豔紅箋筆欲流從
此丹脣并皓齒清柔唱遍山東一百州
　　又(用前韻贈田/叔通家舞鬟)
繡鞅玉鐶遊燈晃簾疎笑却収久立香車催欲上還留
更且檀脣點杏油　花遍六么毬面旋迴風帶雪流春
入腰肢金縷細輕柔種柳應須柳柳州
　　鵲橋仙(七/夕)
緱山仙子高情雲𣺌不學癡牛騃女鳳簫聲斷月明中
舉手謝時人欲去　客槎曾犯銀河微浪尚帶天風海
雨相逢一醉是前縁風雨散飄然何處
　　又(七夕和/蘇堅韻)
乘槎歸去成都何在萬里江沱漢漾與君各賦一篇詩
留織女鴛鴦機上　還將舊曲重賡新韻須信吾儕天
放人生何處不兒嬉看乞巧朱樓綵舫
　　瑞鷓鴣(觀/潮)
碧山影裏小紅旗儂是江南踏浪兒拍手欲嘲山簡醉
齊聲爭唱浪婆詞　西興渡口㠶初落漁浦山頭日未
欹儂欲送潮歌底曲尊前還唱使君詩
　　又
城頭月落尚啼烏朱艦紅船早滿湖鼓吹未容迎五馬
水雲先已漾雙鳬　映山黄帽螭頭舫夾㟁青煙鵲尾
爐老病逢春只思睡獨求僧榻寄須㬰
　　翻香令
金爐猶㬉麝煤殘惜香更把寳釵翻重聞處餘熏在這
一番氣味勝從前　背人偷葢小蓬山更將沉水暗同
燃且圖得氤氲乆為情深嫌怕斷頭煙
　　虞美人(琵/琶)
定場賀老今何在幾度新聲改新聲坐使舊聲闌俗耳
只知繁手不須彈　斷弦試問誰能曉七歲文姬小試
教彈作輥雷聲應有開元遺老淚縱横
　　又(送馬中玉○/元刻述懷)
歸心正似三春草試著萊衣小橘懐幾日向翁開懐祖
已嗔文度不歸來　禪心已斷人間愛只有平交在笑
論瓜葛一枰同看取靈光新賦有家風
　　又(陳述古守杭已及瓜代未交前數日宴僚佐於/有美堂因請貳車蘇子瞻賦詞子瞻即席而就)
　　　(寄攤破/虞美人)
湖山信是東南美一望須千里使君能得幾囘來便使
樽前醉倒且徘徊　沙河塘裏燈初上水調誰家唱夜
闌風靜欲歸時惟有一江明月碧琉璃
　　又(東坡與秦少游維揚飲别作此詞○或刻賀/方囘或刻黄山谷或刻秦淮海或刻晏小山)
波聲拍枕長淮曉隙月窺人小無情忭水自東流只載
一船離恨向西州　竹溪花浦曾同醉酒味多於淚誰
教風鑑在塵埃醖造一場煩惱送人來
　　又
落花已作風前舞又送黄昏雨曉來庭院半殘紅惟有
遊絲千丈裊晴空　慇懃花下重攜手更盡盃中酒美
人不用歛歌眉我亦多情無奈酒闌時
　　又
氷肌自是生來瘦那更分飛後日長簾幙望黄昏及至
黄昏時候轉銷魂　君還知道相思苦怎忍抛奴去不
辭迢逓過關山只恐别郎容易見郎難
　　又
深深庭院清明過桃李初紅破柳絲搭在玉欄干簾外
瀟瀟微雨做輕寒　晩晴臺榭增明媚已拚花前醉更
闌人静月侵廊獨自行來行去好思量
　　又
持盃遙勸天邊月願月圓無缺持盃更復勸花枝且願
花枝長在莫離披　持盃月下花前醉休問榮枯事此
歡能有幾人知對酒逢花不飲待何時
　　一斛珠
洛城春晩垂楊亂掩紅樓半小池輕浪紋如篆燭下花
前曾醉離歌宴　自惜風流雲雨散關山有限情無限
待君重見尋芳伴為説相思目斷西樓燕
　　醉落魄(舊刻四首山谷老人云醉醒醒醉/非東坡作刪去○席上呈元素)
分攜如昨人生到處萍飄泊偶然相聚還離索多病多
愁須信從來錯　樽前一笑休辭却天涯同是傷淪落
故山猶負平生約西望峨嵋長羨歸飛鶴
　　又(蘇州閶門留别○一刻山谷但故山/歸計何時决作故鄉歸路無因得)
蒼頭華髮故山歸計何時決舊交新貴音書絶惟有佳
人猶作殷勤别　離亭欲去歌聲咽瀟瀟細雨涼吹頰
淚珠不用羅巾裛彈在羅衣圖得見時説
　　又(離京/口作)
輕雲微月二更酒醒船初發孤城囘望蒼煙合公子佳
人不記歸時節　巾偏扇墜藤床滑覺來幽夢無人説
此生飄蕩何時歇家在西南長作東南别
　　臨江仙(龍邱子自洛之蜀載二侍女戎裝駿馬至/溪山佳處輒留數日見者以為異人後十)
　　　(年築室黄岡之北號曰/静菴居士作此贈之)
細馬遠馱雙侍女青巾玉帶紅靴溪山好處便為家誰
知巴峽路却見洛城花　面旋落英飛玉蕋人間春日
初斜十年不見紫雲車龍邱新洞府鉛鼎養丹砂
　　又(贈/送)
詩句揣來磨我鈍鈍錐不解生鋩歡顔為我解氷霜酒
闌清夢覺春草滿池塘　應念雪堂坡下老昔年共採
芸香功成名遂早還鄉囘車來過我喬木擁千章
　　又(辛未離杭至潤/別張弼秉道)
我勸髯張歸去好從來自已忘情塵心消盡道心平江
南與塞北何處不堪行　俎豆庚桑真過矣慿君説與
南榮願聞吳越報豐登君王如有問結襪賴王生
　　又(冬日/即事)
自古相從休務日何妨低唱微吟天垂雲重作春陰坐
中人半醉簾外雪將深　聞道分司狂御史紫雲無路
追尋凄風寒雨更駸駸問囚長損氣見鶴總驚心
　　又(送王/緘)
忘却成都來十載因君未免思量慿將清淚灑江陽故
鄉知好在孤客自悲涼　坐上別愁君未見歸來欲斷
無腸殷勤且更盡離觴此身如傳舍何處是吾鄉
　　又(夜到揚州/席上作)
尊酒何人懷李白草堂遙指江東珠簾十里巻香風花
開花又謝離恨幾千重　輕舸度江連夜到一時驚笑
衰容語音猶自帶吳儂夜闌相對處依舊夢魂中
　　又
九十日春都過了貪忙何處追遊三分春色一分愁雨
翻榆莢陣風轉柳花毬　閬苑先生須自責蟠桃動是
千秋不知人世苦厭求東皇不拘束肯為使君留
　　又(風水/洞作)
四大從來都遍滿此間風水何疑故應為我發新詩幽
花香澗谷寒藻舞淪漪　借與玉川生兩腋天仙未必
相思還慿流水送人歸層巔餘落日草露已沾衣
　　又
一別都門三改火天涯踏盡紅塵依然一笑作春温無
波真古井有節是秋筠　惆悵孤㠶連夜發送行淡月
微雲尊前不用翠眉顰人生如逆旅我亦是行人
　　又(疾愈登望湖/樓贈項長官)
多病休文都瘦損不堪金帶垂腰望湖樓上暗香飄和
風春弄袖明月夜聞簫　酒醒夢囘清漏永隱牀無限
更潮佳人不見董嬌嬈徘徊花上月空度可憐宵
　　又
夜飲東坡醒復醉歸來髣髴三更家童鼻息已雷鳴敲
門都不應倚杖聽江聲　長恨此身非我有何時忘却
營營夜闌風静縠紋平小舟從此逝江海寄餘生
　　又
冬夜夜寒氷合井畫堂明月侵幃青釭明滅照悲啼青
釭挑欲盡粉淚裛還垂　未盡一尊先掩淚歌聲半帶
清悲情聲兩盡莫相違欲知腸斷處梁上暗塵飛
　　又(贈王/友道)
誰道東陽都瘦損凝然點漆精神瑤林終自隔風塵試
看披鶴氅仍是謫仙人　省可清言揮玉塵真須保器
全真風流何似道家純不應同蜀客唯愛卓文君
　　又(元刻/不載)
昨夜渡江何處宿望中疑是秦淮月明誰起笛中哀多
情玉謝女相逐過江來　雲雨未成還又散思量好事
難諧慿陵急槳兩相催想伊歸去後應似我情懷
　　蝶戀花(春/景)
花褪殘紅青杏了燕子飛時綠水人家繞枝上柳綿吹
又少天涯何處無芳草　牆裏鞦韆牆外道牆外行人
牆裏佳人笑笑漸不聞聲漸悄多情却被無情惱(飛一/作來)
　　又(佳/人)
一顆櫻桃樊素口不愛黄金只愛人長乆學畫鴉兒猶
未就眉尖已作傷春皺　撲蝶西園隨伴走花落花開
漸解相思瘦破鏡重圓人在否章臺折盡青青柳
　　又(送/春)
雨過春容清更麗只有幽人幽恨終難洗北固山前三
面水碧瓊梳擁青螺髻　一紙鄉書來萬里問我何年
真箇成歸計白首送春拚一醉東風吹破千行淚
　　又(莫春別/李公擇)
蓛蓛無風花自嚲寂莫園林柳老櫻桃過落日多情還
照座山青一點横雲破　路盡河囘千轉柁繫攬漁村
月暗孤燈火慿仗飛魂招楚些我思君處君思我
　　又(密州/上元)
燈火錢塘三五夜明月如霜照見人如畫帳底吹笙香
吐麝此般風味應無價　寂莫山城人老也擊鼓吹簫
乍入農桑社火冷燈希霜露下昏昏雪意雲垂野
　　又(密州冬夜文/安國席上作)
簾外東風交雨霰簾裡佳人笑語如鶯燕深惜今年正
月暖燈光酒色搖金盞　摻鼓漁陽撾未遍舞褪瓊釵
汗溼香羅軟今夜何人吟古怨清詩未就氷生硯
　　又(過漣水贈/趙晦之)
自古漣漪佳絶地遶郭荷花欲把吳興比倦客塵埃何
處洗真君堂下寒泉水　左海門前酤酒市夜半潮來
月下孤舟起傾葢相逢拚一醉雙鳬飛去人千里
　　又(述/懐)
雲水縈囘溪上路疉疉青山環繞溪東注月白沙汀翹
宿鷺更無一點塵來處　溪叟相看私自語底事區區
苦要為官去尊酒不空田百畝歸來分得閒中趣
　　又(離/别)
春事闌珊芳草歇客裏風光又過清明節小院黄昏人
憶別落紅處處聞啼鴂　咫尺江山分楚越目斷魂消
應是音塵絶夢破五更心欲折角聲吹落梅花月
　　又(送潘/大臨)
別酒勸君君一醉清潤潘郎又是何郎壻記取釵頭新
利市莫將分付東鄰子　囘首長安佳麗地三十年前
我是風流帥為向青樓尋舊事花枝缺處餘名字
　　又(同安生日放魚取/金光明經救魚事)
泛泛東風初破五江柳微黄萬萬千千縷佳氣鬱蔥來
繡戸當年江上生竒女　一盞壽觴誰與舉三箇明珠
膝上王文度放盡窮鱗看圉圉天公為下曼陀雨
　　又(下五調俱/元刻不載)
記得畫堂初㑹遇好夢驚囘望㫁高唐路燕子雙飛來
又去紗窗幾度春光暮　那日繡簾相見處低眼佯行
笑整香雲縷斂盡春山羞不語人前深意難輕訴
　　又
昨夜秋風來萬里月上屏幃冷透人衣袂有客抱衾愁
不寐那堪玉漏長如歲　羇舍留連歸計未夢㫁魂銷
一枕相思淚衣帶漸寛無別意新書報我添顦顇
　　又(或刻晏/同叔)
玉枕氷寒消暑氣碧簟紗厨向午朦朧睡鶯舌惺憁如
㑹意無端畫扇驚飛起　雨後初涼生水際人面桃花
的的遙相似眼看紅芳猶抱蕋樷中已結新蓮子
　　又
雨霰疎疎經潑火巷陌鞦韆猶未清明過杏子梢頭香
蕾破淡紅褪白胭脂涴　苦被多情相折挫病緒厭厭
渾似年時過遶遍迴廊還獨坐月籠雲暗重門鎖
　　又
蝶嬾鶯慵春過半花落狂風小院殘紅滿午醉未醒紅
日晩黄昏簾幙無人捲　雲鬢鬅鬆眉黛淺總是愁媒
欲訴誰消遣未信此情難繫絆楊花猶有東風管
　　荷華媚(荷/花)
霞苞霓荷碧天然地別是風流標格重重青葢下千嬌
照水好紅紅白白　每恨望明月清風夜甚低迷不語
妖邪無力終須放船兒去清香深處住看伊顔色
　　漁家傲(金陵賞心亭送王勝之龍圖/王守金陵視事一日移南郡)
千古龍蟠并虎踞從公一弔興亡處𣺌𣺌斜風吹細雨
芳草渡江南父老留公住　公駕飛車凌彩霧紅鸞驂
椉青鸞馭却訝此洲名白鷺非吾侶翻然欲下還飛去
　　又(送台守/江郎中)
送客歸來燈火盡西樓淡月涼生暈明日潮來無定凖
風未穩舟横渡口重城近　江水似知孤客恨南風為
解佳人愠莫學時流輕久困頻寄問錢塘江上須忠信
　　又
皎皎牽牛河漢女盈盈臨水無由語望㫁碧雲空日暮
無尋處夢囘芳草生春浦　鳥散餘花紛似雨汀洲蘋
老香風度明月多情來照戸但攬取清光長送人歸去
　　又(送張元唐/省親秦州)
一曲陽關情幾許知君欲向秦川去白馬皂貂留不住
囘首處孤城不見天霖霧　到日長安花似雨故關楊
柳初飛絮漸見靴刀迎夾路誰得似風流膝上王文度
　　又(贈曹/光州)
些小白鬚何用染幾人得見星星點作郡浮光雖似箭
君莫厭也應勝我三年貶　我欲自嗟還不敢向來三
郡寧非忝婚嫁事稀年冉冉知有漸千鈞重擔從頭減
　　又(元刻/不載)
臨水縱横囘晩鞚歸來轉覺情懷動梅笛煙中聞幾弄
秋陰重西山雪淡雲凝凍　美酒一盃誰與共尊前舞
雪狂歌送腰跨金魚旌斾擁將何用衹堪妝點浮生夢
　　定風波(十月九日孟亨之置酒秋香亭有拒霜獨/向君猷而開坐客喜笑以為非使君莫可)
　　　(當此花故/作是詞)
兩兩輕紅半暈腮依依獨為使君囘若道使君無此意
何為雙花不向别人開　但看低昻煙雨裏不已勸君
休訴十分盃更問尊前狂副使來歲花開時節與誰來
　　又(三月七日沙湖道中遇雨雨具先去同行/皆狼狽余獨不覺已而遂晴故作此詞)
莫聽穿林打葉聲何妨吟嘯且徐行竹杖芒鞵輕勝馬
誰怕一蓑煙雨任平生　料峭春風吹酒醒微冷山頭
斜照却相迎囘首向來瀟灑處歸去也無風雨也無晴
　　又(重陽括杜/牧之詩)
與客攜壺上翠微江涵秋影雁初飛塵世難逢開口笑
年少菊花須插滿頭歸　酩酊但酬佳節了雲嶠登臨
不用怨斜暉古往今來誰不老多少牛山何必更沾衣
　　又(感/舊)
莫怪鴛鴦繡帶長腰輕不勝舞衣裳薄倖只貪遊冶去
何處垂楊繫馬恣輕狂　花謝絮飛春又盡堪恨㫁絃
塵管伴啼妝不信歸來但自看怕見為郎顦顇却羞郎
　　又(送元/素)
千古風流阮歩兵平生遊宦愛東平千里遠來還不住
歸去空留風韻照人清　紅粉尊前深懊惱知道怎生
留得許多情記得明年花絮亂須看泛西湖是斷腸聲
　　又(元豐六年七月六日王文甫家飲/釀白酒大醉集古句作墨竹詞)
雨洗涓涓嫩葉光風吹細細綠筠香秀色亂侵書帙晩
簾巻清陰微過酒尊涼　人畫竹身肥擁腫何用先生
落筆勝蕭郎記得小軒岑寂夜廊下月和疎影上東牆
　　又(詠紅/梅)
好睡慵開莫厭遲自憐氷臉不時宜偶作小紅桃杏色
閒雅尚餘孤瘦雪霜姿　休把閒心隨物態何事酒生
微暈沁瑤肌詩老不知梅格在吟詠更看綠葉與青枝
　　又(余昔與張子野劉孝叔李公擇陳令舉楊公素/㑹於吳興時子野作六客詞其卒章盡道賢人)
　　　(聚吳分試問也應㫄有老人星凡二十五年再/過吳興而五人者皆已亡矣時張仲謀與曹子)
　　　(方劉景文蘇伯固張秉道為/坐客仲謀請作後六客詞)
月滿苕溪照夜堂五星一老鬭光芒十五年間真夢裏
何事長庚對月獨凄涼　綠鬢蒼顔同一醉還是六人
吟笑水雲鄉賓主談鋒誰得似看取曹劉今對兩蘇張
　　又(王定國歌兒曰柔奴姓宇文氏眉目娟麗善應/對家世住京師定國南遷歸余問柔廣南風土)
　　　(應是不好柔對曰此心安/處便是吾鄉因為綴詞云)
常羨人間琢玉郎天教分付點酥娘自作清歌傳皓齒
風起雪飛炎海變清涼　萬里歸來顔愈少微笑時時
猶帶嶺梅香試問嶺南應不好却道此心安處是吾鄉
　　十拍子(莫/秋)
白酒新開九醖黄花已過重陽身外儻來都似夢醉裏
無何即是鄉東坡日月長　玉粉旋烹茶乳金虀新擣
橙香強染霜髭扶翠袖莫道狂夫不解狂狂夫老更狂
　　蘇幙遮(詠選/仙圖)
暑籠晴風解愠雨後餘清暗襲衣裾潤一局選仙逃暑
困笑指尊前誰向青霄近　整金盆輪玉笋鳳駕鸞車
誰敢爭先進重五休言升最𦂳縱有碧油到了輸堂印
　　調笑令
漁父漁父江上微風細雨青蓑黄篛裳衣紅酒白魚莫
歸歸莫歸莫長笛一聲何處　歸雁歸雁飲啄江南南
㟁將飛却下盤旋塞外春來苦寒寒苦寒苦藻荇欲生
且住
　　行香子(密雲龍茶名極為甘馨宋廖正一字明畧/晩登蘇東坡之門公大竒之時黄秦眺張)
　　　(號蘇門四學士東坡待之厚毎來必令侍妾朝/雲取密雲龍家人以此知之一日又命取密雲)
　　　(龍家人謂是四學士/窺之乃廖明略也)
綺席纔終歡意猶濃酒闌時高興無窮共誇君賜初拆
臣封看分香餅黄金縷密雲龍　鬬贏一水功敵千鍾
覺涼生兩腋清風暫留紅袖少却紗籠放笙歌散庭館
静略從容
　　又(寓/意)
三入承明四至九卿問書生何辱何榮金張七葉紈綺
貂纓無汗馬事不獻賦不明經　成都卜肆寂莫君平
鄭子真巖谷躬耕寒灰炙手人重人輕除竺乾學得無
念得無名
　　又(述/懷)
清夜無塵月色如銀酒斟時須滿十分浮名浮利休苦
勞神歎隙中駒石中火夢中身　雖抱文章開口誰親
且陶陶樂盡天真幾時歸去作箇閒人對一張琴一壺
酒一溪雲
　　又(秋/興)
涼夜霜風先入梧桐渾無處囘避衰容問公何事不語
書空但一囘醉一囘病一囘慵　秋來庭下光陰如箭
似無言有意傷儂都將萬事付與千鍾任酒花白眼花
亂燭花紅
　　又(冬/思)
攜手江村梅雪飄裙情何限處處銷魂故人不見舊曲
重聞向望湖樓孤山寺湧金門　尋常行處題詩千首
繡羅衫與拂紅塵別來相憶知是何人有湖中月江邊
柳隴頭雲
　　又(過七/里灘)
一葉舟輕雙槳鴻驚水天清影湛波平魚翻藻鑑鷺點
煙汀過沙溪急霜溪冷月溪明　重重似畫曲曲如屏
算當年空老嚴陵君臣一夢今古虚名但遠山長雲山
亂曉山青
　　又(與泗守過南/山晩歸作)
北望平川野水荒灣共尋春飛歩孱顔(一作/潺湲)和風弄袖
香霧縈鬟正酒酣適人語笑白雲間　飛鴻落照相將
歸去澹娟娟玉宇清閒何人無事晏坐空山望長橋上
燈火亂使君還
　　青玉案(和賀方囘韻送伯/固歸吳中故居)
三年枕上吳中路遣黄耳隨君去若到松江呼小渡莫
驚鷗鷺四橋盡是老子經行處　輞川圖上看春莫常
記高人右丞句作箇歸期天已許春衫猶是小蠻針線
曾溼西湖雨
　　殢人嬌(王都尉席/上贈侍人)
滿院桃花盡是劉郎未見於中更一枝纖軟仙家日月
笑人間春晩濃睡起驚飛亂紅千片　密意難窺羞容
易見平白地為伊腸斷問君終日怎安排心眼須信道
司空自來見慣
　　又(贈朝/雲)
白髮蒼顔正是維摩境界空方丈散花何礙朱脣筯點
更髻鬟生采這㱔箇千生萬生只在　好事心腸著人
情態閒窗下斂雲凝黛明朝端午學糿蘭為佩尋一首
好詩要書裙帶
　　又(戲邦/直)
別駕來時滿城燈火無數向青瑣隙中偷覻元來便是
共採鸞仙侶方見了管須低聲説與　百子流蘇千枝
寶炬人間有洞房煙霧春來何事故抛人別處坐望斷
樓中遠山歸路
　　江城子(陶淵明以正月五日遊斜川臨流班坐顧/瞻南阜愛曾城之獨秀乃作斜川詩至今)
　　　(使人想見其處元豐壬戌之春余躬耕於東坡/築雪堂居之南挹四望亭之後邱西控北山之)
　　　(微泉慨然而歎此亦斜川之遊也乃作長短句/以江城子歌之○舊刻十四首攷南來飛燕北)
　　　(歸鴻是秦/淮海作刪)
夢中了了醉中醒只淵明是前生走遍人間依舊却躬
耕昨夜東坡春雨足烏鵲喜報新晴　雪堂西畔暗泉
鳴北山傾小溪横南望亭邱孤秀聳曾城都是斜川當
日境吾老矣寄餘齡
　　又(述古去餘杭為去思者作/○元刻孤竹閣送述古)
翠蛾羞黛怯人看掩霜紈淚偷彈且盡一尊収淚唱陽
關謾道帝城天樣遠天易見見君難　畫堂新搆近孤
山曲欄干為誰安飛絮落花春色屬明年欲棹小舟尋
舊事無處問水連天
　　又(湖上與張先同/賦○元刻江景)
鳳皇山下雨初晴水風清晩霞明一朶芙蕖開過尚盈
盈何處飛來雙白鷺如有意慕娉婷　忽聞江上弄哀
筆苦含情遣誰聽烟斂雲収依約是湘靈欲待曲終尋
問取人不見數峰青
　　又(獵/詞)
老夫聊發少年狂左牽黄右擎蒼錦帽貂裘千騎巻平
岡為報傾城隨太守親射虎看孫郎　酒酣胷膽尚開
張鬢微霜又何妨持節雲中何日遣馮唐㑹挽雕弓如
滿月西北望射天狼
　　又(恨/别)
天涯流落思無窮旣相逢却匆匆攜手佳人和淚折殘
紅為問東風餘幾許春縱在與誰同　隋堤三月水溶
溶背歸鴻去吳中囘望彭城清泗與淮通寄我相思千
點淚流不到楚江東
　　又(冬/景)
相逢不覺又初寒對尊前惜流年風𦂳離亭氷結淚珠
圓雪意留君君且住從此去少清歡　轉頭山下轉頭
看路漫漫玉花翻銀海光寛何處是超然知道故人相
念否攜翠袖倚朱欄
　　又(大雪有懷朱康叔使君亦知使/君之念我也作江神子以寄之)
黄昏猶是雨纖纖曉開簾欲平簷江濶天低無處認青
帘孤坐凍吟誰伴我揩病目撚衰髯　使君留客醉厭
厭水晶鹽為誰甜手把梅花東望憶陶潛雪似故人人
似雪雖可愛有人嫌
　　又(陳直方妾嵇錢塘人也丐新詞為作此錢塘人/好唱陌上花緩緩曲余嘗作數絶以紀其事矣)
玉人家在鳳皇山水雲間掩門閒門外行人立馬看弓
彎十里春風誰指似斜日映繡簾斑　多情好事與君
還憫新鰥拭餘潸明月空江香霧著雲鬟陌上花開看
盡也聞舊曲破朱顔
　　又
十年生死兩茫茫不思量自難忘千里孤墳無處話凄
涼縱使相逢應不識塵滿面鬢如霜　夜來幽夢忽還
鄉小軒窗正梳妝相顧無言惟有淚千行料得年年腸
㫁處明月夜短松岡
　　又(或刻葉夢得/或刻張元幹)
銀濤無際巻蓬瀛落霞明暮雲平曾見青鸞紫鳳下層
城二十五絃彈不盡空感慨惜離情　蒼梧烟水㫁歸
程巻霓旌為誰迎空有千行流淚寄幽貞舞罷魚龍雲
海晩千古恨入江聲
　　又
前瞻馬耳九仙山碧連天晩雲間城上高臺真箇是超
然莫使匆匆雲雨散今夜裏月嬋娟　小溪鷗鷺静聨
拳去翩翩點輕煙人事凄涼迴首便他年莫忘使君歌
笑處垂柳下矮槐前
　　又
墨雲拖雨過西樓水東流晩煙収柳外殘陽囘照動簾
鈎今夜巫山真箇好花未落酒新篘　美人微笑轉星
眸月華羞捧金甌歌扇縈風吹散一春愁試問江南諸
伴侣誰似我醉揚州
　　又(元刻/不載)
膩紅勻臉襯檀脣晚妝新暗傷春手撚花枝誰㑹兩眉
顰連理帶頭雙(原缺/)留待與箇中人　淡煙籠月繡簾
陰畫堂深夜沉沉誰道(缺/)　　繫得人心一自綠窗偷
見後便顦顇到如今
　　千秋歲(湖州暫來徐/州重陽作)
淺霜侵緑髮少仍新沐冠直縫巾横幅美人憐我老玉
手簪黄菊秋露重真珠落袖沾餘馥　座上人如玉花
映花奴肉蜂蝶亂飛相逐明年人縱健此㑹應難復須
細㸔晩來月上和銀燭
　　河滿子(湖州/作)
見説岷峨悽愴旋聞江漢澄清但覺秋來歸夢好西南
自有長城東府三人最少西山八國初平　莫負花溪
縱賞何妨藥市微行試問當壚人在否空敎是處聞名
唱著子淵新曲應須分外含情
　　祝英臺近(惜/別)
挂輕㠶飛急槳還過釣臺路酒病無聊欹枕聽鳴櫓斷
腸簇簇雲山重重煙樹囘首望孤城何處　間離阻誰
念縈損襄王何曾夢雲雨舊恨前歡心事兩無據要知
欲見無由癡心猶自倩人道一聲傳語
　　一叢花
今年春淺臘侵年氷雪破春妍東風有信無人見露微
意柳際花邊寒夜縱長孤衾易㬉鐘鼓漸清圓　朝來
初日半含山樓閣淡疎煙遊人便作尋芳計小桃杏應
已爭先衰病少情疎慵自放惟愛日高眠
　　皂羅特髻(采菱/拾翠)
采菱拾翠算似此佳名阿誰消得采菱拾翠稱使君知
客千金買采菱拾翠更羅裙滿把真珠結采菱拾翠正
髻鬟初合　真箇采菱拾翠但深憐輕拍一雙手采菱
拾翠繡衾下抱著俱香滑采菱拾翠待到京尋覓
　　洞仙歌(詠/柳)
江南臘盡早梅花開後分付新春與垂柳細腰肢自有
入格風流仍更是骨體清英雅秀　永豐坊那畔盡日
無人惟見金絲弄晴晝㫁腸是飛絮時綠葉成陰無箇
事一成消瘦又莫是東風逐君來便吹散眉間一點春
皺
　　又(僕七歲時見眉山老尼姓朱忘其名年九十餘/自言嘗隨其師入蜀主孟昶宫中一日大熱蜀)
　　　(主與花蕋夫人夜起避暑摩訶池上作一詞朱/具能記之今四十年朱已死矣人無知此詞者)
　　　(獨記其首兩句暇日尋味/豈洞仙歌令乎乃為足之)
氷肌玉骨自清涼無汗水殿風來暗香滿繡簾開一點
明月窺人人未寢欹枕釵横鬢亂　起來攜素手庭戸
無聲時見疎星渡河漢試問夜如何夜已是三更金波
淡玉繩低轉但屈指西風幾時來又不道流年暗中偷
換
　　勸金船(和元素韻自/撰腔命名)
無情流水多情客勸我如曾識盃行到手休辭却這公
道難得曲水池上小字更書年月如對茂林脩竹似永
和節　纖纖素手如霜雪笑把秋花插尊前莫怪歌聲
咽又還是輕別此去翺翔遍賞玉堂金闕欲問再來何
歲應有華髮
　　意難忘(妓舘元/刻不載)
花擁鴛房記駞肩髻小約鬢眉長輕身翻燕舞低語轉
鶯簧相見處便難忘肯親度瑤觴向夜闌歌翻郢曲帶
換韓香　別來音信難將似雲収楚峽雨散巫陽相逢
情有在不語意難量些箇事㫁人腸怎禁得恓惶待與
伊移根換葉試又何妨
　　滿江紅(董義夫名鉞自倅漕得罪歸鄱陽遇東坡/於齊安怪其豐暇自得曰吾再娶柳氏三)
　　　(日而去官吾固不戚戚而憂柳氏不能忘懷於/進退也已而欣然同憂患如處富貴吾是以益)
　　　(安焉乃令家僮歌其所作滿/江紅東坡嗟歎之次其韻)
憂喜相尋風雨過一江春綠巫峽夢至今空有亂山屏
簇何似伯鸞攜德耀簞瓢未足清歡足漸燦然光彩照
階庭生蘭玉　幽夢裏傳心曲腸㫁處慿他續文君壻
知否笑君卑辱君不見周南歌漢廣天敎夫子休喬木
便相將左手抱琴書雲間宿
　　又(寄鄂州/朱使君)
江漢西來高樓下蒲萄深碧猶自帶岷峨雲浪錦江春
色君是南山遺愛守我為劒外思歸客對此間風物豈
無情慇懃説　江表傳君休讀狂處士真堪惜空洲對
鸚鵡葦花蕭瑟獨笑書生爭底事曹公黄祖俱飄忽願
使君還賦謫仙詩追黄鶴
　　又(東武會/流盃亭)
東武南城新堤固漣漪初溢隱隱遍長林高阜卧紅堆
碧枝上殘花吹盡也與君更向江頭覓問向前猶有幾
多春三之一　官裏事何時畢風雨外無多日相將泛
曲水滿城爭出君不見蘭亭脩禊事當時座上皆豪逸
到如今脩竹滿山陰空陳迹
　　又(懷子/由作)
清潁東流愁目㫁孤㠶明滅宦遊處青山白浪萬重千
疉辜負當年林下意對床夜雨聽蕭瑟恨此生長向別
離中添華髮　一樽酒黄河側無限事從頭説相看怳
如昨許多年月衣上舊痕餘苦淚眉間喜氣添黄色便
與君池上覓殘春花如雪
　　又(正月十三日送/姜安國還朝)
天豈無情天也解多情留客春向暖朝來底事尚飄輕
雪君過春來紆組綬我應歸去躭泉石恐異時盃酒忽
相思雲山隔　浮世事俱難必人縱健頭應白何辭更
一醉此歡難覓欲向佳人訴離恨淚珠先已凝雙睫但
莫追新燕却來時音書絶
　　滿庭芳(元豐七年四月一日余將自黄移汝留別/雪堂鄰里二三君子㑹李仲覽自江東來)
　　　(別遂書以遺之舊刻七首/攷北苑龍團是淮海作刪)
歸去來兮吾歸何處萬里家在岷峨百年強半來日苦
無多坐見黄州載閏兒童盡楚語吳歌山中友雞豚社
飲相勸老東坡　云何當遠去人生底事來往如梭待
閒看秋風洛水清波好在堂前細柳應念我莫剪柔柯
仍傳語江南父老時與㬠漁蓑
　　又(余居黄五年將赴臨汝作滿庭芳一篇以別/黄人既至南都䝉恩放歸陽羨復作一篇)
歸去來兮清溪無底上有千仞嵯峨畫橋西畔天遠夕
陽多老去君恩未報空囘首彈鋏悲歌船頭轉長風萬
里歸馬駐平坡　無何何處是銀潢盡處天女停梭問
人間何事久戲風波顧問同來稺子應爛汝腰下長柯
青衫破羣仙笑我千縷挂煙簑
　　又(佳/人)
香靉雕盤寒生氷筯畫堂別是風光主人情重開宴出
紅妝膩玉圓搓素頸藕絲嫩新織仙裳雙歌罷虛櫩轉
月餘韻尚悠颺　人間何處有司空見慣應謂尋常坐
中有狂客惱亂愁腸報道金釵墜也十指露春笋纖長
親曾見全勝宋玉想像賦高唐
　　又(或注/警悟)
蝸角虚名蠅頭微利算來著甚乾忙事皆前定誰弱又
誰強且趂閒身未老儘放我些子疎狂百年裏渾敎是
醉三萬六千場　思量能幾許憂愁風雨一半相妨又
何須抵死説短論長幸對清風皓月苔茵展雲幙高張
江南好千鍾美酒一曲滿庭芳
　　又(有王長官者棄官三十三年黄人謂/之王先生因送陳慥來過余因賦)
三十三年今誰存者算只君與長江凜然蒼檜霜榦苦
難雙聞道司州古縣雲溪上竹塢松窗江南岸不因送
子寧肯過吾邦　樅樅疎雨過風林舞破煙葢雲幢願
持此邀君一飲空缸居士先生老矣真夢裏相對殘釭
歌舞㫁行人未起船鼓已逄逄
　　又(余年十七始與劉仲逹往來於眉山今年四十/九相逢於泗上洛水淺凍久留郡中晦日同遊)
　　　(南山話舊感/歎因作此詞)
三十三年漂流江海萬里煙浪雲㠶故人驚怪顦顇老
青衫我自疎狂異趣君何事奔走塵凡流年盡窮途坐
守船尾凍相銜　巉巉淮浦外層樓翠壁古寺空嵓歩
攜手林間笑挽纖纖莫上孤峯盡處縈望眼雲水相攙
家何在因君問我歸歩遶松杉
　　水調歌頭(快哉/亭作)
落日繡簾捲亭下水連空知君為我新作窗戸溼青紅
長記平山堂上欹枕江南煙雨杳杳沒孤鴻認得醉翁
語山色有無中　一千頃都鏡淨倒碧峰忽然浪起掀
舞一葉白頭翁堪笑蘭臺公子未解莊生天籟剛道有
雌雄一點浩然氣千里快哉風
　　又(余去歲在東武作水調歌頭以寄子由今年子/由相從彭城百餘日過中秋而去作曲以別余)
　　　(以其語過悲乃為和之其意以不早/退為戒以退而相從之樂為慰云耳)
安石在東海從事鬢驚秋中年親友難別絲竹緩離愁
一旦功成名遂凖擬東還海道扶病入西州雅志因軒
冕遺恨寄滄洲　歲云莫須早計要褐裘故鄉歸去千
里佳處輙遲留我醉歌時君和醉倒須君扶我惟酒可
忘憂一任劉𤣥德相對臥高樓
　　又(丙辰中秋歡飲逹旦大/醉作此篇兼懐子由)
明月幾時有把酒問青天不知天上宫闕今夕是何年
我欲乘風歸去又恐瓊樓玉宇高處不勝寒起舞弄清
影何似在人間　轉朱閣低綺戸照無眠不應有恨何
事長向別時圓人有悲歡離合月有陰晴圓缺此事古
難全但願人長乆千里共嬋娟
　　又(歐陽文忠公嘗問余琴詩何者最善畣以退之/穎師琴詩最善公曰此詩最竒麗然非聽琴乃)
　　　(聽琵琶也余深然之建安章質夫家善琵琶者/乞為歌詞余久不作特取退之詞稍加櫽括使)
　　　(就聲律/以遺之)
昵昵兒女語燈火夜微明恩寃爾汝來去彈指淚和聲
忽變軒昻勇士一鼓填然作氣千里不留行囘首莫雲
遠飛絮攪青冥　衆禽裏真彩鳳獨不鳴躋攀寸歩千
險一落百尋輕煩子指間風雨置我腸中氷炭起坐不
能平推手從歸去無淚與君傾
　　又(子由徐州/中秋作)
離別一何久七度過中秋去年東武今夕明月不勝愁
豈意彭城山下同泛清河古汴船上載涼州鼓吹助清
賞鴻雁起汀洲　坐中客翠羽被紫綺裘素娥無賴西
去曾不為人留今夜清尊對客明夜孤㠶水驛依舊照
離憂但恐同王粲相對永登樓
　　雨中花慢(初至密州以旱蝗齋素者累月方春牡/丹盛開不獲一賞至九月忽開千葉一)
　　　(朶雨中為/置酒作)
今歲花時深院盡日東風蕩漾茶煙但有綠苔芳草柳
絮榆錢聞道城西長廊古寺甲第名園有國豔帶酒天
香染袂為我留連　清明過了殘紅無處對此淚灑尊
前秋向晩一枝何事向我依然高㑹聊追短景清啇不
假餘妍不如留取十分春態付與明年
　　又(元刻/逸)
䆳院重簾何處惹得多情愁對風光睡起酒闌花謝蝶
亂蜂忙今夜何人吹笙北嶺待月西廂空悵望處一株
紅杏斜倚低牆　羞顔易變傍人先覺到處被著猜防
誰信道㱔兒恩愛無限凄涼好事若無間阻幽歡却是
尋常一般滋味就中香美除是偷嘗
　　又(元刻/逸)
嫩臉羞蛾因甚化作行雲却返巫陽但有寒燈孤枕皓
月空牀長記當初乍諧雲雨便學鸞皇又豈料正好三
春桃李一夜風霜　丹青畫無言無笑看了謾結愁腸
襟袖上猶存殘黛漸減餘香一自醉中忘了奈何酒後
思量算應負你枕前珠涙萬㸃千行
　　八聲甘州(寄參/寥子)
有情風萬里巻潮來無情送潮歸問錢塘江上西興浦
口幾度斜暉不用思量今古俯仰昔人非誰似東坡老
白首忘機　記取西湖西畔正算山好處空翠煙霏算
詩人相得如我與君稀約他年東還海道願謝公雅志
莫相違西州路不應囘首為我沾衣
　　醉蓬萊(重九上/君猷)
笑勞生一夢羇旅三年又還重九華髮蕭蕭對荒園搔
首賴有多情好飲無事似古人賢守歲歲登高年年落
帽物華依舊　此㑹應須爛醉仍把紫菊茱茰細看重
嗅搖落霜風有手栽雙柳來歲今朝為我西顧酹羽觴
江口㑹與州人飲公遺愛一江醇酎
　　三部樂(情/景)
美人如月乍見掩暮雲更增妍絶算應無恨安用陰晴
圓缺嬌甚空只成愁待下床又嬾未語先咽數日不來
落盡一庭紅葉　今朝置酒強起問為誰減動一分香
雪何事散花却病維摩無疾却低眉慘然不畣唱金縷
一聲怨切堪折便折且惜取少年花發
　　念奴嬌(赤壁/懷古)
大江東去浪淘盡千古風流人物故壘西邊人道是三
國周郎赤壁亂石穿空驚濤拍㟁捲起千堆雪江山如
畫一時多少豪傑　遙想公瑾當年小喬初嫁了雄姿
英發羽扇綸巾談笑間強虜灰飛煙滅故國神遊多情
應笑我早生華髪人間如夢一尊還酧江月
　　又(中/秋)
慿高眺遠見長空萬里雲無留迹桂魄飛來光射處冷
浸一天秋碧玉宇瓊樓乘鸞來去人在清涼國江山如
畫望中煙樹歷歷　我醉拍手狂歌舉盃邀月對影成
三客起舞徘徊風露下今夕不知何夕便欲乘風翻然
歸去何用騎鵬翼水晶宫裏一聲吹斷横笛
　　水龍吟(昔謝自然欲過海求師蓬萊至海中或謂/自然蓬萊隔弱水三十萬里不可到天台)
　　　(有司馬子微身居赤城名在絳闕可往從之自/然乃還受道於子微白日仙去子㣲著坐忘論)
　　　(七篇樞一篇年百餘將終謂弟子曰吾居玉霄/峰東望蓬萊嘗有真靈降焉今為東海青童君)
　　　(所召乃蟬脱而去其後李太白作大鵬賦云嘗/見子㣲於江陵謂余有仙風道骨可與神遊八)
　　　(極之表元豐七年冬予過臨淮而湛然先生梁/公在焉童顔清徹如二三十許人然人亦有自)
　　　(少見之者善吹鐵笛嘹然有穿雲烈石之聲乃/作水龍吟一首記子微太白之事倚其聲而歌)
　　　(之/)
古來雲海茫茫蓬山絳闕知何處人間自有赤城居士
龍蟠鳳舉清淨無為坐忘遺照八篇竒語向玉霄東望
蓬萊晻靄有雲駕驂風馭　行盡九州四海笑紛紛落
花飛絮臨江一見謫仙風采無言心許八表神遊浩然
相對酒酣箕踞待垂天賦就騎鯨路穩約相將去
　　又(嶺南大守閭邱公顯致仕居姑蘇東坡每過必/留連嘗言過姑蘇不遊虎邱不謁閭邱乃二欠)
　　　(事其重之如此一日出其後房佐酒有懿卿者/甚有才色善吹笛因作水龍吟贈之○一云贈)
　　　(趙晦之吹/笛侍兒)
楚山脩竹如雲異材秀出千林表龍鬚半剪鳳膺微漲
玉肌勻繞木落淮南雨晴雲夢月明風裊自中郎不見
桓伊去後知辜負秋多少　聞道嶺南太守後堂深緑
珠嬌小綺窗學弄梁州初遍霓裳未了嚼徵含宫泛商
流羽一聲雲杪為使君洗盡蠻風瘴雨作霜天曉
　　又(次韻章質/夫楊花詞)
似花還似非花也無人惜從教墜抛街傍路思量却是
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起　不恨此花飛盡恨西園落
紅難綴曉來雨過遺蹤何在一池萍碎春色三分二分
塵土一分流水細看來不是楊花點點是離人淚
　　又(閭邱大夫孝直公顯嘗守黄州作棲霞樓為郡/中勝絶元豐五年予謫居於黄正月十七日夢)
　　　(扁舟渡江中流囘望樓中歌樂雜作舟中人言/公顯方㑹客也覺而異之乃作此詞公顯時已)
　　　(致仕在/蘇州)
小舟横截春江臥看翠壁紅樓起雲間笑語使君高㑹
佳人半醉危柱哀絃豔歌餘響遶雲縈水念故人老大
風流未減獨囘首煙波裏　推枕惘然不見但空江月
明千里五湖聞道扁舟歸去仍攜西子雲夢南州武昌
南㟁昔遊應記料多情夢裏端來見我也參差是
　　又(元刻/不載)
小溝東接長江柳堤葦㟁連雲際煙村瀟灑人間一閧
漁樵早市永晝端居寸陰虚度了成何事但絲蓴玉藕
珠秔錦鯉相留戀又經歲　因念浮邱舊侶慣瑤池羽
觴沉醉青鸞歌舞銖衣搖曵壺中天地飄墮人間歩虚
聲㫁露寒風細抱素琴獨向銀蟾影裏此懐難寄
　　又(詠雁○元/刻不載)
露寒煙冷蒹葭老天外征鴻寥唳銀河秋晩長門燈悄
一聲初至應念瀟湘㟁遙人静水多菰米望極平田徘
徊欲下依前被風驚起　須信衡陽萬里有誰家錦書
遙寄萬里雲外斜行横陣纔疎又綴仙掌月明石頭城
下影搖寒水念征衣未搗佳人拂杵有盈盈淚
　　歸朝歡(舊刻歸朝歌○公嘗有詩與蘇伯固其序/曰昔有九江與蘇伯固唱和其略曰我夢)
　　　(扁舟浮震澤雪浪横江千頃白覺來滿眼是廬/山倚天無數開青壁葢實夢也然公詩復云扁)
　　　(舟震澤定何時滿/眼廬山覺又非)
我夢扁舟浮震澤雪浪搖空千頃白覺來滿眼是廬山
倚天無數開青壁此生長接淅與君同是江南客夢中
遊覺來清賞同作飛梭擲　明日西風還挂席唱我新
詞淚沾臆靈均去後楚山空澧陽蘭芷無顔色君才如
夢得武陵更在西南極竹枝詞莫搖新唱誰謂古今隔
　　永遇樂(寄孫/巨源)
長憶別時景疎樓下明月如水美酒清歌留連不住月
隨人千里別來三度孤光又滿冷落共誰同醉捲珠簾
凄然顧影共伊到明無寐　今朝有客來從淮上能道
使君深意慿仗清淮分明到海中有相思淚而今何在
西垣清禁夜永雲華侵被此時看迴廊曉月也應暗記
　　又(夜宿燕子樓夢眄眄因作此詞/一云徐州夢覺北登燕子樓作)
明月如霜好風如水清景無限曲港跳魚圓荷瀉露寂
莫無人見沈沈三鼓飄然一葉黯黯夢雲驚㫁夜茫茫
重尋無覓處覺來小園行遍　天涯倦客山中歸路望
㫁故園心眼燕子樓空佳人何在空鎖樓中燕古今如
夢何曾夢覺但有舊歡新怨異時對南樓夜景為余浩
歎
　　又(眺望○時/刻不載)
天末山横半空簫鼓樓觀高起指點裁成東風滿院總
是新桃李綸巾羽扇一尊飲罷目送㫁鴻千里攬清歌
餘音不㫁縹緲尚縈流水　年來自笑無情何事猶有
多情遺思綠鬢朱顔匆匆拚了却記花前醉明年春到
重尋幽夢應在亂鶯聲裏拍䦨干斜陽轉處有誰共倚
　　無愁可解(國士范日新作越調解愁雒陽劉九伯/壽聞而悦之戲作俚語之詩天下傳詠)
　　　(以謂幾於逹者龍邱子猶笑之此雖免乎愁猶/有所解也者夫遊於自然而託於不得已人樂)
　　　(亦樂人愁亦愁彼且惡乎解/哉乃反其詞作無愁可解)
光景百年看便一世生來不識愁味問愁何處來更開
解箇甚底萬事從來風過耳何用不著心裏你喚做展
却眉便是逹者也則恐未　此理夲不通言何曾道歡
遊勝如名利道則渾是錯不道如何即是這裏元無我
與你甚喚做物情之外若須待醉了方開解時問無酒
怎生醉
　　沁園春
孤館燈青野店雞號旅枕夢殘漸月華収練晨霜耿耿
雲山摛錦朝露漙漙世路無窮勞生有限似此區區長
鮮歡微吟罷凭征鞍無語往事千端　當時共客長安
似二陸初來俱少年有筆頭千字胷中萬巻致君堯舜
此事何難用舍由時行藏在我袖手何妨閒處看身長
健但優游卒歲且鬬尊前
　　賀新郎(余倅杭日府僚湖中高㑹羣妓畢集惟秀/蘭不來營將督之再三乃來僕問其故畣)
　　　(曰沐浴倦臥忽有扣門聲急起詢之乃營將催/督也整妝趨命不覺稍遲時府僚有屬意於蘭)
　　　(者見其不來恚恨不已云必有私事秀蘭含淚/力辯而僕亦從旁冷語陰為之解府僚終不釋)
　　　(然也適榴花開盛秀蘭以一枝藉手獻座中府/僚愈怒責其不恭秀蘭進退無遽但低首垂淚)
　　　(而已僕乃作一曲名賀新郎令秀蘭歌/以侑觴聲容妙絶府僚大悦劇飲而罷)
乳燕飛華屋悄無人桐陰轉午晩涼新浴手弄生綃白
團扇扇手一時似玉漸困倚孤眠清熟簾外誰來推繡
戸枉教人夢㫁瑤臺曲又却是風敲竹　石榴半吐紅
巾蹙待浮花浪蕋都盡伴君幽獨穠豔一枝細看取芳
心千重似束又恐被秋風驚綠若待得君來向此花前
對酒不忍觸共粉淚兩蔌蔌
　　稍遍(陶淵明賦歸去來有其詞而無其聲余治東/坡築雪堂於上人皆笑其陋獨鄱陽董毅夫)
　　　(過而悦之有卜隣之意乃取歸去來詞稍加􁃴/括使就聲律以遺毅夫使家僮歌之時相從於)
　　　(東坡釋耒而和之扣牛/角而為之節不亦樂乎)
為米折腰因酒棄家口體交相累歸去來誰不遣君歸
覺從前皆非今是露未晞征夫指予歸路門前笑語喧
童稚嗟舊菊都荒新松暗老吾年今已如此但小窗容
膝閉柴扉策杖看孤雲暮鴻飛雲出無心鳥倦知還夲
非有意　噫歸去來兮我今忘我兼忘世親戚無浪語
琴書中有真味歩翠麓﨑嶇泛溪窈窕涓涓暗谷流春
水觀草木欣榮幽人自感吾生行且休矣念寓形宇内
復幾時不自覺皇皇欲何之委吾心去留誰計神仙知
在何處富貴非吾願但知臨水登山嘯詠自引壺觴自
醉此生天命更何疑且乘流遇坎還止(其詞葢世所謂/般瞻之稍遍也)
(般瞻龜兹語也華言為五聲葢羽聲也於五音之次為/第五今世作般渉誤矣稍遍三疉每疉加促字當為稍)
(讀去聲世作哨/或作涉皆非是)
　　又(春/詞)
睡起畫堂銀蒜押簾珠幙雲垂地初雨歇洗出碧羅天
正溶溶養花天氣一霎㬉風迴芳草榮光浮動巻皺銀
塘水方杏靨勺酥花鬚吐繡園林翠紅排比見乳燕捎
蝶過繁枝忽一綫爐香逐遊絲晝永人間獨立斜陽晩
來情味　便乗興㩦將佳麗深入芳菲裏撥胡琴語輕
攏慢撚總伶俐看𦂳約羅裙急趣檀板霓裳入破驚鴻
起顰月臨眉醉霞横臉歌聲悠揚雲際任滿頭紅雨落
花飛墜漸鳷鵲樓西玉蟾低尚徘徊未盡歡意君看今
古悠悠浮幻人間世這些百歲光陰幾日三萬六千而
已醉鄉路穩不妨行但人生要適情耳
　　戚氏(此詞詳叙穆天子西王母事世不知所謂遂/謂非東坡作李端叔跋云東坡在山中燕席)
　　　(間有歌戚氏調者坐客言調美而詞不典以請/于公公方觀山海經卽叙其事為題使妓再歌)
　　　(之隨其聲填寫歌竟篇/就纔點定五六字而己)
玉龜山東皇靈嫓統羣仙絳闕岧嶤翠房深迥倚霏煙
幽閒志蕭然金城千里鎖嬋娟當時穆滿巡狩翠華曾
到海西邊風露明霽鯨波極目勢浮輿葢方圓正迢迢
麗日𤣥圃清寂瓊草芊綿　爭解繡勒香韉鸞輅駐蹕
八馬戲芝田瑤池近畫樓隱隱翠鳥翩翩肆華筵(缺/)間
作管鳴絃宛若帝所鈞天稚頭皓齒綠髮方瞳圓極恬
淡高妍　盡倒瓊壺酒獻金鼎藥固大椿年縹緲飛瓊
妙舞命雙成奏曲醉留連雲璈韻響瀉寒泉浩歌暢飲
斜月低河漢漸漸倚霞天際紅深淺動歸思迴兮塵寰
爛熳遊玉輦東還杏花風數里響鳴鞭望長安路依稀
柳色翠點春妍
　
　
　東坡詞
