#+TITLE: 道鄉集-宋-鄒浩
#+DATE: 2018-05-12 10:19:19
#+SOURCE: github.com/kanripo/KR4d0112 master d5cf6bb6                
欽定四庫全書　　　　集部三
　道鄉集　　　　　　　别集類二(宋/)
　　提要
　　　　(臣/)等謹案道鄉集四十巻宋鄒浩撰浩字志
　　　　完常州晉陵人元豐五年進士官至直龍圖
　　　　閣贈寶文閣學士諡曰忠事跡具宋史本傳
　　　　此集乃其子柄栩所輯凡詩十四巻文二十
　　　　六巻李綱嘗為之序此本失載東都事畧載
　　　　浩集三十巻疑此亦後人所分也浩於元符
　　　　二年以上疏諫立劉后編管新州當時已焚
　　　　燬其稿徽宗初蔡京重理浩罪求其疏不得
　　　　乃偽作浩疏宣示之今集中具載原疏盖自
　　　　徽宗實録浩傳中採出者又集載疏共四首
　　　　而李燾長編内尚有元符元年論執政大臣
　　　　不和一疏不見集中又論章惇凡四疏集亦
　　　　祗載其三而髙俅轉官一制乃存而不刪盖
　　　　編類之時蒐采未備去取亦未盡當也柄等
　　　　鏤板宋末已燬明成化間其裔孫鄒量始得
　　　　内閣抄本萬厯中錢塘令鄒忠允亦浩之裔
　　　　乃再刋行之王士禎居易録稱其古詩似白
　　　　居易律詩似葉夢得又稱其受學程門而特
　　　　嗜禪理詩文多宗門語其括蒼易傳序服膺
　　　　荆舒之學亦駁而不醇夫浩之大節可謂不
　　　　愧師門矣語言文字小小異同未足為累盖
　　　　所學在此不在彼也以是吹求是亦不揣其
　　　　本矣乾隆四十三年四月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　道鄉集巻一　　　　　　宋　鄒浩　撰
　　古賦
　　　憤古賦(并序/)
　　余讀離騷見屈平以忠不容而卒葬於魚龍之腹
　　也憤然傷之故爲此賦
嗚呼屈平之忠曷不足以悟懐襄兮荐困乎䜛口之嗷
嗷流落江湖不堪其憔悴兮曾舊履不貶損乎一毫憤
懣中溢不可遏以復為無物兮操觚進牘遂大肆乎離
騷愽萬殊之動植而擇以比興兮匪故角勝負而為此
忉忉或超然曠蕩乎四方上下之表若無以取信兮要
其心之所存則惟兾君之我交後世有志之士覽斯文
而想風采兮猶慨然永歎又繼之號咷以此較彼輕重
固有在兮如之何不從彭咸而投波濤人孰不有一死
兮或重逾㤗山或輕愧鴻毛惟平之死於忠兮使來者
自悔其貪叨歴上古以稽君臣之盛兮邈鮮儷乎重華
之朝稷契臯䕫更相汲引以比肩於巖廊之上兮北之
幽州南之崇山不聞流鯁直而放英豪聚精㑹神如一
人兮成功獨巍巍乎其髙夫何世而不生靳尚兮其消
其長係人君之孰褒以唐太宗之賢卓犖近代兮於鄭
公之既沒也停昏仆碑且不念其勤勞况夲非其擬重
以難明易聼之說兮宜其君臣之盛亘千祀而一遭幸
大明之燭無疆兮間不能以容刀戒百錬之剛化而繞
指兮雖至陋也願初終乎所操
　　　四栢賦(并序/)
　　廣陵學官㕔嘗為夫子廟今所居之堂即其殿
　　也庭植四栢皆凛凛合抱愛之而賦云
瞻廣陵之寂歴兮直髙堂之峥嶸薙蔓草以如拭兮偉
四柏之亭亭葉委盖以固覆兮幹聳崒以上征根盤薄
而石老兮皮皴皵以龍驚儼相揖以成列兮何意氣之
不可凌豈商山逸叟見邀於子房兮将以翼儲君而經
營抑匡廬勝友自得於蓮社兮方且傲當世而潔清想
昔日之巍然廣殿兮對先聖以交榮如子路曾晳冉有
公西華之侍坐兮垂紳端拱各控其素志之誠嗚呼余
徳至陋繆膺教職獲與栢而相植如親炙夫盛徳講習
之餘将迎之隙既弗嗜於盃盤又兼忘於射奕必徃來
栢隂吟哦其側綿日月以居多豁聪明而有得其朝暮
也藹瑞露以𡨕𡨕駐歸雲而凝碧其四時也謝羣芳之
爭妍憇薫風而暑釋篩蟾光之十分封雪霜而玉皪若
乃瓊花兮一本芍藥兮千畦蕙蘭馥郁乎亭檻錦綺焜
煌乎塗泥上由刺史爰逮黔黎咸擇地而置酒紛踵繼
以車馳曾此栢之不顧兮其青青固自若也豈以此自
少而遂衰及夫時運遄徃木帝無為驟雨滂沱以滌蕩
狂飈奔騰而折摧昔蕃鮮兮何在今寂寞兮空枝使當
年之好事慘搔首以興悲獨此柏之不變兮其青青固
自若也亦豈以此自多而增竒嗚呼柏之所以為栢兮
其常徳若兹僕幸得之而深兮勝老馬以為師允蹈賢
聖所期於學者死而後已兮肯以窮達異其毫釐庶幾
無愧乎栢之常徳兮不為君子之棄而小人之歸
　　古詩
　　　秋蠅
秋風快如刀着木木欲折蕃鮮轉凄凄入眼無一恱青
蠅獨何為飛鳴猶未滅造化本無私爾生亦偶竊念方
三伏中日車午停轍下照人世間何異紅爐熱勁鳥倦
戢翼獰獸喘吐舌惟人於此時體懈劇疲薾虚堂幸可
逃枕簟隨意設好睡邊韶同素嬾稽康埒更此值清涼
酣寝謂湏決雙睫才欲交汗膚遭爾齧營營不絶聲宛
類䜛口呐使我寝不安欲息還復挈况如一簞貧未能
萬錢歠園蔬薦脫粟杯盤殊滅裂雙筯才欲拈咀嚼遭
爾餮適從何處來食飲汙修潔使我味不甘欲嚥還復
噎敺除付疲兵祗足增跛蹩宜哉孫權彈為爾情激切
期望秋風回一掃無餘孽偶此延朝昏勿謂風不烈氣
候侵凝凛龍蛇且藏穴爾形大豆然豈能堅如鐡
　　　書徐仲車先生詩集後
古人徃矣名空存爾來冠帶誰其倫語言淵騫行跖蹻
俯仰不愧何繽紛先生道義完且潔去彼取此非今人
事親不但綵衣戯刻木省定長悲辛抛官却掃醉經史
胸中寜復留纎塵履穿袍敝突不墨辭幣與粟甘清貧
自從秀髪到白首造次於是如一晨當知有昊憫澆散
先生故出援斯民嗟余禀賦雖不敏管窺偶幸知所因
講聞先生亦已乆云為輙以書諸紳朅來廣陵兩閲嵗
所得比舊尤加親此編雅什數百計覃思成誦驚余神
恍如聼樂周太廟黄鍾大吕皦且純又如典瑞出圭璧
璀璨滿目非玞珉偉哉固足信萬一髣髴相見容彬彬
吾皇圖治急遺逸空谷相望推蒲輪先生髙卧焉得遂
細扎匪日頒嚴闉奈何韁鎖脫無計灑掃猶阻致此身
願言師法不少懈庶幾有立逃湮淪
　　　送李光道承事罷髙郵酒官
豫章拂青𡨕宻䕃覆百畆初由拱把微封植嵗月乆大
厦捜棟梁匠者終見偶甘井如車輪千尋徹坤厚畚鍤
非一朝致力自培塿河流涸生塵源源獨清瀏李子素
綺紈操約世莫誘字畫尤勁竒徃往過虞栁當其求帖
時髣髴昔人嘔吾惟蜩翼知豈暇䘏衆口願言舉斯心
夙昔仁義藪甘井與豫章勿使擅所有
　　　送樓謙中赴江州徳化主簿
憶昨隨侍逰鄞川窮探欲上蒼崖顛崢嶸古寺忽邂逅
眸子顧我驚瞭然子時苫凷慘無意揮麈豈暇論幽𤣥
星離雨散已五載誰謂此地方周旋胸中突兀富經史
欬唾落紙珠璣圓明明君王正側席何事版籍從拘攣
匡廬勝槩半境内足以寄傲追前賢穿雲潄澗徧所歴
妙句流落人間傳却來隐几北忩下博山深炷沉香煙
細觀身世䆒竟處何者當好何當捐紛紛萬事付一笑
聊復爾耳姑隨緣吁嗟二輪挽莫住願子於此同勉旃
　　　贈茅山范道人
道人夲是紅塵客曾把錐刀閙胸臆一朝矯首㸔𡨕鴻
棄子捐妻人莫測三茅峰北華陽南凌亂烟霞閟殊特
築庵寄傲知幾年但見日月忙如織饑飡落英飲沆瀣
策杖溪雲隨降陟蟾輝倒射松風寒長嘯一聲山欲闢
飄然行止信自由或到人間躡人迹朱門甕牖初不分
遇酒輙傾論斗石有時巧發驚四筵季主猶慚多失策
紛紛流俗爭稱竒豈識道人真所適茅君仙去空遺蹤
髙行三千當自積琴閒棊罷幸相過却恐鸞飛無處覔
　　　送宋司理赴吏部
古木暗長堤清漣漲輕縠南風䀨烏檣動子歸興速今
日共一樽明朝各川陸我心乆已灰慘愴輙眉蹙鮑叔
實我知嵇康亦子熟少年挺竒姿綺麗誘莫逐抑首掾
雄藩哀矜見推鞫季文毎三思石慶懼譴戮多事如不
勝投刀斯中族重華雖前旒踈逖無隠伏雜遝登俊良
能官真棫樸行㸔萬里塗追電恣騰蹴赫赫繼家聲勿
忘勤聖讀
　　　登召伯斗野亭用孫莘老韵寄秀老參寥
廣陵最佳處堂與南山平慨然寄逺矚溷濁為冰清冷
官從無徒猶阻窺朱甍矧兹斗野構名實乆已傾距我
逾一舍何由偕友生王事有邂逅川途假新城登亭若
為慰饑渇甘大烹蓮花襲襟裾雙鶴唳且行一笑發深
省坐見星斗明回首莫逆交物外正采榮
　　　寄樓謙中
三年客揚州鄙吝誰與晤美人海上來青眼獨余顧荒
涼吊遺蹤毎毎參杖屨敗意無俗物欣快平生遇陶丘
今杜門習嬾殆成痼麈尾掛壁間琴書自朝暮匡山正
倚天枕潄實幽趣清壮增茟力重規謫仙句相望越千
里欵段不獲驅何當繼疇昔把手論情素惟有月下桐
秋聲已如故
　　　效十二屬體
區區鼯䑕技不優鼓刀要使無全牛力探虎穴必有獲
縱如兎窟焉能謀好龍既乆乃龍至畫蛇添足豈蛇侔
驄馬御史風烈在痩羊博士聲名流棘端猶作刻猴用
寳鼎忽患烹雞求相狗他年㑹見賞牧豕海上非吾憂
　　　感年
一世三十年我今二十九昔人當此時事業已不朽顔
淵語心齋瞠若夫子後著録盈三千獨居四科首荀彧
王佐才智畧子房偶脫身作謀主談笑觧紛糾元賔與
習之二李相左右復命索𤣥微詞章配韓栁夙成更超
倫初不愧黄耉項槖實可師仲尼安敢友孔融登龍門
元禮接彌厚叔度千頃波能使荀淑忸陳蕃置一室誓
滌天下垢賈誼入朝廷號咷動明后陸機文賦成見者
咸歛手禰衡孰比俊帝室宜見受李賀錦囊中佳句敵
瓊玖相望編簡上灼灼列星斗而我獨何人擬之一無
有追維故時事浹背汗如瀏窮年坐井底曾不辨虀臼
多岐既亡羊畫虎欲類狗狂瀾儻不廻何以刷兹醜吁
嗟嵗律逝易於屈伸肘分隂所當惜來者勿復茍譬彼
力田子耘耡肯鹵莽所期嘉苗成不使亂於莠血氣况
方剛龍鍾未為叟髙名非我心沒齒庶無咎
　　　菏澤(探得梅字/)
㴞天洚水非凡災平地洶洶生風雷帝堯哀民作魚鼈
咨禹平之時懋哉未暇雍容堂陛上和羮以爾為鹽梅
禹知休戚係予手汲汲豈獲憐嬰孩疏鑿髙低捐四海
校量勢力天湏回爾時菏澤次第及導引一股從東來
就中不獨豫州利八荒頼以川原開農桑處處酬願欲
鳥獸蹄跡還蓬萊此澤雖微與有力掲之載籍懸星魁
禹歸天上已萬祀遺利猶今分九垓帝里虎士不知數
朝昏待哺張其顋轉輸粟布自東部浹日何啻浮千桅始
知寸膠無足用安危湏仗經綸才君不見黄河泛濫金
堤摧縻費皇家幾億財華衣肉食皆妙選年年議論喧
中䑓
　　　陶丘(得傍字/)
山河融結皆竒状此丘之形誰與剏一成為敦再為陶
二帝昌時已詢訪至今禹貢名字存氣勢仍容菏澤傍
普天率土此其中雜遝舟車來四向分茅開國南面尊
屢致千金謝齊相爾來日月幾春冬興廢相尋人物上
紛紛萬事已塵埃此丘迤邐初無恙平生苦死嗜登臨
准擬携笻事踈放冷雲寒日滿荆榛蕞爾令人重悽愴
㑹湏東走㤗山顛縱目乾坤更何障
　　　黙坐有感
後悔寧可追稱誤豈容數試觀古來人何以為先覺一
日三省躬此事在力學年光捷霜蹄我心羞齷齪
　　　次韻羅正之提刑見寄
天邊故人贈明月恍惚如臨滄海濶幾年麈尾阻清談
一日中腸寛百結鍾君骨朽誰能琴流水髙山猶到今
平生宫徴愧伯牙邂逅夫子還知心相期端欲追前古
諸事斯言逃責數青雲窮達豈須論廊廟由來齊子午
(子午乃谷名隠/者所居見杜詩)
　　　王景亮携晁無咎清美堂記來求詩為賦此一篇
先生不出二十年幅巾種樹老盧泉盧泉水木清且妍
築堂流水茂樹間晁侯作記筆如椽畵欄素壁青瑶鎸
明珠白璧光射天先生矜詫喜欲顛春歸野岸緑漪漣
青山東缺如㫁環雪消風軟山蒼然杏梢紅破臙脂寒
先生醉狂夢思山自駕草車束塵編上堂讀書門畫闗
金徽朱絲弄猗蘭相思古人太古前若非豪士魯仲連
即是幽人梁伯鸞先生好學老益堅少時不信功名慳
青衫屢補履決穿晚知有命絶可憐歸來自買汶上田
䆉稏香露凝秋殷只知留客有酒錢肯問釡粥寒韲酸
拖金曳繡巻曉班何似布褐暖且寛先生所願一何亷
貴人孰與先生賢朱門銅臭㕑肉膻夜䦨白月照管絃
美人一笑夭桃燃安知賢達死丘園正恐後世終無傳
此意已輸先生先我今欲歸無由緣蕙帳依約聞清猨
何時相從一醉眠棃花楊栁傍禁煙曾㸃浴沂春衣單
徳公渡沔應已還山中桂枝聊攀援
　　　三朡亭
結構安在哉荒涼但郊藪無言對斜陽廬兒亦搔首唯
餘舊時春年年暗榆栁棄置勿復論興衰古來有
　　　成陽
茅茨土階不圖好想見㳺宫滋草草有時警蹕從天來
誶語應無路傍老可封之民紛萬邦豈獨兹城知所保
榖林南畔今如何煙草茫茫車馬道
　　　范蠡塚
山棲嘗膽時禍胎乆已孕欲令蘓䑓傾端俟天人應夫
子實竒才大事力能勝中分句踐憂内外各宜稱一鼓
雪前羞功名在乗興向非㫁以獨未必還千乗荆棘梗
寒宫晨朝露常凝可憐東門眼至此不得瞪烏喙鮮克
終天道亦惡剰脫身海上來嘉言誰與贈位髙金更多
所向豈蹭蹬况有絶代姿提携充妾媵試㸔劍頭血何
如窮絶磴由來進退間處之貴不懵孤墳忽生疑文獻
良足證呉人未忘情髙樓時一凭
　　　恭王殿
昔人語君臣相須比弓矢乃若父子間至情非所擬惟
王適帝心重以才藝美朝來正臨軒隤丸未云已誰令
羽翮摧髙飛為中止朅來天宇東基構傍菏水靈光屹
相望應陋茍完矣于今崇傳舍便是當時阯那知王者
居日與行子市悲風起庭槐颯颯盈雙耳
　　　送交代榮子邕
頖宫乆戢身所造益了了慷慨揖古人百為無一矯就
令力回天初不變忽眇璀璨文字間與此故相表服膺
今十年邂逅辱繼紹遇我逾故交微言幾昏曉可憐不
兩留行色逐飛鳥蓬山挿青𡨕鬰鬰佳氣遶懐鈆謝風
塵大用此其兆願子更勉㫋真賢古來少
　　　端午郊園
叔度乆不見我心如亂茅良辰適端午萬事聊一抛策
馬指圭竇同焉有神交森森千畆竹正爾清樂郊相與
造其下香泉薦嘉肴髙談落美玊逸氣騰長蛟徑就真
樂處古音奏陶匏日車駐晴空木杪疑焚巢何必蒲葵
風翛然滌惛怓兹逰信物外孰與娱雲髾無端消息來
主人隨鉦鐃㑹須更卜日城府方膠膠
　　　送黄元明赴梁縣尉
豫章控江南山髙水沄沄鍾此千里秀君家賢弟昆文
采映諸父鸞鳳争騰騫伯氏晚相遇許我遊其藩聪明
置不用道術臻忘言妥然稠人中容貌白玉温求之古
君子端若李仲元一尉聊爾耳誰識君所存霜風慘黄
葉雪雨埋朝暾柴車竟行哉我心憂聾昏
　　　次韻醇中見寄
此身風中蓬飄颻洛西豪(潁昌有/西豪里)所向不膠漆杜門天
自髙坐懐平生友皎皎眉間毫書隨鵲聲來厚我逾綈
袍如何東野鳴亦復追離騷彼蒼乆已均後逸須先勞
試㸔刀筆微他日猶蕭曹麹蘖正多事要在餔其糟勿
謂伯樂死轅下終竒毛况乃掣電中幾許堪遊遨展江
涵清空春光集漁舠命駕裁數驛慰此心忉忉吕安何
人斯君首無徒搔
　　　韓園
春風挽我出邂逅陪友生濵湖足勝事繫馬聊班荆踈
栁傲清淺孤芳媚晴明禽哢雜魚躍日轉無人行此間
已深趣繼踵仍髙情犀局自勝負玉軫誰虧成盈樽不
在飲㑹意時一傾豈減七賢㳺亦云四者并如何渺茫
外忽起絲竹聲未暇從爾爲目㫁陘山横
　　　送宋子發節推
富貴如烈火銷鑠誰為鋼黄金攫清旦一視無四旁夫
子真璞玉炎炎詎能傷萬事有規矩豈與時低昻五十
猶幕府鬢髪初不霜天眼終自清弹冠指明光卿雲澹
朝日舞蹈縈爐香勿憂雨露隔二聖方當陽大器故晚成
此去未易量巾車難更軔潩水徒湯湯
　　　次韻崔徳符遊湖
無雙藹嘉譽夫子真黄香磥砢傲松檜人間自炎涼平
生翰墨中赤增戯蕭娘(古有/此詩)潁川今何時鼓翼端來翔
西湖謝塵土危樓更斜陽幽期得髙士一笑歌滄浪新
詩落圭璧豈異連城償胡為獨韁鏁不作逢瀟湘杖屨
行清秋從容酬所望
　道鄉集巻一
欽定四庫全書
　道鄉集巻二　　　　　　宋　鄒浩　撰
　　古詩
　　　次徳符湖光亭之什
平湖泛日月清光渺無端并包入眼界危構何軒軒輪
蹄隘行路逸歩誰與攀只應空曠中縹緲飛神仙我心
夲虚室朝市成青山居然發餘照妙用同一天凭欄豈
無人杯盤争擊鮮
　　　簡徳符
清標藐氷壺一見滌袢暑况乃北忩風窮辰薦佳語鄭
聲正喧天忽此聞柷敔坐令偕生疾不得砭石去我愚
雖絶人志氣肯為鼠如何城下盟欣然為君舉請㸔時
雨來潤澤先柱礎豈無力使然黙感自難阻髙堂乆懸
榻寳劍心已許昨宵共燈花今作參商處秋意入梧桐
滴瀝鬬東序連墻莫至前念君初逆旅蛇影勿狐疑當
思啖虀杵桑蓬元四方事業在伊吕匪石詎可轉紛紛
任兒女但願早晴明交臂無齟齬更約靖節君相與富
毫楮朝昏經史間端知植禾黍他年羊子妻焉能斷機
杼君席果不分我知迯爾汝
　　　用王憲韻寄參寥
天資不紛華脱身禮白足一笑語曹溪與世作眼目有
時戯毛穎新詩奴鄭谷翹然百家中疎煙澹脩竹頃年
古招提山青水澄淥傾盖揖孤標令人慙逐逐平生稻
粱謀從此在鴻鵠爾來落髙陽轅下方局促况乃建隆
師黄壚已埋玉豈必阮歩兵途窮泫然哭頼君金石聲
丁寧鴈飛速我心端何如盲龜得浮木遥聞玉堂老初
情敦夏屋支遁乆塵埃風流一朝續營營覆載間萬事
風前燭願言掃雲忩聊對傳燈録
　　　送張舜諧遊上庠
髙木紛萬状皆從毫末來天時與人事相資以為媒根
本初不同他時終異材東風動霄壌繁華媚池䑓花枝
竟無言車馬争徘徊霜雪一朝怒孰與松柏陪青青幾
千尺寒峰正崔嵬向來絲竹處索寞空塵灰明堂屹南
面梁棟支傾摧匠石有青眼肯為桃李開窮年後悔心
何似今日回
　　　穎橋僧舍壁間有詩頗怨不遇因次其韻刺之
食肝何必馬食魚何必魴趣操茍冰炭誰能屈鄒陽人
間所榮觀金門與玉堂患失紛鄙夫白首猶悢悢豈識
君子心草衣如繡裳藪澤方尉羅鷦鵬已翺翔
　　　路傍草
洪造初無私物自生殊異叢叢路傍草枝葉一何悴行
人或陵踐牛羊肆殘毁縱能勝疾風厥害還遭值瞻彼
山中蘭孤芳常茂遂馨香動君子采擷逺而至須知得
失間所托惟其地嗚呼儒衣冠如何不尚志
　　　午枕有感
宰我嗜晝寝邉韶仍愛眠當時師弟子指摘良紛然韋
絃以為戒僶俛亦有年分作蠧書魚文字相周旋縱不
叔夜懶猶慚頭在懸如何到此地午枕有所便晨飡未
停筯睡思潜予牽矇矓眼自醉百體柔於綿茗飲雖再
三驅逐無由縁解衣卧北忩徑走姬旦前徃徃隨物化
飛躍参魚鳶老木森古砌日轉驚鳴蝉矍然整巾屨衙
鼓忽已傳由來棘圍中疎放成拘攣氣血似止水鬰鬰
為此愆何當徹門牡四顧還青天朝昏逓消息有節亦
有宣焚膏續清晝冥心寄韋編徃失固莫救尚得來者
全聖處幾萬里行矣勤着鞭
　　　次韻鄧州范仲成秘校見寄
落筆文章真宋玉八面縱横欺炙轂潜藏頭角卧南陽
刖足豈是王駘辱每嗟愚賈謾操金他日辛勤只書簏
丈夫事業㑹驚人誰知范叔成張禄相逢憐我再虀塩
不羨髙門厭粱肉追惟呉國舊時蹤山澹晴煙水輸淥
幾年嵇阮作参商漠漠茂林空自竹懽然一笑换凄涼
端遇牛公容杜牧爾來日月更中天未應寂寞飡秋菊
　　　用前韻寄鄧帥杜君章學士
策府名卿厭鳴玉朅來南陽朱兩轂胸中雲夢吞八九
終然不貯閑榮辱坐令政事邈前人容易端如探筐簏
去年持刃今扶犁所至熈熈豐榖禄華堂夢斷燕絲簧
笑謂鄒枚不如肉公雖飲少客自醉但見銀缾倒輕渌
明明天子正搜賢真賢繼踵還符竹勲勞矧已疏屏風
八命難淹一州牧願公快向百花洲更集賔僚勤把菊
　　　用前韻寄穣城謝公静推官
邂逅蒹葭來倚玉淺見慙如視車轂荷君傾倒過平生
妙處令人忘寵辱并包今古入靈䑓欬唾珠璣幾盈簏
紛紛年少多公卿何獨斯人猶寸禄南陽刺史今伯樂
歎息龍媒異凡肉剡章求以助風流豈減紅蓮汎澄淥
更将餘力付蟠根迎刃無留真破竹才全如此帝未知
燕閒却自思頗牧東山出處是家風莫學淵明戀私菊
(公静屢言/非晚歸休)
　　　范仲成約非晚過穎昌留數日因鄧兵還追用
　　　前韻寄之
勿歎卞和猶抱玉勿嘲揚雄未丹轂由來識㧞湏待時
阨窮不是男兒辱相逢相别竟匆匆頼有好詩藏敝簏
居然成誦想英標殺馬無因愧持祿還家青鏡覽形容
鞍上豈徒消髀肉故人要我泛西湖萬頃瀰漫浸天淥
坐中寂寞欠車公只應冒雪歌黄竹從今塵榻掃南忩
日俟髙車起耕牧懸知樂事與衆分把琖追論燈下菊
　　　與王仲弓分韻得東字
西豪星聚時有客還頖宫觧驂聼揮麈落落凌霜風平
子幸我厚繆入題品中夷甫不復言目繫心已同塤箎
競逺韻欣逢吾道東平生仰髙山鵠立拘樊籠誰令燕
雀微一旦追𡨕鴻明珠繼來投照夜驚兒童從今日虚
徐所兾資磨礱只恐天池鯤朝夕摶晴空
　　　次韻仲弓見贈
我生分稽古未始懐宴安萬事不入眼人間自悲懽獨
於文㑹時所取良必端起廢頼發藥他年迯素餐蘓君
日千里逸歩逾飛翰一從㫁金來況也寧永歎于今更
天誘還逢魯圓冠傾盖如舊識禮法能見寛湏知髙門
中階庭富芝蘭何獨仲弓家弟兄稱二難琴張誠可友
願言謝外觀聖域渺無旁觀水湏觀瀾
　　　送裴仲孺攝汝隂尉
我讀醉翁思潁詩恨不六翮西南飛頖宫朅來濵潁水
潁水雖同非潁尾羨君匹馬秋風前吏隐去作南昌仙
霜威凛凛肅普天環湖瀟灑皆當年時豐鐃鼓如寒蟬
想見絲緍上釣船太白還光醉翁死隣家仍無隠君子
山髙水深誰與知只恐未樂君先悲朱方豪士森戈矛
青雲蹭蹬猶督郵不如黄雞白酒相與醉即休
　　　次韻世美遊嵩山
肇分五嶽尊上帝委竒石維嵩據地中屹立萬仞壁逺
與四鎮殊式應土圭測有人仰崇髙坐厭拘名跡邂逅
天際來驊騮脱車軛将聖祭㤗山此心豈懸隔擾擾塵
土中一朝復一夕聞君有風期欣然雙蠟屐焉知馬足
非逈隔千峰碧古人亦多端相望託幽寂法音動山靈
松栝惟所適寄徑登顯途自恃捷無敵遺轍諒未泯一
一可逰歴借問去來人誰堪比心迹
　　　送崔子厚朝散倅安州
君家如武庫人物常森森伯氏妙難測一笑𡨕古今蒲
團與蔾杖終然作知音王事挽以去嵗杪霜雪侵輕軒
奉白髪遥指甑山岑臣子難有已忠孝亦已深南方擁
兵刃調發多呻吟使民還擊壌屏星實分任况乃功業
本從來在無心獨恨鏁天北誰與同瑶琴
　　　次韻仲弓見懐
與子風雨散掩闗非世喧琴書到古人危坐屢忘言何
當同此趣脫略文物繁嵗晏猶清居厲節真王尊
　　　悼陳生(鄞川進士陳生者失其名字頃赴舉開/封後時于是寄海舟經通泰而西焉同)
　　　　(行十舟一日前舟逆遇暴風覆溺殆盡獨陳/生所寄舟囬帆轉舵隨風以徃已而陳生乃)
　　　　(獲遊古天宫院蓬萊峯浸乆思歸就試天宫/人固留之莫能奪比歸則妻孥之墓木且拱)
　　　　(矣皇皇閭里間追惟昨者所接始悟其風塵/表也復欲從之而不可得遂病狂以死唐城)
　　　　(令建安章潜顯父語其事/故作此詩備他日寓目云)
豪商破浪隨東風轆轤相繼滄溟中回環極目渺無際
萬石之載裁飄蓬一朝六鶂不得進十舟八九成虚空
一舟邂逅脫魚腹開㠶豈暇論西東大明出沒夜復旦
何許清越鳴晨鐘舟人側耳正驚喜忽瞻水際排竒峰
落㠶沉矴泊古岸介然荒徑雲間通鄞川書生託舟尾
見之踴躍追猿狨扶踈怪木進十里突兀古院題天宫
入門長廊轉寂寂堂上髙拱厖眉翁左右侍立滿三百
談𤣥演義聲玲瓏相逢問勞憫流落旋啓虚室棲行踪
紛紛袍布欺臘雪獨此錦帳朝霞紅黄金白玉薦豐饌
藥苗蔬甲青茸茸主翁自言避巢㓂朅來不與中原同
于今天子果誰氏語罷黙黙如盲聾日遣二子共遊處
因得細詰開冥蒙皆云我軰號處士名字非列神仙宗
三等三百奉一主上等第一裴休公提携峻陟幾千尺
笑秦亭上聊從容秦皇可笑笑不已聲撼亭角摧穹隆
徐福曼倩亦何在前後石壁猶房櫳舉頭指似蓬萊島
霜雪直上磨蒼穹波濤作勢撞山脚魯有神聖躬磨礱
欲令異物知所畏周遭水面盤蛟龍書生名利浹肌骨
塵念日乆生心胸老翁照見輙微笑血盆再入寧易攻
蓬萊有路爾常覩此别曠刼無由逢吾今舟楫助爾
徃爾其登覽庻可窮日輪迎曉傍山出水聲先沸驚寷
窿赤光散合動天地頃刻氣候分春冬髙低殿角屹相向
一一鎸鑿非人工窮晨不復值仙子卿雲瑞霧空蒙蘢
詢之處士盖有謂近世人迹幾相重鸞驂鶴馭厭凡肉
矯然逺舉歸鴻濛先生吕翁獨於此一年三四眠松風
書生塵念竟不斷主翁但問何所供人參如人更長大
願乞數本扶疲癃翁言此物有神䕶特經海道湏罹凶
良金美玉亦至寳爾誠欲之吾當從慇懃教告豈一事
尤戒卧語詳初終楞嚴秘密偈四句奉以周旋宜恪恭
書生再拜起沉矴轉盼已入鄞川封還家妻子乆黄壌
單形隻影反匆匆却思投翁事清淨天南天北惟飛鴻
茫然進退真捕景一生顛倒終狂童君不見秦皇漢武
操利勢自許神仙力能致海邉方士日從横畢竟千非
無一是書生徑歩蓬萊巔况乃天人勤指示若為名宦
苦死堅失脚青雲墜平地仙兮仙兮一何異求不求兮
兩莫遂我雖忘情亦欷歔仲尼之門非所議率然作詩
紀其事
　　　次韻世美冬夜見懐
君家儒學頻公侯豈知孔孟窮於鄒他年事業知未艾
詵詵孫子多清流紅蓮上客更超詣勁節耻與今人儔
自言名宦亦何有回㸔家法長包羞蕪城嵗月已波逝
朅來文㑹消吾憂青天白日有崔子亦許交臂聞嘉謀
人生南北那可必合散倐忽春雲浮㑹湏着鞭入聖域
無使後悔空𡨕搜
　　　送徳符還陽翟并簡陳叔易
霜嚴識蒼柏火烈知黄金不有小人謗孰窺君子心前
程已如此紛紛矧於今衡門杜朝夕巧舌猶追尋一與
接為構何以迯交侵任大始多事由來天意深北風動
秋夜興落西山岑逸駕豈受挽耿耿聊分襟太丘阻眉
宇為我先寄音漁父可師否兹焉共浮沉
　　　烹密雲龍
君不見子建七歩俄一詩太沖十年僅三賦相去何啻
楚與越爾來題品皆才具我生尚友到古人袖手寒忩
重慚懼巧遲拙速非所長舟泝湍流只如故秋風逸思
誰肯分惟資茗飲祛昏瞀人間氣味足竒功畢竟不能
成好句集仙公子天上囬拭目元豐新制度夜光明月
豈足珍矯矯真龍翳雲霧潜藏飛躍自有時只恐緘
縢終不固况聞醉翁歸潁東更號六一迯機務震霆端
的助滂沱名稱恰應當年數從今掩巻待青禽晴軒屑
玉和甘露胸中無復舊塵埃五物狂吟在朝暮湏知料
虎戚自貽莫譏惡客君家蠧
　　　次韻蘓子駿寄其弟世美
霜風戰蕪城耿耿袖間手峩冠何許來逸氣蟠九有入
眼無可人終焉收下走舌端寫天河那知膽非斗離亭
巧梯媒節物幾榆栁所向曹匼阿剛腸欲雷吼饑寒挽
柴車莫獲親可否年來但韋編妙處知不朽規模綿古
今元自一布肘翛然環堵中未覺羲皇乆三復鶺鴒詩
亦已等妍醜此心千里同豈愧鼻如口更聞隠君子隨
風落巖藪崇朝公事休嗜好斥杯酒幅巾欵𤣥談聪明
謝天誘萬象懸目前軒豁開户牖坐令黄堂上觀浄亦
成垢維皇急親賢承庸㧞師友丘壑難自娱巖廊拱文
母只恐行賜環仙去誤雞狗與其羨長生孰若夀黔首
一語君試聼黄梅未當剖
　　　靖節堂分題得重字
儒衣隘綿區冰炭非一種邂逅心事同清標揖孤聳駕
言仁義涂相與戒前從廓廓膺肺間何由納天寵春風
入髙堂文字競拳勇妙句窺杜陵微語傾叔重翹然真
四䕫吾道有扶擁遂令斥鷃姿端為鐘鼓悚從今日喧
妍勝處宜接踵獨恨韓城君伶俜泣新壟
　　　次韻崔光先見簡作詩催春色
春逰有客忘朝暮酷似經星好風雨豈知仲蔚長蓬蒿
寂寂儒宫裁一畆新詩故委黄耳來舌在驚疑為頻吐
鴻鈞覔運掃轍蹤萬物終然歸鼓舞去年枯槁欲樵蘓
今已蕃鮮媚農圃我家吹律信参天苗裔非才閴無覩
族寒官冷自離竒安能仰賛媧皇補廟堂爕理皆少年
佇見囊金罄花塢
　　　送幼安赴澶倉
人生本逆旅行止良悠悠試㸔康荘上轍跡多成溝公
子分閉户時來亦何由載書曉遄邁春令方如秋河濱
古城府稅鞅聊優㳺青雲捷徑在氏庾非君優臧孫故
有後斬斬承風流故為重作惡日暮猶登樓
　　　仲儒烹宻雲龍得烹字
清都密雲龍遐方乆馳名無因飲天賜歎息非公卿爾
來牛斗間瑞氣蟠縱横龜書識至寳近在璧假城物色
到君箧發視凡骨驚君心本鐡石從此亦變更自言匹
夫耳乃有懐玉聲羣嘲杜潜隙徑約良友烹伊予豈其
人重以慰平生可憐謝康樂新詩徒爾鳴(謝公静舊嘗/作詩督烹之)
(無/効)
　　　鮮于大受蛻軒
斵輪知讀書解牛知飬生天下一致耳冰泮無餘情向
來所筌蹄俄已蜩甲輕豈必吟澤畔始為當世清魯堂
殆庶幾居然黜聪明蠢蠢冠屨間胸中妙難名鼓鑄雖
有自竟脫模範成詩翁既僊去委蛻今韓城閉門作龍
蟄端俟風雷驚文史聊寄徑與古将抗衡何以識此心
標牓輝前楹他年付巻舒㑹見推善鳴應憐劉季陵寂
寞初無聲
　　　送鄭祭酒得宫觀還鄉(代至虚/)
閩中男子多儒衣龍驤虎視惟四䕫門前蓬藋老風雨
籍籍聲名天下馳爾來半作古人去亦或霜鬢甘伏雌
獨隨日月上星斗即今先生侍丹墀先生胸次真武庫
無所不有世莫窺早年剖符勤撫字晚年賜環妙論思
朝廷逺覽得治本務先長育英豪姿凌雲大廈豈一木
要在鉅細皆其宜先生彬彬掲模楷仰膺帝可端為師
鸞飛鳯舉徧䑓閣辟雍祭酒終不移下帷端坐對沉燎
諸生自耻専浮詞斯文與天共澄霽肅駕聖域無多岐
他時合抱挽梁棟論功較徳誰髙卑先生胡不長風憲
豺狼在念略狐狸坐令飲恨深發喜簮纓無復藏奸欺
先生胡不同翰墨形容堯仁曉天涯魯官典誥從此復
大哉王言非寄私先生胡不秉樞極以道揆事如蓍龜
河防民役有定論簡拔賢俊去嫌疑吏員一一底乃績
二虜拜手受指撝東西南北幾萬里匹夫匹婦違寒飢
人言太平亦無象但見父老同兒嬉胡為五湖入清夢
忽焉幽興落武夷千鈞一發誰挽得徑約赤松歌紫芝
長安車馬競囬首頗似巨源辭位時通徳髙門想如昨
溪風旦暮猶有期冷然杖屨逺俗物此心惟許江鷗知
巍巍北辰拱天子還淳直欲躋皇羲人才未登常側席
鶴書毎毎空山茨金甌况復舊名氏只恐先生難自怡
　　　元魯侍親還以凡今之人莫如兄弟賦詩送之
　　　　(并示至/逺至虗)
秋風巻輕帷似送東歸㠶親心為惻惻榖馬馳兩銜呉
江渺清冷呉山鬰巉巖侍行不爾俱官曹猶治凡
　　　又
北去青山門宰木行森森吾祖不可見嵗月成古今侍
親奠雞酒應慰乆客心爾心故自慰爾兄涕沾襟
　　　又
爾生見天地較我兩嵗遲兒童作壮夫恍若旦暮期詩
禮乆服膺飛鳴當及時慎勿醉鄉去志士良耻之
　　　又
姑蘓一都㑹井徑分龍鱗風俗如鄆城臧否朝朝新况
爾隨侍子動與嫌疑隣延篤儻可師不如陪古人
　　　又
至逺挽不來庭竹屢隕籜剖魚得素書頗說甘寂寞矯
枉勿過正執中思子莫他年同我心俯仰無愧怍
　　　又
至虚走橋門所樂在羣居羣居固可樂他途亦紛如合
抱自毫末要湏慎其初大帶有餘否此語當急書
　　　又
詹何我師友(詹抃何/天發)文行懸髙名天命豈易度棲遲尚
柴荆省定餘白晝相與發大鳴才進非故吾從此難為
兄
　　　又
四人如四支闕一不成體故為各天涯阻異晨昏禮但
願噐業成髙陽亦兄弟此意何時窮潁川方瀰瀰
　　　次韵徳符夜訪世美
蘓子甫及瓜装齎動簷楹念此不數見柴門行晝扄幅
巾策藜杖邂逅諸友生涼月委新照無煩聚飛螢懽然
造空洞卻顧輕簮纓虀鹽未果腹飽徳如楚萍只應他
夕來矯首心盈盈
　　　次韻樗年見簡
一身能幾何首尾復自畏豈知塵表姿落落惟所值官
攡忽相逢欣悲十年事湏知襲人間舒巻在毋意他時
況英聲曾冠通侯次行矣方坦途真賢不難繼
　　　用前韻寄鄉中諸長者
鄉邦藹儒冠後生良可畏况乃領袖賢疑與古人值爾
來索吾居南北幾嵗事冥鴻雲外心疲馬風前意遥知
松菊間青編焕鱗次何當返柴車故歩懽然繼
　
　
　
　
　
　
　
　
　
　
　
　道鄉集巻二
欽定四庫全書
　道鄉集巻三　　　　　　宋　鄒浩　撰
　　古詩
　　　次韻徳符過曾園
東方澹殘星車馬各有之心落聲利間揺揺無静時幽
人獨朝徹蟾光濯漣漪賦詩鷗鷺邉妙絶中郎詞青時
正相嚮白駒忽已馳歸來過我談聞風徒振衣
　　　又
數子清玉峙粲粲凌朝輝持竿謝髙風鉢囊聊自携豈
不一趣尚因縁非兎絲比去得幽圃相與無町畦白鳥
亦忘我共此天然姿只應太史奏還在潁水涯九原審
難作幸及同襟期
　　　次韻仲孺見督烹小團
世事多好還徃躅端可視崟巖輝竒功頗愧文王肆他
年焚舟來幾作塗炭墜駟馬豈及追我今亦如是狂言
編虎鬚得報逾搯鼻平生儲春芽美惡初一意濁氛騰
墨雲君舌故歴試小龍落几前畢竟不知異方欲事烹
煎薑塩以為使(蜀人煎茶/之法如此)頼君呼回頭絲桐識秋思㑹
當掃南軒石銚沃清泚從此師金人三緘誠有味
　　　再酬仲孺
龍團方啓封數子已驚視端如肖壁人騎羊入城肆又
如金谷姿不合樓前墜嚢衣夲酸寒茶具無一是紛紛
詰隣家浪欲學擁鼻秋空輙雲雷秘惜乃天意未敢還
巾車且集諸生試豈非今年芽嵗月與君異直湏如印
刓詩驛趼來使念君才患多落筆有餘思盈編故可期
河流幾時泚君應嘲馬肝不食亦知味
　　　仲孺督烹小團既而非真物也悵然次韻以謝
　　　不敏
情偽初難分飽聞不如視君㸔求馬時安得走唐肆此
茶亦先聲入手恐失墜泠然風御還共飲乃非是坐令
竹邉心追悔如刻鼻故人豈欺予姑以将逺意由來毁
譽間夫子猶必試八牀志多金龍斷何足異胡為不三
思取信輶軒使超超莆陽公銓量妙清思仰止一喟然
背浹欲流泚尚賴君詩存髙吟忘肉味
　　　戯世美
楊家絶藝十六絃公卿徃往趨賔筵妙齡才子更豪酌
月中醉倒西湖船楚宫殘夢幾春曉五陵好事猶喧傳
只今展江嘗託足香風帶恨留苔錢誰令故人不他寓
朅來亭上仍秋天幽花脉脉鑑清潩似與當日争蚩妍
此心如水亦滉漾那堪銲撥還鏘然驊騮夜半觧歸鐙
青燈烱烱空韋編砧聲漁唱起何許坐乆波面生寒烟
故應鷗鷺有深意忽焉鼓趐鳴忩前
　　　十六夜府㑹湖光亭呈世美
使君終宴先歸休菱盤藻帶妨移舟湖邉何處月已到
觀音堂下寒光浮鼎來談笑托新興沉沉萬籟乾坤幽
雲端飛翼弄清靄波間戯鬛吹輕漚凉飈襲塵了無迹
似動不動蒹葭洲却觀落日倚欄處天東縹緲横髙樓
不湏要月共形影吾曺兹焉成獻酬单衣盈露坐忘返
亦忘佳客相與留始知人世惡塵土生平今夕方中秋
昨宵蓮社二三子借問賞心如此不
　　　次韻徳符訪世美
秋晨飯香積舉袂清風生朅來展江道老木森亭亭纎
埃不隨歩昨宵寒露零人境兩相值簡編焕新晴遷固
乆黄壌椽筆窺群英崔子獨異趣一笑鈆槧輕詩成似
金籥為我開塵扄
　　　敬讀仁祖實録用前韻
嘉祐紀庚子犬馬初冬生安知拱堯舜不事沉香亭爾
來百寮底霏霏清涕零弓劍誰與問白雲飛晚晴恭聞
語乾造凛如班集英遺恩泰山重死報鴻毛輕聖孫主
纂承行當叩天扄
　　　送杜君童學士赴闕
西風獵獵鳴旌旗南陽學士趨丹墀南陽父老挽不住
家聲復如東漢時堂堂材具中梁棟鬢邉寒暑驚駒馳
垂衣繼照掲日月只應一見舒堯眉鸞䑓鳳閣有新路
着鞭寧許駑駘知委身報國一心耳嶷如嵩岱誰能移
他時廷尉妙生死還将此道供論思凌雲大廈肅天宇
千秋萬嵗無傾欹焦頭爛額豈足尚長堤蟻穴今圖之
回看蹇淺丈夫子攫金清旦方沉迷矢來無鄉亦可䘏
付與公議分髙卑前人得失焕清簡納公胸次無孑遺
願言朝退坐華省更以反已為元龜儒冠徃徃喙三尺
勿令白玉生瑕疵
　　　世美歸侍政府以送君南浦傷如之何作詩送
　　　之
汎汎蓮花池日月幾賔送乳燕辭故窠征途亦飛鞚㑹
合安可常萬事驚殘夢何以寛我愁風流在民衆
　　　又
妙年公卿子可人逢此君退然數尺耳氣節凌青雲從
今奉親暇簡策陪朝曛應憐四傑流勤勤但空文
　　　又
巖廊拱真人妙與天地参政教似寒暑豈罪樵夫談木
鐸乆不振相府方潭潭公子飽見聞歸獻北斗南
　　　又
忠孝非兩心事君如事父事君貴以人事父孰為愈真
賢絶驊騮骨相未易取願子繼法真毋令老江浦
　　　又
前年可羅雀朱幡出濠梁今年可炙手衮衣登廟堂公
家夲金玉何曾變炎凉公子不展眉端為斯人傷
　　　又
卞氏稱六龍公家宛相如乆作風雨散于今共詩書山
前猶製錦江上方題輿遥想侍側心夙夕鴈與魚
　　　又
猶子知幾人予獨欣白眉風霆破春曉怒翼鳴天池未
促南昌行還為竹間期儻及馬伏波一書重示之
　　　又
蕪城兆霜雪潁川凋芰荷昔别情已矣今别情奈何英
英二三子行亦車懸􁠉後日知誰同蝉聲猶暮多
　　　送杜堪才以江漢故人少為韻
與君夲南北作吏夲一邦詩書雅相好㫖酒空盈缸嵗
晏賦歸去冉冉車輪雙我亦非匏𤓰兹焉念松江
　　　又
杜陵世多人風流自唐漢振衣入朝廷玉立争璀璨若
人獨何為轅下尚羈絆舌在且加飡慎勿發長歎
　　　又
秋來幾何時送逺驚已屢山川澹無情蒼莽亦非故分
與人跡踈韋編對香霧只應知此心西陂有鷗鷺
　　　又
青衫勿自少委質皆王臣貴賤物外耳直道惟其人下
惠信先覺到今如北辰居閒儻未能君志終當伸
　　　又
漢水方涸流梁園正秋杪駕言托朝昏陳事有臺沼他
年李杜來慷慨識者少安得從君逰一笑今古了
　　　馬叔寶寄種竹詩次其韻
窮年不揮斧歎息無妙質誰知深眇中環堵以為室紛
筆如萬牛力挽未曾出論交餘此君聊為拂巾幘人間
方好竽蕭蕭乃鳴瑟兹焉得所投陳雷信難匹昨來面
墻心舉倡有風日莫似白樂天殷勤在兠率
　　　雪中對竹
飛雪一何情拜我南軒竹駢頭控於地黙黙隃信宿寒
花夲輕揚叢集乃折軸况此梢雲姿蕭然異凡木飄風
亦狂生端來助靈蹴似欲揉直柯繞指惟所欲焉知天
與剛初不愧幽獨罄折雖爾為且異望塵俗晨光破沈
隂春色盈兩目風雪安在哉竹猶故時玉
　　　次韻韓君表雪中感懐
龍衣不觧顔憂民向來急天髙委真符年豐兆原隰連
山水氣昏過雲鴈聲澁先春凌馬奔投隙作塵入瀕竹
乍蕭蕭驚風還汲汲頗輕花闘狂肯共雨争濕夜半
囬曉光木杪森鵠立開編適吾心鼓枻輟清集一飽儻
可償萬事非所及想見秋稼前腰䥥荷青笠
　　　用前韻寄徳符
叩門無季心爾來空緩急若人作枯蓬隨風落遥隰䄂
書珠玉昏匣劍蛟龍澁雪花陵春陽山寒擁扉入孤松
初自髙短綆豈易汲伊予不逢年所嚮驚束濕分携忽
嵗遷結念成骨立蕭蕭清潩濱冉冉白鷗集盟好何當
尋瓜時亦云及東㳺儻未忘蘆邉一漁笠(徳符頃有伯/鸞下吴越之)
(句/)
　　　次韻仲孺夢與世美諸友同集
簞食棲窮閻綵衣焕華屋公子謝羣居幾年羊胛熟逢
迎紛故人趣異終疑獨精誠洞虚無相應比如竹不羡
春風前流鶯囀喬木勤勤通昔心全勝書一束胡然亦
神逰邂逅同夢鹿夜旦環中來夢覺更主僕只今所見
聞轉手驚莫復冰釋倘未能兹焉良可燭
　　　次韻和韓大資湖光亭對雪之作
巖廊未旋歸故國聊自晦塵表澹崧髙胸中妙天對豐
年隨政還嘉雪徧境内從容陟九層指顧紛百態經綸
動初心枯槁入長嘅雖陳北海樽終念東臯耒只應沙
路乾依前符帝賚
　　　送曾仲敷赴慶州司户
棲遲潁水無三年四見長途事鞍馬問君胡為樂驅馳
告我吾非茍然者向來庭闈故當爾今乃從知古塞下
男兒出腹在四方齪齪南忩吾未暇隻手扛鼎非吾力
百歩穿楊非吾射眇然軀幹僅數尺智畧豈分子房亞
詩書禮樂工作謀元帥軒軒更儒雅相知不與今人同
徃逰其藩躍如也君言慷慨得我驚我有私憂為君冩
巍巍法座天中央萬物生成得陶冶邊塵吹風不見人
麟鳳猶阻遊郊野煩将此意問元帥何當鐡甲懸髙架
君家一唯如雷霆震動乾坤失聾啞願回廬阜異時心
白刃前頭薦瀟灑家風欻從千古還上策酬恩真土苴
口終拂䄂両無言因送飛鴻不知夜
　　　次韻仲孺見懐十二韻
江梅飛故枝桃李日夕更宰物初無心芳菲自奔競幽
禽衘真如歴歴唤不醒東里似得之與春忘謁請頺然
蘧廬中槃薄天地永交情海漚發吟興秋翮勁璀璨十
二旒陶謝不獲騁湏知雲氣蒸未害山石硬但君已追
風顧我猶蹇乗試馮作詩光普照萬物盛物盡照亦空
何許開絕景他時從此來一眄躐千聖
　　　次韻世美見寄
鼻端漫故蝇心與天地逺聲容天地前長似西湖晚判
合亦何常從古車輪轉君不見儒衣壌壌趨白頭幾人
管鮑情相收我豈季子難之鄒行矣同聼黄栗留
　　　與仲孺破兎餅色味皆惡同一絶倒既而述之
　　　又烹小團亦兎餅也作詩報世美
爭携懃意烹春風終焉臧榖同一蹤莫言不落第二月
湏知所好非真龍竊香安得青瑣趣效矉頗慙西子容
此言雖小有大喻馮君轉逹裨時雍
　　　與仲孺文仲述之作詩送仲弓赴籍田以之子
　　　于征為韻分得子字
鳳園佳人孤鳳起草木無光春披靡紅亭碧沼政髙深
借問何由駐雙履王涂開泰日月中玉堂仙翁是知已
瀛洲蓬島未横飛且向籍田聊爾耳北道仲容休說貧
東山太白誰比擬雲汀荷芰供逺凉遶砌青青更蘭芷
丞相上馬䑓閣空長鞭徃徃城南指君身雖不作羊羶
自然塵表門如蟻清談秀句得豪英合抱他年欝松梓
要湏萬口一同聲文恪風流今有子
　　　次韻劉元因贈王幼安
真人拱南嚮羣英紛玉除趯趯動環海夙懐思逺攄争
彈冠上塵丘壑空故居之子建安裔少長惟詩書毎笑
靖節君歸來但巾車擬倍萬乗噐璨璨雕璠璵終然怒
劍横銳氣埋憂虞湏知夢鏡中所適難一如倘不逹夲
原觸事成自誣試焚定慧香矯首瞻六銖於此發深省
鼓瑟猶吹竽
　　　次韻錢濟明訪定力僧及寄呉行古三首
門前朝市喧門内山谷寂昨來有慮心到此了無迹况
復有髙僧炯炯雙眼碧渠今未易親拄杖鳴百尺知君
從之逰勤我遥相憶安得雙樹傍題名拂塵壁(僕元豐/中寓寺)
(舍累月題/名壁間)
　　　又
北闕來新榮南溪抱初寂二子非世交窮通偶殊迹詩
書寄平生孤雲巻晴碧遥遥天一涯囬首無咫尺伊予
亦鄉邦豈敢煩記憶尚誤分隋珠宵光動墻壁
　　　又
萬物逓先死憧憧嘗未寂中有不動尊隨方示形迹巨
海何曾波長天自來碧誰令失坦途認此軀七尺空華
初無根欣厭浪思憶君今倘回光奚湏鑿隣壁
　　　寄題孔先生行歌亭
仁皇御宇作太平朝廷玉立森賢英巖耕溪釣日寂寞
何獨先生歌滍城遭世不比徐孺子設心不愧司馬承
唐虞垂拱豈不盛巢由亦自非公卿冥冥三聖妙相遇
六爻一半曾吞并倐遺象數入天籟無聲之中端有聲
有時鼓腹散秋歩有時擊壌舒春情他年野叟得不盡
獨與杖屨同縱横故知造物有深意鳳凰來儀治功成
鳳凰飛去定難乆直使先生為鳳鳴先生道徳初不死
先生歌聲猶可聼微風淅瀝動草木幽禽上下喧隂晴
可憐雙耳不到此龍山滍水空危亭
　　　送文仲省親
曾參愛孝通神明樂正子春逰其門下堂傷足不忍出
流光至今覃後昆阿文全似李令伯更相為命母與孫
母年可懼髪委雪諸父駢頭埋九原淮山之陽歸未得
飲啜無以供晨昏脫身來寄豈獲已方寸揺揺旌斾翻
飛雲入望且還岫况乃凱風吹棘薪白水真人挽不住
却垂故槖馳京塵皇天后土識君意如君勿憂長賤貧
　　　賦羲皇上人分韻得風字
妙逹萬物祖天地生胸中坦腹夏日眠五栁來熏風不
絃虞舜琴不觴唐堯鍾况復羲皇前豈直将無同
　　　送大受赴天官
元祐真人初御天四門穆穆來忠言閬風學士望朝野
即日賜環司諌垣當時同列繼登用獨先朝露歸九原
位不酬身在孫子嶷嶷諸子聲名喧叔也縱横五經内
娱目未始窺家園茍聞某所有賢者弊車趼僕從之奔
甘陵南北正分黨攘臂其間無怨恩未見其止見其進
㑹湏一指收乾坤素冠俛首琴復御鵬飛九萬方化鯤
于今怙恃只明主肯與世俗均寒暄早知妙筆三千牘
矧已慟哭論元元韓城父老儻改作為報及此髙閭門
　　　雙璧歌寄馬叔寶
君不見朱公託身天地中四方萬貨常憧憧其間雙璧
最竒寶分明日月生西東問公酬價初幾所一者千金
一半此精神肉好非不同側視裁差厚薄耳公心夙悟
誰得窺但無故槖無留貲交貧族逺富衣食髙義日與
清風馳梁人有獄乆不决君臣相顧空嚬眉公來答問
只一語群疑亟判如蓍龜湏知成效異霄壌頗恨儒冠
多失之多失之胡弗思他年薄俗待爾移奈何璧價先
自虧
　　　送表兄華元翰赴四㑹尉
頥山潁水天西東四載相望二千里我守枯株未得還
君逐飛蓬忽然至坐令桑梓落眼中頓覺精神到塵外
昔人逃空喜足音况乃謦欬逢昆弟此㑹由來天予之
幾日冷風清暑氣君才榮華早馳名荆國先生曾改視
殿前射策失龍頭仕處波濤起平地胸中萬慮不一施
却作明時嶺南尉太夫人年七十三諸子半掩黄壚逝
蘭陔養志獨頼君路逺何由復迎侍當思有以慰其心
莫把光隂較榮悴夲朝丞相豈不盛尚軰流人已三嵗
君今補考裁秋冬託身民上與之異蕭條官府似僧居
春入梅花更堪醉要湏相與無町畦巻舌為喑真得計
我家宅相世所知矯首南雲從此俟
　　　送章顯父推官改官
髙堂夫人九十餘一子晚方趨仕途前年封邑非子致
更待子榮新命書子紆墨綬來漢東百里氣和年屢豐
聲名籍籍動羣耳還似當時詩賦中諸公欲黙安得已
争遡日邉飛薦紙拔身左選歸尚書攄發平生從此始
攄發平生從此始未足為子增欣喜所喜榮親有期矣
郡邑疏㤙夀齯齒斑衣兒啼奉甘㫖
　　　寄仲弓
道徳不與祿位期富貴自隨時命至君賔以明故自銷
禦㓂於羊知去意城南豈復異墻東詩句由來勝刺字
直作朱㳺真丈夫莫使小生敢相吏
　　次徳符六韻
　　　書懐二首
秋容未覺成蕭颯脩竹疎桐隂四匝先生歸駕挾西風
堕我南堂似凋葉對牀邀月入髙談夢想從來謝三接
是非火作正炎空忍與紛紛競牙頰莫欺鷗鳥不知人
湏信天機在眉睫妙哉託處無何鄉一念能回百千刼
君誠有意渉其流請為安行具舟楫
　　　又
木杪秋風鳴颯颯環歩空亭日千匝忽迂征轡入衡門
共㸔霜輪上雲葉紫煙收盡擬階升白露漙空欣手接
何湏清酌浣枯腸自覺爽氣滋雙頰可憐末路競牛毛
不悟勞生寄蚊睫向非覇處務功成争得盟時遭智刼
西山君故有風期我亦從今理歸楫
　　　分韻見簡
幽人寄巖谷志士從簮纓所尚初不同出處皆有行夫
子胡為哉飲露飡秋英和璧以為質黄鐘以為聲皎皎
文史中乆作星斗明一見輙心䧏端如屈人兵天意亦
可料禍患矧已經豈其禮樂時而不收珪珽故知阿衡
任便是西山清我豈夫子徒猥辱藪澤并驅車逺過我
為我開天庭凡今落松麈皆昔所未聆念此坐相阻三
十六峰横子言不子隨猶得座右銘
　　　與徳符仲孺述之宿南堂分得客字
從容白露前轉盼一歳隔念我方促装夫君復來客踈
篁生晚音霽月澹秋色此㑹豈易諧未用詢長陌
　　　南堂分韻得秋字
大火不秋駐髙堂文字秋青蝇付驅除白日堪遲留雞
癰落新烹𤓰㚄收輕浮尚有明月在倘能如故不
　　　曾園分韻得得字
藩城富池塘所向輙荆棘天風初轉西朋簮共來北暑
清隨處幽蓮髙向人黙羣鷗安在哉我今均爾得
　　　再宿南堂分韻得星字
夕雲不成雨冉冉東南征凉月掛河漢鮮風起階庭蛩
韻響新織螢光駛流星誰知亦有念夙駕在青冥(徳符/次日)
(早/行)
　
　
　
　
　
　道鄉集巻三
欽定四庫全書
　道鄉集巻四　　　　　　宋　鄒浩　撰
　　古詩
　　　分韻送徳符還山得送字
秋風歘來歸秋事日夕動葉淨嵩嶺髙煙空潁川縱茅
齋鬰其傍妙與猿鶴共拂衣問前途不作河濵夢念君
如病松重以旻天慟未屠朱子龍且集黄公鳳伊予亦
何為於此迭賔送慎勿甘自埋斯文要梁棟
　　　送陳志仁赴河州司理
佳人宰木懸秋月穉子霏霏灑清血枯風冷雨暗長天
借使端居亦心折問君夙駕今何之萬里闗河西復西
西州平昔但聞語不意黄塵隨緑衣将軍雅歌飛玉觴
健兒如鼠馬如羊桁楊生耳卧庭廡日冀賔僚來畯良
雪霜肅殺百草死孤峰嫋嫋砂磧光城頭笳鼓咽初曉
夢破衾禂皆異鄉情鍾矧復是君軰只應矛矟攅中腸
只應矛矟攅中腸當思大人在髙堂
　　　送羅正之為兩浙提刑
滄溟可枯山可移公心獨與天地期田間經術入州縣
所至父老均兒嬉明明日月照肝膽謂言吾民方阻飢
回車為我作豐嵗要令國體無瘡痍買臣郡去不持節
季真逸請非康時幾年夢想在松檟再拜一觴今得之
鄉人擁路識忠孝雅慰平生良可知恩光到此何以報
行矣二浙如王畿
　　　送裴仲孺為太和尉(時與崔遐紹蘓世美樂文/仲王仲弓以故人從此去)
　　　　(為韻分/得去字)
波濤幾千里洶洶東南注故人㠶北風絶意蛟龍怒孤
州何處城幾盡長江路鴻鴈方來飛霜雪且凝沍夜旦
耳目中動與客心忤况乃青雲姿四十困不遇有室常
罄懸未免折腰去命也天造之智力豈其預端能一判
然楚越猶跬歩崖邊晚分携君顔湛如故
　　　送李子威致仕還鄉
人間勲業如作詩先生能詩端自知人間得䘮如奕碁
先生能碁復何疑此身未免人間世南北東西聊爾耳
波濤風際湧丘山不害江河為止水今年青春草木青
只有白髪日日新先生一笑謝簮紱歸作三呉髙尚人
三呉寒暄幾來去童時閭井今猶故閭門親舊半成空
徃徃子孫無託處先生第宅瀕清流負郭歳有千鍾收
揮金買酒醉花月一局一篇方外逰諸郎森森美且修
名聲相繼徹冕旒斑衣夙夕奉顔色借問逹官誰與儔
他年再拜鄉人後猶能敬為先生夀
　　　送散老歸龍井
長安𡨕𡨕砂礫飛道人趼足來何為師恩浹髓未云報
誓求卿相成其碑卿相盈朝成者誰尚書妙墨侍郎詞
(二/蘓)二公奔走天下士士獲一面猶幾希道人願力豈不
滿文字乃今兼得之龍井神龍應䕶持杖頭星斗東南
垂過門别我自色喜我愧儒冠多背師
　　　送榮子邕宰新鄭
子淵陋巷居子真巖下耕窮約一如此不妨道自行矧
君有民社南面恩光榮問學展經濟豈不慰髙情爾來
幾薫風許洛猶聲名還将模範心農桑厚羣生行矣輿
人歌國僑相弟兄
　　　送鄭州呉綬通直北歸
霜雪下群木江山拱髙城曠然爽氣中幅巾日将迎精
神在文史朋舊皆公卿乃於功最時氷泮人間情不待
髭髪改乾坤付柴荆虚舟夲無繫風御聊爾行此邦鬰
多賢向來集聪明徳翁可君心歸歟助長生
　　　次韻答交代俞樗年教授見簡之什
吾鄉藹多士夫子惟英才妙年雙眸清不為紛華開飛
聲動寰宇著録争徘徊論説翕以定端如匡鼎來著鞭
青雲衢飄飄謝塵埃伯鸞賦五噫少陵歌七哀豈比太
平遇得志無疑猜朝綱舉天網陞黜常恢恢胡然落泮
宫猶歉南山臺維今堯舜君側席方虚懐簡㧞到寒谷
未始由梯媒懸知噐業成指日登蓬萊伊予愧樸樕聿
來托髙齋與君出處間一一金石諧峴首鬰蒼莾江流
澹縈廽龍卧縮頭角騰驤竢春雷君車亦難緩行矣明
詔催逸歩從此分駑駕安能陪
　　　知府吕大卿餞别樗年以今我來思雨雪載塗
　　　分韻賦詩得雨字
使君出吾鄉門墻掃塵務諸生擁經來翕然影響赴維
時夫子賢獨入青眼顧河南㧞賈生千載一髙歩爾來
十五年終然阻鵷鷺如星不麗天而乃西南雨晚逢使
君車亦復此邦駐從容平生歡萬事散朝露江山飛雪
霜冉冉嵗云暮我來踵規模夫子故長路使君有髙情
肅以豆觴寓賔僚集清夜健筆落佳句行矣勿稽遲青
雲答知遇
　　　奉和邢舍人寄望之愚溪朝陽巖
冷風不動水無聲倒影冲融漾太清公為少留誰㑹意
且慿詩句作長城
　　　又
我聞紫微公潤色邁東里道阻未識面馳心極雲駛及
此㐮漢逰黄堂見名氏乃知吏民上屹若楚山峙不以
外自殊夙興酬寄委陶瓦焕窮閻長堤矗江涘陋彼䋲
墨拘畏首復畏尾坐令焚溺餘衣食就安址流澤配羊
杜如水注無底念兹智略成愚者豈同履胡為愚溪水
嘯咏送寒晷虚涵萬象幽清絶一塵滓想公溪上心所
得似夫子嵗律方崢嶸撫事聊爾耳鼓枻得浮沉觀魚
謝竿餌應憐栁司馬愛身異桐梓
　　　仲益約逰延慶不至作此戯之
出門無他岐一徑指山麓餘寒弄晴隂淅瀝散輕玉我
僕亦賞心我馬亦飛肉囬首幕中英文書正拘束
　　　與節推李師益逰谷隐習池
無心一何求無垢一何洗與子入山來放脚東風裏巖
根初著花溪冰半流水一笑真偶然松聲為誰起
　　　謝仲益惠蘭
隣家得蘭惜不得數夲分來好顔色兒童見之喜欲顛
驚囬午夢松江側起隨斤斸聊齋前面勢欄干相並植
氤氲猶帯鳳山雲彌天道安端我即璧丘亭髙秀谷幽
想見僧移動晴碧根深叢逈無他虞青眼東君方着力
影連桂月共扶踈香入梅風更引翼此心莫逆知誰何
金粟如來在東壁
　　　次韻和端夫遊谷隠(是日端夫畵大/悲像初成設供)
我生泉石中清賞殊不足得官漢上來邂逅亦溪谷他
時長安塵用此塵外贖城南百餘里灑落自風俗招提
宻相忘一一儼西竺緬維作者謀永集荆楚福興國最
佳勝千柱列巖屋前䟽白馬泉後據白馬麓衲衣擁雲
外拄杖倚藤竹天龍咫尺耳入户體生粟誰為逢氏迷
不復棖也慾落英無再紅秀髪豈常緑共将香火心稽
首千手目老僧獨何為瞬我掣電速已矣勿重言良藥
反成毒
　　　次韻端夫聞江北水磨
萬事根夲初難明聲之所發由聲聲不有智者抉其理
直如寶劍埋豐城風生風止孰嘘吸制作觧成琴與筝
矧兹江漢㵼荆楚含桃初熟飛流鶯波濤暗逐嵗月長
激激灘際春雷谹白沙湖邉更湍急五磨因縁資養生
城中鞭驢喘欲死亦或人勞僵自横借令麥破麵浮玉
青蝇遽集争營營廼知此策最長利朱墨豈復嗤南榮
天輪地軸馳晝夜彷彿颶扇吹蒼瀛遊江夫人儼然坐
蛟龍不動如石鯨只應神物亦持䕶我軰何妨雙耳清
　　　送望之移帥荆南
荆湖地與蠻獠通江陵開府節制雄勁兵十萬擁羆虎
鼓角聲動波濤風列城如子滿棊面一一大帥呼吸中
陛下鈎簾撫天宇妙選百辟今屬公楚峰峻㧞江漢廣
晴光帶影落渚宫懸知黄馘日飽飯酣歌鼔腹均兒童
裕陵松栢老霜露鍾山杖屨埋蒿蓬自從知已失君相
隼旟熊軾西復東赭袍可想不可見十年一夢朝來空
荆湖雖重豈留處朝廷百度皆元豐
　　　次韵魏道輔教授折梅懐荆帥望之
霜風未放江梅折似向人間作價索冷然一觧氷雪顔
花有天倫此其伯見卵求雞亦非早只今已覺和羹好
殷勤猶是故時香驛路一枝情淼淼我公所向物皆春
想見新花如漢濵新花故人政如此欲了此心惟斵輪
　　　送察推賈時以通直郎致仕還荆南
秋聲起庭端索索故時語幾人清鏡中鬢髪黙自許東
隣坐長嘆曰此非吾所平生困一官湎若醉醪醑幸今
豁然醒可以事髙舉田園熟瓜芋茅茨庇風雨向來避
席人把臂相爾汝年光雖云暮猶足送寒暑斯言不浪
酬即日去幕府我惟塵世浮貴賤等逆旅寛為百年期
形骸一丘土夫君脫身還豈不知所處行矣數珠功青
天走龍虎
　　　戯督潜亨作春羹
先生家中餘玉粒粉以為餅陪春羹春羹品物謝時味
江流暖泛園中英晴忩對案忽舉首徑走長鬚呼友生
㐮陽大夫腹如鼎一著九牛猶未盈懽然放筯即過我
自嘆珍庖逾大烹且言初意亦在我属我府事留西城
先生飯不飯俗客若苦轉眄相倒傾東風雕刻物物好
槎頭縮項尾不赬藥苗蔬甲破土出似與芻豢争功名
應憐十載痩藜莧為我一除飢腸鳴
　　　潜亨既見和再作此贈之
不作茍見如君平不以禮屈如樊英扊扅堅卧三十載
凛凛風聲人自傾墻東墻西過髙馬徃往愧汗面發赬
豈知嗜欲極豺虎白晝擇肉無厭盈有時一飯稔竒禍
他年五鼎還遭烹狡兎未滅黄犬在突兀上蔡空前城
先生謝去既飽徳鼓腹之趣終難名更要我軰集匙筯
風雨不變如鷄鳴自憐頭額乏竒表幾與虀塩同此生
不愁捩手遂傾覆只愁未至聞戞羹
　　　次韻仲益觧嘲
真宰幹萬物物物相乗除童角贖以牙畢竟均有無江
山與絲竹等為薦虚徐江山寂寞生絲竹富貴餘要知
謝安石青史端幾書逹人眼目開洞照無親疎安用欣
厭間浪取爾與余獨喜豐蔀幽坐獲驪龍珠
　　　和歐陽彦立再用仲益前韻
山行迹未掃倐忽嵗已除東風從東還天機動群無自
憐藜莧中遭時謝嚴徐兩曜棲睫端輝光照三餘爾來
知昨非一笑捐詩書虚堂自朝夕與世成濶踈胡為公
子賢賔集亦致余鳴泉春際飛聊復觀跳珠
　　　次韻和知府歐陽叔弼學士禱雨武侯祠
盲風日日吹塵土謾説有年歌自古紛紛機械空作勞
况乃象龍求致雨黄堂學士極憂心忍復賔前事懸堵
倘助豐穣能出雲境内山川無不舉丞相威靈凛一方
逺矚祠宫途可取旌旗拂曉動長庚彷彿飛雲趨両府
精神洞逹金石開此意豫應神已覩况公愛民如愛子
不以斯民供鼎爼居士庵中常黙然田里人人自安處
他時刀劍倚市門徃往買牛耕草莽心絶多岐禮義生
和氣氤氲見眉宇惟天至聪下其耳飽聼歡謡薦佳語
故宜神力導休祥不待牲醪集軒廡胡為風旱乆未寕
行矣斗柄将建午豈煩瑞祝更殷勤禱處由來似尼父
三分天下指掌間頋此提封才一羽沛為甘澤定不難
溝澮縱横互吞吐坐令百榖暗郊原㑹見腰鐮分勤苦
儒宫釡魚端欲生自笑年來遽如許雖無髙廩並坻京
猶得朝昏鳴食皷(時學糧不足方/有求府中故云)
　　　嘲仲益(春時植蘭甚勤比新東軒遂悉鉏去或/者譏笑則曰予将易竹于此作此戯之)
低簷廕茅竹陋如野人居夫子莞爾笑曰此真吾廬庭
前鬰喬木庭後猶榛蕪芟削隨手净春蘭植扶踈光影
動忩几馨香襲文書皎然紉佩心邂逅同三閭爾來基
構新百事凌徃初突兀焕華屋茅竹掃莫餘雙楠庭之
珍斬代殊榮枯要知碧油幢特立當階除念念入勲業
不與蓬蓽俱蘭雖不生門安能逭誅鋤剖琴如剖薪烹
鶴如烹魚珠玉抵飛鳥鎛鐘委洪爐逝矣覆轍存來車
猶此涂尚欲取脩竹永以娱朝晡問竹竹無言冷風一
虚徐
　　　寛夫率同諸公謁大悲寺觀所畫聖像以回向
　　　心地初分韻賦詩得初字
㐮州城東十餘里天僊大悲江上居白龍盤伏不敢動
澄波如練風前紓飽聞黔首喜相謂微此妙相吾其魚
鼎來巾屨陪作禮他年假道今題輿毫端願力歘有感
手目縱横隨巻舒髙亭短棹青春裡雲雨曉霽乾坤虚
誰将五色染萬物物物可意難親踈㑹湏指顧發深省
此心長似楚香初
　　　次韻和簽判靳慎微奉議謁武侯祠有作
卧龍得風霆天宇不難肅厯數端何歸轉昐移禍福廟
食凛平生光靈走川陸欲知庇斯人綿延視巫祝(廟祝/馬氏)
(自唐㑹昌/二年充)
　　　戯示柄
汝為獅子時而作獅子吼他年毛骨成一顧百獸走
　　　次韻答詹成老謝宻雲龍之什
龍鳳小團分禁户徃往稱珍減前語元豐天子妙風雷
萬古埃塵洒新雨壑源春貢識此心不比豫州常枲紵
卿雲宻宻擁蜿蜒御府僅能千百數匪頒臺閣裁幾人
恩逐味増淪骨髓帝鄉仙去鼎湖空井閟閤門猶玉乳
龍髯雖在龍莫形只有雲留瑞民伍葉家所得最非常
好事殷勤始容取故人分贈不遐遺憐我哀摧病方瘉
莆陽英爽杳難攀品目縱横誰扞禦仰惟筆削到茶經
亟以将誠歸許與詩來寒谷歘然春坐覺春光滿禾黍
　　　次韻和成老謝何伯震
滄溟倒挽供缾罍少年取醉真豪哉天旋地轉膽如斗
何獨謫仙方逸才爾來意氣折憂患霜雪仍從雙鬢催
吾師吾友得渾沌有口不復輕為開賔筵竟日但趺坐
竦聼揺犀談玉杯中分魯國兩夫子道徳未逢賢者哀
黄鍾大吕相應和儒風頼以扶傾頺伊予幸甚獲親炙
獨愧不如匡鼎來
　　　送石師稷還新昌
官失常丁民破産僅有流波入春眼行人不管居人愁
但喜船頭觧初綰汀洲夢破白鷗前歸意崢嶸淨如剗
挽君君竟逐風東𡨕立西樓思何限念君心似嶺雲髙
巻雨收雷依􁠬嵼弟兄元愷正功名獨自巢由謝青簡
君今杖屨煙雲中我憶當年寄蕭散情深人合脗天倫
相與宫商真律管可憐燕越阻尋盟夜壑不留空舊舘
只應石佛儼巍巍為我旃檀薦誠欵
　　　逰湘西道林寺用沈傳師韻
賜還殊無功可論放逐復向山前奔道人眸子炯如故
邀我累日遊祗園御書新閤挿霄漢祝融嚴拱世所尊
恍然身世脫塵垢矯若鴻鵠辭籠樊是時秋老雨脚斷
晴光萬里凌朝昏北辰直下望天闕紛紛郁郁卿雲屯
綵衣蘭膳奉顔色想見協氣還盈門鴈飛不到竟何許
日兾湔雪除瘢痕四年之中兩到此易揺難立憐孤根
方寸倐忽叢百感湘源白鶴空盈樽(湘源白鶴乃/長沙酒名)道人
顧我亦無語但指幡從風際翻由來否泰反其類况逢
主聖同羲軒而今而後戒覆轍長記崇寕初紀元(予以/罪貶)
(實在崇寧改元/之嵗故有是句)
　　　謁女貞何氏祠
正月一日雨不休朝來四望隂雲收衆陽扶導日輪出
輝光倐忽盈九州欣欣草木動新意鸞鳳鼓翅翔天逰
髙山託處将半載真人風韻長凝眸精神澡雪亦已乆
懽言夙駕南岡頭仙居樓閣拱形象祥煙瑞靄簷間浮
焚香再拜適我願想見王母同優㳺蟠桃不老春更永
人間變化知幾秋輪囷重盖擁車馬氣勢赫赫移山丘
萬方有口莫敢議勲勞自以為伊周門墻旦暮祝遐筭
長守富貴無與儔于今掃蕩一何有白楊影裡令人愁
丈夫祈嚮乃如此孰為女子能清脩功成直上紫霄去
遺蹤猶向瀟湘留我來不及叩真訣真訣固在𡨕心求
五行八卦自流轉生天生地生物稠騎龍跨虎越宇宙
豈但洗滌無愆尤他年誰作列仙傳編入髙仙吾姓鄒
　　　醉飲
我生不嗜酒斷來仍十年前年竄嶺表去年斥湖邉
欲以禦瘴濕廼復酒至前一杯復一杯朝暮常醺然因
之醉鄉逰别是一山川日月不相促萬物同暄妍眼界
絶塵汙耳根遺俗譞心平氣自和妙與天地全歠糟而
餔醨信以昔人賢琴外陶靖節詩中李謫仙聲利挽不
回昏昏長醉眠有師誰得之我奉以周旋
　　　謝衡州花光寺仲仁長老寄作鏡湖曹娥墨景
　　　枕屏
道人秀骨生何許若耶溪邊清氣聚不從章甫事功名
逰歴諸方叅佛祖祝融峯下忽擡頭覷破虚空笑而舞
折脚木牀二十年門外草深無寸土偶然消息落人間
挽出花光照今古我舟邂逅泊山前霧捲雲開見眉宇
更知我自浙東來曾擁旌旗塵督府千巗萬壑繞罇罍
夢斷卧龍誰是主為将池墨灑鮫綃故國封疆歸擇取
曹娥江接賀家湖環以峰巒暝烟雨森森喬木動樵風
廟貌崢嶸閟神禹碑留遺刻蔡邕題注目端為楊主簿
子猷興盡季真亡髣髴棹聲廻逺浦乾端坤倪渺莫窮
咫尺并包入庭户坐令鄉思滿瀟湘恨不歸飛挿雙羽
蒼梧洞庭南北中氣象縱横随歩武祗縁流放阻君親
入眼雖竒若無覩道人方便巧施為乃以家山慰心腑
舊愆猶兾獲湔除恩錫餘年返農圃青鞋布韈謝塵埃
肯使髙蹤慚杜甫
　　　除名
前年除名竄新州今年除名竄昭州我名無實浪自得
坐此人間多怨讐恩深天地貸斧鉞除之又除名不留
雖然未即聼逐便已覺此身民是儔裂冠毁冕散車馬
幅巾杖屨西南陬行者爭道舍爭席所向爾汝紛應酬
洞山有語乆弗契忽然一笑知來由我追我隨非我患
那用避如韓伯休
　　　别零陵
零陵詎中邦道阻五千里我以放逐來夲非心樂只身
止髙山巔忽忽彌半禩人情乆自親况復多可喜坐使
故鄉念如火沃之水罪大不得留今兹動行李昭州雖
嶺南流寓盖均耳倘未還庭闈在彼猶在此胡然當作
離耿耿殊不已物我要兼忘咄哉從此始
　
　
　
　
　
　
　
　
　
　
　
　
　
　
　
　道鄉集巻四
欽定四庫全書
　道鄉集巻五　　　　　　宋　鄒浩　撰
　　古詩
　　　将徃昭州示柄
與汝暫相别南作昭州行昭州距零陵坦坦十日程音
信昜來徃勿動異鄉情但自勤讀書思索厥義精聖賢
如日月為汝出光明脩身識根夲力踐以其誠發為文
字間筆墨自縱横零陵豪傑士張鄧尤髙名汝其師事
之北面聼指令分隂古所惜况乃汝後生定省汝母外
謹勿他事縈皇恩極天地我罪終從輕還家知有時欣
見汝向成用為祖母夀慰叔及弟兄携汝返鄉國重増
門户榮
　　　飲桂州酒示柄
好酒如好人雖乆略不變炎凉互推移氣味愈可見豈
若茅柴漿多為衆所賤舉杯吾得師足以警閒燕
　　　題義明定慧庵
結草依山名定慧於此𡨕心第一義罏香深炷席簾垂
老僧不見庵外事
　　　答曾敷文有書見寄(有云客寓天地間夲/南北異耳作此答之)
客寓天地間夲無南北異此語安從生却成相鈍置
　　　戯作
作自我作止自我止莫被傍人推倒扶起
　　　詠路
赤路如龍蛇不知幾千丈出沒山水間一下復一上伊
予獨何為與之同俯仰
　　　一切諸佛子
我心如虚空無物可倫比湖南與嶺南誰行與誰止寳
山得樓居屹枕樂川水森森青琅玕郤暑幾千里團蒲
叠雙雙爐烟凝然起圎覺首楞嚴遮眼聊爾耳幽禽忽
來鳴一切諸佛子
　　　榴花
閣東閣西安石榴兩株相映花枝稠山髙江濶萬木葉
獨此爛熳開不休有如牙門集纓紱碧油幢外紅光浮
又如青天駐羲御火龍鱗鬛驚人眸朝朝莫莫㸔愈好
直若有意寛離憂無窮歸念姑且置欄邊取醉商聲謳
　　　仙宫嶺
曉雲生嶺端遮日成清隂炎氛遽辟易興逸安能禁仙
宫風塵表髙髙百千尋石路上曲折健足猶難任綽約
兩仙子雙鬟坐沉吟巫覡意何許門忩藤蔓深樵叟向
我言自古傳至今去州五十里有峒鬰森森陶家李家
女年各勝巾衿恍惚若逢遇相與登﨑崯一朝作蟬脱
英魂不墜沉鄉人共祠之髣髴來顧歆水旱禱輙應民
吏同所欽此宫乃行宫春秋薦誠諶言已叟仙去四望
祛煩襟滎山直南聳龍嶽山朝壬越王連佛子宻山秀
孤岑囬環萬峯巒挿雲皆玉簮㴞㴞兩川流㑹合通梧
潯漁舟糝木葉城郭幾突黔虚徐韻長松飛鳴集珍禽
湏臾烟靄青遐邇浮祲祲變化紛見門飲酒時一斟我
罪貸五鼎我軀重千金雖居瘴癘鄉肯使瘴癘侵嚢衣
完舊裾匣劍存初鐔氣聼謝耳力誰到無絃琴子期乆
𡨕漠天地為知音中和王度新祈招詠愔愔賜環諒匪
朝聊以寫我心
　　　送子發還零陵
我自罪大當投荒君胡為乎亦遑遑馬蹄舟楫困川陸
省定違離萱草堂由來孤操絶流俗屹與巨鎮遥相望
洞庭以南渺無際氣象突兀收湖湘平時事事不入眼
惟恐有媿如毫芒色難直到古人處以其緒餘均四旁
餘波邂逅亦及我使我方寸失感傷我親白髪照閭里
我身跼蹐瘴癘鄉兩兒隨母仍舊寄骨肉星散知幾方
乾坤子初無厚薄恩為雨露威雪霜二柄交持不偏用
萬彚生成如審量我雖棄擲五嶺外亦必有日䝉㤙光
故人亭邉是歸路尚得握手輸中腸将分無可為君語
獨有髙義無時忘
　　　有感
雲囬雨歇天欲晴鵓鳩唤婦皆和聲山南山北樹隂裡
􁁅然相趂争飛鳴伊予流竄止平樂妻孥尚寄瀟湘城
五嶺横空唤不聞不如鵓鳩猶有情
　　　聞彦和過桂州
人臣難有已况復顧其家忘家以狥國致主為勛華割
愛非不仁成功詎能加御史殿中傑指摘生疵瑕昔如
鵠矯雲今如兎罹罝省符到房陵驅逐殊喧譁即日出
門去形影自天涯羈皇携衆雛驚散随風沙渺漭失處
所何由書報嘉君心固已定聞者空傷嗟
　　　又
削迹投炎荒有吏督其後一州一易之稍緩輙訾詬所
歴多官僚豈無親且舊前車覆未遥不敢略回脰誰謂
桂嶺僧於君獨勤厚沐浴君髪膚澣濯君領䄂使君霜
柏姿凛凛出塵霧真風絶顧瞻髙義激頽仆乃知世外
情非復世間構嗚呼君何憂時命不終繆
　　　自警
㸔書勿苦多多㸔目力眊作文勿苦多多作心力耗初
雖莫覺悟乆乃成悔懊維心神所居惟目神所造開闔
出入間神傷氣亦暴所以古真人丁寕有深告平時當
勤行况復處炎燠况復病初愈力始勝巾㡌老母在鄉
邦倚門望佳報尤宜决擇精全神以自好收目以内視
𡨕心以存奥氣舒形康強外務一除掃生理保安完天
恩垂覆幬歸㸔老萊衣歡欣長舞蹈
　　　感歎
一犬捕執将祭神羣犬隨之號極聲惡傷其類乃如此雖
至茍賤亦有情人於天地最為貴詩書禮樂開聪明
推恩尚欲極萬物而况等列皆簮纓奈何心忍所不忍
相殘相賊争功名因知㣲畜反可尚使我感歎無由平
　　　送李師聃祖道長官赴衡州耒陽令
視國如視家愛民如爱子秉心金石堅古人概如此今
人亦古人但患物轉徙遑遑聲利間自不明夲已安能
使元元一以父母比問其所居位廣分國百里問其所
食祿盡出民骨髓奈何莫之思顛倒以為是祖道於今
古問學妙窮理内重外物輕識者乆歎美宰制得耒陽
何啻牛刀委導逹聖主恩千仞决谿水雨暘隨指呼絲
榖飫鄰鄙明神實聼之日夜介福祉君雖不求通軒冕
自難已工部有英靈吾知為君喜
　　　示徐道人
道人千里來觸熱廢寝膳問其何所為但云求識面南
方諸公門二年走略徧亦有苦苦留諸事頗安便念未
見侍郎跋渉遂忘倦皇帝與天同深㤙滿州縣瘴鄉寕
乆留行復侍金殿賣藥至京師禮數隔貴賤姓名且難
通况復冀垂盼汝言豈吾知答之一笑倩
　　　諭徐道人少唱喏
孔明拜牀下徳公初不止道人必見喏我令勿復爾道
人非孔明喏拜不相似維我徳公心寥寥無彼此
　　　詠菊
菊菊叢叢簇簇種階除脱巖谷玉幹碧鮮金英黄郁争
妍無小桃結好有修竹滿泛醇酒千杯高簮道巾一幅
庭前子美休作詩籬外淵明自留目
　　　詠竹
竹竹瀕江遶屋聲泠泠影矗矗霜雪難侵塵埃莫瀆梢
雲齊老松帶日映寒菊籜置頂上髙冠葉成樽中美祿
行㸔威鳳飽相從不但子猷情最熟
　　　有所嘆
親者如路人故者如世讐路人與世讐反與親故侔無
日不同處無事不同謀自謂腹心托長乆逾千秋不知
禍有孕有識所深憂一旦乗間作四顧誰依投徃徃捨
之去掉臂不囬頭却思故與親大寒索衣裘聪明天資
髙反已亦易求及此早覺悟厥疾猶可瘳
　　　莫釣磯
飯罷何所之曳履江之湄粼潾白石間得石殊瓌竒瑩
然如紫玉屹立平不欹振衣坐其上聊以垂綸絲吾鈎
既不曲吾餌亦不施持釣非有釣與魚均莫為魚樂吾
已得吾意魚豈知投竿歸去來晨昏以為期
　　　下鷗䑓
此心乆已灰入鳥無驚猜輕鷗翔集處邀我相徘徊方
圓十丈許疑是天所開鏘金兩灘瀬簮玉千崔嵬耳目
肝肺中何由着纎埃鷗雖不觧飲屢舞勸我杯清狂與
酒狂似此知幾回我歸有日矣鷗飛安在哉
　　　讀頥卦
靈龜不語亦不食深之又深乃其息清泠淵中能事畢
天長地乆無終極朶頥自朶非自得何暇外觀惟汝即
吾言易行休更惑抱一故為天下式
　　　九日對菊
不雨江亦乾草木翳塵土重陽到眼前菊蘃猶未吐隣
家一株來髙才尺四五種之小庭中亦自足風矩摘葉
以當花茱萸可為伍泛我流霞杯喜色動眉宇頺然逍
遥逰妙處有誰覩淵明何人斯東籬傲今古
　　　道鄉歌
要識道鄉去處只在微塵裡許不立四至封疆不問二
儀寒暑日月常放光明鳥獸率同歌舞其俗無舉無非
其民無喜無怒别是一種乾坤全異九州風土師曠傾
耳莫聞離婁拭目莫覩誰知有箇𡨕䝉踏着從來門户
入也不動脚跟居也不記年所行住坐卧虚徐色聲香
味愚魯偶然成矩成規未嘗為鼠為虎任他卜度縱横
逈脫機闗取與人間天上無明可謂自今自古
　　　夢臣惠潘谷墨
老潘飛躡烟霞去墨寶流傳能幾許尚方猶以比庭珪
况復人間故人處夫君好事追前賢巾襲深藏二十年
雨暘燥濕莫知數畢竟挺然金石堅一朝酒發南箕舌
信在言前可中輟有如印弄掌握間稜角雖刓終一决
著書天禄垂無期雲将掉頭吾弗知但欣厚意厚若此
來仙閣上信雙眉我有歙州韞玉石琢成髙秋逺天碧
平時長自水流珠未省呼童助㳙滴我有常州飽霜毫
千錢一管價不髙真行𨽻草字百萬勁鋒凛凛方遒豪
綘人陳元乃其伍相得􁁅甚誰能禦心灰緣此亦復然
和我精神動寰宇便滌硯便操筆便啓軒忩磨此墨敲
氷佳紙適及門羅列千張耀晴日也吟詩也作文也把
黄庭摸右軍并包萬類入方寸倐忽變化生乾坤君不
見老子絶學故能學君不見孔子捐書故能書因君起
我書且學我書且學孔老俱孔老俱竟何如冩我長句
酬勤渠
　　　又
潘谷賣墨時吕翁嘗過之指授長生訣舉世那能窺但
稱衆墨中谷墨最珍竒一旦内藥成觧去逃喧卑忽忽
期月後來與丹元期夜飲曉分手丹元初不知仍留墨
數片屬元付其兒有兒旋其門頂白元驚疑細詰所以
然始知谷如斯谷仙今幾年谷墨今在兹静言人間世
舟壑常宻移朱顔兀槁木綠髪垂素絲借令富貴極畢
竟将奚為谷乎真可人得墨吾得師
　　　夢臣再以墨來
孫郎文史外所好墨而已龜玉藏櫝中㳙辰乃開視未
嘗輕示人毎戒卞和耻謂予心事同分惠真可喜磨去
五之一餘者恰盈咫印弄稜角刓前言戯之耳蒼頭忽
踵門喘汗殊不止恍疑皂囊藥無因至於此亟取啓緘
封入眼勝雙鯉其長應天數其光動晴晷當暑尚挾纊
豈但什襲比且云此不刓品色尤更美始知雅意來要
以補前毁想初聞語時廢書頻拊髀兵法善致人所致
必如指一朝下兩城曾不費一矢坐令鼎足心成轍亂
旗靡堂堂莫我過勢若建瓴水墨果多乎哉一一是孤
壘齊城七十二受降從此始
　　　别昭平
江山夲無情别去亦何語向來爽氣中食息三月許來
非吾所求去非吾所禦回首謝江山吾今若輕舉
　　　留别張雲立立之(立之昭/士也)
來遷夢破知何處今君歸去仙宫路江頭舟楫嶺頭雲
曾許乗風邀月住翛然三載與君同信我此心惟白鷺
白鷺忘情亦有情君更情多無量數天繪亭前不忍分
逺送我來欣進歩霜凋萬木見孤松顔色青青獨如故
湘南湘北舊光隂從此囬頭但烟霧得志軒前藕未花
梅率小桃先已露與君同醉復同醒千頃池塘渺新霔
好随魚躍趂風雷飛上青天休反顧
　　　桂州紫極觀主求亭名名曰轉斗而示此句
轉降適斗藏初九上清宻語誰知有七星峯頂紫霞前
占得輝光長不朽
　　　信中以詩來因次其韻送之
道言誰復書諸紳瀟湘江上逢斯人向來濵死入魑魅
胸腹洞然無甲鱗炎氛吹風作旗靡玉樓倒影明蒿里
孤心還逐冷雲飛歴歴長亭不知幾聖王開了覩天庭
妙脱筌蹄合喙鳴箇中無可無不可智者亦迷何處名
渾沌兼忘儵與忽有口鼻如欣莫咄北山之北草堂深
怨鶴驚猿它自物
　　　送李方幾仲司户
我遷漢陽居君為建陽掾江山幾千里何當重㑹面身
世波上萍嵗月弦上箭自古以嘆嗟不古乃獨見為仁
豈由人𢎞道道該徧萬生無終窮同我一方便壑源春
焙香黄鸝静中囀簡書有光隂歸坐亦可燕此事入髙
明了了為君見舟車暫西東勿受離情轉
　　　題蒋彦回緋桃軒
何仙饑食王母桃王母唤去瑶䑓髙懐中核乃長生種
付與東君誰適遭蒋侯夲是神仙族楊州騎鶴飛遊遨
囬也不愚愚故道不肯釣海連六鼇變鄧家田作藍田
産玉成芝天所褒栁将眼覷竟何覩花着心覓空自勞
東風莫逆花栁外洞然啓盡扄鐍牢鋪張雲霞駐遲日
暖紅牽夢春陶陶恍疑何仙只春似衣繡還鄉導旗旄
蒲萄浪兀弄明月寕比倒着宫錦袍從今結就千年實
食之工力逾圭刀聞説揚州鶴知得鼓翼已先鳴九臯
　　　題成立道飛香閣(與其姪逸少隐㑹予于浯溪/求易閣名以其翬飛紅蓮中)
　　　　(名之曰飛香/閣而作是詩)
碧池千畆紅蓮花勅書樓下醇儒家躋民仁夀逢主聖
欣與萬邦無歎嗟六經變化天地濶何處不可為生涯
只今耆域在庭户信手掇取皆靈芽氣運回環助調爕
各正性命逾塵沙是渠病愈我亦愈紅蓮影裡薫風斜
隂功乗香飛北極上帝首肯羣仙誇贈之丹桂一千尺
攀條直上凌蒼霞
　　　少隠惠所盡瀟湘雪景
永州城北十五里二水初同為一水天花開玉滿前飛
人在故人亭子裡
　　　又
前年深冬一丈雪巖擁朝陽渡黄葉鸕鷀挿頸夢圓時
天作髙山付雙睫
　　　又
将謂雪消無覔處元來只在毫端住為余展出凍雲天
一片瀟湘宛如故
　　　戯浯溪長老伯新
永州懐素精草書毫端萬象紛巻舒渾身是眼㸔不破
一筆至今藏物初浯溪得之不自用却要他人書作圖
驀然打箇筋斗去覓紙覓絹一物無急将床上被來拆
手忙脚亂縱横鋪五雲和尚巧言語掃盡六幅裁湏㬰
叠了又開開又叠喜歡勝獲衣内珠二三子笑幾絶倒
左右僮僕咸驚呼寕比寒酸杜陵老海圖拆應家人湏
脫巾漉酒觧龜當表裡空曠真丈夫吾行天下何啻半
常恨眼前無此徒那知興發乃方外與彼嗜好同根株
小中現大大可覩跳出規矩渠非愚他時風雪夜參半
灰爐氷冷燈影孤坐披破絮似魚網數挽不揜皴肌膚
只應侍者隔壁私自語我師為誰說法聲嗚嗚
　　　觀華光長老仲仁墨梅
我從梅花海裡來驚此兩枝堂上開不由天降非地出
道人作麽生栽培無縫塔子通一線放光照醒陳根荄
玊蟾銀漢雨初霽半啓瓊室通瑶䑓香雲漠漠䕶顔色
世眼欲覩誠難哉不如取酒共春醉一盃一盃復一盃
　　　次韻和范信中同遊花藥有作
花藥山去來難遇此天日深衣書眼青摩衲禪眼碧鴈
峯相與髙可以同我適浮雲當面開千里見叢蓽况紫
盖祝融挿天日未夕正爾無能名僧來乞題石
　　　湘隂鄧氏翠微洞(洞有卧雲堂聼/松軒快目亭)
卧雲雲無心聼松松有韻快哉耳目中吾今亦同分
　　　送成老赴西安
先生出逢堯舜時自當勲業追臯䕫胸中廊廟乃州縣
雪霜刺骨西安馳旁觀徃徃屢興歎色初不變心希夷
但云将聖世所大乗田委吏皆嘗為道通為一無不可
等君事耳何髙卑髙齋髙居萬物表清獻清風天下師
此心妙與此公契莫或遑處今其誰民歌仁恩到天耳
天湏黙薦君王知坐令四海歸一握隂陽變化隨設施
行即騐矣姑且置聊引花前金屈巵
　　　偶書
朝讀一巻經暮讀一巻書一巻復一卷三藏與五車儒
釋夲不異昧者自親踈昧者不足道明者當何如
　　　送陳公晦
寂不聞鳳鳴雙耳聾已乆聿來丹山子一旦驚户牖舊
聼歘我還喜氣薄牛斗簫韶方九成飛勿衆禽後
　　　呉公蔚将還滁陽出所集述徳堂詩作此送之
述徳髙堂在何許述徳髙人欣可覩彭州夢破知幾人
遺愛逺追曾大父至今民數舊邦君毎及呉公歌且舞
述而行之徳莫窮定可周流浹天宇誰令千里便歸休
炯炯此心元自古四百六十五甲子貌若巖松傲風雨
胸中何啻法界寛普集塵沙諸佛祖一如一切悉皆如
逈脱拘攣不踰矩從横肉眼詎能窺但見鼻間常栩栩
只應髙與老人星長現昇平瑞明主
　　　詠張公奭廬墓有芝三夲(錫山居士張公奭廬/墓側有芝三夲生焉)
　　　　(繪以為圖/見者咨歎)
此芝初無根生自孝誠裡孝哉夲於誠非緣利心起無
芝非所怍有芝非所喜不期芝有無秀出乃如此飬志
勤色難送終極哀毁既葬不忍歸結廬獨留止孺慕秋
復春淚接九泉水比隣或未知天已知之矣因芝示邦
人邦人争賛美㑹逢當路賢薦此八行始
　　　書公孫巻末(公孫三㨗䄂詩過予門乃一時公/卿大夫士推美其前人所以孝於)
　　　　(其親者而韓范/二公先焉故書)
韓范天下賢褒貶不妄出舌端有春秋所與惟其實一
舉十五䘮富貴所難必公孫賤且貧兹事乃能畢心追
古人髙迹付今人述二老首形容昭勸無終日伊予特
後聞歎恨頗自失東望天山平風松正蕭瑟
　　　代書寄清老
從來遊戯常三昧出語縱横無忌諱老聃全與釋迦同
人畏猶云亦當畏
　　　題雙芝軒
難弟難兄強氏子太學聲名聳多士同時流軰乆公卿
猶傍短檠業文史今年鑒㧞貢辟廱伯仲皆升從此起
集英春曉拱天臨龍頭妙絶人間喜鸞䑓鳳閣便騰騫
况復吾鄉有前比向來胸中宇宙寛包盡華夷無復委
發為勲業助堯仁肯令元凱常専美倘如不信視雙芝
端不虚生漫黄紫
　
　
　
　
　
　
　
　
　
　
　
　
　
　道鄉集巻五
欽定四庫全書
　道鄉集巻六　　　　　　宋　鄒浩　撰
　　詩
　　　和路主簿思雨
造物初無欠與餘盈虛消息自洪罏晴空已見雲如火
秋穫難期米似珠劇邑君宜形逺慮泮宫我亦念羣枯
若為驚起蒼龍睡頼有新詩勝大雩(見諭詩頗有/感故有是句)
　　　獨坐偶書
梧桐沐雨響玲瓏簾幕隂隂颺晚風講誦乍聞人語息
滿床書史興何窮
　　　寄濠州陶户曹
臺枕長淮聳半空登臨應得古人風水天上下碧無際
莫獲觀魚與子同
　　　勉畢元明
男兒數偶竒不必苦嗟咨顔子猶簞食荘生亦布衣百
年容易老萬巻卒難窺致力宜為者騰驤自有時
　　　謝羅朝奉惠柏栽
惠我柏雖小觀君意實深欲令儒服者同此嵗寒心月
映庭雕玉風來韻響金公車已馳節不及待清隂
　　　和錢簽判贈胡都曹
公餘來訪習家池楚楚王孫桂一枝九十春光未過半
倒罍尤喜有前期
　　　和路主簿喜罷役法并酬范奉議見寄
因革紛然豈用情由來消息與時行奏封直指財并力
造法當期實應名可使華夷漸潤澤不煩衡石自均平
将明况是憂民者即見熈熈百室盈
　　　酬黄秀才見寄
自期謀道豈謀身不逐輕狂戲此春讀史窮經求在我
攀龍附鳳彼何人一言逢主未如志百結成衣肯歎貧
早晚病除堪屬思新詩莫厭起予頻
　　　偶書
底事袁絲不自髙傾心劇孟乆逰遨元來緩急叩門處
狥義忘軀勝我曹
　　　和郡主簿絶句九絶
管鮑當年志風霜固自如信衰縁嗜慾豈在數行書
俗論長紛若微言僅夢如逢君揮玉麈勝讀十年書
肘後虚金印梅仙職偶如升髙元自下功業異時書
塞北亢喉地并門子所如六花無處用郤縠自詩書
能詩唐太白善賦漢相如元帥真文舉應先薦禰書
取友能無怍初終貴一如陳張遺轍在試展馬遷書
咳唾成珠玉吾儕孰子如更勤潘氏學豈愧樂尚書
提履歸何處觀花笑自如期君求向上糟粕古人書
春風暗楊栁相見意何如雖愧江淹筆狂言為子書
　　　送詩巻還參寥
盈軸新詩字字清彌天元不愧聲名茂陵消渇無醫處
頼有醍醐得細傾
　　　和路子髙微雨中至山光寺
野濶天低四望賖霏微膏雨兆休嘉早鐘鬰鬰穿雲㫁
官栁垂垂夾道斜邂逅庭前方指柏逡廵木末已棲鵶
楊朱易服歸來處荷笠收車幾萬家
　　　送監作院潘供偹
盟府功臣奕世孫低回筦庫尚隨羣干戈分職名雖武
詩酒忘懐格自文傾盖二年嗟徃事贏糧一日指行雲
江梅欺雪南枝發如綍新除定此聞
　　　其二
飄飄雅致孰如君旋闢西軒置酒樽振木豈惟聞白雪
斷纓仍許醉黄昏長亭風順已言别小圃春廻空自繁
惆悵潜齋不知處何年携手却重論
　　　簡王正父覓酒
甕面蛆浮玉槽頭水滴珠未能如茂世聊與義城俱
　　　寄周彦亷
楚水不風魚逝逺霜天初月鴈飛髙履穿袍敝渾無暇
目㫁心馳祗自勞
　　　和劉知錄見寄并簡陽先生(行先/)
劉郎爽氣曉霜晴陽子髙懐寳鑑明雖幸竹林容入㑹
每慚布鼓獨無聲一杯葵藿真佳趣五鼎牛羊謾宰生
廊廟他年調爕手不妨潜室且和羮
　　　和陽先生見贈
萬巻藏書肯自閒沉涵聖道欲晞顔片心既與人寰逺
逸駕寕容俗士攀嗟我曳裾膠擾處荷君置榻寂寥間
藜羮玉麈清何限每到斜陽不忍還
　　　求劉知録澄泥香爐
千巻新書三叠琴青燈炯炯夜沉沉野人此外無餘好
只欠澄泥一炷深
　　　大雨中接憲使因成小詩呈陽先生
霜風折木雨如傾歛板泥中厮役并遥想先生鼓琴罷
觀書正傍短燈檠
　　　次韻盛長官覓酒
九萬鵬程戢怒飛驅愁却歎酒無威頖宫官冷非文舉
一斗何能醉十圍
　　　次韻胡秀才遺桃花
灼灼桃源數朶紅青禽傳到蓽門中傍人只喜窺春色
逹士元來寄祖風謾説幾經千嵗賞㑹湏一笑萬縁空
沉香散處團蒲穏花自蕃鮮體自同
　　　次韻俞秀老建隆道中
道人不獨是詩豪曽把滄溟注一毛破曉聨鑣訪孤寂
致身如在太山髙
　　　次韻慕公實
從來文史足三冬何事明時作退翁刺口豈能論擾擾
𡨕心直欲似空空半軒蒼莽雨初霽一釣清泠月正朧
好把晨昏付香火箇中真樂更無窮
　　　次韻錢㞯雪中
六出飛瓊玖雲愁正臘天寒聲生宻竹爽氣徹純綿故
苑風初静重樓月向圓何當酬此景蘸甲引金船
　　　次韻王賢良贈陽先生
脩塗幾閲嵗終窮鶴唳猿啼蕙帳空杖屨何當歸舊隐
静㸔五栁颺春風
　　　其二
囂囂所樂夲非窮曾向真乗悟色空聞説近添方外友
清談應得晋人風
　　　二月十五日朝拜建隆橋上偶作
單衣迎犯曉風清斗柄囬南月尚明栁宻行人看不見
輪蹄相屬但聞聲
　　　清明日遊大明道中
春風蕩漾遍天涯縱歩郊原事事嘉不許逰人同所得
竹林深處試龍茶
　　　和通判王定國承議逰竹西
流年忽忽又殘春策杖郊原肯厭頻徃古來今何足校
閒花幽草自争新旋開酒蟻成髙㑹共觧名韁作逸民
随處怡然真有味不湏千里憶呉蓴
　　　其二
一霎狂飈破曉隂春光極目幾千尋㑹湏勝事追蓮社
更約幽人訪竹林𣺌渺平田涵白水蕭蕭蒼檜聒清音
鄭䖍才大猶遭罵重愧持杯許脱簮
　　　送胡適道秀才東歸
十年星散忽相逢寂寞蕪城古頖宫一炷澄泥窺祖要
三巵浮蟻對春叢牢芻豈觧留天驥雲路還聞逐塞鴻
蓮社故人如見問為言渉世百無功
　　　次韻蔡寛夫觧元暮春見懐
九十青陽安在哉臨風搔首謾遲回春於我軰非無意
詩必先成為有才拖架酴醿香破麝翻堦芍藥大逾杯
病除更約歸愚子浮蟻猶堪席地開
　　　又
驚紅􁎐􁎐㸃蒼苔春去黄鸝唤不回九藏脉參知我病
千人筆掃見君才㑹湏磥砢揮談塵方悟蜿蜒落酒盃
命駕相應憐叔夜笑顔一月幾能開
　　　又倒用前韻
休論花草與樓䑓借得江南叠嶂開縱使春歸無覔處
何妨人樂自持盃棊如孫武推多算詩似顔淵已竭才
早晚竹林修故事更㸔君筆燦昭回
　　　送及之賢良逰錢塘
屏迹人間二十年下帷搰搰究陳編新書曽入老商盼
髙弟誰如顔子賢策杖青山元有約揮金紅藥故無縁
豈宜便隠雙溪去優詔行聞墜日邉
　　　送俞秀老歸維揚
踏雪驅驅原憲履御風獵獵老萊衣情投豈比鍾山出
興盡逺同剡水歸煬帝池邉松䕃逺維摩室内燭光微
携笻促席相羊處應記當年接下機
　　　雪中呈秀老原道
引舟西上正隆冬千里隋堤雪翳空恰似常年三月尾
栁花凌亂逐東風
　　　戲孫揚休
耿耿僧坊寄日邉晚移窮巷避諠闐羮藜不飽同攻苦
秣馬言歸獨處先木葉已随風力逺霜輪行作璧形圓
衣冠返敝文昌路何似髙堂坦腹眠
　　　簡李子温推官
太冲當日號無兄苗裔于今更絶倫力䆒夲原書簏富
唾成珠玉錦嚢新龍門乆欲攀髙躅鼎角方欣覘後塵
借問竹溪餘地否狂吟聊伴謫仙人
　　　寄周亷彦
不見氷清幾嵗周乗風舉翮恨無由瀕江松竹三秋後
隐几情懐萬事休險阻艱難空蟻闘東西南北正萍浮
與君相好如兄弟莫惜微言為置郵
　　　風起有感
秋來鬰鬰但炎蒸一夜狂飈駭四隣㫁送𡨕鴻尤得勢
留連殘暑更無因鏡中鬂髪雖非故忩下燈檠漸可親
勿似安仁兒女態由看節物重悲辛
　　　班超
功名從古病難成况作天西絶域行縦有平陵同落落
其如衛候尚營營殺妻呉起終遭逐上䟽鴻卿不免刑
定逺獨能逢聖主千年萬嵗藹嘉聲
　　　次韻崔浚明見贈
誰為𡨕行作指南青燈黄巻乆間闗逢君豈測陂千頃
許我時窺豹一斑驥足拘攣雖未展龍鱗騰踏㑹湏攀
如何暗把隋珠擲欲報殷勤只強顔
　　　将至南京簡應介中
得之平陸我登車不見羣優孟子誅只恐鼻端無好質
歸時依舊腹空虚
　　　其二
幾日風塵困馬蹄忽瞻孤塔獻雲霓雙眸已似清江洗
况入亭城見角犀
　　　其三
先生不得醉紅裙何以留連逆旅人故苑池䑓老秋色
頖宫講罷走車輪
　　　其四
直諒多聞許我親迷途從此遂知津社中忽恠爾來進
曽向睢陽見異人
　　　九月朔夜聞雨
塵濛蛛網暗東齋設榻君能待我來昨夜梧桐有消息
㑹湏急上宋王䑓
　　　送曹巨源之南都
髙堂且置琴中操駿馬初馳陌上塵無限清風與明月
一時分付屬閒人
　　　輓石適中
剸犀翻羽早稱竒亨㑹難遭但布衣不使牙籌煩伯仲
果然玉樹照庭闈靈䑓乆已天昭鍳奏籍初聞子發揮
三世簮纓正無恙如何遽作百年歸
　　　又
南明山下讀書堂曾許寒生借燭光髙義豈殊親骨肉
令人無復念家鄉那知十載天涯别忽起三泉薤露傷
追恨故時携手處不能執紼助棺傍
　　　和朱仲明見贈聞琴
子期骨髪已埃塵誰謂知音不復生觸處折楊争屬和
獨君忘味歎遺聲蓽門寒日正多暇玉麈髙談相與清
鶴舉魚沉重惆悵一樽麥酒薦藜羮
　　　次韻趙希元憶處州梅花
萬花頭上占天工得意開時斗未東破月麝臍來馥郁
横烟玉樹浄玲瓏暖歸故蘃應欺雪人在他鄉正御風
借問殷勤動詩興忘機争似鹿皮翁
　　　冬至夜夢中作
爐烟颯颯對團蒲暮去朝來只自如還見人間好時節
羣隂消盡一陽初
　　　雪中簡次蕭求團茶
竹上松間敲玉花最宜石鼎薦靈芽蓬門不識蒼龍璧
借問風流宰相家
　　　和晦之見贈聼琴
忌子當年妙五音曾令按劍革初心昭文重愧難成曲
潘岳胡為繆見尋在昔絲桐嘗棄置到今山水自髙深
何當共造無絃處莫使淵明擅此琴
　　　再和晦之
舉世欣欣濮上音絲桐還寄長卿心知君韶濩思千載
勁莭松筠挺幾尋萬籟息時霜劍立一燈明處夜堂深
他年振鐸收遺噐豈愧雲和瑟與琴
　　　倒用前韻
我有一張琴窮髙更極深瓠巴那觧鼓師曠杳難尋寂
寂三冬夜悠悠萬古心衣冠徧天宇誰為作知音
　　　次韻道卿寄同僚
從事休嗟我獨勞何如對雪詠瀌瀌聖賢㶑灔冬來美
朋舊綢繆老不凋仇覧初年猶主簿田單他日竟屠聊
上方側席捜遺逸未易沅湘作大招
　　　督巨源和詩
詩成七歩有家風底事淹留嵗已窮應笑枚臯太容易
欲令句似長卿工
　　　郊行呈彦祖
遲日初乾雪徑沙等閒聨騎過田家長官標格風塵外
衰草坡前報晚衙
　　　和彦祖寄次蕭
格外参軍事事嘉竹忩全是子猷家清狂上客知何處
恨不同燃柏徑槎
　　　柬理堂
主人生長綺紈中標致分明儒者同結構不因窮鼎爼
棲遲聊欲事磨礱血漫霜劍悲王鳳坐擁雲鬟笑馬融
銘府功勲乆牢落㑹湏騰踏振家風
　　　戯社正李子温
紅蓮上客有新編不見長安驛使傳寄語持綱社中老
可憐三百青銅錢
　　　寄陽先生(先生名孝夲唐陽城苖裔舉進士不/偶輙罷不畜妻孥來京師買書數萬)
　　　　(巻以歸老于通天巖鄆/帥蒲公上書蘇公薦之)
長揖公卿不轉頭五車圖籍指䖍州屑榆肯使家風墜
謝幣空令世俗羞(鄉人知其貧甚共出錢三/百千助之先生毅然不受)弄鳳騎龍
誠莫及壊車殺馬恨無由嵩山出處君知否(嵩山處士/近有朝廷)
(起者未㡬言者/交攻之竟罷去)似與髙人作覆輈
　　　發山口堤上
烟籠官栁栁籠堤風引澄波細細移駿馬不知鞍上意
回頭已是獲麟陂
　　　渡汶河
舊來紙上得河名今日横過徹底清浚治早經神禹手
若為汩汩尚西行
　　　過中都王彦章廟
一時多難見忠臣力擁貔貅扞此城豈為聖人曾作宰
由來壮志在留名鐡鎗埋没今何處廟食追崇事若生
功業已經華衮贈只應長伴斗魁明
　　　慎奪堂
百錬終成繞指柔何人勁節擬横秋目前軒冕自來去
堂上詩書嘗講求風度綺踈香漠漠月移苔砌竹幽幽
将軍此意生平事不似空言不到頭
　　　閒軒
結構俯危城公餘杖履輕事隨塵自逺心與水長清隠
几魚方樂開忩雨乍晴憧憧渡頭客誰㑹此時情
　　　王憲湖上分韻得荷字
使星明處是天河習習輕飈生芰荷自有芝蘭生後乗
更容簮履侍鳴珂未甘城鼓促清賞聊與汀鷗分素波
異日定應如此少雲雷行欲起龍梭(時王憲/已被召)
　　　送王憲赴闕
鳳詔傳天北輶軒指建章既能思賈誼何患老馮唐况
是髙門慶從來美譽彰靈䑓懸寶鏡峻莭凛秋霜庖
刃誠難敵黄陂豈易量承家但清白報國頗施張属部
分氂犬終朝事錦囊收功殊俗士知已恃明王此去堪
前賀胡為獨倍傷昔霑淮水潤今借徳星光折栁故多
恨銜環空不忘他年重望履應已歩巖廊
　　　送王裘仲侍親赴闕
置榻初相得膏車忽起行秋風無限事麥酒不勝情原
憲何曽病丘明竟有聲從容湖上語他日看功成
　
　
　
　
　
　
　
　
　
　
　
　
　
　
　道鄉集巻六
欽定四庫全書
　道鄉集巻七　　　　　　宋　鄒浩　撰
　　詩
　　　試日懐世美
挾策剛為泮水行暖風遲日試諸生姚黄魏紫知何許
獨有楊花撲硯輕
　　　戲王寛之
晚來聞説醉黄封絃管欣欣急雨中應笑西隣少風味
一爐沉水對梧桐
　　　其二
墨龍翻海幾朝昏今日晴隂似欲分不道榖飛多作蠱
猶敎歌扇遏行雲
　　　次韻世美簡别乗喜雨
一勺龍泉甫到城滂沱疑是瀉南溟棗心正為斯民赤
菜色寧憂異日青擊壌田家方自得擲金詩軸已交
形病來無復髙陽興宴喜空煩置醁醽
　　　湖上雜詠
荷葉如錢三月時幅巾藜杖一追随爾來勝事知多少
惟有風標公子知(杜牧之以白鷺/為風標公子)
　　　其二
何處清風作晚凉觧衣相與面滄浪青萍紫芡令人恨
遮却琉璃萬頃光
　　　其三
華亭標格夲青雲邂逅西湖秋復春作意一聲君㑹否
鵷鸞集處是真人
　　　其四
疾病經旬厭藥杯喜君折簡傍湖來濃雲幾敗乃翁事
頼有南風為約開
　　　其五
濵湖一一敞雕欄自是黄塵不汝閒今日舒眉寕易得
未應輕作剡溪還
　　　其六
霜蹄檜楫乆途窮暫喜天時人事同濯熱不湏三島去
髙談落麈自生風
　　　其七
嵯峨秀色雨晴時極目城隅更落暉何必鱸魚動秋意
好携雙屐便言歸
　　　登樓
蓽門真蟻穴曠快一登樓天地投雙睫詩書落九州欄
杆元詰曲日脚更遲留借問同來客能同此意不
　　　聼泉
天中懸日月激激正鳴泉洗耳豈吾事披襟聊石邉焦
桐無雜弄佩玉有羣仙欲識偃溪語于今蹄與筌
　　　呈同社
太史占星乆寂寥髙陽烟月但蓬蒿人才豈是非前日
天意端如待我曹萬古衣冠歸指顧一時天地入風騷
他年南北参商去知有青編破鬰陶
　　　馬上
䇿馬戴殘星郊原破暑清人間千萬事併入一時情
　　　又(二首/)
晴空雲物不留形大塊遥呈一㸃青聞說嵁巖隠君子
何當北面問黄庭
　　　其二
孤塚如山官路傍老農指似是前王可憐烜赫當年計
牧笛樵歌付夕陽
　　　追凉
三伏流金石端居若探湯古松揺落照芒履促追凉天
壌知誰似形骸亦自忘何湏北忩下始觧到羲皇
　　　参寥示簡元規詩用其韻寄之
千嵓萬壑乆青天一鉢新從淮上旋昨日浮雲今止水
誰知庵内更無邉
　　　又
人間何嚮不塩梅江海元從蟻穴開列㦸門庭掃蹤跡
只應飛矢亦潜來
　　　次韻參寥訪和靖先生故居
湖邉髙莭與誰鄰落落寒松徃徃皴就使衡門已塵土
不妨千古自陽春
　　　闗氏四照亭(次韻/参寥)
孤亭縹緲枕烟霞面靣江山不用賖何日乗風指星紀
與君携手逐飛鴉
　　　夀星院觀竹(同前/)
祗園寂寞聳髙材自有鸞凰接翅來回首壷觴散桃李
日斜風動使人哀
　　　送王幼安赴舉
幾年幽徑委榛蕪此去寒生孰子如筆下奔騰三峽水
胸中突兀五車書豈惟麗賦欺𢎞正㑹使清時識仲舒
富貴由來皆骨相門閭髙處莫趦趄
　　　送二弟赴開封舉
古人捧檄縁親喜况值秋風一鶚天相與摶空謝蓬艾
歸來稱夀綵衣鮮
　　　椹澗馬鋪壁間有黄元明詩因次其韻
武當在何許漠漠西南天雷電正多事道途如去年参
差揮麈約妨廢把書眠破我征鞍恨清詩猶燦然
　　　純孝墓
禽犢何知尚母懐黄泉相見豈宜哉向非雅意一杯去
安得迷心中路廻自古功名隨日月于今廟貌倚崔嵬
可憐肉食趨朝者糞壌紛紛乆已灰
　　　仙翁山下遇王由正用驛壁二詩之韻見意
物外風期迹已陳湏知日月去來頻我今欲换神仙骨
還向山前逢異人(用邢恕/舍人韻)
　　　其二
烟雨𡨕𡨕不肯晴無因飛歩數峯青朅來山下傾談麈
全似江邉語醉醒(用魏銓/鈐轄韻)
　　　阻雨呈由正
秋風吹雨入踈櫺永夜漫漫雙眼明借問泥塗困行李
何如南畆念西成
　　　其二
煉石曾聞補就天如何滛雨尚綿綿只應知我班荆意
欲使從容夫子前
　　　過仙翁山
羣山環拱一山青曾駐仙翁竟得名前日授書非我事
旄頭不耀正休兵
　　　别由正
許汝相望無百里政聲文譽益驚人豈知今日俱長路
重慰平生仰後塵雲澹京山黄鵠舉風回漢水白鷗馴
歸來有約天從否凖擬𡨕行細問津
　　　穣東驛壁間有詩因次其韻
箠轡驅馳長眼花更堪風雨作泥沙郵亭准擬一醉倒
白酒黄雞無處賖
　　　林堠驛壁間有詩因用其韻
日轉山亭寂寂夢迷蝴蝶雙雙何獨淵明寄傲吾今亦
是南忩
　　　早行
朝來由氣鋭前程入馬蹄天形隨月見斗柄傍人低路
轉纔縈白沙平豈辨泥露零欺鬂髪犬吠隔蒿藜恍惚
南柯夢參差逢氏迷比經十里堠始報一聲雞似脱闗
中日如趨圯下蹊脩真空有術習懶信無梯行李幾時
北武當猶在西誰知貴公子角枕正清閨
　　　順陽東山下小池(用西㐲牛亭/謝公定韻)
行盡江山知幾重山前池沼尚殘紅塵埃滿眼欣相見
駐馬垂楊夾岸風
　　　将到均州
武當孤壘挿天西一見都忘渇與饑倦客惟貪早休歇
不知匏繫未成歸
　　　次韻宇文伯脩題清溪驛梅花
驥尾曾容躡後塵栁花榆莢古河濱天衢事業已騰世
山驛詩篇知幾春梅蕚故應如異日風騷仍得慰幽人
湏知猶是枯枝在早晚吹嘘近紫宸
　　　入試院呈同事章顯父推官及監試柴承之朝
　　　奉
漢江洶洶不知休江上譙門鼓角秋匹馬﨑嶇随國事
同心邂逅得儒流何妨蟋蟀床頭急况是芭蕉雨脚收
别乗端容共蕭散從今相與傲浮丘
　　　午枕覺懐世美
睡鄉天地肅秋風日日欣随宰我蹤靖節有人湏命駕
道途何事不相逢
　　　李元禮墓
幾年模楷掲天中四海衣冠盡影從必待名人裁受謁
遂令當世比登龍求通謾負孔融志執御難追荀爽蹤
回首髙門正如市悲風獵獵起長松
　　　泛漢江
漢江衮衮接天流百里舟行一轉眸白浪激風鳴戰鼓
青山迎棹走長虬均陽已㫁南柯夢鄼上還驚宋玉秋
南望祖塋能幾驛王程不得下荆州
　　　又(二首/)
誰家㳺女戲江濵纔見舟來競歛身湏信文王風化逺
至今猶自被行人
　　　其二
山束長江激箭奔扁舟衝破白鷗羣故人正在笙篁裡
一枕灘聲誰與分
　　　懐㐮陽
寄跡㐮陽北無因弔古人卧龍應索寞堕淚想鱗皴不
作龐公客空回徐庻身風流終自若他日引車輪
　　　次韻顯父睡起偶成
杜門無復轂聲來一日剛腸欲九廽消遣但能眠白晝
較量猶勝走黄埃霜風却暑通歸路籬菊要人薦夀
杯同我此心君最切更将幽思託清才
　　　留别顯父且約相見于南陽
風㠶催我上輕舟不得追陪自在逰山路馬蹄新雨霽
早來携手百花洲
　　　次韻監試喜引試有日
朅來凡韻續髙張鳬鶴居然分短長鳴鼓未窺才氣勇
懸河先飫古今詳三秋欲半月方好萬事兼忘心更凉
只願真賢起山國異時端委賛垂裳
　　　湖上聨句
遥岑艤舟見(徳符/)野思過橋生(至完/)興盡回蘭棹(子厚/)
歸鞍月正眀(世美/)
　　　湖上
等閒來棹釣魚船鷗鷺相忘亦自然多事脩鱗躍波底
一齊鳴翼上青天
　　　其二
烟含夜色迷修竹鴈帶秋聲落晚沙不是胸中有雲夢
只應悽惻滿天涯
　　　送薛唐卿赴省試
河東文物乆塵埃之子亭亭鬰有材已見中天鳴鸑鷟
不應環堵更蒿萊緑衣春色知誰共青簡風流自此開
傾耳西州人快意玉堦曾上直言來
　　　送周茂宗學正赴省試
草衣藿食寄塵編凛凛聲名玉几前命數曲留成大
噐鄉書重上欲華顛一鳴竟與凡禽逺三獻方知美璞
全二十餘年古人志從今攄發到青天
　　　送周天和學諭以次十一人赴省試
日月交光萬國同羣英無復嘆途窮長松竟拔徂徠雪
駿馬争馳冀北風黄巻論心窺聖域青雲携手赴王功
歸來協氣充閭里好是邦人識頖宫
　　　元夕席上食柑子(六言/)
契闊呉門千里棲遲潁水三年臈炬光中氣味洞庭波
上風煙
　　　簡仲孺(仲孺約徳符來即烹茶/徳符即來故作此報之)
曉來城府春融怡博陵先生還自西天時人事已如此
不應璧月空雲霓
　　　次韻酬徳符湖上春色
乗風曾到水晶宫春色椎輪日力中幾處梅花傲殘雪
不隨桃李事輕紅
　　　戲史述古多問相
窮當益堅愧枉道心不勝述思齊賢如何東里史夫子
骨相勤勤揮酒錢
　　　世美約仲孺述之同泛清潩登樓待月分得樓
　　　字
風塵作悪敗清逰杖履無光乆自羞約我晚來尋小艇
與君愁破對髙樓山分逺翠凝衣重月借澄輝撲水浮
不是嚴城不容與徑随雙鶴宿滄州
　　　其二
采石仙人放小舟荆州老子上南樓平生風度歸遐想
今日還逢苐一流
　　　與仲孺述之世美東禪納凉校韓文世美以韓
　　　公召先去
清風多處是精廬飯罷俱來校異書車馬焉能落吾事
未斜桐影且安居
　　　其二
紅衣青簡竟多岐無復尋盟作四䕫同見韓公不同趣
城南城北囀黄鸝
　　　送杜謷居方城
廼翁鬢髪已秋霜藥裹仍開滿北堂貧欲釡魚勤子職
分甘足蠒寄他鄉山前黄石空猿鶴溪上青編屹棟梁
想見使親忘我後借書尋舊日徜徉
　　　曉雨枕上有作
震霆幾日動天閽河漢朝來竟一翻頓覺炎歊辭枕簟
只應爽氣滿乾坤雞忩豈但開千巻雲稼懸知亘九原
比事平生最闗慮從今得意遂忘言
　　　次韻徳符曾家池上四詩
凉雨霏霏肅徑沙芰荷無數擁烟霞幽人不受市朝挽
竟日池邉藉落花
　　　其二
平生一語事誠忘鳬鶴不知誰短長跬歩秋園作殊域
從他白眼嘲帬襠
　　　其三
庭前葉下風蕭蕭暑氣不敢慿虚驕青天碧水與君共
他日謫仙宫錦袍
　　　其四
真樂油油波底鱗相從欵欵波上萍雁奴燕子社前後
玉樹鮮風吹晚庭
　　　世美寓展江作此簡之
白鷺飛時天宇清君家琴瑟寄江濱不愁折栁無多日
且喜荷花有主人
　　　其二
翩翩儉府幾西風更擬真逰渌水中秋晚倚欄應記得
全家㸔盡渚蓮紅(王中玉罷使事寄展江韓/持國作詩送之有此句)
　　　洗竹
欣欣花草不闗心絶倒宫庭一畆隂夏籜隕風裁幾日
秋筠要月擬千尋携持斤斧從他恠繚繞欄干著意深
全是呉中舊瀟灑過門應喜伴龍吟
　　　寄裘仲(侍親知/滑州)
幾度秋陂老芰荷蓬門不見雁來過照人眉字今何似
得意詩篇日更多事逐風雲空白馬功隨山嶽尚黄河
無因雙眼陪君子暝立西樓一楚歌
　　　南堂八絶句
聖賢祠畢諸生散曳履斜陽哦杜詩幽鳥飛來似相好
竹枝深處語多時
　　　其二
桐竹交隂覆廣庭秋風時與葉争鳴可憐一曲明君操
不似髙山流水聲
　　　其三
長廊耿耿注西東鼓腹循環返照中更擬将心寄明月
無端雲葉上晴空
　　　其四
盆水如池傍竹根早期功業在龍孫爾來取飲多竒羽
更得南堂幽趣繁
　　　其五
窶人何縁有遺啄一飲聊分秋水清貪泉盗泉滿機械
鳥鵲故應知此情
　　　其六
風揺踈影落清漪汎汎魚兒趂晚嬉不是來禽驚不去
忩前從此使人疑
　　　其七
倦來搘策立階除深喜官居似隠居寒日西流報衙鼓
紛紛清影上圗書
　　　其八
緑竹不應忘舊好黄花還擬結新交欄邉醉倒非吾事
只愛金英嫓玉梢
　　　送田承君隠大留山
田郎風節薄清旻耻踏𡨕𡨕車馬塵逺業不應忘魏闕
髙人聊喜得東隣鹿門隐去曾携子綿上歸來亦侍親
早晚雲飛雨天下勒移何愧北山神
　　　湖上訪世美不遇(時世美燕/集縂管家)
夜雨朝晴似蜀天湖光山色故人邉琵琶不許陪犀麈
聼水亭東一黯然
　　　月下懐同盟
常時二妙過晴忩丙夜猶同秋月光不分城扉日多事
天南天北又参商(仲孺/述之)
　　　其二
碧天如水駐氷輪粲粲裁餘一兩星想見牆東病居士
廢書捐枕歩中庭(徳符/)
　　　其三
晚雲携雨入陘山月到西湖萬象閒公子歸來泛家宅
只應詩思落人間(世美/)
　　　其四
睡覺譙門已轉更小童徐報月重明攬衣起與妻孥共
矯首惟聞鳥鵲驚瀕水杯盤無俗物隔墻巾屨有真情
相從竟日今相望四者由來不易并
　　　其五
一經三五一虧盈此夕胡然分外明金令中分寒暑候
蟾輝獨占古今清樽罍自是常年事天地何難永夜晴
寄語風雲莫無頼萬方矯首此時情
　　　次韻王彦温邂逅登舟
過盡西城百丈堤村村雞犬午聲齊風前匹馬不回首
知有幽人在竹溪(時彦温/後至)
　　　訪仲弓
凉雨吹絲絡晚空朅來秋興與君同㢲亭鵠立雲霓上
未許山川落眼中
　
　
　
　道鄉集巻七
欽定四庫全書
　道鄉集巻八　　　　　　宋　鄒浩　撰
　　詩
　　　中秋日泛湖雜詩
髙栁蘢蓯暝晚烟拍堤秋水逺連天恨君不見桃花盛
十里紅波送酒船
賞心自與月俱圓今夜晴隂莫問天秋色向人方有意
不逢星女不廻船
望中白鳥㸃青烟秋意交情両薄天仙李騎鯨不知處
髙吟誰繼岳陽船
晚風知我興飄然力戰浮雲露逺天判却明朝官長罵
與君徹曉引金船
從來筆力掃千軍巻舌無聲豈不能欲似元戎耀竒策
故令偏帥作先登
荷花影裡逢君軰棋子聲中愧我能擬上髙樓對殷浩
更慿長嘯引孫登
胡牀兀兀坐忘情似向曹溪見老能若處樵歌好消息
妙髙峰上許人登
路轉城隅更可憐盡橋横處響潺湲篙人不㑹凭舟意
徑逐西風過水源
靈隠山前獨子知清溪渾似潁川湄何當把手東南去
却向山前話此時(呈世/美)
士龍擁鼻時一笑司馬忘機只言好野人浪測君子心
應為狂吟分枯槁(呈仲孺/述之)
舟去舟還秋半時孤花細草雨霏霏恠來詩句無清思
不見沙頭雙鶴飛(不見/鶴)
每将冲韻擬琴髙不值飛鳴心更勞邂逅詩成似招隠
稲花深處舉霜毛(見鶴/)
誰家脩竹拂雲電影帶晴光漾渌漪風日無情促歸楫
不教閒客共題詩
早覺鳴鳩啼木杪晚來晴日破天顔不愁今夜雲遮月
且凭䦨干一看山
乍疑絶岸行飛鶩還誤逰魚出聼琴公子自隨星斗去
水聲他日是棠隂(世美水/邉聼訟)
濫巾文㑹出重城把筆時為蚯蚓鳴日暮歸來理章句
低頭慚愧楮先生(觀所/作詩)
興盡歸來潩水邉翠隂亭上奏繁絃龍媒耳接新聲慣
駐足西風不受鞭(脱歸馬上馬/乃髙明豫者)
　　　次韻述之
杜陵秋擬問真源博望親從天上還不使清風委平地
斯人今日在陘山
　　　次韻徳符展江懐世美
翩翩風御返瀛洲清夢還應此地逰慿仗雲鴻寄消息
爾來何啻度三秋
　　　次韻先生湖上有作
霜落西陂晚追携物外歡孤芳迎日動輕浪逐蓮乾魚
計從來審鷗盟未易寒誰知少陵老愛客似蘓端
　　　湖上
菱盤不復藏秋水蒲劍猶能戰晚風共陟孤髙更忘適
紛紛霜葉下晴空
　　　次韻陳君益見寄
冉冉嵗云暮泠然流水心他邦勤短策今日慰孤斟竹
韻凌風逺花光受月侵毫端落珠琲三復故情深
　　　次韻羅正之朝散到臨潁見寄
何事委天數平生嗤李尋同時得君子如古惜分隂白
髪日非故黄花秋似深誰知千里駕中有嵗寒心
　　　代書招徳符
北風鳴四野饑鳥下黄昏寒燭照無寐孤懐誰與論伊
予賦招隠撫事倍銷魂莫使衡門下朝來獨負暄
　　　偶書
元鳥未來陽鳥稀廣庭松竹皆故枝書邉癡坐送日月
春色過門都不知
　　　謝馬叔寶惠佛像琴絃
故人知我乆忘情不假苞苴逺寄誠金範晬容窺徃製
絲傳流水得遺聲隣雞破曉爐邉静霜月儲清席上横
香散曲終誰㑹意與君相望一髙城
　　　曾存之以佇雲名庵以待緇流因作此戯之
不見從來庵内人結茅瀕水更慇懃雲飛日日滿天地
借問如何能佇雲
　　　仲弓見訪同過叔原
幕天雲不動庭竹晩生寒好事倐假盖擁爐聊整冠香
煤圍薄霧松麈落驚湍思逸何當盡鄰家有謝安
　　　次韻述之謝寄蘭
朅來幽韻與時分雅稱深沉揚子雲記取人間多惡草
一蕕能敗十年薫
　　　曾氏北園
浮雲不傍此庵來竹静幽蘭一笑開若處鮮鮮解人意
等閒氷破作春雷
藕花蓮葉弄晴暉長記君來作好詩我亦池塘興不淺
若為相望北風時
江禽挿頸夢初成庭樹横烟晩更輕已恨重城落吾事
更堪明月向人生
蘓郎北闕未尋盟崔子西山尚掩扄矯首空庭問懐抱
天髙無路鴈邉青
十年不折江南春亭下雙梅是故人慿仗開時屬青翼
已判飛雪滿懸鶉
白蓮香火乆凋零還似樂天今服膺我有一言人不解
請君問取北來僧
　　　種竹
去年今日常種竹今年此日還添栽豈論傳舍不吾有
但願清隂遺後來
　　　次韻徳符寄世美因以招之
織女牽牛餞我車歸來籬菊已榮枯韓城夫子舊青眼
肯使東齋屐齒踈
　　　次韻承君見寄
紛紛市道乆成風平地青樓作帝宫白玉相㸔有君子
坐令髙議薄𡨕鴻
生平勲業在詩書黒綬翩翩下蘂珠漳水功名未為最
他年丹檻更捐軀
　　　謝承君見訪
龍吟虎嘯嶺雲開巻罷殘經首重回命駕直因中散去
齎羊不為䕶軍來真情破臘融初日髙論先春駭迅雷
勉力古人論一報終慚瓦礫異瓊瑰
　　　次韻劉世徳見贈
詩書乆與壮心期邂逅塵埃滿客衣不分夀陵終失歩
更憐蘧瑗早知非龍蟠舊水風雷在玉韞寒山草木輝
大抵窮通有時節莫将吾道羡雄飛
　　　次韻文仲元日登㢲亭
春隨鼓角静浮逰放浪乾坤百尺樓北陌東阡政車馬
一時髙興屬清流
刺字漫來得古城栁枝桃葉入春情人間乆遲東君到
獨子相投盖始傾
　　　次韻馬叔寶憶梅
儒冠染盡馬蹄塵又見年光冉冉新寄我一枝無驛使
頼君佳句有陽春雪邉孤韻謝安石風際幽香韓得真
何日相携拂衣去澹烟微月楚江濵
　　　仲弓意欲協律作此戲之
王郎豪翰落明珠自合鵷行儼帝居底事奉常思協律
不歸天祿更讐書
　　　次韻仲孺用前韻寄世美二首
雪霽髙陽里欣欣春意深舊逰還入眼何處復揮金塵
表誰南北杯中失古今重憐非土木猶自一沉吟
天宇梅邉静春光破蟻封嶺雲猶過鴈氷浪欲飛龍
玉鐙随新約茅簷祗故容何當巻書去相與豁塵胸
　　　次韻文仲落梅
前引蒼龍駕人間春欲光遽先鴻滅影應誤蝶尋香何
事雪霜際不随松檜長無言倚晴日酌水與君嘗
　　　次韻仲弓寄徳符大受(時二子皆/持母服)
二子麻衣掩舊春霏霏眥血灑驚塵白雲不雨還遮岫
(徳符有/白雲軒)清潁無心觧閲人(大受居/清潁上)禍福循環終有數詩
書飽腹未為貧何當䟦馬同君去蘿月松風慰秃巾
　　　鄰家集射
墻東金鼓不停聲知是将軍奕世孫莫浪鳴弓向飛鴈
一年一度到中原
　　　曾園見梅
濵水娟娟四五枝不甘栁眼巧相窺晚來快我江南思
似欲慇懃報小詩
姑射氷肌不黄土洛陽玉容更青春嗅風影日了無語
知我此心能幾人
　　　雪中懐述之
不為梁園賦因辭潁水濵誰知遇風雪孤坐耿陽春問
路無來轍携笻匪舊隣從君一樽酒猶喜有詩人
　　　招文仲
暉暉晴日動寒灰書罷衡門為子開莫似王郎著杯酒
更無茶思竹邉來
　　　聞小引呈仲孺文仲
香中日月乆無鄰特地過來兩玉人何必開軒視天壤
角聲嘹亮自知春
　　　獨坐
庭下芝蘭秀堂中簡䇿清都緣無嗜好不是近聲名
　　　聞仲弓得籍田公
夏木如雲作晝清西豪無復岸綸巾知君談笑籍田去
又喜長安有故人
　　　對雨
不為泥融俟燕還自携秋事入春田人間因得風光好
洗出從來寒食天
　　　寒食日諸友見過
燕子聲中藿食寒北轅同軌得儒冠槐檀新火未曾試
為覓山泉破小團
　　　和仲孺前韻約賞展江海棠及簡仲弓述之
西蜀地暖北地寒長條殿春走衣冠江亭巧作故時面
濯濯宫錦花成圑
一日秋陽十日寒李下多機難整冠戴崇彭宣各天性
玉斧何當新月團
　　　曾園見海棠
海棠簇簇弄繁英随分相逢眼自青一種風流似西蜀
何湏心着展江亭
　　　戲明豫
西幕情真庭駐雲東幕心機門閉春無端幽夢落蛇虺
漏洩風光來近隣
　　　代者不以時至失仲孺同行之約愴然作此
平日蓴鱸計猶随黄犢留蘓君騐前語裴子但孤舟隋
栁薫風岸淮山霽月樓故因今好在為我一回頭
　　　上巳日招仲孺述之
三月三日潁水濵蘭亭故事頽冠巾與君嗜好酷相似
速來同鱠盤中鱗
　　　次韻仲弓馬上
霜蹄遥指日邉飛猶得春湖一笑期到此君方動離思
併将懐抱入新詩
　　　次韻君表送仲弓廻有作
北野隂成幄崇朝得暫休班荆無濁酒交轡有清流風
絮閒相逐晴絲懶自逰吾行亦朝夕未擬問功裘
　　　招仲孺述之同過文仲看酴醿
芝堂公子讀書忙堂下酴醿晚自香猶喜阿文清興在
擬携雙璧歩斜陽
　　　次韻謝文仲惠酴醿
遶架應憐不記歸故分新摘慰棲遲慧香妙質無人共
頼有青牋寄我詩
　　　次韻龍陽孔方平秋居見懐
黄落龍山暮天髙霽色澄棲巖方自若吾子亦難能家
學潜東國時文斥茂陵遥知見懐處詩就耿寒燈
　　　次韻和錢塘諸公賞梅十絶
衝寒來訪喜生和破恨新詩不必多太皥初還好消息
從今日飲更無何
瓊英潜觧叩靈䑓一見先令雙眼開欲識情緣未忘處
不辭珠履歩蒼苔
雲山寂寂水回回幽境非縁世俗開桃李無言且如此
自然人逐暗香來
江天吹雪不勝繁南北東西晚更昏料得時人散車馬
清吟應亦有英魂(頃年江淮間有𡨕漢子為梅詩云紅/苞紫蕚曾欺雪素艶清香觧動人自)
(有風傳枝上意肯/教蝶見蘂中真)
陳根未作去年花天宇空明鴈影斜忽上溪橋見顔色
不施朱粉似東家
排闥端令天地開萬花從此四時催政如匠石椎輪後
始有光華大輅來
東風柝柝動氷泥素蕚迎春滿故枝早晚團空熟青實
人間消渇待真醫
蜜蜂蝴蝶未狂飛螻蟻仍難上凍枝惟有青松一千丈
相看曾共嵗寒時
綽約氷肌故自輕玉衣玉食更鮮明無心來此與君遇
莫起他時兒女情
玉樹森森太傅家玲瓏徐動曉風斜可憐刻楮空機事
一葉三年猶未花
　　　戲舜俞逰西湖
湖光收盡只芙蕖决眥飛來白鳥孤想見城南葛藤老
又将心境示妻孥
　　　贈周仁熟教授
西來黄軸塞虚空都在圓光一㸃中陌路勸君髙着眼
宗風况即是家風
　　　次韻答李希白秀才
數椽茒屋異千間慚愧君歌行路難自昔牛羊多列鼎
只今藜藿未盈簞湏将嘉木殷勤植莫把修鱗取次蟠
請看齊城不危困功名豈復有田單
　　　次韻徳符馬上口占
直欲掩闗心似水不知開國面如田相逢一枕秋光裡
疑是先生亦姓邉
　　　春隂
極目三封日易斜無因重守故庭花春隂又是憐花草
燕子飛來知幾家
　　　聞鶯
櫻桃初熟露珠輕客裡光隂曉更清猶恐先生只歸夢
故携天籟入風聲
　　　病卧讀書
山為屏障草為䄄黄犢群中早奮身骨立詩書亦何有
不如參取坐忘人
　　　次韻仲弓見答
青衫白馬吏天邉胸次長年只輞川我愧無才似裴廸
亦緣春歩見新篇
　　　席上呈仲明
誦詩乆欲陪蘓焕載酒誰憐訪子雲莫道囊空乏供給
鄰家芹菊許人分
　　　次王彦魯韻呈仲弓
城南兼吏隠草樹水中央飛鳥有時到驚塵無處揚留
春供燕集落日借輝光一自烏衣後風流知幾王
　　　送郭舜俞再任頴昌
榖雨𡨕𡨕春盡頭故人重觧去時舟西湖好在一百頃
為我傳聲到白鷗
　　　初到京謁執政
鄒陽謾說曵長裾東閣由來禮自殊負郭田園倘無恙
不如歸去老江湖
　　　次韻文仲冬夜書懐
抱經何必歎空言看取東郊舊力田藨蓘倘能無落事
太隂居卯定豐年
長氷迎日動堤塍堤上人行似獨醒只有群鷗疑着在
一時飛舞起寒汀
冷官裘馬怯凌風咫尺雲忩邈異封長憶去年同燕處
竹邉梨栗送殘冬
　　　初夏過西苑呈商居平程良弼二年兄
紅香吹盡緑隂垂恰似當年錫宴時今日玉津樓下過
午聲依舊囀黄鸝
　　　次韻蔡天啓寄籍田令
興來雲路欲飛仙風更吹凉入綺錢豈但烏衣今莫逆
也知白鳥舊相便波随静止荷初展舟逐閒移楫自眠
我亦書邉有餘日與君同到五湖天
　
　
　
　
　
　
　
　道鄉集巻八
欽定四庫全書
　道鄉集巻九　　　　　　宋　鄒浩　撰
　　詩
　　　雨中
五月沉隂久不開冷風吹雨滿天街老農且莫愁蠶麥
丞相祈晴已宿齋
　　　與存之㑹相國
雨中竹葉不勝翠風過榴花元自紅門外喧喧正商賈
與君趺坐入真空
　　　夢閻求仁
朱衣象笏肅賓階平昔襟懷向我開猶恐孤根自搖蕩
故傳好語夢中來
　　　登建隆回呈俞秀老
痩骨崚嶒聳碧峯應縁曾住大明東道吾埋没今何處
少室分張昔已空殿閣不移秋際影松篁猶韻曉來風
為人徹困無人解借問三生龎德翁
　　　虎丘晩歸呈同遊
虎丘山色最宜秋山下濺濺亦可舟北去㡬年空好夢
東來今日快昏眸邦畿正藹無雙譽杖履仍逢第一流
邂逅高風許追逐異時應擬峴山頭
　　　濟明不預虎丘之遊作此寄之
虎據千年一故丘爾來形勝絶南州池清不礙龍收影
臺逈猶疑石㸃頭白日青天秋更好幅巾藜杖曉同遊
遥知正擁雙旌坐直上雲峯一凭樓
　　　再用前韻答濟明見和
長笑空言謾九丘更攜餘刃佐方州老姦不復濳封内
佳句終然到筆頭秋入江山供遠思路回猿鶴佇清遊
只應未厭斯民樂還聽鐘鳴十二樓
　　　次韻和通判梁端夫朝奉曉登峴山有作
天宇霜來峴首高爽心先寄雪中橈早陪勝集方多暇
應念前人不復朝鴈影有時揺莽蒼江聲終日上岧嶤
遥知清絶詩成際正似寒忩火欲銷
　　　次韻和端夫席上送樗年
過額紛紛競掃眉此心直與古人期三年竝席惟夫子
一笑忘言謝小兒江國舊編塵漠漠帝鄉新路日遲遲
儒冠道在無通塞莫問高門知不知
　　　寄世美
江南秀色滿崔嵬上得平山入眼來遥想歸心動朝夕
不應猶待八仙開
　　　謝端夫惠梁因求餘材
破竹誅茒屋數椽爾來風雨蕩朝昏豈知東閣猶堪廐
若比膠庠不可園蓬蓽已甘聊卒歲棟梁誰謂入衡門
因公起我髙堂意更乞餘材千萬根
　　　再用前韻答端夫見和
朝衣暫此擁屏星長笑他時智慧昏不以誠心尊孔氏
却將吾道奉祇園由來博施能周物曾是寒生亦叩門
只恐堂成待公落鏡中黄色尚山根
　　　簡襄陽令田世德通直求餘材
百里江天指顧中大夫真有古人風似聞齋館成功久
應許餘材入泮宫
　　　次韻和端夫喜望之祈雪有應
誠意通羣祀朝來忽已飄六花紛汗漫千里入均調趙
璧光凌日隋珠暗擲宵老農愁自判稚子喜來嬌化育
知難詰形容豈易描白鹽聊比擬黄竹謾謳謠談柄迷
修麈朝衣奪素貂豐穰歸嗣歲收拾謝枯樵淺露先生
履深齊惠可腰思添韋應物狂助葢寛饒民食逃艱粒
宸心定解焦樓高天構玉池迥地䟽瑶爽韻陪松檜嚴
聲陋皷簫亡羊空道路失鶴但雲霄撫運年將往侵人
鬂欲凋題輿真健筆險句壓寒綃重愧非名士兹焉綴
下寮主賓參沔渡杖履集山椒故事梁園在風流楚國
遥瓊瑰争報復宇宙一漂揺莫訝春來晩春來待此消
　　　次韻慎㣲雪
萬物歸根後端來兆物華仙姿凝鶴氅雲路擁羊車但
喜天時正寧知帝力加有田皆玉粒無樹不瓊花浪説
朱蹄馬空餘白首鴉酒邊深薦爽穽處巧藏窊徑斷回
樵斧波渾倚釣槎高門委金帛隂壑蜕龍蛇功茂豐年
榖名喧好事茶叢輕頽瓦竹揺迥動籖牙蝶冷殘初夢
蜂寒閟兩衙殷勤非俗韻瀟灑是生涯火變人窺異軍
濳夜肅譁暗香迷綻蘂新築露平沙寸食方從寄扁舟
未可拏只應清興在猶似子猷家(一云何當歸屬/國誰復念長沙)
　　　次韻和慎㣲雪夜飲歸
籃轝還自斗邊城雪夜乾坤分外清我為捐書徑眠去
寒光猶助一忩明
　　　招潁昌曽存之
荆山漢水雪邊春滿眼風流見古人領略此心誰與盡
從容高義勢難親静揺菴影竹如昨清弄池光梅欲新
知子相忘忘未得禪床推倒就車輪
　　　延慶山中呈田世德
雲擁招提自一家僧前百鳥正銜花長官不怕驚飛去
猶向山頭放晩衙
　　　簡仲益求紙帳
紅錦暖籠樽酒後絳紗輕覆簡書前懸知紙帳君無用
斥與邊韶助晝眠
　　　仲益以帳來且有就榻眠之句復次韻與之
茒屋初成亦可憐更懸青帳小忩前不嫌索寞無春夢
解使君心合眼眠
　　　元夕過唐濳亨
乾坤為室月為燈今夕先生眼倍青笑盡筌蹄聊把手
不知何處是中庭
　　　其二
藏拙堂深不浪開夜光容我巻書來梅花傲雪初無語
斗柄催春忽自回
　　　其三
叅禪不學龎居士得句猶如孟浩然要識從來用心處
閴無車馬到門前
　　　送谷隱呈同行諸公
窈窕峯巒藏寳刹峥嶸樓閣倚晴天我來不問東西寺
徑就僧堂借榻眠
　　　仲益欲歸作此留之
闗西闗北漸芳菲曉馬凌春入翠㣲山向吾曹正多思
不應攬轡屡言歸
　　　次韻答端夫約春遊
分如松柏老相看桃李風前共歲寒只恐功名挽公去
一春能得幾遊盤
　　　次韻答仲益見簡
鏡裏年華鬂未蒼春山且喜漸芬芳功名富貴時來耳
底事靈䑓著廟廊
　　　次韻和濳亨雪
暖律稽遲太史占風前猶復弄威嚴不妨豪客成樽俎
重使斯民困米鹽但見青峯皆玉筍豈知白屋是茒簷
何人隱入羣羊去應笑痴兒認角尖
　　　又
朝來一色換紛華眩眼端如醉後車豈待三年方楮葉
雖非八月亦蘆花李邊照曜河南日栁外繽紛靖節家
欲上雲巖訪禪老路迷空想舉長义
　　　謁武侯道中
萬株桑柘擁江城中有梅花獨自清不近樽罍免攀折
㑹須結實助和羮
　　　其二
先生龍卧此山丘宇宙曽經㡬運籌一自英雄三顧後
至今車馬不曽休
　　　其三
萬山山上塔擎天萬山山下碑沉淵天光淵影曉相入
一碧萬里青春前
　　　其四
晩雨霏霏江上來長江水色蒲萄醅鸕鷀鶬鴰得意處
凌風蕩槳從東回
　　　其五
萬山横出波面浮山前舟楫凌飛鷗遥看塔廟帶殘日
蓬萊方丈金鼇頭
　　　送香濳亨
炙背軒楹日轉時博山爐頂駐遊絲先生妙與此心契
憑仗清香一解頥
　　　次韻答謝公靖節推將至襄陽見寄
不見紫芝今幾年朅來眉宇照山川闗南闗北風流在
猶得時時一舉鞭
　　　又
賔主相忘沔水濵高風誰與向來親君能雞黍酬初諾
我亦虀鹽得此春桃李無言方永日江山有路正宜人
直須弄鳳騎龍去莫使身為可畏身
　　　送墨濳亨
少室峯前松挿天棟梁餘力煥青編東齋政欲捐書坐
往助子雲成太𤣥
　　　送李拱之秀才還唐州
真淡先生早杜門三香亭上自乾坤人間巧舌猶蠭起
子獨摳衣識道尊㡬日凱風吹戸牖只今歸路指丘園
將分索我㣲言贈欲贈微言無可言
　　　送居政禪者遊廬阜
拄杖横擔得自由冷雲飛雪下南州殷勤要識廬山靣
五老峯前一舉頭
　　　六月六日城外馬上呈世德
峴山脚下江水生普寧寺前舟楫行細民無錢不得渡
老幼相持愁歎聲
　　　又
虎頭鳳麓連長堤隨山刋木路可為長官仁政及物遠
一時力役民忘疲
　　　仲益遽塞便門作此戲之
閉門不啻似泄栁排闥何由如舞陽憐君肝膽便楚越
使我南北成參商
　　　謝濳亨惠芸香紫桃
暑忩已覺書生蠧饑腹還驚雨後雷珍重先生解人意
芸香桃實一時來
　　　聞存之遊京師且邸報達官有薦之者
昨來不肯聽朝雞乞得真宫即日歸老衲蒲團閒共倚
少師玉麈醉同揮誰知捷徑嵩山在未覺心馳魏闕非
緑鴨陂中釣竿手只應從此叩黄扉(存之曾有詩云從/來釣竿手不解叩)
(黄/扉)
　　　次韻和師稷清明懷鄉之什
掃盡人間冰雪寒魚龍鱗甲動斒斕向來協氣無蹤跡
從此氤氲滿世還
眼裏飛蠅日夜侵對時寧復壯年心故人把手知難遇
强起彈冠挿舊簮
天路幽禽暖頡頏芝蘭抽砌葉初長自憐骨立風光裏
勉向原頭泣奉嘗
春聲入皷曉鼕鼕春色盈花晩更紅陶冶東君了無意
一時分付與晴風
㝠心無物契毘耶觸處俱為剡水涯却恠年來被春惱
逢人不覺歎浮家
青鞋布韈水雲鄉勝踐曾同物外忙欲寄沃州雙涙去
松隂高冢是星郎
南明山下枕清流胷次塵無一㸃留只恐少㣲黄色動
終然來作濟川舟
高水籠軒翠作行枕書閒聽雨浪浪别來一念終難滅
猶得追論几席傍(軒謂南㕔/文㑹軒)
觀象懸知歲有成通宵格澤照天明餘生飯飽無它事
坐看紛紛萬物情
三元甲子㡬回旋前日滄溟今甫田惟有交情似春夀
蟠桃花裏自年年
　　　次韻和永守丁葆光大夫對雪
㡬日江雲凝不流欲將勝事一齊收乾坤破夜端為晝
草木留春不復秋黄竹作歌君得意素娥行酒我消愁
須知身世塵埃盡直到廣寒宫裏遊
　　　次韻和葆光晩望
雪晴新興與春俱脱略司空城旦書衡嶽帶雲回玉輦
楚江浮日動金魚故人情遠欣相遇夢境時來信所如
北闕遥瞻念圖報恩深猶在免誅鋤
　　　登岳陽樓
岳陽樓上望重湖混合乾坤入太虚若比恩波未為闊
此身猶得曳長裾
　　　瀟湘道中
清湘浮影動漣漪寒日收光下翠㣲回首君親正無奈
幽禽俄呌不如歸
極目瀟湘漾碧瀾萬峯挿水巧彎環我來日日忘機坐
却愛真山似假山
萬死猶輕罪有餘恩容循省但流居瀟湘二水相逢處
無復波濤今自如
　　　十月一日
杉松無數擁高墳想見今朝奠酒樽惟我罪深難赦宥
五千里外慘銷魂
　　　寒食日
祖考流光豈有窮不能肖似忝家風北紅塔畔清明節
心折高山悵望中
　　　寄花光仁老
行盡江湖見盡山無窮氣象杳難攀知師筆有維摩力
為我移來助解顔
　　　仁老寄墨梅
二月八日春氣分忽見梅英枝上繁顛狂索酒醉復醒
知是筆端回化元
嶺南消息報來新正想梅花傍酒樽生出兩枝遥寄我
道人方便信多門
前年謫向新州去嶺上寒梅正作花今日霜縑玩標格
宛然風外數枝斜
馬祖菴頭掛鉢囊晩隨縁出住花光僧繇一筆無人㑹
戲作寒梅自在芳
解衣盤礴寫梅真一段風流墨外新依約江南山谷裏
溪烟踈雨見精神
金張許史競東風魏紫姚黄醉眼中賔客貴人吾不預
獨將清韻照禪宫
春晩晴光破雨回閒將花軸傍簷開爐烟細逐輕風散
疑是香隨梅處來
　
　
　
　
　
　
　
　
　
　道鄉集巻九
欽定四庫全書
　道鄉集巻十　　　　　　宋　鄒浩　撰
　　詩
　　　送僧慈願遊南華(用丁葆/光韻)
南華老子定相親應問三湘放逐臣為報君恩似天地
不教重作嶺南人(南華老子乃/智明長老)
　　　冒雪渡江遊朝陽火星二巖既歸戲作
踏雪尋山亦自竒歸來追想欲吟詩孺人顧我忽然笑
却道君今休更痴
　　　元日
閤門拜表賀君王數載追陪鵷鷺行鬱鬱怱怱又元日
望雲空斷九廻腸
　　　其二
斑衣爵躍為親壽歲歲年年兄弟同今日瀟湘亦佳節
獨將無語對東風
　　　其三
此身何物比儀形風裏孤蓬水上萍莫道南來無可績
為誰扶出老人星
　　　其四
南來日日望新年今日新年到眼前笑語妻兒莫惆悵
即隨歸燕上歸船
　　　其五
寒雪欻隨殘臈盡暖風端逐早春回人間無數芳菲眼
㑹見乾坤特地開
　　　其六
紅梅閣下梅香動青草湖邊草色新鼓枻行將指歸路
倚欄猶得㑹鄉人
　　　其七
莫恠今朝雨不休天工着意在年頭塵埃浣滌須教盡
始得風光遍九州
　　　其八
版築何求終見起金縢不辯自能開君恩滉漾無邊際
解逐東風向我來
　　　悼范丞相(丞相謫永州時居商山法華寺寺有/祠堂崇寧二年正月二十日大祥義)
　　　　(霞即祠堂作佛事/追薦予適見之)
鐘銘勲業今何在土偶形容尚儼然惟有老僧心不改
慇懃歌唄作三年
　　　又
公騎箕尾歸天去我放江湖繼踵來邂逅招提見遺像
尚疑東閤為賢開
　　　贈祖澤長老
針芥相投有幾人故人亭畔忽相親四門開了無它事
笑倚瀟湘一片春
　　　戲澤老(用祖/燈韻)
要識漳州李秀才無髭無髪惡追陪如今熟也君知否
不獨江西有大梅
　　　次韻答澤老
覿面相呈是此時了無猶豫與狐疑南山雲起北山雨
爵躍掉頭吾弗知
　　　又
高山不動白雲深一炷香凝弄水沉欲去復留誰㑹意
黄鸝枝上囀新音
　　　送澤長老往南方
枝頭挑着祖師禪走徧三千與大千又被草鞋勾引去
善財遊處弄雲烟
　　　招夢臣
春色集簷楹今朝興倍生一樽誰與共促駕有豪英
　　　題仁老所畫枕屏
昔侍先君官四明往來皆向此中行昊天欲報嗟何及
空對小屏無限情
　　　其二
萬頃紅蕖照落暉五雲門外賀家池别來無復當時興
二十四年空自知
　　　其三
古堰横空舟楫回曹娥江上候潮來全家彌月寒光裏
日日鮮鱗醉潑醅
　　　其四
天華寺前維小舟僧牕軒豁留清眸平湖秋霽浄如鏡
時復輕輕飛白鷗
　　　其五
身在九疑麓門當二水流誰知剡中勝朝夕助嬉遊
　　　柄生日
南極星中見老人祥光垂照喜生春身如龜鶴心如石
進德功夫常日新
　　　示愚溪守道山主
叉手前來問我禪我無言句與人傳一盃茶罷抽身起
笑指長松直上天
　　　次韻和李餘慶
三分春色一分空莫負花前酒滿鍾醉裏是非渾忘却
任它禪客自分宗
　　　題仙居閣(丁晉公過零陵遇女真何氏未之信/出所藏寳鏡照之見其星冠羽服身)
　　　　(光數道為/建樓居)
心鏡圓明照不窮晉公元自寳青銅真人外景雖能覩
争識希夷造化功
　　　霞老於雲㑹堂後開小軒為以覽勝名之因示
　　　短句
瀟湘之勝𣺌無窮盡入西軒一覽中須信髙山巧方便
為人别自有家風
　　　西鄰葛長源司録到(名茂/宗)
鄰舍南來不得書口傳消息到吾廬白雲入望無休歇
何日斑衣奉版輿
　　　鵶鳴
老鵶聲裏度朝昏㐫吉由來我不分惟有淵明心莫逆
一函經罷醉醺醺
　　　偶書
長折松枝為麈尾圓刳杉樹作茅菴本來面目無人識
却許江山静處㕘
　　　望澹山
澹山形勢冠零陵咫尺拘攣去未能悵望煙霞今阻隔
尚期歸路一來登
　　　移居昭州
廣南東西四十州瘴癘莫與新昭侔我身多病亦知免
陛下仁同天地流
　　　其二
日日聞人説桂州桂州朝夕遂經由自憐罪大當踰嶺
深荷皇恩不遠投
　　　其三
忠孝從來不兩全兩無忠孝倍堪憐自新有路君恩重
猶冀它時不愧天
　　　覽鏡
覽鏡朝來心自知鼻端色動有光輝鄉邦回首見歸路
已覺歡欣生綵衣
　　　陳滿堂
滿堂當日亦飛昇金筍無根不復生惟有明皇留輦處
至今雲霧半山横
　　　灘聲
長灘斗折轉城隅激浪飛聲晝夜俱猛訝龍驤帶雷雨
緩疑仙㑹集笙竽吟風古木那能和弄影幽禽只自娱
我已無心到天籟憑欄聊為一踟蹰
　　　又
洗耳何須潁水清滛哇滌去有灘聲宫商别奏天然曲
淡薄追還物外情聊與沙鷗均至樂謾同漁父引餘觥
箇中一拍誰人㑹長嘯歸來煙霧生
　　　聞州學補試
辟廱泮水舊先生十五餘年經自横今日傳聞試多士
尚疑身復任權衡
　　　懷詹成老
胸中雲夢向來寛妙入㣲塵心更安天北梧桐正鳴鳳
江東枳棘尚棲鸞淵明可是忘三徑下惠猶能仕小官
何日相從坐金粟静聽飛雪灑琅玕
　　　懷霍子侔
平時咳唾落珠璣未掌絲綸亦數竒遠去天官空帳幄
中分淮水動旌旗圜扉蕩滌民知免列位搜揚士不遺
報國功成有餘日也應回首念流離
　　　懷何伯震
我别家時君在牀後來南北兩相忘直饒伏枕到新歲
也勝投身居瘴鄉孤節未嘗交世俗清貧何以度星霜
皇天黙相誰窺得看取它年吾道光
　　　懷張晉卿
年少東隣新親家奮然鱗鬛脱泥沙傳聞昨者數時弊
想見邇來雙鬢華局上光隂聊鬭馬盃中意氣莫生蛇
江鱸已過河魨出准擬從君烹荻芽
　　　懷黄光暉
遠託同門寄好音夫君不改歲寒心因思明月共千里
亦似家書抵萬金美玉㑹開和氏璞高山猶袐伯牙琴
真人訓誥知無爽快我它時朋盍簮
　　　招澤老
門向山城静處開更無一㸃舊塵埃葛藤尚憶龍溪老
拄杖横擔便可來
　　　道傍婦
長挿雙釵低繫裙手持青繖步如雲忽然退傍芭蕉立
元是前頭逢伯君(昭婦謂伯公叔/公為伯君叔君)
　　　懷至明弟
青衫雖已被天恩蹩躠難趨猶杜門分手於今十箇月
寄書何事一無言但勤藥餌寛吾母休費心神接廼昆
我罪湔除歸有路綵衣相與應篪塤
　　　懷至遠弟
機警如君亦可人經營門戸不因循須知孝友是為政
莫歎功名難奮身北塔杉松培萬本東臯禾黍列千囷
爾兄倍覺歸來好百事無為只奉親
　　　懷承天岑老
記得承天老古錐呵呵拍手㡬人知年來飽飯應無數
門外小橋真可為浙右普瞻圓照塔室中高掛建降師
我身雖竄心如昨落筆猶能揮寺碑
　　　夢秦少游
淮海維揚第一流三闗齊透萬縁休真心豈復隨灰刼
遺骨終然寄橘州専為流通深歎賞莫相鈍置豁愁憂
覺來欲語無人聽屋角熒熒空斗牛
　　　聞放歸田
天地曾無一物遺孤臣今許返庭闈黄茅瘴裏抽身出
青草湖邊鼓棹歸衣錦還鄉難並比承顔稱夀倍光輝
恩深骨肉何由報空有精誠貫紫㣲
　　　寄曾敷文
誰道衡陽鴈即回也傳書向嶺南來故人得報皇恩至
約我同歸青眼開爽有江湖清暑氣豁無塵土溷靈臺
功曹法掾相隨處邂逅追蹤真快哉
　　　贈湘西琳老
八年之中三往廻道人一意金石開非干桑梓有分好
自是針芥無嫌猜焚香説了四句偈把手直上千尺臺
洞庭青草不我隔東吳可歸歸去來
　　　聞霍仁仲唱名第一
吾鄉魁選久蕭條深喜高才偶聖朝天子六龍飛紫極
狀元一鶚奮丹霄拜親此日榮誰及報國他時事更超
四海讙然重改觀常州真是出英標
　　　喜歸
日日思歸今得歸朝衣不着着斑衣誰人得似鄒居士
跳出輪回無是非
　　　喜雨
不雨人憂旱晨興忽沛然早禾欣長王炎瘴敢留連氣
象還豐歲歌謠動樂川皇恩亦如此特放我歸田
　　　將歸先寄道鄉
自作中都吏道鄉難更居今予返田里就爾樂琴書閉
戸温生席開窻涼滿裾年來通物理得計在淵魚
　　　川漲
昨朝清露石今日漲汀灣翕受無邊水流來有衆山魚
龍隨浪躍鷗鷺掠波還因念盈虛數高樓一破顔
　　　山禽
何處飛來傍隱居就中聲與衆禽殊長拖緩轉嬌無力
一似汴孫吹畫烏
　　　憑欄
朝天坊裏朝天客北去朝天已賜環從此昭平夢不到
賸憑欄檻看青山
　　　修仁茶
味如橄欖久方回初苦終甘要得知不但炎荒能已疾
携歸北地亦相宜
　　　又
嶺南州縣接湖南處處烹煎極口談北苑春芽雖絶品
不能消鬲禦煙嵐
　　　又
龍鳳新團出帝家南人不顧自煎茶夜光明月真投暗
悵望長安天一涯
　　　得家書
烏鵲每來簷外集蛛絲時向眼邊明心知有喜尋歸路
今日音書果見迎
　　　又得敷文書
一封黄勑下天闗嶺表湖南釋舊跧吏部回頭真可笑
拾遺作伴竟同還張公洞裏花流水揚子江邊雪滿山
更約家居多暇日相從莫遣鬢毛斑
　　　懷成老
樂平主簿詹成老平樂流人鄒至完莫逆於心心古道
不知其異異時官一觴一詠風光勝無咎無譽世界寛
北陌東阡好歸去幅巾藜杖永相安
　　　寄葛長源
平樂舂陵地接連嶺南嶺北異風煙罪分輕重當如此
坐阻聲容空自憐天上恩書來有日湖邊歸路約同船
東門取醉鄰居耳已辦金魚當酒錢
　　　静閲堂
　　進士王氏構堂燕居久未得名予偶散步造焉主
　　人言汪朝散梁承奉頃嘗集此因名之曰静閲堂
　　且留此以見意云
左掖諸郎朝散君頃年於此岸綸巾誰知還是風炎日
我亦來為堂上人菡蓞波澄端自倚桄榔煙静㡬畨新
静中閲盡榮枯事獨愛龍山萬古春(龍岳蒼山正/與此堂相望)
　　　山禽
異色殊形不可名飛來飛去亦多情只應知我歸期近
故傍書帷送好聲
　　　晩步
緩步隨山徑横前得野塘倚風荷展玉帶日鷺翹霜霧
歛都無瘴天晴却自涼搘笻愜新興疑已到江鄉
　　　記夢(趙正夫相勞如平生與語且訪歸田之命/是否荅云有即方傳無即不傳予以其語)
　　　　(兩端又叩之云/非誤遂作此詩)
廊廟知心獨此公夜來䰟夢忽相通宻言新命非虚語
所以流傳四海中
　　　寄瑩中
天道無私果是非斯人如鳳中人機雄驚一矢從南落
雌領諸雛向北飛且與龜龍為伴侣未應螻蟻損毛衣
(亷州瀕海又飛蟻最/多故此一聯及之)吾皇致理肩虞舜㑹見翺翔下德
輝
　
　
　
　
　
　
　
　道鄉集巻十
欽定四庫全書
　道鄉集巻十一　　　　　　宋　鄒浩　撰
　　詩
　　　讀丘濬寺丞天繪亭記(丘侯慶厯中進觀風感/事詩百篇責為昭州職)
　　　　(官州人尚有識之者云剛果難/犯世傳其得道尸解莫知所在)
襟懷落落富經綸造命竒窮道不伸詩以百篇天上獻
身為萬里幕中賓每聽故老談風節尚有遺文照水濱
聞説神逰已無礙想經山頂亦逡廵
　　　讀龍圖梅公瘴説(公景祐初以殿中丞知昭州/嘗為瘴説其畧云仕有五瘴)
　　　　(急催暴斂剥下奉上此賦租之瘴也深文以/逞良惡不白此刑獄之瘴也昬晨酣宴弛廢)
　　　　(王事此飲食之瘴也侵牟民利以實私儲此/貨財之瘴也盛揀姬妾以娛聲色此帷薄之)
　　　　(瘴也有一於此民怨神怒安者必疾疾者必/殞雖在轂下亦不可免何但遠方而已仕者)
　　　　(或不自知廼歸咎/于土瘴不亦繆乎)
市門隱去不知年蔽芾甘棠䕃樂川五瘴作時雖不染
一篇留誡指其然直須鏤版人皆與庶使綿區病可痊
更有竒方公未説上醫醫國許心傳
　　　追感董敦逸夢授侍郎(公熈寧中為昭州平樂/令題詩蓮花臺上至今)
　　　　(存焉元祐中罷御史為本路轉運判官上即/位之初公為左諫議大夫予為左正言實同)
　　　　(省戸而予遷中書舍人公移/尚書戸部侍郎未㡬公卒)
臺陟蓮花見舊篇追惟平昔倍凄然初為百里青衫短
晩按連城白髮鮮東省聮裾驚昨夢南宫分袂忽新阡
使公雖老猶無恙只恐投荒更我先
　　　寄零陵令朱君陟彦明推官
前時遞角惟憂速今日郵筒只恐遲書到零陵長官處
掀然一笑有誰知
　　　偶書
莫把形骸礙此心此心真體杳難尋太虚僅此一漚發
方寸能容萬象沉無佛無人誰是我不來不去妙常今
更須知有全提在拄杖從横雲霧深
　　　母氏安康郡太君生日三十韻(四月十/九日)
朱明初啟節分卦屬純乾善積名門久祥開淑質賢柔
儀應月吕和氣集薫絃奕世儒風藹持家禮法傳乗龍
來配德采藻助承先姑耄勤朝乳功餘繹舊編卜隣嚴
子教截髮盛賔筵萱草欣多豫鳲鳩詠不偏鄉閭師肅
穆坤道信完全自輟齊眉奉尤於内典専三車窺至喻
一笑悟真筌榮辱忘區别優㳺任衆緣居常遵坦路方
寸湛澄淵浩也端愚陋身兮數仆顛范滂䝉訓敕夢得
念慈憐放逐清湘外覉縻蒼桂邊遥知今日燕想見瑞
爐煙弟姪紛為夀親朋儼造前焚香控南斗極目望東
阡鸞鶴翔仙嶺龜魚動樂川安康符郡號昌熾協詩篇
計已聞消息惟新獲洗湔賜環叨霈澤衣綵即歸田省
定深如志生成實荷天豈徒寛慮耳必是倍歡然雖阻
隨行拜猶勝避瘴眠鵬摶九萬里椿大八千年就養逾
曾晳承顔繼閔騫尚存誠意在終冀夙心圓永結老人
好星光盈紫躔
　　　寄蓬菜并示柄
皇帝如天極至公恩光來自大明宫歸田實遂平生志
與汝難忘造化功料得安康無限喜信知理數莫能窮
吾今只候文書到便挈囊衣迎北風
　　　桂花
丹桂從來未發花今年花發衆驚嗟盈盈簇蓋真珠細
片片籠車美玉斜閶闔携香燻席綺嫦娥流影動牕紗
乾坤着意欣逢遇收得風光向北誇
　　　螢火
未解捐書常讀書只縁炎瘴簡編踈夜深螢火猶相勉
無數飛光照閤居
　　　廣南四時攝養括子(元祐中知鬱林州左朝散/郎何與狷所撰印以施人)
　　　　(人遵用之/無不安泰)
仁者存心故不同四時括子廣西東䝉恩歸去雖無用
留作韋弦戒我躬
　　　覽鏡
三竄湖南與嶺南生涯破蕩孰能堪歸田莫慮飢寒迫
眼下新來有卧蠶
　　　追涼晩步邂逅張雲卿王文輔王子正三進士
　　　同行
巷僻門多掩雞豚散不收後先携衆士笑語入汀洲太
尉廟前靣冠芝亭上頭曠然無障礙誰羨爾公侯
　　　過張雲卿所居
發石誅茅古道邊儒家清占静中天數畨雨水添塘水
滿目紅蓮間白蓮望處蒼龍蟠遠嶽坐來朱鷺舞祥烟
我心本在風塵表偶此相羊更豁然
　　　讀莊子
形影相隨向此居柴門終日掩清虚誰知盤礴高堂上
自與南華遊物初
　　　又
萬物同為一體真體真誰復見陳新今吾故我强名耳
莫逆於心得此人
　　　喜聞瑩中同預歸田之數
簡在天心世所知賜環欣與我同歸耦耕曩已神先受
(予近以詩寄瑩中末句云簑/笠相從歸耦耕今遂驗矣)追路今休詠式微洗脚上
船無昨夢(瑩中寄聲有洗脚上/船非公境界之語)舉頭見日有祥輝扶揺
本自南溟起只恐難淹九萬飛
　　　栩栩軒(鄰居王子正秀才求軒名為取莊/子所謂栩栩者名之示以絶句)
不知覺夢不知憂物與心冥事事休此是道人真境界
西家分得亦同逰
　　　夢曾存之見過
疋馬來過笑且言㢘州象郡亦同還今朝勑了明朝下
盡是君王獨斷間
　　　又
衡陽深賴帝憐之論者雖多不遠移一日一書誰管得
人生傾倒在相知
　　　聞歸田之命懷同廢諸公
同時廢逐十餘人我是丹書第一名方向嶺邊思往咎
忽䝉天上許歸耕諸公想亦茅連茹此日宜皆水濯纓
覆載恩深約圖報從今尤在罄精誠
　　　池上
荷花荷葉滿池塘柄柄揺風作晩涼忽憶新開湖裏過
遶船終日送清香
　　　留題天繪亭
杖屨追隨陟杳冥無邉勝景集孤亭解衣自若誰為史
造物難窮巧賦形展拓二儀成縞素均調一氣作丹青
㑹將斷取山川手巻入中州挂戸庭
　　　山鶘
大如青菜小如烏色亦蒼然二者俱嗣歲不惟催布榖
可人尤是勸提壺巧兼琴弄端誰使追得年光賴爾呼
萱草堂高欣屬耳筠籠隨我入東吳
　　　遣感
我命還須我自推細㣲休更問蓍龜枯莖朽骨猶能兆
豈有靈臺不了知
　　　鷾鴯(燕也/)
畏人常是襲人間人不能傷自往還争似鸞凰在寥廓
更無塵慮杳難攀
　　　觀赦文
吾皇恭已奉三無大赦敷天孰向隅自顧歸田夙遭遇
與人同慶倍歡呼
　　　留别元老
不因投竄抵昭平争得相逢一笑親塵裏妙空居士室
琴邊聊見宰官身周顒尚以妻為累元亮惟知隱是真
(元老不娶/不仕故云)莫逆于心更何語撥開船子過牢津
　　　偶書
去年端午尚京居骨肉團欒奉板輿今日菖蒲還薦酒
猶於嶺表待文書
　　　重午王文輔送米食張雲卿送新酒來因成絶
　　　句
水糰糉子恰登門白酒持來更滿樽節物人情總堪醉
况歸田里已承恩
　　　競渡
坊村一處一龍船擘浪飛橈鬭欲先要識晩來誰勝捷
但聽歌吹皷聲喧
　　　寄俞清老(清老書云近自興教遷出夏軒/且問曹溪消息如何因作此詩)
卧龍前約竟悠悠依舊淮南笑不休落髮出家成往事
從僧還俗愜新謀未嘗異也誰燕越相與呼之任馬牛
一滴曹溪好消息為君船子下揚州
　　　夢立求軒名以其面蓮池十許頃名之曰妙喜
　　　軒
蓮華千葉滿前開斷取應從妙喜來色帶日光飛縹緲
香乘風力轉徘徊休尋物外菴羅果且進池邉鸚鵡杯
一笑真能契無染不妨逰戯挾霆雷
　　　偶書
白晝談禪木上座清宵同夢竹夫人此心莫逆仙宫下
一片乾坤特地新
　　　王道人云彦和得報有歸田之命
道人新自象州來殿院從容得屢陪坐上拆書歸有日
愁容忽作笑顔開
　　　醉者
至化無私被遠方漁樵誰不似顛狂得錢沽酒争酬酢
執手高歌入醉鄉
　　　商丘(列子載商丘之言曰人欲見其所不見視/人所不窺欲得其所不得修人所不為予)
　　　　(心感悟遂/作此詩)
視人所不窺修人所不為奉以無愧怍商丘是吾師
　　　寄勉祖道修子美祠堂
工部云亡㡬百年精誠如在有遺編筆追六義回千古
名薄三光亘九天師法周流寰海内祠堂落寞楚江邉
長官風化尊賢急想見丹青復煥然
　　　追思去歲今日出京有作(癸未六月/八日作)
解船東下出都門倐已彌年詎可論聖主只應憐舊物
歸歟朝夕被深恩
　　　讀易
時時飛雨作清涼六月南方似北方閣上獨居無一事
韋編聊復到羲皇
　　　偶書
白髮倚門無限情江湖𣺌𣺌秋欲生回船捩柁見歸路
天道無私憐汝誠
　　　王氏閣舊名拾青郡守王藻以余寓居易名來
　　　僊
僊宫嶺下來僊閣太守更名為我來來既有時歸有日
泠然從此御風回
　　　偶書
形影相隨甫半年皇恩今日放歸田回頭一夢驚初覺
敢把窮通更問天
　　　又
阻奉晨昬寧孝子竄投荒遠豈忠臣今朝恩放歸田去
留得遺蹤警後人
　　　喜書
水北摘禾將欲了水南發瘴已皆安憣然回指瀟湘去
感激天恩分外寛
　　　記夢(夜夢在省中堂吏持印紙圖來/呈圖上所貼姓名凡三十餘人)
卜筮俱言七月嘉夜來魂夢更高華此生豈復公卿望
惟喜斑衣早到家
　　　聞仲殊長老化去甚異
逆行天莫測雉作瀆中經漚滅風前質蓮開火後形鉢
盂殘蜜白爐竈冷煙清空有誰家曲人間得細聽
　　　感懷
去年今日别庭闈回首庭闈未得歸天道人心㑹相契
歸歟行即被恩輝
　　　追懷去年今日舟離潤州有作
颿出丹陽恰一年江湖陳跡慨茫然明明歸路留雙目
只候恩書下九天
　　　自歎
好學顔淵怒不遷犯而不校古稱賢伊予物觸心猶動
空撫陳編倍赧然
　　　主人忽來夾徑修籬
踈籬詰曲巧依山洞徹柴門氣象還恩釋覉留應有日
故先通路指鄉闗
　　　大風累日不止(土人謂之稻禾風蓋/稻禾欲熟時常如此)
昭平八月稻禾風吹盡浮雲露碧空日月從今無障礙
光明照我入天中
　　　九日
歸田日日望恩光今日尤思返故鄉淡飯三盃菊花酒
何妨隨俗且重陽
　　　送擇老赴桂州龍華㑹
罪大投身瘴癘鄉親年老矣重難忘龍華㑹上俱賢聖
為爇精誠一炷香
　　　觀牡丹
去年寒食已為客今年寒食未還家春前莫負一杯酒
山後聊觀三朶花
　　　送希古
清都不敢夢中逰何况通明侍冕旒分手知從天上去
望雲深感嶺邉留三年瘴癘精神在一日功名謦欬收
驥足風生誰絆得緑楊芳草謾高樓
　　　攬秀軒
觀書已若觀山水今更開軒山水來岌岌雲收騰日月
滔滔魚躍起風雷二儀歘向胷中集萬象都從筆下回
只恐高深亦欣覽秀才尤秀出塵埃
　　　簡君瑞覔竹葉清
通道三盃如李白解酲五斗似劉伶爾來心渇鴨頭緑
應許唇霑竹葉青
　　　君瑞酒來用前韻
蟾影舞花真窈窕江風吹竹是倫伶開壺日月欣浮白
放眼乾坤得倍青
　　　聞正夫遷門下
促膝論心十二年有時忠憤淚澘然不聞一事拳拳救
但見三臺每每遷天地豈容將計免國家能報乃身全
它時㑹有相逢日解説何由復自賢(予竄新州日公為/給事中責命之所)
(經由也及予召還公已遷禮部侍郎一日見訪自言回/時責命甚遽更不候簽書行之且指天作誓以明不欺)
(意謂若來簽書/必須封駮耳)
　　　開忩
雨師風伯倐回車今日春工得自如牕牖洞開除障礙
盡教風景到吾廬
　　　對牡丹
輕雲籠日雨收塵天作竒花照眼明莫道嶺邊無好況
吾今春在洛陽城
　　　聞鷓鴣
黙黙炎荒已歲餘音書那復阻三吳晩來何限青天出
獨倚欄杆聞鷓鴣
　　　觀挿田
㡬片空田白水中朝來俄已緑茸茸自憐於此留居久
兩見挿禾勤老農
　　　佛前筍(寓居閣上忽于佛前生五筍甚可愛地/主云閣成今十年隱築堅實溝塹深澗)
　　　　(未嘗有此州人傳之咸謂/吉祥為予發也作二首)
基構于今政十年不容山竹暗行鞭森然五筍自何出
盛矣文邦相與傳
和氣潜通無間斷佛光回照有因縁恩書不遠歸期近
已覺斑衣色倍鮮
　　　寫黄庭
來仙閣上道生成芝滿丹田鬰鬰青不為換鵝為物役
焚香閒自寫黄庭
黄庭窈窈在吾身洒掃塵氛集萬神但自精誠如一日
莫愁金闕不高真
髙真元是世間人能宻樞機到上清天地有終吾不老
環剛猶得度羣生
羣生何事日營營浪以三元作五兵未及殘人先自賊
㡬時重得見升平
升平無象亦無名翼翼巍巍拱玉宸流澤自周人自樂
普天同入萬年春
　　　榕樹
榕樹能容故得名枝條環布若髙城何當種滿彌天去
永使青青芘萬生
　　　寄陽行先
曽以高風入冕旒未聞釋耒起南州當縁我罪投荒遠
亦使君身得滯留萬巻功名閒處立一瓢境界静中收
它年太史無虚美卓行還能與祖侔
　　　聞王吕二公罷郡皆得宫觀(如謂可免矣而今/亦貶去雖輕重命)
　　　　(數不齊要之/畧相似耳)
庚子同災知㡬人二公華顯獨超倫比聞貶責祠宫去
始信推移運數均勢冷有官猶是貴居閒無禄未為貧
須知削籍投荒者惟望歸歟作幸民
　　　以常寧鈆鑪合供政首座因用舊韻發一笑
十年流落見無由誰識江東有趙州憑仗爐煙寄消息
定中應亦展眉頭
　　　聞政公住庵將成輙以只麽名之并寄絶句
縱横㕘了祖師禪聊唱還鄉信此縁粥飯年來一齊足
不妨和束帶刀眠
　　　招政首座
高歌一曲破還鄉只麽隨縁是道塲已向承天設雙榻
待師同快竹風涼
　
　
　
　
　
　
　
　
　
　
　
　道鄉集巻十一
欽定四庫全書
　道鄉集巻十二　　　　　宋　鄒浩　撰
　　詩
　　　有感(李彦弼雜詩載嘉祐中有入棲霞洞者燭/滅不得出後一年廼與逰人俱還自言嘗)
　　　　(見數道士相謂曰知至道者天不殺服元氣/者地不滅因誦此故生衆方驚異忽輕舉莫)
　　　　(知所在予平生遇人指教數矣不能/勤行之觀此有感遂作詩以自警云)
真訣由來甚易明惟人用志不精誠從今謹事先生語
何患無階朝玊清
　　　紀夢(十二夜夢孫夢臣報予已有賜還之命後/三日夢臣有簡來云昨夜夢予遣人諭以)
　　　　(得移信州/豈偶然哉)
夢如符節自然合吉事有開期必先天地無私人主聖
孤臣從此望歸田
　　　母氏誕生之日得家書喜不自勝形於鄙句
萱草留春瑞氣長二年吳越杳相望鑪煙正起依南極
鄉信俄來自北堂委曲備聞逾獲寳歡欣遥想盛稱觴
人心天意端如此行矣歸寧慰夀康
　　　讀林醇中書(醇中書祝云惟絶欲平心調飲食/省思慮則邪不能干此非公自重)
　　　　(乃為天下/蒼生重也)
天下蒼生如我何故人猶祝保天和奉親志意得歸路
報國功名還釣簑已分息心隨飲啄不應平地起風波
璚瑶欲報安能報空向秦淮悵望多
　　　讀錢濟明書(濟明云窮絶之域有書可觀矣不/爾則日月之徙雲烟之變皆吾方)
　　　　(冊也言與不言皆與/我㑹書何足道哉)
無書可借即捐書日月雲煙見未除言與不言俱是着
損之又損亦非如琴邊酩酊何闗酒濠上從容豈在魚
為報氷華老居士吾今無欠亦無餘
　　　讀袁柬之書(袁書云常器之嘗言人生游藝無/如讀醫書其益尤多又云頃官陜)
　　　　(西讀千金方一過極/有所得敢以為獻)
人生㳺藝亦多端莫若醫書可縱觀曾向千金深有得
孰云三界果無安忘懷已自袪災瘴寄語尤知篤歲寒
敢不拜嘉勤輔助保全歸去奉親歡
　　　讀從外祖書(從外祖張牧之云惡固不可為為/善復如此惟望事事節約而已)
善如平路惡如巇底事前人浪自疑方寸但令無愧怍
彼蒼何慮有偏私流言聳動知公旦削迹竒窮見仲尼
事事存心惟節慎大哉斯語是吾師
　　　紀夢(頃夢侍上左右如平時上方作/字遽以筆付浩曰賜卿此筆)
玉色照清都孤臣亦侍書叨䝉一筆賜恩似五年初竄
逐雖云逺精誠自不踈皇心定垂惻行獲奉安輿
　　　客思團茶
久矣去清班無因預匪頒殊方得高義使我失愁顔月
滿浮雲散龍飛瑞氣還炎氛自辟易歸路見鄉闗
　　　移夾竹桃
將謂輕紅間老青元來一本自然成葉如桃葉回環布
枝似竹枝羅列生蘭助珍羞香不斷萱留喜意色方明
更移此本家園去歲歲花時獻夀觥
　　　聞茉莉香
日收炎照沈沈去月放凉光冉冉回茉莉一如知我意
併從軒外送香來
青琅玕裏白玫瑰不受塵氛天自開最好夜凉初雨過
清香習習向人來
　　　閒步
不出柴門半月强偶隨鷗鷺到池塘荷花蓮葉薫風裏
一似去年無限香
　　　鍳華亭
羣芳移自嶺南州要使兒童慎厥修看取逐時花爛熳
即知當日罪拘留黄茆瘴裏誠難脱紫極光中偶見收
汝輩但將吾作鍳勿愁忠孝不優㳺
　　　戯綵堂
歸田日月有光輝相與承顔家正肥萱草叢高明戸牖
棣華枝盛照庭闈年年歲歲歡常在子子孫孫志弗違
從此鄉評知品目風流不愧老萊衣
不着朝衣着綵衣歡然膝下永相依兄兄弟弟同真樂
物物人人共息機三釡晨昏歸省定一時裘馬任輕肥
長為不施其親者免被無窮有識譏
　　　讀莊子人間世
巵言吾久得南華每一開編一歎嗟塵表物從何處去
人間世自莫能加不知養虎但生事未始有回真作家
此意于今妙相契却慙書讀謾盈車
　　　偶書
未始有回無不可焉能(闕/)　亦何傷得師雖晩猶堪救
萬事紛紛付兩忘
　　　聞愈清老逰天台
不作寒巖枯木身又隨雲起别蕪城大方廣寺果隨喜
苦集滅人應奉迎山色何如霍山色溪聲孰似偃溪聲
莫教却被阿蘭笑此箇老翁猶相生
　　　岑老書云遠老法堂上草深一丈矣
建隆無復舊行蹤石塔開堂得遠公衣掛六銖收法界
草深一丈見家風也知是汝遠獅子不分饒他岑大蟲
何日揚州船子去木蘭花裏問真空
　　　寄上方安老
西亭㑹靣即移船跡掃青青翠竹前目擊已知心照了
對談何必日留連禪堂仙閣誰三界嶺月淮雲自一天
偶此詩成更吟咏飛來鷗鷺亦欣然
　　　敬超先
此地憑熊幾使君敬公名姓獨超羣不因健筆曾推美
縱使忘形豈得聞詞翰莫窺真體要江山猶帶舊風雲
我來訪古惟高義追想區區只自勤
拾遺流落困埃塵海内忘形有使君長似漢中情義篤
不同常侍死生分一時燥濕知難變萬里經營想更勤
管鮑不忘公亦在髙風猶得後人聞
　　　寄子發
梅花春裏送君行(冬至前後梅欲開暑熱/異常土人謂之梅花春)忽已芙蕖照
眼明握手定須酬故約憑欄猶切念高情下帷静與忘
言㑹扇枕凉隨喜氣生只恐懸懸亦知我有時清夢到
昭平
　　　寄蔣彦回
澄庵一别兩炎風回矚瀟湘興莫窮木聳雲山常獻瑞
鼎收龍虎妙成功(木山丹藥皆彦/回賮行之物)精神逈出拘攣外日
月都歸笑傲中聞説芝園轉增勝杖藜行欲遶芳叢
　　　寄朱彦明
義薄雲霄世幾人零陵邑宰逈超倫能明聖主恢洪造
曽是童兒謁紫宸衡嶽深蟠心不動重湖閎冩惠常均
别來眉宇知何似日冀恩還得款親
　　　寄霞老
聞説高山寺崇寧賜額新長為祝聖地無復寓居人佛
殿焚修肅僧牕掛搭頻西來祖師意從此出埃塵
　　　伯和見過
㕘軍跋馬瘴江濱一笑相逢意轉親偶復面論前日事
恍疑身是隔生人風隨玉麈傾新蓋暑避冰姿返舊輪
八卦森森照歸路為君留飲判經旬
　　　貫道
沈冥誰復似當時九陌塵中偶得之潔已已能成玉雪
為人猶自作蓍龜門前車馬喧喧過室内乾坤黙黙知
一語不隨人事變與君陳闊豈無期
　　　寄道林琳老
寳所從來指道林人間天上揔回心自他初不毫端隔
悲智常隨願力深風帶洞庭供爽籟雲携紫蓋獻層隂
㑹須一瓣旃檀去四句偈聞師子音
　　　寄祁陽義明
散軒蕭散萬縁空寂寂爐煙駐曉風賔主不知誰合散
江山何許自西東有時黄巻倚龕外無數碧雲生句中
好是心如大圓鏡光能照我路岐通(師嘗推予命/言歸期果驗)
　　　寄長沙何子玉
一甌難忘雪雲輕濯盡氛埃徹骨清瑞氣遶龍應滿意
薫風留日正多情黄金照地人間肅白鶴飛泉物外鳴
只待五湖歸興動扁舟擘浪去尋盟
　　　寄公安令孫仲恭
得君寧獨為葭莩兩度湘中睠我殊兵擁渡江猶繾綣
颿催離寺尚躊蹰萊公廟北民歌魯賈傅城東地入吳
㑹靣不知何日再但觀休顯繼龍圖
　　　寄華光仁老
越州刺史越州僧曾是龍華同㑹人偶向祝融峰下過
便從香積鉢中親毫端寳刹重重現句裏藏機一一新
正是連天鴈回日此心先已到江濵
　　　敷文
赦書該得盡量移君到衡陽適及期將謂南徐須近便
那知北望尚覊縻人情既久應相好氣候無它亦自宜
造物此心君㑹否少留同我返茅茨
　　　聖欽
人生相得貴知心况復鴒原有斷金但使連墻非異趣
何須㑹靣乃同襟藥囊警動蒼生念茗椀招回梁甫吟
早晩鱸魚促歸去為君聊駐馬駸駸
　　　正彦
東堂當日偶差肩屈指今逾二十年君作長官鄰邑内
我為遷客此江邊時乖出處宜安土道在窮通莫問天
只恐頖宫真拜勑無因重獲奉周旋
　　　送米
甑中如見欲生塵不待人言廪自傾雖阻負歸同子路
且知書帖異貞卿鄰僧市井應無迹野雀堦除亦有情
却想萬鍾安享者孰云天地極均平
皷腹從今得果然不須稱美道州前一簞頗異山雌意
滿鉢還同香積天糝作藜羮誇舉挾剖為釣餌戯沉淵
只疑好事傳將去飯顆興嘲有謫仙
數畆非無負郭田川途修阻故蕭然得君遠勝子輿友
使我非無漂母憐未擬更求佳傳報且先分當酒家錢
親朋只願長相見歸飽豐穰不計年
　　　食茘枝
曾向新州食茘枝黄堂酒罷即言歸含香温玉還相遇
定是恩光照客衣
　　　種茘枝
高堂懷核謾栽培一一紅根破緑苔携入鄉邦吾第一
風流知自嶺南來
　　　遺酒
載酒來過亦可憐持盃先已口流涎香浮八桂風光勝
波動兼金月影圓共醉有時依竹簟獨醒無復愧漁船
此中天地尤安穏莫向塵埃盛處傳
　　　道人徐清自南來彦和瑩中才叔並令寄聲
吉語傳來喜可知豈無神物共扶持但憐四載遭三黜
偶與三公作四䕫海上颶風應驟息嶺邊炎瘴亦潜衰
相從㑹有還歸日却向江鄉話此時
　　　灘聲
江流隨落復隨生巧作灘聲入戸庭六律五音無不有
人誰如我飽曾聽
　　　喜雨
午夢初殘日正炎坐來滂沛瀉高簷凉生几席心如水
聊拂塵編理舊籖
　　　思聊齋
頖宫聊爾耳卒歲亦優㳺昔已騰佳譽今應屬勝流竹
聲鏘宻雪桂影弄高秋為爾猶牽思天涯一轉頭
　　　寄鄧德甫
高山頂上偶相逢千尺孤松霜雪中不可親踈真道廣
未嘗喜愠信心空衡門笑詠塵方遠太學聲名日自隆
行就車頭艤歸楫擬將周易問窮通
　　　偶書
吟罷新詩復自謡欣然一笑静中超鳴鷄吠犬芭蕉外
欲與論心不可招
　　　寄元老
琴邊聊現宰官身回憶來仙尚有情鳥鵲遠從簷外集
鯉魚俄向眼中明閒將永日供黄巻静納薫風擢紫英
更得香山巧相對一如眉宇照人清
欲知别後事如何門巷苔生雀可羅偏稱解衣槃礴臝
真為静處薩婆訶鬼神宻䕶爐中藥風雨深藏壁上梭
惟是葛藤猶入念有時西望笑呵呵
　　　得㢘彦書
九曲池邊見老僧君為前導啟重扄十年空憶揚州夢
萬里遥瞻長者形龍斷𡨕心同委吏天涯隨分作孤星
何當鳴指相逢去珍重楞伽四巻經
　　　元老寄惠香山
毘耶居士有神功斷取香山置掌中五分普令薫法界
一時倶送與仙翁巖頭雲澹暉暉日洞口煙横細細風
可但吾心今莫逆香巖於此獲圓通
　　　道正移􁢔􁸦來
仙家春色不曾空亦有􁢔􁸦占暖風丹桂葉舒推重碧
蟠桃花發避深紅儘教帶土培軒外行欲移根過浙中
最好高堂歸獻夀年年光映棣花叢
　　　題慈德寺頥堂為長老宗顥作
龍隱巖前忽轉頭翛然瓶錫此淹留十方法界元無限
一片心田自有秋草木曲躬歸白足江山依位拱青眸
我來不問西來意獨喜茶香啜滿甌
　　　白龍洞
洞門寂寂晝常隂誰識行天濟物心金翅影沉超永刼
玉毫光現契圓音滂沱普潤三千界靉靆濃興一萬尋
天子六龍方在御不應頭角閟幽深
　　　簡何秀才求龍眼栽
頃年曽食茘枝奴補益令人智有餘聞説君家多此木
可能分榦入吾廬
　　　汩羅
忠潔云亡㡬百秋汨羅江水湛清流是非折衷無夫子
直至如今口未休
　　　讀郭有道傳
隱不違親與俗通危言覈論絶胷中紛紛禁錮知名者
何事全無有道風
　　　聞市中遺火殆盡
村市纔如一小虚那堪回禄掃成墟從今匕箸知何有
百沸江流瀹野蔬
錐刀利害日相摩生火由來勢自多咫尺長江水何限
不能飛灑奈炎何
何暇從容白丈人火邊綆缶定紛紛徙薪曲突非無策
自是當時藐不聞
　　　來仙閣
偶向人間作謫僊翛然來此住經年君臣鼎内重相合
日月壺中獨自圓過惡已除丹簡上姓名猶在紫霞前
一朝駕却飛鸞去留得風聲舉世傳
　　　玉虚觀
山腰制作邇來新斧鑿纔終便掩門獨殿紛紛羅杞棘
老君寂寂看鷄豚煙凝疊嶂為香火風韻疎松作道言
借問羽衣何處去一齊歸屋抱兒孫(土人以歸/家為歸屋)
　　　存之
品目羣倫號智囊保身何事缺隄防青錢得謗由東府
白簡繩愆到北堂朝散郎應無所惜太夫人豈不憂傷
平生盡入禪師室到此方知道力强
　　　澹山
目擊何人妙得知謾携斧子住巖隈銜花無復鳥興供
運木有時神倒栽丈室每思雲外去􁁊山長記雨中來
憑師更展慈悲力早使回頭一笑開
　　　太平
太施門開陸海中一時緇素許㕘同縱横只見山河露
消息寧知車馬通帝網重重含寳刹法輪日日轉龍宫
何當去作龎居士笑指庭花問祖風
　　　勉蕭尉秀實别刻磨崖(秀實欲于中興頌側磨/崖别刻以待打碑之人)
　　　　(庶㡬舊字可/完傳于永久)
忠義能令金石開至今凛凛動昭回彼蒼欲作無窮計
此事欣逢不世才浄掃煙霞留健筆巧分鸞鳳過浯臺
亦宜愛日成君志側席知名即詔來
　　　髙山
莫道髙山老古錐歘令金碧照崔嵬神通未必輸摩詰
眼浄方能識萬回捧打室中紛似雨皷椎堂上吼如雷
天長地久君王夀從此宗風亘未來
　　　吕四(零陵市户吕絢以錢二十萬造/一大舟日俟予還送至浙中)
市門風義有誰知旋打長船待我歸秋入江湖正瀟灑
歡然鳴艣去如飛
揺轉船頭順碧波日行五百未為多三湘二浙雖遼遠
尚及家庭賞芰荷
平生親友謾紛紛有㡬書來寂寞濵二十萬錢捐不惜
可憐湖外有斯人
鴻鴈嗈嗈正北飛為傳消息到庭闈不須過作風波慮
已有新船穏送歸
瀟湘起柂出江湖日日乾坤展畫圖白酒紅魚對妻子
鴟夷還似此行無
　
　
　道鄉集巻十二
欽定四庫全書
　道鄉集巻十三　　　　　宋　鄒浩　撰
　　詩
　　　聞王若愚除桂帥
鸞臺鳳閣並門居同荷先皇奬眷殊諫草悠悠空皎日
年華忽忽㡬青蒲朝廷擇帥君來越鄉里容身我念吳
萬事循環揔如此目前何必較榮枯
　　　寄清老
自來漁父好家風一片瀟湘晩釣中伊昔放言知莫逆
于今親到得㕘同金章寂寂殘初夢汀草依依照短篷
德秀雖亡次山在悵回青眼送飛鴻
　　　覽鏡戱作
寒時驟熱熱時寒一等隂陽㡬百般髮脱靣黄肌肉痩
北人應作嶺蠻看
　　　又
赤脚蠻中過一年受持讀誦日精専只應果滿同諸佛
丈六金身色瑩然
　　　元禮
來往憧憧多故人㡬能於此欵柴門紅蓮緑水還初興
青草黄茅得細論陡覺炎氛開日月坐令爽氣滿乾坤
匪朝恩錫歸田去只恐煩君費酒樽
　　　元禮乗釣船見訪作此戱之
一棹翛然一幅巾汀鷗集處亦逡廵功名正逐天機露
不似釣魚船上人
　　　九日追和去年所作
茱萸黄菊占秋光休歎佳時在瘴鄉飲罷此身歸有日
明明天子正當陽
　　　清華閣
泉石清華世莫知蕭然無是亦無非二年於此陪鷗鷺
收得閒中勲業歸
　　　讀論語
仲尼初不離靈臺請業門人日日來一念圓光是論語
何須塵簡靣前開
　　　謝仁老寄所畵李長者出山相五首
虎腰黄巻動昭回無數人天心眼開不是機鋒妙相契
是渠那肯出山來
　　　其二
香雲郁郁覆江城來現開元長者身八十巻經都論了
却將無説示常人
　　　其三
碧潭秋霽禪師筆白月天空論主形是幻是真分不得
為人重説互嚴經
　　　其四
貝葉巻文無表示於菟曳尾不求憐昻藏豈是維摩詰
終日相從也黙然
　　　其五
一真境界孰能㕘賴有斯人作指南更賴殷勤招喚得
不知流落在煙嵐
　　　欽道
誰謂南方世乏人斯人見義若風生吉凶禍福略無惜
父子弟兄同此情袖裏珠光携合浦胷中潭影到昭平
它年野史誰操筆定以青編著姓名
　　　讀張氏金塘阡表(同年正彦之父所葬處/也表乃程忠彦所作)
大筆從來不妄褒特於阡表勇揮毫當年種德已如此
今日里門宜自髙雲帶洞山常藹藹雨鍾明水轉滔滔
追榮更有豐碑在行矣巍然壓巨鼇
　　　聞周仲修復致仕
繼述嘉謀聖主知拂衣縁底便言歸往而能返非難事
安不忘危是識機西子扁舟藏國艶鱸魚一筯出江肥
公乎有地相容否纔脱拘攣去似飛
　　　聞朱世英再知江寧府
歸領真祠未幾時牙兵重展舊旌旗向來孰不歌來暮
今去歡然釋去思竹馬渡江騰駿足甘棠拂戸動高枝
鍾山只恐違初興徑入鵷行侍玉墀
　　　示長卿二絶
懾處炎荒已二年親朋書問亦茫然獨君風義能終始
不管煙嵐肯着鞭
　　　其二
一别和州二十年山長水闊去無縁因君説起外家事
特地欄邉心悵然
　　　示二黄
摩尼超出衲衣中五色隨方照不窮八萬四千清浄眼
一齊開了見真空
　　　夜聞鳴桹
鳴桹聲響五更初恰似京城叩木魚夢裏猶疑趂朝晩
㡬回驚起攬衣裾
　　　又
漁人於我本無情我自情生夢裏驚驚起却眠方記得
新條不得到京城
　　　喜書
仲冬月吉吉可知日南長至恩光期一陽火復驗内揵
八陛圓壇嚴上儀玉輅回鑾天倍喜金鷄肆赦人均禧
倚門朝夕可寛念綵衣歸去今其時
　　　喜晴
一陽初欲與時亨便覺羣隂不敢行寒雨斷飛天皎潔
冷雲收翳日晶明泥乾屐齒都無阻氣協花心倍有情
天運回旋吾道長欣欣此際孰能名
　　　仙宫廟
千仞巉巖一徑通可捫天處是仙宫嬋娟並席誰家子
縹緲吹衣萬竅風初月淡籠眉拂拂晩雲低遶鬢總總
邦人不復知端的但説常能助嵗功
　　　周御史廟
忠言直節動天聰名在昇平北斗中隂德久宜家有後
光靈今與國無窮庭前烏集當年栢門外風生舊日驄
公不世情應我顧一觴聊復以誠通
　　　龍興觀有感
自罷龍興節人間幾歲窮偶觀塵榜暗追感御爐穹萬
事遺高躅三清肅下風鈞天在何許猶冀夢魂通
　　　枯荷
萬頃菱荷一一荒駢頭相倚卧池塘追惟弄日揺深緑
不謂凌風折敗黄飢鴈飛銜投遠渚寒魚浮觸動斜陽
那知凛凛梢雲者自有松筠傲雪霜
　　　閒歩(同長卿/夢立)
冬來風雨併今日偶晴明况是親朋集聊將笑語行青
雲隨步武朱鷺入逢迎無限欣然思都隨指顧生
　　　泛舟
乗興扁舟過趙村滿家灘上水連雲欣然便欲尋源去
織女機邊日未曛
　　　又
風浄一奩水鏡雲開兩桁山屏白鷺亦知人意飛來佇
立寒汀
　　　登鵬高亭基
野燒無蹤知㡬年故亭遺址尚依然巍巍穏據山千仞
渺渺前當水一川地展雲衣深固䕶天回松蓋巧周旋
重興棟宇非難事坐使風光集綺筵
　　　銅池
勻疊灘頭碎石滿添江靣清流聊向箇中兒戯不知何
處塵浮
　　　示長卿
君與我同庚子生連年憂患亦縱横天高休説不可問
心下直須深自明運屬時雍人正樂祀嚴郊報禮初成
滌瑕蕩垢知多少行矣欣欣木再榮
　　　送長卿
有口如鉗方鮮語無心似水始能思盃中一片閒天地
占得新陽君與知
陽朔千山與萬山生綃圖寫北人看君今欵段穿雲去
莫厭﨑嶇行路難
　　　陽朔路
雲裏峰巒千萬重中間一路與天通新陽已約為前導
回我車輪朝帝宫
　　　寄長卿
烏銜霽色朝迎馬蟾吐澄輝夜照眠日月於君已如此
不須星厯問行年
　　　偶書
朝天坊裏朝天客拱北軒中拱北人惟有蒼蒼知此意
只應潜為啟嚴宸
　　　寄參寥
雲岫庵頭掛鉢囊旃檀一瓣自馨香建隆消息天然别
妙總流通筆放光南嶺梅花空自得西湖漚鳥宛相望
師如冰浄吾如月照入清泠知有方
上東門外解船時赴感汝隂師未歸松麈對談能幾日
瘴鄉孤坐但忘機珠騰甓社淮南冷山折成都蜀道違
世事浮雲何足問只應袖手看鴻飛
　　　喜捷應方成
上醫醫國有誰知且集方書捷用之疾苦一齊安樂後
自然遭遇太平時
　　　他處梅自十月已開爛熳獨此今方作花覩之
　　　欣然
驚怪江梅獨未開含芳元是待冬來新陽夙駕無多日
已向枝頭各自催
東君消息到梅梢滿眼輕盈漸解苞遶樹更忙須百匝
行看新様挿雲髾
梅將喜信自天來光動書樓趂暖開花比去年真箇好
一齊欣送我儂回
　　　治梅圃
只有今年對此花此花欣送我還家呼童掃溉放花出
作意相從歸去誇
中間籬障壓根蟠四面荆榛逼樹攅今日削除隨手浄
放梅高出紫雲端
　　　放竹鷄
皷翅出樊籠雙飛意氣同便鳴泥滑滑深應竹叢叢善
也還天性時哉屬嵗豐弋人情已得寧復墮機中
　　　拱梅亭
陸沉無復似當年高壓雲根氣象全四靣山川趨指顧
一時草木避蕃鮮垂簷鼎實須歸帝起檻龍香必動天
自我發揮人共樂風流從此映來仙
　　　懷長卿
香醅新撥一尊濃准擬君來笑語同縁底留連過初約
憑欄日日望湖中
深情知在霈恩邊肯為閒花醉後顛不是看山駐陽朔
即應倚擔待長船
　　　小樹
一株短短八九寸四靣青青千百枝作供佛前偕瑞竹
移根石上入銅池
　　　小雨
梅圃初成塵土飛早來煙雨便霏㣲天時人事欣相得
可騐䝉恩朝夕歸
　　　聞吳聖取還朝
庚子頻年憂患同君依墳土我飄蓬聞君已復雲霄上
顧我須逃瘴霧中學校他年齊出處朝廷今日異窮通
敝廬歸去無他事惟願時和嵗嵗豐
　　　燈花甚竒
草赦今朝鏁北門燈花來報我䝉恩巧當樓閣中間立
高出光明㡬次繁遼絶雖然如異域生成本不間孤根
此身曲荷乾坤力仰荅洪私它日論
　　　山禽
一鳥飛從何處來不如歸去聲聲催爐烟正自山閣起
天意俄從雲路開三年至日阻為夀萬里膝下今當回
迎祥拜貺不勝喜滿引賀酒千百杯
　　　用老杜至日懷太白韻懷諸弟
羅拜為親夀遥知亦我思陽生萱草色心入棣華詩帝
澤來非久萊衣戯不遲為言多置酒歸趂賞花期
　　　懷舊
辛巳年冬導駕行朝從太廟出青城雪迎天仗徐徐舞
日向龍顔淡淡明不待銜枚人自肅惟觀夾道喜相仍
今朝倍復如初盛遥拱神京空此誠
　　　至日依韻和老杜五首
嵗月驚如弩發牀千官壇下又成行燔柴香藹六變樂
奠玉殷勤三上香當日珮綪躬進酒兹辰目斷望垂裳
端誠舞蹈無因預空想中天瑞氣長
蠻風吹鬢鬢毛斑非復登樓舊日顔聖主亦應憐久竄
孤臣尤切望今還金鷄歡動欄杆外綵服光生骨肉間
歸去此恩何以報惟將香火祝南山
黄鍾初氣重氤氲喜色朝來便着人知有歸期親望我
更無它事我思親堂前獻夀開金盞嶺外䝉恩戴玉宸
一笑承顔勝六印功名豈復羡儀秦
當闗無復守門催欲曉雞聲喚起來一炷夀香瞻白髮
三盃賀酒寫紅灰看棚尚倚天街栁恩信先通桂嶺梅
但喜奉身歸膝下自餘皆是魯禽杯
慙愧君恩似日長終然傾否肇三陽休思往事追華貫
且喜餘生脱瘴鄉俛仰自知誠自幸尊卑相守免相望
外炎内熱從兹盡别是人間一味凉
　　　同仲亶長卿觀梅
雨後江山欲放春更無一㸃舊風塵對花若不飲一盞
却恐梅花解笑人
　　　同長卿梅下飲茶
不置一杯酒惟煎兩碗茶須知高意别用此對梅花
　　　張紏惠吳洞簦
茶選修仁方破碾簦分吳洞忽當筵君謨遠矣知難作
試取一瓢江水煎
　　　次韻和荅稷臣見貽之句
瘴癘侵凌鬢欲華鳳凰飛詔下天涯有知病骨將枯日
忽遇靈丹躡彩霞赫赫千齡方啓運熈熈六合共為家
此恩碎首知難報空感來篇似永嘉
　　　次韻和李學文所示二篇
才氣無雙是隴西扁舟還指舊山溪非闗吕覽難更字
要使班輸别造梯塵外光隂歸作者道中消息在寥兮
它年峻捷黄金榜路入三吳手重携
大明端拱赭衣紅正想豪英入彀中但使學優迎命逹
莫將年少歎途窮三秋水闊魚依藻一日天高鶴出籠
持我此篇歸獻夀蒼梧歡動曉來風
　　　移漢陽
漢隂丈人渾沌修漢陽居士逍遥逰中分漢水共天地
能别此心惟白鷗
　　　畵山
幾年宻與畵山鄰今日歸航駐水濱天亦有心酬我願
歛雲收霧日光新
三峯闊展映天長大巧由來未易量我欲移歸殿前去
萬年千載對君王
掃成屏障幾千春洗雨吹風轉更明應是天工醉時筆
重重粉墨尚縱横
　　　展畵亭(畵山名聞天下山前乃無亭宇少延好/事之目天其或者留以待吾正彦乎爰)
　　　　(形斐章用為前導落成請以展/畵名之亦絲歌外一叚佳事也)
丹青一筆妙難窺萬古長如初畵時濃淡乾坤偏掩映
巻舒雲霧巧追隨深藏塵表天元愛不到炎方世豈知
展出高亭快人目捨君風韻更誰為
　　　小舟柁上
船頭鑚入北來風繼日連宵閉短篷多少峰巒多少意
一齊收在枕屏中
　　　登碧巖寺盧舍那瑞像閣
樓閣門開處處通毗盧出現眼光中為人重説二愚品
巖下灘聲西北風
我自南方稽首回大千經巻出塵埃十方三世都圓了
盧舍那尊金色開
我住蓮華法界中塵塵刹刹本來同旃檀一瓣聊興供
吹滿巖前萬竅風
　　　與夢立行入長安虚
恰到長安風色晴一條石徑坦然平與君曳杖尋虚去
全似仙宫嶺下行
久不上船思上船偶然縱步是長安何須更望君平卜
但把虚名子細看
　　　斗米灘(灘在桂州南六十里俗傳古有僧自遠/來者近桂人也舟泝灘不可上餘糧一)
　　　　(斗食之既盡乃登山望故鄉化而/為石至今絶頂有石如僧立之狀)
粥飯都來一斗糧灘前喫了倍蒼黄把如立作山頭石
何似急行歸故鄉
　　　捍門山
揚子江頭舟楫回海門山對潤州開故鄉歸去六千里
先入捍門山裏來
　　　過雉山
客睡當年託雉山杜鵑聲切枕難安今朝歸向山頭過
不見杜鵑空夢殘
苾蒭曾向定中觀謂我南遷使可還過了三年方語驗
聊將一笑謝禪闗
　　　示夀寧長老如曉
十二年中獨自春應縁還現夀寧身南方衲子聞知否
便是黄龍舊主人
三闗誰復識黄龍大施門開振祖風無限人天無限眼
一齊回向嶺雲中
師在興安我在昭幾年相望但雲霄誰知小出忽大遇
共折青柴帶葉燒
　　　示崇寧長老善資
五色雲中有和煙天長地久祝斯年太平一曲憑師唱
響徹乾坤萬古傳
獨秀峰前是寳坊坐令熱惱變清凉人人認得長安路
珍重旃檀一瓣香
　　　與葉適正資長老同宿覺華山安福寺
覺華山下古禪宫鼎足蒲團午夜同但有鷄聲替鐘鼓
更無僧影到簾櫳真情逈出忘情外多語都歸妙語中
轉首是誰南與北庭前檜栢亦生風
　　　夜登台光亭示主人莫亢
亭據炎方第一州旌旗曾向此中留台光不逐春光改
花影長隨桂影浮誰謂嶺雲收白雨偶然莎徑入青眸
它年南北遥相望應記怱怱秉燭逰
　　　留别興安唐叟元老推官
天繪亭邊三載夢石灰鋪裏一時情箇中不是同㕘得
胷次峥嶸何日平
風前火烈逢真玉雪後大寒見老松携得此心歸北去
與君無處不相逢
幽居不許穿雲到寳閣仍忘破曉登多少從來疑着處
一齊分付打包僧
　　　留别龍城山主懷義
陽朔千山復萬山最深山處是松闗新詩吟罷無餘事
一片真心雲共閒
仙閣龍城一望間每來過我不如還汀鷗猶集欄干外
應恠從今氣象閒
好事如師豈易逢不辭趼足訪行蹤揮殘麈尾知難再
目斷碧蓮峰外峰
青天無礙本來同休向江邊動别容師似碧潭吾似月
東西南北總相逢
三車黄葉止兒啼一句何人妙得知今日為君親説破
滿軒風静月明時
　
　
　
　
　
　
　
　
　道鄉集巻十三
欽定四庫全書
　道鄉集巻十四　　　　　宋　鄒浩　撰
　　詩
　　　寄巡鋪温㬙侍禁乃杲之弟也
幾日長亭復短亭霜梅夾路喜相迎風光總屬君家管
霽色偏隨馬足生老酒盈杯誰款曲少陵佳句謾分明
回頭安福前山曉八桂蒼蒼無限情
　　　山行示同逰
碧雲堆裏共徜徉莫厭捫天帶夕陽逰徧桂州巖穴後
更無閒夢到南方
　　　東山
我是來仙閣上仙天教飛鶴過山顛松篁為我生清韻
一似薫風初入絃
　　　又
七星峯頂絶纎埃不負烟霞雙眼開昨日湘南遥指處
飛騰今向此中來
　　　寄題妙峯閣慧照堂(威藏主授業院有閣有堂/求予名既名之而示此偈)
妙峯閣外雲收翳慧照堂中日放光大地山河都見了
此心聊寄一罏香
　　　葉筠元禮留飲
天造移居漢水湄嶺邊欣與故人期紅燈暖照金波動
全勝來仙閣上時
　　　其二
殷勤留我共清樽無限情懷子細論天色亦如人意好
晩來星斗滿前軒
　　　寓夀寧方丈州人求識靣繼來焚香作禮戯呈
　　　曉老
維摩丈室一張床暫寄清宵夢㡬場却被閒人作禪看
競來合掌要焚香
　　　戲靈川令王洵仁仲
長官貪着祖師禪有甚心情問我船一隻逃歸兩隻破
謾凭江檻望靈川
　　　示仁仲
槎頭一别十經年月照黄茅夢不圓今日北歸恩賜與
相逢如在四禪天
　　　其二
一根燒筍共分甘髣髴當年漢水南紅柿鳥殘無此意
前三三與後三三
　　　次韻和仁仲滑石鋪泉軒
長官心事古人前碧玉峯巒碧玉泉洗出北歸烟瘴眼
光明欣覩太平年
　　　假寐靈川報恩寺
故人猶在驛亭邊暫向雲房借榻眠漏泄祖師多少意
松聲都到小牕前
　　　示舂陵顧林宗
宼公樓下釣魚船横絶晴波已七年邂逅蓮宫論往事
恍疑同在夜摩天
　　　見魯直題陶商翁碑後有感(碑在興安/石灰鋪)
石上猶新墨忘情亦嘆嗟殊恩但歸骨冷迹尚平沙願
力消塵垢瞻依盛寳花人間幾行淚空洒玉川家
　　　入湖南界
踏着湖南境界新展開天宇浄無塵增添喜色知多少
滿眼雪峯如故人
北風吹滿亂山雲山頂皚皚色尚新恠得幾朝寒暝日
元來留雪迓歸輪
一自瀟湘見雪飛炎氛遮眼暗漁磯今朝纔入湖南界
便覩玉光生翠微
北風吹靣過如冰也勝南風瘴水濵莫向知亭嫌太冷
主人元是鐵心人
薄薄隂雲淡淡天北風迎路徹重綿從教捲起轎簾子
吹盡幾年嵐瘴烟
重重叠叠擁遥峯總在輕烟薄霧中疑是李成初畫了
生綃千幅掛晴空
淡描深拂百千般終日擡頭不厭觀造物始初誰與様
定應曽得古圖看
一等乾坤一等山纔分湖嶺便多般何如洗盡昏昏瘴
都作晴天萬仞寒
折得梅枝挿轎簾路人驚怪簇巉巖從教大擔擔將去
深入三家村裏談
短簫長笛皷鼕鼕簇紙為船棹晩風送了鬼神無一事
大家贏得醉顔紅
雞未鳴時整客衣行行只恐日斜暉米塘過了全州近
恰遇村人趂市歸
赤脚蠻中新出來湖南逢着盡銀釵雖然未得凌波様
已㑹人人着草鞋
　　　示崇寧長老允和(和無/一手)
安心得髓遇昇平不似雲門不解行聊與祖師分半座
湘山頂上放光明
　　　示澄庵庵主炳著
又向全州現此身澄庵猶是舊時人相逢休話從前事
且㸃茶來吃一巡
澄來澄去不知年一片澄光月様圓照破十方三世黒
大家同集世尊前
不肯南來伴我閒若來何法可心安直饒參得齡鐵觜
也被昭州烟瘴漫
　　　示張道人
㡬年龍虎自相隨南斗延生恩賜歸霄漢路通鸞鶴在
不妨高躡紫雲飛
　　　妙高亭(四望山長老文照即山頂造一/亭求名以妙高名之而示此句)
四望山頭老比丘笑他思大浪經由巧將三十三天好
都向青雲青處收金翅遠投雲際歇銀河低遶砌邊流
高高更有堪行路騎取溈山水牯牛
　　　六一巖(余與子初同邵武李師耼祖道姑蘇徐/武靖國零陵蔣湋彦囘長老永明由澹)
　　　　(岩穿後岡攀援藤蘿窮覽勝事樵不到處得/此岩穴遂以六人一時同見名之而以六人)
　　　　(一時同見分韻有作乃若年窮氣象妙與人/㑹則惟出此岩而外矚與入澹岩而内盼者)
　　　　(心自喻焉不可以言罄也得同/字崇寧四年十二月十九日)
造物有所待巉巖從此通千峯豁前障萬象欻來同滌
覽進江水嘯晴生虎風誰知不朽事成在笑談中
　　　喜長老永文方自外歸
荆棘叢中自在人不知何處是埃塵巖前逢着笑絶倒
也似炎荒金色身
　　　文長老云山有訓狐鳴即客至夜來鳴更異常
我入山來亦偶然初無消息與人傳訓狐緣底潜知得
隔夜飛鳴報老禪
　　　自淡山過暗巖
淡中有味味真味暗裏有明明更明不是同來三大士
有誰能識此時情
　　　觀真珠花留戲陳瑩中
古觀無人花自開真珠顆顆映莓苔留教合浦居士看
何似海邊新蚌胎
　　　示法輪長老景齊
問碑碑已化為塵却得同生庚子人聊把此心論此事
頗疑前日是前身雲間岣嶁峯回禮庭下娑羅花獻春
更欲縱横見端的夜來飛雨洗金輪
　　　示雲谿長老文慶
與師應有縁相見便欣然徑出牧牛室共捫垂雨天一
真誰境界萬物自山川放手無餘事歸來汨碖眠
　　　示方廣長老從譽
五百阿師何處來天堂初不隔天台靈泉飛作人間雨
法皷騰為山下雷對現此身誰髣髴上方重閣正崔嵬
只應永刦觀空眼總向峯前歡喜開
　　　題譽老無住閣
不二門開刹海中十方世界本來同四威儀竟無所着
千手眼應如是通彌勒當年曾示現善才於此悉參同
而今我亦逢師處聊擊欄杆問祖風
　　　自方廣冐雨過高臺示德瀾長老
雲烟猶暝曉杖屨已高臺眼向不危去景從無外來巧
將新水墨洒出舊塵埃携得還天北晴時濶展開
　　　定林長老首座自合浦來以此示之
已入高樓見彌勒却尋舊路禮文殊誰知垢膩衲衣内
總是摩尼無價珠
　　　示萬夀長老道琮
萬夀閣中逢故人萬年松下偶穿雲憑將五分真香爇
長對南山祝聖君
　　　示衡嶽寺善果庵道成庵主
遊了諸山問了禪却來庵裏坐安然何如一瓣焚香去
飛作祥雲徧九天
　　　示勝業寺長老有餘
韶陽一曲有誰知拍手相逢笑幾時偶向悦亭杉外立
元來傳在最高枝
八桂蒼蒼湘水南師鄉我客飽曾諳五年不見今年見
猶得寒爐一夜談
　　　過洞庭風作
洞庭波靣忽如雷萬斛樓船舞一桮為報馮夷莫相嚇
儘曽經着暴風來
　　　次韻答八十三外翁見招
乃翁心事别璧月到寒塘欹枕三竿日横經一炷香尚
思同燕麈還欲對胡床行矣拏舟去金鐘亦自將
　　　招俞清老并簡康遠禪師
腰錢騎鶴上揚州妄想空來事事休惟有三竿風月在
待君同理釣魚舟
欲知何處是生緣問取維摩室内天渠若口鉗無答語
竹西堅卧許安全
石塔迢迢兩閏餘潜知骨痩奪松枯煩君為把公憑判
同過江來伴老夫
　　　詩送晦叔先生
先生帶花六十年青春不老花長妍金盃停手便索去
一片閒雲飛上天
知是初平幾代孫雙携日月弄乾坤人間有眼誰窺得
笑出常州西郭門
疾卧㡬為萬鬼隣金丹一粒遇高真此身從此無他事
長作昇平擊壤人
一别相逢復㡬時東西南北酒盈巵天機深遠猶須决
莫便飛騰不我期
萬里來歸荷聖恩焚香趺坐欲無言羣仙若問誰堪度
為説𡨕心到本元
　　　寄和庵主
自從衡嶽得高風南北東西久未逢惟有旃檀知此意
為傳消息到中峯
　　　簡俞子恭
東郭名園步可過病餘猶以路為多何當畧彴通新徑
日日從君擊壤歌
　　　戯簡錢濟明
雨雪相仍勢未休禦寒惟酒勝重裘誰知旱久猶乾涸
不見玉泉東向流
　　　又
載酒無如君最頻年來縁底斷音塵只應咫尺譙門住
也學兵厨不送人
　　　就舜諧覓石
數峯寂寂卧蒼苔醉眼何曽略為開乞與茅簷淡相對
要令雲雨出山來
　　　智岸將往錢塘索妙樂庵詩勉此為句
向來楊處士今作岸禪師懶散元非我熈怡竟有誰長
應心似水不復口如碑此處真安穩何人妙得知
　　　呈明遠
爾來無酒可沾唇只恐傍人恠獨醒自笑金龜已當了
惠然誰復遣銀瓶
　　　樞姪以詩來次韻示之
酷愛日長螢可聚幾人如古惜分隂胷中萬頃清涼地
莫遣俗塵乘間侵
　　　讀書
誰能也學讀書痴園圃三年忘了窺却恐主人如泄栁
謾攜藜杖去何之
　　挽詞
　　　崇仁縣君魏氏挽詞
出自髙明盛歸從望族賢崇仁膺帝命積善信家傳翌
翌纔三世㝠㝠忽九泉空餘可銘事追繼采蘩篇
獵獵霜郊路銘旌捲朔風堂前萱尚北門外水猶東貌
入丹青冷恩留祭享豐鄉人仰閨範方看子孫隆
　　　故通直强君挽詞
白髮將年往青衫甫宦遊從來四方志曾未一分酬幕
府殘機畫閭門失好修惟餘舊秦月寂寂照新丘
金丹猶在鼎馬鬛已成封夢斷飛雲鶴春歸遶墓松韋
編元自若藜杖竟誰從賴有承家子流光得所鍾
　　　龍圖胡公挽詞
華屋初成後安車未用時誰知五朝舊俄與九原期徳
映文恭顯名㕘修簡垂淒涼獨心事無復盡施為
正爾逢千載何為不百年龍圖虚舊閣馬鬛啟新阡方
寸留天鑒清規入世傳韋平向來盛端屬子孫賢
知已如公少還鄉特地親分攜能㡬日聞語歘驚人永
念恩常在深慙報未伸從横淚交下空灑朔風頻
　　　胡公郡君李氏挽詞
先别人間去由來天意微初心在偕老此日遽同歸鏡
掩孤鸞舞津藏雙劒飛空存錦囊誥依舊照霞衣
正是家肥日香奩曉不開侍兒猶扇枕良藥已停盃蘋
老殘初薦萱閒冷舊栽只應有餘慶從此亘雲來
　　　故通仕孫公挽詞
少微星忽墜疇昔夢初圓鄉社崇新祭書帷掩舊編亭
依金斗固兒戲彩衣偏踵續誰為傳吁嗟髙士賢
君子不可見先生無復遭凶傳俄一旦吉養謾三刀德
與諸郎遠門將駟馬髙傷心獨南陌松檜朔風號
　　　故成紀李季侔挽詞
命也端難詰時乎竟莫來門庭方白晝冠帶掩黄埃萬
卷虚料理千金廢剸裁遵承子將顯猶得慰泉臺
師門深往好姻黨厚新情正爾追談笑那知隔死生松
風傳挽鐸壟月照銘旌莫預東郊送悲凉空此誠
　　　故文安郡君劉氏挽詞
鷲峯成記别聊現大家身瞬目超塵劫隨方得本真忘
憂殘舊草供祭冷初蘋獨有閨門淚澘然冬復春
願力堅如母翛然亦坐忘羞蘭虚孝養偕老誤榮光浄
域端何許遺經只自香它年盛追贈猶得賁餘芳
　　　故承議季公挽詞
卓犖豪英内如公逈不羣胷中妙莊老筆下藹機雲勲
業知誰覩聲名只自聞空餘柏莊柏彌望拱髙墳
甫畢榮親願歸休不計年心𡨕塵竟遠善積子皆賢萬
事殘初夢千齡掩逝川登門獨無路追感倍悽然
　　　亡友皇甫民望挽詞
八行宜髙選胡為不享年鄉閭推往躅几席積(子賜/切)遺
編俛仰成千古凄凉到九原須知天報在有子共稱賢
超然遺象數非古亦非今過我每終日惟君同此心絶
編猶可續折角竟難尋已矣無由作髙山空自琴
　　　閻求仁太博挽詞
東國論交處于今馬鬛歸江山愁欲變冠劒歘成非事
業知誰覩聲名只自飛蒼蒼不容問落日掩晴暉
踵門寒日後留語竟黄昏能得幾日别遽為千古魂根
塵元自了生死更何言獨有人間淚隨風落九原
　　　强評事挽詞
池亭春未改宰木已鳴風夙負三吳望今隣萬鬼中潛
光雖不耀遺澤定難窮它日髙門淚猶知駟馬通
不為明世得已矣舊山川青眼誰樽爼黄金自簡編鄉
閭今昔異門户子孫賢我獨從君晩追惟更慘然
　　　閭丘大夫挽詞
鴛鸞紛集日松檜掩新塋持節空諸路分符謾列城閩
山餘舊峻淮水漾前清地下雖難作功名凜似生
營邱何處是不復問歸期世事三吳冷風霜八月悲生
平雖爵禄身後只書詩恩報嗟無及初心折涕洟
　
　
　
　
　
　
　
　
　
　
　
　
　
　
　
　道鄉集巻十四
欽定四庫全書
　道鄉集巻十五　　　　　宋　鄒浩　撰
　　制
　　　吏部尚書除節度使制(係試中書舍人/)
四方在御資文武以成功八柄是嚴必勲勞而懋賞眷
此築壇之拜實居分閫之雄厥有真賢來膺異數用諏
剛日敷告治廷具官某學貫古今氣全剛大洞萬微於
忽𦕈挺一節於初終是為君子之儒出偶聖人之作踐
揚中外綿歴歲時逮入長於天官益推隆於人望審乎
甄抜既比迹於山濤肅以公方更同風於毛玠是用疇
其底續寵以陟明授兹六纛之儀董我三軍之政於戯
黷武無烈雖盛德之不為忘戰必危亦前修之深戒朕
方躋民於富夀爾其體國而經營庶㡬夷夏之安永紹
祖宗之盛服我休命勉圖膚公
　　　中書舍人除翰林學士制
學士視草禁中雖以翰墨為選然論思獻納宻賛事幾
其所以副予簡求者葢在文章之外矣號為内相自昔
以然久難其人今以命汝具官某志修而行篤學博而
才高自昭于時無所比附夙稽羣議進直掖垣作為深
厚之詞鼓助中和之化玉堂虛位莫爾宜居斷自朕心
亟此褒擢夫自唐以來居是職者多矣淑慝具在可按
而知其以汝自信于心而既効于事者鑒前人而擴焉
朕不汝忘尚有異寵
　　　戒百官修職業勿事朋比詔(係試中書舍人/)
朕自臨御以來夙興夜寐思所以遵奉先烈而成天下
之務者無競於得人故訓廸厥官布列中外且冀人皆
正直有如文王之時績用咸熈無愧舜帝之盛然而求
之在位考之輿言其奉公守義者不加多隳職朋姦者
不加少以方前古朕甚恧焉豈朕戒之用休者未盡其
道歟董之用威者未盡其法歟抑士大夫狃於前日之
習靦然安之未易遽革邪經不云乎示之以好惡而民
知禁夫好惡者人主心術之動也既以曉然示天下矣
民且知禁而况士大夫乎繼自今往其各務正乃心飭
乃職上以成政事下以成風俗副朕所以期汝之意高
爵厚禄朕亦有以待汝而不遺也否有常刑朕曷敢赦
　　　鄭紳可東頭供奉官依舊閣門祗候制
勅具官某朕臨御以來未嘗私爵禄以為恩而祥發宫
闈襲予慶事推隆異數厥有舊章躐進五官併為爾寵
爾其飭已務稱毋使清議得以疵焉則朕惟汝嘉
　　　陳彦誠父繹特贈右正議大夫制
勅朕纉隆聖緒澤沛萬方凡厥幽明率從褒陟具官某
故父具官某早以才學蔚為豪英中外踐更譽問休洽
當熈寧有為之日受神考特達之知揚于禁林致位華
顯奄其淪逝積有嵗年惟善慶之所鍾服義方而是似
式膺賁典越進文階雖𡨕漠之游閴難窮於視聽而寵
靈之異宜不昧於欽承享我恩榮用光泉壤
　　　蕃官巴令渇等轉官制
勅具官某等爾以忠勇奮然身先冐敵摧鋒達于朕聽
第功應賞寵進爾官勉對恩榮益圗報効
　　　蕃官包厚轉官制
勅具官爾以忠勇所至身先折馘摧鋒數有成績懋推
恩典寵進六官仍狥爾求就遷廵警益圖來効以對休
光
　　　蕃官侯師正轉官制
勅具官某爾奮身行陣折馘以聞應予賞科用進爾秩
尚思報稱以廣後功
　　　孟勝轉三班借職制
勅具官某爾父以忠濟勇數有戰功回厥寵遷用陞爾
秩勉從訓令相與致身尚有官榮待爾自効
　　　朱紱除給事中制
勅給事中以封駁為職而一時之政令係焉必惟其人
乃克勝任具官某儒學吏治夙昭于時翊朕初濳灼見
忠實亟從諌省進陟東臺斷自朕心不以為速語不云
乎故舊不遺則民不偷然朕之所以用汝者豈直以故
舊而已哉勉修厥官以永終譽
　　　張來除祕書少監制
勅具官某朕方從冊府以集天下之豪英嚴史官以昭
先帝之功德惟時寄選不輕用人以爾學博文高表于
多士召從孤外亦既踰年蔚然禮樂之中休有服勤之
譽總司秘籍㕘預信書疇爾居焉朕命惟允勉圖報効
勿愧恩榮
　　　張來直龍圖閣知揚州制
勅具官某揚於東南為一都㑹師帥其上率多顯人以
爾文學著聲蚤踐臺閣寵還舊職徃莅兵民其思所以
鎮撫之稱朕惠澤元元之意
　　　鄧洵武轉官制
勅具官某朕惟神宗皇帝妙與道㑹肆筆成書集以寳
藏就委史局爾於致力最為有年寵進一官用旌勤勩
仰惟宸章在上燦若日星垂照萬世而爾獨以編次遷
焉爾亦預有無窮之榮
　　　入内都押梁從政降官制
勅宫闈左右之臣朕所親信事于廟社義曷可容具官
某受國厚恩弗圖忠報方哲宗升遐之始皇太后深念
大計召爾詢焉爾乃佐佑章惇請聽其語向非聖慮先
定牢不可移則惇之所以異意者將因爾而售也惇既
竄于海上爾猶處于禁中公議聿騰罪在不赦尚念神
考龍飛之日爾為攀附之人特屈刑章姑從輕比降官
禠職出領祠官服我殊休往其惕厲
　　　王中正追復遥郡防禦使制
勅朕既嗣位與天下更始不間存殁咸以恩加具官某
蚤奮邉陲晩罹廢黜奄其淪謝倐有歲年用伸孝子之
情追復遥防之舊營魂不昧服我休光
　　　任伯雨除度支員外郎制
勅具官某自諫路而遷省曹元豐以來具有成比以爾
進繇朕選修職不回支度虛員徃司其事夫財用多寡
之數物産豐約之宜爾葢論之詳矣且將於爾所行而
攷焉其勉之母怠
　　　宗室仲奚所生母王氏等封郡縣太君制
勅天寧啟節慶肇宗親昭厥母儀推隆異數具官某所
生母某氏休有内德克成子賢既䟽大邑之封申錫有
邦之號永綏孝養以對命書
　　　宗室士瞻所生母郭氏封縣太君制
勅具官某所生母某氏等天寧啟節慶肇宗親有子而
賢義當同貴用䟽封於湯沐以表異乎情文永對寵休
益循母道
　　　王厚責授賀州别駕制
勅具官某朕惟祖宗以來仁覆天下固無此疆爾界之
别間或興師問罪亦以義濟仁而已非造兵而嗜殺也
爾以選拔為將曽不是思而乃深入青唐肆蹂族部私
其寳貨禍及無辜怨結人心動傷和氣按章來上深駭
予衷倘不明正典刑何以厭塞公議黜居散秩竄𨽻逺
邦尚體寛恩勿忘循省
　　　郭寔除文思副使制
勅具官某集禁旅以嚴武備詔令之所謹也爾能飭力
遵奉迄用有聞寵進厥官尚思來効
　　　李昭玘除太常少卿制
勅具官某太常禮樂之司所寘以為屬者猶皆一時之
選而况典貳寺事詎可非其人乎以爾博通古今久踐
臺閣攷于已試蔚有休聲惟時亞卿莫汝宜處若夫妙
盡情文之本深明損益之宜使朝廷典章與三代同風
爾在都司固已稔聞而熟察矣勉對朕命以崇厥功
　　　陳察除左司郎中制
勅具官某尚書總六官之政令而左右司分賛綱轄其
選甚重以爾言斯可復行不茍難中外荐更聲著臺閣
越從文部擢寘都司其以爾自廸于中庸者擴而充之
以上承而下肅則豈惟有助予治爾亦無愧於所學
　　　蕃官結氊抹等轉官制
勅具官某等爾忠不容叛力摧賊鋒折馘執俘各以功
顯第數來上隨進厥官服我恩榮尚思後効
　　　龔原除集賢殿修撰知揚州制
勅具官某師帥大邦為時重寄朕所畀付屬在老成以
爾拔自儒宗荐更省闥分符共治民吏宜之寵陞書殿
之華就總列城之重朕於天下固已一視而同仁矣爾
勿以外自輕思所以利吾元元者以需報政不亦善乎
　　　王説除直龍圖閣知青州制
勅師帥大邦為時重寄朕所畀付屬在老成具官某歴
仕五朝服勤諸路剖符持節民吏宜之寵陞内閣之華
易總列城之重朕於天下固已一視而同仁矣爾勿以
外自輕思所以利吾元元者以需報政不亦善乎
　　　陳次升除右諫議大夫制
勅朕方無所忌諱以延天下之忠直而職總獻納尤思
得人與其取之於方來孰若用之於巳試具官某以御
史事神考以補闕侍泰陵知無不言簡在朕聽召居横
榻亦既踰年曽弗撓於夙心實有裨於初政用疇爾最
長我諫垣然自元豐正名以來臺諫之職既已有所分
矣爾其勿亟勿苛思所以稱其職者而勉焉以副朕獨
斷用爾之意
　　　内侍省押班閻安轉團使制
勅朕内屏玩好之具外斥土木之功嘉與萬邦同臻康
靖至於寅奉列聖則茍可以致隆者未嘗不勉焉所以
伸孝敬也助成此志豈不宜褒具官某久侍宫闈備陳
忠力嚴睟容而增飾罄夙夜以施勞肆遷團結之榮寵
異班聯之寄往帥而屬共廸官常以承朕奉先無所作
為之意
　　　盧世延陞通事舍人制
勅具官某爾㕘聮上閣久已十年率職無違在所甄録
特陞通替前奉軒墀稱我恩光勿忘報効
　　　張守誠妻趙氏封郡主制
勅某縣主某氏朕惟哲宗皇帝宗祀明堂大推慶澤肇
從宫禁與國同休而充儀張氏願以所䝉進爾郡號益
堅自誓之節永對非常之恩
　　　内人劉氏等並封國夫人制
勅具官某氏等朕纉隆聖緒二年于兹矣茍有功于國
者雖邈然孤外之人猶且褒陟再三而况宫闈之内乎
以爾䕶視朕躬既久不懈䟽榮顯郡未稱勤勞用進錫
於國封以寵光乎禁掖欽承休命永保夀康
　　　内人張氏等並封郡夫人制
勅具官某氏等朕纉隆聖緒二年于兹矣茍有功於國
者雖邈然孤外之人猶且褒陟再三而况宫闈之内乎
以爾佐佑朕躬服勤夙夜疏恩錫號亦既彌年用増錫
於郡封以寵光乎禁掖惟時休命勿替欽承
　　　内人薛氏等並封典字制
勅具官某氏等朕於掖廷之内雖未嘗以名器假人而
久於服勞者亦必有以報焉以爾列職交修協纉衆務
不改司存之舊就遷品秩之榮尚勵夙宵以圖來効
　　　後苑土地封顯應侯制
勅後苑土地爾神分職幽間實在禁籞數有顯應動乎
見聞宜昭正直之功用錫列侯之號享予秩祀與國無
窮
　　　劉鑑轉官制
勅具官某爾父有方辭榮禁省就佚靈宫寵其舊勞推
以異數願回所授併陟爾官移孝為忠勿忘圖報
　　　蕃官王母羅等轉官制
勅具官某等爾深入賊境遇敵而前折馘執俘各以勇
濟進官一等用酬爾功尚有戰多勿忘忠奮
　　　許宗孟父元贈右正議大夫制
朕纉隆聖緒澤沛萬方凡厥幽明率從褒陟具官某居
以孝顯仕以才稱久幹邦財被遇仁祖爰自周行之内
越陞侍從之班有子而忠能世其美式膺賁典追進文
階宜不昧於欽承庶永光於泉壤
　　　富紹庭除祠部郎官制
惟爾先正相予祖宗道德勲勞竦服夷夏其宰土之木
拱矣故笏可見猶當異之以比甘棠而况遺範之所在
乎以爾少長義方習以成性擢于久仕總領常平而乃
力自貢其誠心冀不違於先志奏封來上朕用汝嘉詩
不云乎維其有之是以似之朕亦何愛典祠之清選而
不汝隲焉以勸夫孝衰於親者往其欽哉尚有褒寵
　　　王謹等轉官制
勅具官某等朕所服御以見天地宗廟之物爾能總視
制作克應禮文各進一官用旌勤勩尚思來効以稱恩
光
　　　盛次仲直龍圖閣知鄧州制
勅具官某南陽遣帥屢矣而莫安厥居無以綏靖一方
朕甚念之以爾性質寛和詞學敏贍奮繇臺省歴試事
功一紀于兹迄無罪悔必能識朕所以子育元元之意
進直内閣寵賁爾行勉繼前人作民父母
　　　宗室仲焉贈節度觀察留後追封郡公制
勅五屬之間朕所惇叙以為天下先者也既有以榮其
生必有以哀其終名位不同禮亦異數具官某以信厚
之質習義理之文雖居富貴之中不愧祖宗之訓奄其
淪逝深用惻傷惟兩使留務之雄惟五等爵名之竣未
嘗虛授併以為恩魂而有知服我休命
　　　曹曄妹婿劉復特與三班奉職制
勅某朕以曹曄乃賢懿大長公主之子仁宗皇帝之外
孫也憫其不夀特推異恩而曄父詩以爾為請勉自修
飭毋愧官榮
　　　宗室世福新婦張氏等叙封制
勅具官某氏等天寧啓節慶肇宗親惟時閫儀稱其夫
秩用䟽封於善郡以表異乎情文永對休光益循婦道
　　　王舜臣等特與轉官制
勅具官某等嫌疑之間今昔所慎爾父愍既以爾自隨
矣又上爾功應賞豈其心果足以取信于人乎朕方推
至公以待天下終不以此廢爾戰多各進一官勿忘圖
報
　　　醫官仇洵等轉官制
勅具官某等爾以方藥祗事禁廷有勞可嘉用陞秩序
愈其精慎稱我恩榮
　
　
　
　
　
　
　
　
　
　
　
　
　道鄉集巻十五
欽定四庫全書
　道鄉集巻十六　　　　　宋　鄒浩　撰
　　制
　　　吕抍父夏卿贈右光禄大夫制
勅朕紹隆聖緒澤沛萬方凡厥幽明率從褒陟具官某
早以博學望于先朝嘗預纂於信書遂典司於誥命忽
其淪逝多歴嵗年儼風節以如存矧教忠而有後式膺
賁典越進文階永為泉壤之光服我寵靈之異
　　　王震特追復朝請郎制
勅朕嗣位以來霈澤數下信有罪戾猶與自新而况左
右侍從嘗為大臣之所釋憾者乎事當昭明不間存殁
故具官某被遇先帝擢司刑獄偶鞫治之弗阿罹中傷
之深詆斥居遐外奄至淪亡惟孝子力訴其沉寃惟憲
府按見其無過用還初秩以闡大公九原有知服我新
命
　　　美人錢氏追贈婕妤制
勅朕纉服以來漏泉之澤覃及方外而况宫闈左右嘗
為神考之所禮遇者乎追加賁贈顧曷可已具官某氏
蚤以柔順應于選求助成坤載之儀光映史書之美奄
至大故久已歴年進聯嬪御之崇庸示惻傷之意惟兹
異數實視上卿𡨕漠有知聿其欽享
　　　吕希哲除光禄少卿制
勅具官某寺監之貳均為盛選易地而處厥有故常爾
既致道潜心以世其所當然者矣視吾酒醴膳羞之事
猶祕書圖籍也則何適而不為忠乎勉帥官僚往共厥
服
　　　醫官任仲言轉官制
勅具官某元子之慶天下同之推恩后家時乃盛典遷
以及汝預有光榮勿替初勤益圖祗事
　　　李昌本補三班借職制
勅具官某朕惟風化之本肇于中宫故推異恩以賁其
父其家所欲授者朕則審而從之爾既入官勿忘祗飭
　　　劉忠轉皇城使制
勅具官某爾折馘之功應于賞典寵遷官秩遂極使名
尚勉之哉以稱恩遇
　　　向紃轉左朝議大夫除司農卿等制
勅具官某等朕惟皇太后功存宗社與國無窮奄棄東
朝遽終大事所以致孝義者不可得矣推恩外氏其敢
後乎爾等乃慈德之諸父而中臺之高選也率職以事
上檢身以齊家攷於公言咸有令聞式昭異數用陟文
階或冠卿列於司農或正郎位於司計往其祗慎茂對
寵休
　　　王震轉翰林書藝局直長充待詔制
勅具官某二帝三王遠矣而節用愛民畏天納諫所以
為子孫無窮計者莫如我祖宗最盛葢其詳不可勝舉
而其要具于寳訓朕將齋戒以觀夙夜以思奉以修身
而治天下庶無愧乎畀付神器之意故委儒臣是正而
命爾書之爾亦不為無助寵進爾秩以示朕無勞而不
録也
　　　向子章等轉官制
勅具官某等朕惟皇太后功德甚大念無以報稱肆於
爾等悉推異恩所以隆外家而昭孝思也爾受訓戒于
東朝非一日矣奉以飭厲雖久不忘則有以慰在天之
靈可不勉哉
　　　李擴轉官制
勅具官某等朕推恩外氏以及其姻婭而寵遷階秩爾
等與焉勉思所以報稱朕命者勿使有愧於清議
　　　向氏等並進封次國夫人制
勅具官某氏等朕推恩外家無遠弗及而况東朝同氣
慈愛素厚者乎進爾國封慰予哀念勉循婦道永對休
光
　　　劉氏等並進封郡夫人制
勅某氏等朕惟東朝永棄孝養肆於外氏悉以恩嘉進
䟽顯國之封用薦宜家之慶勉循閨範茂對休光
　　　李濟補三班借職制
勅具官某男某爾父隕于行陣朕甚憫之録爾以官是
為忠報
　　　董孝忠等轉官制
勅具官某等朕誕膺駿命纉奉丕圖凡所君臨率皆恩
及惟爾守邦之舊久推効節之勤宜有遷陞用昭寄遇
益圖忠順對我寵光
　　　楊永慶等降官制
勅具官某等朕方推信義以撫羌人爾職在奉承乃庇
容馬盗降秩一等尚為寛恩
　　　内人王氏授仙韶使制
勅具位某朕方宅憂無所用樂汝既久於其職當遷矣
朕亦安得而止哉然九重之外不可戸曉宜識此意務
遠嫌疑庶朕慎獨之心賴以信乎天下
　　　内人張氏追贈儀國夫人制
勅具官某氏朕於一時攀附之人生既加厚殁亦如之
所以隆褒賁之恩全終始之意惟爾淑慎祗事有年奄
忽云亡動我心惻自郡而國追以為榮尚其營魂識此
命數
　　　蕃官乞商等轉官制
勅具官某等朕於有功未嘗不報而况邊陲用命克摧
賊鋒視等遷官曷可爾後惟忠惟慎尚勉之哉
　　　内侍鄭居簡等宫觀制
勅具官某等爾祗事宫闈之日久矣而遽以外請宜在
聽從解劇就閒越進爾秩思所以稱勉為後圖
　　　高俅轉官制
亟遷秩序宻奉軒墀葢朝廷盛選也而朕不虛授惟爾
試藝應格逢時致身故以是命焉其思所以稱朕命者
勿怠
　　　陳瓘除右司制
勅具官某文昌萬務之所總也為郎列曹猶選時望欲
助綱轄可非其人爾道學淵微氣宇完固謀猷効于已
試中外禀以承風擢寘都司朕命惟允夫爾嘗為耳目
之官矣朕所聽用多爾入告其以是反求諸己則見之
行事豈不休哉
　　　歐陽棐除左司郎中制
勅具官某爾名臣之子能世其家以顯聞于時為清議
所屬荐歴省部越一紀矣而都司高選雅望肆以命爾
其以爾嘗試而既効久畜而未施者肅賛綱紀以稱朕
立政立事之意
　　　張恕除工部員外郎制
勅具官某名臣之子以才自奮賛治天府亦既逾年朕
嘗聽其言而攷其效葢信乎可以赴功也冬官選屬肆
以命爾其以爾夙承於義方者往佐而長以謹吾百工
之事
　　　郭天信轉官制
勅具官某卜筮先聖之所不廢也而朕亦用之有嘉汝
言巳日多効遷官一等益務究心
　　　内人王氏封郡夫人制
勅具官某氏爾總帥官屬以修禮儀起居之事葢已久
矣有勞可録寵錫郡封勉對恩榮勿忘祗慎
　　　内人張氏封典字制
勅具官某氏自掌封典其品異矣凡厥廪賜視以為等
以爾服勤張設之久故以是遷焉勉稱朕恩勿忘祗恪
　　　内人任氏等並封掌字制
勅某氏等宫官由掌字而上始預品秩葢未嘗輕授也
以爾實自潜邸侍朕纉圖凡一時遭遇之人既已在所
陟矣可不以是為爾榮哉勉稱異恩勿忘祗恪
　　　李潜等並落致仕制
朕欲士大夫風節奮厲以成一世之俗而忘己徇物或
者安之與其嚴法以示懲曷若表賢而自勸以爾身為
禮義行貫幽明歸卧鄉閭世所推尚精神思慮雖老不
衰近臣以聞適協朕意傳不云乎可以處而處可以仕
而仕孔子也爾既師之以治已有日矣勉承朕命以暢
遠猷(内張根云以爾孝能尊祖心不近名謝事而歸年/甫及壯身潜道顯譽問甚休在列以聞適協朕意)
　　　苗履轉官制
勅朕方戢兵與天下休息而運籌制勝坐以無事則惟
將帥之良是賴具官某忠勇智略克紹家聲擢䕶塞垣
能體朕意適兹員闕就陟軍階其茂對於寵休以助成
於綏靖
　　　皮場土地封靈貺侯制
勅皮場土地神人之分異矣傳稱以道莅天下則其効
至於神不傷人爾神非特不傷人而已瘍醫之所難療
者又能愈之以顯濟於一方朕咸秩無文肆及遐外而
况都邑之内靈貺若此者乎爰視侯封褒錫美號益隆
初惠以助吾仁
　　　岑象求除寳文閣待制知鄆州制
勅侍從之臣入居省闥以協賛庶務出臨藩翰以宣導
德澤朝廷禮遇其體惟均具官某蚤以推揚事朕潜邸
比之流輩莫汝為先而學篤行完朕自擢識汶陽擇帥
内閣陞華其往鎮於一方以少休於勤勩愈其思稱勿
替厥心
　　　胡田特復文思使制
勅具官某爾降官以來數更霈澤引朞叙復法有故常
其還正於使名以示除於往咎勉圖報効益厲忠勤
　　　陳祐差通判滁州制
勅具官某朕得汝於部使者列薦之中斷然用之以廣
視聽葢將期年於此矣宜自信所守既久益堅而乃觀
望以言意在推引豈不失朕用汝之本㫖乎其罷諫垣
往叅郡事勿忘省察以為後圖
　　　郭知章授權刑部尚書制
勅朕以仁心仁政覆育天下間不得已至於用刑則與
其殺不辜寧失不經奉承而行屬在司㓂為之長者可
輕授哉具官某被遇泰陵亟隮法從逮予纉服嘗貳秋
卿有績有言載于公議是用召從帥府越縂刑章惟汝
進擢以來更歴多矣自以為無所向背以致其身其以
是率屬而修職焉方能副朕欽恤之意
　　　周鼎權刑部侍郎制
勅朕以仁心仁政覆育天下間不得已至於用刑則與
其殺不辜寧失不經奉承而行屬在司寇為之貳者可
輕授哉具官某進以刑官薦居法寺斷獄弊訟勢莫可
移隱德隂功久乃自見攷于僉議擢亞秋卿其以汝夙
信于中而既効于外者賛長率屬而修其職焉必能終
始副朕欽恤之意
　　　周彦質除戸部郎官制
勅具官某戸部總天下財賦力役之政令而郎中實分
職以任其事以爾出奉使指能裕吾民自江以西無復
愁嘆不負先帝臨遣之意故以是擢爾居焉且將究爾
之才其思所以興利除害者往佐而長以濟厥功
　　　李詳轉官制
勅具官某爾率衆以摧賊勢為梁以濟援兵嘉爾有勞
應予懋賞越遷官秩亟預朝班其勉對於恩休益務圖
於報効
　　　孔平仲除金部郎中制
勅具官某爾文學行義表于儒林召居地官方賛厥事
㑹課來上序正郎曹就易司珍勉圖來効
　　　錢愐授如京副使制
勅具官某朕於燕國大長公主既盡所以崇奉之禮施
及其子亦異常科是用因時錫名介于使列以肇爾承
家之寵經不云乎不患無位患所以立爾知所以立則
位至矣可不勉哉
　　　王越祖母沈氏封長夀縣太君制
勅某氏朕欲天下之為人子孫者莫不同我孝治篤於
其親故眷求高年以風勸之爾夀甫期頥式應褒格用
顯閨門之慶寵䟽湯沐之風祗服異恩益綏遠福
　　　胡舜臣補借職制
勅具官某朕於死事之孤尤所矜恤而有司言狀以爾
名聞往續官職勿忘忠報
　　　宗室仲顗贈開府儀同三司追封崇國公制
勅朕惇叙九族以訓廸天下故於其生也既有以篤其
恩則於其殁也亦有以異其禮具官某於朕為諸父於
朝為顯官而能務遠悔尤克循軌範居有刑家之美動
惟事上之勤曽不百年奄終一世冠爵名於五等視儀
物於三司用將痛悼之情以茂哀榮之數尚其不昧服
我殊恩
　　　内侍李穆等轉官制
勅具官某等爾祗事東朝歴年浸久服勤不懈在所褒
嘉屬祔享之既終遽引誠而祈外各從爾志勉對恩榮
　　　内侍馮章轉官制
勅具官某爾介于使列之日久矣命既外徙還陟舊階
惟用心不替於夙宵則修職豈殊於出入勉圖來効以
稱厚恩
　　　李延賁除刑部郎官制
勅具官某朕妙簡良士協賛秋卿而質厚才通汝為已
試必能副朕所以慎用刑者惟察惟法往既厥心
　　　姚古轉官制
勅具官某引進於横班中尤為高選非勤勞夙著歲月
滋深何由得之哉屬有虛員莫汝先者益圖報效以對
褒陞
　　　任景先補官制
勅具官某汝名在戚畹之日久矣慶國始笄恩有異數
推以及汝進服官聯勉思報稱之宜勿廢恪恭之守
　　　宗室令毣特贈朝請郎制
勅具官某朕於異姓之臣猶寵其生而賁其殁以全終
始之恩以盡哀榮之意而况著在屬籍朕所兄先文以
致身秩于朝路既奄終於一世用超陟於三官尚其有
知服此追命
　　　李昭玘等降官制
勅具官某等朕惟虞主之設所以迎奉欽聖憲肅皇太
后之神以嚴祭享而致孝思者也爾等既聯厥事乃忘
敬恭授受之時曽弗省察閲實來上爾罪甚明先後輕
重隨以降秩往其惕勵服我寛恩
　
　
　
　
　
　
　
　
　
　
　
　
　
　道鄉集巻十六
欽定四庫全書
　道鄉集巻十七　　　　　　宋　鄒浩　撰
　　制
　　　安燾除觀文殿學士知河南府制
入冠樞廷之重出司留鑰之嚴朕所褒優罔間内外具
官某以深忠直道受知于裕陵以厚德豐功被遇于哲
廟周旋二府儀表四方逮于躬政之初起自復常之後
還居宥密正賴謀謨而乃亟上封章力陳病瘁旣悃誠
之莫奪在勞逸以宜均加秘殿之隆名進文階之峻秩
徃臨舊治式便爾私書不云乎雖爾身在外乃心罔不
在王室尚體兹意勿忘告猷
　　　朱祓除集賢殿脩撰知壽州制
朕眷遇藩邸之臣厚矣思有以處之使不失其宜則雖
分符出守猶侍朕左右也具官某頃由諫省擢寘瑣闈
雅志在民久而不易俾遷書殿之職徃臨淮右之邦勉
布寛條以期善最
　　　謝文瓘除給事中制
封駮之職疑若與朝廷異趣然命令果有未安茍或以
此為嫌則人材黜升政事廢舉將有失其當者矣為害
可勝計哉推擇用之尤當致慎具官某頃由時望擢寘
從班有猷有為弗激弗撓其輟掖垣之次徃居瑣闥之
嚴勉罄夙心益收來効
　　　王渙之除起居舎人制
具官某左右史朝廷高選也非文學行義著于一時惡
能直筆以紀言動之實哉爾簡在朕心為日久矣虚員
擇士僉以為宜尚有褒嘉待爾稱職
　　　朱彦除左司郎官制
具官某爾學窮道義行應楷模越自天官擢司敎職休
有士譽達予聽聞惟時都司高選雅望疇爾善最亟此
褒陞徃罄猷為恊賛綱轄
　　　王愽聞直龍圖閣知延安府制
具官某安邊在於擇帥而彰武重鎮尤難其人以爾出
總漕權入居卿寺才優智敏無適不冝必能宣國威靈
以釋西顧之慮進直内閣寵賁爾行勉稱異恩徃其飭
勵
　　　秦玠等敘復官制
具官某等爾雖在責籍而以醫召用服勞夙夜亦旣逾
時隨厥輕重敘復官秩益精方技圖報異恩
　　　蔣之竒知樞密院制
内握萬兵之本外制四夷之命朕所倚賴尤在老成旣
得其人就加褒陟具官某頃由登用入賛謀謨以夫高
世之才行乃康時之志惟助成於綏靖曽不動於聲容
閲歳于兹厥功甚茂其峻遷於位序俾專總於樞衡㫁
自朕心實諧公議若夫長慮郤顧偃革息民以承宗社
無疆之休則爾旣熟其所當為者矣慎終如始詎假訓
言
　　　陸佃除尚書右丞制
二三執政之臣朕所委聴以圖機務者也休戚所係夷
夏同之茍非其人曷敢輕用具官某蚤緣道學被遇神
宗擢寘從班休有善譽雖數更於事變每自信其誠心
逮予纉服之初入冠列卿之重而能銓衡弗紊獻納居
多眷惟右轄之求式敷登庸之意仍遷峻秩併示殊恩
噫朕方建用皇極而世或執偏以自是朕方懋昭大德
而世或懐利以相傾推原厥由宜必有在爾旣見而知
之矣勉思同寅恊恭救此之弊庶幾使衆賢和於朝則
萬物和於野不得專美於前載
　　　章楶同知樞宻院制
朕惟天下治安之本實在二府故文武雖若異任而眷
注未嘗不均必求其人以賛樞極具官某受知哲廟擢
付帥權旣生致於酋豪且廣恢於境土屢形捷奏數被
褒嘉眷宥密之湏才越班聨而登用蔽自朕志寵示殊
恩惟不忍肝腦之塗郊原故能愛重人命惟備見飛輓
之耗帑廪故能慎惜邦財事在變通爾知之矣勉思所
以善其後者以副朕躋民仁壽之意
　　　錢彀除度支郎官制
具官某朕方集才智敏强之士分任劇曹共熈庶功而
司度虚員擢爾于外以爾出使能稱吾指者入祗厥職
則来効可圖其勉之哉
　　　閻詢特贈金紫光禄大夫制
朕紹隆聖緒澤霈萬方凡厥幽明率從褒陟具官某夙
由才望歴試事功旣克著於猷為亦自全於出處有子
而令能世厥忠適兹賁典之行越進文階之峻尚其㝠
漠不昧欽承
　　　任端等轉官制
京師諸夏之根本也而周城千雉矗然一新雖出於神
考之睿謀其所以視版築愈疾癘交脩厥職弗懈夙宵
則汝等與有勞焉朕不汝忘第進官秩益圖報効以稱
殊恩
　　　蕃官馬䝉卓轉官制
爾承襲厥職為部族所歸有司以聞良可嘉尚其率循
於舊比就擢寘於官聨服我恩榮益圖忠順
　　　蕃官鐸撒四轉官制
邈川之役爾實有勞折馘摧鋒應予賞典俾隨級數進
陟官聨尚勵忠勤以圖來効
　　　蕃官兀征蘭氊角補官制
爾父年高以爾為請矧惟忠勇久已彰明特優寘於官
聨仍就司於警捕勉承父志圖報殊恩
　　　趙約等復官制
朕旣嗣位與天下更始凡以罪廢蕩然一新而況自狀
厥情如爾懇切固宜在所恤也稍還舊秩進預班聨益
勵夙宵以圖來効
　　　薛思齊除左侍禁制
元符皇后請以先朝慶誕之澤増進爾官朕命從之盖
為異數勉思報効益務忠勤
　　　在内城隍土地封昭貺侯制
朕惟百神受職於都邑之内猶百官之在朝廷各司其
事而不相亂茍有功於國則必有以報之亦無幽顯之
異也爾主吾城隍為日久矣而能肅鎮方隅敉寧中外
旣昭殊貺宜焕褒崇用比秩於上公仍寵増乎顯號尚
祈顧享益致閎休
　　　李氏等並贈縣太君制
朕即位之初推恩海内凡大夫有列於朝者俾獲伸其
志以及其母而爾歸于望族恊相顯人有子承家服在
七品肆舉追榮之典用䟽大邑之封尚克欽承以光流
澤
　　　王資深等並除監察御史制
天下之事總于六司朕旣擇人而任之矣又妙選剛明
以為御史俾分察其不應法者而爾望實著在一時㫁
自朕心擢寘兹位夫好名者多訐狥利者茍容此古今
之通患也爾能超然於二者之外則肅郡吏以熈庻績
必能助朕為民極之意朕亦待是而後陟以究爾之夙
志焉可不勉哉
　　　楊文翰弟文真補三班奉職制
文翰旣歿推厥承襲而光爾等咸曰汝宜邊吏以聞在
所褒録徃圖報効益勵忠勤
　　　孫諤除國子祭酒制
朕惟神考以天縱之聖發明經術作新人才盖自三代
以還未嘗有如此其盛也肆朕臨御敢不奉承一時師
儒選置雅望在於總率尤務得賢以爾博學多聞而守
之以約忘言㑹道而動惟厥時爰歴試於事功播休聲
於臺閣舉酒而祭實長辟廱推擇所宜無易汝者夫神
考所以造士之本妙與天地同流雖不可得而窺若其
稽古騐今創為敎法則汝昔在宰府固已槩乎有聞矣
用以師屬以迪士心俾所期于俊傑者愈久而愈光豈
不美哉
　　　蔣之竒陸佃章楶贈曽祖制
内安百姓外撫四夷朕所賴乎輔臣者重矣是豈一時
之功哉夫賴其功者旣不止於一時則榮其先者宜追
及於三世盖不如是不足以為稱具官曽祖某躬行仁
義迹晦丘園佑啟後人總冠樞極(陸改總冠樞極云參/預幾政章改躬行仁)
(義以下云飭躬行義困于/小官佑啓後人協賛樞極)積德之報至此益彰雖已表
於儲宫尚未配其流澤從于一品就陟崇階服我命書
永光泉壌(陸佃章楶卽自雖已表以下改云文階二品/之崇東宫三少之列用光流澤以茂寵靈)
　　　蔣之竒陸佃章楶贈曽祖母制
朕之所以待柄臣者隆名顯秩旣已藩飾其身矣茍於
其先無以異之與凡卿大夫等則何以昭體貌而崇勸
奬乎追賁所加宜及累世具官曽祖母某氏躬有淑德
歸于令門惟積善以滋深故慶流而益逺執我大政實
爾曽孫用新列國之封光配宫僚之峻(陸郡佃章楶即/改云用新名郡)
(之封光配/宫僚之貴)尚其㝠漠不昧歆承
　　　蔣之竒追贈祖制
為善之報不在其身必在其子孫盖雖遲速不同其効
未有不如此者夫為善豈期於報哉天道固當然耳朕
率是意寵待臣鄰肆有追崇逺及王父具官祖某安于
隠約以德自豐源深流長至孫而顯總于宥密清議歸
之越從宫傅之崇進陟公台之峻用昭爾祉以對天休
　　　陸佃追贈祖制
才高學博望著英躔有志在時至孫而達入參機務輿
議歸之越從諫省之崇進秩儲宫之峻用昭爾祉以對
天休
　　　章楶追贈祖制
才高氣勁望著臺端有志在時至孫而達入陪宥宻輿
議歸之越從憲部之崇進秩儲宫之峻用昭爾祉以對
天休
　　　蔣之竒陸佃章楶追贈祖母制
篤於尊祖雖學士大夫之所同賁以殊恩乃執政大臣
之所獨禮惟其稱義則當然具官祖母某氏被服七章
兼全四行旣歸從於望族遂協濟於肥家積是休祥蔚
其孫子朕所登用賴以乂安載嘉流澤之光式茂追榮
之數進封顯國(陸佃章楶卽改/云啓封善郡)増煥私庭
　　　蔣之竒陸佃章楶追贈父制
自昔言孝有曰立身揚名以顯父母夫為人子者孰不
有是心哉惟二三輔弼勲與位稱然後足以極其顯親
之榮具官服在下僚(陸云服在朝班/章云介於使聨)隂自殖德命有所
制志不獲伸篤生賢英擢總樞極肆厥謀猷之助亟成
夷夏之安推原所從褒錫敢後冠三公之峻秩正一品
之崇階(陸章云冠宫師之峻/秩正一品之崇階)兹謂異恩徃告子弟
　　　蔣之竒等追贈母制
曽參有言曰吾及親仕三釡而心樂後仕三千鍾不洎
吾心悲自古及今未有歴仕而心不再化者朕於一時
通籍之士旣皆有以慰其心矣而况股肱近輔追顯其
親其可後乎某氏以正承夫以恩睦族祥發閨門之内
功形夷夏之中有子而然朕所眷賴自郡開國褒進爾
封(陸章云小君錫/號善郡啟封)尚克承之以昌厥後
　　　蔣之竒陸佃追贈妻制
朕旣延登老成總冠樞極(陸云延登俊良翊賛/機務章云翊賛樞極)其在閨
門之内宜昭伉儷之賢雖曰舊章實為異數某氏順承
夫義協致家齊夙彰輔佐之功不愧圖書之訓惟時君
子方厚倚毘用陟爾封以鴻厥慶徃祗朕命益懋德聲
　　　内侍閻守􁰲餘官李士京等轉官制
朕旣踐祚思以天下之養奉承慈顔而仙馭莫留闃其
逺矣惟是園寢密邇國南乃詔有司増廣制度爾能率
䕶衆職亟成厥功(李士京以下云率/職祗事共成厥功)俾朕孝思有以自
慰眷言勤勩在所褒嘉寵進使名(李士京等/改作一官)勿忘稱効
　　　吕恵卿落職制
朕惟大中之道與夷夏為新宿負徃愆多釋不問其或
附下罔上諠動一時義所當懲亦難并貸具官某頃緣
舊弼分任帥權方干戈未戢之秋正將士希恩之際循
名責實宜盡公心事君以忠矧存丕訓而乃肆形欺誕
敷奏罔功遂令奬勸之方悉入僥求之計開其後悔咸
以情言旣罪戾之甚明在典刑而奚逭姑從褫職特轉
寛科庻幾臣工自此知戒
　　　石丕降官制
朝廷以爾為才擢預邉寄而乃不思審慎散失居多雖
難逭於典刑亦屢更於赦宥姑從降秩徃務省循
　　　田洪盈洪益加勲制
朕惟先皇帝祗率舊章聿成熈事斂時五福敷錫萬方
爾以忠勤久居邉徼爰霑霈澤寵進勲名(洪益云屢霑/霈澤併陟官)
(勲/)勿替厥心益圖來効
　　　皇姪不器可右千牛衛將軍追封越國公制
惟我神考惇敘宗親凡厥本支率從典禮越王之後世
受爵封傳敘相承今實逮汝其峻遷於環衛以顯襲於
國公勉繼前人愈其祇飭
　　　王存贈左銀青光禄大夫制
巖廊輔弼之舊朕所禮遇以勸導臣工者也旣以寵異
其生亦必追賁其殁所以極哀榮之數全終始之恩故
具官某望著英躔仕逢熈運迪中庸而制行躬仁厚以
持心更練百為堅完一操在元豐則受知乎神廟參聨
侍從之華在元祐則被遇于泰陵協賛機衡之重肆朕
纉承之際深惟故老之資邈在丘園蔚其風節奄觀遺
奏尤倍惻傷越陞二品之階峻視六卿之秩兹為茂典
用展眷懐尚克歆承以光隊路
　　　才人鄭氏特進封美人制
天下之本在國國之本在家二帝三王以來未有家齊
而天下不治者也朕率是道以臨萬邦厥有褒陞必先
内德某氏祗事左右秉心肅恭動能畏於箴規居弗形
於私謁慶襲後宫之盛肇開𤣥乙之祥懿範聿昭淑聲
益茂宜遷美號以示隆恩惟克謹於初終乃永綏於福
禄愈其思稱助我化風
　　　掌簿李氏知尚書内省公事制
朕不以名器假人盖非獨外廷為然也惟時内省之務
方賴協濟之勤疇爾久勞肆加遷陟徃其祗慎益勵夙
宵
　　　韋定男晟補借職制
爾父服在邉陲隕于行陣憫其忠奮續以官榮宜思無
忝之言徃勵酬恩之志爾能自効尚有褒陞
　　　蕃官趙景存等轉官制
爾祖以部族來歸爾父能世其忠順並膺寵禄多歴歳
年惟慶襲於後人特榮加乎顯秩宜思繼紹力務恭勤
尚有褒嘉待爾自効
　　　孫志雄等補借職制
某等爾父隕于行陣朕甚憫之録爾以官以為忠報徃
其奮勵茂對恩靈
　
　
　
　
　
　
　道鄉集巻十七
欽定四庫全書
　道鄉集巻十八　　　　　　宋　鄒浩　撰
　　制
　　　郭獻卿除節度觀察留後制
舜典三考而明陟周官三歳而行賞朝廷褒叙之法亦
必限年而後舉不敢以私恩廢焉所以嚴勸沮而成治
道也具官某蚤繇才選久著賢稱廉察大州式應選格
是用進汝以兩使留務之重訓有之曰位不期驕禄不
期侈思所以稱禄位者勉自慎其初終則豈但朕惟汝
嘉汝亦有以自見于永世
　　　蕃官羊聲㖫等補官制
褒卹死事國有彛章録爾以官以為忠勸徃承先志勿
怠恭勤
　　　皇叔世法贈官追封制
五屬之間朕所惇敘以為天下先者也旣有以榮其生
必有以哀其終名位不同禮亦異數具官某躬信厚之
質習義理之文雖居富貴之中不愧祖宗之訓奄其淪
逝深用惻傷惟廉車使節之崇惟列爵侯封之貴未嘗
虚授併以為恩魂而有知服我休命
　　　祝德除右侍禁制
爾以久在戎行比從廷議録爾戰功之舊旌爾射藝之
優於所得官躐進三等徃其奮勵以報殊恩
　　　醫官秦拱敘復官制
爾以方技祗事禁廷有勞可嘉在所甄録亟除徃咎盡
復前官服我殊恩益圖報効
　　　李洵仁轉官制
朕眷待諸弟厚矣因其進封寵以異數而俁請回所受
為爾遷官朕命從之勿忘祗恪
　　　黄持補三班借職制
自我祖考以來所以待曹氏甚厚故佾之逝也嘗俾官
其諸孫而誘則以其所當得者為爾請焉寵進爾官勉
思飭勵
　　　鍾正甫除刑部員外郎制
爾為郎於憲部舊矣出分郡寄休有治聲還居厥官是
為優選副我哀矜之意勿忘忠厚之心
　　　謝愔轉官制
爾阨於下僚久矣頃由慎選參類刑書比于前人式應
遷陟其思所以稱朕命者勉祗厥序以成官常聽官治
之意
　　　醫官仇洵彦轉官制
朕於一時有功之人雖在疎逖猶必褒陞而况執技禁
廷數著勞効是宜進秩俾貳太醫益務精勤以稱恩遇
　　　醫官張倚敘復官制
爾名在謫籍當以期敘眷大臣之有請亦成此之具存
還復一官用為爾寵勉思報稱益務精勤
　　　張鈞轉官制
朕惟宗社付屬之重尤於名器不敢不慎以爾職在園
寢最為有年褒録舊勞寵加一命其益勤於來効以
圖報於官榮
　　　范世文母封郡太君制
朕欲天下之為人子者莫不同我孝治篤於其親眷求
高年以風勸之爾壽甫期頥式膺褒格爰錫有邦之號
用昭積善之祥祗服異恩益綏逺福
　　　李執柔除屯田郎中制
六卿分職率屬以成天下之務而屯田政令總在冬官
肆求望郎汝則已試徃稱朕命尚勉之哉
　　　宫人朱氏可掌珍制
宫官由掌而上始預品秩所以謹名分而嚴勸奬也惟
時寳貨之事尤資賛助之勤審求其人肆以命爾徃其
祗慎以稱恩榮
　　　岳元轉翰林書藝局直長充裝界待詔制
比集衆藝嚴飾睟容以極朕欽奉祖宗之心爾於其間
有勞可録益祗厥事徃對遷陞
　　　濵州齊將段干朋封善應侯制
爾義以許國旣奮節於生前仁以恵民復顯靈於身後
眷雨暘之恊應嘉祈禱之不違用伸錫於侯封以光昭
於廟食尚惟庇佑益助豐穣使吾一方永有歸賴
　　　傅楫龍圖閣待制知亳州制
侍從之賢藩邸之舊朕固欲其常在左右也若以疾來
諗至於再三義所重違姑聴均逸具官某蚤繇隆望翊
賛潜宫比于同寮最為久次察言觀行朕獨知之逮擢
寘于西垣實典司於誥命以其深厚之氣發為温雅之
詞追還古夙有助皇極遽形封奏力以情言俾陞内閣
之華暫出輔藩之近勉從康乂副我眷懐
　　　内人韓氏封司言制
宫官六尚之屬雖以品秩為差然非恩俾遷焉亦何由
而敘進乎此朕於汝等所以録歳月之勞而陞典司之
任也徃循名分益務恭勤以無愧乎朕命則惟汝嘉
　　　岑象求充寳文閣待制致仕制
朕眷待禁從之臣固已厚矣而况夙侍潜邸蔚有舊勞
聽其歸休盖不得已具官某力行素學旣老彌堅士所
推稱朕所奬拔比縁均逸出帥近藩曽未淹時遽以疾
告薦觀來奏灼見深誠用進陟於文階以寵光乎謝事
益綏逺福克著高風庶幾助成王德無愧乎古之里居
者
　　　左侍禁李謹母毛氏特封制
朕欲天下之為人子者莫不同我孝治篤於其親眷求
高年以風勸之惟爾壽康式應褒格用侈閨門之慶顯
疏湯沐之封祗服異恩益綏逺福
　　　叔紺敘官制
爾抵罪以來能自惕勵務逺悔咎且更霈澤數矣在於
疎逖猶與維新而况宗屬之内乎還復官榮勿忘祗畏
　　　周常中書舎人兼侍講制
中書機要之地舎人所掌肇自元豐分押六司率循四
禁不獨賛為誥命而已副我簡拔存乎其人具官某嘗
仕而歸能徃而復擢寘師儒之重旋居左右之聨秉筆
直書足為檢誡敷經勸講有益見聞屬西掖之虚員俾
試言而亟用雖云故事實出異恩夫法無後先所從惟
是人無彼此所任惟賢朕之志慮固已堅定而不移矣
以爾中和之氣必能宣導以文詞以爾誠慤之心必能
力裨以獻納使内外臣庶罔不迪我好惡爾亦無愧於
出處之義
　　　吕希哲直秘閣知曹州制
秘閣聚天下之圖籍以崇養豪英以鑒觀理亂惟時分
直不輕授人以爾學知所宗行與言稱方從卿寺出守
輔藩兹用褒嘉以為爾寵夫濟隂患盜久矣以爾之不
欲而表勵之則雖賞之不竊將不特見於空言而已徃
其懋哉
　　　左伯能補官制
門下機要之司𨽻職其間汝為歳久勤勞毖慎克有初
終用遷使介之榮出就嶽祠之佚併從汝志益務酬恩
　　　高昌庸等除金部祠部郎官制
司金劇曹典祠要部妙簡資望有自來矣昌庸能以吾
寛厚之意推廣於常平爾琬能以吾欽恤之心肅清於
憲獄咸有已効兹用甄陞徃脩厥官以助而長
　　　虞䇿特落權字制
民曹之長於周為大司徒於唐為太常伯品高禮異選
授常艱旣得其人在所褒陟具官某頃繇時望擢總邦
財能不懈於夙宵以備殫於智術遂使經常之用舉無
匱乏之虞究觀已成厥功甚茂㫁從朕志寵正爾官易
不云乎節以制度不傷財不害民朕旣躬儉以為天下
先矣其以爾効見於職者勉而終之俾無愧于古訓
　　　韓粹彦等轉官制
中宫旣正位號以母天下凡厥儀物率從典章迄用有
成繄爾董治載嘉勤勩各進一官勉稱異恩勿忘來効
　　　榮輯除禮部郎官制
儀曹屬郎從昔以來號為南省舎人非文學行義蔚有
譽望惡能稱其任哉以爾奮自師儒服在館閣比縁賜
對灼見所存莅職春官用爾為允徃祗厥敘前俟褒陞
　　　孫乗父洙贈右正議大夫制
朕初踐祚澤霈萬方凡厥幽明率從褒陟具官某學通
三極文配兩京晩深神考之知簡在弼諧之數未及登
用奄至淪亡惟善慶之所鍾服義方而是似式膺賁典
追進崇階尚克歆承以光𠖇漠
　　　高舜舉轉官制
爾以方技祗事禁廷有勞可嘉在所甄録特遷秩序昭
示殊恩益務精勤以圖報効
　　　歐陽棐知蔡州劉唐知相州制
朕惟祖宗稽古右文之意脩崇館閣涵養豪英分直其
間尤為高選以爾等夙承家學久著時稱嘗𨽻職於圖
書頗宣勞於歳月方從省闥出守近藩兹用褒遷以昭
寵寄朕以天下為度爾旣知之矣勿以内外自異思所
以使吾民無歎息愁恨之心者庶幾良二千石不獨專
美于前人
　　　内侍閻安轉官制
朕承天下之休服宗祖之訓惟名與器未嘗假人有以
取之亦克用勸具官某比緣委任能罄才謀表勵衆工
交脩乃事成我奉先之志繄爾率職之勤宜有褒遷用
旌績効兵團重寄遙領為榮其益慎於初終以永綏於
寵禄
　　　革保等轉資制
朕於死事之家尤所矜恤而有司言狀以爾名聞進職
官聨勿忘忠報
　　　馮瑀降官制
主將隕于賊鋒爾旣在行法所不赦尚以兵寡路隘首
尾隔絶原情議罪姑降一官朕之殊恩益圖忠報
　　　皇弟孝永正任團練使制
朕觀堯舜以來未有不惇敘九族以風化天下者惟時
宗屬宜在褒陞具官某於英廟為近孫於益王為幼子
事親奉長肄業從師咸有可觀庶能自立就正兵團之
任用昭友愛之隆益慎厥脩以成乃志
　　　管師仁吳材並除諫官制
朕於天下之言雖無所不受然稽以為決者惟諫官御
史而已分任遺補尤湏得人以爾就職以來數有獻納
祛除壅蔽罄竭精誠㫁自朕心進處東省(吳即云以爾/進繇儒官休)
(有士望比嘗延見敷奏可/觀㫁自朕心擢寘西省)昔伊尹告其君曰有言逆于
汝心必求諸道有言遜于汝志必求諸非道朕方操是
以聽吾言矣爾其益務自信以輔朕之不逮
　　　馮翼降官制
日者西人入貢選爾于邉以應待之而盜取其物爾旣
失察復不以聞是豈朝廷委任之意哉特降一官勿忘
循省
　　　内侍馮世寧祖母特贈郡太君制
内外之臣自朝籍以上則可以追榮其先而賁及王母
尤為異數某氏躬能積善慶襲後人惟時孝孫實我内
宰願回恩禮之舊寵疏湯沐之封嘉其誠心錫以郡號
庶幾不昧尚克欽承
　　　曹誘轉官制
横班遷敘之法或就補虚員或遙領郡務皆限以歳年
而攷其積効盖未嘗輕授也具官某起于后族服在官
聨能自罄其才謀遂有聞于閥閲兵團重寄選付常艱
兹用褒陞實為異數所以稱者尚勉之哉
　　　醫官秦玠等降官制
昔人有言曰人而無常不可以作巫醫孔子善之取以
為訓爾以醫選用職在禁廷診候之間敷奏失實豈不
愧古訓而疑朕聽乎特降官聨勿忘循省
　　　李洵仁等轉官制
朕惟慈馭賔天無以致天下之養追奉大事尤極孝心
而衆務攸司實資協濟惟爾夙夜備罄勤勞用稽考於
舊章俾階陞於秩序益圖報効稱我恩榮
　　　王輔轉官知澤州制
中臺總天下之政令惟時𨽻職汝最有年能慎始終迄
無罪悔特遷顯秩出守善邦勿忘積累之勤益勵承宣
之効
　　　入内閻安轉官制
賞以勸功罰以懲罪朕操是柄以御羣臣雖在宫闈亦
不偏廢具官某頃緣失察嘗降官聨顧總䕶於繕脩著
勤勞於夙夜不俟期年之敘特還禦侮之崇服我恩榮
益圖報効
　　　醫官王師原敘復舊官制
爾以醫選用服在禁廷雖嘗失職於前乃能宣勞於後
記功志過肆有甄陞還復舊官益勤忠報
　　　欽慈皇后父陳守貴賜諡榮穆制
朕顯膺眷命克紹丕圖永惟顧復之慈莫致晨昏之養
追崇位號肇正園陵曽未極於孝心用推隆於外氏率
循茂典寵以易名欽慈皇后故父具官某潜德自豐流
慶及逺不出門閭之内夙承天地之祥是生柔明來應
選納輔佐神考以風動於家邦誕育𦕈躬以君臨於夷
夏靜言所自益見殊休肆加一品之崇式冠三公之列
厥惟褒贈亦旣哀榮念宅兆之載安卜歳時而甚邇不
有異數曷昭至懐諡法寵禄光大曰榮中情見貌曰穆
合兹二美以賁九原尚其有知服我優渥
　　　醫官張明轉官致仕制
量力而仕引分而止此士大夫之所為而爾實能之盖
不獨醫術出乎其類而已特遷厥官以榮歸佚
　　　何志同轉官制
荀卿有言曰有法者以法行無法者以類舉朕旣變而
通之以善天下之法又設官置局參考己事以嚴類舉
之助而筆削去取爾預有勞肆陟文階尚期成効
　
　
　
　
　道鄉集巻十八
欽定四庫全書
　道鄉集巻十九　　　　　　宋　鄒浩　撰
　　表
　　　敘復宣義郎謝表
臣浩言十月初十日准告敘宣德郎至十五日續進告
授宣義郎其宣義郎告係先下後到臣即時望闕謝恩
祇受訖萬方咸赦已霑再敘之恩一候未移復拜初行
之命榮光薦及感幸彌多(中謝/)伏念臣遭世休明奮身
寒陋曽不量於智力乃自冒於典刑五嶺東西積染七
年之煙瘴重湖南北備更萬里之風波向非曲軫於睿
慈何以獲存於餘息因逢盛事亦預遷官此蓋伏遇皇
帝陛下道大難名仁深易感方庶民均䝉於錫福慮一
夫猶切於向隅用推天覆之公施及里居之賤臣敢不
思謹前之莫逮知善後之可圖鬱鬱葱葱遙拱中天之
觀闕勤勤懇懇倍殫祝聖之誠心永與含生仰依洪造
　　　敘復宣德郎謝表
臣浩言十月初十日伏奉告命敘宣德郎臣已即時望
闕謝恩祇受訖忽由望外越在赦中還陟文階倍増感
涕(中謝/)伏念臣頃從荒逺獲賜言歸鄉居甫閲於三年
瘴發屢瀕於九死賴襲太平之和氣得存垂絶之殘生
暑徃寒来不出衡門之下昏定晨省用寛老母之憂為
幸已多復何所望豈謂非常之造曲加久廢之餘此蓋
伏遇皇帝陛下道貫兩儀躬膺八寳備帝王之多福集
祖宗之大成政廣周仁施每先於無告澤深漢德猶下
及於重泉矧溝壑之未填曽軒墀之夙侍肆令收敘俾
與光榮臣敢不篤勵誠心堅完晩節無捐軀之路雖莫
報於隆恩和擊壌之音但永陶於至化
　　　復官袁州監酒税謝上表
臣浩言昨任右正言縁論事妄繆死有餘責䝉先皇帝
矜貸特除名勒停送新州羈管至今年四月十七日准
告復官及移差遣臣已於今月某日到任訖投諸荒裔
已絶望於生還沐以深仁忽叨承於内徙㝠心自揣感
涕横流(中謝/)伏念臣昨在先朝誤䝉睿奬賜以清閒之
對拔為獻納之官聲光聳動於當時遭遇迥逾於前比
永惟圖報尤務竭誠豈知稟賦之愚遂至敷陳之繆罪
當萬死雖逃兩觀之誅恩錫再生僅比三危之竄敢意
哀憐之異亟還品秩之榮俄自流人越參局事此盖伏
遇皇帝陛下性隆孝弟德際乾坤知臣夙遇先皇不居
人後察臣薦更大赦特許自新從今膚髪之餘年盡出
聖神之再造臣敢不䖍思訓敕痛艾愆尤遙望北辰雖
莫陪於星拱回瞻南嶺固已近於天中誓堅忠義之心
上答生成之賜
　　　謝皇太后表
收之嶺表復以官聨退惟萬死之餘迥出再生之願危
衷激勵感涕縦横(中謝/)伏念臣資稟至愚分甘無用方
神考育材之日偶竊綴於儒科迨先皇拔士之時遽叨
陞於諫省念遭逢之絶類思罄竭以酬恩不謂㝠頑反
成冒犯罪大當從於顯戮仁深止竄於遐方及此内遷
尤非敢望此蓋伏遇皇太后陛下憲天作德如日舒光
佑聖哲以承祧與華夷而更始雖在八荒之外舉無一
物之遺是致羈流亟䝉甄復餘生抱疾已逃瘴癘之憂
慈母餘年得冀晨昏之奉臣敢不深懲徃罪勉企前脩
惟博施之無疆知自新之有路忠孝而已期不負於初
心死生以之庶少酬於洪造
　　　中書賀日食以雲隂不見表
德動上穹日藏餘照是為希濶之際屬在清平之朝(中/)
(謝/)竊以卦應純乾時當首夏朔有太陽之食占為及物
之災伐皷用牲雖備存於故事側身念咎乃昭格於靈
休人皆仰之誠則明矣伏惟皇帝陛下躬膺厯數政協
璣衡以大禹不伐之功謹周公無逸之戒日以繼日新
而又新雖處宫闈如對天地偶運行之失度復隠曜於
重陰禮悉變乎常尊恩極流乎無外致兹感應捷若影
隨臣等叨服近司固有慙於燮理式逢亨㑹猶竊幸於
輝光相與驩呼實均率普
　　　中書舎人謝表
臣浩言伏奉制命授臣通直郎試中書舎人仍改賜章
服者擢從右史寵寘西垣賁以身章進其官秩叨一時
之異數躐羣俊以超陞莫獲懇辭倍深悚灼(中謝/)切以
代言所寄自昔為難况聖明天覆之初乃號令風行之
際形容德意掲好惡以示人鼔動紘區迪中和而成俗
攷于已事尤在得賢如臣凡陋之資重以荒疎之業才
隨識短學與術疎曽莫跂於前脩空自存於宿志分為
棄物望絶亨塗豈期閲歳而五遷以至試言於三道聿
膺藻鑑預掌絲綸服儒者之至榮冒朝廷之盛選此蓋
伏遇皇帝陛下懋建皇極緝熈聖功萬機獨㫁乎乾剛
四海必繼於離照察臣平日未嘗或欺謂臣此心亦可
用勸適求侍從遂使超踰臣敢不夙夜以思初終其慎
勉陳薄技雖有慙深厚之辭誓竭孤忠庶不負生成之
造
　　　吏部侍郎謝表
臣浩言伏奉告命除臣依前通直郎試尚書吏部侍郎
仍賜對衣金帶者代言西掖已冒至榮列職中臺更塵
高選拜恩優渥撫已兢慚竊以六典治邦周重天官之
任三銓綜吏唐推文部之權洪惟神考之正名肇復先
王之成憲迄至今日益昭聖功宜得真才以貳選事而
臣猥從廢斥特荷哀憐俄擢寘於近班復預聞於機要
事陛下有如上帝敢萌一念之欺仰陛下何啻高山終
乏纎埃之報未正空飡之責遽叨越次之陞靖言思之
可謂幸矣兹蓋伏遇皇帝陛下孝隆繼志道廣用中欲
多士之無朋故孤立者與進欲四方之不擾故愚守者
并容爰舉斯心俾祇厥序臣敢不激昻遭遇飭厲猷為
念此餘生實聖神之再造誓殫綿力稱寵禄之殊私
　　　改除兵部侍郎謝表
臣浩言伏奉敕命特授依前通直郎試尚書兵部侍郎
差遣賜如故者易以兵曹便其史職載惟優渥第切兢
榮(中謝/)伏念臣資稟至愚仕逢昌運荷上聖并容之異
預清朝委任之隆比自西垣擢居選部所掌適司於右
列其繁尤倍於他曹惟專夙夜之勤方稱銓衡之寄而
臣猥兼筆削甫歴秋冬顧用志之難分懼收功之弗逮
敢圖昭察亟賜遷除雖故事之具存實殊恩之曲被此
蓋伏遇皇帝陛下仁如天覆明並日升鳬短鶴長均受生
成之造越南燕北悉䝉臨照之私是致駑材亦叨器使
臣敢不益堅宿願勉跂前脩庶殫犬馬之勞少効涓埃
之報
　　　改除越州謝表
清華内閣表率名藩併冒殊私不勝至幸(中謝/)伏念臣
姿惟固陋運偶昌期神宗推道德以育材竊處師儒之
任哲廟攬乾剛以述事叨為耳目之官逮上聖之繼興
躐羣英而驟用恩深骨肉固已絶於身謀義迫威顔乃
重陳於親意侵尋半載冒昧累章荷鴻造之曲成俾便
鄉而出守曽未幾日就更兩州皆二浙之上游為一時
之盛選此蓋伏遇皇帝陛下道遵堯舜治越成康廣形
孝弟之風丕變華夷之俗天慈所被物願畢從是致愚
誠獲䝉睿察臣敢不深惟遭遇勉企循良昔侍燕閒既
奉寛仁之訓今居屏翰誓殫宣布之勞庶有見於撫綏
以無慙於報塞
　　　知江寧府謝表
臣浩言伏奉告命除臣依前官充寳文閣待制知江寧
軍府事兼管内勸農使充江南東路兵馬鈐轄仍加武
騎尉封文安縣開國男食邑三百户賜如故者内閣陞
華宜先俊望便藩出守輒冒榮名引分莫諧拜恩増惕
(中謝/)伏念臣叨居侍從寖閲歳年略無可録之勞虚竊
不貲之施迫於親慮猥以情聞皂蓋朱旛既承流於東
國寳章宸翰仍隷職於西清永言從欲之私實過初心
之願此蓋伏遇皇帝陛下道隆舜孝政廣堯仁憫臣至
誠自冬春而有請察臣孤立在出處以無嫌用賁其行
遂加厥職臣敢不深惟寵數益勵愚衷德賴乾坤固無
分於内外命輕螻蟻誓圖報於生成
　　　責授衡州别駕永州安置謝表
臣浩言伏奉告命責授衡州别駕永州安置於十月初
三日到永州訖分合誅夷曲䝉矜宥危心甫定感涕交
流(中謝/)伏念臣頃在先朝擢登諫省每奉丁寧之訓俾
輸獻納之誠愚不自量期仰酬於簡拔妄有所發乃上
瀆於威顔向非先帝之深仁寧復餘生之可報遄逢聖
作召自炎荒雖聖度與其惟新越躋禁從而公議久之
難掩迄正典刑尚玷散員獲居海外此蓋伏遇皇帝陛
下道隆覆載明極照臨謂臣夲是言官已坐狂而顯黜
知臣數更大赦與初犯以殊科特縁昭示於友恭是以
必申於懲戒重念臣親年滋老弟疾未瘳方得請於鄉
邦庶少寛於私計豈期罪過逺取竄投既孤主上亭育
之恩報効莫圖於萬一又虚老母晨昏之奉道里不啻
於五千俛仰以思忠孝安在臣浩敢不深惟訓勅力務
省循既徃之咎何追但彌増於惕勵再造之身未殞猶
竊冀於哀憐
　　　復敘許居常州謝表
臣浩言昨於昭州准㫖揮移漢陽軍今月初九日至夲
軍准告復承奉郎臣已即時祇受望闕稱謝訖見起發
歸夲貫常州居住者萬里投荒豈生還之敢望九重獨
㫁俄意外以䝉恩感激哀憐縱横涕淚(中謝/)伏念臣實
為固陋全昧幾㣲有言輒至於妄陳雖死不足以塞責
上賴聖人之救物特寛司冦之嚴刑但復竄於遐荒姑
使省其徃咎惟昭潭之可畏與新州之不殊形影自隨
朝夕難保昏昏瘴霧信為提耳之師兀兀愁居因得致
身之道惟忠惟孝無古無今命雖甚於垂絲心已期於
結草不謂僅存之瘦骨忽還將絶之驚魂既獲免於拘
攣遂亟諧於定省名蠲罪籍品復文階在抆拭之非常
皆覬覦之莫及此蓋伏遇皇帝陛下道彌天覆德盛春
生千齡光御於丕圖萬物皆由於和氣紹隆先烈坐撫
太平曲回進日之明旁燭戴盆之下謂裕陵長育賜之
第而除教官謂哲廟保全矜其愚而屈常法召從五嶺
之表端遇六龍之飛擢于不次之中曽是惟新之數肆
令甄敘俯及孤危臣敢不因險阻艱難之備嘗念身體
髪膚之再造益堅夙志遙瞻北極之尊長與老親共祝
南山之壽精誠所貫高厚必知
　　　謝特復直龍圖閣表
衡門僻寂已竊幸於寧居延閣深嚴復叨榮於分直荷
恩殊異撫巳驚惶(中謝/)伏念臣一去從班久更歳籥凡
愆尤之所積常循省以無忘水菽不充雖窘晨羞之奉
雲天在望第殫壽祝之誠蓬茒已分於終身鴛鷺敢希
於接武豈期甄復特被寵私此蓋伏遇皇帝陛下善貸
且成無疆惟恤灼見漢唐之已事廣推堯舜之深仁屢
滌丹書咸有自新之路優班紫詔遂無永棄之人是致
餘生亦還初職臣敢不益加祇慎務逺悔尤戒有過之
必文思聞義而能徙遙瞻寳構既獲與於光臨從此清
都庶不迷於夢到誓堅晩節圖報隆恩
　　　笏記
異雖食朔德自回天倐爾雲興有如景赴伏惟皇帝陛
下與乾同健以日同明尚嚴消復之誠坐獲亨嘉之證
臣等久塵近列式遇昌辰在於照臨之中不勝欣蹈之
至
　
　
　
　
　
　
　
　
　
　
　
　道鄉集巻十九
欽定四庫全書
　道鄉集巻二十　　　　　　宋　鄒浩　撰
　　狀
　　　辭免除右正言狀
聞命震驚措身無所伏念臣學問迂疎見聞寡陋比者
䝉恩賜對方懼不足以仰副聖問而况諌省之官職在
獻納陛下聽㫁以來尤慎選除豈臣卑凡所敢冒處所
有恩命未敢祇受伏望聖慈特賜追寢以安愚分
　　　辭免依前除右正言狀
聞命震驚莫知所措伏念臣昨緣狂妄罪不勝誅䝉先
皇帝屈法推仁止竄嶺表固已萬幸又䝉聖造以臣該
登極大赦特復舊官就移職任曽未踰月即賜召還求
諸古今殆無前比臣雖捐軀隕首豈足以上報異恩然
臣資稟至愚動多迂繆若更冒居言路深懼獻納失常
無以仰副陛下明目達聰之意伏望睿慈俯賜昭察追
寢成命以安愚分
　　　辭免右正言第二狀
聖恩深厚俯及賤微退自省循不勝惶懼臣伏自炎荒
必死之地䝉陛下矜恤亟賜召還抱病餘生旣脱瘴氛
垂年老母復霑禄養回骸肉骨未足比倫所以酬恩安
敢擇事况陛下親政以來首闢言路擢用忠良所謂千
載不可逢之嘉㑹而臣亦預聖選豈不至榮至幸緣臣
學術淺陋多所不通再處諌垣必無裨益伏望聖慈特
降指揮除臣兩浙路合入差遣庶幾遵奉詔條勉收㣲
効上報天地生成之賜
　　　辭免右正言第三狀
懇辭莫獲實出異恩顧臣何人有此遭遇義當趨職
圖報萬分安敢規求措身自便重念臣今事勢與衆不
同除已兩具奏陳外尚有不得已者臣母行年旣高緣
臣逺竄夙夕憂懼殆不堪處今月日未幾復居舊職必
無以慰安母心其事一也臣自䝉神宗皇帝賜第以來
止為内外學官未嘗更歴州縣凡是世務多不通曉乃
欲於天下之事無所不論以裨初政勢必不能其事二
也陛下方除壅蔽以廣聪明如臣至愚一昧獻納則慮
有難於聽用之言言或不用不惟臣失其職抑恐言路
不振將自臣始其事三也臣昨待罪諌省不能諧附權
要論列所及悉為仇讐聞臣召還意必不樂萬一疑似
之間搆臣罪戾不免上煩聖察其事四也臣昨竄逐之
後凡不快臣者相與捃摭無所不至臣若論列偶及其
人彼必以為因緣國事報復私怨臣若避嫌不論又負
陛下任使之意其事五也事勢如此世所共知不敢飾
辭冒凟天聴伏望聖慈曲垂矜恤改除一合入差遣臣
不勝區區螻蟻之情
　　　乞改除合入差遣狀
重惟疎逺小臣不敢更請雖已赴省共職而分義未安
實難自已比緣賜對冒聞天聰曲荷矜憐洞照危懇臣
雖碎首莫報大恩伏望睿慈特降指揮檢舉臣累奏事
理改除一合入差遣臣不勝區區螻蟻之情
　　　乞給假歸常州迎侍狀
竊念臣母年高素苦風眩臣昨過嶺以家貧路逺迎侍
不得見居常州臣旣被召㫖又不敢迂程歸省及至國
門聞臣母自臣得罪以來日夕憂懼舊疾増加人子之
心實難安處陛下方以仁孝治天下臣雖不獲辭禄就
養欲望聖慈曲賜矜恤特許給假令臣暫歸常州迎侍
老母前來不勝區區犬馬之情
　　　辭免起居舎人狀
臣竊見祖宗以來推擇左右秉筆之臣尤為至嚴所以
勵庶工而尊朝廷也陛下方遵奉成憲以盡春秋謹始
之義名器所屬必時望人而越使記言乃誤超擢臣雖
不學豈不自省非其分乎聞命驚惶莫知所措伏望聖
慈俯照誠悃追寢褒除改用豪英庶協公議
　　　辭免起居舎人第二狀
臣草芥賤㣲仰荷陛下天地曲成之恩至隆至厚豈敢
不即祗命勉自効其㳙埃重念人君之言發於堂陛深
嚴之上而休戚所應乃在四方萬里之外必資文高學
博器識閎逺之士善惡畢書以為檢戒而垂無窮顧臣
何能輒塵妙選且擢自諫省雖有故事然不循月限特
授此官自唐以來與魏謩比者殆無其人况臣以拾遺
召復甫逾半年以補闕遷除尚未供職比之前輩尤更
僥倖若不控誠於聞命之初將遂貽譏於拜命之後上
累名器所係不輕伏望聖慈深賜矜察收寢誤恩别除
臣一合入間慢差遣不惟臣獲安愚分亦庶幾朝廷不
失因任處宜之實
　　　辭免中書舎人狀
聞命震驚莫知所從竊惟陛下躬攬以來端好惡以隆
太平固巳盡至公至正之道而所以形容德音風動四
方使莫不知所辟行則代言之任尤當審擇如臣雖嘗
志學愚不可移勉為詞章最其所短若或希恩冒試昧
於自陳不惟無以仰副陛下選擢之意亦恐輿議沸騰
上累國體臣聞前輩緣召試而以不能固辭遂䝉聴許
者甚多伏望聖慈特賜寢罷召試指揮以安愚分
　　　辭免中書舎人第二狀
聞命震驚莫知所措竊以代言之任擢自古史雖故事
具存然必學識文詞過人逺甚乃協公議如臣孤陋一
無所長秉筆殿坳日月未幾免試弗獲廢黜為宜敢謂
殊私亟此褒用在臣分義尤極難安伏望聖慈特降指
揮追還恩奬庶幾名位不為虚受以嚴一時多士之勸
　　　舉李潜自代狀
伏見朝奉郎祕閣校理致仕李潜道隆德備言約行高
責所謂儒士以為法雖已引年歸老然臣去嵗過䖍州
見之其形神充盛耳目聰明精力少年殆莫能及陛下
寤寐賢俊陪輔太平擢為從官臣且在選顧之以任重致
逺如潜之老成者乃獨休處乎名器之外豈惟有識咨
歎臣亦愧怍無窮舉以代臣實允公議
　　　薦郭照陳彦黙奏狀
昨見本省編例官宣德郎郭照宣義郎陳彦黙盡心職
事議論允平察其人皆有操守是時照彦黙到局已及
三年比臣召還又復彌歳而逐官尚在本局初不少進
比之勅局官屬未久輒遷者實為淹滯况照經術法令
無不該通彦黙知識詞章夙有休譽方朝廷搜拔人才
以備器使之時如此二人誠未易得伏望聖慈特賜採
收不次用之必有顯効
　　　辭免同脩國史奏狀
聞命驚惶莫知所處臣竊觀神宗皇帝升遐久已十有
七年而一代信書至今未就陛下聖孝旣深以為念必
慎擇史官付之論譔豈臣疎賤所敢參預况今英俊布
滿臺閣其才行學識率居臣右改而命之不惟臣分獲
安實足以副陛下顯揚先烈之意
　　　辭免同脩國史第二狀
臣雖至愚旣荷聖恩曲加任使自當奮勵求稱萬一又
况神宗皇帝改科造士臣實執經太學繼䝉賜第擢為
敎官因緣遭逢以至今日果於大典可以助致涓埃亦
自當罄竭夙夜圖報長育之恩豈敢重於辭避緣自開
院以來不知所更者幾人所歴者幾時而所見不同互
有筆削近雖已降指揮兼用新舊實録及實録之所不
載而明有稽據可參相照者並聽詳考事實書之國史
然是非取捨紛錯無緒必欲相與折𠂻以成萬世不刋
之書此非臣至愚所能任也伏望聖慈察臣誠心特與
辭避以安分願不勝天地生成之賜
　　　辭免同脩國史第三狀
懇誠雖至俞旨未頒不免傾輸仰祈矜察竊以文字之
職儒者所榮擢寘史官尤更寵異在臣僥倖豈可勝言
但臣志學以來以資質駑鈍痛自刻厲遂得心疾每思
慮過當即怔忪不寧發為口瘡寢食幾廢今來脩史惟
神宗皇帝盛德大業如青天白日尚容窺仰萬一其餘
羣臣事實皆揉於愛憎未知所辨正賴心力有餘之人
區别是非以嚴褒貶而臣所苦適難勉強倘因憒亂取
捨失當則凡厥所書必至乖戾傳示萬世其害無窮此
尤臣之所大懼也臣荷陛下生成之恩不啻天地父母
是以輒忘誅戮冒瀆再三敢望聖慈赦其罪而允其請
庶不致以疾繆上誤大典
　　　辭免吏部侍郎奏狀
聞命震越莫知所為竊以天官劇曹貳卿高選久于侍
從方稱恩休而臣資淺望輕已試無効未從顯黜更此
陞遷揣分難安不敢冒處伏望聖慈追寢誤恩改除一
合入閒慢差遣
　　　舉董丕自代狀
伏睹朝散大夫通判恩州軍州事董丕孝友之行無媿
古人靜退之風可勵世俗清朝顯拔宜在所先舉以代
臣實允公議
　　　薦盛瑜陳彦黙狀
昨見承議郎盛瑜宣德郎陳彦黙正在所統見其脩職
甚敏而勤編類成書近已放罷况瑜與彦黙並以才學
為衆所稱擢而用之必有顯効伏望聖慈特降指揮審
察施行
　　　舉張景脩自代狀
伏見朝奉郎充親賢宅大小學教授張景脩操履完潔
學術該明在元豐時以文送童子朱天錫赴闕求試神
宗皇帝見而稱之嘗諭政府記錄姓名今已白首尚沈
下僚臣實不如舉以自代
　　　薦張舉狀
伏見前睦州清溪縣主簿張舉少以才望顯于東南治
平四年進士第十人及第不忍逺去父母遂不復仕宦
承顔養志外於書無所不讀於文無所不工一時儒宗
咸所推重元祐初朝廷特起為潁州敎授而舉安於處
約力辭不就終始一操彌四十年表擢用之有助聖化
　　　薦陽孝本狀
伏見䖍州布衣陽孝本蚤居太學蔚以賢稱旣乃幡然
不求仕進竭力置書數千巻歸隠通天巖鄉人以其貧
甚出錢助之一無所受其學通乎古今其行拔乎世俗
行年高矣而志不少衰宜被褒揚以勸多士
　　　乞外補奏狀
輒有危懇上干天聽出於迫切不避誅夷伏念臣第二
弟洞最為老母鍾愛昨緣家貧累重攜挈不來留居常
州近得書報忽感風疾多方救治尚未痊平老母聞之
日夕憂慮幾廢寢食急欲歸郷親自照管臣為人子尤
不遑安臣比䝉恩易部以便史職方幸事簡勉自罄竭
上副委任之萬一而私計窘奪乃出意外敢望聖慈曲
賜矜察特除臣兩浙路一合入差遣庶幾迎侍過家少
慰親心臣不勝惕息待命之至
　　　乞外補第二狀
頃緣母氏切欲歸鄉累具奏陳乞除外任聖恩深厚未
賜允俞臣雖至愚自當捐軀力圖報効而况身體髪膚
本出陛下再造之賜豈宜内外妄有所擇重念臣兄弟
五人家貧口衆難於盡來一半留居常州今已二年母
氏念之固已至切加以第二弟抱疾未愈第三弟喪失
幼子以此母心日更思歸比之前時尤不安處伏望聖
慈俯矜危懇特降指揮除臣兩浙路一合入差遣施行
干冒天威臣無任惶懼之至
　　　除知江寧府辭免職名狀
伏以内閣之職國家所寵待鴻儒風勸名士而臣叨居
班列靡著事功迫於使親遂爾求外付之籓府已懼難
勝加以職名曷敢冒處伏望聖慈特降指揮追寢誤恩
以安愚分
　　　雪寥正一奏狀
伏見前祕閣校理廖正一文高學博望著一時性介少容
多取怨嫉昨知臣鄉里常州日恩威並行善良得所父
老勸誦謂近年以來少見比擬只緣不能曲奉本路監
司為其深怒遂以鍜鍊慘酷造成正一贓濫等事士民
痛憤為之流涕近雖䝉朝廷引用累赦許令敘復然曖
昧之罪尚未昭除致正一之才未獲自効於陛下器使
豪英之日甚可憫也臣叨預從班竊觀德意海内屈抑
惟恐不伸茍不能以鄉里士民痛憤久鬱之情上達天
聰則誰復能為正一言者伏望聖慈特降指揮選官置
司别行根勘若以經隔歳月或追逮紛擾即乞特賜矜
察改正施行庶幾真才不以寃廢
　
　
　
　
　
　
　
　
　
　
　
　道鄉集巻二十
欽定四庫全書
　道鄉集巻二十一　　　　　宋　鄒浩　撰
　　書
　　　上哲宗皇帝書
元祐四年十二月某日潁昌府教授臣鄒浩謹昧死上
書皇帝陛下臣伏覩近降貢舉勅凡考試進士試巻其
習經術者以經術為去留其兼詞賦者以詞賦為去留
其餘數場止以品定高下所有以四埸工拙通定去留
高下指揮更不施行臣竊惑之臣聞自先王賔興之法
掃蕩不存而後世所以取天下之士一以空言而巳德
行道義不復誰何以迄于今莫之能改就令此法不行
士之所務猶在言而不在實况旣行乎臣見天下之士
不惟有愧於其實乂將有愧於其言矣何則法行之利
不勝其害其弊必至於此何謂利兩科之試各以四埸
故習經術者不敢忽䇿論兼詞賦者不敢忽大義方其
羣居欲無所不工則亦無所不知欲無所不知則亦無
所不讀今也専以其科之所主者為去留則士止務其
所主者不必雜然並習如前日之擾擾一利也士之取
舎一繫有司有司之好惡又各繫其所習之如何故尚
經術者斥詞賦尚詞賦者斥經術尚䇿論者又并二者
斥之交相毁譽迄無定論而士之取舎直以幸不幸耳
今也嚴之以法使有適從則有司雖欲奮私意執偏見
以自勝負勢有不可二利也何謂害惟知經然後工於
義惟知子史然後工於䇿論詞賦則徃徃裒諸家之集
纂六帖之類左攘右竊以速名第而一時有司固莫之
能辨也且以今舉校之兩科取士初無輕重然而不以
經術應詔者已十有八九今也重以去留之法導之臣
知天下之士自是以六經子史為棄物矣盖士之所急
者在去留而高下非所恤故也一害也士之品有三不
待敎者上智也不足敎者下愚也敎之則成不敎則廢
者中人也而中人之才溝天下今也使之一趨於不該
不徧之習則是天下之才將淪胥以廢而莫之振二害
也國家自慶厯以來天下州縣徧置學校自熈寧以來
天下州縣始命學官誠有意以義理養天下之才今也
一以去留搖蕩其心雖力以義理强之亦安能勝其所
習然則所置學校特為虚器所命敎官徒耗廪禄顧欲
化民成俗如古盛時不亦難乎三害也上自輔弼之大
臣下逮州縣之小吏皆佐陛下行道者也非欲其若司
馬相如枚乗沈佺期宋之問之屬以文詞供奉諂頌功
德而已而乃養之不以其道用之不以其實誰恃以成
天下之務哉四害也臣愚伏觀陛下南嚮以來以天地
之德亭育萬物以日月之光别白萬㣲黜陟羣臣因革
政令斟酌人心若合符節至取士之法最務之急者甲
以為可乙以為否五六年間不知幾變今又變焉曽未
足以厭天下之望臣竊惜之陛下誠以其法為善胡不
盡罷數埸之文只以經術詞賦試之然而不為者臣知
建言之臣慮失天下之士不知有其名而無其實其失
猶在也夫舉事有名而無實非朝廷之美也萬一所舉
復有與是比者無乃重為聖政之累乎傳曰設教於本
其敝且末設敎於末其敝奈何又曰為人君者謹其所
好惡而已矣君好之則臣為之上行之則民從之偏為
去留不可謂本已著于令不可謂非所好陛下少須之
臣之二利四害之説行自判矣且臣四害之中如人才
不振無以成天下之務尤有所當慮者陛下視今日之
人才果有餘邪果不足邪以為不足則巖廊未嘗無輔
弼左右未嘗無侍從諸路未嘗無監司州縣未嘗無守
令凡中外之百執事亦未嘗不備其待選待次去來吏
部者又常倍蓰見任之數以為有餘則自任以天下之
重輔導陛下與二帝三王比隆争治者幾人進退賢否
惟其實而不汲引親舊不遺棄疎逖以誤陛下器使者
幾人正色昌言列百官之功罪論庶事之得失務存大
體而不承望風旨以自謀者幾人持刺舉之權以肅清
所部而不結權貴以殖私不惜孤寒以示公者幾人承
宣詔條勸課農桑使民安其所不飲泣於猾胥黠吏之
手者幾人夙夜脩職不敢茍且以冀指摘之不吾及者
幾人民貧所當富也則曰水旱如之何官冗所當澄也
則曰人情不可擾人物所當求也則曰從古不乏才國
用所當裕也則曰治世恥言利風俗所當厚也則曰不
切於時變邉備所當嚴也則曰在德不在兵其他覼縷
臣不暇悉要之為國謀不如謀其身為百姓慮不如慮
其子孫者衆也陛下端拱一堂之上方以覆載為度固
不規規焉察臣下之私然視朝之餘省奏報聽講讀之
暇亦嘗念其所以然之故乎此乃不明義理之騐也夫
以義理養天下之士士方平時師聖賢談道德其取舎
去就之際若無以易其操者一旦用焉猶或幡然無以
副朝廷承庸之意况不知所以養之耶董仲舒曰不素
養士而求賢才猶不琢玉而求文彩臣嘗以為知言臣
願陛下詔有司追用舊勅以四塲工拙通定去留高下
庶幾經術䇿論之試不為虚文而士亦知陛下所以期
之甚厚相與精白以承休德而人才有餘矣豈甚難者
哉昔孔子不欲去餼羊也為告朔之禮也孟子不欲毁
明堂者非為明堂也為王者之政也餼羊不去則告朔
之禮猶可以意推明堂不毁則王者之政猶可以迹考
臣之區區實在於此臣寒鄉鄙人也生長和氣之中沐
浴仁厚之澤備員學校為日久矣重念古者工執藝事
以諌之義故敢因執事所及輕犯天威冒獻瞽説惟陛
下採其一得而赦其萬死則天下幸甚天下幸甚瞻天
望聖激切屏營之至臣浩誠惶誠恐頓首稽首昧死謹
言
　　　上范相書
某浙右之鄙人也敬仰閣下道德之尊文謨武烈之盛
其日久矣旣而閣下入相上主經緯普天浩獲與蠕動
根著生成於和氣之中而曲得所願浩之受賜亦多矣
當此之時海内有識之士孰不願一登元禮之門一識
泰和之面一聞老聃之謦欬以自快其夙心哉或以匏
繫之勢無由自酬則徒鵠立蟻慕而已顧浩向者伏值
閣下暫解機務來鎮是邦適以頖宫區區承乏之㣲與
諸生同矜式焉天假之幸尚可以數計而言論邪浩居
常讀書見伊尹以天下之重自任也一夫不獲則曰時
予之辜見周公之待士也一飯三吐其哺一沐三握其
髪每至此未嘗不掩巻注目髣髴其為人恨不身親見
之豈意與之比隆如閣下者得以周旋於鸞聲旂影之
内乎揚子曰侍君子晦斯光窒斯通亡斯存辱斯榮敗
斯成此浩之所以幸也雖然幸於其身而未幸於其親
人子之心將黙黙而止乎抑求之而冀其有得乎求之
而冀其有得可以為親不可以為已盖分不得而然也
故孔子曰不患莫己知求為可知也黙黙而止可以為
己不可以為親盖義不得而然也故孔子曰立身揚名
以顯父母孝之終也今夫人之大倫内則父子外則君
臣而臣之事君自其所以事父移之耳茍君事之不先
君名之不顯則世必以為不忠之臣至於事父而曰與
君異其可乎然則浩之今日雖欲結舌不可得也重念
家君行年五十有二矣棲遲選調殆逾二紀屬者效官
畿東繼為當路所薦譬如掘井已及九仞譬如為山裁
虧一簣欲控告乎本部則前已見收欲留待乎來年則
今已迫替惴惴焉日懼幾成而敗之竊惟閣下方此下
車歳薦之員必有餘數儻䝉察其為親之義窘於無䇿
而特推伊尹之心使無不獲之歎特推周公之心使綴
所待之後陳則不獨浩之幸也家君之幸也舉族寒餓
有待焉者之幸也又况寳玉所在衆木皆潤威鳳所徃
衆羽皆從閣下少休於此真賢實才皆願備門墻之數
茍於此時不能預剖露其底裏以徹聰明則異日追悔
何嗟及矣閣下雖欲金鎔而土甄之不猶索旣寒之裘
激西江之水乎諺有之曰觥飲不及壺飡盖言事之不
可緩者以故輒忘台席之未温曳裾之不素而遽謁其
私也然向非閣下以伊周之業取信乎萬方浩亦曷敢
然哉若曰一介之愚八品之賤不自揣量率爾而進冒
凟前宰相非浩之所敢知也斂板待命背汗流踵不宣
　　　上王左丞書
伏聞左丞由建康移鎮維揚客有知浩詳愛浩至者前
揖而賀曰子之父前此二十年為池州貴州縣主簿今
左丞王公方抑首於其州之掾曹分明好也視同寮為
特厚子今乃獲指令於公之節鉞下公將善必子稱
罪必子宥庇子不淺矣浩竊應之曰客雖不浩賀浩固
已自賀若不勝者但非客之所謂也夫揚為東南一都
㑹頖宫萃四方之學者旦暮講習紛如他州所設師儒
悉皆命自朝廷朝廷非不惓也刺史更加意焉霽威俛
首接之而厚其儀養之而厚其財以風動一方之俗使
勇發而為善父誡其子兄詔其弟婦勉其夫長帥其㓜
朋友相切偲而不怠以承嘉恵以稱盛德賢能成器惟
恐不先㝠頑悛惡唯恐居後則民之化之或觀或感浸
尋乎仁義㢘恥之風而黄堂日以無事矣記曰化民成
俗其必由學此之謂也揚之建學為日固久刺史加意
於此者逺則惟魏國韓公嘗増其田疇近則惟秀國陳
公嘗新棟宇且鉅公名卿由廊廟侍從之貴擁節鉞而
鎮是邦相踵也或以此為不急之務而莫之誰何或有
其意而車未停驂坐未暖席遽被命去而不得為是以
曠數十年間無與陳韓二公並者况欲紹復魯僖蜀文
之盛乎是可為太息也浩聞王公之賢小之剖符守一
州而一州享其利大之輔佐理四海而四海受其賜談
士頌之文士紀之志士畏慕而法之今其來也必舉化
民成俗之言紹復魯僖蜀文之盛不俾韓陳二公擅美
譽於無窮浩之自賀實在於此非客之所謂也客曰然
僕固失之子亦未為得也子不聞王公之為人乎處艱
劇如簡易臨蒼黄如平日才至大也事無纎而不該理
無幽而不燭識至明也彼方戢舌而獨抗其議彼方縮
手而獨致其身氣至剛也與六合而争衡納萬物而猶
裕量至廣也為小官時已如此矣譬松栢纔拱把而磥
砢節操已有高聳千尋大合百圍之勢識者率以宰輔
目焉至其尹上京而登政府也辨匿姓之書而全百千
之命於危疑之際止徙墓之請而安億萬之魂於㝠漠
之間以至寛市易之逋措曲獄之刑下膏澤於旱暵可
憂之時排姦邪於根本難拔之地其他盖不可以悉數
是其才識氣量能使普天之下無一夫不獲者明效矣
匪朝伊夕入秉鴻鈞弼亮聖主比隆時雍其又將不止
於此豈區區斂其施於一頖宫哉况督府千里之内官
吏待之而裕其職業農夫待之而裕其耕耨百工待之
而裕其斲削商旅待之而裕其阜通非特頖宫之士願
深而望切焉子之所言何異楚人亡弓楚人得之猶有
楚國之限者也浩竊復日客前之所賀浩者出於私情
故専在一身而遺頖宫今之所以闢浩者歸於公議故
博及天下而略頖宫浩雖鄙人亦粗曉於斯二者獨以
頖宫為言則庶幾所謂思不可出其位之意也孟子謂
公孫丑曰子誠齊人也知管仲晏子而已矣浩承乏於
揚之頖宫者也知頖宫而已矣不亦可乎客旣退浩因
記其言今輒書以叩將命者恭惟知府左丞資政矜其
愚而恕其罪不獨浩之幸也一方多士之幸也浩屬以
職賤拘文不敢越境外謹遣諸生持書前迎台斾干冒
鈞嚴浩下情無任背汗肌慄之至
　　　上蒲左丞書
浩嘗讀泮水之詩竊思古先哲王之於諸侯裂地而封
之疏爵以貴之井牧相錯溝涂從横提封之數或五百
里土至廣也黔首横目倚走伏趨蜂起蟻聚各脩其業
民至衆也典則軌度政令賞罰詳要先後罔不即敘法
至良也參伍衆輔設傳陳置尊卑乗承交賴以濟官至
備也廣土待之而後守衆民待之而後理良法待之而
後行備官待之而後功以致外治以蕃王室任至大也
戴冕被服慿几南面目指手撓莫不風動而皆至權至
重也操重權當大任董正備官舉良法而措之巍然廣
土衆民之上力回丘山氣變寒暑顧何為而不可况其
凌夷以及春秋之際而狙詐相籠虎暴相耆以自取勝
者十國而六七則其為尤無不至亦勢使然而魯侯乃
獨勤勤懇懇以脩泮宫為務誠知所先後者宜其詩人
頌之以耀後世而垂不朽歟詩曰淮夷攸服淮夷卒獲
憬彼淮夷來獻其琛泮宫旣脩矣每以驕逸猾夏如淮
夷者猶不止攸服而遂至卒獲不止卒獲而遂至來獻
其寳其所臨蒞之國人尚安有不革心易慮以從其所
好者乎記曰化民成俗其必由學此之謂也浩讀詩至
此盖嘗三復其言收視屏息想見魯國之盛恨不生斯
時偕其國人從公于邁以承匪怒伊教之賜而底于成
就如藻茒生於泮水者可采以薦羞也所自幸者全形
軀具耳目不殘於聾盲跛蹇而儒衣儒冠獲取是詩而
讀之以想見其盛而已矣夫簡編所載直古人之糟粕
爾所以潤澤而行之者不可傳也取而讀之想見其盛
亦足為幸則夫親遇其所以然者其幸可勝計哉恭惟
某官稟靈峻嶽作瑞昌辰簡在帝心夙躋膴仕代言内
職文配兩京總轄中臺功昭九敘方將宅百揆均四海
越丙魏而掩姚宋以追復阿衡之美而遽以均勞暫去
廊廟載膺天寵易鎮大邦稽之前載武公由衛國而後
相周黄霸由潁川而後相漢則閣下之正台席執鴻樞
亦由揚州入矣今之揚州雖與禹貢所言者異然實古
上公之國而學則泮宫也天子命之敎而為之者也聖
朝留意為學自熈寧逮元豐七閏之間再掃其弊而新
之首辟廱旋及四國而泮宫之制則具辟廱之體而微
者命官主治在東南盖無幾而揚居一焉浩浙右鮿生
齪齪自整非能解頥折角從横而無雙也偶因試可獲
處是職正在使節之下而茷茷之旂蹻蹻之馬浩行遂
拭目而視噦噦之鸞昭昭之音浩行遂傾耳而聽豈徒
以慰希企大賢瞻仰餘光之誠而已且期與多士沐浴
道德之敎以藥偕生之疾則浩前所謂其幸不勝計者
此也它日泮水之頌不獨在魯侯而又在閣下矣
　
　
　道鄉集巻二十一
欽定四庫全書
　道鄉集巻二十二　　　　　宋　鄒浩　撰
　　書
　　　上鄆帥蒲左丞書
浩竊恠武王疾周公作金縢力祈以身代之及孔子疾
季路請禱則弗之許夫周公孔子聖人也聖人豈有兩
心哉使祈禱之事信有益於疾耶皆用之可也信無益
於疾耶皆不用可也奈何殊塗異軌一至於此乎浩嘗
質之縉紳先生之論則以謂周公之事所以為親孔子
之事所以為己為親為己故當不同以其説求之古人
其制行雖不同要之凡為親者舉皆周公之心凡為己
者舉皆孔子之心也是故孝如曽參仕不擇官賢如毛
義喜見捧檄况其減於此者其不以為己妨為親灼灼
明矣雖然向非縉紳先生亦孰能察其所以然之故哉
浩浙右之鄙人也前此五年閣下由亳社移維揚浩適
以教官趨事崇重方是時閣下以股肱大臣分明天子
一方之寄乃懇懇焉降顔屈體以接多士惟恐有不獲
其所者部吏之賤徃徃爭出所長以幸生成之造顧浩
初無一言自表者豈誠藐然無情哉不惟自省亡竒無
以動閣下之一盼抑亦為已有成比焉故勉强行之耳
今者伏值閣下與太山對峙乎東國四民百姓恃以帖
泰以家君義獲㕘部吏之數天其或者有意於冷族乎
何數年之間父子相後先而託庥庇也重念家君行年
五十有二矣命屯事左戢躬選調屬者諸公灼見無他
為之動心相繼論薦譬如掘井已及九仞譬如為山裁
虧一簣為之子者方且襲前日之迹如秦越人相視焉
無乃乖古人所以為親之心盖不可以履后土而戴皇
天矣况浩待次庭闈脱然事外殆儲子得之平陸之秋
也是以輒敢特書冒進台屏古人有言曰彼一時也此
一時也詎可同哉又曰古之人所以大過人者無它焉
善推其所為而已善推其所為者舉諸心而加諸彼之
謂也伏惟閣下察其為己為親之時不可同而特推所
為使入甄陶之内不至幾成而敗之以抱恨于無窮則
單門父子所以圖報盛德之萬一者何如哉詩不云乎
中心藏之何日忘之
　　　求知軍薦書(代都曹/)
某嘗聞搢紳先生之論以謂大丈夫不仕則已如其仕
也不為宰相必為刺史太守噫此言豈慕世之紛華盛
麗而發哉夫貴隆富溢赫赫如宰相固足慕者并以刺
史太守為言何歟於是知其所慕不在紛華盛麗而在
志之獲伸道之必行也且刺史太守北面受命分天覆
之廣而師帥其民其大或逾千里而小者戸口猶數萬
計其所以志伸而道行將在誨其子弟而殖其田疇乎
將在伐其枳棘而遏其蟊賊乎使上之膏澤源源而浹
下之萃聚熈熈而安獄常空而草茂狄不警而氂生以
副吾君吾民之所期乎實有大於此者焉則舎舉賢援
能於僚屬之中其何以加之傳曰上臣事君以人中臣
事君以身下臣事君以貨以貨者所務惟利而未必義以身
者收功有限而不能博皆不若以人事君之為愈也則
是其所以志伸而道行果無加於舉賢援能者也某鄙
人也志雖大而局於才短身欲前而扼以數竒回旋選
調二紀有餘非不知雪霜侵鬢筋力就衰而斂板折腰
齪齪於稠人之後為可恥亦非不知脱冠解綬賦歸去
來挹古人之餘風聊優游以卒歳為得計第以口衆用
廣貧不自贍故强顔竊禄庶幾寛衣食之迫今者伏遇
知郡大夫以忠厚之德開濟之材承流宣化之舊上簡
帝心來領是邦某獲以曹掾備指令於履舄之側閲一
時矣愚且陋無補萬一宜干擯逐之嚴而尚此代匱閣
下之所以賜某良厚也然閣下自下車以來霽威俛首
待士不倦方將擇僚屬之可者薦之以盡其事君之義
以示志伸而道行如某前所陳焉則久寒之灰輒有意
於復然旣槁之木獨無望於再榮乎此某今日所以不
知詞語之所發毫楮之所書而足之遽登黄堂之上也
閣下灼見其悃愊矜憫其間關特賜收採以備薦數使
其九仞之功不敗於垂成一駕之効猥偕於致逺則某
之出選調而陟新秩盖有日矣不然何以逃越次躐等
冒瀆嚴重之罪側躬俟命豈勝愧懼
　　　上政府書(代都曹/)
某聞書有之曰古有夏先后方懋厥德罔有天災山川
鬼神亦莫不寧鳥獸魚鼈咸若又聞詩有之曰行葦忠
厚也周家忠厚仁及草木竊誦其言想見其時太平一
何盛也夫鳥獸魚鼈行葦直動植之物至微者耳其性
咸若其仁及焉况大於此者乎所謂萬物得由其道萬
物得極其高大萬物之生各得其宜宜此時為然又况
最靈於其間者其有不獲者乎其所以致此雖曰君聖
道備妙與天地隂陽通流而無間然寅亮燮理亦由同
心同德之臣輔焉區區後世方春而問牛喘猶有如邴
吉旣秋斥梨花猶有如杜景佺治古之時當如何哉孟
子稱伊尹曰思天下之民匹夫匹婦茍不被堯舜之澤
者若已推而内之溝中其自任以天下之重如此由此
推之君臣各以其道交相濟焉三代所以致太平之盛
者也今閣下以真儒輔大政非堯舜之道不以經綸以
稱二聖亭育普天之意有識之士莫不交賀以謂詩書
所美者非特傳聞於古又將親見於今間有一夫不獲
固不足以為太平之累其不獲者茍有路自言而不以
言亦何心也此某今日所以輒忘其賤而不知門䦨之
嚴峻也某賤吏頃坐失入未決死罪蹭蹬州縣分絶亨
塗偶緣薦者可以磨勘嘗控告於朝廷矣獨以為太優
而未之許是所謂不被堯舜之澤者也何則死不復生
不可失也失而未決與已決者異而某之事又與凡未
決者不同司戸非專以治獄為職一也隨牒以出未嘗
訊囚獄成而還止簽案尾二也犯者猥見同謀之人旣
死遂規以自免官司因之不復窮治三也去官經赦久
已數年始有特旨衝替四也以為情不可貸則訴理所
謂事有未明實可矜恕旣自稍重減而為輕以為法不
可逃則尚書省謂已十五年累經大赦旣令依無過人
例施行以為失入未決兩經磨勘已决三經磨勘方許
申省取旨其事涉疑慮曽經遞減之人然後各一次别
自有法則某之事有未明不可謂不涉疑慮重減為輕
不可謂不經遞減以為前此無例不可遽行則黄陶失
入已決死罪已減一次磨勘其例甚明又其失入已決
於法為重某失入未決於法為輕重者減之輕者已為
太優竊恐於律舉重明輕之義有所未安夫罪疑惟輕
帝者之治也刑罰之疑有赦王者之治也使某之事誠
可疑者尚冀廟堂之上仁以權之使僥倖於帝王之治
况本之以情程之以法參之以例了然無可疑者乎獨
以為太優某竊惑之且天下之所取平與所取信者法
與例而已矣荀子曰謂有法者以法行無法者以類舉
是也有法有例其事雖優不可得而已也無法無例其
事雖殺不可得而行也誠以某為太優而不可行則黄
陶尤其優者而獨何以行之某觀吏之該磨勘而不得
志以去者多矣其後任或不以舉主或再以舉主竟獲
磨勘某今黙黙以去而不自薦一言則後任之還於是
二者定孰從邪從所謂再以舉主者則與失入已決何
以為異從所謂不以舉主者則初無指揮何以為㩀伏
望閣下推伊尹任重之心使某無慊乎夏周動植之微
則不勝幸甚不勝幸甚孟子曰至誠而不動者未之有
也不誠未有能動者也某之誠至矣閣下果動心否乎
冒瀆鈞嚴背汗流踵
　　　答何道鄉書
僕鄙人也朅來禮義之邦與多士遊且三年其掩關掃
軌夙夕簡編富貴之人求識其面而不可得凛凛志節
不愧所謂一國之善士者僕於閣下歸心焉閣下察其
心而與之厚亦有日矣朝來𨽻人持書與謁偕入視其
氏名閣下之氏名也疑之比坐展巻燦燦千百言初不
指摘其謬如古責善之義但欲見其所謂孟子解者重
可疑也何則聖人之道其不可以口耳授受也久矣必
其反身而誠如顔子之未始有違也則将釋然曰萬物
果備於我也果取之而左右逢其原也其不得已而託
之於經者果不予欺也其與堯舜禹湯文武周公仲尼
斯異世而同處矣况孟子乎奈何弊弊焉期合辨説又
著以為解與名家之儒争譊譊也顧以分職適在頖宫
不能以不言之敎啓悟學者使其黙而成之又不能汎
汎其間為桔橰為脂韋以掠譽而去姑取其言之訓詁
以解嘲乎太倉之粟而已每旦鳴鼓就席環顧在列之
冠屨未嘗不靦然汗下也殆所謂惡醉而強酒者也豈
得已哉閣下學以為己信于一方固宜坐進此道以追
捐書之真風今乃不恥俯首踵門而求其解此僕所以
重疑於閣下者也雖然閣下分不投迹於富貴之門而
所以待僕者其勤若此安知非愛人以德之意乎將如
世之賢醫必察病者之聲色而診其脉然後發藥以起
其廢乎誠僕之至願也謹當編錄以凂齋几區區先此
敘謝
　　　上胡憲求遷學書
某到學之日升堂見諸生顧兩廡皆隘陋已而相與周
視庖湢之類則又不得與兩廡比因詰之曰㐮陽名邦
士大夫以道德功名垂方冊者歴歴如列星麗晴天至
今為天下想慕學乃如是耶朝廷選守又多臺閣之舊
有猷有為旣以信于天下曽不知化民成俗必由於學
而乃忽之不問邪諸生合而對曰此多士意也懐之久
矣郡守之來有席未及温慨然自欲新之者有因見白
而後欲新之者然終莫之能新也盖因舊而舉則不惟
地窄難廣不足以充規模抑亦獄據其左非所以崇風
敎必遷而可則莫如州之東南隅以隂陽家言之㢲方
也最利建學然面提刑司在焉幸而委廢弗居且十年
但以前日諸公不納其説此所以欲新之而未能也某
聞其語退而竊訪於識者以求諸公不納之意或曰朝
廷將還漕司于鄧則提刑當復居于此不可為學或曰
提刑行部至此必舍以聴事不可以為學或曰後圃多
橘歳租于民以給胥吏之費不可以為學是三説者浩
嘗思之二司所在朝廷旣以為宜安有輒然復徙之理
前日紛紛直主者自疑爾閣下所飫聞而所親見也其
説不可用明矣行部至此固有行衙漕使居之不以為
陋則憲使似亦可居况按察雖久不過浹日何必舊司
始為安便其説不可用亦明矣橘利旣以給胥吏之費
無名罷去誠不可學錢粗有餘視民歳出之數就出之則
其利如初其説不可用亦明矣閣下久在朝廷一旦出
持使節輿議鬱鬱不快上聴政以來每發德音尤在人
物且多採輿議徃徃公卿未之知者一路入州豈能更
挽閣下於朝夕間哉是以遷學之説浩不敢徐以聞左
右浩雖愚亦閣下之鄉人也參侍几席早辱知遇閣下
必不以今日之事疑浩為犯分文恭公所至州首興學
校厚諸生而師誨之因以取高第登膴仕者甚衆搢紳
先生以為美談閣下克肖先德旣已取信于上而浩之
親炙又不為無日亦不敢以今日之事疑閣下為難請
閣下試留聴焉審以浩言不妄時為施行一方士大夫
且將以閣下盛德載之文字刻之金石耀之子孫與學
偕無窮不亦美乎傳曰時者難得而易失閣下為提刑
吕公為郡守而浩適以罪承乏為部吏以獲進是説真
其時也惟閣下賜之毋使識者重起易失之歎幸甚幸
甚
　　　答張子發書
浩啓承諭華嚴奥旨非超然深造何以臻此欽服欽服
序云非有分段次第以致力也當作一句正謂非以力
致以見自然而然爾十信在未悟之時十住至十一地
在旣悟之後故十住之初名發心住謂心省發而然也
若心未省發雖上上根器猶在途中何由住佛所住乎
神發心功德品可見奥妙譬如種木方其未成之時即
封培灌漑有分段次第力致之事及其旣成之後即枝
葉華實皆自然畢生矣所謂非有分段次第以力致者
此也所以無分段次第正謂自十住至十一地都是一
法盖一念相應一念成佛即無量法門一齊證入以見
悉皆具足焉但予發不分悟與未悟通指十信為言而
序於信極而悟㫁自十住為始故有未契餘與來示悉
無異處證引孟子得之矣自得乃悟異名但其序乃無
序之序不可以序見也孟子曰自得而後居之安居之
安而後資之深資之深而後取之左右逢其原其意尤
可見若十信十住十行十回向十地十一地盖名數之
妙經中自具細觀之可也若其不可以精粗期焉者則
在定慧照之而已莊子曰去小智而大智明安得忘言
之士而與之言哉以此傾向尤倍常時
　　　又
學居嚴出於省定誠不便然比之去親五六千里者豈
不倍萬乎以此權之可安也人坐膠膠擾擾誰能勇猛
抽身孑然屏處如許久今旣不可從事於外便可從事
於内回觀反聴超脱乎攀緣之境而自已加來歘然出
見則永刧之能事畢矣其為利益可勝言哉一旦出戸
庭與物相將迎却思此時方知為未易遭輒恃分好乃
及於此浩上
　　　與錢弱翁論春秋書
浩愚且陋且兩竄炎荒困於瘴癘之侵凌曩時好書之
心薾然怠矣比䝉上聖宥以生還戴恩奉親之外得從
鄉先生長者游庶幾因此復自勉於萬一敢謂左右推
與過當不俟再見即以所著春秋傳例告焉繼寵以書
以總例五篇示之使由此以知述作旨不勝幸甚不勝
幸甚夫經有春秋猶天下之春秋也天以春生以秋成
而萬物由之以各正性命至于今未嘗已也春秋果廢
乎世人之類多致疑於其書而不知君君臣臣父父子
子自名分以來莫或可紊者乃是春秋之實也左右獨
得孔子之志於意誠心正之中操以驗諸儒之説其孰
得孰失旣已判别如白黒在前又從而去取以輔成傳
例且曰天旣不復再生孔子傳例雖成豈敢必望有知
我者是左右之所以自任者如此也又曰未死之前決
湏上進未敢以全帙示人恐貽不敬之譏且左右之所
尊君者又如此也然則春秋大法之所在左右非直言
之實行之矣浩何幸乃獲受賜於今日以自幸也本欲
造門拜謝偶親賔繼至及少休復苦足瘡以故悃愊之
情不免藉毫楮以徹聴惟高明亮之
　　　答毛彦時宣德書
比煩薦顧偶出皆失迎見繼承恵書正疾不即為報悚
佩何可勝言霜寒伏惟文履動止清福浩腦後浮腫幾
成瘡瘍正坐不知衛生之術果有得而勤行之自能飛
泉於旱暵之時赤地於滂沱之日隂陽為吾所轉矣豈
復有火上水下不交濟之患哉此身未能無疾安敢有
意於人或者之説固未深察而左右指以為魔亦過矣
雖然不緣感疾不聞妙論則所謂魔者乃吾善知識也
投身火聚頓獲三昧無媿於前脩幸甚幸甚若所謂華
蔵則雖強欲為左右開吾喙屬猶甘草大黄未暇也區
區謹啓
　道郷集巻二十二
欽定四庫全書
　道鄉集巻二十三　　　　　宋　鄒浩　撰
　　疏
　　　諫哲宗立劉后疏
臣聞禮曰天子之與后猶日之與月隂之與陽相須而
成者也天子理陽道后治隂德天子聴外治后聴内職
然則立后以配天子安得不謹今陛下為天下擇母所
立乃賢妃劉氏一時公議莫不疑惑誠以國家自有仁
祖故事不可不遵用之耳盖皇后郭氏與美人尚氏争
寵致罪仁祖旣廢后不旋踵并斥美人所以示公也及
至立后則不選於妃嬪必選於貴族而立慈聖光獻所
以逺嫌也所以為天下萬世法也陛下以罪廢孟后與
廢郭后實無異焉然孟氏之罪未嘗付外雜治果與賢
妃爭寵而致罪乎世固不得而知也果不與賢妃爭寵
而致罪乎世亦不得而知也若與賢妃爭寵而致罪則
并斥美人以示公固有仁祖故事存焉若不與賢妃爭
寵而致罪則不立妃嬪以逺嫌亦有仁祖故事存焉二
者必居一於此矣不可得而逃况孟氏廢黜之初天下
孰不疑賢妃以為后及讀詔書有别選賢族之語又聞
陛下臨朝慨嘆以廢后為國家不幸又見宗景有立妾
之請陛下怒其輕亂名分重賜譴責於是天下始釋然
不疑陛下立后之意在賢妃也今果立之則天下之所
以期陛下者皆莫之信矣載在史冊傳示萬世不免上
累聖德可不惜哉可不惜哉且五伯三王之罪人也其
葵丘之㑹載書猶首曰無以妾為妻况陛下之聖高出
三王之上其可忽此乎萬一自此之後士大夫有以妾
為妻臣寮糾劾以聞陛下何以處之不治則傷化敗俗
無以為國治之則上行下效難以責人孔子曰名不正
則言不順言不順則事不成事不成則禮樂不興禮樂
不興則刑罰不中刑罰不中則民無所措手足夫名一
不正遂至民無所措手足則其害可勝道哉尤不可不
察也臣伏觀陛下天性仁孝追奉休烈惟恐一毫不當
先帝之意然先帝在位動以二帝三王為法斥兩漢以
下不取今陛下乃引自漢以來有為五伯之所不為者
以自比是豈先帝之意乎是豈繼志述事所當然者乎
此猶公議之所未諭也臣觀白麻内再三言之者不過
稱賢妃有子及引永平祥符立后事以為所咨之故實
臣請論其所以然者若曰有子可以為后則永平中貴
人馬氏未嘗有子也所以立為后者以冠德後宫故也
祥符中德妃劉氏亦未嘗有子也所以立為后者以鍾
英甲族故也又况貴人之系實為馬援之女德妃之時
並無廢后之嫌其與賢妃事體逈然不同若曰賢妃冠
德後宫亦如貴人鍾英甲族亦如德妃則何不於孟氏
罪廢之初用立慈聖光獻故事便立之乎必遷延四年
以待今日果何意邪必欲以此示天下果信之耶兼臣
聞頃年冬享景靈宮賢妃實隨駕以徃是日雷作其變
甚異今又宣麻之後大雨繼日已而飛雹又自告天地
祖宗社稷以來隂霪不止以動人心則上天之意盖可
見矣陛下事天甚謹畏天甚至尤冝思所以動天而致
然者考之人事旣如彼求之天意又如此安可不留聖
意乎夫成湯聖君也仲虺不稱其無過稱其改過不吝
高宗賢君也傅説不告以拒諫而告以從諫則聖臣雖
至愚不足以方古諫者常念唐太宗猶有恥君不及堯
舜之臣况真可為堯舜如陛下之聖而於身親見之乎
是以不敢愛身冒犯天威圖報陛下親自識拔大恩之
萬一而區區血誠盡於此矣惟陛下俯從而改之不以
為吝則萬世之下所以仰陛下之聖者亦將在成湯高
宗之上矣豈不美哉豈不美哉伏望聖慈深賜照納不
以一時改命為甚難而以萬世公議為足畏追停冊禮
别選賢族如初詔施行庶幾上答天意下慰人心為宗
廟社稷無疆之計不勝幸甚(丁未録云閏六月辛未詔/曰朕仰惟哲宗皇帝元符)
(之末是生越王奸人造言謂非后出比閲臣僚舊疏適/見椒房訴章載加考詳咸有顯證殺母取子實為不根)
(詆誣欺罔罪莫大焉其鄒浩可重行黜責仍檢㑹鄒浩/元奏劄子宣示中外其劄子云臣聞仁宗皇帝在位四)
(十二年邦國無流離之患邉境無征伐之苦黎民繁庶/萬邦咸寧當是時可以嬉逰後宫非焦心勞思之秋也)
(而謂宰相冦凖曰朕觀自古亂天下敗國家者未嘗不/因女子是以褒姒滅周妲己亡商朕之後宫女子巧媚)
(百生朕未嘗顧盼焉然則仁祖之意豈不欲垂裕後昆/邪奈何陛下遽亡其業乎臣觀陛下之所為愈於桀紂)
(甚於幽王也殺卓氏而奪之子欺人可也詎可欺天乎/卓氏何辜哉得不愈於桀紂也廢孟氏而立劉氏劉氏)
(何德哉得不甚於幽王也臣觀祖宗有唐堯虞舜之德/而陛下有桀紂幽王之行不識陛下寢饒安乎頃年彗)
(出西方災譴為大陛下避正殿以塞天變減常饎以銷/天譴宰相章惇謂陛下曰未足以損陛下盛德又聞江)
(西數奏累年饑饉陛下責以宰相燮理之功宰相章惇/謂陛下曰天災流行無世無之且以堯有九年之水湯)
(有七年之旱為解惇為輔弼忍發此言今聞陛下欲立/劉氏惇之䇿也直諫而出惇之姦言使天下之臣共覩)
(日月之光盛大之世不然祖宗百有餘年基業將顛覆/於陛下之手矣昔唐禇遂良諌高宗立武昭儀不聴叩)
(頭流血以笏置殿階曰還陛下此笏丐歸田里今臣諫/陛下不願歸田里力農灌園為亂世之民願膾臣心以)
(獻惇丐惇之首以謝天下於是以寳文閣待制新差知/越州鄒浩責授衡州别駕永州安置元符皇后上疏稱)
(謝並詔送史館浩之本章紹聖間即焚之今降/者蔡京使其黨偽為浩疏也郝隨使館客作)
　　　論宰相章惇疏三首
臣聞人主之職莫大於論相相之得失天下之危安係
焉不可不深察也臣觀丞相章惇方陛下躬攬之初亟
從祠官擢登相位委以政事於今五年所宜夙宵竭誠
輔佐以副陛下屬任之意而乃徇情廢理專務自營力
引所私分據要路潜謀宻計妙若鬼神一有作為首尾
相應惇雖不動聲色而事已倐然濟矣是以陛下之所
欲用者正人也由此沮格而不得進陛下之欲來者忠
言也由此壅閼而不得聞陛下之所欲推廣者仁恩德
澤也由此難於導達而不得均被於元元是陛下之志
願未獲盡伸而惇之好惡莫不畢遂惇雖傲然自若以
為人莫能窺而不知效已有不可掩者故論其燮理則
水旱薦臻之燮異常論其表率則誕謾相習之風彌扇
論其旁招則非趨附其門者弗用論其言動則雖凌侮
毁罵而必為論其横身力薦之人則以罪竄逐相繼而
是論其尊君畏上之心則遇災而處略不引咎臣歴觀
前古茍為相者有一于此輕猶罷免况兼有之如惇者
乎此天下公議所以久沸不平而切有望於睿㫁也臣
願陛下上念宗社付託之計下思休戚之原㫁以乾剛
而力行之實天下幸甚
臣聞大臣之罪莫大於不忠不忠之罪尤在慢上而凌
下此而可略何以師長百僚何以鎮撫四夷何以副人
主至誠篤任之意臣竊觀章惇獨相陛下久已六年天
下不聞其勲德可稱而惟見其罪不可掩盖威福者人
主之至權也惟辟作福惟辟作威臣無有作福作威特
以八柄詔王而已不敢輒預惇自獨相以來隂傾陛下
威福以快其愛憎之私不知幾日而幾人矣孔子曰惟
名與器不可以假人人主猶不可以名器假人而况假
人主之名器以濟其私乎其罪一也禮不敢齒君之路
馬蹵其芻者有罰見君之几杖則起遭君之乗車則下
入正門則趨尊君之故也又况君之士大夫乎尤冝以
尊君之故待之矣惇則不然不問如何率以鄙惡之語
侮罵摧毁借令士大夫誠有罪焉以其罪聞於朝廢之
可也誅之可也安有陛下所體之群臣而専以辱之為
事惇果有尊君之心獨不念投鼠忌器之喻乎其罪二
也漢以燮異免司空唐以積雨罷左相為其不能燮理
隂陽以充其職比年以來諸路水旱荐臻聖慮不於惇
而責之將誰責而可雖陛下曲賜包容不以此罷免惇
惇曽因此恐懼有避位之請乎陛下方且側躬以應天
而惇直傲然略不引罪其咎三也邉鄙用人尤當謹擇
惇曽不以朝廷休戚為恤惟力引親舊分布要路表裏
相應以為持禄保寵之計其如所引之人欺誕自敗何
若非陛下灼見罔上之姦嚴行竄逐則誤邉鄙事貽朝
廷憂豈不甚乎其罪四也惇不務同心同德陪輔聖政
惟以口舌較勝負於廟堂之上故人不問其忠邪事不
究其利害但同列以為是者惇必以為非同列以為非
者惇必以為是於是是非疑似之際則有私焉存於其
間遂使國是莫克有定而希合趨附之徒乗以射利是
以元祐之朋黨方絶而後來之朋黨又熾矣其罪五也
惇之罪惡誰不知之然自京師至於四方莫不更相戒
曰謹不可出口一出口則禍至矣夫陛下明目達聰所
以求天下之忠言者非不切也天下不知赴陛下求言
之誠而敢言乃畏惇獨相之勢而不敢言則惇何所為
而不可乎其罪六也慢上凌下一至於此不忠孰甚焉
陛下以其六年之間凡所敷陳於前者徐思而詳察之
則臣言騐矣又豈止六罪而已哉傳曰論一相以兼率
之使臣下百吏莫不宿道嚮方而務是人主之職又曰
為人君者正心以正朝廷正朝廷以正百官正百官以
正萬民伏望陛下深念正朝廷之本無先論於一相㫁
自宸衷行之以時上以慰宗廟臨照之威神下以澤海
㝢鬱結之公議
臣近以朝廷之本無先於論一相曽具章惇罪狀奏聞
乞賜省察施行外天下公議又有大不平於惇者謂惇
在元祐初詆斥先帝保甲之法以為非是其言甚力若
以保甲誠不便不可行即惇在先朝固已為執政矣於
政事無不可論者何不為先帝言而罷之乎安忍先帝
陵土未乾遽詆以為非邪其背負恩德可謂甚矣伏自
皇帝陛下躬覧以來凡語及先帝者並行竄逐惟惇久
置不問獨相如初豈朝廷之典刑不可以行於惇乎盖
自編類章疏及看詳訴理文字以來其因語言上及先
帝有傷陛下繼述之孝者陛下亦不得而赦之不知幾
人矣其被先帝知遇者不如惇之深其受先帝委任者
不如惇之重然惇有所見不建言於先帝臨御之時而
乃力詆於元祐紛更之際則其背恩負德尤不可與餘
人一槩定罪伏望聖慈特降指揮令於三省檢惇前項
詆斥先帝法度語言文字進呈出自睿㫁施行以示天
下以釋公議以慰先帝在天之靈
　　啓
　　　賀吕左丞啓
優承天睠榮預國鈞惟綸綍之誕頒罄華夷而胥悦竊
以御嘉美之㑹雖上主之至權建崇高之功亦重臣之
極慮况重光之委照方百度之攸新維清緝熈繼猶判
渙内揆百官之實任賢而使能外綏四海之情去苛而
解嬈紹成規於六聖追至治於三王顧兹克構之隆尤
賴總綱之助時惟耆德克副眷求恭惟某官性萃天純
學優聖域洞未萌於識表包無外於量中以智養恬泯
是非而化道與接為搆隨左右以逢原式偶昌辰夙登
膴仕代言西掖文章還兩漢之風叅畫右樞談笑折四
夷之傲度德宜躋於元輔均勞乃殿於大邦五袴之歌
方喧騰於千里十行之詔忽頒降於九重深軫宸衷荐
馳星使日月纔瞻於咫尺股肱遂託於丁寧傳導一人
懐素雅宜於侍讀整齊萬事戴胄尤稱於為丞人謀俱
同國體増重豈止肅機於左轄盖正位於中臺佇聆顯
䇿之行俯慰蒼生之望終始協濟有如伊尹之君臣功
業相承無媿韋賢之父子某効官淮右獲事台嚴曽無
堂下之一言特荷牖間之獨指側聞明命懽愉實倍於
衆人言念弱材陶冶願成於此日
　　　謝吕運使啓
抱虚承乏曽唐最之蔑聞容衆匿瑕荷禰章之漫及恩
隨幸至感與慚并伏念某牧犢陋資羮藜微族早懼沈
淪於流俗常思髣髴於英躔周王作人丕變辟廱之制
漢關棄傳猥從俊乂之逰欲成器以未能忽文科而誤
中主民書於吳㑹未展寸長董敎法於泮宫繼叨試可
軒然師席固片善之匪冝蕞爾鯫生庶相長之多益况
維揚之鄉校實淮甸之賢關簡編鱗襲而幾無孑遺歳
月駒馳而逝不我與誓以將迎之暇不荒講習之勤羣
經之所以幽深諸史之所以博洽爰逮顓門之學紛如
百子之書悉皆口誦而心惟冀或月將而日就道德性
命造黙黙之忘言治亂興衰究寥寥之已事用居今日
不愧古人雖自處以迪兹顧當官而何補豈如他職號
曰親民各戮力於猶為能有功於州縣以是相凖益見
無堪宜其推轂之弗加重以守株之太拙非禮勿動未
嘗搖尾以乞憐在邦必聞每戒枉尋而直尺忘懐白論
第顧清談奈何迂疎輒當鍳拔不求而得克昭特達之
知曷為其然時乃大公之道伏惟某官天資忠厚人物
優隆果益振於家風動有稱於聖世霜雪旣降堅一節
而不渝金玉其相掩羣材而尤異輒自中都之佐薦膺
外寄之權徹民隠於九重薦可而替否布君仁於一路
解嬈而除苛老姦膽落而潜以自新良士顔開而喜於
託庇茍見其善忘貴賤之是分必論於朝俾滯淹之獲
振越惟墮弱尤溢分涯初無鬷蔑之一言特辱法真之
獨與鄒衍奮而吹律寒谷逢春伯樂過而回眸疲駑増
價某敢不飭前言而永踐致術業以大成見於云為或
發胸中之藴期於異日上酬門下之恩
　　　謝閭丘提刑啓
鮿生無取旣託芘於二天山量有容復抗章於一鶚為
幸如此戴恩何窮伏念某稟性自天力學為己有柴愚
參魯之蔽無回仁賜辨之稱偶得桂於一枝遂聨名於
百吏佐治劇邑未施絲粟之勞董敎泮宫繼述權衡之
選安能發道德之妙而迪後覺姑欲因職事之間而成
乃躬况在維揚實居善地簡䇿咸備不至編蒲而借觀
氣血方强肯甘晝寢而願息幾覃思而骨立每成誦而
齒搖濡毫屬辭雖未貴洛陽之紙窮經讀史殆已成安
定之淫不察者罪其乖當官之宜見知者取其有異時
之待顧兩塗之必出斯衆口之難同自非仰恃於并包
何以俯逃於詰責退循優幸固溢分涯乃若薦揚敢萌
覬望忽大恩之誤及撫小已以何堪此盖伏遇某官性
萃天純學潜道要令問蚤馳於聖世豐功允協於人心
臨千里之邦尤著文翁之善分一路之寄克隆定國之
評方上主之重光宜妙選之在邇凡有為於封部皆願
出於門墻稽揚雄之言孰是不求而得者念孟軻之戒
莫若脩身以俟之豈謂牖間之詳規猥逮溝中之遺㫁
載惟平日嘗荷霽威略公卿待下位之儀盡君子進晩
生之義歳時雖積燥濕不移更首舉於衆員用曲明於厚
意誠見其可不惟獨賜以吹枯先為之容抑亦旁求於
推轂生成一介終始兼全石皷有聲發自蜀材之叩牛
鐸何用獲充晉樂之資某當戒摭華而莫為敢期入室
而深造必形諸外或無媿於真儒不忘其初庶少酬於
盛德
　　　賀黄司業啓
伏審懋膺天睠易總賢關將振斯文稱快有識竊跡前
事灼知撫世之昌衰匪降自天允繫育材之得失運歸
先帝紹本成周遂丕變於辟雍期開明於道德京師首
善遐邇從風雖持論皆根而絶劉氏之異同然屬辭競
靡而幾枚生之骫骳窮經者則罕通信史知古者則或
蔽來今志大才優各號一時之秀名驅利誘誰為百鍊
之剛凡此云為尤資啓迪况繼明之委照方庶務之交
脩欲其行藝以大成是用師儒而慎選恭以某官性儲
天粹學造道心取上第於妙年續微言於近世莫可涯
涘湛如千頃之陂有所設施式偶半千之運擢由劇邑
入賛憲臺許國滅私而正直凌霜危言决謬而貴權斂
衽益厚重瞳之顧就更六學之師賢者昭昭豈獨聰明之
是訓多士濟濟即觀定應之俱全某浙右鯫生聖世賤
吏念文疆之譽而欽聞滋久顧元禮之門而欲登末由
猥分職於泮宫正託身於屬部虚中承教尚乖親炙之
期廣量匿瑕敢覬庇庥之幸
　　　謝何提舉啓
散木曷施宜匠伯之不顧青芝可用荷醫師之無遺服
厚賜以非常撫蕞軀而増媿伏念某材資樸樕問學荒
唐實孔門之細人異周室之多士聨名桂籍偶起桑樞
甕牖之間分職泮宫殆比塵飯塗羮之用曠日彌月極
慮屏心化藿蠋以何能焚膏油以自飭循法而治雖未
踵於前脩逐獸者趨肯或回其素守跡掃公卿之館分
投貧賤之區白雪陽春徒言寡和高山流水固有知音
事豈出於用情恩實深於刻骨此盖伏遇某官望隆清
議節著昌朝追行藏於古人挺忠厚於今日莫知作上
而作下一貫窮通資於事父以事君兩全忠孝即膺妙
選入踐華途迺汲汲以援能罔間間而核實肆是葑菲
之陋亦塵衡石之公劍祕地中遂發函而炫目桐焦爨
下俄合雅以成琴顧惟并容何以報稱戒處其薄誓資
之深一以自持萬無他慕必形諸外茍無慊於吾儒不
忘其初庶少酬於盛德
　　　到任謝蘓尚書啓
師儒之任盍妙簡於真賢蹇淺之人猥荐承於休命朅
來官守仍處部封惟幸㑹之非常但驚慚之倍積伏念
某江郷末系甕牖寒生附鳳攀龍雖妄祈於逺到畫虎
刻鵠幾取笑於無成因緣誤入於泮宫邂逅久留於淮
甸摳衣戸外焉能隨叩而鐘鳴著錄數中誰是有聞而
蠋化顧蔑可書之最宜于警衆之刑不失一同已出大
鈞之造復親六藝豈徒舊物之還况公朝之清明尤敎
官之選擇儻匪簮裳之名士必湏丘壑之逸民爰交薦
於公卿始獲司於庠序静言忝冒祇益感銘此盖伏遇
某官卓犖大儒主張名敎謂化民成俗當謹於本原而
開門受徒實難於模範茍瑕疵之可掩皆陶冶以無遺
乃若至愚蚤䝉盛德不假先容於紹介遂成接武於門
墻運匠石之斤力去已漫之堊發醯雞之覆使窺未覩
之全重叨月旦之評以信朝廷之士致兹考下亦在彀
中右詩左書豈特諸生之是慰知新温故抑欣素志之
將成冀無屋鼠之熏更賴慶雲之恵遙瞻龍坂徒罄葵
心
　　　謝王運使啟(同前/)
茍瑕疵之可掩皆奬拔以兼收是致庸違再叨器使重
念某頃䝉召旨例合試言惟今司衛之上卿適主當時
之文柄辱其顧異獨以名聞安知此日之備員又託行
臺之大芘事非敢望天實先容許靖更評旣子將之同
趣王澄所自諒夷甫之無疑方拘黄綬之間猶阻青天
之覩遙瞻龍坂徒罄葵心
　　　謝宇文運使啓(同前/)
茍瑕疵之可掩皆挽引以無遺乃若至愚嘗辱盛德假
以圖南之便使逃逐北之羞非安定發端孰信太冲之
善惟昌黎見顧遂増僧孺之名是致此時再霑優澤重
念某一違絳帳屢駭流年不聞玉麈之清談殆作醯雞
之在覆豈知承乏竊託公庥昔類汝南旣荷子將之鑒
拔今來許下更煩文舉之保全正爾拘留尚稽親炙仰
止燭光之照不勝蟻慕之情
　　　賀蘓左丞啓
伏審光奉明綸峻躋左轄伏惟慶慰恭以某官熈朝碩
德名敎真儒納今古於胷中掲表儀於天下風波作險
元自任於虚舟霜雪凝威終不移於壯節式繄帝賚入
副民瞻紹堂構以穹窿協股肱而便利久虚一相方注
意於疇咨分處二丞諒難渀於刻漏某夙諧親炙仰辱
題評竊聞播告之音實倍等倫之喜羈縻泮水雖乖賀
慶之誠鈞治普天亦幸歳豐之賜區區此意喋喋奚窮
　　　謝韓資政薦講讀科啓
十科簡拔冝先四國之英一介顓䝉繆辱三人之數揆
之清議秖以愧心竊觀訪落之初欽奉思齊之訓集元
老於巖廊之上沛龎恩於率土之中謂持盈守成雖已
明於操術而設官分職尤當務於擇人用恢薦舉之科
參䆒賢能之實著于甲令㫁自近班旣因習於累年頗
發揮於多士惟時講讀實邁等夷大或供奉於西廂小
亦表儀於東序顧兹顯選繄厥先容儻非德厭於人心
孰稱名聞於帝所某才非絶類學媿逢原卒歳窮經第
守先王之迹嬴糧就傅不升夫子之堂故鉤深難冀於
解頥而決謬詎臻於折角莫悞武成之去取重疑夏五
之是非有意繩愆無從究妙方賈山之涉獵雖曰同歸
視井丹之紛綸終然異趨矧冒師儒之任朅來禮義之
邦適近台躔數更歳律早覘龍門之高躅晩依熊軾之
下風重輕寧逭於權衡沙汰分同於瓦礫豈期海納猥
賜衮褒此盖伏遇某官事君以人好善忘勢以進退百
官之餘力而區别羣類以生成萬物之初心而仁周一
方風聲久動於幅員士類咸希於題品肆是荒唐之賤
獨何幸會之殊仰服至公俯盟丹悃茂對設科之意載
隆稽古之謀温故知新肯徒託於空語舎生取義庶少
見於能行不為名敎之罪人兹乃異時之報德
　　　與交代李教授啓
伏審回車民邑就席儒宫顯疏北闕之恩來助西州之
化恭惟交代某官龍門世系鼎角英姿文參才子之華
學擅名家之富恥如德裕不力戰於寒生雅繼表臣遂
收功於麗賦美玉無施不可莫鎁難與爭鋒未羽翮於
巖廊聊楷模於泮水顧惟樸樕久偃徽猷一旦交承豈
但瞻於眉宇它時善誘將見掩於疵瑕欣抃實多敷陳
罔旣
　　　謝韓資政啓
薦揚僚屬雖云每歳之常施及單微實自至公之賜顧
非其稱重以為慚竊以聖世搜材曲盡網羅之實官師
奉令亦合中外之殊茍持平不紊於權衡則成効自隆
於堂陛以兹報國所謂上臣迨弊起於末流繼風移於
寰宇賢非子况干求奚啻於兩人節異伯魚賄賂更紛
於匹馬目隨時而青白論逐勢以高卑多方巧圖一切
市道遂使邦家之計舉為門戸之謀仕塗安得塵清識
者或至泣下某乾坤棄物冠帶愚夫徒步寒鄉旣匪公
卿之裔抱饑卒歳又無豪右之資勉奮發於簡編迄㝠
茫於器業因仍學校荏苒冬春動輒瑕疵分從擯斥豈
意抗章之目猥充入貢之員靜言思之有自來矣此葢伏
遇某官心凌氷鑑道絶町畦謂天盖高惟慎獨可以無
媿事君盡禮必滅私方能不欺茂對周王之作人莫如
孔子之毋我庶幾薄俗因以回心致令寡與之資不躡
多竒之迹十科核實昔已荷於包荒百里分民今復叨
於委寄始終特達委曲生成敢不堅夙志以終身佩六
經而務道出處語黙不為吴國之小人南北東西知是
韓門之故吏仰酬高義請事斯言
　　　謝蔣提刑啓
職緣歳舉載揚推轂之謀幸與春來猥入充庭之選仁
恩曲被媿汗交并竊以法座據中尤急萬方之士繡衣
環外共裨四目之名爰循按於部封用博求於人物本
以周王之六計參諸莊子之九言日月旣更真偽莫奪
妍媸一判如氷鑑之難欺輕重相形信權衡之弗紊蔚
其所舉厥有可觀助成大厦之勲克副連城之寄顧如
某者自視闕如少長詩書冀超然於流俗支離文行迄
瞠若於名家久横席於泮宫徒素飡於廩粟焉能為有
無所取材仰惟總核之嚴盡在澄清之數敢期一旦抜
自稠人遡天路以飛章俾偕升而改秩此盖伏遇某官
達不離道公爾忘私陋臧文竊位之譏厲楊震辭金之
節雖逺將於使指如宻侍於威顔所以搜材莫非為國
肆是葑菲之質實同桑梓之邦謂古人無心雖父子猶
聞於汲引方天下有道豈郷閭重顧於嫌疑端令市義
而匪人且異謀身而欺世致兹特逹施及單微矧當不
避於瀆尊竊欲求伸於知已願易甄陶之賜就加貧賤
之交孰謂初心不移終掛徐君之劍更使同升于上曲
成公叔之文施益重於丘山力奚勝於朝夕誓堅夙志
力務真儒時有去來順適窮通之序道無今古務崇忠
孝之風沒身不累於品題他日敢言於報稱
　　　謝豐祭酒趙司業啟
分職泮宫初無譽問奏書天陛驟辱褒揚莫知所從重
以為媿國家恢崇學校選置師儒非徒表率乎豪英因
以擴充其器識雖化民成俗未必皆變於古風而以道
事君或可仰裨於聖治就令官長閲以歳年儻灼見於
賢能遂亟聞於名氏故凡品目必協公言豈伊一介之
㣲猥預八人之數遡龍門而願進未陪文舉之步趨託
郵置以輸誠復謝穆之之竿牘矧已緜於三載曽何補
於諸生分合黜幽反䝉薦可此盖伏遇某官道惟善貸
心不遐遺助建明堂亦兼收於扂楔參承大祭豈無待
於菁茅廣推報國之謀施及備員之士敢不勉尊名教
竊慕眞儒并合紙上之陳言本非夙志領略域中之大
道或在他時用襲人間不慚門下
　　　謝翟司啓
備員外邑已逭詆訶獻可中朝更煩收録退惟幸事但
有靦顔伏念某託業儒流脱身民伍才非文木難回斤
斧之心名類勞歌不入簮紳之耳適㑹龍門之峻并容
鼠技之微早與諸生同集楷模之内晩緣召試獨専藻
鑑之私一為泮水之行九换歳星之次銜恩未報有志
空存敢期還位於辟雍重以抗章於旒冕坐令寡偶不
敗幾成此盖伏遇某官人以事君道惟濟物謂世俗方
趨於權勢故急在單家謂賢能必務於招延故兼收曲
士肆是品題之數舊承許與之言非出干求盖由惻隠
已分相如引去莫償異日之城不圖季子來歸自掛初
心之劍旣椎輪而創始又推轂以成終功無慊於為山
擇有殊於棄井敢不視其所以欽乃攸司嘗於黄巻之
中備見昔人之故轍願以白圭之志永為涉世之元龜
庶幾萬一於眞儒少答再三之寵恵
　
　
　
　
　道鄉集巻二十三
欽定四庫全書
　道郷集巻二十四　　　　　宋　鄒浩　撰
　　啓
　　　賀蘓丞相啓
伏審妙簡帝心顯陞宰路白麻誕布黔首交欣竊以漢
盛孝文賈誼未忘於出涕唐推貞觀馬周猶為之興嗟
盖深憂常伏於隠微而致理必思於長久用能有濟以
冒無疆維時眞人紹隆寳構歴鑒百王之躅逺追二帝之
風持盈守成固已嚴於操術防微杜漸方有賴於同寅
故宜命世之賢來相興隆之運恭以某官楷模天宇冠
冕儒宗讀書五車曽不忘於心落筆千牘若借書於手
為今武庫振古元龜世或殊塗爭以景山為通介道惟
一致自全伯始之中庸蚤識拔於聖神久回旋於内外
隼旟龍節清流日冀其來歸鳳閣鸞臺公議共嗟其縈
滯孰測上穹之意曲為授任之謀馳騖聰明多甘井之
先竭安恬義命獨大器之晩成遂由綱轄之聨峻陟鈞
衡之重納君于道繼為宋室之良臣開國以還首作蘓
門之宰相力紹周唐之家法比隆稷契之勲名若稽治
忽之原視聽聲形之表凡于社稷預入經綸將見號寒
啼饑罔一夫之不獲進賢退惡俾四海以無虞隂陽協
序以成和戎狄投戈而納貢不擅一時之譽直圖萬世
之安無媿紫宸永光青史某性非語上學媿知新宿窺
夫子之牆曽動老耼之眄掃門求進雖無魏勃之機心稱
詠得賢猶有王褒之故事悵西州之匏繫遡東閣以天
遙莫諧接武於賔行徒賀揚廷之制下
　　　謝胡右丞啟
江都曠職旣逃警衆之刑長社備員復據横經之席拜
恩優渥撫已驚慚竊惟平治之時亟敦政教之本京師
首善辟雍丕變於興王遐邇承流泮水遂嚴於列辟集一
國之善士闡六藝之㣲言爰逮顓門離合之書與夫歴
世昌衰之蹟皆欲甄明其得失用以博洽其見聞庶器
業之兼隆獲賢能之繼出化民成俗豈徒風動於一方
以道事君或至澤加於四海所期如此設官實難必須
豪傑之材始稱楷模之任某幼不岐嶷長更㝠頑挾䇿
讀書素乏解頥之説䑛筆和墨竟無遺紙之詞竊妄意
於攀龍故服勤於刻鵠夜而計過懼多媿於幽明義以
束身敢自荒於㢘恥頃類塗羮之戯冒登桂籍之榮斂
板堦墀未施勞於劇邑曳裾庠序俄掌敎於名藩化藿
蠋以何能但社鼷之有託坐縻三歳訖無最之可書移
宰一同方待次而為治豈期舊物薦及鯫生捨民社倥
偬之繁從斆學優㳺之樂况今妙簡尤號清明以文行
薦者雖曰甚多中師儒選者盖亦無幾胡為望外輒在
數中此盖伏遇某官卓犖人間表儀天下昔潛一室志
已熟於經綸今處四隣恩遂周於動植曽是衣冠之系
適同桑梓之邦去越猶喜於似人居楚寜忘於用趙以
許允之典選且取於鄉在貽遜之當朝肯遺於舊是致
瓦礫之賤亦䝉陶冶之私某敢不益勵初心務崇名敎
彼我相長茍脱迹於敝人窮通自如冀比肩於善士仰
酬盛德决在異時
　　　謝絳州李大夫啓
比者到吏部伏審知府大夫任淮南運使日曽奏舉某
充職官親民任使某今來遂獲移帶上項處所者收之
人後實出至公黙以名聞尤為高義荷推揚之特達増
慚懼以無窮竊惟近世之薦人殆以私計而成俗願售
者或求而莫獲不求則具賢鮮遇於知音抗章者必顯
以為言不顯則厚意反疑於虚發由之寖久習以相安
其弊因緣而生所為益甚於昔姦諛自獻豈殊清旦之
攫金徴素繼來全類交易而為市旣無以副刺舉之責
又何從觀逺近之臣此士風所以陵夷而識者為之泣
下儻非力圖於救弊孰能拔異於斯時爰有可人以當
殊願如某者萎蕤弱質輪囷棄材附鳳攀龍雖望期於
逺到畫虎刻鵠幾取笑於無成朅來淮海之邦叨據師
儒之席旋由幸㑹遂託庇庥屬帥坐之遽移煩使車之
暫攝每獲隨行而望履未嘗請間以曳裾巻舌衆中分
作不鳴之鴈棲身部下僅若相忘之魚甘枲難獻於鄉
豪苦李宜遺於道側敢期誤聽特賜薦論不必鄒陽之
上書自辱李膺之見賞當年莫測它日乃知夫何衡鑑
之私迥出等倫之右此盖伏遇某官道存兼濟志務曲
成餘潤旁滋足比靈河之千里清隂逺布寧數大木之
百圍况性全於至明更坐照於萬物尋天文而發豐城
之寳劍振車鐸而得崇業之黄鍾雖居扂楔之微亦罔
斧斤之棄是致題品猥及寒㣲張子孺之選郎功陽拒
其請周伯仁之全王氏隂解其危曽無跡之可窺亘方
來而專美小以大喻彼適此同受恩信出於非常求稱
愈難於自致某敢不潜心名敎昻首風塵體圭璧之無
瑕慕松筠之有節克殊小道允底大成移孝為忠或奮
天衢之末舎生狥義免貽書簏之譏不為君子之罪人
兹乃門牆之報德
　　　代錢濟明謝蘓内翰啓
久於遷調固分所宜躋以文階在恩非據省叨塵之過
甚憎愧懼以居多伏念某蕞爾弱材㝠然寡識素乏王
生之譽殆成逢氏之迷幸詩禮之備聞知箕裘之當習
三冬是競嘗繼晷以焚膏五技雖㣲肯直尋而枉尺從
擾擾簿書之内亦拳拳賢哲之思恨異代而莫逢攬遺
編而竊歎况同斯世有如我公尤以瞻言極於勞止初
猶文舉擬登元禮之門旋類庚桑猥預老耼之役侍竹
林之高㑹傾玉麈之清談雖坐井以觀天冀絶潢而至
海更煩刻畫曲賜品題非仲尼之明孰察子長之罪惟
晏嬰之德能援石父之危積年瑕疵一日洗滌乃自刪
脩之職獲霑遷陟之榮正懐無補以干誅遽爾非常而
拜命此盖伏遇某官荷天大任為民先知學富惠施之
五車才邁正平之一鶚言惟救弊妙藥石之所攻志在
尊君挺松筠之不變緣邅迴於時命頃流落於江湖太
白溪邉邀月同醉屈原澤畔散髪行吟曽無憔悴之容
自適盈虛之數屬宣室之欲見賈誼而蒼生之望起謝
安遂即賜環委以持槖俄膺内相之選實為真宰之儲
方且汲汲求才勤勤接士謂來絶足宜朽骨以先收思
得武夫雖怒蛙而猶式是致無用亦皆有成異時嚴君
最辱推揚之助今兹賤息又䝉生育之私榮萃一門恩
深九地謹當體席側常聞之敎敦儒生所急之方造次
於斯窮通自若庶家聲之不墜酬德施之難忘
　　　代錢濟明謝敕局詳定啓
涓埃奚補宜難逭於黜幽雨露博施遽獲從於改秩自
知明甚外顧赧然伏念某賦性迂愚降材樸樕是謂中
人以下豈如上智不移授以一經夙被過庭之訓動以
五事灼知持已之方竊蟻慕於聖賢恥雷同於世俗區
區道學勉勉競辰䕃先子之餘恩誤明時之見録紛紜
百里薦更賛佐之勞荏苒十年竟乏猷為之効屬缺員
於刪定辱諸公之薦揚越由冗散之中參預討論之末
朝夕所事皆生平師仰之人道義是聞實不肖成就之
日有如此幸它何足云敢冀彌年更霑優澤脱折腰之
選調易寄禄之新階茍無所因焉能自致此盖伏遇某
官受天閒氣為時真儒學窮道德之原識判神明之隠
文章落筆揖游夏以争馳事業當官體䕫龍而有作早
結凝旒之睠久為綿宇所傾佇見匪朝入調元化方且
屈體下士誠意搜才在銖稱寸度之可施皆山納海涵
而不拒致兹孱弱亦獲遷陞載惟異時嘗干嚴憲深察
其不辜之實力置於無過之鄉昔比叔山徒知存於尊
足今如石父重䝉解於左驂得以自完因而有立銜恩
至此求稱謂何敢不金石此心氷霜所履老當益壯肯
甘四五十而無聞善茍可為雖以千萬人而吾徃果不得
罪於名教是為報德於生成
　　　代錢濟明謝執政啓
犬馬雖㣲豈有裨於分職乾坤洪造遽獲改於新階拜
命優隆撫躬悚愧伏念某材非經濟性實顓䝉徒立志
之素剛恥見賢而不逮虛心承教况漸漬於義方斂板
効官肯湮淪於世習庶幾自奮不愧前聞驅馳十載之
餘泯滅一毫之補因時核實已逃廢黜之嚴擇士脩書
旋預討論之末自知明甚人言謂何敢期幸㑹之殊更
沐遷陞之寵引駑材而取道豈無鞭䇿之私揉聚塊以
成形實自甄陶之力此盖伏遇某官受天所賦配時而
生納無外於量中洞未萌於識表致君澤物不徒發於
空言偉績閎休期逺追於治古自結重瞳之眷久為萬
國所傾果以殊勲入調元化都俞堂陛之上經綸霄壌
之間伊尹起莘矜一夫之不獲周公在位致四海以無
虞是以至愚亦䝉博施力洗疵瑕之迹曲崇長養之方
恩極高深言難擬議敢不覃思名教允蹈儒規言行兼
脩無歉士人之出處初終自是或逃君子之譏評非以
沽名是為圖報
　　　代孫揚休謝改官啓
銖稱寸度偶應格於銓曹山納海涵遂脱身於選調仰
承寵渥俯極驚慚伏念某齷齪鯫生凋零冷族志本期
於附驥學反類於屠龍運適半千輒意彈冠之幸年踰
三十始叨擢桂之榮誓戮力以當官肯辭難而曠職求
逭吹竽之濫且為累土之資造事而窮乃踵北宫之不
遇在邦必達空懐先聖之格言﨑嶇二紀之中汩没一
同之佐豈無蘓君之田二頃亦有揚子之宅一區松菊
未衰冝賦陶潛之去蓴鱸在念盍成張翰之歸侣猿鶴
以忘形娱琴書以卒歳其如夙願欲以奉親至行曽參
猶得禄而喜甚真言毛義尚捧檄以欣然忘校進於亨
衢甘強顔於卑位久霑天澤以安素髪之情冒陟文階
敢冀清時之選况今總核比舊周詳外嚴刺舉之權中
謹原省之制造庭而見通歳纔滿於百員寄食以須屈
指動縻於半載茍纎疵之可擿信無䇿以能逃夫何困
蹇之餘獲預遷陞之數捫心自揣肯首知因此盖伏遇
某官才負縱横識周隠顯力造聖人之道優為君子之
儒功業致身已章章於天下吐握待士更汲汲於人間
顧子羔之素愚乏孟嘉之小異亦䝉矜閔曲賜薦論使
其奮發於仕途是以叨塵於今日載恩殊厚圖報奈何
某敢不戒於二三惟常德之是蹈半於九十思末路之
尤艱庶收晩盖之功以答先容之賜
　　　謝徐仲車先生啓
㝠頑後進畏慕高風實有歳時願執老耼之役出於天
幸獲登孔子之門豈意謙光重貽誨翰感慚交至剖列
奚窮
　　　回賀徐右正言啓
叨進宸俞冒躋諌列重惟僥倖倍積兢惶伏念某孤苦
餘生衰頺夙志分絶官榮之望勉為親養之求敢期誤
恩擢以不次奉宣室之問本非賈誼之才起徒步之間
幾有馬周之遇靖言所自豈不知歸此盖伏遇某官仁
以存心善惟舉類力借吹嘘之助曲成任使之階是致
七人躐收一介蟠木為萬乗之器旣已荷於先容駑馬
窮千里之塗敢自忘於十駕方圖貢問遽辱貽牋永惟
謙德之隆尤極懦𠂻之感其為悃素曷旣敷宣
　　　袁州與監司啓
脱身嶺表就職江西竊惟罪戾之餘適處庇庥之下事
踰素願感極懦𠂻伏念某昨以狂愚昧于諫諍冒雷霆
之不測宜鈇鉞之難逃尚荷深慈特從輕比旣曲全其
首領姑投竄於炎荒然在新州最為惡地颶凌空而飛
瓦瘴暝晝以成烟水接陽春不終朝而變五色候殊嶺
北幾一日而更四時雖是居人亦多沈疾而况負罪至
此杜門莫交顧形影以自憐念庭闈之逺隔前瞻二相
委魂氣以何歸退省餘生能歳時之幾許豈謂乾坤之
澤普霑動植之㣲忽自羈流亟䝉甄復不但羸軀之可
保更諧仁政之依歸此盖伏遇某官志務曲成功存善
貸協賛惟新之化沛宣莫大之恩歡聲載溢於提封和
氣倐移於隣路致兹僥倖迥出比倫託廣厦以居身旣
安其所法乗田而脩職敢怠于勤庶循責實之規用對
滌瑕之賜
　　　與提舉啓
脱身嶺表還職省中越從罪戾之餘薦沐聖人之造靖
言僥倖厥有夤緣此盖伏遇某官仁以存心善惟舉類
曲借先容之力助成晩盖之功是致㝠頑亟叨召擢微
生抱疾旣逃瘴癘之虞慈母垂年復遂晨昬之養未知
報稱方切憂惶敢圖謙德之隆特有誨函之賜其為感
媿曷旣敷宣
　　　謝中書舎人啓
秉筆螭坳未知報稱演綸鳳閣亟比超踰旣成命之莫
回跼微躬而増靦竊以隆社稷之福者莫先乎求士為
邦家之光者尤在乎得賢矧居侍從之官仍處深嚴之
地預聞機要參掌命書茍非四海之豪英曷副一時之
公議詢謀至慎今昔攸同如某者才慊中流學慚上達
徒以遭逢之異嘗叨供奉之班螻蟻何知尚有君臣之
義駑駘雖鈍豈無芻粟之私勉自罄於愚忠竟莫裨於
至治分甘遐外望絶生全屬聖仁之勃興脱瘴氛而收
用未逾一歳忽已五遷敢期清切之除更冒褒揚之寵
靖言僥倖厥有夤緣此盖伏遇某官公天下以為心妙
環中而應物曲盡上臣之道用紓側席之勤衆正之路
旣開太平之基自立致兹凡陋躐厠高蕐某敢不思所
以然務其大者初心固在雖沒齒而不移來効可圖誓
捐軀而必徃庶無愧怍少答生成
　　　回賀中書舎人啓
叨奉制恩躐躋詞掖亟冒非常之數深虞不稱之譏盖
鼓萬國以從風必資乎温誥押六司而佐治尤賴乎嘉
謀方聖明御極之時乃賢否貢情之日豈伊固陋誤玷
遷陞靖言僥倖之殊厥有夤緣之自此盖伏遇某官仁
以存心善惟舉類夙致推揚之力助成遭遇之因曽脩
問之未遑辱貽書之先及永惟謙厚益用感銘
　　　與李君行學士啓
伏審光奉宸恩榮趨䇿府一時多士四面承風伏惟欣
慰㳟以某官舉自逸民仕惟行義文章盖其餘事器識
端如古人富貴何心未厭西山之餓蒿萊斂迹肯為魏闕
之游偉上聖之儲休集真賢而待用遂由疎外亟被褒
陞行觀夙志之昭明不但陳編之是正屬拘謁制阻詣
賔階豈期謙德之隆曲有誨函之賜其為感媿莫盡形
容
　　　與李仲益學士啓
伏審睠出宸心榮躋䇿府伏惟欣慰恭以某官天才秀
逸人望優隆納萬古於胸中動三辰於筆下右文在旦
方延海㝢之英妙語留聰遂入瀛洲之選惟時士類悉
偃風聲佇觀臺閣之翺翔不但簡編之是正未遑脩問
遽沐貽箋重惟樸樕之㣲過辱謙勤之賜其為媿荷曷
旣敷陳
　　　杭州與監司啓
比緣親意力請鄉邦旣叨屏翰之行仍獲庇庥之託伏
以某官久隆朝望夙簡宸𠂻宣風聊總於百城協氣倐
形於二浙絲綸新命宜入侍於威嚴吴越舊封定難淹
於晷刻顧惟昧陋竊仰聲猷幸召節之稍稽庶敎言之
可奉炎熇欲盡晤對匪遙上副眷懐更期珍攝瞻依之
至敷敘奚殫
　　　回荆南吕學士啓
伏審榮躋祕閣暫帥雄藩成命肆傳輿情胥悦伏惟慶
慰恭以某官才隨道顯仕與時昌名聲蚤播於朝端眷
注久隆於上意方繼述守成之際乃豪英並集之辰妙
簡真賢亟登儒館豈但校讐之職實為輔相之儲故宜
踐履之優克副招延之盛虎符龍節詎能逺滯於蕃宣
鳳閣鸞臺將見入承於委寄顧惟昧陋竊仰輝光敢圖
謙德之勤特有誨函之賜其為感愧曷旣敷陳
　　　元日賀知郡丁大夫啓
夏正肇序堯厯更端惟時望人翕受多福某官心符天
道政藹民謠小徃大來式届三陽之運承流宣化難淹
千里之居佇膺召節之嚴光賛垂衣之治顧兹屏迹莫
預造門徒有深誠不勝善頌
　　　元日賀通判張朝散啓
天吏更端人正肇序惟時君子倍集休祥某官名闕高
才清朝令望三陽是履運方屬於大來千里攸居任難
掩於半刺佇膺迅召光對殊恩顧屏迹以思愆阻造門
而稱壽其為頌詠第切悃悰
　　　回同年吴推官啓
萬里言歸將快披雲之望一函敦好忽聆擲地之音情
以義高文隨禮縟恭以某官貫四時而特操更百鍊以
全剛拔乎流俗之中越在古人之上肆憐皮骨偶逃魑
魅之羣不逺山川前許兼葭之倚永惟隆眷但極感悰
　　　回吳節推啓
伏審光膺睿選峻陟殊科聲馳四方榮動多士伏惟欣
慰恭以某官志隨道逺文與行優方洛陽最少之年藹
江夏無雙之譽旋當大比躐俊造以超升獨是高才由
聖明而鍳拔不但東南之鮮儷實為今昔之希逢將即
奮於天衢豈更居於蓮幕顧兹屏迹方企仰於高風敢
謂崇謙乃過形於盛禮尚緣廢黜未獲至前感佩良深
敷陳罔旣
　　　回胡君和啓
伏審恩光賜第塵表飛聲伏惟慶慰恭以君和先輩志
在承家學惟信道爰屬興龍之運克諧附鳳之謀慷慨
千言已副教忠之望經綸四國佇收移孝之勲顧雖待
盡之餘亦切聞風之慰未遑脩問遽辱貽牋感佩良深
敷宣罔旣
　　　回李當時啓
伏審凝旒賜第綿宇飛聲伏惟慶慰恭以當時先輩友
兄秀出東南洞該今古運屬休明之㑹志諧康濟之謀
榮動鄉關已副三遷之望道行宗社佇收四輔之勲顧
雖哀疚之中亦倍等倫之慰方圖貢問遽辱貽牋感媿
良深敷宣罔旣
　　　回霍敏夫啓
伏審賜第優隆飛聲閎逺伏惟慶慰恭以敏夫先輩心
潛聖域業茂賢關端逢側席之朝克遂起家之志南陔
奉養已踰衣綵之歡北面成功行副凝旒之望顧銜哀
而待盡曽馳問之未遑豈意勞謙曲貽華翰感慚兼抱
敷敘奚殫
　　　謝改官啓
治遇日升方嚴於核實恩承天施輒冐於遷官還視闕
然倍増惕若伏念某江湖冷族冠劍鯫生夙塵俊造之
科旋辱師儒之選十年外部專泮水以横經彌歳中都
分膠庠而授業空有慚於名敎初無補於人材冝觸明
刑以懲尸禄昨者乃緣異意聿起煩言致御史之交攻
動朝廷而聳聽許還舊物方仰戴於深仁禍作私門忽
上延於所怙比終喪祭偶尚生存顧親養之弗充敢里
居而自必勉扶羸憊祇赴銓衡矧逢休運之隆丕復元
豐之制階分旣除於左右次待仍革於期年茍逃指摘
之嚴極遂陞選之望豈伊品下亦在數中此盖伏遇某
官道協聖神勲昭夷夏(又云道濟明/昌功存康濟)謂太平之急務莫
若登賢付萬有於公心必先舉類用篤一人之慶永流
四國之光曽是吹嘘誤(一云/黙)嘗假借遂致汪洋之澤槩
霑蹇淺之微敢不務對生成力圖報効招不來而麾不
去或無歉於清時用則行而舍則藏庶有幾於吾道
　　　與交代榮敎授啓
棲身地角久引領於真賢横席泮宫輒重規於成範幸
由天假事協人謀爰聞命以愜心每廢書而拊髀恭以
某官學臻一貫才敏千能方洛陽之少年已江夏之馳
譽詞塲決勝力摧勍敵之鋒士論推高咸有嬴糧之計
屬神聖之統御敦教化之本原果以清脩荐膺簡照儀
形絳帳坐還洙泗之風是正蓬山行接鵷鸞之序某偶
脱斗筲之役復叨學校之遊况潁川竒士之素多更君
子長育之滋久尤難踵繼重愧膚聞逐獸者趨仰視指
蹤之賜隨繩而斲庶逃傷手之羞隆冬沍寒邪氣乗隙
尚稽㑹面倍望攝生
　　　回孫司法啓
光逢聖運榮陟賢科伏惟慶慰恭以某官志篤三餘學
該六藝優入師儒之鑒夙馳文行之聲萬國獻書爰處
英才之右九重賜第旋膺上舎之恩將迅發於昌時以丕
揚於逺業顧兹屏迹方欣吾道之顯行豈謂謙隆勿講
前脩之厚禮尚緣久疾未獲造門悚荷良深敷陳罔旣
　　　回孫主簿啓
光膺睿選優陟賢科凡預聞風所同稱快恭以某官名
高三舎志偶千齡丕昭黄巻之中踆躡青雲之路藏器
而動豈惟鄉里之榮觀得人者昌兹乃朝廷之盛事方
勤詠德遽辱貽牋感佩良深敷陳罔既
　　　回張秀才啓
伏承携書見過執禮甚勤退居閒廢之餘重沐謙冲之
意清河解元志隨道逺文與行優方恢隆校學之時尤
藹鬱州鄉之譽果應妙選亟觀上國之光行被殊恩大
顯高門之慶屬兹久疾莫獲造前悚佩良深敷陳罔旣
　
　
　
　道鄉集巻二十四
欽定四庫全書
　道鄉集巻二十五　　　　　宋　鄒浩　撰
　　記
　　　歸愚菴記
河南王琳彦珩為泰州判官之眀年即其治舎之左桃
竹交植之地規以為菴而燕居焉贑川先生陽孝本行
先名之曰歸愚彦珩屬余為記余聞愚不及情者也其
於聞見一切懵如也體道之君子幽深博大極所造矣
損之又損以㝠於忘情之域師曠離朱不能期以聰明
鄧析惠施不能期以辯説自外觀之其與愚者果且有
辯乎哉莊子曰惑故愚愚故道老子自謂頑且鄙孔子
自謂無知則其人也雖以顔子之賢終日不違於聴言
之際猶止如之而已世之紛紛其能至於是乎其不能
至於是我知之矣名所好也困而求達非極其髙不止
也則必相軋於朝利所好也窘而求裕非極其厚不止
也則必相騖於市弊弊焉惟恐用智之不巧也方且欺
愚以自售驚愚以自異環視而笑愚者之不善為謀也
肯自歸於愚乎嗚呼是安知愚公之不為大智而智叟
之不為真愚乎行先罷進士舉既二十年傾笥購書巻
以萬計所至輒掩闗窮晝夜自娱有其祖華陽子之風
庶㡬歸於愚矣今以是名菴則又欲與彦珩同之也彦
珩相家子乃能於世泊然强學博聞動襲規矩而寒士
或莫之逮信可與同所歸者窮亦愚也通亦愚也所愚
非窮通則無媿乎名菴之意也彼栁子厚不得志於時
爾而流離窮僻憤然以愚命溪詎可同日語哉余竊有
志於此久矣願因二友而勉之它年伊洛之南贑川之
上晉陵之東望有愚者出焉非吾三人而誰
　　　雙寂菴記
無所徃而不寂者道也毘陵張公知道者也方帝以堯
舜之聖天覆夷夏日照隠微士茍有以自見無不在顯
㧞之數者維公器識久已動人又嘗獲於上以奉使指
而守要地乃獨就選天官監軍義陽人皆意其不能随
所寓而安也公既受印則躬率羣吏脩飭庶務宣道乾
坤之澤浹洽乎一方而民亦安公以自幸相勸為義不
至庭下黄堂蕭然如釋老居於是結茅為菴曰雙寂焉
環植皆名草木幽香羙䕃凌亂後前每退食燕居輒終
日超超乎若不知世之有人者客或以其意問公曰予
聞心迹俱泯謂之雙寂公以是名菴寂既有所在矣出
而與物接心縁迹變迹以心移且得為寂也邪公揖而
告曰此邦山水之邦也子嘗憑髙矚逺觀其所謂山水
者乎山聳然其止也無時而不静者也然而芻蕘者徃
焉雉兎者徃焉而卒不見其匱則所謂静果静也非邪
水沛然其逝也無時而不動者也然而注焉而不滿酌
焉而不竭而卒不失其平則所謂動果動也非邪人亦
山水耳其逆旅於氣形中獨能不與萬物接乎必以目
不睹色而後為寂則瞽者寂矣必以耳不聞聲而後為
寂則聾者寂矣必以口不發言而後為寂則瘖者寂矣
必以鼻不納臭而後為寂則齆者寂矣必以四體不運
而後為寂則折肱蹇足者寂矣且子謂何為菴將指吾
結茅而成者謂之菴乎是又惑之甚也何則萬物皆備
於我無適而非菴也無適而非菴則動與静簡而不得
况心迹之判乎易曰無思也無為也寂然不動感而遂
通天下之故知此而後知吾之所以强名之者矣語未
卒客擁杖而起嚗然放杖而笑曰予夢久矣今而後蘧
然覺也異日公以書来且命次第其説而為之記嘻若
某者夢之中又占其夢焉者也
　　　難聘觀音畫像記
晉陵鄒某為襄州教授之眀年當紹聖元年以其重陽
之前夕夢造大刹有殿巋然其佛像如世所奉白衣菩
薩相為榜揭以金字曰難聘觀音之殿某不曉難聘意
詰左右或曰此像石像也久悶地中既得之詔輦致于
京師然積千萬人竟不動遂即其處為殿覆焉而賜號
難聘云某方稽首瞻仰忽顧某而笑且起至東廡而問
曰湯因何熱水因何冷某對曰湯熱水冷則不論且道
熱湯裏螃蠏冷水裏蝦䗫作麽生欣然拊某背曰如是
如是良久還座某復再拜将退曰繼今願見何從而可
曰但向西北作禮自有感應嗚呼此豈偶然也哉於是
强為之容以為不朽之傳焉
　　　義齋記
元祐四年春夏旱至五月甲申大雨窮晨夕不止凡三
日距府北多廣陂實受西北羣山之水水既驟集不得
洩於是南注府城邏卒馳告方欲土長葛門而水敗門
入矣惟是南北斗起若長堤約水而西又薄子城勢益
怒不可遏遂决鄢陵門以出故廬室之在東北隅者率
以漂敗其水所不到則雨為之害焉民之壓溺水死者
甚衆老人謂建邦以來未之有也時資政殿學士曽公
知府事具以聞且請發倉廩以拯細民給度牒以完官
舎從之僕初教授頖宫於是得錢一十五萬完所居之
舎因改治其㕔東小室以館賔友命之曰義齋後二年
客或致詰曰子欺予哉予觀古義士大則輕一死於鴻
毛小則等千金於糞土徑脱人於艱危中功成唾去閴
無留轍其氣節凛凛與秋霜争嚴子果出於此乎眇然
儒生君親是狥固難一死庖無盛烟面有飢色安得千
金徒以數椽館賔友耳遂以為義子欺予哉僕曰是非
僕心也僕家有書千巻有琴一張日以二物羅列左右
鄉閭親舊或不陋其為人自逺而至其居是齋也取六
經讀之則聖賢之㫖明取諸史讀之則治亂之跡明取
百家衆氏之書讀之則邪正是非之趣明間而倦焉横
琴奏雅以導其湮鬱不平之氣以此卒嵗而成其材異
時簡拔以見於世自其效一官至於均四海随其巨細
蔚有事業不媿所學與天下後世茍不得志則巻而懐
之立言著書以越塵表亦無秋毫怨尤意此其為義孰
與客談者多客撟舌久之已而歎曰㝠㝠兮徃昔壤壤
兮來今信耳目以自私兮實不知予心客退次第其語
且追載水害之本末為之記云六月十二晉陵鄒某記
　　　潁學題名記
熈寧初神宗皇帝既以經術廸天下士遂命學校之在
大邦者皆設官教授且自京東西河南比陜西五路始
潁昌實京西一都㑹於是設官又先於五路初委國子
監推擇以聞又召其所當試者試於禮部又詔侍從而
上各舉其所知又朝廷自拔用其可者二十年間無慮
四變諸州或以此闕員不補獨潁昌未嘗無人僕秩滿
且去客見屬曰榱楹一新簡䇿並集學者進徳肅如也
頖宫制度備矣子繼其後盍追載前人之名氏使久而
不忘乎自唐之殿最不行而教授於羣吏中號為無責
刺史莫之問監司莫之顧不幸官非其實則偷嵗月如
傳舎視生徒如路人甚者忘其布衣之時而已所不欲
一以施焉士亦失其所習以其靖恭篤實之姿蕩為輕
薄子者有矣凡厥父兄至以學校為不可遊處噫是果
無責也非邪異日必有按子之所載以指而議者曰某
人如此可以為法曰某人如此可以為戒日月逝矣其
得失是非炳炳耳目中猶足以動來者之心其為之母
忽僕竦然對曰若僕者所謂可以為戒者也然不敢巧
自盖蔵以墜前人之美有來者焉儻因僕言以反諸其
身務稱國家所以作人之意則學者受賜多矣尚庶㡬
以此自贖於清議云元祐七年七月初一日晉陵鄒某
記
　　　襄州遷學記
學舊在城外慶厯四年詔天下皆立學明年春遂移建
于城中至是盖五十年矣襄陽自古為鎮重山擁其西
南長江繚其東北物象蕭爽冠絶荆楚鍾其氣以生者
世有特立不羣之士後生取法如仰星斗宜其教化之
宫有以對仁聖長育之意而乃湫溢卑濕不與州稱因
循不問識者歎焉今直祕閣知荆南府吕公嘉問守襄
之眀年紹聖元年也思所以改作者㑹提刑遷治於鄧
委舊宇久弗居議請以為學時左朝奉大夫胡公宗炎
方提㸃刑獄事欣然曰此吾志也遂相繼以聞詔從之
於是委兵馬司押東頭供奉官徐平董其役又委知襄
陽縣右通直郎田衍總其事因以基址革以制度自四
月之乙丑至七月之乙未凡一百十有四日而百九十
有八楹燁然一新矣繇重門而入殿據其前講堂次其
後議道堂又次其後直堂為閣以蔵書籍分廡為齋以
舎多士祭器錢榖悉皆有庫庖厨浴室莫不得宜又即
其西所謂鳳山堂者廣之以為教官之居即其東所謂
射圃者規之以為燕息之地其恢宏偉麗雖東南之學
最盛者不能過也竊惟國家稽古右文累聖相授至神
宗皇帝時備矣故施於學者本以經術輔以三舎率用
黨庠遂叙書攷賢能之制今天子灼見本原遹追前列
洋洋乎道徳之澤與乾坤並流未艾也二公早被識擢
久踐臺省深知上心之所存故能相與奉承曾不勞費
而學已成矣昔文翁以郡守變全蜀之風常衮以部使
者成七閩之俗凛然功名皆自學始安知後之視今不
猶今之視昔乎雖士之自處不以陋巷改其樂當如顔
淵不以環堵謂之病當如原憲然公不以其自處者處
焉既使安其居如此則士烏乎待哉自其不可得而貴
賤者以持養之以盡夫修身之道以達乎閨門鄉黨之
間繇此輔世必有如隆中之勲業者出焉繇此就閒必
有如鹿門之節義者出焉盖可以指日俟也然則士之
所以報公與公之所以報國於是乎無愧
　　　拱北軒記
拱北軒者所居對堂之小軒也昭人屋向皆東南獨此
居面北軒又正在北方先聖言北辰居其所而衆星拱
之故取以名焉因竊自念君者北辰也居者也羣臣者
衆星也拱之者也今在内為輔弼為侍從為六曹寺監
之屬拱北可也在外為監司為守令為諸路郡邑之屬
拱北可也而某則名除於仕版身廢於炎荒既以隕墜
而為石矣尚奚麗天者之擬邪又竊自念所除者名耳
拱北之心未嘗除也所廢者身耳拱北之心未嘗廢也
夫未嘗除而自除之未嘗廢而自廢之非某所忍為也
某於是軒朝夕焚香稽首再拜上祝皇帝夀千萬嵗長
與天同久與地並拱於内者輔弼盡輔弼之道侍從盡
侍從之宜六曹寺監之屬盡所以為六曹侍監之事拱
而為外者監司盡監司之分守令盡守令之才諸路郡
邑之屬盡所以為諸路郡邑之務上下相承如源流之
一水先後相應如首尾之一形自京師而眺矚之雖逺
在蠻夷戎狄之外猶且四序平萬物遂重譯效貢拱我
聖人而况九州之内乎和氣浮於上則景星見卿雲飛
和氣動於下則朱草生醴泉湧凡是祥瑞之物莫不紛
綸畢至祖宗之功徳由此而彌光朝社之安樂由此而
彌固前古以來未有太平若此其盛焉者某之所以拱
北在是而已且既已為石矣亦為有觸之而起者始自
膚寸遄充太虚於是滂沱未必無助然則區區素定之
心又安敢自棄而莫之篤歟又竊系以詞曰七曜兮可
西五嶽兮可移我心湛兮如初時我不見夫窮達得喪
之殊途兮惟拱北之知噫髙髙無私兮日監在兹
　　　翺風亭記
昭州荒僻纔數百家無餘屋可以寓人余之來也偶得
進士王氏拾青閣居焉前俯樂川後倚寳山脩竹髙松
環作清奥非初望所及王氏馴馴類有識者特為規山
腰松竹最深處築亭以避暑余題其榜曰翺風亭客未
喻請所以名意余曰此漢王褒語褒對詔有所謂恩從
祥風翺者聖王時如是是之取耳曰引古眀今厥意安
在曰余罪多矣不可以一二數余罪大矣不可以赦宥
除前年竄新州去年放永州今又廢棄於此委親弗得
養委家弗得顧舉世言忠孝者莫不以余戒也今天子
孝弟尊奉先烈拔一時之英豪而亟用之以昭好惡以
正是非以嚴綱紀以沛膏澤如天地焉無不覆載如日
月焉無不照燭問之萬民萬民有不樂其業者乎問之
萬物萬物有不遂其生者乎問之蠻夷戎狄蠻夷戎狄
有不安其所而不願為臣妾者乎至和薰蒸鼓為祥風
恩實從之以逰以翺昭雖逺邦固已動化於其中矣余
既獲全餘生又居此土登此亭導迎此風以延致蕭爽
以祛逐炎歊瘴氛不能侵邪氣不能襲一旦仁聖哀憫
刋名丹書還身故里老老幼幼怡怡愉愉歌詠時雍為
太平幸民則是上恩之翺未有如此其遭逢者此余所
以名亭而見意也客欣然離席曰敢不傾耳而聴拭目
而視指日而造門為先生賀客退書為記
　　　柬理堂記
廣濟復軍之三年濟陽曹君巨源實始簽書判官事居
數月上承下撫政克有聞於是即其㕔事之右荒蕪廢
圃之中擇地而搆堂焉以為燕休之所余為以柬理名
之取荀卿所謂君子安燕而血氣不惰之說也夫理之
難辨譬猶金蔵於沙玉蔵於石驊騮騕䮍蔵於駑蹇之
羣君子之柬之也必將恣窺編籍參考古今而盡其思
索朋友之益然後視之而眀執之而固養之而成用之
而裕自修身而推之以至於治天下何徃而不利則非
於其安燕無事之時而可乎孟子曰國家閒暇及是時
眀其政刑盖非獨國家為然也故阿衡之大業實定於
有莘之野尚父之殊勲實定於東海之濵如其受幣登
車廼始汲汲焉思所以相湯文王之䇿則雖其身且不
暇保况欲隆方造之商周邪後世之士不用則已一旦
擢之朝廷之上曽未暖席而阿君罔民之迹持禄保寵
之計已陷於識者之議而終其子孫無以自贖嗚呼皆
其素所自負者不重素所自期者不逺而不知柬理之
宜在蚤也巨源帝鄉正族也耳目心意薫蒸於富貴之
盛其日久矣而修尚勤約反類羮藜被褐之士信其安
燕而能不惰也其退而居於是堂庶㡬有取於余之言
乎
　　　審思堂記
人之所思當於人心者也人之所斁違於人心者也揚
子雲語其所以然之故詳且悉矣盖欲從政者審焉僕
常拾其遺意而伸之曰無意於思而人思之者上也務
實者也有意於思而人思之者次也務名者也不知出
此者斯為下矣大用之而均四海小用之而宰一同從
古以來孰能逃乎此哉今夫世之士幼而力學必欲講
求思斁之理壯而筮仕必欲作止思斁之事其居官如
家視民如子惕惕焉惟懼有不獲其所雖其名實之心
異塗而人之思之至比父母或為立祠或為配社甚者
奉烝嘗過其子孫宜矣奈何不知出此者莫之能審耶
承望風㫖梯媒進身則姦者莫之能審也開略利病數
日期去則怠者莫之能審也因縁為市規以自潤則貪
者莫之能審也深文刺骨禍及善良則暴者莫之能審
也一切不明取辨胥吏則愚者莫之能審也嗚呼聖主
宵衣旰食與六七大臣以道御今造立法度其所以審
天下之思斁者熟矣自朝廷四達而後至縣為之令者
乃不從而致審以潤澤而行之則斯民也何由被堯舜
之澤乎以是觀之如定陶主王彦祖者亦鮮儷矣其為
人剛方尚氣節不以權貴輙少貶故不知者多憚之初
不戒意曰顧禮義何如爾殆古强項令也到邑㑹復軍
凡興廢之在境内者雖非其職毅然身之於學校尤有
力能副邦君至誠待士之意其他率與是稱非其知所
審而能若是乎越二年始即其㕔事之左基構為堂以
便燕處僕固以審思命之并以其說告焉彦祖儻信僕
言之不繆則人之思之何獨蕞爾之邑云彦祖名紹大
名元城人樞宻直學士諱沿之孫天章閣待制諱鼎之
猶子將監主簿諱震之子詩不云乎惟其有之是以似
之
　　　兊齋記
潁州多士至今有古風余之寄食於此也三年矣所與
接者殆數百人其文而不浮質而不俚繩繩防範之内
惟懼忝厥前修則崔氏之季孟也余皆得而友之其季
遐紹一日過予言曰比奉親命即㕔之西而築室焉納
簡策於其間日侍諸兄與朋友居以對吾親所以亭肓
之意子其為我名之余歛衽而告曰内焉兄弟怡怡自
誠而說者也外焉朋友講習自明而說者也萬物莫不
有所說自是旁薄以為一則胷次之妙有不可得而形
容者用以事親說其親者也說其親孝也怡怡悌也講
習忠信也昔之君子病其難全一舉而得之慎斯術也
以徃其無媿乎名教矣它年顯仕移所以事其親者事
其君移所以與兄弟朋友同焉者與民同之天地雖大
將無徃而不說易不云乎兊說也盖西方之卦也嘗試
以兊名之可乎且掲之前楹旦暮出入常在目力中以
聳動心術其與銘座右也孰愈遐紹欣然曰唯唯
　　　頥齋記
潁川胥述之既以頥名其齋屬其友晉陵鄒某為之記
某曰頥者養也自天地至于萬物自聖賢至于百姓不
養則不成惟其養正然後足以盡頥之義子之以為此
名也將形容所得以信諸人乎抑待是以自警而勉其
未至乎茍待是以自警而勉其未至則將曷從且子蓄
書數千巻自黄帝以來凡表見于人間者無所不載必
欲飽觀厭取納之靈臺如經庫書簏而後無慊邪述之
曰世之記誦者之所務也非吾所謂也曰必欲操管進
牘妙參洪造使古作者逡廵而避路邪曰世之文章者
之所務也非吾所養也曰必欲晨香一炷夜燈一枝槃
礴乎几席之上以縉紳為塗炭以流俗為宼讐非柴枯
炭冷則莫之止邪曰世之矯激以為亢者之所務非吾
所養也曰然則何如曰吾養氣如養馬養情如養虎養
心如養雞養徳如養木彼不鞭其後者皆吾覆轍之戒
也曰是養而己子亦知所謂養養者乎養養者非隂非
陽非柔非剛非仁非義明者拭目聰者傾耳辨者鼓舌
皆不能髣髴其萬一然不離吾視聴論說之中子知之
乎述之瞿然顧左右述之内翰之孫都官之子静重䟽
通以世其家盖知所養者也
　　　二軒記
鳳山堂盖襄陽憲宇之勝地也負郭皆名山獨鳳山揭
其西南隅景物相禪出竒無窮至是既以憲宇為學遂
即堂而廣之以為教官之居由堂而南為東西廡又南
而為㕔合二十間又於㕔之兩旁各以其一間為軒東
曰坦腹西曰炙背所以順隂陽之宜也東殖蘭桂西殖
梅菊惟其時物也東西皆殖竹取其實貫四時而柯葉
不改易也余頃備員辟雍㡬一年論者囂然指其罪戾
朝廷寛恩不以逺竄猶使分教事于此邦獲與豪英周
旋道義中且以餘日覽勝於江山之上揖古人而一笑
固已幸矣今又㧞之於欹傾竹屋之下而庇以輪奐廣
厦之䕃構軒而時居以濯清風以傲田父以㝠心於無
何有之鄉豈不甚幸也哉客或語以治天下遺來世有
不得而不憂者則曰吾方坦腹炙背而未暇
　　　浩然齋記
余頃為潁昌教官時諌議大夫鮮于公諸子方奉公喪
居陽翟陽翟者潁昌屬邑也去府不百里公卿大夫託
以居焉者於京西為最盛又其里中多豪傑之士知名
于世鮮于氏弟兄晚逰其間人人稱其言行世其家比
其終喪其季綽大受始以事至府余獲友焉尚恨不盡
識其伯仲後數年其仲羣無黨為鄧法掾余適在鄰邦
遂因大受以致相與之意且曰構法齋宇集聖賢之遺
言而師事焉以休養餘日嘗試以浩然名之而未得其
說敢請噫余豈深知浩然之說者哉學不足以明道仕
不足以趨時盖一介之遇而八品之賤况冐衆毁以得
罪而至此與無黨凛凛義方中所至與豪傑者逰不以
問焉而問於一介之愚非外智愚者邪一時公卿非其
所為主則皆丈人行不以問焉而問於八品之賤非外
貴賤者邪衆毁紛集而不疑其罪非外毁譽者邪夫智
愚貴賤毁譽相刃相靡而不相忘是乃世俗之所以不
能浩然也而皆外之固已與古為徒矣充此而養焉則
必能外萬物能外萬物則必能外形骸能外形骸則必
能外死生夫既已外生死矣則今之齋居者誰乎予知
無黨必有時抵几而笑曰此真浩然也
　　　祥光記
紹聖三年冬故知制誥晉陵錢公夫人文安郡君施氏
卒自斂而葬數有休祥道人仲殊既已論載其事傳于
世後數月當四年二月六日又於畫像脣頰間有横引
若玉筯之去來又隨裙勢回折之紋虚除起伏若波面
之揺輕風至七月五日又飛光屏幃爍爍下上或圎若
月之㡬望或判若月之初弦皆至于今不滅或者聞之
深以為怪噫奚足怪哉是乃理之固然但世未之察耳
曷不觀土木金石之類乎皆物之至無情無知者一取
以為像而尊奉之如佛出世則發為輝光形為舎利倐
忽變化無所不有此何道也余久與夫人之子世雄濟
明者逰盖天資純孝人也方夫人孀居以禮法持閨門
而濟明周旋順承唯恐絲毫不適夫人意以故仕雖未
顯而夫人豫然安之如舎人無恙時一旦夀終濟明執
喪哀瘠造次顛沛如見其容如聞其聲如省定温凊常
在左右使夫人而亡也斯已矣夫人而有不亡者存如
仲殊之所論則㝠㝠之中端有不期然而然者矣經不
云乎孝悌之至通于神明夫非通于神明而光相若是
邪昔崔氏以孝聞君子知其門必昌大余於錢氏之門
亦竊意其昌大以顯必由此也夫世之士大夫指吾鄉
仕族而慕者知又有斯人焉亦必由此也夫
　　　金粟軒記
金粟者居士維摩詰之别稱也方居士病時文殊師利
即其室而問焉而從之以徃者不可勝計又自衆香與
隨杳而集者亦不可勝計宜其包并四海而彌滿六虚
無隙矣然居士室中初不加辟而坐立環布綽有餘地
盖有所造心之所不能思言之所不能議故雖山如湏
彌可以芥子納水如大海可以毛孔受而况空然之室
有不足以容其衆者乎易曰以言乎逺則不禦以言乎
邇則静而正以言乎天地之間則備矣此居士之室所
以異乎人之室也與晉陵詹成老先生因圃而居以其
亭為㕔事引後簷而伸之三分取一以為燕休之地不
俛首不可入不促膝不可坐以余眺聴所及殆未有如
此其小者先生文學行義望于東南自其少時世固以
功烈期之矣今行㡬五十而棲遲里閭猶布衣也先生
方以回照自名了無動揺可以智索但見其居是室也
啟户而出則逍遥乎杖履之間閉户而處則沉潜乎几
席之上其目炯然其容泰然其與世漠然嘗試詰其所
以然則黙然而已矣此其胸中必有妙金粟而獨契者
余何足以知之姑以是强名其軒
　　　計過齋記
善乎韓子之言過曰非謂發於行彰於言生于其心則
為過矣是以羣目之所不睹羣耳之所不聞君子慎之
仰天而不愧俯人而不怍君子樂之茍非君子則其過
惡未有不形於言行之間者欲其有樂于心其可得乎
雖然聖人未嘗深疾而遽絶之者為廣開自新之路以
待夫能自訟自艾而改其舊者焉惟其怙終不悛聖人
無如之何然後不得已而棄之於不齒之域記曰或安
而行之或利而行之或勉强而行之及其成功一也嗚
呼聖人之心可以推此而知矣安而行之無過者也利
與勉强則不能無過而能改之者也利而改之者牽於
有所慕勉强而改之者脅於有所畏如其成功聖人不
與安而行之者等焉則世之完人㡬名氏耶冠雞佩豭
之狂生安得為孔門之髙弟射虎斬蛟之惡少安得為
晉室之名臣而孟子之受竊屨郭泰之慰犯法真為姑
息爾鳴呼此非聖人之心也僕行年壯矣自惟其愚固
不甘心於小人之歸然天資不敏不能中固其主而物
投隙以探之則性以情撓理以事奪見其居家莅官行
已接人之際過惡豈少哉僕猶知之况父母之所戒師
友之所責鄉黨親舊之所指告而僕初不知者抑又倍
焉真名教之罪人也私竊自喜者幸而知之又幸而父
母戒之師友責之鄉黨親舊指告之又幸而聖人恕以
待人而開其自新之路又幸而無聾盲迷罔之疾血氣
未衰餘日未索足以感刻自奮簡冊所傳大君子之事
業咸在雞鳴而起奉以周旋夜則内省而計焉日以為
常有不善者庶㡬撲其始燃拔其始生非特言行之間
不使熾直且馴致不生于心以自贖於名教後之視之
宜有曰晉陵鄒某果不為小人之歸如其志者於是即
聽事之右屏一齋名以計過而為之記繼今凡僕所至
燕私之居必復以此名之盖無徃而不計云時侍親為
廣濟軍録事參軍實元祐戊辰中秋未望之三日
　
　
　
　
　
　
　
　
　
　
　
　道鄉集巻二十五
欽定四庫全書
　道鄉集巻二十六　　　　　宋　鄒浩　撰
　　記
　　　承天寺大藏記
毘陵郡城中名刹相望而傳法者凡六院惟承天據城
之東南實隋司徒陳果仁之別圃果仁死非其所其妻
用浮屠法薦助之遂捨以為寺唐長慶二年賜號正勤
至真宗皇帝即位之初改賜今額越在一隅風埃不到
眺聽所接閴如巖棲四方禪者樂居焉顧經蔵未建衆
以為慮有年矣元祐某年某月道人徳岑既領住持事
遂以告於人曰夫五千四十八巻雖不足以盡禪之說
然其語非不多也而祖師心要猶以為教外別傳審如
委付示以全提則雖遶床一匝適半蔵爾况區區於五
千四十八巻乎然初機者以此篤志罷參者以此證解
逰戲自在者以此遮眼一言半偈皆是善因展軸抽函
無非妙用以方便濟羣生者亦何可廢也信者翕然出
力為新其厨堂新其浴室最後紹聖四年某月因水陸
殿廣之為蔵院集所謂五千四十八巻者為若干函以
棲於其中然後院之形勝益閎偉動人而人益信岑之
所存為可尚也岑嗣揚州建隆昭慶禪師盖臨濟之苖
裔也方圓照禪師宗本傳法中外時岑未嘗須臾離左
右一旦受請孰不曰此圎照之的子也及升座焚香不
嗣圎照則嘈然非之而聞者亦耿耿不快宜其建立莫
有應者而所成就反如此何哉余聞衆之初非岑也甚
者面斥無所不至岑不為沮徐告之曰吾心了然不敢
自欺耳余嘗恠世之禪者見圓照法席之盛自京師至
於東南自王公至於士庶莫不歸仰徃徃諱其得法之
自望風承託世曽不察亦争嚮之寜廢父母晨昏之奉
而惟恐不當其意寧奪貧窮毫髪之入而唯恐不厚其
施意彼欺世以自售且如此其偶而况不自欺其心者
乎不自欺其心者誠也不期於誠而誠至焉者也由方
寸以充之神明以生變化以形天地歸吾掌握萬物出
吾埏鎔何徃而不濟而况介然於其間者乎此岑之所
以賢於其徒而經蔵不勞而成者也昔住是院者多矣
百餘年間如藴世珍了素仲文四人者尤以道徳為世
所髙珍嘗南徙其門又為大殿而塑繪其像素為法堂
又為僧堂又為東西廊又為後架又為屏隈之所藴則
至今真相存焉郡人尊奉之有禱輙應以其俗韓氏號
為韓長老所以獲助其院甚厚今又得岑以成之如此
又將易其路以正于南而跨池為梁以便徃還是可書
也於是迹其院之本末而并載之使後之覽者得以攷
焉
　　　永州法華寺經蔵記
零陵郡城中舊無禪刹元豐四年郡守李傑始以太平
請于朝賜額為元豐太平禪寺元祐六年權守楊宗惠
又以法華請焉詔因舊額以為禪寺明覺大師義霞實
為法華初祖霞既受䟽陞座為潭州龍興智傳禪師焚
香舉揚一大事因縁於是徹舊宇而新之南為三門北
為法堂又北為暖堂又北為方丈東為五百羅漢堂為
香積厨為庫院西為大聖菩薩殿為雲㑹堂而釋迦佛
殿據中為尊禪居規撫亦云備矣顧念般若經六百巻
寳積經一百二十巻華嚴經八十巻般湼槃經四十巻
於大蔵中巻數特多號四大部寺所有者乃後唐清泰
中寧逺軍節度使馬存之所施也分散多處懼不克久
遂即西廊為殿三間中為機輪函經於其上為佛菩薩
以周其四面為神龍以遶其四柱若形若色妙絶衆巧
歳時邦人來㑹稽首作禮蔵為旋轉或三或五至于七
人人歡踊各滿志願夫世習移人舊矣雞鳴而起隨所
好而趨焉擾擾紛紛奚暇有所决擇一旦覩相虔恭諸
緣驟息雖未足以語教外別傳然開巻而善心亦開蔵
轉而妄情亦轉則經之不可思議一念皆圎矣縱未能
造次顛沛常必於是其為利益亦何可勝言哉争訟由
此衰和恊由此興風俗由此厚豈不能助守長承流宣
化如父如母之意乎豈不能助上主博恩廣施如天如
地之意乎初霞之圗為此蔵也囊無繫蟻之絲厨絶聚
蠅之糝形孤影獨朝不謀夕而命工選材反急於衣食
計人以為狂已而得郡人髙齊但𨗳暨蔣嵩等欣助為
錢逾一百五十萬自紹聖元年三月肇基至八月畢功
為日纔三甲子孟子曰至誠而不動者未之有也霞之
謂與惟記之久未立也屬某貶謫至此且於循省之隙
取經閱焉以啓廸昏蒙以洗湔釁咎以仰稱仁聖矜容
使之自新之賜霞以故懇請記其本末遂為之記
　　　清華閣記
余以清華名閣有見美者曰紫薇瑣闥公之所翺翔也
丹墀文陛公之所陟降也天光玉色公之所瞻承也深
謀宻議公之所獻納也公年齒方强志氣方盛固已自
致其身而厯清華矣今居是邦能不眷眷於非常之議
乎忠不忘君與悻悻以自絶者異矣有見譏者曰方仁
聖在上之時彼乃廢為平民方英賢並集之時彼乃竄
投荒裔方凌烟紀功之時彼乃名掛黨籍方人子榮親
之時彼乃久虚禄養彼求歸未獲從便未能固已不慎
其身而失清華矣今居是邦尚奚戀戀于既殘之夢乎
迷不知耻與逐逐以狥物者類也有聞其說而折之者
曰夫子之來居蓬門常闗苔徑弗掃日惟焚香燕坐誦
詠經典而已與一切聖賢異體而同心殊方而共處其
容湛湛如水無波瀾其目炯炯如鏡無将迎其鼻間栩
栩如天地隂陽交通而成和榮辱損益之分固已簡之
而不得矣然自我觀之與其有榮於其外孰若無辱於
其内與其有益於其偽孰若無損於其真墨韜束腰不
便於環金之帶乎蒲團叠足不穏於被狨之馬乎夏屋
未必如茅屋之可安鼎食未必如簞食之有味是則前
日之清華人間之清華也人故得而取之今日之清華
物外之清華也物無得而傾之其為清華誰愈哉二人
又何知或者以其詳來告予應之曰響中求聲影中求
形沒世窮年未見其有得也議者又烏知余意余之寓
兹閣也樂川清寫于前仙嶺髙擁于後越王佛子龍岳
魏壇峯巒百千森聳而周圍之日月之晦明雲烟之舒
巻朝朝相尋乎空曠寥廓之中而江山氣象變化無窮
此邦之人仕者効官居者營業雖深好其景而不暇逰
樵者執柯漁者布網雖深造其景而不能賞惟余棲息
其間越一年矣妙萬物而常新貫四時而獨見殆真宰
以此寛余恐懼修省君親之念而不余祕也昔之隠君
子有以泉石為清華者余嘗愛其言遂以名之耳議者
又烏知余意且余一名閣而衆竊竊焉議其後况有大
於此者乎此余之所以來也老子曰知我者希則我貴
矣信夫
　　　華嚴閣記
桂州興安唐叟元老居邑之近郊郊有僧居曰徳雲院
元老即院構閣以其平日誦持大方廣佛華嚴經蔵焉
而以華嚴名之夫經之所載備矣毘盧遮那應正等覺
轉大法輪普利羣生世主妙嚴等六品則菩提塲之所
說也佛名號等六品又十等十一品又離世間一品則
普光明殿之所說也昇須彌山頂等六品則須彌山頂
之所說也昇夜摩天宫等四品則夜摩天宫之所說也
昇兠率天宫等三品則兠率天宫之所說也十地一品
則他化自在天宫之所說也十一地一品則三禪天宫
之所說也八法界一品則給孤獨園之所說也凡十㑹
惟普光明殿㑹至于三凡四十品惟十一地一品不傳
于世有說如來自證之法者第一㑹第二㑹合十二品
是也有說羣生同證之法者第三㑹至第九㑹合二十
七品是也有說證法之人如善財童子見南方善知識
五十三人者入法界一品是也佛所自識惟阿僧祗隨
好光明功徳二品佛只說名惟十定一品餘皆菩薩更
相問答佛但放光表之耳未嘗說也自法言之不可說
不可說轉猶未足以盡其秋毫之端萬分之一舉要言
之不過十信十住十行十回向十地十一地六位而已
貫之以六相該之以六門主之以十波羅宻如五行四
時十二月還相為本如五聲六律十二管還相為宫如
五味六和十二食五色六章十二衣還相為質而經之
大㫖庶㡬其可知乎若言之所不能論議之所不能致
不期精粗焉則非即此而能證亦非捨此而能學神而
明之存乎其人元老久參諸方見天下大禪晚以經行
應詔現宰官身以己覺覺人以己利利物今又蔵經於
此而院額實以徳雲榜焉則文殊師利令善財所見善
知識第一人之名也善財於徳雲所得憶念一切諸佛
境界智慧光明普見法門以表十住之初初發心住一
刹那間六位頓入在此時矣其後所見諸善知識皆重
說偈言者也興安既當南方入界之首元老又即是院
以待無窮之來者使其不必徧歴天宫而盡聞諸佛菩
薩之所說不必逺逰南方而盡得善財童子之所證十
方刹海普現一毛孔中六趨輪迴悉入大悲光内在在
處處皆是道塲世世生生常居法界則登斯閣也覩其
名而問其故雖全無信心之人且為元老願力所感自
回心而生信矣况信受奉行如佛付嘱者乎經言有大
經巻與三千大千世界其量正等而全住在一微塵中
一切微塵悉亦如是時有見其事者即以方便破一一
微塵出一一大經巻一切衆生咸得饒益然則元老建
閣於此非特以蔵吾經巻而已又以出大經巻於微塵
中將不可以量數而刼論也其覺人利物尚奚所容聲
　　　止止堂記
釋氏三乗之別猶吾儒上中下三品之不同將聖有言
曰中人以上可以語上也中人以下不可以語上也可
語而不語失人不可語而語失言智者不失人亦不失
言而况聖人乎空谷無心於響響隨聲而自異止水無
心於鑒鑒因形而自殊聖人無心於言言為人而自不
一故性與天道子貢不得而聞不能如顔子之無不說
一以貫之子貢以為多學不能如曾子之唯而已吾無
隠乎爾而二三子以我為隠豈足恠哉微妙難思之法佛
為發大乗者說為發最上乗者說非小乗下根之所及
也非小乗下根之所及而槩為說焉是載鼷以車馬樂
鷃以鐘鼓非徒無益而又害之矣昔舎利佛有請至于
再三而佛言止止不須說亦至于再三特以聲聞在㑹
故也夫以言乎慈悲則莫若佛之大以言乎方便則莫
若佛之功宜其一視而同仁曲成而不遺乃特於聲聞
如此亦猶吾夫子之為人耳然則佛說法時孰知其未
嘗說佛不說時孰知其深說之乎興安唐叟元老遊塲
屋為名進士遊諸方為善知識人學亦學人仕亦仕其
衣冠純儒其容貌類釋其心則釋儒之所莫能分也嘗
於其私第為燕處之堂而以佛止止之語名焉余嘗問
曰君果誰止邪君之戸外閴無隻履君之庭下蔚有深
草出則人不避路坐則人必争席君雖有喙三尺自不
得不黙尚欲誰止邪将君之口必無妄言之失而欲自
止之邪将君之心不無喜言之意而欲自止之邪君之
所以止與佛之所以止果有辨無辨邪試以語我來元
老曰止止
　　　梅園記
嶺南多梅土人薪視之非極好事不知賞翫余之寓昭
平也所居王氏閣後半山間一株圍數尺髙數丈廣䕃
四十歩余杜門不出不見它殖何如問之土人咸謂少
與此比然此株正在王氏舎東穿其下作路附其身作
籬叢篁榛棘又争長其左右余久為之動心顧王氏拘
隂陽吉凶之說不敢改作頃遇花時但徘徊路側徙倚
籬邉與之交樂乎天而已欲延一客飲一杯竟無班草
處一日坐閣上聞山間破竹聲䇿杖徃觀焉則王氏方
且遵路増籬以趨嵗月之利欣然曰時哉時哉諭使闢
路而回之徹籬而逺之視叢篁榛棘而芟夷之環數百
歩規以為圃曾不頃刻而梅已顒顒昂昂㧞立乎雲霄
之上如伊尹釋耒而受幣如吕望投竿而登車如周公
別白於流言而衮衣繡裳西歸之日前瞻龍嶽回矚仙
宫左顧魏壇右盼佛子其氣象無終窮悉在梅精神之
中矣夫天地昔之天地也山川昔之山川也而俯仰之
間隨梅以異梅果異耶果不異耶梅雖無言余知之矣
昔之晦非梅失也時也今之顯非梅得也時也人以時
見梅而梅則自本自根自古以固存故雖夀陽之粧不
以為濫傅說之羮不以為遭而况區區管窺之異又奚
足一吷於其前姑與客飲酒
　　　天與堂記
紹州四邑惟恭城士人最多合平樂立山龍平之數而
校焉曽不足以當其半自御史周公以來以力學知名
以决科入仕者每每不乏方朝廷興崇庠校聘舉賢能
以紹隆先烈為宗社無疆之計而恭城之士獨於此時
中上舎者二人貢辟廱者二人南方之人䇿之齊君惟
一乃試上舎而中焉者也余省愆於此三年齊君踵門
不知其㡬聽其論議觀其志氣參以鄊評而質諸師儒
可謂善士矣知其必以行義貢于辟廱䇿於軒墀而飛
聲於青雲之上余遷漢陽且行齊君乃見訪而言曰惟
一居山谷中相去四五里嘗規其勝構屋讀書命之名
而訓之言敢以請于左右余以其誠可嘉也使揭其前
曰天與堂取老子所謂天道無親常與善人之意也齊
君善篤於身而譽馳於人固已為天所與矣更能務逺
者大者使内無媿於寸心外無媿於名教不惟獨善而
已後進有志之士亦以此善𨗳之庶㡬一邦悉惟賢能
上副明天子長育之賜則天之所與又豈可以淺智測
乎余雖與齊君逺別猶能於耕牧之外詠歌太平之暇
指日而俟傾耳而聽將聞朝廷之上搢紳先生之間欣
然笑曰孰謂南方無人
　　　得志軒記
仙宫嶺下有塘數十頃曰木梁塘塘外有峯數千仭曰
龍岳峯面峯枕塘有屋數楹則一國之善士張雲卿夢
立之居也居有小軒余嘗縱歩造焉是時碧岫歸雲青
天飛鷺蓮芳極目鮮風郁然余與夢立相視而笑不知
誰為賔主也莊子曰樂全之謂得志古之所謂得志者
非軒冕之謂也謂其無以益其樂而已矣顧軒未名乃
以得志名之而告之曰莘野一犂伊尹之得志也磻溪
一竿吕尚之得志也陋巷鼓琴顔淵之得志也緼袍歌
頌曽參之得志也方其志之得也果有志乎果無志乎
果有得可得乎果無得可得乎天自髙也地自厚也日
月自明也寒暑自運也萬物自不同形相禪也而吾之
志果得矣其樂果全矣樂全之謂得志亦强名耳彼軒
車大馬中紺而表素欣然自以謂莫已若者烏知寄之
去來不可得而擅之乎此子貢入環堵之室聞原憲之
語所以逡廵有媿色也他日夢立坐軒上試即無窮之
蓮而諦觀之若華若葉若巻若舒一一色香一一境界
有妙法出焉而悉以與人轉盼之間忽然而契則心且
不㝠而㝠口且不黙而黙知余之言盖有未嘗言者而
未嘗不言也知古之人所以得志而無得而名焉者自
古而常今也由此而處可也由此而仕可也由此而軒
冕亦可也既告之已又書以遺之以為在在之筌蹄云
　　　焦山御書閣記
余前年過丹陽登連滄觀以縱目而大江横貫于前金
山焦山拔出江心岌嶪于左右如人分引兩臂之狀信
乎其為東南之絶境今昔之勝逰覽者各有得焉不可
以言盡也焦山在東北隅非若金山當舟楫徃還之㑹
人所易到以故其名未大顯於世稽按圗諜此山盖以
晉焦光嘗居之得名今之寺乃光之故居改以為寺於
今若干年本朝太宗皇帝深念沉淪波濤之人未脫苦
趣嘗遣近侍即山建道塲以濟拔之御製䟽文著在寳
刻與佛日輝光照耀幽㝠無有終極沙門某人既嗣住
持事私自念曰某人之初受䟽也展巻讀誦實令開堂
演法上祝皇帝聖夀借使得一蕞爾陋處猶將汲汲興
起仰贊天長地久無疆之休用副臣子歸美報上之勤
誠何况此山髙視一方又太宗皇帝寳刻在焉雖龍天
聖衆恭敬衛䕶不可容聲然棟宇規模茍有可新以隆
莊嚴又安敢不勉於是前之人未作為者作為之舊製
之當更易者更易之願力潛通輿情翕應怠者勇奮恪
者樂施慢者篤信毁者讚揚百物咸赴其求百工各罄
其能自某年某月之某日至某年某月之某日凡若干
時而寺之内外一一閎麗與山與州與尊奉君父之意
悉皆宜稱某人遂屬其從弟饒州樂平縣主簿詹君抃
以其詳來求記余雖未識其人觀其所建立如此且樂
平君鄊先生也鄉先生為其兄言至于再三余曷可已
於是以余之所目覩者并載焉俾刻石以垂無窮
　　　衡嶽寺大殿記
衡嶽寺實梁海尊者道塲唐徳宗賜寺額本朝改律為
禪元祐初主僧道辨念佛付囑誓以興起而大殿者馬
氏之所建也歴年兹多棟橈不支不足以嚴奉世尊𨗳
人歸向辨亟以為先務選於其徒得知和者丐力於樂
施之人時耒陽李仲賀財雄一方病痁積年良苦一夕
夢僧自南嶽來求供曰吾梁海尊者如所求痁立愈李
方覺而和及門竦然異之語以其故和適有藥服之果
愈於是殿之製作當鼎新者李畢以為己任始於嵗庚
午成於嵗癸酉造其宇者疑兠率陀宮移在人境瞻其
像者疑佛菩薩衆出現世間慢者虔恭謗者贊歎十不
善業靡然善矣辨沒義臻奉能繼踵住持廣堂以說妙
法髙閣以蔵御書長廊以環繞於外亦頼李而一新焉
李之三子脩攸倚又咸率父志圗惟纎悉無吝色余初
入湖湘聞耒陽士李脩弟兄勇先甲族出錢以完學舎
分田以裕學糧致一邑之士惟徳行道藝之知而無他
營固已賢其所為及經衡嶽詢覽形勝又得其父子本
末如此觀夫為我之弊有拔一毛可以利天下而不為
者其極至於無君此有識之所共嫉而前聖之所深辨
也李氏乃能不愛其貲獨成寺事俾僧若俗於以作禮
祝天子億萬年與南山同夀豈不重可賢邪然則尊者
所以兆於其夢信非偶然而已也故因奉能請記而并
載之
　
　
　道鄉集巻二十六
欽定四庫全書
　道鄉集巻二十七　　　　宋　鄒浩　撰
　　序
　　　邦典序
真淡翁隠者也少舉進士有能賦聲已而用其伯父質
肅公之薦仕州縣一日不合意莞然笑曰道其在是乎
拂衣以歸遂閑闗于漢水之上殆二十年元祐八年冬
予以教官至襄陽求見翁翁弗予拒也而登其堂造其
室親炙其言行而知其心盖嘗論辨至於經史百氏之
書從横稽據如出乎其時而目睹其事如即乎其人而
躬受其㫖未嘗不覤然驚喟然嘆以翁為邈不可際也
其後集論語春秋者分為二巻合四十四篇且以六典
治邦國之義名之曰邦典顧自三傳以來相踵而私其
見者多矣獨於衆言殽亂之中取周官而折衷焉以暢
孔子不說之意如執規矩以騐方圎如引繩墨以分曲
直雖三尺童子亦舉知其可信不疑嗚呼春秋日月也
傳注者食之不有人焉祛隂陽之慝而還其光明則倀
倀於世者孰待而成功乎翁之有功於經可謂至矣覽
者以天黙而成之之心觀其黙而成之之說則邦典之
奥當自得之姑掇其大槩并翁之所以出處者發其端
云翁唐氏名既字濳亨號真淡翁紹聖四年月日序
　　　論語解義序
聖人體道者也其發越以撫世則所以益無疆者皆見
之行事其韜晦以就閒則所以規不朽者惟載之空言
載之空言固不如見之行事為深切著明也然而諱窮
久矣而不免求通久矣而不得道固無滯而時命礙之
則雖欲無言而言終不廢豈其得已哉論語之作有由
然矣所謂析理而使昧者之必達謂之論所以應問而
使叩者之必受謂之語是書也後世豪傑之士隨繩望
表以自立言者猶能探賾索隠中倫合度凡學者虚心
焉况本出於聖人者此傳所以莫大於論語也且以六
經之言孰不出於聖人乎然而其於易也因伏羲之卦
文王之爻而繫之以辭而已其於詩書也因衆多之辭
帝王之跡而刪之以趨全而已其於春秋也因紀實之
信史而修之以示褒貶而已其於禮樂也因固有之情
文而正之以教中和而已要之雖皆出於聖人而非純
乎聖人之言者也純乎聖人之言意其為論語乎夫以
論語為純乎聖人之言而二三子之言亦錯雜其間如
之何曰冶金為鐘捖革為鼓聲固蔵其中矣不考則不
鳴也聖人曷嘗先聲以邀彼之我應哉亦隨所考而已
矣然則不有二三子之言何以見純乎聖人之言也是
故達其所謂五十而學易可以無大過之類則易之道
得矣達其所謂詩可以興觀羣怨之類則詩之道得矣
以至書也春秋也禮樂也茍悟其一言未有不氷解凍
釋以詣於道者從是觀之其書雖簡其所該則詳其言
雖近其所根則逺非自覃思而精之豈能抽其緒以瑩
晦焉顧浩蹇淺何足以與此姑薦所聞與有志於道者
講之而已矣
　　　孟子解義序
孔子沒世衰道喪百有餘嵗以及孟子之時其害尤甚
以湯武為弑君以周公為未智以匡章為不孝以仲子
為亷士非特此也不動心如告子猶外義而莫悟事豪
傑如陳相猶倍師而自若則道之不明可知矣以利國
為先務以殃民為可為以戰必克為良臣以逢君惡為
無罪非特此也可以有為如齊宣王者其所問惟桓文
之事可與有言如公孫丑者其所冀惟管晏之功則道
之不行可知矣孟子於此時上下無知而信之者操不
售之具以周游其間不少貶焉非以道自任而能若是
乎其道則自古以固存而孔子之所傳者也孔子之於
道不得已而載之後世君子孰不可以得之哉然而有
目同視而所見者近有耳同聽而所聞者淺有心同思
而所得者偏而不正則争以自取勝而大道斯為天下
裂矣然則孔子之後能紹其傳者孟子一人而已氣與
太和為一而充塞于兩間上足以配道下足以配義其
所養之氣有如此者由父子之仁而極於天道由可欲
之善而極於神其所造之妙有如此者於詩則以意逆
於書則取二三䇿其通經有如此者敷陳於齊宣梁惠
之前訓告於萬章樂克之徒曲而中多而類其出言有
如此者見與不見皆不以人枉已受與不受皆不以利
廢義其制行有如此者以其所養之氣發其所造之妙
無施而不可則其為通經也出言也制行也皆餘事耳
奈何天未欲平治天下而舎我其誰之志終不獲伸是
以其功止於距楊墨以承三聖而已矣雖然使楊墨之
道息孔子之道著天下後世咸知父子有仁君臣有義
不淪胥而為禽獸則其志雖不伸於當時固已伸於後
世矣以道論功如之何其可及也其後名世之士有出
於漢而能知之者莫如楊子故論其道則曰不異論其
功則曰廓如有出於唐而能知之者莫如韓子故論其
道則曰醇乎醇論其功則曰不在禹下非茍知之也竊
自比焉則庶㡬孟子之道攘斥佛老則庶㡬孟子之功
夫二子之不如孟子易見也有所庶㡬且無與並况孟
子乎故韓子曰學者必謹於其所道求觀聖人之道必
自孟子始浩嘗聞之於師曰誦孟子之書非難深明其
意之所在為難深明其意之所在非難能以其所以自
任者矜式而行之為難昔孔子之門人如仲弓之有聞
於仁則請事斯語如子張之有聞於行則必書諸紳今
孟子七篇之所載非直孔子答問之際一二言耳學者
或尚媿於仲弓子張之賢則以其所以自任者矜式而
行之其可忽乎浩不敏敬受此言久矣願與諸君子共
之勿徒誦其書明其意資以為速化之術而已也顔淵
曰舜何人也予何人也有為者亦若是嗚呼豈獨顔淵
之於舜為然哉
　　　懐恩録序
余以元豐五年進士賜第獲綴仕版自惟其分未嘗求
薦於人然所至薦者輙倍同列既無徳行文學政事之
實又無家世朋友氣力之助其取而論之使名聲品秩
因以遭遇於時宜必有誤其知者而不可知也夫惟公
心直道為天子求賢能以輔太平之治固不以此為私
恩然恩之所被自非兼忘天下之人則豈不知所懐哉
客謂信陵君曰人有徳於公子公子不可忘也公子有
徳於人願公子忘之也余嘗三覆斯言夙夜黽勉思有
以稱其萬一又慮嵗月浸久或失其詳於是集薦詞而
編次之謂之懐恩録盖非特自懐其恩而已又将使子
子孫孫懐之而不忘也懐之而不忘則見其子孫如見
其父祖焉詩不云乎無言不讐無徳不報盖必如是而
後庶㡬可以無愧云崇寧五年四月一日序
　　　易解序
余元祐中為太學博士講昜講未終編俄以罪去然易
之大㫖盖嘗潛心矣後十年崇寧二年竄處昭州因以
循省餘隙北面於昜而承教焉始也恍若三聖親以指
授然而猶有易也中也卦爻象數一念氷釋然而猶有
昜也終也在天而天在地而地在人而人在物而物不
知何者非易邪不知何者是易邪索之而不得也簡之
而不得也然則昔之作易者其誰乎今之學昜者其誰
乎不知誰之所以誰者又其誰乎不得已而喙鳴焉盖
作易者以憂患興而學易者以憂患入也作易者以憂
患興經著之矣學易者以憂患入未有過於孔子者故
曰吾再逐於魯伐木於宋削跡於衛窮於商周圍於陳
蔡之間親戚益衰徒友益散其所以韋編三絶是乃昜
之所不得遯也五十而學易有易可學也七十而從心
所欲不踰矩則不可為典要惟變所適矣孔子易也昜
孔子也孔子與易雖大智迷矣予未得為孔子徒者也
然自元祐以來黜於襄州竄於新州又竄於永州昭州
親老不得養兄弟妻子離散舉天下言罪戾者必歸焉
行年四十有五又適近於孔子言加我數年之時也孔
子於是時前言學昜予以是時願學焉幸而得之以進
乎學則所謂可以無大過者尚竊庶㡬焉不瞠若乎其
後也莊子曰果有言邪其未嘗有言邪予既以夫未嘗
有言者容聲於筆端矣於是又為之序以冠之以槩見
秋毫
　　　繫辭序
自本自根未有天地自古以固存者易也豈待聖人作
之而後為昜乎聖人取易於不可見聞之中而見之於
卦爻彖象之内使天下後世由此入昜焉耳猶魚兎之
筌蹄也猶江海之舟楫也猶諸夏之道路也猶堂奥之
門户也伏羲作易之初八卦而已三畫而已文王益之
而為六十四重之以六爻然後天下之能事畢矣然而
未有辭也周公又即卦爻為辭以繫焉而孔子名之謂
之繫辭先儒謂文王繫卦辭周公繫爻辭誤矣揚子曰
易始八卦而文王六十四其益可知也又曰重昜六爻
不亦淵乎以此推之文王但益卦重爻未嘗繫辭而繫
辭者皆周公也孔子曰八卦成列象在其中矣伏羲也
因而重之爻在其中矣剛柔相推變在其中矣文王也
繫辭焉而命之動在其中矣周公也三聖一心孔子之
心三聖之心也樂天知命又憂之大也故又為彖象以
釋卦爻之辭又為文言以兼釋其彖象又因卦爻彖象
而無所不釋以自見其意後之君子視其可以傳卦爻
之下者既以别而傳之矣視其不可以傳卦爻之下者
則類而傳之於其後且取孔子之名周公者名焉亦謂
之繫辭其為繫辭雖同其所以為繫辭則異矣兹異也
秪其所以為同歟是故立象以盡意伏羲之事也設卦
以盡情偽文王之事也繫辭焉以盡其言周公之事也
變而通之以盡利鼓之舞之以盡神則孔子與焉至孔
子而所以盡利所以盡神於是乎盡矣孔子嘗曰智者
觀其彖辭則思過半矣觀彖而已未及象也而思已過
半况并繫辭觀之乎雖然不能自師其誠心不足以觀
繫辭不能觀繫辭不足以觀易易乎易乎捨繫辭而昜
者豈無其人乎吾未之見也試妄言之以議其将來
　　　至行序(為況弟字作/)
道逺乎哉若大路然行之則千里跬步不行則跬步千
里善乎荀況有言曰聞之不若見之見之不若知之知
之不若行之學至於行之而止矣以其所言觀其所行
亦庶㡬乎允蹈之者故自修身以至為天下國家皆著
之書其不與聖人合者盖無㡬也先君既取其名名汝
矣汝嘗思所以如況者乎嘗思所以求如況者乎思所
以如況者必為思所以不如況者而弗為斷然行之勿
自畫焉將見於吾家者得汝事親從兄之實知汝能行
夫孝弟也觀於吾鄉者得汝事長奉上之實知汝能行
夫忠信也知汝能行夫祖考之訓而不墜也知汝能行
夫師友之誨而不堕也自此以徃無所不觀亦無所不
知矣汝之所學所謂至於行之而止者且將無愧於聖
人之門而况荀子乎吾故遹追先志昜汝字為至行而
槩見其意俾汝知所以自勉
　　　送劉歸美序
余識歸美舊矣比官淮南乃得而友之余職在泮宫固
無簿書期㑹之擾擾而歸美又從辟常平司於法得出
入故相從獨余二人為最昵焉晝席夜燈簡編滿前發
閱交論窮詰根柢間以暇日把酒奕棋或從意所如尋
訪景物物情來思適然相值則援筆而賦之雖樂而不
荒如是者㡬年庶㡬前哲所謂莫逆於心者於其解官
而行戢舌分袂非義也夫人間世之樂有能昜讀書者
乎不聲色而娱不山林而寂不功名富貴而環視無欿
然之恨發於言行形於事業逴躒古今而稱願於無窮
皆其緒餘耳世之所謂讀書者峩冠博帶周旋於規矩
之中所在而紛紛及紃察之則能造其樂者何其鮮邪
非其志不篤則其才不美或有以累之也簡編之多無
慮數萬祕府之所蔵學宫之所布其次如鱗其富如海
欲飽觀飫覽而靡有孑遺非可以朝夕期也其志不篤
可乎道徳性命有不說之妙興亡治亂有難評之迹探
賾解蔽或有小至亦非習迷識縁隙而梗之欲理與事
周徧而無餘藴猶北轅以適越終不到也其才不美可
乎才美而志篤矣不幸家惟四壁室如懸罄俯仰所須
不繼朝夕而貧為之累親賔徃來吉凶慶弔情義所存
不可輙已而私為之累以智効官以能任職早出暮歸
役役終日而公為之累秉象束金氣奪寒暑俊傑譽頌
於前靡曼將迎於側而富貴為之累其於成就亦末如
之何也已嗚呼鑿壁編蒲以資其勤懸頭刺股以警其
怠跬歩家園久而不窺者彼何人哉歸美頴悟過人初
不經意頃刻千言格新而辭暢如春叢花繁如湍流自
上而下與人議論决繆逐疑如素講而備嘗者雖耆艾
亦為屈服真才之美者也四累之中君既不憂貧其外
三者顧在所處處之以道而篤其志於書以柔其氣以
擴其量以敦重自持而成其才然後立言制行無俾古
人擅前載之傳豈難也哉乃若事業之顯晦則有數存
焉余不能以語君矣歸美既間除治一室焚香危坐收
心而味余言以為何如
　　　送靖檢法序
子先家齊州以明法進初為頴昌掾秩滿用薦者移職
官知縣檢法淮東提刑司余之官廣陵也子先視事期
年矣舎宇適連墻每暇日必相從前年春大赦天下赦
到吏民㑹聴於州南門余察子先喜氣浸淫大宅疑之
已而語余曰沛然之澤無所不滌而某之自賀特倍於
有罪者余應之曰君豈麗於法而幸此者邪豈事有蔵
於隠微雖非自取而不能無過失乎何為而自賀特倍
於有罪者曰某固未嘗麗於法第以所部既獄成而用
刑矣登其書於本司使長見委審其當否其不應流若
死者數獄欲以復而行之則凡用法之吏故失各有罪
等級被重刑者流而輕者猶不減杖是不便於人也欲
漫漶而不以復則本司正以按刑為職且刑部大理明
法者聚焉議而駮之以聞朝廷本司例獲罪是不便於
已也二者必居一於此首鼠不决數月矣一日遂釋之
喜宜如何是以自賀若此之至也余聞其語矍然驚恍
然疑逡廵而告之曰善哉此學士大夫之所當為而或
不能者君能之亦過人矣且世之官守者茍便於已於
人奚恤重以當路之威爍爍動人惟恐少失其意如有
所委以審當否雖無罪猶將吹毛洗垢文致而成就之
期以自逞其才而為已謀非必内深次骨與其人皆仇
也其勢如此况真不便於已邪嗚呼君亦過人矣太史
公謂法家嚴而少恩君今非特不然而已仁厚篤於誠
心有過人者推之於用法之際不以喜怒析律而互輕
重也較然明矣昔于公直一獄其後遂享髙門之報君
之慶豈昜量哉君篤於教子不愛金帛招善士而為之
師始終不衰異時當有穎脫而出者君之慶不獨在一
身而又延諸子矣余嘗以是語人或曰齊人多詐未可
知徒有其言耳余以為不然茍非躬行君子則或信或
詐所在紛紛何必齊多詐雖齊之俗安可一槩以待其
人豈所謂不詐詐者脫如是久而不歸又烏知其非有
也况聴其言而觀其行如子先之可信者乎於其解官
而歸又書以為贈以堅其志庶㡬造次顛沛必於是焉
幸勿以勢利之在外者奪之以去也
　　　張舜諧字序
舜諧名垂舊字虞臣弗之善也屬某易之曰舜諧盖取
舜命垂而曰徃哉汝諧之義也夫舜之治至矣其命官
也以共工為非所先故五命而後及之然其事非聖莫
之能作非明莫之能述則委任可以非其人乎禹棄契
皐陶聖人也垂與之比肩接武於朝垂之為人可知矣
舜命之之際方且斂其身以自避推其類以自代而不
敢當故舜訓之曰俞徃哉汝諧且舜作漆器而羣臣咸
諌漆器耳非若後世恣其侈心於百工之事而漫無限
極者也羣臣已紛然諫矣追想其時茅茨土階之制當
不少改彼共工者肯不信其度乎所為竹矢歴代猶寳
而傳之則其佐舜而凝庶績固無媿乎徃哉汝諧之訓
也嗚呼舜諧取是以為字豈徒便稱謂於交友之間而
已邪昔司馬長卿慕藺相如之為人故名相如李文紀
慕張綱之為人故名綱舜諧其亦有意乎慕垂之為人
者孟子曰人皆可以為堯舜荀子曰塗之人皆可為禹
况舜諧之於垂乎舜諧故天章閣待制昷之之孫新知
洺朝奉郎次元之子某視之外祖行也今年夏四月舜
諧侍朝奉待次于廣陵所居與泮宫連墻焉時某承乏
教授之職朝奉忘其不肖又忘其親列之卑命舜諧即
㕔之西齋而相與講習自夏徂冬如一日也舜諧家素
富貴乃能敝衣惡食泊然不以外好移其志分陋椽之
下尋丈之地而寄焉晝日一忩夜燈一枝誦書求義節
史綴文矻矻如寒士視世之輕儇子弟憑藉流澤謂天
下莫已若者性質相什百矣先待制以直道事仁宗被
遇甚渥推稱名臣輔世長民之績至今為薦紳所仰而
朝奉亦方以材見用於時舜諧獨不思紹揚之乎夫學
不惟其文惟其行博如惠施詞如史遷行不掩焉君子
賤之此某平日所與舜諧詳論而熟講者也踐此言而
終始之性質之美奚患不成一日立朝嶷然岳峙富貴
不可得而誘威武不可得而屈以其所學發於云為俾
人主争治乎帝舜之盛是亦垂而已矣世之識者必曰
毘陵張公之後不乏人如此某承命易字已因曼衍其
說而為之序舜諧隨侍赴治所有日矣并以為贈
　　　送王元均序
識足以覩衆人之所不到才足以為衆人之所不能氣
足以當衆人之所不敢量足以包衆人之所不容兼此
四者宜其善矣發而為言履而為行或分於道則不學
故也以天縱之將聖猶不食不寢謂不如學况其他乎
隨其成心而師之凡紛紛之投我而可以蕩情快意者
一切不以自累獨就有道而正焉晦光而窒通虚徃而
實歸微妙淵深之理宿於至賾吾則得之於經興亡治
亂之迹騐於徃古吾則得之於史渙然氷釋以㑹於道
而胸中之藴綽乎其地富矣所以養其才識氣量顧不
至耶時不吾違則進而輔世建無前之業以澤當年者
由此道也伊尹周公是也時不吾相則退而就閒著不
刋之書以遺億載者亦由此道也孟軻揚雄是也嗚呼
不學其可乎治平中先學士教授鄉里余方童幼不及
聫二三子之列比長因得元均之名於昔嘗親炙先學
士而後為善士者中心蔵之為日已久而今也元均官
淮南余適抱虚學校獲從以遊静觀徐察遂得元均之
實如所聞而加焉盖才識氣量兼有之而志於學者也
且古之人樂有賢父兄者為其教尤易以成已耳元均
之父兄直賢而已邪道徳文章式矜天下破諸儒之傳
注於汩沒之餘還學者之聰明於聾瞽之後雖在踈逖
莫不興起為其子弟而朝夕於其側者被服積習以成
其超然固有之資宜如何也雖然學而不厭夫子以為
何有於我不倦以終之揚雄以為好學主以至誠始終
如一非若丹青既久則渝是其心之所以不厭而力之
所以不倦與元均固敏於學者且去矣幸勿以人廢言
而更極慮於此以養才識氣量至於無復欠虧則其立
言制行如前所云豈難也哉若夫窮達之繫乎時而不
必數數然者置而不論可也
　　　送史述古序
建康史述古從鄭州曽公辟行有日矣過其所厚晉陵
鄒某而問曰吾聞君子愛人以徳細人愛人以姑息富
貴者贈人以財仁人贈人以言子之愛我非姑息也盍
贈我以言乎某於是歛衽避席逡廵而告之曰昔公孫
𢎞為漢丞相汲黯列於九卿而已然燕見之際武帝或
不冠見𢎞至黯則不冠不見也淮南王謀反獨憚黯至
說𢎞如發䝉振落耳此二人同時在朝而武帝淮南王
所以待之之異殆天冠而地履子嘗察其所從來乎海
上之人有好鷗鳥日從之逰不少異比欲取之則皆舞
而不下盖天機一揺於中則雖鷗鳥之異類且能得人
於動作態度而不可欺况與我同類最靈於萬物者邪
記曰微之顯誠之不可揜如此夫已而歌曰彼版築兮
入髙宗之夢彼漁釣兮兆文王之卜茍識其所以然之
故兮曷廊廟與空谷春風正駘蕩乎長途兮子按轡其
無速述古矍然曰有是哉有是哉
　　　潁川詩集叙
故人蘇世美佐潁川幕府既閱嵗余始承乏泮宫與世
美皆江都尉田承君友承君知其為僚於此也書來告
曰韓城吾里也崔徳符陳叔易天下士也東南豪英森
森號為儒海吾嘗黙求二子比者殆不與耳目接子其
親炙之叔易方杜門著書不外交徳符久之始幡然命
駕時裴仲孺胥述之里居舊矣文行籍籍在人口亦喜
徳符為我輩來也而與盟焉叔易雖未及致而併得二
士又過望非公家事挽人則深衣藜杖還相賔主間或
浮清潩欵招提談經議史揖古人於千百嵗之上有物
感之情與言㑹落於毫楮先後倡酬以是彌年裕如也
世美秩滿且行矣用劉白故事裒所謂倡酬者與衆自
為之者與非同盟而嘗與同盟倡酬者共得若干篇名
之曰潁川集傳不云乎詩以道志觀春秋時其君臣朝
聘必賦詩一切用古語然識者聴之且前判其治亂禍
福不繆况誠動於中而形於外者邪是集也可以觀二
三子之志矣世美屬余為之序
　　　送裴仲孺赴官江西叙
僕覊貫執經侍先生丈人聞其論當時士大夫落落以
文行動天下而集仙裴公與焉比長又得公之文數十
篇清明峻抜歸於仁義喟然嘆曰君子人也徑欲裹糧
遊其藩而公宰上之木拱矣後數年宦學潁川一日過
僚友蘇世美席未展有𦕈然丈夫子趨西階拜揖已走
席尾坐不動如石虎如木雞惟鼻間之息栩栩與土偶
人異他日詢世美則曰裴公之子仲孺也屣履見之仲
孺亦不余鄙相好也故雖不得師而得友以自幸仲孺
作尉崟巖中方且泝長江絶重湖背斗去數千里與洞
庭楓葉争飄䬙昔司馬子長杜子美皆放浪沅湘闚九
疑登衡山以搜抉天地之祕然後發憤一鳴聲落萬古
胥家仰之㡬不減六經仲孺之役亦在南方又能文如
其行安知非造命者戲一窮之使鼓吹於斯文乎他年
嶄嶄世家而多士盡傾有曰小裴君者必吾仲孺也僕
將踵門賀曰君果自致於青雲之上是别也毋足悲
　　　送趙教授叙
上踐祚之初文正司馬公正憲吕公相繼秉國政於是
以洛陽程先生器業聞上欣納之即日起窮閻侍講邇
英閣天下傾其風采殆與耕釣之遇無以異未㡬力辭
位上不得已俾儀表西都生以便其私又上其印綬屢
郤之乃止先生之出處何如哉僕嘗恠士大夫之論方
在廣陵則毁之者勝比遊潁川則譽之者勝晚接其門
人趙景平而質焉則曰先生之道大矣其可得而言者
無非乎誠敬也敬以立其誠誠以行其敬初若支離四
出而卒貫萬物以為一以此事親以此事君以此待物
以此誨人彼其出處果若窘於窮達之數而自貳其行
者乎可以毋問而毋應矣然後知向之毁譽皆失其實
且愧不能自得之以咻於紛紛也景平僕同年兄也怡
然稠人中似不能言者久而不見其異遊先生之門而
深有得焉者也朝廷命教官滿天下問之西州多曰先
生之門人也自淮以徃獨未前聞今自景平始矣景平
推所得以自任者與多士共之將見期月之間靡焉而
不自知如洛陽之俗非止亳社而已也先生雖堅卧不
起其道果不行乎哉僕明年返松江道亳社之北境將
訪於識者以信其然否
　　　送許羿秀才還舊隠叙
河南許徳制無求於世者也甫九日御風走數百里登
嵩髙之上四顧無人白眼天地已而訪潁川焉余與徳
制别十有五年矣余固不意徳制之來而徳制亦不意
余宦學於此也一旦相遇不知日月之遄邁盖必有使
之然者或以詰余曰彼何人哉躬儒者行出釋子語間
以道士服易其衣冠古之所謂行怪者歟聖之所禁而
詩書不道也子從其遊何說以析衆疑余應之曰若所
見者迹也而迹不足以得其心且其來也余始見之則
酌酒陳濶更僕劇談恍然如松舟蓽輅相羊浙水東非
示余以故吾者乎盖鄞江之徳制也比再見之則濡毫
作篆援琴奏雅矯龍鸞於衡門還春夏於寒室又指三
代以來物亹亹如造柏寢而觀焉者非示余以今吾者
乎盖沐澗之徳制也至三見之則仰而視俯而笑袖手
而言曰吾食肉如何子季棲處如周彦倫吾將無為而
無不為如元珪之所告彼勤勤冀願公之一眄者吾不
知也已而黙然非示余以非今非故者乎余欲以潁川
之徳制名之而不可得也已乎已乎余不能以曉若矣
他日徳制見别余為言之徳制長嘯一聲䇿欵叚而去
　　　送田承君叙
熈寧元豐間外部貴人争違議以示寵其視天家之赤
子甚於蒿萊芟夷焚燎極其力而後已盖所謂矢匠惟
恐不傷人者遂使覆露之恩輙逗留不下於是諫官御
史森森在廷噤不敢出一語為社稷計况分職其部中
者乎其脅於名分相與影響固不足深責其慷慨建名
屹如勍敵壓之以山丘而首不屈駭之以雷霆而色不
變知保吾赤子以對揚天命而已可不謂賢哉僕所得
者二人其一揚州江都令羅適見而得之者也其一信
州弋陽令董敦逸聞而得之者也嗚呼天下㡬路列郡
㡬城綰銅章以據百里者㡬人僕勤勤訪焉不滿三數
其難矣哉又羅公之在江都也其始邑人固有欲殺之
者矣在上左右固有毁之者矣隣封固有嗤之者矣未
㡬嗤之者自媿其不能也毁之者不覺譽言出其口也
欲殺之者日懼其不久留也相率圗其像築室而祠之
皆承君作尉時熟於聴覽且嘗信眉抵掌為僕劇談恨
不與為僚者也承君貫古今每笑俗儒貴耳而賤目今
治西河也肯捨江都之所得而逺慕卓魯乎茍思民有
赴愬而不獲伸甚於子之沉下僚而持衡者不察也思
民有窘於衣食之謀甚於子之待次而無以自裕也思
民有流離蕩柝而不安其居甚於子之侍老携幼徃返
千萬里也將見異時報政不獨踵繼於羅公又與西門
豹史起相望無愧怍焉邑之士果有文學如子夏者乎
僕知其為子作頌果有行義如段干木者乎僕知其啓
户持謁願交於下風子之祖子方果不昧亦且隂自喜
曰吾苗裔有人
　　　吴通直送行詩叙
元祐八年冬右通直郎吴君伯垂歸老于鄭既閱嵗薄
遊襄漢間而襄守吕公故人也政成無事方與賔僚揖
古人於江山之上清談以終日而伯垂造焉相得喜甚
彌月而後別伯垂早以文行為名進士晚以政事為賢
令尹一時朋舊在顯途方且挽之以蔚其器業而伯垂
自塵表不可奪此邦士大夫凛承其風又因公以從容
其為人故於其行皆有詩繼公後共得若干篇伯垂將
以刻石永其好且使子孫知為善當堅久如此盖非茍
然者伯垂名綬時年五十
　　　萬山居士頌常清浄經叙
元祐八年冬予旣至襄陽意其邦人必有抱道而隠如
古之龐氏庶獲親炙之或謂予曰頃有趙先生者邠人
也居市東初不知其異一旦正冠危坐集其所厚善者
示頌已倐然而寂郡守天章閣待制吴公雍以其形龕
塑于萬山之塔院至今為衆所仰其抱道而隠者歟恨
子不及見也後一年處道踵予門容狀野逸語說縱肆
落落無疑駭可喜退以詢於人則曰此先生之子也自
是相徃來日益厚又一年處道頌老子所說常清浄經
適終篇而予造其室遂出以示其言逈非平日為予言
者仰而驚俛而惑忽然而情脫於是知先生之道盡在
處道盖已久矣孰謂父不可傳之於子而子不可受之
於父乎覽者於其頌而契焉知予言不妄處道名務本
今居萬山之東故號萬山居士
　　　送陳忠厚秀才還姑蘇叙
通甫少孤舉進士不偶貧甚無以養其母慨然取家蔵
地理書學焉且歴求一時名人以為師莫不妙盡其長
而機圎智獨又自得於象數之外操以渉世其術遂顯
今年秋為先考終大事留數十日語余曰葬有吉凶失
得之騐㨗於影響甚可畏不戒不慎差若毫釐則禍起
泉下而集其家是誰之過歟欲自脫於天刑難矣或者
視權勢金帛何似而移其心殆謂天可誣也我方隂自
積徳詎敢忽頃有學者憐其勤示其大端已而省其私
猶有妄情不知所持懼将以喜怒行吾術弗竟與余聴
其言而觀其行盖君子人也孟子曰君子之所以異於
人者以其存心也以仁存心異於人逺矣函人之初設
心為利去矢人幾何哉特以術驅故卒以仁自異况君
子乎通甫葬已千許然其年未老其遊未倦其行術未
艾也隂徳之積自不可以為量數又况學於其門者必
皆心同之人乎今江淮閩浙間由指授以顯者著録逾
四十人而踵繼者未止人人以通甫心行術於四方其
所業積又豈可以為量數乎通甫有子方七嵗知好書
成誦日數百言天報将在此乎惟勉旃以待
　
　
　
　道鄉集巻二十七
欽定四庫全書
　道鄉集卷二十八　　　　　宋　鄒浩　撰
　　序
　　　吕望之送行詩叙
元祐八年春光禄卿吕公來帥是邦曽不數月政教修
明人以說服越明年紹聖改元之初天子躬覽萬㡬追
復前烈顧江陵控扼溪洞為荆湖一都㑹於是移公鎮
撫之且進直祕閣以寵其行某竊觀先朝舊臣由丞相
而下以次登用殆無虚日如公早被識擢蔚有事功宜
已簡在上心久矣兩路十四州又豈留處之地哉賜環
以歸取道於此而某等郊迎之期可以前必則是別也
若無足動心然公尊崇儒術興建學校所以賜諸生甚
厚故各以其有感於中者輙形於言共若干篇非敢以
為詩也姑致其區區之意云耳
　　　送郭照赴徐州司理叙
頃在廣陵秦觀少游為僕言彭城陳師道履常者髙士
也其文妙絶當世而行義稱焉嘗銘黄樓曽公子固謂
如秦刻石傅公欽之初為吏部侍郎聞其游京師欲與
相見先以問觀觀曰師道非持刺字俛理色伺候乎公
卿之門者殆難致也公曰非所望也吾将見之懼其不
吾見也子能介於陳君乎公知其貧甚因懐金餽之及
覩其貌聴其論議竟不敢以出口少游不妄人物其言
二公所以待履常者如此嗚呼士不見貴於世久矣非
世不貴士士實不為可貴是以世賤之異時晉文經黄
子艾以輕薄之資輙豪傑自置而士大夫猶承其聲名
坐門問疾况真賢者乎履常真賢者也惟其所養能致
傅公屣履到門且懐其金而歸故形於文如曽公評焉
豈獨髙乎今之世哉求之古人殆不多得前此二年以
草衣為上特起教授於其鄉子徃為理與之僚也不必
嬴糧重趼不必次以相傳不必誦詩書以上比乎前代
而乃坐獲履常而親炙之此僕所以為子之賀也他年
遇子将望之而名利之心盡以退而語人曰晦之嘗見
異人
　　　葉剛明字序
予之竄昭平也由湖湘度桂嶺而南雄葉適正堯道方
侍親為桂州幕官一見如故人其後堯道侍親權髙州
教授徃返昭平又數數相見及予䝉恩移漢陽堯道尊
親初轉宣徳簽判潯州未行又相遇於桂方親戚故舊
棄予如遺之時堯道乃坦無嫌疑每見益厚殆如兄弟
急難之情求之昔人且不多得而况今人乎知其可與
適道也堯道無兼侍父母深愛之堯道左右順承惟恐
絲毫動親意晨昏之外治經作文未嘗廢怠秋試轉運
司偶不與選不以歸咎於人惟自反曰分當如此但無
以上副親望重自愧懼敢不强勉學問以幸有成予以
為可與適道又豈不信矣乎堯道屬予易字於是取揚
子所謂見善明用心剛字之曰剛明盖見善不明則不
知適正道用心不剛則不能適正道堯舜文王逺矣而
道則自古而常今也神而明之存乎其人亦剛明而已
矣以子之才之志而以剛明克之予知子有時躍然而
喜曰堯舜果與人同耳文王果我師也在家在邦斯無
徃而不達矣傾耳拭目自騐予之言不妄實自此始
　　　送陳仲脩叙
金壇予鄉隣邑也有君子人焉今以承議郎致事自其
少時不出户庭而環千餘里若飢若寒若急難失所頼
以無虞數十年間不知㡬人仁義之聲飛馳東南予雖
未之識而識其子今廣東運判官朝散大夫某子明朝
散郎某子通皆文髙學博趨操堅正甫冠登髙第盛年
即顯用天下之士咸稱焉又嘗監太學試得大夫長子
今從事郎其次子之程文而讀之知其能世家也今又
與大夫第三子塘仲脩相遇於寂寞之濵其形不滿五
尺其志充宇宙與之語滔滔乎若秋水方至而東決也
承議之徳積厚而發三世矣其流逺矣嘗觀真誥具載
福地而金壇處一焉謂丹砂至寳伏蔵地中不可勝計
而有物主之必待其人然後付與得而服之昇躡雲霞
夀無終極然近世以來不聞有得之者果無其人乎抑
㝠㝠之中自有所付不可以世眼見邪老子曰天道無
親常與善人於是知承議得之矣集於其身為福禄之
盛鍾於其家為子孫之賢乃真丹砂至寳之効而世或
未之喻也仲脩行仕矣宜以父祖所以應天道之心力
學而成之且與弟兄同焉使言不為空言行不為虚行
則駟馬髙盖光動門閭世世如此直餘事耳於其與計
偕也求予贈則故序以送之
　　　贈孫夢臣叙
淮南孫傅夢臣與其弟佃稷臣試廣西轉運司不利鬰
鬰異常時余語之曰無如之何何必爾夢臣蹙然曰佃
年少尚可處傅長矣家貧親浸老切切以望者此舉耳
乃蹉跌不偶語未竟長太息至再三復語之曰夢臣學
通經史非不博文有體要非不工兩與計偕每選益髙
非不遇其如有數焉不可必也三年大比興賢能士失
意十常八九茍文學未富當反求諸已如夢臣正宜歸
之於數今交游間以此寛夢臣者多矣亦有以夢臣意
内之事言者乎曰未聞也曰頃下詔求言之初夢臣慷
慨追數政令盛以皂囊焚香涓日再拜而上之中途逓
兵利囊而毁書不得達其後及以妄言先烈者抵罪夢
臣獨念向使囊封無恙至今猶羈縻逺邦以為親憂况
赴舉乎可以釋然矣昭於廣西最為惡地炎氛瘴霧四
時不衰行商不敢入其境過客不敢飲其水信不可一
朝居也尊君宣徳俛首賔幙乃四年而後罷幸而名實
著聞郡太守知之部使者知之詔使知之相繼論薦陛
見改官使尊君尚間闗選調而夢臣先及第果自安乎
可以釋然矣去年夢臣大病精神戃怳濵於危殆幸而
愈言動猶數月而後如初今年夏秋之交疾又作雖不
如去年之甚然赴試時病氣浮白未散也使去年遂危
殆今年復大作則方且重貽親憂何由他及乎可以釋
然矣夢臣文學過人士所推重安知非造物者更欲動
心忍性充養器識以為大任之資不但决科一時而已
孟子非欺世者其言此尤詳觀之益可以釋然矣夢臣
黙黙聴悠悠思忽然而笑曰有是哉有是哉今聞命矣
徐視其眉宇則中和之色津津然生矣
　　　張循中字叙
余杜門樂川之上一日家僮以謁入視其名氏則開封
張遹也延之坐問其所從来則侍親官蒼梧試外臺而
歸也問其中否則適方聞報與選也視其貌則澹然若
得失未嘗經意也視其氣則温温乎其和也聴其言則
純純乎其誠也終日而無惰容也問其字則舊名凖字
子平也今名遹以夢易也初侍親之來也舟次蕪湖夜
就枕若有諭之易今名者盖悟夢也未以為然也後自
梧之寓晝假寐又若有諭之昜今名者亦悟夢也未以
為然也禀於親而昜之今以此名與選而字仍舊也余
昜其字曰循中記不云乎道之不行也我知之矣智者
過之愚者不及也道之不明也我知之矣賢者過之不
肖者不及也不及不足循也過不當循也遹循也循莫
如中以此事親曽閔之孝也以此事君稷契之忠也經
不云乎事親孝故忠可移於君循中既選於外臺矣将
奏名於禮部将唱名於集英移孝為忠自此始也不可
勉也循中請叙於是乎書
　　　送馬長卿序
長卿官嶺右逾十年兩遭意外事仕以弗進家以弗寧
甚至妻子不逺千里赴愬於部使者而僅以身免行道
之人聞之尚唶唶不已長卿自處宜何如也然禍福有
倚伏之數損益有盛衰之時既以不幸於前将必幸㑹
於後嘗觀拱梅之亭乎今羣山無窮之氣象交集於梅
下乃前日重籬榛棘遮蔵而不得見者也嘗觀莫釣之
磯乎今一江無窮之氣象盡收於釣中乃前日亂石沮
洳阻碍而不得通者也俛仰之間顯晦頓異曽謂人而
不如此乎古語曰前車覆後車戒後車不戒是又将覆
也是乃朝夕所當深念也晦極而顯天也戒前車之覆
人也以人成天不以天廢人士君子所以異於凡民頃
論之詳矣又於別也申以贈焉長卿勉之哉
　　　括蒼先生易傳叙
昜之㫖不明於世久矣神宗皇帝以道莅天下於是造
士以經表通經者講於大學以訓廸四方時陸公佃詩
孫公諤書葉公濤周禮周公常禮記而先生専以易授
諸公咸推先焉先生盖王文公門人之髙弟也三聖之
所祕文公既已發之於前文公之所畧先生又復申之
於後始而詳說之終以反說約故自熈寧以來凡學易
者靡不以先生為宗師因以取上科躋顯仕為從官為
執政被明天子所眷遇而功名動一時者踵相躡而起
至於今不絶也先生之於斯文豈曰小補之哉某獲從
先生游二十餘年矣始見之廣陵乃先生廢黜之後也
聴其言而觀其貌未嘗戚然猶在太學也中見之京師
乃先生復用之初也聴其言而觀其貌未嘗欣然猶在
廣陵也晚見之西垣又見之東省又見之中臺先生之
所以出入進退固已數數然矣恬不以為欣戚亦無異
於前日也頃聞其歿初無甚苦一旦正坐若隠几然而
逝矣莊子曰死生無變於已而况利害之端乎然則先
生之於易非徒言之躬行之矣是以言天下之至賾而
不可惡言天下之至動而不可亂使人擬議以成其變
化亦易而已後之學者果忘言而忘象雖捐書可也若
猶篤志於韋編則先生之説方且與易皆行而不朽亦
何待於序乎姑以夫可以形容者塞其子見屬之意云
　　　鷇音集序
道鄉居士以道自持久矣一旦超超乎萬物之表不知
規矩凖繩之果吾法邪非吾法邪不知身體髪膚之果
吾形邪非吾形邪故人歌亦歌人笑亦笑求其所以為
此者而弗得也嘗試妄論之所謂横心之所念横口之
所言不知彼我之是非利害者歟所謂喙鳴合與天地
為合者歟妄論之矣又妄録之而妄名之謂之鷇音集
且以待夫同乎妄者妄歌妄笑云
　　　慶禪師語録叙
禪師昭慶示寂既二十年門人徳岑乃以語録屬予曰
吾師出世自髙郵之乾明至揚州之建隆凡三住持自
熈寧之癸丑至元祐之己巳凡十七年其語盖不可勝
録今所存者止此亦足以行諸方而導後學世之公卿
大夫士即丈室而親炙之者多矣如髙郵孫莘老秦少
游括蒼龔深父㑹稽陸農師金華俞秀老尤其顯者今
皆亡矣為之序者非子其誰曰予頃教授揚學獲從禪
師游毎見為儒者説儒為佛者說佛為老者說老以至
天文地理之占候百工衆技之制作靡不隨其人而應
焉如千水月如萬竅風嘗試以精粗期之而了不可得
豈所謂横口之所言不知彼我之是非利害者歟豈所
謂喙鳴合與天地為合者歟盖惟忘言乃能得之雖無
此録可也而况序乎岑笑曰子其為之
　　　宗禪師後録叙
昔黄龍南禪師以一大事因縁出現於世一時學者翕
然宗之初如易親久輙難契諸方號為黄龍闗然則在
所印可之人其人斯可知矣若建隆慶老保寧璣老則
予之所嘗見者也若廬山總老晦堂心老則予之所嘗
聞者也聞見之所不及毎以訪於開士而石塔老康逺
為予亦法宗者亦南禪師之子也建隆諸老一等人也
因以其門人之意出乾元後録求予叙嘗試閱之而要
其至果真語乎果實語乎果如語乎果不誑語而不異
語乎予皆不得而知也姑取其可以容聲者為信心之
前𨗳云
　　　璣禪師語録序
天下大禪圎璣透黄龍闗縱獅子吼不離當處坐斷十
方胡來漢來自隨鏡現休去歇去未免氷消有時打鼓
升堂聊且逢塲作戲彼心有眼正眼奚彰惟眼無心真
心獨契過此以徃孰得而名長老正埍乃師嫡嗣知予
頃嵗一宿圎通謂非偶然勤以序請事不獲已序如此
云
　　　徳瀾禪師語録序
冇大空谷㨗出萬響洪纎美惡髙下疾徐一一與聲等
無知別方寂方應何所從來方應方寂何所至去一切
佛祖語亦如是若作義見非第一義徳瀾長老住在髙
臺四面皆山不知㡬谷即衆谷響同作一音普聞十方
隨類解說諸具眼者當自知之如或不然是何等語
　　　印禪師語録序
雪竇古道塲住持多名人莫盛於明覺禪師重顯之時
四方衲子争走席下如佛出現因以得法甚衆顯傳天
衣義懐懐傳浄慈宗本本之所傳不知其㡬而四明慧
印實為嫡嗣嗣法以來五遷大刹盖嘗即明覺之丈室
而居焉光續祖登紹隆勝㑹縱無礙辯談不二門有時
截斷衆流莫測其所以異有時隨波逐浪莫測其所以
同聲聲妙在於機先聞聞逈超於言外非昔雪竇是昔
雪竇是今雪竇非今雪竇泯然三世悉歸一印印乎印
乎文彩已彰不可得而掩也覽者得之
　　　燈禪師語録叙
余頃在中陶嘗與李濤師淵論當世之名僧師淵語余
曰吾所見祖印者有道者也蚤以機縁為世導師晚乃
退居都城之等覺望其容貌如秋際木聴其辯說如夜
半潮始竊以為未始出吾宗而終也如一葦杭大海惕
惕環視莫見畔岸後數年復遇師淵於都城問其所謂
祖印者而将訪焉則曰寂滅久矣出其所集語録二巻
示余余然後知師淵異時之言尚其可以言者師淵喜
余不親炙而契也曰為之序以發其端可乎余以為聚
塊積塵本無取捨雞鳴犬吠元自分明猥於其間指以
示人師已不得為無過者矣其徒善義又從而録之師
淵又從而鏤板以傳布之余又從而為之叙以冠之是
蛇足也惡乎可雖然以此為可不可以此為不可亦不
可論其可不可亦不可師名智燈婺州金華人道吾法
真之子臨濟之孫祖印盖其師號云
　　　方廣譽老語録序
湖南善知識曰從譽嗣福嚴奉老子住方廣聖道塲其
骨從蓮峯孤髙其氣徹靈源清潤金燈現處普然無盡
之燈仙磬鳴時不繫有心之磬阿羅漢既已避席諸鬼
神自然運糧大丞相曽公閱人多矣許以為道友孰能
先焉李習之親訪藥山豈惟忘勢裴公美久延黄蘗端
為明心傳播諸方輝暎前古伊予南竄以至北歸初見
師於華光不可得而親也旋見師於明水又可得而踈
乎超越見聞靡容擬議其徒乃集師緒語屬予冠文聊
追空谷之音繪以捕風之手直須一千里外不得錯舉
何待三十年後此話大行
　
　
　
　
　
　
　道鄉集巻二十八
欽定四庫全書
　道鄉集巻二十九　　　　　宋　鄒浩　撰
　　䇿問
問古之聖人居重位操至權左右前後無施而不可者
其上莫如五帝其次莫如三王非帝有餘而王不足也
所遇之時異則隨而應之豈能同條共貫哉是故後世
作者無以加焉鼂錯曰五帝神聖其臣莫能及三王臣
主俱賢庶㡬知言者宋有天下餘百年矣祖造始而宗
承之道徳功業充塞覆載爰及今上丕受所付亹亹乎
嚮三王之盛兩漢而下固不足以比倫也雖然稽古騐
今果無可指者乎三王云為布在方䇿炳若日星可究
而知其所以神聖也其所以賢也與我宋之所以尚歉
然而宜勉者願歴舉以告毋曰區區已陳之迹不足為
當今道也
問宰相之勲非自為而成之也舉賢授能以盡人材校
短量長以分事務而已獨操其要焉俾人主優游䝉成
無復内外之患其為勲豈小哉荀卿曰上臣事君以人
况宰相乎故禹以惠疇佐舜傅說以招俊乂佐髙宗下
至蕭何姚崇亦以此冠當時而聞不朽比者秉鈞之臣
嘗逮十科之議使華塗顯人各薦其所知深副嗣皇訪
落考慎之意真得宰相之體矣識者謂在下者或馳騁
構結之謀在上者或牽制好惡之私則法雖甚良秪以
為市爾盖情之所厚茍非自任以天下之重而不為物
轉者慶賞刑威有足以勸沮固亦其勢也至於實有所
負而不求人知與不幸人莫之知則又不可得而承庸
猶為聖朝之恨也救此之弊其䇿安在
問量入以為出善法也推而行之惟令王之時乎其略
見於王制其詳見於周官其效則公私俱足而無傷財
害民之弊漢之孝武唐之眀皇不知出此而海内蕭然
矣今聖主嗣興子育億兆凡法之有未便者悉以義更
張之懽聲協氣衍溢于普天是宜詠芣苢之和平歌行
葦之忠厚以與古令王相後先也寧有漢唐之弊哉然
民之所輸雖無前日之嬴而國之所用尚循前日之式
未可謂量入以為出知治之士嘗以建言朝廷既欣然
納之則國用宜有在所損者損百官之禄廪則懼不足
以養㢘損敵國之幣帛則懼不足以結好損邉陲之供
須則懼不足以守禦損器械之増置則懼不足以防患
然則孰為可損者否則繼自今徃其何以給之况諸路
郡縣庾無陳腐之粟庫無朽貫之錢亦已久矣如之何
其可
問士農工商古之所謂重民也方其盛時處之以學校
田里官府市井期之以賢能稼穡飭化阜通比其既成
有餘不足交相濟於上下之間則為之君者不必焦心
思而智不窮於治不必疲體力而物不窮於養馮几南
嚮以底太平後世稱頌焉豈不偉哉國家神聖繼興以
道臨御天造而地成之恩覃根著之徒風靡編髪之屬
况四民之有知而居域中者乎是故造士以三舎而書
攷其行藝勸農以官師而具修其防列置監局以鳩工
而器械絶苦窳之患嚴闗市以征商而豪右消擅財之
權宜若無間然者然而謂之行則止於率教不戾規矩
而孝悌睦姻不究其平時謂之藝則止於治經程文而
渉獵傅㑹非由於自得以勸農則惟虚名而無其實以
防列則顧暫費而畧其大苦窳之患雖絶於公家而淫
巧日新感移志意則於民俗不為無傷擅財之權雖消
於私室而貨賄滯留稅入寖减則於國用不為無損知
治者慨然於此久矣今欲去四弊致四利逺不繆於先
王近不􁀙於當世使無累於太平之盛如之何則可幸
攄素藴直指明計以俟按察者推而上之庶㡬有補於
新化
問記曰化民成俗其必由學乎故武王作辟雍而無思
不服僖公修泮宫而淮夷攸服國家若稽古以經緯天
下其於興學尤所先務辟雍屹立於中泮宫環列於外
嚴其官師付以教法固無媿乎鎬京魯國之盛然而日
月久矣姦偽未革囹圄未空禮義㢘恥之風未勝安在
其為化民成俗邪夫廣土衆民古猶今也古興學如彼
今興學如此豈今教法失其本而與古異乎豈官師非
其人而不能推明上意以聳動斯民乎豈為士者不知
自重而民之易之遂無畏慕學校之心乎豈長吏忽而
不問不知所以誘進之乎其弊果有在於是也則教法
如之何而不失其本官師如之何而推明其意士如之
何而自重長吏如之何而誘進幸覃思而告焉庶㡬共
勉其所當為者勿使古人専美於載籍
問先王之制彫敝於末俗久矣至漢始有舉而行之者
籍田之耕起於孝文孝㢘之貢發於孝武郊社之禮定
於元成三雍之序備於顯宗後世言治者推焉攷之於
史其事至悉果合先王之制乎抑有以義損益而不必
一二追襲其迹者算計見效又何在邪方今典章文物
之盛非直兩漢而已然其事尚有闕而未舉者豈誠不
可行歟審以為可行則如之何而可
問道徳不明天下之治方術者各騁其私智而取之以
名家而授徒自以為莫已若矣奈何世之君子能折之
於聖人而不可欺邪故墨子蔽於用而不知文宋子蔽
於欲而不知得慎子蔽於法而不知賢申子蔽於勢而
不知智惠子蔽於辭而不知實荘子蔽於天而不知人
荀卿嘗言之荘列蕩而不法墨晏儉而廢禮申韓險而
無化鄒衍迂而不信揚雄嘗言之夫諸子之於道徳譬
猶紫之於朱莠之於苖鄭聲之於雅樂向非荀揚力自
比於孟子而指擿以待後之學者則讀其書隨其所喜
淪胥以敗而莫之止者徃徃皆是也其害豈勝計哉然
而太史公猥以名家之學各有不可廢者其與荀揚之
論果可以兩立乎是非必有在也荀卿之學揚雄以為
同門而異户揚雄之學韓愈以為大醇而小疵又何其
明於指擿諸子之失而昧於自救其失乎其異户也其
小疵也無乃有流於諸子之習而不自知者乎願迹其
書且折之於聖人并諸子之已事告焉
問論議之不一久矣非有聖人之書折衷焉則學者之
疑或窮年沒齒而莫之决故栁下惠少連疑於不逸者
也得孔子之言然後知其為逸民禹稷顔回疑於不同
者也得孟子之言然後知其為同道使孔孟之言皆如
此其辨也學者之釋然不猶仰天庭而覩白日乎奈何
自相違異而有不可以一貫之者孔子語子貢曰伯夷
古之賢人也孟子則以為聖之清孔子罪臧文仲曰知
栁下惠之賢而不與立也孟子則以為聖之和孔子稱
徳行則兼舉顔淵閔子騫冉伯牛仲弓而孟子稱善言
徳行與具體而微則仲弓不與焉孔子稱文學則止於
子游子夏而孟子稱有聖人之一體則子張亦與焉又
言語之宰我子貢政事之冉有季路曽不得與子張并
日而談夫聖人無兩心言心聲也况孟子之所願學者
孔子而已其品題取捨之際宜重規而疊矩也今乃不
然豈不重可疑哉諸君必嘗深攷此願聞其說
問水旱之變隂陽之數也聖王在上道贊化育亦豈能
使之不臻於其時哉能為之備使不凍餒吾民而已矣
其先事也崇五涂浚五溝謹樂嵗之蓄而不敢懈故雖
遭變而民不憂其後事也薄征以紓其財弛力以蠲其
役頒其興積唯民所便故雖引久而民不病非特如此
祈禱之事人情所不能免者亦未始忽焉此其所以無
凍餒之民也比年以來率土之内不水則旱毎毎有之
民之重困不堪見聞朝廷所以仁之者固無歉乎古先
之時矣知治者猶謂以有限之費待難忱莫測之變可
暫而不可常則先事而圗之者又其可以已乎然溝涂
之利可修而耕必有蓄可復乎不知出此而惟祈禱是
嚴殆非所謂祝史薦信者也昔董仲舒相江都閉縱隂
陽以救水旱行之一國未嘗不得所欲其法亦可行於
今乎幸明計之
問士方平時本原六經衡鑑千古其出處去就之節盖
了了於胷中矣異日游人間世則廊廟山林自成繫輆
以畔君子之大道者尚或有之故嘗觀魯之二生竟不
為漢起而疑焉以叔孫通之諛不足與同朝乎佐漢之
興足以利物其事大避通之凂止以潔身其事小以所
遭非其時乎則六合一家寛政兹始實愈於伊尹受幣
吕望登車之世以禮樂未易制作乎則舎禮樂獨無可
為者况情文之備雖必俟於百年而君臣之儀弗容紊
於一日以故通以鄙儒誚之雖然稽其所言不可謂所
養非逺且大者其於喜於為郎得金而猥以聖人頌通
者相萬矣揚子遂以為大臣豈其然乎孔子曰所謂大
臣者以道事君不可則止二生果有得於此乎誠如是
則通之所為復非矣而遷固贊之以為為時儒宗共成
大業又何也嗚呼守正似鄙隨時似諛而隨時守正者
亦鄙諛之人所幸以自託也士之立節如之何而蟬蛻
於二者之中乎朝廷興學正此為務諸君盍以所自期
者斷其是非
問忠厚之俗既衰行葦之詩不復嗣音於天下有真賢
作銅章墨綬不動聲色而封内之児童有仁心焉孰謂
王者之治獨古人専其美乎上以齊聖紹休祖宗與物
為春常恐疵癘其誠意良法固肩隨乎有周矣又妙簡
郡邑之吏俾承而廣之勤勤也奈何日月浸久而衣冠
之列宗族鄊黨之間所以施報尚多慙徳欲冥冥之民
推厥不忍以及動植之微豈不難哉君子謂弊在吏未
必學學未必至者事規近效而忽逺圗耳此言似不茍
者然則吏之設施如之何而可以曠然丕變與中牟比
以副上委寄之萬一
問兩漢多士其慷慨談治體者殆接武於朝野賈誼之
書賈山之至言劉向之封事王符之濳夫仲長統之昌
言崔實之政論尤章章於其間諸君盖嘗成誦而深思
矣果孰得而孰失今欲取其說之宜於時者用之可乎
且何說最為宜於時者別白以告
問大河之患㡬千百年其間有為之君臣非不欲規長
久之利使由地中行也顧曠世而未能者豈天數之有
待乎聖人在上萬物遂生四夷稽首所謂大河宜不治
而自理况治之以法度之政信易乎其永寧矣然而國
用方窘而重以不貲之費民力未裕而猥興莫大之役
就令水涸之際勤苦而成之以遏異日之怒流未必可
恃此中外之論所以騰口而紛紛也夫禹貢之所載從
古謀士之所建明其利害詳矣當有可行於今者博舉
以告
問楊子雲論當時之名臣多矣石太僕之對金将軍之
謹張衛将軍之慎邴大夫之不伐善則以為自得張子
房之智陳平之無悮絳侯勃之果霍将軍之勇則以為
社稷之臣張廷尉之平雋京兆之見尹扶風之潔王子
真之介則以為名卿夫子雲之言法言也其品藻之異
豈無謂而然哉以漢人物之盛殆非後世所能擬倫而
其所取者止於如此而已無乃太簡乎諸君必能言之
問潁川四長前史謂並以仁信篤誠使人不欺故序循
吏而及焉夫不欺人易使人不欺難從古以來有使之
不能欺者子産之於鄭是也有使之不忍欺者子賤之
於單父是也有使之不敢欺者西門豹之於鄴是也彼
四長者必居一於此矣果孰從而然乎今考其傳韓仲
黄之於贏陳仲弓之於太丘其詳可知也若乃荀季和
之於當塗初不載其設施之迹鍾季明之於林慮雖以
命之而實未嘗就則史何以知其所為而稱之乎将以
其已然之效而逆知其所未為乎然則其已然之效又
何在也如此而議人亦可乎諸君非其鄊人則寓其鄊
校者聞其風而講之有日矣願以釋有司之惑
問酷哉東漢黨人之禍也始錮其身終及其五屬其所
斥止五十八人其所蔓衍殆不可勝計甚至以死處之
賢者既盡而劉氏不復漢矣後世有志之士讀其書想
見其時未有不廢巻而流涕者也今攷其迹以為王政
不綱奄寺横逆特欲以此驅除天下之士則牢修朱並
之言獨無證乎况始自甘陵汝南成於李膺張儉范曄
盖嘗言之以為事出於下而其勢必至於此則轉相汲
引不為比周更相稱譽不為朋黨者彼何道邪或謂使
州郡之吏皆與史弼同膽則天下雖大何若不為平原
賢者惟義所在不以生死奪常一旦詔下就獄而不辭
宜皆如陳實就死而不懼宜皆如李膺范滂奈何張儉
岑晊汲汲遁逃而夏馥何顒則變形易姓世亦不以為
議逮捕所急尤在名士而郭泰袁門車犖等倫之上者
乃不罹其害李篤納張儉賈彪拒岑晊其事不齊如何
為兩是之諸君折疑辨惑必有處於此蔗㡬與聞焉
問自先王之澤竭禮禁不明於世久矣乃上由公卿下
逮黎庶婚姻喪祭之儀宫室服器之數惟所欲耳不復
餘問甚者以富相誇僭擬尚方而匱乏之家或恥不及
則有稱本而貸空産而售以事目前之觀美者如此而
欲財用足風俗厚不為太平之累其可得乎嗚呼世無
賈誼即已不誤不諛有如誼者焉其亦慨然長太息而
不能黙也夫三代之禮惟周最盛後之稱治者不能加
毫末於是矣孔子曰周監於二代郁郁乎文哉吾從周
其於婚姻喪祭之儀宫室服器之數差等之至備也願
博載籍而摭其所可行於今者為之計
問唐王珪善品藻人物太宗嘗以輔政者訪焉自房喬
而下莫不妙盡其長亦逡巡自及也當時謂之確論今
以其言而攷之已然之效則所謂孜孜奉國知無不為
兼資文武出将入相敷奏詳明出納惟允濟繁治劇衆
務必舉以諫諍為心恥君不及堯舜激濁揚清嫉惡好
善者各何在邪於此其時豪傑之士攀鱗附翼而起者
實雲集於帝所其能與諸子比復㡬名氏邪夫以太宗
英偉不世之資而諸子又皆王佐才也相與輔相之君
臣㑹遇千古一時宜其功與三代相後先奈何止於貞
觀之治而已豈不有敗之者乎不在其君必在其臣索
之諸子果孰首其弊也真人南嚮日以覆載萬物為心
非得人而為之股肱耳目則何以泮奐於九天之上然
則必欲所得之人端如喬等交竭其才茂對興龍之運
将何道而可彼太宗所以能使喬等入彀中亦必有道
矣諸君其究之
問責古人易以古人之事而反已焉求不愆乎禮義難
夫壺頭充皆征五溪道也從壺頭則路近而水險從充
則塗夷而運逺此馬援耿舒所以同命而異議者也然
援䇿既行軍不得進迄貽天子憂其視舒孰愈哉昧於
决擇非智坐受其弊非勇援實智勇全其必有以善其
後但不幸前死墮仇人頬舌中使尚生存其赫赫成就
豈媿隴西嶠南之功乎援固齎恨已矣所謂善其後者
諸君試以胷臆之竒為之籌之勿使說禮樂而敦詩書
徒為虚語
問上以日躋之聖欽奉母儀紹隆先烈天髙地厚一視
萬方顧雖羽飛根著之微且冀莫得而疵癘焉盖侵尋
乎三閏矣課功量徳豈媿詩書之傳頌哉然而稽之人
事參之天時或未足以戢忠義之舌而折其心意者吏
多冗員民有菜色國用寖屈斷獄益繁而莫之䘏歟禮
樂之典曽未制作以暢中和之化歟甘露醴泉四靈之
屬凡可以證太平者寂寞而無聞歟非此族也其弊安
在夫二帝以來其風俗之變㡬盛㡬衰灼灼方䇿必欲
黎民於變時雍如放勲罔有天災山川鬼神亦莫不寧
暨鳥獸魚鱉咸若如夏后仁及草木如周家忠厚之時
則何道以致之歟将先索吾弊之本原以新厥圗而後
臻此歟昔唐太宗鑑古知興替後世以為美談然則今
所宜鑑以永無疆之休亦必有可以一二舉者諸君抱
術略以待制䇿久矣願以所欲剖露於丹墀者前破有
司之惑
問古人逺矣其窮達之際徳義功業之詳類可以迹攷
善學者誦其詩讀其書師友其人於千百嵗之上若前
席而處雖其名字至有易以從之者其志願何如哉諸
君黄巻中與古人晤語不為不久所誠服而思齊者誰
氏體之以善窮達者其事安在孟子學孔子揚子比孟
子固平日講論以為當然者也可以自任而不如此乎
願昌言之以信所養
問兩漢禍天下前以外戚後以黨錮其已事甚著見開
巻者所共知也然而禍不頓成譬猶水患必有蟻穴之
隙先焉弗慮弗圗引以日月然後一决而不可禦就使
神禹之知亦於此乎黙黙矣以彼其時輔弼朝廷委寄
郡國相與成天下之務者繼踵而越奈何獨無一賢建
明防微杜漸之計乎将其建明而未善或既善而君莫
之用或天之厯數當然皆未易辨也夫天之厯數與君
莫之用固所不論若其無所建明雖建明而未善則於
誰責而可諸君試代古人受其責焉果以何者為禍所
從來復如之何而為之計而可以止末流之紛紛乎
　
　
　
　
　
　
　
　道鄉集巻二十九
欽定四庫全書
　道鄉集巻三十　　　　　宋　鄒浩　撰
　　䇿問
問三王之治不能無弊救其弊者豈異道哉酌忠敬文
之宜還相為尚而已後雖聰明睿知之君未有外此而
太平者也語不云乎其或繼周者雖百世可知也天啓
真人適繼五代之亂因革損益以至於今典章煥然固
無歉乎三王之盛矣或謂變而通之以隆億載之謀與
天地長久正在所務然則所當變者何事無乃損文用
忠如董仲舒之䇿乎果在是也倘欲改作上下便之不
駭不擾且不悖於古訓如之何則可
問晉之平吴唐之平蔡皆赫赫不朽之功豈獨二君斷
然破浮言以成之哉亦其所委以制勝者極将帥之選
也然孫皓且降而唐彬逡廵而不進元濟方熾而李光
顔躐諸屯以摧其鋒其事不齊而一時之清議萬世之
信史皆以為然嘗竊疑之盖見可而進知難而退軍之
善政也二將果知難而果見可乎果捨此而無䇿乎使
王征虜龍驤之徒與彬同退則長江水易越使韓宣武
烏河陽之徒與光顔同進則不必四年而後堯茍以二
将為然則諸將之事非歟抑其是非自各有在而不可
與二将併日較也夫當時納䇿之臣多矣其君或用或
否其成功因以異焉卒有媿乎始聴之不審者亦可兼
論以究本末勿闊略而不告
問漢末士大夫非復前日之盛矣其以文學著稱如建
安七子猶足以灼古今而工翰墨者自以為弗及也方
其盛時雖邯鄲繁路二丁楊荀之流以警敏傾多士者
且不獲與之方駕一涂則曹氏父子委身從其逰是豈
茍然而已哉夫文者徳之華藻也有物於此根本固存
春陽動之以赴發生之㑹然後華藻形焉其物不齊未
有無根本而然者七子之所養斯可以坐判矣今其書
傳布學宫諸君所該覽也果孰賢而孰否其文之髙下
果如文帝之論乎抑有論之而失其實者乎使其克享
長年且委寄不止翰墨之選其為事業又將如何其與
隆漢儒之功果能比肩而無媿乎吴季重與七子均賔
禮久矣而文帝之論初不及之亦有說乎願析疑以告
問冠婚之禮聖王重之所以善天下之俗而謹其始也
雖臣民且不敢不勉以取譏當世况其所視効而在上
者乎故加元服納后自兩漢以來皆莫之敢忽上嗣位
於今六年以其時攷之則是禮也盖可以繼舉矣比詔
儒臣參酌故實著為新書其於納后之儀亦備矣至加
元服則初未有聞豈以古先之儀既善不必損益而後
宜於今邪抑亦當損益而行之歟所謂新書亦果無可
以措一辭者歟此太平之盛典也其以所學議之
問短喪非仁也貨殖聚歛非義也干禄學稼非智也不
遜非禮也凡鄊黨自好之民或莫之肯為而况志道者
乎宰我子貢冉有子張樊遲季路又皆逰聖人之門旦
暮侍側號為弟子非若後世之士聞其風而願學焉者
也宜其盛徳尊行揭揭乎覆載之中以模範來者反不
以仁義禮智為已任邪使其燕閒講習之際泛然及之
已足以汗顔矣奈何聖人之前言之而不怍為之而不
厭甚至以理詰之而猶執以為是孟子曰聞者莫不興
起也而况於親炙之者乎揚子曰侍君子晦斯光窒斯
通亡斯存辱斯榮敗斯成噫其然豈其然乎異日聖人
論人物焉又皆在所取何也朝廷教養官使之法備矣
如二三子乃士大夫所仰以為不可及者也不幸昧者
不師其長而用其短且援以自况其為至治之累不亦
甚乎不可以不辨
問世之語治者謂仁聖在上天宇清明固以比隆詩書
之所載然其間不無可慮者則官冗之弊是也夫官冗
之弊非獨今也漢魏以來病之其救之之䇿不過省事
省吏而澄其源屬者臣列獻議不惟不出於此猥欲郡
邑之間創立新職増廣舊員以紓四選目前之急朝廷
受而用之無乃滋為冗乎夫目前之急雖云少紓而來
者踵繼積以嵗月其勢又急又何以待之况國用減於
貫朽粟腐之時久矣固嘗命官分局裁節浮靡量入而
為出矣今重以數外之禄秩蠧之亦未見其長利也因
恬而不知變豈不軫垂衣之念乎其以所欲輔世者䇿
之勿曰此廟堂之任而非士憂
問諸葛亮天下竒才也方其龍臥隴畝固已納宇宙於
胷中一旦為先主起其功烈表見於世當有以髙出管
樂之上不幸不就以死世之英雄所以毎毎慨嘆泣下
也向使老夀不衰以極其經綸之藴非合鼎分以為一
其志肯遽已哉然魏吴皆勍敵魏方深謀以抗其鋒吴
方據險以俟其釁憂不在北必在南又况羣小熒惑於
其主乎其何以處之諸君討論舊矣試以逆知其所未
為者策焉勿含糊不告如亮在荆州時
問堯舜在上不能使普天無黨與之人惟其偽不讎真
邪不醜正羣小拱手聴命於君子此二帝所以成至治
者也後世失之亟以取禍由漢而下覆轍相尋其託之
汗簡以為來者戒豈不章章然哉上以日月之光無隠
不燭其沛為雨露鼓為風霆使萬物職而理焉盖妙盡
其道矣世之黨與偏獲媒蘖以自固然諸君子潜心忠
義茍或私憂如墨子而欲以涓塵之慮助海嶽之髙深
則其䇿必有所出試慷慨落筆勿俾洛陽年少憤無踵
其後者且庶㡬不負仁聖作人之意
問昔之君子謂古今人不相方始竊疑其失言比操以
騐之於世日久而數多猥欲不信弗自許也古者吐握
進天下之士而今或杜門為孤忠古者借劍斬佞臣而
今或噤不出一語古者攬轡志在澄清而今或託公以
示寵古者德信懐敵國而今或干戈生事古者進必屢
聘而今或驟至公卿古者未老輙歸而今或耄期眷眷
於位其它盖不可以縷指豈古今之變使之然歟抑其
人物自有辨也必欲力救其弊則何䇿最為盡善諸君
籌之
問西漢議分國以制其變屢矣在文帝時有若賈誼在
景帝時有若鼂錯在武帝時有若主父偃其趨一也然
誼不見用錯以禍死偃以成功譬猶魯人進趨之方宋
人不龜之藥其得報相絶何哉使諸君為斯世也功成
如偃吾志也不見用如誼吾不知也不幸如錯奈何鑑
之而不言非事君以忠言之而不免非明哲以保其身
於是審處而兩利集必有道焉其以中心蔵之者為迷
途指其㝠行
問班固作表列九等以序古今之人自以為顯善昭惡
貽勸戒於不朽奈何張晏喋喋掎摭其失顧晏之雖論
不能無差如顔氏言然其失終不可逭盖論人者務當
其失而已老子田單列在第四魯連藺子列在第二無
乃過與不及而非其實乎必欲矯以篤論則此四人者
各於何等處之而後宜邪且兩漢以來其以善惡著者
多矣中人以下固不足品藻其上豈無可與四人並列
者乎試枚舉之母曰先聖猶不暇方人而不予告
問帝王既逺道徳之風不舉而公卿大夫忘已狥物以
浮游於聲利之中其日久矣故雖師法如張禹而曲意
於王根中庸如胡廣而奪常於梁冀後世表微之君子
至有廢巻而流涕者彼其所感豈徒然哉恭惟祖宗規
模萬世開明道徳造化人才上主承之重以慈訓赫赫
乎二帝三王之盛矣還復今日宜其隴畝之負芻市井
之候時間有竒節以動寰宇之視聴况朝廷之公卿大
夫其肯不初終一操以辜天地之賜乎然而世之語治
者猶竊以為萬一不幸有非其人者出焉大用之以輔
世長民小用之以蒞官行法彼将首鼠顧望城狐憑陵
肆其狼貪濟以狙詐近惟身謀逺實子孫計嗚呼其禍
動植而累清平詎可以擢髪數邪然則必欲公卿大夫
一皆雍容義命以茂對興隆之運果何道而可孟子曰
無恒産而有恒心者惟士為能諸君服膺名教以待詔
音亦既有年盍以了了於常心者䇿之以告
問炎漢開基至文帝之恭儉其靖也久矣干戈化為爼
豆㢘恥生乎里閭自後世觀之千載一隆亦庶人不議
之時也賈誼少年耳崛然諸老中亹亹論天下事慟哭
流涕如不幸遭叔世者彼其前識豈與管闚蠡測之士
同日語哉上以天徳出治以篤邦家之祜其軼漢文逺
矣然蟻穴不窒必成水憂故突不曲必有火患弊固多
蔵於隠微而世常昜之以為不足動心諸君稽古騐今
亦嘗極慮於此乎如其得之願條舉其利害而䇿其當
勿使人物者直曰惟誼通達國體
問孔子語卿大夫之孝曰非先王之法服不敢服非先
王之法言不敢道非先王之徳行不敢行三者不備不
足以守其宗廟况立乎人之本朝以上承下庇而無所
媿怍乎夫先王之法服備載禮經可以攷而知也至其
言行則何者為是如之何而道行之皆未之前聞且欲
今之卿大夫一出於此又何自而可并以辨惑
聞昔之論六經者多矣莊周指其所導揚雄指其所辨
班固託之於五常而昜為之原皆顯聞子史中以為信
然而謹從之則其書復有所謂豈其所以迹有所謂簡
易有所謂同歸果孰為定論哉将别之以指其異者不
必狥而合之以㑹於一者在所先乎且其言意之妙亦
必有可以容聲者諸君挾䇿既久當以深造於此願因
數子以告
問君子野人相養治天下之通義也自先王之法削迹
於後世而野人始受弊君子不獲安享於其上至唐租
庸調興焉識者以為近古聖朝有作頗襲唐舊於是三
者獨置弗講豈其變為兩稅已數百年故不可復抑亦
時異事異未必有以利吾國夫財力困矣先王之法既
難以遽行而號為近古者又沮格如此無乃重困元元
乎諸君學道愛人其參酌而為之計且并唐之所以廢
舉之詳以告
問學問果博乎孟子曰求其放心而已矣果要乎孔子
曰多識前言徃行以畜其德今孰從而可且所謂求者
如之何而識亦宜以自得之者悉形於言
問自昔論四民者多矣莫如管仲為最詳其書具存其
事事可攷亦有宜於今而可行者乎條舉以告
問君子之所以異於人者行義聴命而已矣惟行義故
不失已惟聴命故不怨天是以無入而不自得也今欲
學者皆出於此果何道而可
問鄊飲酒之禮先王所以善民俗而成治道者也廢而
不講不知㡬年矣今欲舉而行之可不可邪詳著於篇
問韓文公讀荀子欲以孔子刪削之志削其不合於道
者以附於聖人之籍自信任重矣然徒有是言而已其
所削者盖莫之見也諸公試以文公自任者自任焉荀
子之可削者果安在乎當如之何而削之邪其可著者
果足以附聖人之籍遺天下與來世乎寘其人於孟揚
之間果為至當之論乎若以文公較之三子又何如邪
皆不可以不辨
問民貧久矣方時豐穰猶或凍餒而無以自存况重以
荐臻之飢饉乎元祐以來㡬遣使而㡬施惠矣而著在
甲令之事不昜焉然流離以死者猶每每道路必反其
本而為之計則舎田桑宜若無可為者奈何論治之君
子以為迂濶而莫之省徒虚名而已夫國之所以為用
者取諸民也民不務農國用且不足雖欲沛天地之澤
以賙側陋其可得乎然則舎田桑亦有可以足民者乎
前古已效之政亦必有載於方䇿者願并言之
問地不可棄兵不可徹將帥之任不可忽三尺童子舉
知之老謀於位者輙反此以為便故斷然力行而憂患
滋矣雖追數其罪而痛懲其身竟何補於已悔哉上既
收攬政柄紹休前烈而推轂以授鉞者又皆一時之可
人曽不刻期率有竒功釋巖廊西顧之念可謂盛事然
議者猶謂邊釁易開久姑息之以導其驕遽繩治之以
肅其分其心豈易量也勁風隕木膠且折矣所以善其
後者宜必在將帥方略中諸君亦嘗以所欲折衝於罇
爼者慮之否乎夫大竒正之變雖不可勝窮而要其歸
宿不過沈㡬伐謀因敵制勝兩科而已厥有深得悉著
於篇毋使有文事者必有武備徒為空言以媿吾夫子
問聖母擁上主以臨蒞天下思紹祖宗之烈比隆唐虞
之治一夫失所如已致焉蠕動根著欲遂其性意至美
也設經陳紀㕘以古今絲毫叛義弗因弗革法至良也
舉而措之以御亨嘉之㑹有識之士豈能指摘於其間
哉或者以人物不足為患其亦有說矣盖美意良法雖
出於上心有奉行之者然後能廣其澤於元元其識不
足以明理才不足以立事脅之則懼而無敢毅之氣觸
之則動而無并包之量則上之所期以為利者反不知
其㡬何害也以為教養不備則庠序固已棊布於中外
以為推擇不精則保任固已逓責於達官以為勸沮不
明則是非賞罰固已嚴於功罪之際嗚呼何為猶不足
邪嘗觀漢宣之世其治民者且有黄霸王成龔遂召信
臣韓延夀尹翁歸趙廣漢嚴延年之屬皆藹功迹見紀
史氏方今盛時比之歉然其故何邪幸究其弊之所從
與漢臣可紀之功迹詳著於篇
問聖人既沒諸子坌興各騁其智裂道徳之全以自師
承而名家焉其書猶存其迹可攷楊朱蕩而不法墨翟
儉而廢禮韓非險而無化鄒衍迂而不信宋鈃蔽於欲
而不知徳慎到蔽於法而不知賢申不害蔽於勢而不
知智惠施蔽於辭而不知實其於道徳譬猶紫之於朱
莠之於苖鄭聲之於雅樂世之學者茍其智不足以判
邪正於疑似之間則未有不讀其書隨其所喜淪胥以
敗而莫之止也其害豈勝計哉朝廷患之比詔有司嚴
為禁令以限天下學者之習過漢武之舉逺矣且昔者
楊墨塞路孟子辭而闢之廓如也夫孟子乃諸君子之
所願學者也今聖王在上以道徳為學者師且曉然判
其邪正固非孟子之時所能擬倫而諸君之於諸子亦
無事乎闢之也設欲闢之其以何辭乎揚子曰衆言殽
亂則折諸聖以諸子折之於聖人其失各安在乎太史
公又以謂名家之學各有不可廢者是果然邪抑其繆
乎幸并陳之庶㡬自比於孟子之意
問古之所謂功名者非有意為之也以其所得舉而措
之於物感之際不徒善一國與當年又足遺天下與來
世識者迹其盛而稱之以為功名云耳此其所以大過
於人為逢辰之君子慨然歎慕以為未易及也歟今天
子以聖人之才行聖人之道神而眀之以訓多士盖將
㧞取於尤與之偕功名之享也士於此時豈不至幸然
古人之已事諸生既已誦其詩讀其書而論其世無疑
矣若其所以致功名而不朽宜亦有得於精神之運心
術之動嘗試言之以信他日進為之大略
　
　
　
　
　
　
　
　
　道鄉集巻三十
欽定四庫全書
　道鄉集卷三十一　　　　　宋　鄒浩　撰
　　雜著
　　　侯嬴
語有之曰夏則資皮冬則資絺夫皮豈當暑之急而絺
豈禦寒之具哉盖無事而備之者所以待有事也是以
昔之君子有竄身海濵日以漁釣為事淡若忘情於世
者及投竿而起論天下之務如此則治不如此則亂如
此則安不如此則危累數十萬言皆古今之秘䇿興王
之所汲汲而未獲者也故其功名卒與日月俱而莫之
朽彼侯嬴者豈亦有得於此歟何其謀奪魏兵談笑而
辨如探懐中物耶夫虎符所在至深至宻所謂如姬者
亦未必知其處也况敵國國人諸大夫左右乎而嬴獨
何以知之晉鄙嚄唶宿將提十萬兵之衆於閫外功罪
未决而信陵遽以單車至其不肯授兵萬萬無疑矣顧
朱亥之賢殆非荆卿所擬固足以辦大事方且陸沈於
鼔刀之肆舉國莫知也而嬴獨何以知之嬴既無數家
射覆占候之術以探賾而索隠徒以抱闗之賤謀奪其
兵以成信陵之髙義有始有卒不差毫釐非其講之有
漸處之有宜而能若是乎余故曰無事而備之者所以
待有事也惟其信陵之初折節下之而不以貴自驕也
久居於市不以市人竊罵為之動也引之上座不以將
相賔客改其禮也是至誠而不倦者也是真喜士者也
是可與有為者也其欲郤秦而救趙而不以平日之所
養者斷然成之則非人也嬴不為也故余嘗以謂無信
陵則亦無侯嬴雖然嬴於信陵固忠矣於魏得為忠乎
秦㧞趙必移擊魏無乃賈禍於國乎是不然其為信陵
謀者乃所以為魏謀也何則秦有并吞六國之心久矣
六國不滅其心不已趙魏與國也唇亡則齒寒皮朽則
毛落其勢然也其㧞趙而必擊救之者秦之虚聲也不
敢救趙而坐視其㧞者魏之實禍也盖秦伐魏趙㧞亦
伐不㧞亦伐㧞趙而伐其伐亟其禍大不㧞而伐其伐
遲其禍小由是言之殺晉鄙以奪其兵特鄙一身之不
幸而魏國之幸也然則使嬴不輕用其死王能任之或
止助信陵以相魏魏其興乎賀長雄者將不在秦而在
魏乎是又不然其輕用其死余是以知其無能為也何
則方嬴之時士知死名以為義而不知死義以為義者
紛紛自以為莫已若也非惑歟盖可以死而死義以成
仁者也不死則無勇不可以死而不死仁以成義者也
必死則傷勇嬴於是二者不為管仲之不死而必為田
光之必死果何謂哉且士之所以不能有為於世者有
物以累之也死生亦大矣而嬴不以動其心以之有為
烏徃而不暇奈何功名分止此耳嗚呼其戰國之竒士
而名教之罪人乎
　　　劇孟
劇孟匹夫耳吴楚舉大事而不知求條侯前知其無能
為以謂天下搔動大將軍得之若一敵國問其所處則
閭里之微問其所為則豪俠之事問其所與游則闘雞
走狗務為少年之戲者也昔季梁在隨而楚武為之戢
兵得臣在楚而晉文為之側席孟豈斯人之徒歟其若
一敵國何也袁盎曰緩急人所有一旦叩門不以親為
解不以在亡為辭天下所望者獨季心劇孟噫是乃孟
之所以屹如敵國者乎何則天下有强弱之勢然非土
地廣狹城郭堅脆兵革利鈍士卒多寡之謂也謂人心
而已茍得人心雖匹夫而遂强茍失人心雖天子而浸
弱武王曰受有臣億萬惟億萬心予有臣三千惟一心
受有億兆夷人離心離徳予有亂臣十人同心同徳夫
以三千當億萬以十人當億兆雖垂髫之子保其必敗
矣而卒罔有敵於我師則人心之所在其成功如何哉
由是推之若孟之可倚以為重固無足恠者然諾乎緩
急之際不疑不倦逝不旋踵此髙義也人各有心千變
萬化而不齊惟髙義足以收之使一歸於我譬猶形動
而影赴聲發而音隨自不知其所以然者孟母死送𦵏
自逺而至車千餘乗非其騐邪向使吴楚之君聘以厚
幣納以至誠表之三軍之上彼素歸心者且將不期而
附焉眀者為之視聰者為之聴智者為之謀勇者為之
戰凡有一長者各為之盡顧雖真將軍殆亦未知稅駕
之所惟其不求而條侯得之是以三月而破孔璋謂以
一賢敵七國之衆豈虚語哉嗚呼使孟初能擇術以本
原乎聖人之道既成章而達矣既成器而動矣既無所
徃而不利矣明王委已而任之斯無敵於天下詎止若
一敵國而已耶孟子謂伯夷太公曰二老者天下之大
老也而歸之是天下之父歸之其子焉徃所謂無敵於
天下者故嘗以為有過人之資者成之以道則鬱為豪
傑之士成之以非道則蕩為豪俠之士豪傑豪俠之相
去邈乎其天地矣書曰惟狂克念作聖惜孟為氣俗所
移而終不克念也悲夫
　　　荀彧
余嘗恠曹氏濳不臣之心託扶漢以自媒自以為天之
厯數不在並起之豪傑而在其躬當時之人誰不知荀
彧智畧士也司馬仲達謂自耳目所見未有及之者其
委身曹氏而為謀主凡二十餘載至董昭等宻以九錫
諮之乃獨以義興兵為言而是誠不知邪抑亦半涂而
悔將以自贖於識者之議故假此以自明乎世之䇿士
固有工於料事而拙於料人者固有與人同事初不悟
其設心為何如者終亦必亡而已矣然而彧必不出於
此也何則其大䇿袁紹董卓吕布其次䇿田豐許攸審
配逄紀顔良文醜殆如朝夕握手吐情相與周旋而灼
見其底裏所謂拙於謀人者果如是邪其勸曹氏定兖
徐迎獻帝保官渡勿置九州既計其利又指其害曲折
返復迄有成功皆曹氏聰眀之所不及所謂初不悟其
設心為何如者果如是邪又其勸定兖州也說以髙祖
保闗中光武據河内而濟大事其勸迎獻帝也說以髙
祖為義帝縞素而天下歸心夫髙祖光武皆乗時特起
遂有天下非終臣於秦漢者也彧言必稱之使襲其所
為是欲曹氏為髙祖光武耳就令曹氏一心王室猶將
揺蕩轉徙以啓不臣之慮况其本自異心重聞順適容
與之言譬猶决積水於千仭之谿其孰能禦之如此而
猥異九錫之議以明不知吾不信也劉備指以為賊其
有㫖哉嗚呼至此而後悔亦晚矣曹氏不赤其族而止
使自殺其幸乎嘗謂彧之不得其死終不可逃茍不自
殺則曹氏必殺之盖其所殺非守正不回則必用智不
窮也守正不回者畏其嘗規我也孔融是也用智不窮
者畏其移所以為我謀者謀我也楊脩是也彧既不能
見險而止如龔勝潔身於新室又不能見㡬而作如范
蠡肥遯於㑹稽顧料隠匿非直比而欲優游卒嵗以追
子房之髙風不亦難乎孟子謂盆成括曰小有才未聞
君子之大道則足以殺其軀而已矣余於彧亦云
　　　曹參
讀漢書見班固贊丙魏曰髙祖開基蕭曹為冠又讀唐
書見敬宗以王廷湊之亂恨無蕭曹使姦臣䟦扈夫蕭
何相髙祖自其起義迄南面有天下恃之如左右手其
獨冠乎當時而見思乎異代宜矣曹參既非何比又運
籌不如張良將兵不如韓信其間闗攻戰之中被七十
創而功以成特一時之事耳其後相惠帝帝富於春秋
且承髙祖棄羣臣之初參日夜飲酒不事事卿大夫羣
吏及賔客舉知其非而後之君臣猥與何一視而同稱
焉其故何哉及觀其謝帝之語以為髙皇帝與蕭何定
天下法令既明具陛下垂拱參等守職遵而勿失不亦
可乎曽不以前日之隙一毫置胷中於是釋然知稱之
者不為過論也何則有隙者私怨也舉事無所變更一
遵其約束者國事也不以私怨敗國事此藺相如所以
回車於㢘頗而寇恂所以郊迎於賈復者也參實能之
故心平而識明心平而識明故舉之於事何者當後何
者為急何者為緩判焉如黒白之在目如此而不以相
業聞者未之有也且相業之所以成其本有三曰徳曰
量曰知體而才智不與焉盖才者可與有為也而不能
不為智者可與有謀也而不能不謀以其必為必謀之
心倡之於上而百官有司争以才智應之於下將以親
附百姓百姓且離散矣將以鎮撫四夷四夷且反側矣
將以遂萬物之宜萬物且不得其生成顧雖有作之世
猶見其害不見其利况干戈甫定之初如疾病方愈之
人困於藥石之交攻而求所以補養其血氣甚切者乎
若參者可謂賢矣然則繼參而居位者其必出於此乎
是又不可何則太后稱制背約而王諸吕産禄顓兵秉
政視天畫地日以睥睨神器為心劉氏㡬不復漢於此
時恬不為怪而治道貴清浄而民自定無乃假越人以
拯楚溺歟故前乎參者其相如之則國必有外至之憂
後乎參者其相如之則國必有内作之患惟蕭何以其
才規之於其前惟陳平以其智濟之於其後惟參歛才
棄智以休息於其間則亦惟其時而已矣嗚呼安得不
以私怨敗國事如參者與之論巖廊之急務乎
　　　書崔徳符榮辱說後
賔興不復古無如之何矣就其改作之法而審處焉猶
庶㡬其不繆奈何上下胥失而莫之䘏且物之輕重妍
醜不决於人而决於衡鑒者以衡至平而鑑至明本無
心於取舎也物亦莫得而恩怨焉故世謂有司為衡鑒
或者失之徳符斥以為盲不亦宜乎雖然天下未嘗無
盲有司其繆於取舎非直盲者之罪擇有司者之罪也
何則天子不自擇有司其在京師則委之中臺其在諸
路則委之外臺所聚皆輔弼大臣日以進賢退不肖為
職其擇有司固不難若外臺則職總運漕方其平時僚
屬之所商𣙜夙夜之所經營惟財力是務至於官曹人
物之何如則一切不問不啻路人之相視一旦詔下止
按吏版擇所謂有出身者用之而已使其皆賢可也不
幸而賢者寡凡者衆與皆非其人則一鄉一國之善士
惟所好惡耳㡬何不為適越之章甫乎今著在甲令以
滅私而塞違者嚴且宻也而好惡異則無以齊之非不
欲齊也不可得而齊也盖人物異故好惡異好惡異故
取舎異取舎異故士遇否不惟其才惟其時世専以罪
有司則過矣僕故曰非直盲者之罪也擇有司者之罪
也僕入官且十年兩主試於方州一參閱於貢院揆今
追徃是亦徳符之罪人而徳符之說所漏略而不通者
汗顔之餘輙書以自託不知我者其以為飾非乎
　　　書學記碑隂
元祐初潁昌教授榮輯以頖宫不足以庇學者聞於府
知府事觀文殿大學士韓公資政殿學士曽公繼主之
又因轉運使李公果卿行部請其費公欣納給錢一百
二十萬圯廢一新遂甲畿右惟西北隅作院在焉顧徙
之未能也後四年右相范公以觀文殿學士均逸是邦
知之即命有司以修官度牒錢一十八萬徙院於廳第
之隙以其故基歸頖宫又以錢二十萬即其基構屋三
十楹為齋為庖湢挾以兩廡注以中廊於是頖宫之規
橅備矣嗚呼事豈易成也哉舉邦域之中較之頖宫所
占纔得百一茍有改作宜無難者且歴三公積六年然
後成况天下之事有大於此者乎初嘉祐末范公以秘
書丞居幕府時先聖廟與學異區徙而為一以慰學者
仰止之心公有力焉至是三十年矣又頼公以終成之
盖非適然而已也君子是以知公之為政在此而不在
彼也晉陵鄒浩承乏教授遂以清議之所欲載者刻舊
記之碑隂云
　　　書齊史
齊崔杼弑其君莊公太史書之杼惡而殺之其弟復書
復殺之至其少弟書之而止嗚呼杼相齊専其政以喜
怒生死人甚可懼太史顧不知邪以人臣之惡莫大乎
弑君而秉筆者吾職也知修吾職無愧而已耳兄死矣
弟嗣其職慨然不少變使杼之惡竟播不朽真賢哉後
之有天下者非特區區齊比也其臣之氣燄未必如杼
之可懼者也其所為又未必如杼惡之甚也秉筆者早
已脂韋於觀望之際曲貸其惡虚飾其美以自給於其
家為身若子孫之計况其大惡乎况其氣燄真可懼者
乎於臣列且如此况君之過失乎聞齊史之風足以愧
矣
　　　曽祖詩訓後語
此詩乃曾祖舎人所作而自書以遺先祖於入仕之初
者先祖以天禧三年擢進士甲科至至和元年仕三十
六年年六十三以歿盖由軍事推官積累為都官郎中
郡太守未嘗一日不奉訓誨故所至以官為家以民為
子惟恐朝廷之恩不下流而嘆息愁恨有形於聲者隂
徳及人不已多乎孟子曰不得乎親不可以為人不順
乎親不可以為子先祖於是盡人子之道矣先考都曹
嘗語浩曰吾將以詩本刻石傳示子孫世世奉承此心
弗墜庶㡬稍稱前人所以垂裕之意一有違叛是辱其
先是大不孝非吾子孫也嗚呼音猶在耳而先考奄棄
諸孤凡是生平一言一事茍可以追念者莫不心銘焉
而况此其大者顧浩不肖不足以仰對遺訓尚頼祖考
之澤未即隕滅敢不遹成先志而刻諸石先祖有兄九
人其後散居四方者多矣亦將以此示之盖曾祖之意
無所不在不直為先祖發也紹聖三年八月一日浩謹
書
　　　鞭從
誰使汝言誰使汝行言而不讐誰之咎行而不篤誰之
愆汝不念有時而斃乎則臭腐而已矣復欲天長地久
知何年嗚呼戒之慎之道不汝棄神汝憐
　　　冠炳文
二十而冠禮固有儀十五而冠義亦從宜未冠則槩以
童子之品目既冠則責以成人之作為吾自汝總角爰
迨今兹聴汝言而察汝質必能卓然建立稱吾所期方
吾竄嶺表也則曰父為國事耳何足動及吾斥湖外也
則曰父坐前事耳何足疑念祖母之省侍阻念諸叔之
音問希念諸兄諸弟不得相與處以學則每咨嗟而涕
洟凡孝悌忠順之端固已見於此矣所以充擴成就則
惟汝篤誠而弗移彼合抱之木非不大然生於毫末之
細彼九層之臺非不髙然始於累土之卑汝其尊六經
以為本博羣籍以為稽有可友者取以為友有可師者
奉以為師積日月而已年迄至於期頥雖將聖之耳順
從心且庶㡬其可及而况孝悌忠順之實又安有不孚
於上下格於神祗俾世人稱願曰幸哉有子如此以暢
吾父祖之澤於無所終窮豈不自於斯時乎汝其勉之
汝其勉之
　　　洗幻子文
分日月之末照以本汝之氣據瀟湘之上游以潔汝之
形汝聰汝明汝所固有汝忠汝孝汝勿妄行視汝父之
不得安其位則知所以修職業視汝父之不得養其志
則知所以奉晨昏莊子曰為善無近名為惡無近刑縁
督以為經可以保身可以全生可以養親可以盡年吾
既以此訓汝之兄矣汝其從兄而恭命勿使失墜以對
吾生育之恩
　　　頥㫖
易者象也觀頥之象得所以養者焉初畫竒陽也上畫
竒亦陽也其中四畫皆隂偶則虚而無間矣惟虚而無
間故上下之陽升降徃來而無窮然陽一而已自下而
上其一為上九自上而下其一為初九上九曰由頥厲
吉利渉大川以見凡在下者莫不由之以養故雖在上
而危而吉無不利利渉大川即靈龜之所在也而初九
必取靈龜以為象何哉盖龜者北方之陽物也屏氣似
不息者其息深深養之至也未為不靈也若捨之而觀
朶頥則惟言語飲食之知而已夫言語之出也飲食之
入也乃頥之所以朶也既不能如龜之常寂黙而不言
語也又不能致其慎而惟朶頥之觀則必至於有所耗
既不能如龜之常冲盈而不飲食也又不能致其節而
惟朶頥之觀則必至於有所傷既傷且耗欲復歸根不
亦難乎其終身不靈也孰禦太𤣥以養凖頥初一曰蔵
心於淵美厥靈根而測以神不在外釋之深有得於此
也此聖人所以抱一以為天下式
　　　忘言
多言不如寡言寡言不如不言不言之跡雖謹乎外欲
言之意猶存乎中則天機自動人且得之况不知所持
以至於多言乎惟忘言而不知所以忘乃可以入道惟
㝠心而不知所以㝠乃可以忘言此之不圗而惟規規
於頰舌之間亦未見其能全也全乎全乎吾得所以全
者矣幸矣夫
　　　夙悟
聖人懐之而忘懐所以為聖衆人辨之而紛辨所以為
衆聖乎衆乎將孰從乎既已知之矣而莫之擇則非智
既已擇之矣而莫之處則非仁仁且智夫子既聖矣衆
人固不識而况世俗之陋乎易不云乎聖人以此洗心
退蔵於宻闗尹不云乎聖人蔵於天故莫之能傷也擇
之而明處之而安終也兩忘而化其道則㡬矣噫勿惰
勿畫勿後悔而莫追
　　　上梁文
伏以郡當浙右雄為禮義之鄉宅據城東蔚有衣冠之
族惟祖孫之三世閱甲子之一周人昌益見於詵詵棟
橈母懐於慄慄用宏兹賁相恊厥居某官念基構之相
成廓規模而甚逺上禀慈親之訓奉以周旋下同愛弟
之情因而改作裒諸山之名木選一路之良工曽不逾
時亦既蕆事門通駟馬知濳徳之有開庭列芝蘭識鍾
英之方茂不但帡幪之允頼且將福禄之咸臻棣華光
映於承顔栢葉春生於獻夀里仁推美閫範昭隆子子
孫孫永襲家傳之善年年嵗嵗常膺天與之祥某總衆
技以効功舉修梁而恊吉輙伸善頌以助懽謠
　　兒郎偉抛梁東占得青春嵗嵗同小井不能蔵瑞
　　彩常隨初日到庭中
　　兒郎偉抛梁南斗注長生分外添習習薰風來不
　　斷更垂離照滿前簷
　　兒郎偉抛梁西萬頃收成正得時川陸路通無擁
　　塞朝天從此上丹墀
　　兒郎偉抛梁北回瞻列宿環辰極榮光無數集萱
　　叢長為髙堂添喜色
　　兒郎偉抛梁上天錫體祥如影響甘露凝珠未足
　　竒人人慈順尤堪仰
　　兒郎偉抛梁下積善為基持廣厦子令臣忠常出
　　生安寧和樂符周雅
伏願上梁之後綵衣愈煥蘭膳彌馨先後應塤篪之節
和柔諧琴瑟之聲燕及童孺施於使令偕一鄉而隆盛
樂四海之昇平
　　　留題昭平王氏來仙閣
王氏來仙名閣舊矣閣前拱北軒竹間翺風亭梅邉拱
梅亭則予所名者拱北有軒而榜未立翺風有牓而亭
未構拱梅亭牓俱未有也所費不多久欲自為特以其
家拘忌隂陽因仍至此主人好事後當成之亦足以助
一邦士大夫登覽之勝
　　　又
浩以崇寧二年三月二十一日自零陵移昭平居此閣
四年十一月七日自昭平移漢陽離此閣杜門循省凡
十六甲子非上主之恩與天同造何得脫死炎氛生還
膝下乎感涕援毫槩見於此
　
　
　
　
　
　
　
　
　
　
　
　
　道鄉集巻三十一
欽定四庫全書
　道鄉集巻三十二　　　　　宋　鄒浩　撰
　　雜著
　　　書省恕二齋詩銘後
臨漳李大方㡬仲既以省恕名齋又為銘為詩以見意
可謂君子之用心矣夫詳於省人而略於省已厚於恕
已而薄於恕人此學者之大患也平居聴其言徃徃髙
出顔閔上謂曽子子貢為不足擬夷考其行而觀焉使
當夫子之時於其來也不辭以疾則必鳴鼓而攻之矣
况欲與及門之士齒乎㡬仲乃能反此而用其心其所
以省雖不予告予知㡬仲夜旦之間常黙然念曰言果
寡尤乎行果寡悔乎事吾親果孝乎事吾君果忠乎事
吾長上果信順乎果不媿於天乎果不怍於人乎果不
為名教之罪人乎若所謂恕則己所不欲勿施於人夫
子明言之人之情猶已也内之於家勿以所不欲施焉
家其有不齊者乎外之於國勿以所不欲施焉國其有
不治者乎大之於天下勿以所不欲施焉天下其有不
平者乎始也於已猶有省也於人猶有恕也索之而可
得終也未始有已可以容吾省也未始有人可以容吾
恕也索之而不得也則由仁行矣三月不違仁且無得
而名焉予知㡬仲必有時躍躍以喜曰夫子之道果一
以貫之也性與天道孰謂不可得而聞也天下何思何
慮乎它日㑹面揖眉宇不待容聲信予言言之不妄
　　　為諸公作劉淮夫薦詞
朝散郎致仕劉淮夫故直史館彛之子樞宻直學士陳
襄之甥事父母極孝孝於親者皆自以為難及元豐中
為台州判官薦狀已有餘數更及一考即可改官縁父
被召赴闕不忍離左右遂不待任了便乞侍養隨侍以
去近監江寧府酒務到任未久縁母年八十七嵗思歸
宜興家雖甚貧不復顧禄即乞致仕奉母以歸郡守以
下再三留之皆不可得今方年五十九嵗無屋可居無
田可食雖水菽不充未嘗一毫有求於人凡此皆人所
共知有迹可考者若其濳徳隠行尤不可勝舉要之一
本於孝而已東南縉紳先生交譽以為至賢而淮夫聞
之恐悚退避但曰此乃人子之常行無足道也
　　　書余清老
清老所造甚深所養甚髙乃能埋光鏟彩曲與人同不
問醉醒戲笑而已人亦為之絶倒不知其於規矩凖繩
之内外果孰在也喙鳴合與天地為合清老其庶㡬乎
更數十寒暑想像此老而不可得然後知其有大過於
人者雖然知與不知清老何加損哉清老聞之拊掌大
笑
　　　書毘陵後河興廢
郡城中所謂後河者乃舊守國子博士李公餘慶創開
李公精地理誘率上户共成此河且曰自此文風寖盛
士人相繼登髙科三十年當有魁天下者爾之子孫咸
有望焉河成未㡬學者果盛已而紫微錢公公輔登第
為第三右丞胡公宗愈繼為第二吏部佘公中遂魁天
下其去河成之日適三十年盖熈寧癸丑也自後瀕河
之民多侵岸為屋及棄物水中由是堙塞乆不通舟崇
寧初年知給事中朱公彦出守於此詢究利病得其實
於是濬而通之向之形勝復出矣今給事中霍公端友
遂於次年魁天下士是嵗嵗在癸未去熈寧癸丒適又
三十年霍氏居河上游河勢曲折朝揖其門鍾聚秀氣
世有名人今知太平州霍公漢英與其姪給事數十年
間相望起東南為時顯用然則形勝之助孰謂不可信
乎(李公𦵏州之横山民病痁者取其墳/土服之輙愈今朝散郎撰乃其孫也)
　　　為錢濟明䟦書畫巻尾
某生晚不及識蔡公公之宰木既已合抱方於濟明家
見遺墨四軸某雖不能書然當世士大夫能書者咸先
之固知其筆妙與人稱也(右君/謨帖)紫微錢公朝廷之名卿
鄉邦之先生也某從學時公既殆矣不及親炙以為師
而與公之子通直為友因得觀公所書遺教經以想見
剛風特操之髣髴云(右錢遺愛/公書經)愛其人者愛其屋上之
烏况鶴乎少游歎之良有以也(右秦少游為錢/公所作鶴賦)晉卿以
尚主之貴日在綺羅絃管之間而濡毫嬉戲乃皆風塵
表物非其胷中自有丘壑何以及此(右王晉卿所畫/栁溪漁浦小景)
　　　為姨氏書女誡後䟦
姨氏第六十今甫十一嵗事祖母夀昌君如成人不忍
須臾離左右夀昌常久疾有歎言聞之惕然誓以身代
諷勸尊屬詞婉而意嚴戒諭使令務篤於親而勤乃職
其天禀不凡如此某因取女誡書以獻焉庶㡬朝夕成
誦以為姆訓之助異時有勉其夫以正教其子以忠與
古淑懿相望於聲詩圗史之間者必吾姨氏也薦紳先
生将曰毗陵張公之後不獨男有特操無媿家法施及
女子亦賢矣哉
　　　書姚㢘州墓銘後
予頃在廣西聞姚㢘州治宜兵民諸公交薦不幸舊僚
有出按本路者按私隙以文致其罪既而朝廷知之遂
復選用後數年予與其子嶙從容又觀鄉先生敏叔所
作誌銘益信其有以過人而不克夀以顯悲夫於是為
書此石以詒後之助焉
　　　䟦陳居士傳後
居士本不求知於人人自知之宗子博士楊公中立為
之傳以行於世所以風勸來者盖不但一鄉而已也
　　　為陸伯思䟦韓魏公范文正公書後
某生晚不及識公元符末公之長子嗣為大丞相某始
獲登公門想見垂紳正笏不動聲色措天下於泰山之
安今嗣丞相亦亡矣覽觀遺帖秪益悵然
公嘗云先天下之憂而憂後天下之樂而樂以其言考
其行事信乎能踐之也宜其廢牋遺墨為志於古者寳
蔵如此
　　　書待制張公詩巻後
故天章閣待制贈開府儀同三司張公在仁宗朝既以
功業隠然為名臣乃歸休於毘陵之私第作詩以示其
子自號知幸老人公歿四十八年大觀元年正月公之
孫垂禀於兄堅如晦墀而率其弟勑睿即圃構軒以便
講學取公號為知幸者名焉以謂公之知幸幸於遭時
我之知幸幸於流澤幸於遭時久其已矣幸於流澤豈
終以此自畫哉誓與兄弟奉母夀昌君外念先朝請付
屬之意不敢暇佚以成其身一旦遭時凡公之所未及
為者猶将為之而無不可况其餘乎然則公詩所謂自
修清慎後事無憂者不獨在其子而又在其孫矣流澤
之長未易以世數期也某雖愚方且拭目以待
　　　致軒紀名
通仕郎張君堅與弟如晦墀垂牧壎壡既已遷其父提
㸃鑄錢朝請公之柩同母夫人夀昌縣太君嚴氏𦵏於
滁州清流縣安仁鄉之杜沛乃即祠堂規以為軒問名
於外孫鄒某某竊為通仕弟兄所作事其親者自始逮
終曲盡勤誠夫子所謂居則致其敬養則致其樂病則
致其憂喪則致其哀祭則致其嚴盖無一不備於是因
其實而名之曰致軒然通仕弟兄皆以材識學行仰承
流澤宜必光顯於世而朝廷之上方且求忠臣於孝子
之門則自此出而事君又將致其身焉某雖廢處尚庶
㡬及見之
　　　書孫氏棣萼後集
晉陵孫氏有髙士諱世南者某祖母樂安君之父也淳
化至道中與兄詁世寧弟世儀皆以文行馳聲同時薦
於禮部既歸乃以志之所之形為篇章如鶺鴒之首尾
交應而弗違如塤篪之律吕迭奏而有倫編聫成集名
曰棣萼非夫四人莫逆於心如四體不言而喻安能至
此哉語不云乎孝乎惟孝友于兄弟是亦為政奚其為
為政宜其子孫蕃衍宗族隆盛為東南之所推仰然則
是集非特孫氏所當奉以為訓世世不忘凡覽之者亦
可以興起矣
　　　䟦漳浦李大忠微叔所蔵書畫尾
嶺表歸来飯不足負郭有田多未贖何當賣劍成此謀
耕遍雨餘春雨緑(右戴嵩牛/)
王荆公嘗言安惠周公與其弟越皆以能書為世所稱
每出輙為人取去此書盖亦為人取去者不知傳㡬人
而微叔得之(右周越草/)
錢塘方鏤聖俞詩為新集逺方得之猶知貴重况聖俞
所自編以贄當時公卿者乎微叔不寳珠玉而寳此編
固其宜也(右梅聖俞詩/)
漳浦李大忠微叔與兄大方㡬仲皆從山谷遊得書不
知㡬何必謹蔵之微叔歸自中都道由晉陵出此集示
予且曰此乃山谷為葉尉時所書也然與予平昔所見
絶不相類豈其少年作字若此而晚年異此乎必有能
辨之者(右黄魯直書/)
　　　書與墨工張處厚
予用張處厚墨久矣而未之識一旦處厚踵予門問其
家世則谷之子遇之孫也昔奚氏以墨顯於江南而遇
妙得其法至處厚益恐墜其家聲不汲汲於利售尤為
可尚云
　　　語録
先正言非禮勿履惟大壯能之君子用大壯之道惟此
為要切
修道易進道難何謂進道慎獨是也
某為諫官祗是說理不徼訐
為善如着衣喫飯不可有功過心
勉禮之當行者不必責人之報安義之當為者不必望
人之知可以求可以無求求多辱可以交可以無交交
多濫可以毁可以無毁毁多怨可以譽可以無譽譽多
諂
有非禮之念然後有非禮之言言非自口也巧言令色
徃徃入而不知
過相褒美便入於巧言輕重須合宜
范丞相平生所稱引奏對止是孝經論語孟子周易嘗
云人作好事不堪再說着說着便不中
丞相云惟儉可助㢘惟恕可成徳
雖居軒冕之間當有山林之氣士不可無山林氣節義
文章學術大抵皆然何謂山林氣即純古之氣也達於
命者不以得失為休戚
思慮不清便乖慎獨之道
學者厭俗事便非聖王之學聖王以民事為本舎民事
無可為者但事事中理皆有節文所以異於俗人下至
一家亦只如此厭俗事皆生於怠惰清虚澹泊皆繆悠
之辭試問清虚者不須衣食乎能不與人接乎有此二
者既有所事矣故聖人不喜事亦不厭事學者不可不
勉
有心之過大無心之過小
凡為善有二或直心為善或著姦為善大抵有山林氣
即佳寧使人道村不可使道姦
范徳孺在太原每支官吏及軍士糧同出一敖雖有濕
惡軍士自不怨也
　　　雜說
直其正也當作直其敬也音近易訛多如此者直其敬
也方其義也敬以直内義以方外敬義立而徳不孤則
所謂大也
養生而不知其主非善養生者也故此篇之㫖始於縁
督以為經而終於火傳也不知其盡也
不曰如之何如之何者當作一句如之何猶云奈之何
事至於言如之何如之何固已不能為之於未有治之
於未亂矣猶不曰如之何如之何則是不知悔者也雖
聖人其如彼何哉
有馬者借人乗之盖史之闕文也孔子初猶及見後則
亡矣文乆且不傳况其意乎君子於其所不知故不可
不慎也
斯者有所指也或問禘之說子曰知其說者之於天下
也其如視諸斯乎指其掌子使漆雕開仕對曰吾斯之
未能信亦必有所指矣将指其心而言乎惟先自信於
心然後可以取信於人
子温而厲威而不猛恭而安子絶四子樂皆記所記者
之言然非深知孔子安能及此
南明而北㝠人之所知也南北皆㝠人之所不知也㝠
豈可以他求哉心㝠則無所徃而不㝠矣昜曰無思也
無為也寂然不動感而遂通天下之故非天下之至神
其孰能與於此
自易與天地凖至君子之道鮮矣凡十叚所以能彌綸
天地之道以易與天地凖也所以知幽眀之故以仰以
觀於天文俯以察於地理也所以知死生之說以原始
反終也所以知鬼神之情狀以精氣為物遊魂為變也
所以不違以與天地相似也所以不過旁行而不流以
智周萬物而道濟天下也所以不憂以樂天知命也所
以能愛以安土敦乎仁也所以神無方而易無體以範
圍天地之化而不過曲成萬物而不遺通乎晝夜之道
而知也所以君子之道鮮矣
君子之言也不下帶而道存焉此以釋言近而指逺者
善言也言出於口初不下帶可謂近矣然而道存焉可
以世為天下則其指豈不逺乎
𤣥牝之門取諸吾身則鼻也鼻者息之所由以出入綿
綿若存用之不勤則其息深矣孫叔敖鼻間栩栩然是
已莊子曰真人之息以踵衆人之息以喉屈服者其嗌
言若哇其嗜欲深者其天機淺素問曰非出入則無以
生長壯老已非升降則無以生長化收蔵升降出入無
器不有四者之有而貴常守知此然後知谷神之所以
不死
虚其心則腹自實弱其志則骨自强
張子房之智所謂行其所無事者也
天地者形也乾坤者使形者也隂陽其形形者乎元亨
利貞每一徳各具四徳若不具四徳其一徳亦自不成
乾之六爻惟舜備之
其次畏之其次侮之當如别本直曰其次畏之侮之盖
迹雖畏之而心實侮之故也
自私覿愉愉如也以上乃孔子之所獨者自君子不以
紺緅飾以下則非特孔子而已凡君子皆當如此故不
直曰孔子而必曰君子與上文異
孔子於羣弟子中惟於顔淵曰不幸短命死矣於冉伯
牛曰亡之命矣夫盖惟此二人乃可以言命故也若仲
由之行行不得其死然豈足以言命哉
隨所居而安者廣居也隨所立而宜者正位也隨所行
而通者大道也能居廣居然後能立正位能立正位然
後能行大道
居其所所謂徳也為政以徳則為君而得君道矣居君
之所者也而人亦各得其所焉中正無為而已不與下
同徳其居其所者乎
為周南召南如為學為道之序學道之序興於詩學詩
之序始乎為周南召南
聖人觀於天而不助不以人助天也助如助長之助為
人君之道盡於乾卦為人臣之道盡於坤卦亦在體之
而已
　
　
　
　
　
　
　
　
　
　
　
　
　
　
　道鄉集巻三十二
欽定四庫全書
　道鄉集巻三十三　　　　　宋　鄒浩　撰
　　雜著
　　　襄州鈐鎋王餘慶以其所斵琅韻琴示予為之
　　　銘
有薫其風有逺其志比隆舜文天子在位厥惟中和不
復殺戮将軍凱歌變為雅曲合天者天豈師于今於無
絃中而不此琴萬籟並作琅然其音日月老矣孰知君
心
　　　座右銘(并序/)
　　先君之喪既祥除念無以贖不孝之罪勉率諸弟
　　稍就術業於是雪涕作銘以置其座右
嗚呼爾年既壮爾身則孤痛九原之難作常隕血而號
呼歘炎涼其再序報罔極以何如嗚呼有田以足爾之
食有屋以寧爾之居曾不以寒饑暴露窘爾之心兮舍
為善而曷圖嗚呼志難成而易敗時難遭而易徂奉先
訓以夙夜無自畫於須臾聲載實而逺騖煥祖考之規
摹彼聖賢之人亦人而已庶以此而為徒
　　　晩盖銘
嶺表東西竄必罪大汝竄而居於今為再垂衣在上朝
廷清明汝罪莫掩汝則當刑祥風翺翔協氣洋溢六合
一家瘴氛歛迹完汝餘生念汝徃咎徃雖莫追來或可
救其惕其厲其慎其思以汝覆轍以作汝師汝明聴之
皇帝憐之俾歸奉親身其安之
　　　古銅鑪銘(并序/)
　　十月十八日予生日也男柄走家僮持夀香與古
　　銅鑪來獻其面如盃其形如鼎用以炷栴檀起自
　　膚寸而彌滿六虚於予心有㑹焉乃作銘曰
天地氤氲山川出雲油油藹藹郁郁紛紛六合為巨未
離其内兮但見薫然慈仁漠然無分過此以徃夫孰得
而名之
　　　二銘(并序/)
　　予偶於江濵亂石中得二勝處殆天作而地藏之
　　以見遺也其一曰莫釣磯其一曰下鷗臺既命名
　　已又刻銘於其上焉
　　　莫釣磯
悠然而遊囅然而笑强為之名其釣莫釣
　　　下鷗臺
藏乎無端審乎無假何以信之鷗舞而下
　　　蔣彦回出所藏雷式琴求銘因為之銘
椅桐梓漆道通為一吹萬不同由此途出物有所然孰
知其然其徳最優其曲則全我思古人無古無今復其
見天地之心賢哉回也式如玉式如金金玉爾音惟昭
氏之琴
　　　甘泉銘(并序/)
　　祁陽邑城之北有泉出焉贍足一方不知幾年矣
　　零陵蔣湋恨元次山居浯溪去泉纔五里許又數
　　數徃來訪尋山川之勝見於文字何所不有乃無
　　一言及此遂以語予而屬銘之銘曰
山下出泉其甘如醴井冽而食大國百里莫之令而自
均民到于今受其利雲行雨施自今以始水不可以終
止其孰能止之
　　　天保松銘(并序/)
　　衡州華光山實衡嶽之南麓有松傑出盤礴雲表
　　晉陵鄒某嘗以問長老仲仁曰方法堂佛殿鼎新
　　之時他山之木尚入繩墨乃不以此為材耶仁曰
　　自合抱以來睥睨其旁者踵相尋而至豈特吾寺
　　之人哉但以適當天子夀山之前故不敢運斤耳
　　因告之曰若聞天保之詩其比物以見意必曰如
　　南山之夀而以松栢之茂繼焉今山前之松可謂
　　茂矣宜以天保名之仁請著以示後於是乎銘銘
　　曰
山有喬松在南山之陽巧匠觀旁莫之能傷匪以此為
不材可以全生得極其髙大惟時太平薄海内外㒺不
稽首歸美以報如松之茂惟此獨也正能長且久勿伐
勿敗祝聖人夀
　　　澹山尹文老畫像贊
有時皺聚雙眉有時笑開雙臉澹山不觧謾人一任諸
方㸃檢
　　　書喜
役者濬感應泉一二尺許乃於亂石之下得蟹一枚予
自放湖湘以至踰嶺不覩此物四年矣亂石之下又非
所宜穴處也何從而出邪易不云乎物不可以終難故
受之以觧蟹者觧也夫實告之矣䝉恩歸侍立可待也
於是乎書
　　　感應泉銘
　　昭平江水不可飲飲輙發瘴日用汲井乃在二三
　　里外又石路﨑嶇當風雨寒暑時尤以為病忽於
　　所居樂川之上仙宫嶺之下有泉出焉甘凉瑩徹
　　一邦之井無與比者因䟽道為小池日得四五斛
　　用遂有餘而人不勞名之曰感應泉銘曰
有穹其山有澄其淵動惟厥時以出斯泉惟泉沛然莫
遏其源我感我應其來自天
　　　傳神自贊
汝為臣邪弗得事君汝為子邪弗得養親與世作戒莫
汝比倫汝惟自新日以省循尚庻幾迷而悟屈而伸無
愧乎古人
洞庭之南蒼梧之北鴈不到處莫汝心惻有靦斯顔有
延斯息何以酬恩皇恩罔極
忠愧屈原才疎賈誼仁聖當陽自取投棄挹彼湘流濯
兹罪累厥惟後圗以對天地
　　　知幸軒銘(為從外祖作/)
　　八十二嵗外祖既成知幸軒以休奉親之餘日外
　　甥鄒浩乃推本尊意獻銘於座右
惟親惟天惟親惟地覆育我躬德莫可議汲汲以報亦
豈他求權衡乃心則知厥由惟身康强親喜而安惟身
疢疾親􁂋于顔矧惟此身其來有自自祖自考以至於
此能欽愛身為欽愛親祖考聽之何福不臻親夀而昌
我戲于側念兹在兹敢忘朝夕
　　　道鄉贊二首
青草黄茅夢破東阡西陌年豐長與老農撃壌不知身
世窮通
昔時吏部侍郎今日道鄉居士畢竟這箇是誰一任更
安名字
　　　歸愚齋銘(為陳公晦作/)
墮肢體黜聰明修胷中之誠而勿攖以成其身以順乎
親歸歟歸歟雖智大迷矣柴也愚回也不愚又惡得而
强名
　　　焚香石銘
一銖煙從此出徧十方能事畢
　　　普融閣(平老嚴小閣於丈室之左為人稍間即/處其中專於寫華嚴經為佛事余北歸)
　　　　(過平平請名/於是名以此)
前身善財後老平善知識處靡不到十信生行回向地
等覺妙覺諸法門一法門中義一句須彌聚筆海量墨
亘未來際力書寫未來可盡寫不盡何况六位一切法
一一筭諭莫能及老平於此不思議第三手把龜手筆
一刹那間能事竟一一㣲塵出經巻三千世界㣲塵偈
一四天下㣲塵品龍樹傳持所未㑹悉在而今輪字裏
字字無増亦無減四十二字誰舉偈大寳蓮花忽開敷
帝網重重清浄土十方三世佛菩薩一時㑹集作證明
彌勒辨説巧稱揚文殊師利欣按頂日用縱横日日新
此身普賢身内現若人欲識老平身即是毗盧無盡藏
　　　蓮華經贊(晉陵士張仲敏躬寫妙法蓮華經為/寳塔凡九層以施感慈禪院長老了)
　　　　(邦予至邦室得所/未見為之贊云)
心為工師筆斤斧巧取蓮花以為材願力基構次第崇
一刹那間能事畢菩薩衆星佛孤月歘然出現此土中
種種説法利羣生一一慈悲大方便如父誘子出火宅
如主導商移寳城如雨灌溉藥品殊花實根莖同一長
獲普門通靡不應道與非道對病藥過現未來佛所説
不増不減悉如是寳積如來為證明嶪岌巍峩分半座
此塔彼塔兩現前非一非二叵思議誰將手擎至感慈
八萬四千真塔様無礙光從無縱出徧非非想無間處
疑情照脱罪垢空同證一乗無上覺有如不信視龍女
八歲何知頓成佛時不待人勿後悔速向塔前勤懴禮
　　　書合論後
華嚴佛菩薩悲智咸徧周廣開方便門主伴互酬請於
無言説中説法無數量我讀誦思惟獲從信根入闇逢
照世燈病遇雪山藥無價大寳珠衣内忽然得願盡未
來際滿足普賢行一切導師前一一興供養一切衆生
前一一作利益持經繼有人悉冀同我願
　　　書楞伽經後
牟尼净虚空大慧舒光明森然萬象形有目咸欣覩疑
觧二俱脱一切本如如一一楞伽山演説修多羅稽首
方便慈功德無窮盡我今如是了是為報佛恩
　　　支離疏賛
支離疏形若斯看雖醜世莫疵外非譽忘盛衰遊人間
常自怡使形者亦如之德不德至希夷與萬物妙相宜
聰且明焉能窺掛壁上羣兒嗤兒勿嗤斯吾師
　　　陳瑩中畫像贊
鳳閣鸞臺何許天涯地角周遊此老老而益壯超然一
段風流
　　　又
了了了時非了非非非處何非要識此翁端的試看筆
下形儀
　　　東坡横策像贊
東坡未作儋耳行此相已入龍眠筆大海中央誰與鄰
萬事一條横榔栗
　　　雲溪文慶長老畫像贊
不選在在處處長是哆哆啝啝飯了要睡便睡睡了要
歌便歌呵呵呵呵呵呵且道一把茅下翁子三家村裏
老婆相去幾何咦
　　　集經文為要訣(集黄庭語/)
黄童妙音難可聞若得三宫存𤣥丹中有童子㝠上𤣥
回紫抱黄入丹田閉塞三關握固停三氣右回九道明
恍惚之間至清靈散化五形變萬神千千百百自相連
共入太室璇璣門三老同坐各有朋高拱無為魂魄安
玉笢金籥常完堅内守堅固真之真真人既至使六丁
内挾列月列宿陳物物不干泰而平百二十年猶可還
使人長生昇九天上清紫霞虚皇前
　　　天寧節開啟文
伏以電繞虹流將届誕彌之節雲從星拱咸輸欣載之
誠用嚴西竺之因仰助南山之夀恭惟皇帝陛下㕘兩
儀而在御遵七聖以存心有為率本乎大中無外普霑
乎霈澤光動老人之瑞昭符寳厯之昌式構熙辰敢伸
䖍祝皇帝陛下覺慈敷佑靈貺並臻於萬斯年常道尊
而德貴則篤其慶配地久與天長某官等伏願協輔丕
平共膺純嘏凡託照臨之内舉䝉亭育之恩
　　　天寧節罷散道塲文
天德出寧式構千齡之㑹臣能歸美䖍伸萬夀之祈惟
妙應之濳通宜悃誠之昭納恭惟皇帝陛下懋建皇極
丕隆聖功殊恩浹洽於華夷協氣充盈於宇宙慶集誕
彌之節歡騰普率之心憑仗勝因増崇睿筭皇帝陛下
伏願乾行不息離照常中奉七廟以承休逺過山呼之
數攬八方而在御長居星拱之尊某官等伏願多福荐
臻元勲益茂凡依覆載永賴生成臣無任云云
　　　功德疏右語
天隆寳祚運屬真人光臨震夙之期恭致夀昌之祝伏
願慈雲廣䕃慧日増明萬八千年位軼天皇之數三十
二應常符妙浄之心所集善因並資聖筭
　　　欽慈皇后忌辰道場齋文
伏以仙馭不留閲歲時而浸久真乗可仗嚴像設以輸
誠恭惟欽慈皇后徳協天心祥開聖祚詒廟社無疆之
福形邦家百世之風今皇帝敬慕極隆晨昏是念䖍奉
能仁之教用伸感愴之情欽慈皇后伏願妙盡諸縁逈
超十地今皇帝伏願躬膺夀厯坐擁神釐凡居覆幬之
間永賴中和之賜
　　　欽慈皇后忌辰道場青詞
伏以神入希夷雖莫容於智測道周普率猶可冀於誠
通恭惟欽慈皇后妙合柔坤誕生元聖襲宫闈而肇慶
浹海宇以流恩今皇帝追念劬勞深懐怵惕式屇上賔
之日夙嚴秘簡之儀欽慈皇后伏願永悟真筌常安浄
樂今皇帝伏願功崇德鉅地久天長坐令有截之區均
享太平之福
　　　青詞
伏以大道無私雖不偏於庻物至誠有感乃自格於靈
心輙忘凡陋之微上凟髙眀之聽伏念臣昨居諫省妄
論中官投荒嘗抵於新州遇赦亟還於舊職因仍踰分
忝竊從班方得請於鄉邦忽再流於湖外詔書之所誕
布告命之所敷宣竦動一時諠傳四海載惟罪戾分甘
兩觀之誅仰荷寛慈僅比三危之竄迹其僥倖豈易名
言但臣母氏之年浸髙今則母子飜成異處仲弟之疾
未愈今則兄弟不得相依晨昏逺阻於承顔藥食逈難
於注目以此夙夜未免憂惶惟善貸之俯加憫愚衷之
甚切宻回帝意灼見羣情深眀章疏之是非悉究罔誣
之本末庶䝉矜宥早獲旋歸反已自新敢少衰於忠孝
餘年未盡誓無負於生成仍願舉族親姻並霑福祐
伏以道莫貴於長生福尤先於上夀必繄天助乃恊心
期用輸澡雪之誠仰動穹窿之鑒伏念臣母張氏年踰
耳順德盛壼儀縁臣忽被竄投既久虚于禄養顧臣無
由迎侍誠逺托於鄉居違離荐閲於春冬省定未諧於
夙夜言念倚門之望不勝陟屺之情適届誕辰豫伸䖍
禱惟俯從於願欲冀顯錫於休祥俾慈親常保於康寧
而舉族咸依於庇䕃肆及拘留之賤深憐悔罪之勤早
使旋歸曳綵衣而就側庻同長幼奉蘭膳以承歡永對
殊恩敢忘飭已
伏以大道難名雖不容於智測至仁易感猶可冀於誠
通輙忘螻蟻之微敢冀乾坤之造伏念臣本無路識進
偶眀昌䝉哲宗親選於稠人由常調遂登於諫省勉思
報國安敢謀身屬元符立后之初於崇政抗章而論輕
觸忌諱重取竄投旋逢今上之纉圗還以舊官而召用
入㕘邇列出典大藩方欲布於寛條俄復聞於謫命壬
午秋孟但安置於湖南癸未春殘又斥居於嶺表惟兹
平樂無異新興乃瘴煙尤甚他邦而循省自傷逺謫去
常州徃返不啻萬里違老母晨昏久已四年偶未隕於
餘生已數更於大赦重念椒房之赴訴盖求誣謗之昭
眀謂臣所言其事不實迹雖逺矣心猶皎然追惟當時
奏御之三章並無殺母取子之一字不知此疏撰自何
人肆形醜詆之言稔出顛危之禍致臣該登極異恩之
後尚逐遐荒使臣居元祐姦籍之中亦稱朋黨推原本
末良有因由雖巧為構陷之謀人誰敢議然隐在幽㝠
之内天必盡知儻非控告於穹旻何以獲伸於寃枉謹
擇下元之令節是為生日之前期瀝膽書詞望雲徹聽
恭以包函之有素尤於相協而無私俯賜哀憐曲垂昭
鑒感悟聖君之美意灼知偽疏之深情放釋拘攣早奉
日邊之命旋歸省定永承膝下之歡况臣數年以來累
已具章上奏懼精誠之未達靡夙夜之遑寧顧喋喋一
至於斯庻髙髙亟從其欲誓堅晚節仰對閎休
　　　夀寧寺藏殿設供文
伏以妙覺難窮固莫容於擬議慈光不斷常普利於㝠
䝉惟頓悟於上乗乃深遊於法界伏念某浪從多劫迷
失本真縁投竄於昭潭適宻鄰於梵宇仰惟三藏力求
甚秘之文不啻二年洞究𤣥嚴之㫖十㑹豈離於當處
五門元在於初心塵塵刹刹之徧周一一重重之示現
毗盧無説而説廣開中道之根源善財不行而行盡見
南方之知識莫非巧善普為羣生夫何循省之餘獲入
融通之奥是為希有已徹障於菩提來作證明更出形
於舍利慈䝉恩宥偶脱炎氛因寄徑以言旋用潔誠而
修供十方浄土俄布滿於香雲一切遵師益滂流於法
雨誓同行願永託䕶持
　
　
　
　
　
　
　
　
　
　
　
　
　道鄉集巻三十三
欽定四庫全書
　道鄉集巻三十四　　　　　宋　鄒浩　撰
　　墓銘
　　　楊都曹墓誌銘
永康軍録事參軍楊君既卒之十有五年元祐元年也
其兄無為軍無為縣令處愿卜以十有二月丁酉𦵏其
母夫人孫氏于揚州江都縣東興鄉馬坊原先塋之右
吉舉君䘮從焉且命其子書思以滎陽鄭君佸之狀屬
某銘某與書思友善義不獲以不敏固辭於是論次其
事而銘之君諱處厚字純甫其先漢州綿竹人後徙居
江都今為江都人曽大父允恭西京左藏庫副使康州
刺史贈左監門衛大將軍與其兄允升弟允元有功太
祖太宗時事載國史大父告諌議大夫當仁宗時為名
臣父閎大理評事景祐慶厯間赫然以文擅譽君其仲
子也寳元初諌議以祀南郊恩奏補郊社齋郎為婺州
浦江縣尉秩滿主楚州淮隂縣簿㑹親嫌者對移亳州
永城後為永康軍録事參軍薦者應格當改官久不得
代而疾作不起矣時熙寧四年五月初二日也享年三
十有八君早慧非常童比諫議捐館恩加秘書省校書
郎不受推與其弟處亷識者竒之盖其天性之厚成人
或不逮也在浦江時年少耳若老於治者俗有幸民以
貲自豪市姦吏為欺謾以避徭役滋久君察見其情令
罷去攝其政即日按其比居痛繩之使徭役如法一縣
悦服永城直徃來之衝客有挾貴撓公者君一待以理
不少屈其他與在淮隂如在浦江時永康地控威茂守
者皆武人君雖參録軍事實於兵民之政無所不預守
者賴以稱治疾革矣火發民家連延廹公帑君扶疾救
完之衆毎以為不可及嗚呼以君天性之厚又强明勁
正奮不顧身皆有以過人若假之年砥礪停蓄允臻大
成然後發之於云為之際則其所詣豈易量邪不幸不
夀以死可哀也已娶孫氏今朝散大夫致仕琬之女子
男一人懋女一人適鄉貢進士仲彦明孫男三人京卞
充女一人銘曰才信美兮夀則嗇欝其苖兮秀不實持
所以兮恍誰詰與蒼珉兮閟幽室
　　　孫夀朋墓誌銘
元祐七年春大雪長社令孫君夀朋久疾方愈冒之以
視防列又走鄢陵境上集其吏民議積水之利害回環
累日且不時食飲於是疾作以歸至四月二十六日不
起矣自官府閭井雖不快君者亦莫不齎咨出涕其田
間老稚相與泣歎曰天奪我賢令其家卜以六月八日
𦵏君于汝州㐮城縣孟陵之先塋既吉謂僚友中與君
厚莫如某屬銘諸墓嗚呼異時從容君必語其平生無
隐情始以為偶然今而思之豈偶然邪君諱安夀朋其
字也其先趙州平棘人徙貫潁昌之長社至君盖三世
矣曽大父澄贈工部侍郎大父冲給事中集賢院學士
贈工部尚書父昂左騏驥使帯御器械贈左金吾衛上
將軍御帯捐館舍恩適及其一子朝廷録其功特許君
與兄廣分受之潁差使于三班已而試經術異等換太
廟齋郎且調蔡州西平尉邑故多盜未幾犬不夜警部
使者以其捕獲聞遷令録視其品為恩州清河縣尉廢
罷改長社尉考滿用薦者轉宣德郎時從父兄康簡公
以吏部尚書薨于位還長社上悼之遂命君就知縣事
潁昌京西一都㑹其封内皆劇邑惟長社刺史在焉又
占籍多巨室故前數十年未有以美政聞者君之來也
耆老相賀曰此前日賢尉也使我露粟而積開户而眠
舊矣我其受賜益大矣君既攬印則以民為身以國事
為家事曽不以貴賤踈戚貳其心歲嘗大饑衆以赴訴
履畝者承風㫖抑之於其常税僅蠲一二君憤然直于
府安撫使資政殿學士曽公孝寛主其議於是奏行之
且廣及四鄰又有意在圭田而故疑訴之妄者君乃先
自蠲其所當得以折其謀方復差役之初法未畫一輙
叅俚俗以潤澤之或譏其非是比法成悉與君合郡縣
方且紛然更張而長社固已按堵久矣君奉詔令不束
於文而惟其意釐正版圗逆絶姦倖民造庭下毎毎訓
諭其怙終不悛乃寘于刑茍不必逮證不食頃留也一
方以君為蓍龜權衡輸送自集獄以清簡初鄉户置長
以督其賦一切取辦徃徃破産代償故例以上户為之
至是遂不復為重役與他邑異異時夏秋吏歛民以規
利謂之乞局稍不從輙患生及君治効弗獲逞其俗遂
革郊野間莫識吏面吏亦迄用不蠲上位嗔始雖側目
終更德之民既挽君再留逾年又豫憂其去走闕下就
請通判府事君謙慎初不以此自多然名聲四馳千百
里皆知長社有人其訟至有叩監司以來君决者龍圗
閣待制陸公佃自鄧入覲躬欲訪其治術而君死矣士
大夫道其境見其民之聚泣為之嗟異君羈貫即有志
自建立執經從師寒暑風雨不少懈康簡公指以語人
曰吾家令器也其與人交樂告以善惟恐其疵瑕其愛
民出天性疾革與朋友談莫非民事一不為身慮既死
篋無裳衣歛𦵏之具賴賻襚以濟享年三十七官止右
通直郎前娶魏氏至是祔焉後娶劉氏男三人憲慤愈
女五人長適進士李紓餘未行母陳氏老矣無以為養
諸孤𦕈藐無以為長計其異母兄弟與其族人惻然任
其責曰我軰在忍使失所銘曰環地百里孰不分民視
民如已有賢孫君君久于位我作我止曰非我私仁聖
之意惟此下民實天耳目民父母之天胡不福不福以
逝民以怨言蔚其後昆尚克髙門
　　　李府君墓誌銘
趙郡李友直伯益與其弟友諒仲益友聞季益皆以文
雅知名號為三益余心嚮之有年矣後與季益同登進
士第又與仲益同官于㐮陽始深得其為人盖詞學趣
向犖犖可畏而不可及余雖未識府君固知善慶之所
鍾義方之所成此其効也是時季益奉府君為岳州沅
江令秩滿仲益迎侍以還余適禍歸不及見但聞幅巾
杖履歴訪昔人之遺蹤上下山谷步履輕疾㐮人初不
知其為八十嵗老人也莫不歎仰以為福禄未艾然明
年紹聖四年四月丁酉府君逝矣諸孤護䘮至杭州卜
以五年十月某日𦵏錢塘縣欽賢鄉之馬鞍山狀其行
屬余銘夫銘以信天下後世大事也仲益弟兄聲稱藉
藉所與遊皆當世名卿大夫不以是託焉而屬於余余
曷敢辭於是叙而銘之君諱恕字貫道世為開封酸棗
人至君𦵏親於白兆山遂為安州安陸人曽祖弼祖德
升皆晦迹丘園以經術教授考某始以進士起家而守
正不屈阨於小官最後為隨州隨縣令守將欲以薦狀
易其善馬毅然謝曰馬久勞之不忍中棄遷官不願也
未幾投劾去以卒君天資篤實口無二言其德似之故
能以終鮮之孤克成其家方十許歲族人有不得意於
長上者規欲害其所愛之提孩念莫能致則以毒藥授
君曰夜臥宻置其口中君受藥惟謹比入門即棄之如
是三四族人騐其不為用引它事棰苦之君終不言它
日内外稍有知之者相與歎曰是兒有隂德詎可量邪
君少嗜學於書無所不闚既孤不復事科舉逮有子秀
㧞絶人顧可以成其志即千里資遣以從師友雖貧甚
不少懈已而二子相繼登第迎君宦遊殆十五年所以
奉養甚適人士榮之且曰為善之報不在其身而在其
子孫果如此夫人朱氏安州落鴈太傅之裔前君七年
卒君今𦵏所即其兆也子男三人即友直友諒友聞友
諒宣德郎友聞集慶軍節度推官知唐州湖陽縣事女
二人長適贈宣義郎劉興宗次適西頭供奉官劉震早
卒孫男十四人彦開餘無考女十二人重孫男一人君
於五福備矣可以無憾惟濳德隐行不與耳目期者世
豈得而盡識然推其十許歲用心則老而彌卲可知也
故於其屬纊也言語氣色如常日於其䘮之至也杭人
識與不識為之咨嗟出涕銘曰曰髙匪天曰厚匪地方
寸之間天地所寄有如府君孰使而然受藥即棄見於
童年篤於初心以壯以老如有萌焉至於合抱天地知
之顯相其身其身弗有蔚其後昆八十一年數則有盡
有子如此無窮之慶
　　　華元吉墓誌銘
君華氏諱申錫字元吉世為常州武進人曽大父宏贈
大理評事大父叅故太常博士父直淵故夀州下蔡縣
主簿下蔡君有子四人君其長也禀賦純篤表裏如一
自其童幼即喜問學既長博通深造為流軰所推熙寧
以來朝廷作新人材尊用經術炳然與三代同風而吾
鄉之士繼踵興起以顯赫乎當世者視天下為最盛君
於此時乃累詔不偶人頗咨惜之君不為動曰我知修
已而已以此紹箕裘之業而為子孫亦足矣他復何憾
下蔡君久疾臥家其仲子申甫方擢第仕四方叔季又
從師友讀書獨君朝夕侍左右凡可以順承其意者雖
勞苦之事勇前不懈也下蔡君既捐館母夫人鄒氏年
益髙君奉養尤竭力君歿久矣夫人或事不如意則必
泫然嘆曰吾兒在寧有是耶娶陳氏故尚書屯田郎中
傅之女子三人齊彦章皆篤學有立志而彦早卒君年
四十有一元祐二年五月十五日以疾卒于家後十有
三年元符元年八月某日始克𦵏于武進縣懐德北鄉
某村之原其孤謂予與君親好隆厚屬銘君墓銘曰學
以成其身孝以悦其親謂當獲於上以充其志而迄不
伸嗚呼已矣利其後人
　　　提㸃刑獄崔君墓誌銘
元符三年春天子既嗣位妙簡畯良助隆初政而朝奉
郎嘉興崔君遹孝立實由江南西路提㸃刑獄召為尚
書户部員外郎道病十月四日次常州無錫而卒享年
五十有二母夀光縣太君沈氏垂老子傳世尚㓜三女
皆未行諸弟舉進士未第弟之子以貢賀奉表霑恩未
出官上下内外賴君以濟而君逝矣聞者悲焉其家以
建中靖國元年某月某日𦵏於杭州臨安縣靈鳳鄉某
所之原其弟适太學名士也以君行狀來求銘曰君諱
仁授之曽孫國子監丞諱伸之孫歙州婺源主簿贈朝
散郎諱敏中之子初學即崇義理不務詞章㑹神宗以
經術取士遂登乙科調宣州宣城主簿朝廷方選教官
委國子監考所業以聞君進詩説十巻丞相王文公稱
之擢為䕫州教授䕫險逺難侍親以行辭不赴赴宣城
用薦者遷杭州於潜令又用薦者改宣德郎知袁州分
宜縣尋丁朝散憂服闋知潁昌長社縣户部奏留為校
法官又留驅磨文字就除幹當公事㑹哲宗復遣常平
使者遂使淮南西路主議者懟不嚮已降通判定州久
之事明除廣南東路轉運判官辭以母老改江南西路
就除提㸃刑獄再娶皆殿中侍御史錢公顗之女長贈
德化縣君季封德清縣君君侍親孝友弟睦行已待人
一本於義朝散貧甚鄉有髙其節者出緡錢數百千助
畢婚嫁其名雖貸其實非也君既終䘮乃力自儉約月
儲半俸償之必其受而後已少年登科聲動輦下公卿
争欲妻之以子不就曰以貴富偶貧賤肯屈意事吾親
哉錢公方斥監秀州税乃自請婚焉又取其季以繼其
室諸弟試有司不利徃徃連日咨慨若無所容至其絀
為通判則怡然脩職如州縣時在宣城復圩田在於潜
去猾吏民到于今懐其賜繩姦不避要權薦士必先寒
逺與人交久而益固聞人善不啻如已有自宣德郎再
遷至承議郎不磨勘者八年或問其故曰嘗夢官至朝
奉母老矣幸少延以奉甘㫖已而覃恩自遷其官乃泫
然歎曰終於此乎後數月果不幸其生平可知者如此
其惟恐人知與人不得而知者可以推此概見也念非
銘得所託則無以信後世敢請嗚呼若孝立者殆庻幾
所謂躬行君子仰不愧於天俯不怍於人者歟某何足
以銘之然某不敏孝立取以為友有年矣去年北歸過
贑上相見驚喜且曰自子竄瘴鄉吾母日誦佛書祝子
無恙然則孝立雖不可作所以慰其母夫人無窮之哀
思者敢不勉為銘耶銘曰孰不戴天孰不比人孰無愧
怍以立其身安于躬行是謂君子將聖不亡我知其與
顯豈在位傳豈在嗣昭如列星庻其在此
　　　孫君墓誌銘
君諱惟吉字正之逺祖潜五代時為武進令而卒子孫
因家焉遂為武進人自曽大父以來皆傳一子且不夀
君之父幼孤而貧外氏欲嫁其母毅然止之力修子職
以成其家君甫數歲知父孝如此於是以家事自任曰
豈宜復累吾親哉比長貲益饒裕所以致其養者無不
如意迄于夀終與人通財雖婺媍稚子未嘗一毫非義
曰人縱可欺如吾心何里有急難賴君以濟不知幾人
初無德色視子孫可教者悉遣之學闢舘聚書賔延髙
士以充養其才故其子谿以文學行義名于東南貢于
禮部且將顯用于世其餘若孫皆刻厲有立志晚奉釋
氏甚篤茍可以致其誠者無不為也一日忽不食條處後
事後三日沐浴戒諸子曰五鼓寺鐘鳴亟告我及期索
水盥手合掌而坐良久就枕則逝矣實建中靖國元年
六月十有九日也享年七十有三娶符氏前卒子男五
人長即谿也次豁裕䜪谷女六人適談潭淵元康江通
蔣中美張郛陳中行孫男七人䝉亨謙亨豐亨煥亨知
㣲知彰知柔孫女五人谿等卜以明年崇寧元年正月
四日𦵏于縣之懐德北鄉平岡村夫人符氏之塋走京
師求予銘予與谿友善不得辭銘曰不恤其身以安其
親不專其利以成其義有豐其報其子則賢君為不亡
以永其傳
　　　神龍衛四廂都指揮使寧州刺史賈公墓誌銘
元符初元哲宗皇帝躬攬之六年也延見文武之士殆
無虚日抜其尤者以隆治功於是皇城使威州刺史賈
公自權發遣河東路兵馬鈐轄召對大合㫖超授神龍
衛四廂都指揮使寧州刺史權管當侍衛親軍馬軍司
公事舊城裏都廵檢使一時將帥翕然聳慕以為遭遇
之異有如此者三年春哲宗升遐選為山陵都䕶時公
疾殆矣不辭而行遂以三月二十九日卒于河南永安
之寧神院天子聞之惻然嗟悼遣内東頭供奉官宋某
䕶䘮以歸且敇𦵏事官為應副特贈雄州防禦使官其
二子又擢其長子為閤門看班祗候録其季女之夫為
三班借職常賻外加賜白金千兩絹七百所以恩䘏甚
厚其孤以明年建中靖國元年八月二十五日𦵏于開
封祥符馬店村而承議郎前權通判蘭州軍州事俞君
次䕫狀其生平曰公諱嵒字民瞻世為開封人曽大父
真大父信皆不仕父順以公貴贈左屯衛將軍母李氏
追封安康郡太君繼母李氏追封淮安郡太君公生而
警穎不為兒童事父母異之謂必能起家讀書略通其
義酷好弓矢撃刺未冠已志如成人一日慨然嘆曰大
丈夫當自奮立不然何以顯親揚名於天下遂勉從戎
以騎射稱不數年遷行門元豐初神宗皇帝臨軒選才
武遂換内殿承制為慶州荔源堡兵馬都監瀘州夷獠
叛朝廷委環慶路副都縂管林廣經制其事廣首辟公
為先鋒將深入蠻徼通江門取隘口糧道無阻討蕩巢
穴幾得乞第斬獲三百八十級帝嘉其勞特轉西京左
藏庫副使仍以袍帶介胄槍牌茶藥賜之除河東第三
將未行權京西第一將留駐于環慶路久之赴河東任
河外准備牽制蘭㑹賊馬逢西賊于眀堂川俘馘甚衆
就除第八將轉莊宅副使哲宗登極覃恩轉右騏驥使
改西京作坊使今大丞相曽公以龍圗閣學士帥太原
奏充准備將領從副都縂管李浩行逢西賊于滿滿浪
舒囉邏易撃走之復為第三將改第七將從知府州又
充行統制入界至横水川青魚河斬獲七十九級轉内
園使就遷權本路兵馬都監兼第一將紹聖初轉東作
坊使再任入界至青岡嶺越祖平埋迎三岔斬獲四十
級特轉宫苑使尋縂領先鋒至槖駞巷左監軍司逢西
賊力戰斬獲一百七十級焚蕩族帳器械倉廪尤多四
年春西賊數萬圍麟州神堂寨甚急公亟擁騎四百出
援且令漢蕃士卒曰國家無事時不惜厚禄畜養爾軰
正以待一旦倉卒之用今雖衆寡不敵豈可坐視而不
救吾誓以死報國莫不感激奮勵争前徑由屈野河川
楊家墓行五里許回視河西沙塢子染抜谷青草㑹則
賊騎已不可勝計公因念韓信背水陣以取勝乃據北
欄道坡嶺上使四無所向人人用命自旦至暮相持不
决公矢一發中酋領應弦而倒衆即遁去重圍遂釋是
日㣲公神堂破矣帝聞而嘉歎亟以袍帶槍牌弓矢茶
藥賜之特轉皇城使又加威州刺史援築葭蘆寨至吐
渾河掩襲真卿流賀羅峯沒寧流斬獲三十二級牛焉
槖駞千數葭蘆遂安又撓耕至桑泊逢西賊力戰賊敗
遁追至囉沒王河斬獲七十級生擒偽鈐轄乜香元符
初就除權發遣本路兵馬鈐轄兼第一將既入對對首
諭神堂功久在朕聽公惶恐稱謝且條奏邊事甚悉帝
深器之遂擢管庫是嵗郊禮管當法駕鹵簿儀仗兵隊
以整肅聞今天子登極覃恩轉濠州團練使遷侍衛親
軍步軍都虞候既受命為都䕶促行家人以疾久力勸
止之公叱曰吾本一介行伍䝉國厚恩未有毫髪補報
可辭行耶力疾上道以至於卒享年五十二娶席氏封
普安郡君子男五人長曰詵右班殿直閣門看班祗候
次曰説曰詠曰諶曰詳皆右班殿直女六人長適右班
殿直邊公綽次適進士髙建一次適進士折可畏次適
右班殿直彭鑑次適進士李孝純次許嫁三班借職袁
思永公天姿特挺沈毅有謀望之凛凛不可犯天下竒
男子也事繼母如嫡人不知其為異在河外時或欲率
其子入界公曰吾子技未精果行不免冐賞以欺朝廷
吾不忍為將兵二十年戰未嘗北士卒中傷必載以歸
躬自撫視完復乃已與人周旋惟恐不盡輕財樂施家
無餘蓄毎公退即延儒者講論書史教諸子以忠孝巨
公名卿薦之者踰六十人尤為今大丞相曽公所知嗚
呼孰謂弗克夀考以享富貴之盛而止矣宜有銘以告
後世其孤遂以狀來求銘予嘗聞俞君言其先公天章
閣待制克帥環慶時力薦公于朝天章沒公畫像祠之
歲久益䖍盖不忘俞公如此宜其忠於報國雖出萬死
而不顧也是誠有過人者於是序而銘之銘曰赫赫神
宗文武生知作新多士以大有為士患不才才亟用之
智信仁勇各適其宜惠此中國服彼四夷天髙地厚孰
得以窺于時賈公拔自行伍何以况之如羆如虎帝曰
汝才恊濟吾武夙夜行門非汝宜處徃事兵戎徃勤扞
禦我有成軍今兹將汝開迹瀘南繼踵河東干戈所向
未嘗不從敵誰為堅賊誰為雄奮不旋顧必摧其鋒尤
卓異者神堂之功如古將帥凛凛英風簡在哲廟雖久
不忘趣其入對有謀其臧帝益嘉歎擢䕶巖廊恩殊秩
峻聳動多方念德莫報陵役是當忽其逝矣天子惻傷
今天子聖紹隆先帝臥鼓滅烽蠻夷慕義將臣熙熙雅
歌自喜同我太平長守富貴公獨胡為未老而逝尚其
子孫不墜厥世
　
　
　
　
　
　
　
　道鄉集巻三十四
欽定四庫全書
　道鄉集巻三十五　　　　　宋　鄒浩　撰
　　墓銘
　　　中大夫直龍圗閣知青州軍州事王公墓誌銘
公王氏諱説字巖夫其先自太原徙真定又徙洛陽今
為洛陽人曽大父彬贈太師中書令兼尚書令崇國公
大父化基禮部尚書贈太師中書令兼尚書令魏國公
諡恵獻父舉正太子少傅致仕贈太師中書令兼尚書
令祁國公諡安簡公家自魏公始大祁公繼之皆輔政
忠清亮直達於三朝公世貴幼喜學問自脩雖以䕃得
官竟取進士第自太常寺太祝遷光禄寺丞著作佐郎
秘書丞太常博士尚書屯田都官職方員外郎屯田都
官郎中官制行改朝散大夫轉朝請朝議左中散大夫
拜中大夫加直龍圗閣勲上柱國爵河南郡開國侯食
邑一千三百户賜三品服歴管當在京馬軍糧料院馬
步軍專計司西京陜府河陽鄭州提轄收捉私塩通判
滑州相州知衛州常州臨江軍晉州徐州尚書倉部郎
中知宻州涇州尚書祠部郎中知相州太府少卿知鄭
州荆南府澶州河陽河中府鄧州兼京西南路安撫使
青州兼京東東路安撫使建中靖國元年十六日終于
青州治所享年七十有四初為衛州年甫三十適天下
久無事法度寖弛吏襲欺罔顧公甚少裕然儒者易之
抱案却立視公所為公徐為裁决皆中幾要時有縱舍
不可揺奪吏始畏服旋以治聞常州士喜學公為延致
名儒臨川王安國平甫教授平甫時雖布衣義甚髙非
賢有禮弗就既從公游士人慕嚮自逺而至未幾朝廷
改科専用經術常之士試開封禮部及策于廷皆第一
已而相屬為從官郎吏二千石者甚衆世益以為美談
臨江介於䖍吉俗喜鬬多誕謾富室子殺人賂人代之
獄具辭服公顧謂曰汝顧利許人以死獨不為父母妻
子計乎囚色動具以情告民安於習俗吏恬不加察公
以一言得之逺近懽頌晉人朴厚尤樂公簡易力請于
朝為留五年常有調發興作聚民于庭喻以利害戒以
期信民相先從之未嘗告勞至被璽書褒諭勞賜金帛
徐得巨盗久訊不承及公至専以恩信為治囚聞之泣
曰我曹幸當平世何苦如此不過吏廹之急耳今幸得
公雖不獲自新復忍欺之乎願抵罪無恨由是盗益銷
靡相州洪福寺火邏卒救止因有所攘連逮頗衆公曰
始需其功旋治其罪後有警何以使人且及無辜吾不
忍也廼令自陳坐者無幾後公從子行境中夜半車乗
相屬或謂其徒前此能如是乎從子問之曰吾境多冦
奪為行旅患今郡守以誠置人腹中姦偷不忍撓之因
得夜行從子以告公曰兹適歲豐耳豈吾所能哉鄭當
元豐時地狹民貧不能輸役廢為縣後復為州且更用
差役法取辦境内紹聖初復免役詔以八事尤先裕民
公㑹屬邑令議于州擇其善者奏行之歲弛緡萬有竒
民尤以為德湖北兵與湖南並將因更戍嶺外涉横欽
亷象四州之境多死亡者以故難於招募且乏事公謂
廣西被邊之地移兵於其境内則習瘴癘無甚憚湖南
北兵交駐潭桂則近戍而不勞又控扼衡荆緩急可用
仍不畏死樂於應募有五利焉條列以聞朝廷嘉納大
河東流新堤始完主者懼力怯衝墊隂决下流以殺其
勢水泛溢平野凛州清德軍皆被害州縣顧望莫敢言
公即奏曰吏畏罪過甚乃移患于民願亟察之朝廷遂
遣使相視塞决口民以安堵河陽夾河為城㑹秋雨甚
水大至城不沒者數板州人惴恐時公已年七十餘曰
吾為守與城存亡者也雖老敢自愛即率寮屬躬為顧
指得其要害冐雨督治逮暮不少休衆益安之治逾二
年無犯死刑者有芝生于㕔事今天子即位之初公自
河中移鄧州請入覲對稱㫖擢拜太中大夫知青州議
者謂太中儀物視從官不當叙遷公亦堅辭改直龍圗
閣公素康强未嘗臥疾一日㑹親族燕飲言笑自如夜
分安坐而逝公到青纔半月然民已懐公為罷歌樂屠
宰者累日公性寛大渾厚不見圭角明白洞達内外如
一遇人無貴賤皆為之盡禮雖欺罔誕謾一以誠報之
聞人之善惟恐不及至過惡則為掩覆庇䕶雖親宻不
以告嘗有所厚雖或負公益不忍傷其意故雖悍戾偷
薄之士始見之而肆中則愧終則畏服而敬之平居怡
然能自娛適毁譽休戚不以干慮視宗族極恩専䕃補
多及䟽逺與交游終始無窮達之間其為政以忠厚仁
恕為本扶善抑惡銷絶姦慝不喜近功小効搜摘隐㣲
悦可人意不飾繁文末節馳聲譽茍進取僚吏能否皆
因任之既各盡其材又為之揄揚薦達期於成就或阽
於罪戾必反覆戒諭終不廢逐告以善則欣然從之如
自已出有所為後有言其非是者亟為改易無愧詞吝
色前後守十五州歴五朝政治損益尤多平心一意無
所觀望仕皆循次未嘗驟進亦終身不掛吏議然所臨
皆要蕃劇郡當天下全盛之際人物阜蕃兵革銷弭各
因其俗治以無事出入休顯垂四十年康寧夀考為世
榮觀近世名卿未之及也自魏祁相繼顯用公復與兄
誨子瑜並以器能進擢其使大遼實兄弟相先後其在
相州瑜適守滑夾河相望長婿為樞宻直學士更踐要
劇亦復與公同時時論美之公喜學晚而不倦有文集
二十巻詩集十巻娶錢氏河南郡君李氏河内郡君薛
氏河東郡君子男三人瑜朝奉大夫京東路轉運使先
公而卒琮知相州録事㕘軍河北路塩事司幹辦公事
璆太廟齋郎早卒女八人長適樞宻直學士孫覽次適
承議郎李去盈次適通直郎楊彦章早卒次適承議郎
陳扶次適瀛州防禦推官許子卿餘並早卒孫男四人
良冶郊社齋郎良史良質並假承務郎良式尚幼孫女
三人長適承議郎尚書比部員外郎周紳次適潁昌府
觀察判官孫竢一尚幼曽孫男大倫郊社齋郎曽孫女
一人未嫁其孤既以其年九月十五日𦵏于河南府洛
陽縣大樊村先塋之次屬尚書禮部員外郎榮君輯狀
公行事求銘於浩浩為潁昌府教授時公之子瑜提㸃
刑獄辱知甚厚又與公之孫良冶友好盖嘗聞公居家
歴官安於為善絶口不以語人故雖子孫亦莫得而知
其詳然自其所可知以推其所不可知信賢矣哉乃為
銘曰孰不從仕仕或謀身孰不為善善或近名有賢王
公中道是循弗屈乎已弗異乎人孰險孰易孰踈孰親
五朝四方一以其誠身名從之迄用有聞其聞顯矣其
心則純不見有物為吾死生安坐而逝世益公賢安簡
之子惠獻之孫亘千萬年儼其如存
　　　真淡先生唐公墓誌銘
唐氏逺矣世不乏人惟晉昌太原京兆秦州北海五族
最顯天復中建威軍推官名希顔者避地錢塘生仁恭
為塩鐵判官贈太子太保太保生謂為通儒院學士從
忠懿歸本朝出守秭歸因家江陵終職方郎中贈太子
太傅今江陵錢塘之族皆出自北海太傅生極才氣爽
㧞與孫何齊名弱冠登甲科又與寇萊公為忘年交丁
晉公為布衣舊略不為之屈以故仕不脱州縣棄官去
其後謝公絳判流内銓䟽其節以聞特轉大理寺丞遷
殿中丞致仕生一子是為處士愈處士尚幼慨貧無以
養乃捐書力穡亟成其家以適親意先生處士第四子
也母某氏先生諱既字潜亨又取水一火二號淡真翁
先生始生殿中君仰觀而占曰水躔翼軫楚分也法主
文明吾孫骨相異其有以亢吾宗乎初學即與其兄子
思寢食自勵子思亦先生流亞也鄉人以此慶處士有
子稍長遊太學同舍老生對之歛容不敢惰伯父質肅
公介方㕘大政愛歎以為類已奏試主簿于將作監鏁
其㕔中别試異等聲動塲屋丁處士憂服除不復赴禮
部山林獨徃之意於是萌矣親友勉之調渝州巴縣尉
非其好也未幾謝去築室於漢水之南居且完顧書籍
猶假於人遂走吳粤悉售以歸掩關卻掃凡二十年始
也日有所為以若干為准雖寒暑風雨不廢以為積小
致髙大當如此故於書無所不讀於事無所不能而終
也自守其約於象數之外不藥不臥不箑不纊草衣藿
食徃徃辟榖日誦易老子黄庭一過而已嘗曰在易之
泰后以財成天地之道輔相天地之宜以左右民君子
體之則亦財成輔相以左右身吾非悦生而惡死所以
尊生者上以報生我之施下以善吾死耳人有疑其不
置像設者曰覆載俯仰皆神明也豈像設所能盡耶吾
事之以道自謂勤香火者無以過也其所養盖如此吏
部尚書彭公汝礪按刑京西時就見之自以為弗及左
司諌孫公諤為淮安守聞且過郡迎謁歸心焉至闔城
扉留之畫其像以慰其别自餘名人豪士有獲際者覩
其貌龎眉􁀙顙天庭骨隐起如徑寸珠聽其言縱横無
滯礙若决積水於千仭之谿靡不罔然自失也以故通
經者服其得先儒未决之秘愽古者服其貫方冊所載
之詳脩真者服其造一氣未形之先善書者服其妙八
角垂芒之體下至百工衆技亦皆服其巧出意表然先
生初不以此自多也遇人有所不及人自服之耳或曰
此特徃而不能返者奚為哉及觀其語學者則曰古之
人身包形器物來則任以形器之所宜固有歴聘以觀
其可不可與有行者若合不合則歸於道之興廢焉或
運天下如反掌或凖天下以言行其致一也又嘗因詔
求言欲令其子條列復井田修廢官之説以獻彼以為
徃而不能返者果知先生也邪門人魏倚取孔子所謂
隐居以求其志行義以達其道者槩之幾矣教子務充
其德性且曰良能富於已何得為貧識者皆貴之何得
為賤此天下真富貴也女能自立足矣餘聽命可也惇
叙姻族尤有恩義貧不給者衣食之婚嫁之死則哭之
寢門以盡其禮將逝之年玩易不去手毎有所得必肅
衣冠北向稽首以為目中了然見六十四卦定位於天
地之間庻幾不為仁智所域與昔日以意致之有間矣
但神機不可輕以告人一日忽屏人獨居家人意其不
快呼醫遽止之曰吾無苦然諄諄賛易以為道之至數
孔子言之妙不違則天且有則况其凡乎老子言道大
體而已黙推此語殆於數之至神者先受之也後十日
命汛掃道室聽醫診脉平不異他日俄而正坐妻子環
侍了無一語儼若假寐然逝矣自啓手足至大歛體温
如平生實元符三年九月二十日也前此晝有白星隕
道室前乃先生生日八月八日也越月而逝異矣夫享
年五十四娶陳氏左中散大夫習之女知書有賢德能
佐先生立其家而成其子子男長曰愗次曰悊習舉進
士修身慎行似先生者也先生流澤其由此而光乎幼
男節與二女皆早卒文藁十五巻邦典二巻易論三巻
門人集所聞為説約十巻其家卜以崇寧元年三月甲
申𦵏先生於㐮陽縣隆山之東原前期愗持魏倚狀走
京師屬銘嗚呼先生於浩厚矣嘗謂知其心者天下一
人而已前年九月浩以諌官論事狂妄竄新州先生留
荆門待焉誨告纎悉無所不及既别明日又追路語曰
我昨夕深念尚有某事未竟浩竊疑之先生寳練神氣
面有孺子色而浩方且窮處瘴氛必死之地不復相見
决矣孰謂未一年浩偶䝉恩生還而先生奄忽與化俱
耶浩教授㐮陽時見先生本周官以釋春秋謂之邦典
因勸盡釋諸經以發吾覆先生約五十五嵗成之又孰
謂五十四而先生逝耶莊子曰死生無變於已而况利
害之端乎先生平日齊家與檢身等教子與正心等固
未嘗頃刻置也而將逝之際乃獨不留一語盖不知所
以忘而忘焉至矣乎非死生無變於已而能若是乎使
其家不以銘見屬獨當自以文字發潜德之幽光矧其
子不逺千里匍匐踵門哀訴如此其勤乎於是掇其遺
事論次而為之銘銘曰其傳有書其似有子其不可得
而冺者無所終窮其五十有四者數而已矣光莫隆乎
日月大莫外乎天地萬物各正性命於其間孰能妙無
已以為已嗚呼亘千古而常今先生其在此
　　　張唐英墓誌銘
君張氏諱某字唐英常州宜興人曽大父延矩大父麟
父宗道皆晦殖厥德至君遂奮立為儒家纔出就舉即
為舉首脩簡胡公宗愈司封丁公隲皆一時領袖乃居
其次二公得其文讀之欣然無異語自至和迄元豐二
十年間六試于禮部元豐八年當以累舉特持恩與其
類策試既已為第一與進士試又入第三第遂賜進士
出身調蜀州江原縣尉終更當進秩㑹脩簡公帥成都
辟置幕府不行辟監嘉州豐逺監考滿當改官有司輙
疑沮例故可辯懼扳以累人弗辯遂受淮南節度推官
監髙郵税用辟移監海州臨洪塲以建中靖國元年十
月十五日卒于官享年七十有一君以竒童子拔起壟
畆不舍晝夜愽極羣書作賦以賦稱治經以經顯學者
翕然師之張莊張氏貲髙一方筠州高安尉稹實主家
事人以利故多為其竊笑獨君居其館訓誨其子弟十
年未嘗干一毫髙安畏服待之禮有加焉君赴江原且
行髙安已得疾猶力疾入城餞君君行而髙安卒在嘉
州兼教授月有食錢積二嵗一不取或詰其故曰錢不
足以贍諸生可分以自潤乎士大夫髙其義争遣子弟
從之學外姑老矣無子而孫甚貧乃奉以入蜀及其亡
也多勉君火其匶君泣下曰忍為此耶雖險逺距吾鄉
不過萬里耳竟䕶以歸𦵏居鄉徒行雖夜分必冠帶朋
友止之曰幽有鬼神其可忽接人無賢愚少長諄諄曲
盡誠意外若無所不可其中介不可奪至今鄉人時時
道君作為以警後生至有追感而流涕者歌詩雜文僅
存二百篇為一帙藏于家兩娶吳氏前室生一男早卒
一女歸貢氏陳策後君卒繼室生二男孝述孝立皆篤
學自重必能亢其宗一女歸進士嚴知訓孫女一人孝
述等卜以崇寧五年十月乙酉𦵏君于晉陵縣萬安西
鄉姚野村之原前事持其内兄進士吳爕所為行狀且
泣且拜請銘夫君盖鄉先生也安可辭遂銘銘曰誰為
幽明吾一貫之誰為義利吾一判之彼或言不足吾裕
然行之貴富賤貧誰其令之順受其正終身其寧之子
孫其承之富禄其迎之不俟已日君子信之
　　　胡子正墓誌銘
晉陵胡氏於東南最為名族自文恭公貳樞府脩簡公
丞中䑓其子孫昆弟以文學政事傑然見於世者踵相
尋而起入居䑓閣出擁節旄藹藹其盛未艾也其或抱
才而處分老沉潜則奉家法以周旋終始無憾庻幾乎
夫子所謂在家必達者若君是已君諱元鈞字子正諱
宗度之子太常寺奉禮郎諱亶之孫贈開府儀同三司
沂國公諱㝝之曽孫視文恭公為從祖脩簡為從父自
豫章徙而之晉陵至君五世矣君既學夙夜克勤期顯
親不幸失所怙諸弟幼奉禮君年髙聚族百口無贏貲
慨然歎曰古人之學孝友而已奚必以仕進為哉遂専
力以任家事奉禮君與母顧夫人無不意滿以終其夀
撫諸弟至有家室猶不以事勞之有所入則付焉不私
一毫故合居三十年愉愉怡怡鄉邦稱慕迨今諸弟皆
安富佚樂君力也歲大疫族人有舉家病者死且過半
親戚畏避莫敢視君聞亟徃具棺歛營藥石存亡咸不
失所同母兄俞氏夫婦亡無子君収育其孤女如己女
當行又擇士以歸之鄉人或繋獄計窘妄引君欣然誣
服以脱其罪或貸其金不償輙折券不問平居喜賔客
晚益饒裕其子璿又能以君之所以奉親者奉君闢舘
藝園順適君意君乃不復事事日與親朋把酒笑談而
已嗚呼不有其身以自奮於俯仰之間既已説其祖安
其母而均及諸弟矣又推是心以施乎鄉黨之人同其
憂樂不但酬孝友之言而止賢矣哉大觀元年七月五
日以疾終于家享年七十有四初娶李氏後娶華氏子
男五人伯倫伯强伯玉伯勤璿皆舉進士伯勤而上與
女一人皆早卒孫男三人遷逵逸女四人璿卜以其年
十二月甲子𦵏君于晉陵縣孝仁鄉黄塘之原同李夫
人之域前期以通判處州承議郎周君况之之狀求銘
於某某於君夫人華氏為内弟又璿孝如此其可辭銘
曰孝於其親友于其弟孰為古人行之則是奮其一身
裕及三世内外卑尊貫以誠意居三十年莫知其異爰
逮宗黨爰逮閭里爰舉斯心有恩有義人之所難獨以
為異是亦為政何必從仕尚其有承以光受祉
　　　强君翊墓誌銘
君强氏諱某字君翊常州晉陵人曽大父乂瓊大父明
父弼秀州嘉興縣主簿母葛氏福昌縣太君强故望一
鄉自嘉興以儒起家盛益顯于東南君與兄俶皆以文
行知名雖數貢不偶而氣守彌固問學愈篤一時名士
皆樂與之㳺父母既歿泫然歎曰禄不逮養矣尚何為
於是不復事科舉後免觧當推恩皆不赴久之兄俶熟
勸偕行遂以元豐五年釋褐授河南府宻縣尉秩滿調
潤州金壇縣主簿引年致仕改承奉郎今上即位遷承
事郎賜緋衣銀魚崇寧五年九月十日以疾終于家享
年八十一娶吳氏有賢德子男三人舉進士長曰汝嘉
能竭力奉養以安之次曰璿才登第而卒季曰九齡女
六人長適朝奉郎通判滁州邵壎次適進士丁除錢世
茂李孚盧察程偕孫男女六人君志趣宏逺又博通載
籍練達天下事若素宦於朝者晩僅得一官胸中結約
不少見若屏盗使無留迹肅吏使無姦心雖邑之民深
以歸德而令賴以稱治在君盖無足言申國章公惇少
與君善方居潤時或不逺千里趨焉君仕屬邑乃不通
一書投一謁及申國以宰相起巧於傅㑹者哂君以為
失策君怡然自若也歸休十餘年年逾八十精神視聽
初不衰後進覩其貌恭而和聞其語誠而通徐察其所
為仁厚而終始未嘗異退而自警曰真鄉先生也間乗
興而出閭巷之人拱手相告曰此君子人也字畫詩章
妙得古意有得之者必秘藏誦玩盖不獨以君詞翰俱
美而已鄉里尊嚮如此汝嘉將以大觀某年十月之某
日𦵏君于江隂縣青陽鄉之同埼原前事屬其妹夫盧
察狀君出處大槩而屬某之銘銘曰材不用於世以阨
於下位德則信於天以享於長年以此易彼亦既受祉
其流曷窮蔚其子孫
　
　
　
　道鄉集巻三十五
欽定四庫全書
　道鄉集巻三十六　　　　　宋　鄒浩　撰
　　墓銘
　　　宋子直墓誌銘
通直郎知温州平陽縣事宋君諱靖字子直以大觀元
年七月疾革顧其子澥溥涇而言曰彭城雖吾鄉然田
荒屋壊不可恃以久吾愛常州文物盛又汝外氏所在
汝必𦵏吾於常而居焉從舅學吾死無憾俄以其月二
十六日卒澥等奉遺命得穴於晉陵縣德澤鄉衝浦之
原而以明年四月丙申克㐮大事初君之疾也平陽之
民不復至庭下曰湏通直無恙乃可辨曲直及君之卒
也雖重谿複嶺之外老扶幼挈聚哭於門曰通直竟舍
我而逝耶語已又哭觀者亦哭鰥寡孤獨又繪像以祠
焉盖君愛民出天性甫下車罷胥徒之無名而巧挾文
書以濟其姦者三百人令曰猶或竊擾吾民亟執以告
自是絶迹境内舉安漁人夜半争魚傷鬭捕者利賞指
為强劫如其説即當死者十八人君原本情杖之而已
以故得民心民數前令勤明亷潔不以僻逺改其度如
君比者纔省記一二嗚呼古所謂良吏者君殆庻幾乎
君叔渙嘉祐末登進士第為第三聲實暴耀君慨然思
慕以自勵鄉先生中書舍人顔復秘書省正字陳師道
咸稱之初用祖任為郊社齋郎終父䘮調夀州司法叅
軍未幾丁祖母河東縣君姚氏憂又丁母夫人劉氏憂
服除調濠州司法應天府虞城尉通四考移同州馮翊
令代去改宣徳郎磨勘轉通直郎在夀州雪垂死者五
人法當改官不以聞或詰其故曰我不就賞則失入者
可以無罪敗人以自成何心哉在馮翊以民苦轉輸力
與外䑓辨論他邑亦賴以免居家孝友父病刲股渙之
子病心䕶視深到胷中無畛畦俸禄隨手輙盡享年四
十五曽祖説衛尉寺丞贈尚書工部侍郎祖仲容駕部
郎中父希元宣德郎君娶予妹五男五女長㴾第三汶
皆夭逝餘即澥溥涇皆舉進士有立志長女適太原府
祈縣令姜思謙次未行次二亦夭逝次尚幼惟君髙祖
右諌議大夫惟幹淳化中使陜西首以髙士种放田誥
楊璞萬適聞於朝咸被召擢放尤光顯夫知賢而不與
立孔子以為竊位不祥之實孟子以為蔽賢者當之若
諌議者固宜饗報以大其後然自子至孫四世矣仕猶
未達也豈報之大者發遲耶故因叙君遺事而追載之
以待焉銘曰環川原兮氣秀蔚松栝兮根深四方上下
兮曷徃若來止兮容音自我民兮屬耳騰故邑兮謳吟
嚴奉嘗兮兹始久彌章兮君之心
　　　華世衡墓誌銘
君華氏諱仲平字世衡常州武進人曾祖㕘太常愽士
祖直淵夀州下蔡主簿父申錫先世以來積習為善仕
者多顯于朝居者能富其家至君之父益與諸弟問學
有聲弟峙既登第寖用則曰足以慰吾心矣可以行吾
志也晨昏餘隙教子以嗣其業君退然季孟之間似不
能言者然心敏力勤日久功倍遂登元符三年進士第
授廣德軍廣德主簿就職未幾丁祖母夫人鄒氏憂服
除授將仕郎髙郵軍髙郵主簿郡守部使者交薦秩滿
遷通仕郎鄭州滎澤令自京得疾歸數月而卒大觀二
年八月五日也享年四十有二娶丁氏男聳尚幼女四
長適進士沈執權餘在室母夫人陳氏老矣方賴君以
養而君卒矣少妻幼子擁持夫人相與慟哭晝夜不休
吊者沾襟聞者酸鼻越明年弟章奉母夫人命以十一
月二十日𦵏于武進縣懐德北鄉郭莊之原下蔡墓之
西北百餘步銘曰母髪皤然子形𦕈然君歸九原嗚呼
何言
　　　孫明逺墓誌銘
晉陵孫姓多大族居南郭之外者特以儒顯自朝請伯
儁以文學登科子孫承之益奮勵為名士君朝請長子
也天資莊重甫五歲對所尊言必稱名既學即忘寢食
寒暑窮晝夜以自力毎開巻先盥手浄几格正冠衣儼
然如侍聖賢而承訓誨自少至長初不少懈以故讀書
甚愽造理甚深發為詞章咸有典則晉陵當熈寧改科
之初邵公剛試于南宫佘公中試于大廷皆為第一後
者慕之士風寖盛迨紹聖鄉舉之秋應詔而起者幾二
千人君褎然為舉首譽問輝赫鄉先生有送以詩者期
君追繼佘邵二公之盛然蹭蹬久不偶乃以朝請謝事
恩授太廟齋郎試吏部髙等授將仕郎湖州安吉主簿
邑大事劇君以亷恪恊贊令治部使者交薦之遇入寳
恩就遷通仕郎秩滿監泗州軍資庫時朝請七十六歳
矣君方待次日率子弟奉承左右歡聲恊氣洋溢閨門
鄉邦矜式焉孫氏世多夀考君又孝弟忠信宜享逺福
光顯于世大觀三年年方五十六俄以其夏感疾以五
月九日卒于家前卒一月奉親之外不與人接但齋居
焚香誦華嚴經而已秩甫終而疾作以至瞑目亦異矣
哉有文集十巻君諱邈字明逺曽祖居約祖宗脩贈朝
散大夫父揚休見以朝請郎致仕母王氏追封崇安縣
君繼母施氏見封德清縣君娶姑蘇葛氏子男五人長
曰瓌常貢于禮部以文行稱次曰瑋曰琬曰琰曰珎皆
舉進士女四人長適進士莊安上次適進士虞穎次前
卒次尚幼孫男祖德卜以四年某月某日𦵏于某縣某
鄉某處朝請以銘屬浩浩不獲辭銘曰有才有志學以
充之迄于大成可以有為仕不及顯不行于世行于閨
門衣綵而戲既寧其親亦施其子子子孫孫率循于祖
五十有六夀雖不長不亡者存嗣其隆昌
　　　姚君墓誌銘
元豐初余與今通仕郎新撫州金谿縣令姚天廸裴忱
同在太學見其夙夜經史中略不以家為念問之則曰
我弟仲達字子上有才善幹順適親心無不至我所以
安於此者以其足賴也後二十年天廸尚未第意其倦
不復出然方且汲汲科舉如晚軰少年問之則曰欲罷
數矣仲達毎涕泣而言獨不念先人屬兄以起家之意
乎奈何輙已家事無細大仲達身任之兄但努力為門
户計我以是不敢不勉又數年間天廸登第得目疾甚
異及見而問其故即曰仲達縁家事數遭禍患皆人所
不能堪者雖其心不以為苦然我不勝痛憤泣淚盡而
致此今年春天廸調官還過常州㑹余方遭仲弟䘮而
天廸亦適聞其弟危疾倉皇亟去既而書來則曰到家
仲達已前卒實大觀四年正月四日也享年五十七娶
黄氏子男三人蒧(闕/)策皆舉進士女一人歸王邦憲孫
男女四人卜以其年九月十七日𦵏于剡金牛之原念
其平生以從事奉親故屢投身幾死之地不憚鄉里歎
以為難比年芝生于書樓又生於堂廡聞者皆以為孝
友深篤所致今不幸死矣茍無以發揚則何以慰泉下
又念分好不以窮通改易久而彌厚者莫如我友乃不
逺千里走𨽻人持行狀踵余門余不得辭惟姚氏世惟
越州剡縣人仲達之曽祖文玘祖德榮父延祐皆有潜
德延祐生三子長曰仲堪嘗以文學薦早卒次即棐忱
仲達也銘曰瘠其身以肥家殘其身以成兄豈其身不
足顧惜乎盖不敢忘先志而規自寧焉嗚呼惟天矜之
後人興
　　　孫叔權墓誌銘
君孫氏諱握字叔權世為常州晉陵人曾祖世南兄弟
六人皆有聲塲屋同時薦禮部者四人自後子孫相繼
以進士起家祖式獨隐居不仕父誼資州龍水縣主簿
有四子君為第三龍水捐館時君纔十三嵗已能自立
如成人外祖湖州德清縣令徐良佐以能詩名江左毎
過君家有所詠歌君輙私屬其韻德清歎譽之及長篤
志問學數試有司不偶或勉以不若治生事君曰奈何
廢箕裘之緒耶益自奮不怠君天資沉静未嘗妄笑語
居家事母從兄友弟與鄉里親朋周旋靡不得其歡心
當利害相摩之際他人徃徃憤形色詞君獨遜順而已
衆尤以為難及大觀四年三月二十六日遇疾二十八
日卒于家享年四十娶錢氏三男公發公才公美皆幼
四女皆未嫁卜以其年十月十四日𦵏于武進縣後暑
村先塋之右其弟㨀以母兄之意求予銘予與叔權親
好甚厚不相見纔十許日而叔權逝矣今廼為之銘悲
夫銘曰其容漠然如不能言其心皎然不以利遷後暑
之原奄從其先其後則延何有窮年
　　　李季侔墓誌銘
季侔予友也熙寧中今衢州西安縣丞文林郎詹抃成
老方以通經為鄉黨師予與季侔從焉季侔尚少已知
夙夜自力為起家之計成老毎毎歎譽聞者或謂季侔
之親輕財赴急屢脱人於艱危隂德所鍾其由此而顯
乎予出遊四方乆且三十年而季侔布衣試有司猶弗
偶然其志益堅其學益進購求群書惟恐後時所聚萬
餘巻博覽者資焉嘗曰遺子黄金滿籯不如一經親既
以是遺我我復以是遺子子子孫孫用之不竭况萬巻
之多乎庻知我之富者在此而不在彼也嘗由族屬達
於里閭周其窘窮而任其婚姻䘮𦵏之事徃徃諱不自
言尤為先生長者所稱大觀二年年方四十七奄以十
一月丙辰卒于家悲夫季侔字也諱畸實李氏常州晉
陵人曽大父振大父宿父選妻裴氏男三人長曰元善
嘗中上舍選盖將貢以入官以成先志次曰元美曰元
義皆幼女八人長適登仕郎辟雍直學施坰次適登仕
郎婺州蘭谿縣主簿蔣璨假將仕郎邵羆太廟齋郎霍
端本次在室其弟甽與元善卜以三年九月壬寅𦵏于
晉陵縣萬安東鄉之採菱埭念所以詒後人者乃泣以
見屬於是序而銘之銘曰士方奮于庠序孰蔽之弗使
與世方躋于仁夀孰嗇之弗使久尚其有書充塞棟宇
承以弗忘其昌孰禦
　　　何繼文墓誌銘
前進士何升之將以政和元年三月壬申𦵏其父於江
隂縣鳳戈鄉之由里山前期走晉陵且泣且拜屬某曰
先人力教升之冀有成立崇寧二年春甫賜第即以封
事竄蘇州大觀四年夏䝉恩復入官而先人棄諸孤已
九月升之不孝罪大懼無以自贖惟是發揚潜德為不
朽計尚庻幾可以自竭謹持鄉丈人陳鼎所為行狀請
銘豈惟升之幸所以慰㝠㝠甚厚浩受而讀焉曰君諱
武字繼文世為金陵大族曾祖清避李氏亂徙居江隂
今為江隂人祖亢父詠皆舉進士職方郎中徐申天聖
中為江隂司理㕘軍聞詠賢以妹妻之生子五人君其
長也幼好學能為詩長益聪敏强記自五經暨隂陽家
説靡不該洽或勸之應舉則曰我山林人耳教子弟以
紹先業足矣一日戒升之曰吾家積德久已累世必有
興者其在汝乎勉之勿怠升之游太學較藝常列巍等
聲名籍甚間歸省君遽遣之曰勿以吾貧累汝志升之
遂由上舍登進士乙科賀者盈門君無喜色及其得罪
唁者既至君無戚容未幾恩釋升之以歸君亦恬然自
若也君孝友甚篤信義甚著弟嘗為姻家所訟逮捕甚
急君亟詣縣請自對州獄以髙年冐大暑留數月直其
弟而歸舅大理寺丞徐信寳卒貧甚其子逺出君贍給
其家數年略無倦意鄉人争訟多取决於君以急難告
者必極力濟之嘗得衛生術平居怡怡惟以詩酒自適
故年雖髙貌若少壯大觀三年秋忽作詩别家人後三
日而卒實八月二十七日也享年七十二娶張氏子男
三人長升之次申之次仲之女一人未嫁孫男女二人
尚幼噫兹可銘也已銘曰峩峩兮里山渺渺兮江水兆
龜食兮莫違奄佳城兮在此追厥美兮如綸恩方來兮
未已曷既逝兮不忘惟承家兮有子
　　　至明弟墓誌銘
君諱洞字至明上世盖杭州錢塘人曽祖隨伯祖賈為
廣東轉運使而卒𦵏于荆門先祖乃卜常州居焉今為
常州晉陵人先考有子六人君次余為第二自兒童時
即能致曲以事父母少與余皆從師讀書予既出仕諸
弟游學君遂不復應科舉曰我當専省定以安兄弟之
心故予與諸弟去親側久至四五年近猶一二年而君
獨未嘗離左右油油翼翼聲柔色怡惟恐絲毫忤親意
予頃縁罪戾竄斥湖邊君時已感風痺二年矣初不自
憂特為余深憂髪盡白其天性孝友盖如此建中靖國
元年予方貳天官遇郊祀恩奏君為假承務郎以疾不
能赴調後八年疾復作奄忽而逝實大觀四年二月二
十有一日享年四十有九吾母安康郡太君張氏哭之
甚哀聞者泫然歎曰善人遽爾乎乃俾髙年之親痛念
至此耶曾祖諱元慶東頭供奉官閤門祇候贈左屯衛
大將軍祖諱霖尚書都官郎中考諱戩廣濟軍録事叅
軍贈朝奉郎妻張氏男樞舉進士以其年四月五日𦵏
君于晉陵縣德澤鄉之林莊先祖墓之東北二百步於
是涕泣作銘納之壙中銘曰才也遏之弗猷弗為夀也
嗇之弗艾弗耆其誰已之莫得而知有子頎頎奮于書
詩君子不亡庻其在兹
　　　鄒君墓誌
君諱擴字希聖西京作坊使諱某之曽孫東頭供奉官
閤門祇候贈左屯衛大將軍諱某之孫舒州宿松縣尉
諱某之子屯衛而上世家錢塘宿松徙于常州君幼孤
某之祖尚書都官郎中諱某君叔父也撫育君而教誨
之如子逮君有室始自居于宜興以訓童子為生晚年
倦甚乃不復出無子可以就養浩與從兄從事郎北京
國子監教授起皆助以俸既又皆罪廢不克助蕭然席
門之中時時吹簫數聲而已孔子以為善能自寛者君
其類乎大觀二年秋九月十七日以疾卒于家享年八
十三初娶許氏再娶李氏以某月二十七日𦵏晉陵縣
德澤鄉之赤岸村在都官塋之南一里許某於是雪涕
而銘焉銘曰幼而孤老而獨賴猶子助以禄俄失之久
莫續夀而已豈其福惟自寛追徃躅
　　　銘張明墓
役者張明以熙寧丁巳十月二十四日生宿州栁子鎮
以崇寧癸未八月十一日死于昭州朝天坊其服役予
家盖十有九年初予之竄永州也僮奴率憚行獨明求
行甚力後又隨予至昭昭於廣西最為惡地桂之城門
號昭州門者不敢開開則瘴大作以故南人自畏之商
旅弗由其途監司弗飲其水予至之日適又甚焉素巾
滿郊㕓䘮鼓連書夜故老言數十年無有也嘗於蒼埃
白霧中恠鳥正飛而墮鷄豚狗彘正行而顚仆問之他
人則曰發瘴然也然隨予居者無一不染此疾呼醫治
藥朝夕以之於其呻吟嘔洩間予形影兀兀寢食幾廢
但幸其皆救耳明卒不救嗚呼其偶然邪非偶然也邪
以其死之明日具棺歛𦵏于仙宫山之隂而為之銘銘
曰生於北斗之北誰汝生死於南箕之南誰汝死汝之
所以然者吾無得而詰焉汝之體魄其安于此
　
　
　
　
　
　
　
　道鄉集巻三十六
欽定四庫全書
　道鄉集巻三十七　　　　　宋　鄒浩　撰
　　墓銘
　　　長夀縣君髙氏墓誌銘
夫人姓髙氏亳州䝉城人率府副率諱遵望之女承議
郎李君競之妻夫人生大族耳目富貴於其童時輙能
以禮自飭父母賢之故以歸李君其移所以處身施于
其家自為媍至為母為姑上下内外翕然宜之無間言
李氏素雄於財至承議君則磥砢有大節不復以積蓄
為事日與幽人豪士相佯乎風塵之外而已其後宦遊
四方養生之具徃徃不繼夫人竟未嘗動心焉承議君
白首矣方且栖栖筦庫間或以為恨夫人獨勉之曰仕
誰不願達其不得達者命也君如命何我聞為善必有
報姑教諸子以俟之可乎平時奉佛甚謹晨起誦其書
有常數數未滿輙不飲食元祐初年從承議君監濠州
酒務明年六月初十日以疾卒享年七十累封長夀縣
君子男四人翊􁟆竬竦皆舉進士􁟆竬皆屢試禮部尤
以文行稱女一人未嫁孫男女五人越二年翊等奉其
父命卜以某月某日祔𦵏于揚州江都縣東興寧鄉曽
祖諌議之塋前期來求余銘余頃教授揚州竬時為學
正相好也不獲辭銘曰長夀之賢信于稚齒未嬪髙門
益安義理豐約後先豈易其視間關良人穎脱諸子敬
戒成就弗怨弗鄙善報有期云胡不俟昭示無窮庻幾
在此
　　　夫人林氏墓誌銘
元祐四年七月六日陳君諱某之妻夫人林氏卒於是
陳君卒八年矣其𦵏在興化軍某縣谷山之先塋其子
舜昂舜元將以某月某日舉夫人之䘮祔焉前期用其
友人江陵府松滋縣令監開封府陳留縣酒税王回之
言以求銘於浩浩頃遊太學與舜元厚後官揚州又嘗
因之以定交於回也不敢辭夫人某縣人父諱將異其
姓為擇對既笄歸陳君迄白首作止皆中義理内外上
下安之為女為婦為母為姑者至指以為法陳君少有
四方志已而所嚮繋礙輙拂衣還里門以詩書訓諸子
且招善士為之師夫人於時罄奩中物買地築室佐其
事無一毫顧惜七男子雖不幸死矣然其成就如舜昂
舜元皆力學而舜元尤以節行籍籍東南盖不可以多
得也嗚呼夫人可不謂賢哉享年七十有九男二女嫁
湖州烏程縣丞劉佖進士戴勵孫三男六女一嫁進士
傅求餘未行銘曰輔佐以義以成其子以卓犖乎多士
夀考以歿以四其穴以安于舅姑之側嗚呼夫人流慶
其未艾
　　　夫人嚴氏墓誌銘
毘陵張氏居張莊者為東南著姓由稷虞卿而上累世
皆義居至虞卿益蕃雄一方其伯父老矣委家事以自
佚而門内之治惟虞卿之婦縂焉虞卿娶霍氏生一男
四女而卒夫人嚴氏實繼以行事其伯舅如其舅撫其
前子如其子虞卿落落鄉閭與賔親適其平生而不他
慮夫人力也未幾虞卿卒夫人益務飭其子故其男炳
從師友為進士其女歸進士鄒洞胡明脩王輔世胡謐
莊安常皆不貽親憂里有貧女無歸夫人幼育而長嫁
之其自奉則一切薄約遊讌輒不出見至親有時語人
曰孀媍當如處女中外族黨睦然歸心侍婢白首不忍
去顯官有賢其節者力求繼其室竟不奪初志其母亦
不忍奪也初得疾即治歛具比革命家人取視顧其母
年且八十在傍泣曰兒不獲終養矣奈何語絶逝去實
元祐八年五月十九日享年四十七父士元母强氏盖
同郡儒家也生二女一女未行炳卜以明年某月某日
𦵏于某縣某鄉某原謂余姻好屬銘銘曰得夫而早歿
有子而非已出諸孤恃焉以迄于家室皎皎弗渝秉其
一德為女婦母是廸是式有巍其丘有蔚其殖何千萬
年夫人安宅
　　　夫人程氏墓誌銘
夫人程氏世為常州晉陵人也曽祖士鄰某官贈某官
祖昌言某官贈某官父端某官晉陵於浙右為士大夫
最盛處程氏於其間又為名族夫人生長家法中早為
父母所賢年當行㑹今婺州觀察推官林君師醇醇中
方中進士第遂以歸之醇中幼失所怙太夫人甘貧守
節訓育諸孤以至白首盖已勤矣自夫人歸凡委以肅
助閨門與其施于上下内外一如太夫人意醇中不以
位卑自少所至奉條約脩職甚謹未嘗開口乞憐上官
以故間關州縣人或不堪其憂而夫人獨以義命勉焉
且左右奉承惟恐其動家室念聞者歎曰真林氏婦也
間喜讀書一覽輙成誦尤篤信内典渙若有得者醇中
為夀州霍丘縣尉時夫人得疾一日與醇中語皆超詣
名理神色不少變已而逝去實元祐七年九月十八日
也歸林氏凡十年年三十二生一男一女後二年紹聖
元年醇中卜以八月某日𦵏于蘇州吳縣某鄉某山之
原前期狀其行屬予銘且曰程氏生平雅好文字且知
君與我友善庻幾慰諸泉下銘曰移孝于姑移順于夫
克隆厥家而弗與俱彼茁者子身後之儲雖則逺矣禀
其如初
　　　蓬萊縣君狄氏墓誌銘
夫人狄氏其先太原人唐梁公之裔也曽祖希賢贈兵
部尚書祖棐樞宻直學士工部侍郎贈兵部尚書父遵
禮左朝議大夫母鄒氏夀安縣君夫人幼淑慧父母愛
之既笄遂以歸吳君克禮龍圗閣直學士中復之子也
龍圗方顯于朝所與婚皆一時望族而夫人自初迄終
能使舅姑與其孝娣姒安其和急難德其施宗黨稱其
賢自元祐元年十二月八日卒至建中靖國元年十有
六年矣其夫不忍娶以繼其室享年四十有三追封蓬
萊縣君子男塙舉進士女適進士譚泌孫男一人女一
人克禮今為朝奉郎新絳州軍州事將以二年二月六
日祔𦵏于南康軍都昌縣白鳳鄉之先塋謂某視夫人
為外姊屬銘銘曰夫老弗偕子養弗逮徃其從之舅姑
所在宅兆既安松檟既成恩則不忘儼如平生
　　　夫人鄒氏墓誌銘
故夀州下蔡縣主簿華君諱直淵之妻夫人鄒氏崇寧
元年年八十有二以閏六月癸亥終于常州之私第其
孫仲平等以十一月丙申祔藏于武進縣懐德北鄉下
蔡之墓五年追迹行實而為之狀曰夫人尚書都官郎
中諱霖之長女太常博士諱㕘之冡婦其先杭州錢塘
人都官徙常之晉陵夫人幼警慧古今文章歴耳輙成
誦都官未有子夫人率其妹供子職甚謹都官賢之以
歸下蔡下蔡失所恃弟妹多未齓夫人一一調䕶至於
冠婚門内之事大者禀命小者専達靡不如太常意太
常用是徇國忘家以顯名于朝下蔡既倦遊語夫人曰
吾將歸佚故鄉能安之否夫人曰君安無不安者下蔡
以故勇退就閒逍遥聲利之外二十年如一日未嘗悔
徃慨不遇惟訓誨子孫而已子男四人申錫峙嶼申伯
皆舉進士申錫峙尤以文學知名峙登第歴官一時公
卿争挽致之不克用以卒終衢州西安縣令女三人適
進士李亘胡元均霍端輔孫男十二人平寔彦宇宙完
寓章寅寛宰宋皆舉進士仲平登第為髙郵主簿寔以
特起賜第鄆州州學教授女十三人長適進士周咸次
王臨次繼咸室次王履鄒語周先餘未行曽孫十二人
夫人老矣四子皆前逝孫彦宇亦夭逝聞者不堪其憂
而夫人安之若命泊如也晚年不復省家事惟歲時祭
享必纎悉閲視或以勸止則曰先實臨之安敢怠夫人
賢德盖如此狀已寔持以來且曰夫人顧言曰吾銘當
屬吾姪浩敢請嗚呼浩之先君朝奉既不幸矣姑尚無
恙可以慰罔極之思今亦不幸矣又屬銘悲夫於是雪
涕而銘之銘曰都官之女太常之媍嫓德下蔡卒為賢
母八十有二其身則夀其子則否不稱其有不在其子
必在其孫軒軒既翮既翮而騫動惟時矣聿傅於天有
豐其碑有穹其龜闖于髙松潜德光輝尚其有詩配此
銘詞
　　　德興縣君曾氏墓誌銘
台州天台縣令王君諱無咎之夫人德興縣君南豐曾
氏諱德克字淑珎贈太師沂國公仁旺之曽孫尚書户
部郎中直史舘贈太師宻國公致堯之孫太常博士贈
太師魯國公易占之女既笄而嫁嫁九年而婺婺四十
年年六十九大觀二年五月乙丑終于閏州其子之官
舍以仲兄丞相布之恩賜冠帔封邑子男二人絪通仕
郎杭州仁和縣丞縕文林郎潤州州學教授女三人長
適朝奉郎國子司業朱京次適通仕郎建昌軍南豐縣
丞楊槩孫男三人女三人夫人性莊重又積習家法故
自處以至於行自幼以至於老内外宗黨為女為婦與
為母者咸取則焉䘮父方八歲哀慕已如成人及歸王
氏能安其貧而相以義天台用是棄官潜心著書立言
為世大儒天台沒四顧無所托乃携諸子依于仲兄訓
誨撫存頃息弗怠久之男克登第女得所歸男皆以文
行知名且將光顯于世王氏烝嘗幾絶矣至是復繼而
滋豐夫人力也嗚呼賢哉初丞相與弟翰林學士肇居
于潤皆久疾俄而學士疾革丞相聞之一慟而薨學士
旋少間聞丞相薨亦一慟莫救相去裁一日盖大觀元
年八月乙夘丙辰也識者固已歎二公友悌誠篤不可
及後一年夫人隨其子官于潤州及境亟徃哭之亦一
慟不浹日而終識者又知夫人之賢無媿乎兄弟如此
絪緼卜以四年正月己酉𦵏于建昌軍南城縣可封鄉
松溪之原相與泣血述夫人之行屬浩為之銘銘曰曾
氏之先㕘游聖門門人三千特以孝聞由元逮西有逺
其裔篤於親親豈惟男子猗歟夫人自幼則然從而有
行咸以為賢既成其夫亦顯其嗣我心不忘念我兄弟
一慟而絶如弟如兄與古列女凛其同聲
　　　夫人葛氏墓誌銘
夫人葛氏其先廣陵人楊行宻亂江淮髙祖徙居江隂
今為常州江隂人曽祖鄘祖惟則父瑜世以貲髙一方
夫人生最盛時而謹約柔順不啻寒家子年十四失所
怙事母張氏以孝聞外祖光禄卿鑄尤愛之㑹今朝散
大夫致仕胡公逺方擇伉儷於是夫人歸焉舅正議公
既歿姑和義郡太君虞氏在堂聚族衆貧甚夫人罄奩
中物以裕其謀無吝色和義有痼疾夫人侍左右十餘
年藥餌不經心手不以進一日疾遽革大夫隨檄未還
夫人哀號之外區處䘮事靡不周盡長女甫嫁大夫得
㫖出都自數千里來勢不得款時慈聖光獻皇后山陵
未祔法家謂婚姻初無禁文夫人曰縱於文無害理有
未安執不可已而果有虞祭之限其遇事類如此大夫
自壯以至歸居家奉親友諸弟當官夙夜不顧和義退
安里門逍遥於風埃之表五十年間人無間言繄夫人
輔佐力也諸子篤志學問宣力郡邑為士民歎譽鄉人
稱願焉亦夫人有以助成之也大觀三年冬得疾十月
十八日晏然而逝享年七十一以大夫恩封永康縣君
子男五人長曰聿承直郎知建昌軍南城縣事次曰津
通仕郎行台州司法㕘軍次曰􁀙曰建曰律皆舉進士
女四人長適知荆門軍當陽縣丞黄熙次適進士謝景
平次適西頭供奉官監磁州固鎮楊應律次適進士唐
實孫男女十二人卜以四年九月二十日𦵏於武進縣
懷德南鄉之永安莊正議塋之西北二十步大夫屬其
甥文林郎知泗州録事㕘軍張睟狀夫人行實而以浩
辱在親好屬為之銘銘曰法度是循鳲鳩其德歌于國
風允為内則得之自天聿追古昔有如夫人柔順均一
知進知止克相以義或仕或處率成以理令妻夀母亶
其受祉我銘不誣昭于曷已
　　　夫人臧氏墓誌銘
夫人臧氏世為越州山隂人嘗嫁而孀居後乃歸今通
仕郎新撫州金谿縣令姚君棐忱金溪有男七人苄薄
芝華皆舉進士䔇藙苕尚幼女三人長適錢宋臣次適
陸寧次適歸宗夫人各隨其分極意調䕶如已出諸子
安之悉如前母無恙時金溪與弟仲達相視如左右手
父母既歿同心協力久益堅確夫人奉此意以周旋惟
恐不逮仲達毎窘於官即出奩中物以脱其艱危無吝
色及其得疾以至不幸適金谿赴調未歸所以處醫藥
辦䘮事䘏其娣而祔其孤凡警擾之際男子所難勉者
靡不曲盡勤誠金谿歸歎曰使我自竭不過如此其家
方賴以肅睦而奄以大觀四年九月十五日感疾卒盖
歸金谿之四年也享年三十九將以其年九月十七日
𦵏于剡之九里原來求銘銘曰甫閨門兮四年俄兆域
兮九里惟暫留兮亟徃果孰使兮如此澤不泯兮桮棬
采復遵兮沼沚獨㝠㝠兮難追感夫子兮曷已
　　　髙平縣太君范氏墓誌銘
夫人范氏世為蘇之吳縣人太子中舍仲温之女資政
殿大學士謚文正公仲淹之姪女也中舍仕未顯而逝
文正迎其嫂及諸孤以歸尤器愛夫人曰異時當為擇
良壻其後文正薨其家追用先意以夫人嫁四明周公
師厚公自衢州西安令改官由制置條例司即提舉湖
北常平遷運判易湖南久之乃通判河南府保州以卒
凡三十三年夫人所以事舅姑奉祭祀治家教子致公
仕不顧私歿無後慮非特親戚鄉里之所稱道而士大
夫籍籍聞之固亦不可揜也自元祐以來從兄丞相純
仁從弟右丞純禮龍圗閣學士純粹相繼登用壻陳瓘
亦除諌官有以為夫人賀者初無喜色曰先文正篤於
忠義親者尤服其訓吾兄弟吾壻必以是得之耳及皆
竄逐又或以告夫人無憂色曰吾婦人不知外事但各
願其無忘國恩而已子鍔嘗擢為提舉官罷條一司勅
令未幾又以上書責監泉州税夫人年髙疾久不可逺
侍以去鍔不忍離左右夫人戒之曰汝罪大責輕朝廷
豈終棄汝亟行勿以吾為念已而鍔果䝉恩得眞祠以
歸居四年夫人以大觀三年八月十日卒于四明之里
第享年七十九初封蓬萊縣君後改封髙平縣太君子
男三人長鍔承議郎次銖台州黄巖縣尉次慧印從浮
屠氏女三人長適監察御史俞偉次適奉議郎毛濛次
適宣德郎陳瓘孫男女十人以政和元年十月八日𦵏
于通逺鄉銀山管金谷里袝大夫之兆鍔與浩親厚逺
以銘見屬銘曰惟文正篤忠義忘廼身徇國事習見聞
逮女子施于家率由是自其夫暨後嗣助成之靡不至
要所存似兄弟若夫人可無媿
　　　夀昌縣太君嚴氏墓誌銘
夫人嚴氏其先成都人後因宦游徙貫姑蘇曾祖諌尚
書虞部員外郎祖穎職方郎中京東路轉運使父孟堅
衡州軍事判官母甄氏夫人甫笄歸毘陵張公次元繼
其室公之父天章閣待制昷之與其姪太常少卿鑄同
時以光禄卿老于里第號為二卿其族甚盛然上下内
外靡不以夫人為賢公自大理寺丞積官至朝請郎自
監楚州糧料歴任至提㸃鑄錢出處進退事多故矣初
不少貶以追時好山陽徐先生積考公所尚以謂有志
於古之所謂剛者夫人休戚同焉盖三十年未嘗有一
毫動公念公之姊妹皆䘮夫子幼公取以歸夫人待遇
之甚厚家事禀而後行擇名士以嫁其女比夫人不幸
其女號赴若䘮所親曰恨無以報德判官既沒即迎繼
母張氏竭力致養張臨終曰吾死於此無憾提㸃既𦵏
携諸孤還里第問學有客造門必詢賢否誠賢即縱從
之游促家人為具笑語異常日喜長慶集幾成誦愛泉
石不樂世榮嘗中秋為歌詞示子孫其所稱慕乃陶淵
明白樂天而已元豐元祐間釋氏禪家盛東南士女紛
造席下徃徃空閨門夫人聞之戒家人曰茍盡婦道即
契佛心安用從彼擾擾邪疾革命子孫諸婦環坐食芡
實既而曰且静我當去語絶瞑目子婦遽起呼問則已
逝矣大觀四年八月十六日也享年七十二初封華陽
縣君後改封夀昌縣太君子男八人長基通直郎前卒
次堅通仕郎次如晦墀垂牧壎睿皆舉進士女三人長
適進士方希純次適宣德郎吕切問次適承事郎崔頌
孫男十二人鐸鑑錞錫銶銖鍔鎛鍾鉞鍇錡女七人長
適進士謝亮次適假將仕郎周鑑次許將仕郎畢知㣲
次許進士石公騏餘尚幼曽孫男一人以其年十月丁
酉祔䘮于滁州清流縣昌城鄉安仁村提㸃之兆狀其
行屬銘嗚呼夫人於外孫中眷浩特異浩頃得罪竄嶺
表親戚朋舊不復顧省甚者聞姓字而掩耳過門巷而
障面夫人獨數數到吾家拊存吾母倍於平日又命諸
子遣書問勞不絶所以勤䘏瘴癘窘窮之時略不以禍
福揺奪其意疾且革矣聞浩至前猶忍呻吟之聲從容
慰諭嗚呼無復報德之日矣敢不勉次遺事而為之銘
銘曰惟柔承剛嚴濟恩夫功顯白子行稱華陽夀昌襲
光榮綵衣交煥蘭膳馨詵詵奕奕嬉曽孫一方矜嘆五
福膺可山環滁髙且清奄忽從公閟佳城慶流厥後當
彌興
　
　
　
　
　
　道鄉集巻三十七
欽定四庫全書
　道鄉集巻三十八　　　　　宋　鄒浩　撰
　　祭文
　　　黄陵廟祝文二首
維崇寧元年嵗次壬午九月癸未朔初七日己丑責授
衡州别駕永州安置鄒浩謹以清酌茗果之奠敢昭告
于湘君湘夫人二妃之神浩元符中以諌官論中宫不
當立削籍流新州明年今天子嗣興召復秩序遂隮禁
從為中書舍人又為尚書吏部兵部侍郎又以寳文閣
待制出帥杭越顧雖報効未昭而宿罪徃愆亦埽然盡
矣日者元符皇后重有訴述於是復竄湖外其所以播
告天下有特降之詔有中出之䟽典刑所被竦動一時
在神聪明宜已洞察惟神其堯為父而嬪於虞虞帝之
所以去四凶所以命九官所以辨真偽是非之實而待
君子小人各當其分神固得之矣用以照物豈不明哉
唐韓愈黜守潮陽舟次祠下禱焉䝉神之福啓帝之心
以獲位于朝人到于今仰之浩愚不肖不足以方愈儻
其誠果在所享庻幾亦邀大庇早獲旋歸以奉老母若
夫獲位於朝如愈之前日事則非所敢望也惟神其聽
之尚享
惟崇寧五年歲次丙戌二月甲子朔二十九日壬辰前
責授衡州别駕鄒浩謹以清酌茗果之奠致祭于湘君
湘夫人二妃之神浩元年秋九月舟艤祠下嘗有禱于
神今䝉恩歸侍悉如初願神之所以賜浩者効矣敢不
肅恭澡雪進謝靈德乃若調柔風伯納來馮夷使江湖
安帖早達鄉國則尚於神有望焉惟神終相之尚享
　　　安流王祝文
惟神聪明故能照物而各得其理惟神正直故能助善
而必降之祥矧威靈久著于重湖而秩祀獨超乎五等
其於貺施厥有始終某頃年負罪而來御風而行既已
荷神之閎休矣則今日䝉恩而歸也順流而濟豈不繋
神之大庇乎肅薦誠忱仰惟歆納尚享
　　　忠潔侯祝文二首
惟神忠能切於愛君潔不汚於流俗今去神之世不知
幾百年矣而孤風特操凛然如生如星斗麗天如氷霜
照地肆及昧陋有激懦衷祗拜宫庭其敢自怠惟神無
幽不燭無情不通庇以休祥俾獲安濟宜不但重湖之
内而已也尚享
傳曰神無常享享于克誠某之誠心自以為至矣而迹
形諸外有可疑者巫史肆罔潜藏祝文輙持空幽焚獻
庭下某知之猶弗自許况神不可欺乎惟神至正動天
純明貫日判别幾㣲於黮闇之中若數一二分黑白用
以騐巫之敢紿而察某之本心豈不易然邪便風息浪
濟以安寧俾獲迎拜帝恩歸奉老母尚冀神休之即見
祐也謹取舊文而并獻之
　　　奉安本學土地祭文
神不安處日以懼心廟貌既新厥惟來舎載㳙令日用
薦聪明勿憚一勞永扶多士
　　　祭告先聖文
惟王之道神明博大固不可以容聲而當時之士親見
所為猶或咻咻也况及後世異端蠭起汩沒本真以自
為是則其能不以彼易此而潜心王之道者誰乎力闢
楊墨乃有孟軻自成一家乃有荀况折衷義理乃有揚
雄隄障末流乃有韓愈先後相望雖參差不齊而俾王
之道皜皜乎百世之下則隨其淺深咸有力焉今天子
前言徃行罔不灼知於是追封此四人者惟爵惟邑有
異有同公則配食伯則崇祀以示褒崇以為學者之榮
而維揚鄉校將以塑繪其像于王之左右而有司卜吉
龜筮協從命工飭材繼今以始樽篚薄薦敢告其由
　　　祭告先師文
昔者聖人以四科差羣弟子而公獨以德行冠焉斯可
謂盛矣後世豪傑之士如孟軻荀况揚雄韓愈莫不想
餘風而頌譽之或曰具體而㣲或曰智而窮於世或曰
得其所行或曰確乎不㧞其言雖不同要之皆為知公
者此亦潜心聖人之道與公一趣而然也今天子以義
起禮咸秩無文而四人者皆追封焉俾列公側以祠于
廟以為先儒之報而有司將塑繪其像既得令日何敢
不前期以告
　　　奉安先聖文
惟王既沒百子紛如支離大道顓門多途響隨業著淪
胥以鋪誰其援之卓哉真儒孟荀揚韓以時則殊至言
正行不約而俱羣迷易心觀感而孚俾王之道萬世不
渝天子神明深所歎譽爵命報稱或塑或圗翼翼在列
畢工云初庻幾學者永言軌模敢用昭告王其鑒諸
　　　奉安兖國公文
昔者聖人之門由公在焉而攀鱗附翼者以三千計非
公步趨言辨踵續聖人而能安其立教之㫖使皆智悟
而深造焉何以臻此與朝廷脩明典禮祓飾太平而孟
荀揚韓咸以道德被服休命飭工塑繪儀容肅如永永
廟祠自兹以始則所謂門人益親者豈獨賴公致力於
當時哉公其鑒之
　　　奉安鄒國公文
上公九命其宫室禮儀必眂以為節盖古之制也惟公
追冠于爵名而久秩于祀典今兹易地凡所以煥然一
新者率循古制非得志而不可為者也公其安焉以對
國人矜式之意
　　　遷學告文宣王文
惟學據非其地又益圮壊懼無以崇風教嚴祀事荒度
以聞亦既成命凡厥改作卜以二十三日始且將奉聖
賢之像徃焉王實臨之敢前期以告
　　　奉安文宣玉文
惟王之道雖不繫乎一學之隆替然貌像棟宇易舊為
新以篤一方嚴事之心則吏所不敢懈厥功既成用以
昭告惟王其鍳諸
　　　奉安兖國公文
惟公體聖人之道無入而不自得故昔之陋巷非所憂
則今之廣厦亦非所樂唯其因嚴生敬使人知學校可
尊而名教不可犯以庶幾公之德行焉殆亦公之所期
於後世者敢吉蠲以告
　　　奉安鄒國公文
惟公之生兮值戰國之縱横躬道德而周游兮肯追時
而營營乃所願則學孔子兮迹或異以相成氣浩然其
剛大兮肆云為而中程闢塞路之楊墨兮斥並耕之許
行援外義之告子兮止言利之宋牼卻假舘之曹交兮
辨挾長之滕更整大倫於既紊兮如日月之著明惟成
功之逴躒兮曠千歲而騰聲今天子之神聖兮博載籍
而留情燭公之所以然兮參七篇於羣經錫爵邑以褒
崇兮飭肖公之儀形雖齊梁之弗遇兮被盛世之顯名
顧不動心而自若兮宜無足以為榮慰普天之仰止兮
俾矜式乎諸生且得為孔子徒兮亦公願之素誠祀兹
始而永休兮與寳厯而相應
　　　遷學祭告舊學土地文
惟神黙相多士久矣顧以學陋改卜于城之東南隅且
將遷神以去神既克庇之則亦惟終始之當不此疆爾
界為異觀也
　　　提刑衙土地祭文
使者委舊宇而弗居盖十年矣請以為學既有成命用
涓榖旦肇興厥功且將規地之宜遷神居焉惟神福不
貳心必能以庇于前人者永庇多士士亦有以奉事不
敢懈
　　　奉安新學土地文
惟神分地而處亦既有年廟像是新盖與學稱載涓令
日以妥威靈神其鑒之永相多士
　　　春秋祭本學土地文
惟神庇于兹土士以永賴潔誠祭奉禮有故常時而舉
之弗敢懈
　　　祭建隆慶禪師文
念昔西遊師不在廬我帆既風即日就途謂數載間復
侍如初迨今東還師竟何徃有巋其丘有儼其像山川
草木色猶悽愴師如秋月普照天地循影而求則非全
體本無去來矧有生死曰死曰生亦奚悲喜惟其室中
妙聞心要㝠然宵行破昏為曉世不我遷乃師之教恩
淪肌骨曷日忘之師既不亡我常師隨焚香塔前豈云
報師
　　　祭蘇丞相文
惟崇寧元年歲次壬午閏六月甲寅朔具位鄒某謹以
清酌庶羞之奠致祭于故丞相司空蘇公之靈嗚呼惟
先祖都官與先公太師同登天禧三年進士第分好深
矣公以其故待某甚厚爰自甲子仲秋初見公於持䘮
廣陵之際迨至庚辰孟冬再别今於歸老丹陽之後十
七年間公既教誨之使學通古今又品題之使名聞於
時又陶冶而成就之使獲遇於聖明之日某雖愚不肖
竊冀進不負君退不辱親不為名教罪人以答恩德然
久之未能也而公逝矣嗚呼公由舘閣隮侍從至於宰
相其於書無所不記於事無所不能為朝廷蓍龜為海
宇模楷盖雖三尺童子莫不知之若其運動樞極綏靖
華夷智必用乎幾先功毎収乎形外天下隂受其賜而
莫覩其迹則雖賢士大夫有不知也某亦安能言之哉
然某嘗聞公之緒言矣學至於絶學心至於忘心消息
盈虚自與時㑹世雖欲親踈利害之不可得已然則公
之所以出處其本於此乎不然何揚歴五朝備更萬事
而從容終始一歸於正耶雖然在公為無足言者姑以
薦誠意侑奠觴而已公騎箕尾寧來歆鑒尚享
　　　焚黄祭文
浩罪逆不孝上承流澤以僥倖天子異恩擢居諌垣式
逢大禮追榮先世國有彛章自廣濟軍録事㕘軍為通
直郎實進二等生雖不克改官而今乃通于禁籍且繼
自今以徃若不肖嗣廕積德以致其身而無愧怍則命
數益有加焉仰惟靈明亦以自慰浩職當言責義不得
歸謹令弟洞等因寒食節恭即墓下以告尚享
　　　祭李仲益文
嗚呼仲益一至於此耶以為不然耶閏月二十二日遭
風濤於浙江舟幾覆而僅免俄屬纊而難留家弟之報
盖如此其悉也而不然邪以為信然邪如君光明俊偉
温和篤厚納五車於胸次籠萬物於毫端略未展其一
二以表見於世而髪黒齒牢視聽通徹又如此其盛也
而信然邪方仁聖在上捜拔賢能不次而用之山顛水
濵盡入䑓閣君乃於千載一隆之㑹而至此極邪何令
子之不幸甫逾朔月而君遽從之以徃邪其分有所定
而不可逃邪其數有止而不可増邪其亦適然遭之而
不可奈何邪嗚呼天髙難問其誰判之念君我交獨君
我知我罪投竄君泣送之我母浸老君愛䕶之我子尚
幼君婚姻之如金如玉孰能易之如膠如漆孰能間之
君今已矣孰能作之惟幽明之遂隔紛涕涙之交垂有
殽在列有酒盈巵不復如曩時之為我痛飲而大嚼也
君能超然而飈逝矣則今日之奠果知之乎否邪我所
寓誠而心折者實非以君之我私
　　　祭曾内翰文
嗚呼八月乙夘丞相棄世甫及丙辰公亦隨逝伯仲相
從一至於是其偶然乎抑有所制人亦有言有足傷悲
公與丞相去春同歸以出以處如塤如篪别經歲餘茫
乎何之銘旌交舉靈席並施人亦有言有此兄弟聞公
疾革丞相驟驚聞丞相薨公益難勝更相致死友悌之
情求之古人固亦罕聞浩以諸生員以元豐春官别試
持衡則公叨恩賜第實公先容義當此時徃奠必躬乃
縁久疾願莫之充言以見情情豈有窮尚享
　　　祭至明弟文
惟大觀四年歲次庚寅四月己巳朔初四日壬申兄具
位某與弟泂沼況等以清酌庻羞致祭于亡弟承務之
靈嗚呼先考棄諸孤久已十五年而痛念罔極賴以自
慰者兄弟無故而已孰謂爾奄忽至此極邪老母在堂
左右奉承方且兄弟同之孰謂爾又遽不與邪爾孝弟
著于閨門忠信推于朋友恭謙和厚見稱于州閭神宜
聽之介以逺福而乃位不正於九品年不滿於五十果
孰使之然邪嗚呼已矣尚何言哉今月癸酉將舉爾柩
𦵏于德澤鄉林莊之原前視先塋裁二百步惟祖惟考
爾其徃從之若夫爾之子猶吾子也教之誨之以成爾
志以無忝于爾後則吾以為己任焉固可以無憾惟終
天永訣痛切心腑不勝骨肉之情尚享
　　　祭吕太師文
天佑上主篤生我公來對休運為今大鴻面槐執璧啓
心而恭衆方窘廹公獨從容爰有因革論起如蜂公徐
一言翕然以從事已而黙終日歛躬若無所與莫測胸
中但見百官上下以功但見四夷車書以同但見田野
年榖以豐流離者復匱詘者充白顛黄馘端若兒童爰
笑爰語涵泳時雍朝廷益尊勲業益隆殊尤俊偉益振
家風人亦有言孰不薦紳維公秉國始為有臣人亦有
言孰不是似惟公肯構始為有子竊惟公初信非凡人
情不聲色學不空文西山之清孟軻之醇德盛行髙孰
與擬倫如古寳器如時慶雲世獲覩者倍萬懽欣所以
施設如前所陳公昔去位君子沮傷比登三年交賀壺
觴宜其昊天俾夀而康曷為不夀禍降非常兩楹入夢
中台坼光歲值龍蛇遽爾云亡嶪岌大厦摧其棟梁爰
自二聖逺極八荒知與不知失聲沾裳顧如某者頃在
廣陵辱公青眼收之門庭豈徒應格薦其姓名毎及人
物猥賜題評遂令踈賤聞于公卿重念叅侍屏息人後
未嘗請間敢祈公售爾來日月不為不久文章工乎問
學進否公竟不問不考其有若為憐之久而益厚仰惟
此恩山嶽在首吉卜伊爾將舉神匶義當捨官躬設鷄
酒願莫之遂視古則醜寓兹一奠以昭不苟公騎箕尾
寧來歆受
　　　祭范郡太君文
夫人既歿父黨相弔曰吾家不幸夫黨相弔曰吾宗不
幸鄉黨之鑒裁者相謂曰吾桑梓不幸自其為女以至
為母自其為婦以至為姑作止語黙禮樂詩書迄于霜
髮弗改其初居今之世而獲與圗史所載者俱今則亡
矣我心何如我有兄弟誰慰擇之我有蘋蘩誰奉承之
我有惸獨誰撫育之我有閨門誰儀型之嗚呼生死之
際學者所難夫人處之載笑載言病既革而郤藥纊欲
屬而求遷竟還身乎正寢以終其天年某等分職府寺
實聞是語佳城攸歸重以悽楚厥有真誠託之肴醑遡
靈車而再拜庻㝠㝠其來舉
　　　為同僚祭孫夀朋文
仁者不夀吉人而凶誰其尸之㝠㝠昊穹昊穹臨下亦
云有赫豈其報施而不以實斯民有言奪我賢令我老
我稚何以為命同僚有言奪我畏友我公我私誰執其
咎矧惟孀親止餘一子聿其逝矣託身無所未冠三男
及嫁四女叩心相持淚血飛雨念君政聲白日西馳有
嚴公卿咸願見之疾臥既久僅存皮骨曽不身慮亦忘
家室惴惴論議惟國之䘏在昔朱邑早吏桐鄉既死歸
𦵏民奉烝嘗君隕于位亦邑之比民既痛思豈不有知
見其子孫如見君顔乆而不忘君死如生與君分好我
軰良厚執紼泣穴有志弗就持觴酹君君來歆否
　　　祭閭丘大夫文
惟公東國純儒熙朝循吏所向翕然人以敬畏上天鑒
之謂宜膴仕謂宜永年以暢夙志云何不幸而止於是
某也効官早嘗叅事公弗我陋為之倒屣亟以名聞俾
遷厥位曽未酬恩死生遽異及今言歸公䘮猶寄躬獲
持觴薄薦誠意秋聲在庭物色凋悴房櫳閟虚閴其曷
詣維神不忘來歆來視
　　　代舅氏祭所生母文
嗚呼自先人職方不幸棄諸孤于今十有九年惸然離
析莫安其居未有以慰母之心禍復大作慈顔不留叩
地號天無血續泪嗚呼念昔先人傾背我兄弟實皆童
幼於所訓誨未知省憶及兹既冠追徃痛今維母夙夜
以先人平昔訓誨我兄弟者諄諄告戒使奉以周旋孰
謂晷刻未移堂室如故而斯言閴然與質俱化遽不可
得而聞見乎四方上下竟何之邪嗚呼宅兆攸卜龜筮
獻祥其地適居先墳之西南數十步舉柩歸焉日在丙
申得邇先人與先夫人旌德縣君吳氏仁和縣君戚氏
之左右以為不朽之託盖亦母之素志也惟是兄以弟
之心率於其前弟以兄之心禀於其後交相奮厲誓必
有成以亢門户以永烝嘗以副先人之訓誨而無負於
母之所以諄諄者則我弟兄豈敢以地下為無知而不
自勉尚庻幾㝠㝠無身後慮
　　　都曹祭六縣君文
嗚呼維吾先人上有九兄或處或仕以藹家聲冠男笄
女諸子前盈積德之報宜久益亨曾未百年相繼摧傾
今其存者藐焉惸惸如何吾姊復隔幽明聞訃以還涕
淚縱横叩心頓足食饐寢驚粤惟淑質姆訓夙成為女
婦母咸以賢名某自違左右薄官是縈逺則一紀或歲
薦更乃獲侍側少慰懸情大夢之間日月峥嶸人如草
木能幾時榮欲頻省見事弗願并重以愧恨無方可平
况也一旦有死有生歛不慿棺徃不送行邈數千里卜
𦵏於荆執紼涖穴又决不能其為楚痛夫何可勝馳兹
一奠以寄悃誠嗚呼哀哉伏惟尚饗
　　　祭李周翰文
嗚呼人各有一死子之死獨不可得而詰乎孝弟著於
閨門節操信乎鄉黨學問文章見稱于倫軰子豈不善
亦豈不仁天何為不與爾年何為不夀乎前此數十日
既奪子嗣而又速子於鬼録乎孤然逆旅鍾此大故妻
孥不獲歛其形而假手於役者父母兄弟不獲視其盖
棺而托事於友生嗚呼子有知能不念班白之親相對
欲絶方孕之婦未齓之女泣盡而繼之以血乎余同年
進士四百餘人曽未十年知其為異物者十二人矣况
耳目所不接者嗚呼子復從之而徃乎去冬既暮余歸
侍側子時罷官亦初至止纔一徃來余即求選於吏部
到家未幾子又為京師之行意者余之官期尚在來年
子有所授未必見闕庶幾是時杖屨相從以幸道義之
益故雖不款不以為恨嗚呼豈謂子生徃而死歸乎言
别之簡墨猶未乾而遽成今古一至於是乎温温之容
余不復見矣亹亹之語吾不復聞矣隻雞斗酒持以薦
誠子果鑒之否乎
　　　祭傅待制文(元通/)
天子龍潜公翊左右閲閏者再莫如公久天子龍飛公
陟從班曽未朞年遽以疾言重違公誠姑聽均逸止于
近藩弗逺去國庻幾亟還宻奉朝夕道行志伸為時輔
弼蒼蒼在上垂鑒實深宜俾夀康以慰人心云胡弗佑
忽成古今有識涕下或至沾襟矧與公好一紀于兹授
經辟雍秉笏丹墀代言西掖莫不同時公不我陋道義
相期一旦永訣孰如我悲來陳薄奠公知不知尚享
　　　祭翟秘監文
嗚呼公為博士傳道諸生某實至陋過沐題評公為御
史縂試學官某實無取獨預權衡公為司業薦㧞教授
某實罔功亟䝉成就某於公門特受異恩未知報稱恐
愧奚勝朅來餘杭適逢公䘮雪涕告情奠此一觴尚饗
　　　祭曽丞相文
嗚呼前年之冬某以恩移至於衡陽公已前之去年之
春某以恩歸至于皖口公已觧維水陸萬里奠之能追
迨及初夏某抵南徐盤礴自得公已安居持謁造門立
未須㬰屣履以出情與義俱堅欲款留更幾朝晡念違
親側久已五年切於省定不獲遷延惟常與潤宻相接
連期以歲暮専詣賔筵杖履從公遊覽山川孰謂還家
席未及温瘴癘大作與死為隣藥石之餘皮骨僅存連
墻莫徃矧也髙門尚期完復追踐初言此言未酬忽聞
公薨謂為信然傳者何慿謂為不然傳者日増果還崧
髙果比列星果可詰乎杳杳㝠㝠虚容在堂儼如平生
躬陳薄奠又復不能庶幾靈明昭鑒真誠尚享
　　　祭宋子直文
嗚呼子直一至於斯乎年甫逾於强仕仕方逮於通閨
有志弗克就有才弗克為一瞬之頃今古異時以先寺
丞之積善宜有子以大其後以先郎中之流澤宜有孫
以承其施君乃止於是而已果孰柅而制之君有願言
家于晉陵以卜以筮以啓新塋所居而安即為彭城何
必故鄉結戀于情惟君心之予屬將有在乎兹誠歸君
之女得所託教君之男成厥身俾予妹不復憂慮而君
祭永以豐盈苟予力之可勉悉以自任矣庻少慰於㝠
㝠尚享
　
　
　
　
　
　
　
　道鄉集巻三十八
欽定四庫全書
　道鄉集巻三十九　　　　宋　鄒浩　撰
　　行狀
　　　故觀文殿大學士蘇公行狀
蘇氏出巳姓顓帝之後裔孫吳回為重黎生陸終陸終
生昆吾昆吾之子封于蘇今鄴郡之西蘇城是也三代
時蘇忿生為周司寇世居河内後徙武功至漢平陵侯
建徙平陵七世孫章為并州刺史又五世生魏剛侯則
又八世生綽為周度支尚書封邳公邳公生威相隋封
房公曽孫瓌相唐中宗睿宗封許公許公生詵為徐州
刺史徐州之孫奕元和中終光州刺史家固始光州之
孫益自固始隨王潮入閩為王氏領軍使國初贈隰州
刺史隰州生光誨石晉初與留從效誅泉南叛將黄紹
頗從效表為漳州刺史泉帥陳洪進畏其英傑不為已
下以計召之至同安為大第留不遣而宻使人之漳州
奪其位遂為泉州同安人開寳末盜起劫漳州為盟主
餘黨環城下監郡何承矩與州將喬維岳欲屠城遁去
漳州一夕殪盜魁十餘人送首級于州餘衆皆潰城門
始開歸朝賞功遷左屯衛將軍官其子十人即公之高
祖也子某仕江南為漳州行軍司馬檢校國子祭酒初
漳州既夷羣盜祭酒急索帳中得賊所募人名籍千餘
紙火之皆得不誅漳州聞之語人曰吾兒有隂德其後
必大以公貴贈司空大夫張氏贈代國太夫人生福公
諱某少魁傑有文武術略舉賢良方正能直言極諌被
召㑹罷六科後與魏公同登進士第既而覆落改三班
官非其志也歴提㸃荆湖南北路刑獄公事知宜邵復
三州所至有風績終左屯衛將軍贈太師福國公初娶
劉氏陳留郡君贈隨國太夫人再娶翁氏長安郡太君
贈徐國太夫人劉夫人生魏公諱某仁宗時以賢良方
正決科登侍從入翰林為學士數納忠論事特被知遇
赫然為天下偉人不幸早世終侍讀學士知河陽府贈
太師魏國公娶陳氏河南郡太君贈魏國太夫人生公
公機警夙成性知禮義三歲時魏公為宜州推官公猶
未離懐抱與人語出則從官府之稱入則如家人禮州
將日召至其家與語謂人曰兒異人也既就外傅則與
老生大儒講論六經指義無不通貫建安黄晞福唐王
皓南城李覯臨川蔡元導元翰建陽陳洪軰皆與為忘
年友十八預進士髙薦大為吳公育所重魏公任子恩
當得京秩公力辭不受再舉為别試第一考官歐陽公
脩張公方平謂人曰吾所試題非通天下之奥窮制作
之原者不在首選也遂中慶厯二年乙科調漢陽軍判
官以魏公奉詔脩建北京改宿州觀察推官魏公持福
公䘮又改知江寧府江寧縣事建業承李氏後版籍賦
輿皆無法制毎有發斂府移追擾吏係縲於道公至則
曰此令職也府何與焉毎因治訴旁問鄰里丁産多寡
悉得其詳一日召鄉老更定户籍民有自占不實者必
曰汝家尚有某丁某産何不自言相顧而驚無敢隐者
一縣以為神明又為剗革蠧弊更設條教簡而易行諸
縣取以為法他日諸令長造門領縣長拜廷下謝曰此
曹獲免追逮皆公之賜也民有忿争者至誠喻以鄉黨
宜相親善意若以小忿而失歡心一旦緩急將何賴焉
徃徃謝去或至半道思公言而歸縣以大治時監司王
鼎王綽楊紘皆以部吏少許可及觀公施設則曰非吾
所及也㝷以魏公憂去職用治命𦵏京口故今為潤州
人服除為南京留守推官留守歐陽公一以府政委之
曰子容處事精審一經閲覽則某不復省矣杜岐公老
居睢陽一見公深器之毎間數日必折簡召常曰如君
真所謂不可得而親踈者且自謂平生人罕見其用心
處遂自小官以至為侍從宰相所以施設出處先後本
末悉以語公曰以子相知且知子異日必為此官老夫
非以自矜也其後公出入中外荐歴清要至為宰輔還
政退居名德終始略相似焉皇祐四年翰林學士趙槩
與諸禁從列薦公文學才行宜在朝廷召試學士院明
年改大理寺丞時公與馮公京同試入最優等除舘閣
校勘至和初同知太常禮院嘉祐二年改集賢校理編
定集賢院書集再遷太常博士前後在舘九年官冷俸
薄而奉翁夫人陳夫人養諸姑姊妹與外族之無歸者
凡數十人躬自刻厲甘㫖無闕婚嫁以時妻子衣食之
用常不足而公處之晏如也時富鄭公韓魏公為相務
推尚亷退有德之士以勸勵風俗知公久次儒舘不干
榮利屢問所欲惟力求外以便親養遂除知潁州後富
公遺公書曰若吾子出處可謂真古之君子矣考課進
祠部員外郎英宗即位遷度支員外郎仁宗山陵有司
不知故事調發嚴急吏挾事勢多以不時難得之物賦
諸郡旁郡皆取於民至脅以軍法公諭吏曰遺詔山陵
務從儉約豈有土不産可强賦以害民乎至纎至悉躬
自區處民既便之而事以集召為開封府界提㸃諸縣
鎮公事陛對稱㫖賜緋衣銀魚歲大旱疫公請轉鄰路
粟以補匱乏且委本司與諸縣審蠲租税免自朝廷差
官以重勞擾民賴以濟甚衆又言周制六軍盖出六鄉
之衆在王畿四郊之地唐設十二位將軍亦散布輔畿
郡縣又以關内諸府分𨽻之皆所以臨制四方為上國
藩衛也國朝禁兵多屯京城及畿内東南諸縣雖於運
糧供饋為便而西北兩面武備或闕今中牟長垣直都
門要衝之路二鄙驛置皆由此出而舊不屯兵至於城
守防傳居常乏人請置營益兵以備非常明年杜文等
乗飢嘯聚長垣賊殺官吏人莫不服公之先見公即請
以獲盜多寡立縣令殿最法以為廵檢縣尉但能捕盜
而不能使民不為盜能使民不為盜者縣令也且州縣
物務歲課稍虧則官佐有罰今良民罹剽劫之害而親
民官獨不任其責可乎遷三司度支判官為治平四年
夀聖節接送伴使虜使還至恩州驛舍夜火左右白請
與虜使出避州兵叩門欲入救公閉門不納令曰妄動
者寘之法徐使防卒撲滅之郡人恟恟以為虜反州兵
亦欲因縁生事飛語至京師公還入對神宗首以問公
聞奏本末喜曰朕始亦疑之使人宻詗皆如卿言聞卿
措置甚得宜其所鎮遏多矣覃恩改工部郎中遷為淮
南轉運使神宗収攬萬機厲精政事尤留意人物自在
藩邸聞公名及使事還益被知遇至陛辭日諮訪治道
因問入舘之年曰何濡滯乆耶公曰臣自選調被召纔
改官即入舘歴計資級未為濡滯於是有用公意未幾
光禄卿史炤為淮南轉運使因對上曰蘇某有學識與
卿同事甚善後數月召脩起居注先是記注久闕員資
望無踰公者丞相韓魏公數薦公㑹執政以親嫌為言
故有使淮之命至是上自擢焉公與秘閣校理李大臨
並命官同而除同以公職集賢在大臨上公以年齒推
先大臨而居其下兼同判禮部祠部又判三司磨勘司
改同判太常寺兼禮儀事熙寧元年召試知制誥故事
外制不過六員時闕其一上不欲獨試大臨命公同試
員遂溢數乃特恩也入謝賜金紫俄充北朝皇太后生
辰國信史是歲郊恩加朝散大夫封南陽縣男食邑三
百户二年兼通進銀䑓司兼門下封駮事同詳定命官
使臣過犯又為北朝賀生辰舘伴使同知審官院權審
刑院事時知金州比部郎中張仲宣坐枉法贓罪至死
法官援李希輔例貸死杖脊黥𨽻海島公奏曰希輔仲
宣均為枉法而情有輕有重者上愕然曰枉法豈復有
輕者公曰希輔知台州受賕數百千額外度僧仲宣則
以所部金坑發檄廵檢體究無甚利土人憚興作遂以
金八兩求仲宣不差官比較止係違令可比恐喝條耳
故枉法為輕上曰免決黥之如何公曰士大夫有罪可
殺則殺之古者刑不上大夫仲宣官五品有罪得乗車
今貸其死而黥之使與徒𨽻為伍所重者汚辱衣冠顧
其人無足矜也上曰免決與黥流嶺外公再拜奉詔自
是命官犯贓抵罪者遂以為例又兼提舉兵吏司封官
誥院詳定天下印文判司農寺三年權知貢舉四月朝
廷特除前秀州軍事判官李定為太子中允監察御史
裏行知制誥宋敏求以為弗循舊制封還詞頭翌日辭
職罷之詞頭復下公適當制即奏去歲詔㫖專令中丞
舉官雖不限資品猶以京秩薦授今定自支郡幕職官
入居糾繩之地近歲未有議者或謂唐世自諸侯幕府
入登䑓省者多矣定之此除不為過臣以謂不然在唐
方鎮盛時有奏辟郎官御史以充幕府者由此幕府増
重祖宗深鑒此弊一切釐改州郡僚佐皆從朝廷補受
大臣出鎮或許辟官亦皆隨資注擬滿歲遷秩並循銓
格非復唐世之比而今之三院又重於昔時况定不由
銓考擢授朝列不縁御史之薦直寘憲䑓雖朝廷急於
用才度越常格然隳紊法制必致人言所益者小所損
者大未敢具草復送李大臨大臨如公議又送公公又
言祖宗朝天下初定士或棄草萊而不用故有起孤逺
而登顯要者自真宗後毎有除授雖幽人異行亦不至
超越資品今朝廷清明俊乂並用進士䑓閣動有成規
定以逺州幕官非有積累之資明白之効偶因召對一
言稱㫖便授䑓官他日或有非常之人又過於此則復
以何官處之浸漸不已誠恐髙官要秩或可以岐路致
也臣切謂威福之柄人主得以自專官守有責臣下得
以固執若朝廷以定才實非常則當特與改官别授職
任隨資超用無所不可不必遂棄近例處之憲綱䟽奏
手詔曰二十八日上殿來有事指揮公入對上曰卿所
謂李定事雖善然熙寧二年詔書奏舉䑓官不拘官職
髙下令兼權則定之除命正合詔意不為越法宜以舉
官條赴院商量速為草制久格詔命恐將得罪卿宜思
之公曰臣聞治道在察臣下之邪正邪正之分惟所操
守若臣前以為不可今䝉陛下召諭遂變前言乃姦邪
固位之臣所為也陛下亦將察而罪之矣熙寧二年詔
書臣亦講論若於臣心無疑豈敢久格詔命退而復論
曰從前䑓官湏於太常博士以上中行員外郎以下奏
舉難得資序相當之人故朝廷又令不拘官職髙下令
兼權盖謂不限博士與中行員外郎耳非謂選人亦許
奏舉也所謂兼權者如三丞已行未可為監察故令上
權前行員外郎不可為侍御故令下兼皆不為選人設
若不拘官職髙下選人在其間則是秀州判官亦可以
兼權裏行不必更改中允也臣所以喋喋有言者但為
愛惜朝廷之法遵守有司之職耳繳而復下至于七八
後雖大臨當日而堂劄批聖㫖與除李定係特㫖不礙
近降條制促公譔詞公又奏定初等職官超授朝列兼
權御史不應近制若果出聖意則湏非常之才然後可
以厭伏羣議昔馬周為條陳當世切務唐太宗拔於布
衣近世張知白上書言事論議卓越真宗拔於河陽職
官此二臣者可謂有顯狀矣然周猶召直門下省明年
方用為御史知白召還奏對稱㫖亦命試舍人院然後
授以正言若定果足副特㫖之擢别授一官寘之京師
竢見實狀進用未晚遂與大臨俱落知制誥歸班凡歲
餘雖大寒暑甚風雨未嘗一日移告執政或諭公請外
官閑局公曰方以罪謫敢求自便乎士大夫益推重之
四年大享明堂恩始知婺州泝桐廬江水暴迅挽舟卒
力不勝檣折舟横覆魏國太夫人在舟中幾溺矣公哀
號赴水救之舟忽自正太夫人甫出及岸舟反覆溺公
一子與妹與甥皆不救獨太夫人脱危難水不入口衆
以謂公誠孝所感隂相之所致也婺學逼雙溪毎秋潦
溪漲浸殿堂水數尺公乃遷于近南爽塏之地多士四
集導以禮義自此士益嚮學登第者相繼文物之盛前
數十年無有也移知毫州七年召還勾當三班院是歲
用郊祀恩復集賢院學士加䕶軍八年出知應天府兼
南京留守司事十月彗星出赦天下始公與李大臨同
得罪而當塗者特不喜公至是三更赦大臨復待制獨
於公以久不磨勘為言止除秘書監歲終復召勾當三
班院因對奏言本朝自慶厯中因營婦逃亡指赦而出
始有不用赦原之法臣在南都見有犯罪在數十年前
雖屢經赦宥不得霑恩者則無知之民一犯禁令無自
新之路矣甚可矜惻上以為然其後遂詔法官議而改
焉尋兼知通進銀䑓司九年以吳越薦饑選知杭州一
日出遇百餘人遮道泣訴曰某等以轉運司責所逋市
易緡錢晝繫公庭夜禁廂院雖死無可償者公曰吾今
釋汝使汝得營生事衣食之餘悉以償官期以歲月而
足可乎皆曰不敢負於是縱之轉運使大怒欲奏公沮
壊法令而民償責者乃先期而至遂不復言一日燕有
美堂聞將兵結集謀害官吏郡人喧傳恐懼不安公談
笑自如宻諭兵官多捕首領十數軰械送獄中逮暮夜
㑹散而坐客不知也十年召脩仁宗英宗正史俄兼提
舉中太一宫兼集禧觀是歲再充北朝生辰國信使郊
禮成進右諌議大夫封開國子加食邑三百户在契丹
遇冬至本朝厯先北朝一日北人問公孰是公曰厯家
算術小異遲速不同謂如亥時節氣當交則猶是今夕
若踰數刻即屬子時為明日矣或先或後各從本朝之
厯可也虜人深以為然遂各以其日為節慶賀使還奏
之上喜曰朕思之此最難處卿之所對極中事理因問
契丹山川形勢人情向背公曰彼講和之日久頗竊中
國典章禮義以維持其政令上下相安未有離貳之意
昔人以謂匈奴直百年之運言其盛衰有數也上曰契
丹自耶律德光至今何止百年公曰漢武帝自謂髙皇
帝遺朕平城之憂雖久動征討而匈奴終不服至宣帝
呼韓單于稽首稱藩唐自中葉以後河湟陷于吐蕃憲
宗毎讀貞觀政要慨然有收復意至宣宗時乃以三關
七州歸於有司由此觀之夷狄之叛服不常不繫中國
之盛衰也上深然之京尹缺上欲用公吳丞相充以史
院才難得人為言上宣曰蘇某久歴藩府詳練政事遂
擢權知開封府未半歲都邑稱治上諭宰臣等曰蘇某
到府決遣無滯㑹祥符令孫純罷官欲之新任貸其所
部門僧錢百千他日同院僧告門僧還徃倡家且持錢
百千出疑有姦公判曰告非干已事不當治錢𨽻常住
非官給無貣貸法然純聞事作已償之矣乃杖僧言者
謂公縱出純罪有詔鞫治而公止坐失出杖罪案成御
史舒亶駁奏以謂純乃蘇某女壻堂妹之子實為近親
不可以失論是時公女新嫁李徽之子李大族公固不
知其為親也不復自辨降授秘書監知濠州公在府日
嘗治國子博士陳世儒獄世儒妻李氏惡世儒所生母
欲其死諭羣婢曰博士一日持䘮則汝軰欲留者多與
金欲去者厚遣之語多類此終不明言使之殺也獄成
而法吏以李氏無殺姑語情雖切害而法不至死案屢
駁而情不移一日因奏事上謂公曰人言卿與所司欲
寛世儒獄此人倫大惡當窮竟不可縱公曰臣備員京
尹有罪者皆付之有司一有輕重意則有司觀望遂致
刑名出入此事臣固不敢言寛亦不敢喻之使重公既
出而獄乆不決移治大理寺大理即以李氏之母吕乃
樞宻副使公著之妹公著與蘇某厚必嘗請求請遣官
即訊而已移劾御史䑓公自濠赴䑓置對御史曰公素
長者必以交舊之情不能違速自言毋重困辱公曰使
某誣人雖死不可為若自誣以得罪雖甚重不敢避遂
手書數百言付獄吏上覽奏牘以為疑詔御史求實狀
御史反覆究治無所得乃詰大理獄吏所以得吕某請
求之説吏窮吐實曰此乃大理丞賈種民増減其文而
為之也今其藁尚在家取而視之信然於是公得辨明
止坐嘗聞同列語世儒帷箔事應曰誠有之為泄獄情
罷濠州未幾除知河陽以魏公捐館河陽辭不行改知
滄州入辭曰如卿宜在朝廷朕知卿久矣毎欲用卿輙
為事所奪豈非命也卿直道久而自明公頓首謝因言
臣母畏寒竢春和可行上曰卿母誰氏公曰龍圗閣直
學士陳從易女上曰天聖間侍從耶公曰臣外祖天聖
間以直昭文館知廣州還不市南物輦見俸過嶺仁宗
聞之即日擢知制誥上曰清節過於馬援矣到滄數月
復大中大夫召還判尚書吏部中書舍人舒亶言公復
官未應叙法中批以舊官判吏部又兼詳定官制先是
唐制文選掌於吏部武選則兵部主之神宗謂自三代
至漢未嘗有文武之别議者不知所處公言唐制吏部
有三銓之法分品秩而掌選事今欲文武一歸吏部則
莫若分左右曹以掌兩選又以品秩課格分治之無所
不可上從之於是吏部有四選之法焉後因進對上曰
朝廷與契丹通好歲久故事儀式遺散者多毎使人生
事無以折正朕欲集國朝以來至昨代州定地界文案
以類編次為書後來得以稽據非卿不可成然此書浩
繁卿自度幾歲可畢公曰臣願盡力二年因令置局於
樞宻後㕔仍辟官檢閲文字如期書成凡十有八門合
二百五十巻為事目縂叙奏之上覽之嘉歎賜名華戎
魯衛信録元豐五年為北使賀正舘伴使北使鄭顓明
辯有才智上命副使張山甫諭以近命蘇頌脩信録欲
以重兩朝盟好之固顓感激稱謝見公益恭遜私覿禮
物皆異常時遣使喻㫖曰聞北使以卿儒學醖藉贈遺
特殊今以小龍茶瑠璃器賜卿可予之以答其意顓復
遺公異錦一端即日進之後因奏事語及上曰禁中所
無也復大中大夫官制行改通議大夫吏部侍郎以嘗
領詳定特遷正議大夫六年上幸尚書省遷光禄大夫
是歲増上列聖徽號為禮儀使乗輅奉冊入廟郊禮成
加上䕶軍進開國侯食邑千三百户七年魏國太夫人
寢疾在告同曹侍郎權引選人上顧左右問蘇頌安在
左右以實對令樞宻承㫖張誠一喻㫖曰太夫人疾幸
有間宜亟出視事㑹太夫人薨遣中使就第撫問曰早
聞太夫人之䘮想卿情極哀慕方暑宜少抑摧踴明日
又遣使賜白金千兩詔有司假官舍以居州郡應副𦵏
事元祐初服除進刑部尚書俄兼詳定重脩勅令二年
遷吏部八月兼侍讀奏言國朝典章大抵㳂襲唐舊史
官所記善惡咸備乞詔史官學士采録新舊唐書中臣
主所行日進數事以備聖覽遂詔經筵官遇非講讀日
進漢唐故事二條公毎有所進可為規戒有補時事者
必述以已意反復言之公前後掌天官四選五年是時
新法行吏無所覬毎選人改官京朝官使臣關陞磨勘
或以功過當陞降者吏洗垢求瑕故為稽滯且引失自
首以沮格之逺方寒選待次輦下動經歲時不見得否
至公則勅吏曰某官縁某事當㑹某處仍引合用條格
具委無漏落狀同上自是吏不得逞毎訴者至必取案
牘使自省閲訴者服乃退其不服者公必徃復詰難度
可行行之茍有疑則為之奏請或廵白都堂故士大夫
受賜多不得者亦以為無可憾四年遷翰林學士承㫖
兼掌皇弟五王牋表明年三月遷尚書左丞公自至和
入中舘居京久閭巷之人皆聞公名至是登用莫不相
慶明日語執政曰蘇頌甚慰人望七年納皇后講脩六
禮為冊禮使六月進右僕射兼中書侍郎開國公加食
邑七百户實封三百户是歲郊禮恩加千户實封四百
户公自與聞國政務在奉行故事使有司奉法遵職執
事量能授任杜絶僥倖僣差之原深戒疆塲之臣邀功
生事毎廟堂論議援古證今出入經史所未安者必力
争之毅然不可回與同列浸不合㑹牽復前侍御史賈
易知蘇州争不決至論于上前公曰易與臣本無雅故
以其為御史不避權要號為敢言又法應牽復既已為
監司矣乃徙知蘇州則是雖更赦反下遷兼其餘當牽
復者甚衆使人人如易則赦令為虚文矣衆欲加易以
直館閣職公亦以為不可有㫖再議而御史楊畏來之
邵言公稽留詔命公聞之即輿歸私第待罪三上章乞
致仕不許又再以老病辭八年三月拜觀文殿大學士
集禧觀使九月出知揚州時宣仁太后上仙哲宗始親
政因公陛辭尤加眷禮問為政大略與人才能否公對
甚久明年西京留守闕首命除公公以老再辭不聽既
行而魏國夫人薨懇請南歸時紹聖初年也復知揚州
明年再請還政章累上遂拜中太一宫使居京口後二
年復請老乃以太子少師致仕今上即位拜太子太保
増邑四百户實封一百户建中靖國元年五月戊寅日
北至公起居飲膳猶如常接賔客甚款至已而草遺表
數百言逮暮與諸子語如平時無一及家事明日稍就
枕即屏左右却藥餌召常所用醫二親謝遣之夜半猶
起就坐達寅而薨寔二十日也訃聞上輟視朝二日制
贈司空遣中使賻䘏其家恩意甚至公天資仁厚宇量
閎博喜愠不形於色事親孝睦九族以慈處朋友以義
幼自登仕尤謹禮法雖燕居必正衣冠危坐家人莫見
惰容平生未嘗問家人有無晚際㑹所得俸賜隨即散
用其自奉養至儉薄毎食不過一肉始薨之日吊哭者
造其寢堂見其居處服用無不歎愕咨嗟以為寒素不
若也自少所交皆當世賢傑及居顯近務推挽正人吉
士不問識與不識性酷嗜學晚歲彌甚自書契以來墳
史所載九流百家之説至於圗緯隂陽五行律吕星官
算法山經本草訓故文字無所不通不獨見於論議文
章必欲騐之實事以扶助世教其於名理所通即行詣
所至為政務大體深戒虚名因時乗理而實利及下莫
見其迹既去則人莫不思之在相位時避逺權勢門無
雜賔其進退士大夫無纎毫私意以故人不歸恩而怨
讟亦不切至焉為舘職時嘗被命補注神農本草圗經
千金方書而醫家賴以活人甚衆元祐中建請别製渾
儀因命公提舉公既䆳於律厯又以吏部令史韓公亷
曉算術有巧思奏用之且授以古法為䑓三層上設渾
儀儀中設渾象下設司辰貫以一機激水轉輪不假人
力時至刻臨則司辰出谷星辰躔度所次占候測騐不
差晷刻晝夜晦明皆可推見前此未有也至和中文潞
公為相嘗請建家廟事下太常公議以為禮大夫士有
田則祭無田則薦是有土者乃為廟祭也有田則有爵
無土與爵則子孫無以繼承宗祀是有廟者止於其躬
子孫無爵祭乃廢也若叅合古今之制依約封爵之令
為之差等錫以土田然後廟制可議若猶未也即請考
案唐賢寢堂祠享儀止用燕器常食而已嘉祐中詔禮
院議立故郭皇后神御殿于景靈宫公以謂勅書云向
因忿欝偶失謙恭此則無可廢之事又云朕念其自歴
長秋僅周一紀逮事先后秪奉寢園此則有不當廢之
悔又云可追復皇后其祔廟諡冊並停此則有合祔廟
及諡冊之義請祔郭皇后於后廟以成追復之義備薦
享之禮衆論未定一日白事至都堂丞相曾公問曰學
士議郭后事甚善然郭后是上元妃若祔廟則事體重
矣公曰國朝祖宗三聖賀尹潘皆元妃事體正相類今
止祔后廟則豈得有同異之言曽公曰議者以謂隂逼
母后是恐在萬歲後配祔之意公曰若加一懐哀愍之
諡則不為逼矣曽公歎重久之後郡牧判官宋公敏求
謂公曰聞議郭后事引勅語此是先人宣獻為叅政時
自撰甚有㣲意云後有知禮者當行之盖當時有沮此
議者非公莫能見也然竟不行熙寧初經筵官請坐講
下禮官考議公以謂天禧舊制侍臣皆賜坐講官别設
本於前列坐而聽乾興後侍臣皆先就坐賜茶訖徹席
立講講畢復坐賜湯而從容焉其尊德重道固已重於
三公矣然事出上恩雖㣲賤賜坐於義無害若人主不
命而自請之則為非禮矣且侍從之官見於天子若賜
之坐有所顧問猶當避席立對况執經人主之前本欲
便於指陳則立講為宜若謂其傳道近於為師則今侍
講但觧詁舊儒章句之學耳非有為師之實也自乾興
以來侍臣立講僅五十年足為定法豈可一旦以為有
司之失而輕議變更乎神宗竟從舊制嘗議學校欲博
士分經課試諸生以行義為升俊之路議貢舉欲先士
行而後文藝去封彌謄録之法先行州縣使有司得專
㕘詳考察庻幾存鄉舉里選之遺範又請毎歲考進士
量留人數以廣制科遺逸之選又謂尚書古之天䑓朝
廷萬事之本皆由此出仁宗朝大臣嘗請移審官院歸
吏部三班院歸兵部審刑院歸刑部庻稍近古制而當
時議者不深維其本茍憚興作遂不果行請先制朝臣
兩員振舉綱維竢其葺有緒然後議移審官等三院還
省則南宫故事可舉而行一代典章於斯為盛矣其後
詔博士分經以三舍取士兼考行義又十餘年而官制
行皆略如此言又請重加役流法以代配𨽻又嘗因對
神宗從容問宗子主祭承重之義公言禮典久廢服屬
親踈有所未明古者貴賤不同禮諸侯大夫世有爵禄
故有大宗小宗主祭專重之義則䘮服從而異制匹夫
庻人亦何預焉傳曰父為長子何以三年正體於上又
乃將所傳重也近代不世爵宗廟因而不立尊卑亦無
所統其長子孫與衆子孫無以異也今五服勅嫡孫為
祖父為長子猶斬衰三年生而情禮則一死而䘮服獨
異恐非先王制禮之本意也而世俗之論乃以三年之
䘮為承重而不知為承大宗之重也嘗聞慶厯中朝廷
議臣僚應任子者長子與長孫差優與官餘皆降殺亦
近士立宗之法也乞詔禮官博士叅議禮律合承重者
酌古今収族主祭之禮立為宗子繼祖者以異於衆子
孫之法及士庻人不當同用一律使人知尊祖不違禮
教為左丞時嘗權樞宻院邊帥遣种朴入奏得諜言卾
特凌古已死國人未知所立蕃官趙純忠者信謹可任願
乗其未定以勁兵數千擁純忠入其國立之衆議欲如
其請公獨曰不可昔晉趙鞅以師納蒯瞶于衛其子輙
猶拒之而弗受以尊王父之命也今越境而入其國事
未可知使拒而不受得無損朝廷威重乎徐觀其變竢
其定而撫輯之未晩也已而邊奏至卾特凌古故無恙公
學問淵博無施不宜其大者固已發於朝廷垂之典冊
其小者亦足以警動一時誘掖後進元豐五年神宗御
集英殿放進士有暨陶者主司誤呼為暨(去/聲)三呼不應
上顧公公對曰當呼為暨(居乙/切)果應上曰卿何以知出
何書乎公曰臣嘗記三國時吳有暨艷造營府之論恐
其後也問陶鄉里乃建人上喜曰果吳人褒諭再三又
問曰字書中訓何義公曰字書不出何義止云人姓氏
當從旦今旦字缺下一畫者盖俗書避唐代宗名耳又
嘗接伴至雄州使者問適過市其榜有仉家此何姓也
公曰音與掌同出姓氏譜邊人歎服毎公卿㑹集有僻
書疑事必以問公公隨為言之常傾一坐諸公好事者
時時造前聽語經史㣲㫖前代典故至近世名臣閥閲
無不厭服公亦喜為講道或終日清談亹亹忘倦客有
退而記録其言至盈編帙者平生於人無纎芥仇怨在
杭州日有要人以事屬公公不從後其人當言路懐忿
抵巇或謂其事迹書札具存可辯公笑曰吾豈為是者
在潁州日通判趙至忠本歸明人所至輙與守競公待
之以禮具盡誠意他日至忠泣曰某邊人也然見義則
服平生誠服者唯今韓魏公與公耳累官太子太保職
觀文殿大學士爵趙郡公食邑四千七百户實封一千
三百户所著文集若干巻初娶凌氏屯田郎中景陽之
女追封吳國夫人繼室辛氏駕部員外郎某之女封魏
國夫人追封徙韓國男六人熹嘉皆朝奉郎駉朝散郎
詒承議郎京奉議郎携通直郎女三人長適婿朝議大
夫李孝鼎次二前卒婿朝散郎劉琯㐮川録事㕘軍賈
收孫男十九人象先奉議郎處厚承事郎德輿行沖季
輔皆承奉郎長慶餘慶公綽彦伯道孫簡求陶孫伯孫
朝孫叔孫文孫鎮孫季孫公孫葛孫皆未仕孫女十二
人壻宣德郎李德嚴知相州録事王琮天平軍節度推
官朱邦彦湖州武康尉王騠明州定海主簿吕無忌郊
社齋郎曽怘餘皆幼曽孫男八人直孫趙孫朱孫磻孫
房孫迎孫瀛孫信孫曽孫女四人卜將以某年某月某
日葬公於某所某孫屬某編次歴官行事而為之狀謹
狀
　
　
　
　
　
　
　
　
　
　
　
　
　道鄉集巻三十九
欽定四庫全書
　道鄉集巻四十　　　　　宋　鄒浩　撰
　　行狀
　　　故朝請郎張公行狀
公諱次元字希一其先廣陵人自天章公歸老于常州
遂為常州武進人六世祖昇仕唐為滁州清流縣令生
約為金吾衛長史生訓即公髙祖也仕楊行宻為黄州
刺史有智勇與其等軰三十六人號淝上英雄曽祖璆
仕南唐為校書郎祖佖擢進士第一為右内史學士金
陵既平從後主歸本朝太祖聞其清節授右賛善大夫
知榮州太宗時數言治要多見聽用考昷之以直道自
奮仁宗深器之嘗待制天章閣隐然為一時名臣生二
子公其季也皇祐二年用天章公奏為太廟齋郎再奏
守將作監主簿至和二年簽書江隂軍判官事年尚少
守將易之初不為沮事枉必争如道理而後已富民孫
氏縁守將數燕其池亭浸有所謁公察其端毎遇燕集
力以疾辭自是孫氏嚴憚不敢逞而守將益知公非碌
碌貴公子也尊禮之嘉祐三年轉太常寺奉禮郎知常
州武進縣毎歲輸納甫期吏必豫率私財探邑官之欲
而置其所湏以隂中之然後肆行誅求公先諭以不可
乃為禁令且峻懲其犯者迄公去所輸無慮數十萬而
民間卒無一錢入吏手讙然為俚謡傳於世白鶴溪導
滆湖溉民田甚廣歲久湮塞公力濬之大姓有冒其地
者飛語撼揺竟不動初流亟還綿百餘里無復旱暵至
今賴焉目為奉禮河轉大理評事丁天章公憂服除遇
神宗即位轉衛尉寺丞監楚州糧料院熙寧三年轉大
理寺丞用淮南轉運使陳安石薦知通州静海縣兼監
都鹽倉歲適大旱苖且槁死惟漕河衍溢而法不可決
慨然身任其責決以便民郡果操法按治章甫上今翰
林學士蔣公之竒方領漕事聞而止之且以書勞公曰
真古良吏用心海瀕瘠鹵民窘寒饑類以鬻塩為生毎
捕至庭下不忍遽寘于法誨而遣之約毋犯徃徃懐公
之恩轉就他業而冒法者益少轉太子中舍同提舉淮
南東路市易事元豐元年賜緋衣銀魚轉殿中丞以官
制換奉議郎市易法行奉承之人多不喻上意於是選
置使者分董諸路而大丞相王文公雅知公才首被除
擢使既稱㫖留久其任凡五年轉承議郎通判太平州
未行丁譙郡太夫人憂服除遇今上即位轉朝奉郎資
仕事直知信陽軍時河朔水災洺州尤甚遂改知洺州
朝廷方務賑䘏公條約三十餘事以輔導之吏絶巧謾
民受實惠按察使朱光庭嘉其所為深得仁聖惻隐之
意推示諸郡使矜式焉漳河距城纔五里遥堤髙峻下
視城中方漲溢時一失固禦則衝注無前蕩為陂澤公
毎至歲初飭屬縣謹不虞苟可以致力者無不為也一
夕河暴決水怒至齧堤舉城號救亟出慰之曰吾已有
備矣無患即率兵夫廵䕶堤上冒盛暑忘寢食如是三
日而水退人争鼓舞歌之地居臨界素多賊盜其魁桀
者咸有號名曹聚讐劫人逸不獲及公賞罰明信人樂
用命不日就擒初雞澤境内最為淵藪耕蠶歲入悉輦
致邑中民以為苦至是犬卧不警遂不為避盜計俗祀
崔府君尤敬亦或乗之濟其詭謀一日方退食遽聞百
餘人擁一黠者直入據黄堂曰我府君也來為太守福
公命左右縛於庭狀立見悉誅之其俗遂革代還知蘄
州改信陽軍轉朝散郎信陽逾百年進士無顯者首興
學校延致望士於其講日親主豆觴而學者感孚術業
自勸且立生祠著公德焉長社李氏子訟其弟本黄氏
不當弟挽女兄為證女亦黄氏也助之力故獄屢蠻而
聽者咸取決焉自慶厯至元祐李訟不已後以屬公公
顧其弟貌言不類兄且詰其女所以證者女指親在時
獻神狀語取狀視之則紙弊而墨鮮又有桑枝痕折之
曰豈非染紙為弊色以桑枝暴於日中乎女矍然無以
應即具首伏數十年間聽者幾人至公立談決之人皆
神以為異代還以先塋在清流求知滁州轉朝請郎未
行改虢州又改除江淮荆浙福建廣南路提㸃坑冶鑄
錢事坑冶散布九路多在山谷險絶中使者罕到弊久
益深公不以為憚躬自按之朞年徧五路以其所見條
利害四十有三事請于朝書可行者三十有五至睦州
感疾猶欲東去浸劇乃還杭州至則革矣然而經畫鼓
鑄諄諄在口家人勉公姑少休毅然曰食君之祿而尸
素可乎比卒無一語及私事實紹聖四年三月二十六
日也享年六十有七積勲至上䕶軍娶魯氏贈扶風縣
君㕘知政事肅簡公宗道之孫尚書駕部郎中有功之
女譙郡太夫人之猶子繼室嚴氏封華陽縣君直秘閣
頴之孫衡州軍事判官孟堅之女子男八人基宣德郎
以文學政事稱於時堅域垣坦坰壎壑皆舉進士有賢
聲女三人長適進士方希純早卒次適承奉郎吕切問
次適郊社齋郎崔頌孫男五人鐸鉉錞錫鑾女八人公
天資孝友遇事剛明斬斬不可奪天章公既老未嘗去
左右雖勉之使仕非數舍近不廢問安不徃也太夫人
􁁪居二十年承顔養志惟恐不逮如一日女兄歸都官
員外郎蔡天球惟一女女弟歸著作郎石約惟一子寛
民尚幼皆䘮其夫取以歸俾無愁歎終其身又擇名士
以歸其女今朝進郎通判廬州凌浩則其壻也擇師友
以成寛民其後中進士第元祐初將變役法詔郡邑言
利害公建以為先朝行免役乆矣民安之願毋變當路
或擿公曰此非廟堂意亟改奏公曰臣事君當勿欺所
見如是曷可改也使淮東時布衣史敏功持錢千萬懋
遷多乾沒公繩之或以告曰敏功乃丞相王禹玉親黨
也奈何不縱公曰吾職在奉法忍廢法以奉權貴乎已
而遣都提舉司勾當官吕震按公職事一無所得比公
還朝當陞郡守遂沮不行送吏部為通判人人為公不
平而公恬然無怨色郡吏稍不自强必面折之然卒歸
於恕或不幸大故如洺州臨洺監鎮滁陽林師忠信陽
軍司理㕘軍河南宋瑜則力為主其後事且計其鄉逺
邇以資助其歸㣲至食飲亦具風稜峭厲若不可屈折
一聞人之善則靡然向慕尤於山陽先生徐公積傾心
焉先生亦偉公趣操愛敬之毎形于詩讀書成誦該洽
尤悉本朝事常慕籝金不如一經與多財損智益過之
説用以誨子孫甚嚴而祿廪之餘一以周艱阨施宗族
於其亡也衣衾猶有不備者自逺祖以來皆𦵏清流凡
無後者至其終日必即其處用浮屠法追享之今遂循
以為式嗚呼公以天章公直道終始為朝野推重常懼
奉承失墜貽識者之譏今以其生平大節觀之雖年位
弗充不極其志亦可謂無媿乎前人矣諸孤廹於吉卜
既以其年六月二十七日己酉𦵏於清流縣昌城鄉安
仁村之原尚念幽刻未就將以求銘於世之顯人則相
與泣血而屬狀於某某愚不肖視公盖外曾祖行也蚤
辱知憐恩德隆厚顧雖銜哀在廬死亡無日不敢辭命
於是迹其實而次序之以告云
　　　故登州防禦推官華君行狀
君華氏諱峙舊名申甫元祐初避髙魯王諱改焉字元
翰世為常州武進人君天資豪爽初就外傅誦書日記
數千言年十四課試六論詞㫖如成人既長西遊必與
名士為友㑹熙寧初罷制舉專以經術取士君不逺數
千里謁王文公于金陵公稱異之授以經義退歸不復
茹葷杜門自飭如是三年而學成遂登九年進士第調
髙州雷白縣尉未赴任今户部侍郎吕公提舉中都市
易務辟為監門未幾免歸丁父憂至元豐八年神宗山
陵今翰林學士承㫖蔡公為頓遞使辟君管城縣頓事
事已調環州通逺寨主簿方待次外䑓選權奉天縣奉
天故乾州為陜右劇邑前令類以不職去君至擿姦吏
之已甚者繩其一二而民以服他郡邑雖逺數百里至
有請君以聽其訟者甫留七月邑以大治部使者奏終
其任㑹親嫌并罷通逺又法當逺仕久之調端州四㑹
縣尉明年部使者奏移廣州錄事㕘軍廣州蕃漢錯居
獄訟紛糾率由譯者變亂其言以致失實君察見弊端
毎有所治必先窮竟譯者自是人無寃聲囚方在繋日
躬視其飲食沐浴之事使悉如所欲一旦遇赦出囚于
州門之外其膚髪充澤殆非囹圄中人也見者感歎秩
滿調登州防禦推官知衢州西安縣事以疾卒于都城
實紹聖五年三月十有七日也享年五十娶周氏子男
八人寔宇宙皆舉進士以學行知名而宇卒矣餘尚幼
女七人長適進士周咸早卒許以第三女繼其室次適
進士王臨四適進士王履餘未行孫男二人女一人君
懐慷慨喜功名纔出仕即遇神宗厲精治道之日拔用
人才不以次序又一時知已在顯途力挽致君且有以
舘閣薦者然君免歸矣及元豐末西鄙用兵單騎走寨
上究觀形勝得邊防措置十二事以獻未報而神宗棄
天下三十年間負其志氣落落不合卒窮以死其命也
夫君為學不泥章句為文辯博俊偉平居凛凛若無所
屈一聞人善則靡然歸之茍不可意雖在勢者面折不
避也其孤卜以元符元年八月一日𦵏君于武進縣懐
德北鄉蕭塔村之原念所以發揚潜美非得當世大賢
君子知君之深者一言以信之則無以垂示無窮於是
屬某狀其行以告謹狀
　　傳
　　　馮貫道傳
貫道夀春人舉進士不偶棄去遊京師居相國寺東錄
事巷以訓童子為業二十餘年如一日其容舒而野其
言簡而直其與人交淡而久自朝廷公卿以至閭巷之
人徃徃知其所為而厚其禮貫道持一意接之未嘗毫
末加損於其間元祐末門下侍郎蘇轍罷政斥外平昔
翕翕走其門者皆諱悔弗顧惟貫道朝夕徃見且受其
所寓錢及京師凡出納之事越七年蘇門下自嶺表歸
許昌貫道即日訪焉還其向所受者視其錢封識如故
時蘇公復欲以事煩之笑而不答紹聖中太府卿賈種
民董領茶事人争趨之求為邸肆雖甚懇切而莫之許
獨念貫道貧諭使為求者出名可以端居不預而月獲
錢十許千貫道初不應賈猶强之不已乃謝曰我訓童
子逾三十年矣口不輟聲手不定筆窮日之力以脩吾
職至勤苦也月得錢不過數千曽何足以寛衣食計然
受之而宜用之而安久之而無他虞今一旦坐獲厚利
非不優佚第恐憂患有自意外竊發者雖欲如前日寧
處其可得乎此執事之髙義而我之所深畏者也何敢
當貫道尤精五行數以人生年月日時配十干十二支
推之若貴若賤若禍若福如離婁近目而分黑白如師
曠逼耳而聽鼓鍾如羿持弓矢審固射五尺之鵠於數
十步之内以故車馬常滿門貫道頽然其間如阮千里
之琴無人而不為彈也於其吉者則曰當為善以承其
吉於其凶者則曰當為善以避其凶間有召之者雖勢
力回丘山氣燄變寒暑非其所好不徃不䘏也其所為
盖如此余嘗見漢書稱嚴君平終身自保非其服弗服
非其食弗食毎依蓍龜為人言利害各因勢道之以善
李疆為益州牧致禮與相見卒不敢言以為從事又見
揚子雲稱君平不作茍見不治茍得久幽而不改其操
雖隨和何以加諸未嘗不掩巻太息想見其人今也與
貫道遊十五年而視其所以觀其所由察其所安其聞
君平之風而悦之者乎何其不以已絶物不以物易已
一至於此耶雖居輦轂之下康莊之要紛華盛麗之所
其亦隐矣可不謂賢哉貫道有幾子力教以學皆於六
經成誦而通其義貫道隐德之報不在其身必在其子
固可期而待也貫道名堯夫今年若干
　
　
　
　
　
　
　
　
　
　道鄉集巻四十
