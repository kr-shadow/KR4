#+TITLE: 石隱園藏稿-明-畢自嚴
#+DATE: 2018-05-12 10:20:17
#+SOURCE: github.com/kanripo/KR4e0227 master b1348b82                
欽定四庫全書　　　　集部六
　石隠園藏稿目錄　　　别集類五(明/)
　　巻一
　　　詩
　　巻三
　　　文一
　　巻三
　　　文二
　　巻四
　　　文三
　　巻五
　　　疏一
　　巻六
　　　疏二
　　巻七
　　　疏三
　　巻八
　　　書
　　　　臣等謹案石隱園藏稿八巻明畢自嚴撰自
　　　　嚴字景曾淄川人萬厯壬辰進士官至户部
　　　　尚書事蹟具明史本傳方自嚴總國計時外
　　　　則封疆已蹙而軍餉日増内則東林奄黨水
　　　　火紛拏閧然置社稷而争門户自嚴支拄其
　　　　間前後六年綜覈敏練為天下所推孫廷銓
　　　　為作墓誌稱其有石隠藏稿八巻奏議一百
　　　　三十六巻其奏議今未見獨此集存凡詩一
　　　　巻文七巻前有髙珩序稱其官户部時於天
　　　　下大計朗朗於胸屈指兵食欵目如觀掌果
　　　　軍興旁午中㫖日數十下即刻奏成手中不
　　　　似後來者止署紙尾令司屬具藁毎入署輿
　　　　後置書二寸餘日晡事竣盡讀所携書乃歸
　　　　又稱其七言近體分滄溟華泉之座雖鄉曲
　　　　之言未免稍溢而以經濟兼文章則自嚴要
　　　　不愧也珩所稱雲間條議十則冀寧大閲十
　　　　則災祲窽議十三則今皆不見集中意其在
　　　　奏議一百三十六巻中歟乾隆四十二年五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
石隱園藏稿原序
余邑自明嘉隆以來士大夫彬彬起多致身公若卿間
而以厚徳名于時者余所睹記則大司農畢公白陽先
生葢其冠冕云然余弱冠時則先生已致政里居余方
伏首博士弟子業天下大計茫然如墮雲霧中不能知
先生之功在彛常者何等也比余佐部嘗奏事入
朝與諸君子語廊廡閒偶及計部之難其才大司馬坤
安張公曰君同邑白陽畢公眞大司農也向余以子
部事公公精敏嫺熟天下大計朗朗于胷屈指兵食欵
目如觀掌果時軍興旁午中㫖日數十下公即刻奏成
手中一一當上㫖不似後來者止署字紙尾令司屬具
藁耑以子部為左右手也公毎入署輿後置書二寸餘
日晡事竣僚友倦劇皆呵殿出怡然大小三昧矣公方
危坐火房一燈熒熒必讀盡所挾書漏下數刻餘乃歸
以為常今安得再見其人乎余因歎服先生宦業如此
是誠向者草茅所不能晰也然私念先生志在經邦鉛
槧之事或當不復與文士争鳴矣久之余以定省歸偶
于友人家見先生七言近體數首金石之聲鏗然揖華
泉滄溟而分其座乃大驚異自念管中窺豹殆無能測
先生之髙深而徧詢鄉中士大夫亦未有知先生素嫺
詩歌古文詞者因益歎服前輩之善晦其長如陽元縱
送為更不可及也迨稷山君發篋見貺巨麗之編煌然
富有乃得卒業焉作而三歎曰古人不朽之事有三先
生其庶幾乎夫樹徳以立其本經方以達其用大人之
事備矣而摛詞虎僕復洋洋而登作者之壇澤于古者
如此其宏也匠于心者如此其慧也時方以鉤章棘句
樊徐澀體為宗工公夷然不屑為而暢經術明徳誼籌
時務曲折如意條達醇懿復多風則此即令刺藝績文
之士抱槧而寐挾策以呻矻矻窮年分其一臠尚詫照
乗而詡世人以所未有乃先生終童之年已分大府䇿
勲内外迄于頒白中間子墨客卿之交似無多日矣而
謀篇之富乃埒猗頓何邪豈非林下息機服膺一編蕭
然宛如素士而公餘退食仍與古人晤對如司馬所云
仕優不廢學者盖隨地而皆然乎夫前代傳人如何李
諸君允樹藝林赤幟矣而經國大業未勒王朝即鼂賈
多石畫亦托不律垂之名山爾未見坐而言之起而行
之之有成勞則昔人所言此輩束之髙閣算子不知顚
倒者其詬辱文士固有淺深而欲以間執其口則又戛
戛乎其難之也讀先生此集固為古人一洒之酇矦劉
晏遂抽鼂賈之簟照曜文苑此實古來僅事矣而先生
闇然自晦留有餘以裕後人者復事事類此宜哉稷山
君之嫺于詞而良于政發皇未艾知有以紹前烈而光
大之無疑也獨惜余方少年時懵焉不知天下之大計
亦不知名公巨卿雖海内之大亦不可以數遘遂至以
桑梓密邇無能孜孜請益聞所未聞而逝者如斯年齒
遽及方慨然有志詢往代之經猷攷先民之文獻而已
不可復得故老日稀前蹟愈沒百年之間遂邈然如三
代漢唐同矣此余讀遺文而追賞旁皇亦黯然慨息不
能自釋于中者也然先生篋衍中尚有編輯書種種皆
世人未見者俟稷山君政成報最晝錦歸里時當勤求
壁中藏書而盡讀之先生音徽依稀如睹當亦不減耳
提爾同邑後學髙珩撰
欽定四庫全書
　石隠園蔵稿卷一
　　　　　　　　　　　　明　畢自嚴　撰
　　詩
　　　賦得薫風入菡萏
㣲風起青蘋吹入芙渠畔翠葢相招搖紅粧争歴亂佇
觀綽約姿忽訝天香薦中有鵷鷺羣唼喋時隠見高懐
憶茂叔昕夕起留戀
　　　夾竹桃
竹操一何堅青青冬不渝桃夭一何艷灼灼春華敷爾
且兼得之綠葩間紅跗三岐依彩檻五出曜琅玕竹兮
饒媚態桃兮耐嵗寒迴風聊蕭瑟朱翠舞珊珊余本素
心人常作嘉卉想兀坐手一編長日恣欣賞夜月照前
除對爾更神爽
　　　月季花
花開惟一度爾獨占四時㡬番新雨後綠葉發華滋春
明伴桃李夏至映榴葵秋争霜菊艷冬鬭雪梅姿高低
互隠見深淺總葳蕤節序暗中遞紅顔無老期燦燦奪
朝霞而堪薦玉巵聊植中庭畔悠然慰我思安得騷人
筆爛漫寫新辭
　　　河東請告歸塗詠懐
行年四十六通籍念復三自揣無寸補濫竽至藩參馳
驅南北徧世味短長諳況兼愁病侵久已萬慮澹雙九
不我待五斗安足淹盛名難副實造化忌取貪一朝仗
慧劍抉破蚤抽簪従兹事南畝優游老巖嵁積書富萬
卷俯仰恣幽探此身輕蟬翼苦去乃得甘止足遠殆辱
漢代有高談進退當自決任人笑予憨
　　　題韓惺菴中丞久視樓
老氏育先天髮皤顔若童駕言西極遊紫炁滿闗中緒
出五千言著名河上公猶龍仙馭遠誰復叩𤣥風畔援
汨天真優游伏鴆戎妍媸渾莫辨五色令人懵所以羡
長年而無久視翁中丞蚤聞道泥滓起㝠鴻中外勲名
滿飄然晦厥躬辭榮賦考槃問道慕崆峒避俗營真境
樓居焕以崇社中同志侣杖履鎮相従卉態看皆幻心
柔氣亦融靈光葆太和返照見真空澹漠神愈王希夷
體自充機緣日以嗇性命日以豐朝徹澄如水谷神夀
比嵩我來登此樓儼入清虚宫快聆長生秘欣承鍊性
功俯瞰名利客撩亂撲春蟲松栢與龜鶴會極數有終
獨兹久視訣歴刦将安窮
　　　留計移疾獲請詠懐
觀光忝昔幸解組嫌今遅自嗟薑桂性兼之蒲栁姿七
尺猥承匱四牡㡬載馳晚荷儲糈寄尋綴紀綱司未㡬
叨敷擾奚以報鴻慈祿厚責彌重汲深綆莫支筋力空
殫竭膏肓悲暗滋匡弼況未效其如青史嗤坐是乞鑑
湖烟水聊自怡竊慶拜明綸従此免素尸貝丘宵夢繞
岱麓春雲垂華膴非所願衡泌可樂飢永矢南郭隠長
謝北山移
　　　送康莊衢少司農擢南大司寇
知君莫如我送君難為別豈無陽闗情未語喉先咽念
我髮云短持籌擔莫輟物力值寒儉欲舞肘已掣天幸
假我公塤箎如夙結夷險與同舟淺深共厲揭談笑亦
先憂念兹在涸轍肝膽照松筠金石鑴齒舌朝對巫山
雲暮見峩眉雪元氣渾浩溟風韻自爽潔法曜忽南移
帝簡在名傑舊都繁華地雅鎮惟素節誰謂湯網疎明
允可立折九府泉流清三章約法晰惟此有本人綱整
而目截天闕山最高秦淮水更冽山水有知音聲價為
君設北指是斗杓褎然冠九列鈞衡豈相私霖雨待手
挈惟祝君此行得情慎勿悦
　　　石隠園懐古
天地為蘧廬光陰成駒隙名譽等浮漚冠簪亦陳迹世
網空勞勞禮法殊役役所以賢達士雅有烟霞癖山簡
迷目花賛皇醒酒石李白桃李園謝朓青山宅締思古
人風堪作今人格余今凋朱顔何須戀赤舄抗疏謝軒
冕跣足踐蓬藋築屋治場圃賔雲友泉石賦性本清真
秉心矢皓白階前饒蔥蒨架上富墳籍黄鳥鳴林皋蠧
魚侵几席醴酒恣歡娱山蔬供烹炙焚香理素書懸榻
迎山客維石性最堅従不受磨折余隠誓效之腐䑕安
能嚇不羡公與侯何心仙與釋寧知春與秋併忘朝與
夕斯為石隠園吾以適吾適
　　　追賛耿侍御年伯
大夫矯矯龍鵠姿才華氣節傾當時恵文柱後豪右避
埋輪都下豺狼悲一朝南巡持繡斧風凜霜冽和甘雨
明有法度幽鬼神寧能希指濫網罟浮雲蔽日天聴高
江干澤畔空牢騷仁人放麑誠不忍獨秉三尺障洪濤
論定司徒還上書賢奸皎皎列前除炙手氣燄有時盡
保全忠讜論非虚況看喆嗣紹前修慰藉虞淵援魯矛
嗇前豐後較孰勝且有竹帛光千秋
　　　送蘇直指雲浦由三晉移節濩澤(有序/)
　直指蘇公三楚人豪也其立朝大節所獻替摘發者
　悉闗安危消長之數未易更僕論其按晉也當繡斧
　久懸後吏牘填委數十笥公剖決如流浹旬立辦犁
　然中肯嵗大計糾彈貪墨長吏以上數十人肅然澄
　清矣至行部慮囚刻意平反俾戴盆者共耀光明有
　古下車泣罪風三晉嘖嘖誦神君不置乃無何有中
　州觀察之推矣一時中外咸憤懣為不平而公歸思
　甚濃澹乎有以自適也發為詩歌一夕數千言間出
　相示忠厚瀟灑葢公妙解禪理已臻大覺一切功名
　富貴直浮雲視之泰宇定矣憶昔公為中翰嚴待罪
　虞部邂逅於西朝漏舍片語傾葢嗣是不通聞問者
　六七年乃復執鞭弭以事公晉陽初入晉嚴以冀寧
　分藩循例迓境上既有事於大閱及文武闈皆奉奔
　走比按節河東則嚴又以公鴻芘先量移蒲坂矣周
　旋浹嵗豈非夙緣公推心置腹往往出堂廉形迹之
　外兹自河東移節濩澤未㡬且得代南還嚴夙抱嵇
　生之癖年來感公知遇未即掛冠行且謀引去後晤
　未卜臨期黯然嚴最樸􁂶不嫻聲律勉綴數言亦中
　情之不容自禁耳異時展卷或堪捧腹也
往嵗晉國逢陽九藴隆蟲蟲戌連酉蹲鴟烏昧何處尋
壑轉老羸壯者走柱後恵文此時虚萑苻潢池嘯聚有
彈壓咸思暴勝之繡衣持斧頻回首有命一朝畀蘇天
孺文風采已先傳國人望君如望嵗蚤見河汾春色妍
累疏乞休休未得幡然受贈繞朝鞭西來馬首澄清始
恵露仁風溥大千亂民亂繩理不急賣劍買牛旋自戢
去甚亡何害馬驅勞來未久蜚鴻集得情惟念孑遺餘
讞獄每為纍囚泣一意平反挽太和雨暘時若蒸民粒
䑕牙雀角牽姝嫠大書嚴禁示轉移頭會繭絲清解綬
根株薤本拔褰帷撤除騶従乗傳日大簡車徒閱塞時
數年官事浹旬了到處登臨有所思風味眉山自瀟灑
情瀾性海何如者文章三昧屬家傳遊戲霜毫總大雅
恠底風霾撼并州離思歘忽嘶驄馬浮雲聚散公不驚
滿腔温厚憑詩寫天王原不負直臣豸繡如故金紫新
熱閙場中誰是主繁華夢裏未為真讀公新詩見公意
片語咽喉每逡巡只今典刑将漸遠臨岐那不淚沾巾
　　　夀金陵沈年伯母
君不見沈氏母半世心如熊膽苦良人蚤背二孤穉課
讀燈前數夜鼔鳳毛五色一朝成九萬飛如大鵬怒銜
來閣下紫泥書婉轉雙龍䕶天語㫄人羡母母反悲曲
房掩袂淚如絲夫君墓樹堪作柱那得見兒身貴時
　　　南中二老圗詩(有序/)
　四友圗成題咏不乏會華翁總留憲而何翁亦轉留
　刑復寄余二老圗序二老周旋秣陵協恭昕夕不啻
　周室之有共和惟余孑然輦下二老遠書恵寄倘亦
　招徠襟帶之意乎因念聚散偶然晤言難再惟友生
　之差可樂舍吾黨而誰與歸亦稱四亦稱二睢陽會
　屈指五人或在北或在南耆英堂心聨一席且也年
　齊絳縣術羡龍城文昌並列於中台礎柱分肩鴻鉅
　壎箎相期於不老恩波共迓昇平五閱嵗而穆然思
　會計當乎羞為四卿之一再披圗而囅然笑鬚眉宛
　爾可容二老為三所悵南北既岐升沈漸異茫茫萍
　水雁行已悵離羣涓涓淄流麟閣敢希並駕人於同
　年亦有情乎聞其語矣今雖千里不殊面也庶㡬遇
　之述香山雅慕醉吟先生追雒社彷彿資聖故事聊
　攄短引敬質名壇
南極老人星不孤輕風灑灑披佳圗青城何來紫烟氣
羡門園客無時無我亦頹焉自放思蓬壺年來鹿鹿造
物驅拮据職業形神枯閒牕展對快碩膚鬚眉欲語欣
吾徒一掌留禁釋不辜一總陪憲飭廉隅載讀高談稷
下與呉歈滴滴灌頂甘醍醐曺劉可役屈宋奴酒後耳
熱歌烏烏翩躚曳履鍾山趨不譲當年九老在東都道
能隨物化身肯要人扶僕本淄黌一耄夫蒲姿亦與名
賢俱五載艱辛東野御居然濫吹齊之竽夜行秉燭胡
為乎菊荒三徑真為愚咄哉二老皆通儒夀身夀國道
味腴君不見齯齒重生鬢欲角増籌賜卣良非迂
　　　式穀歌
自昔中原歌有菽教誨爾子期式穀元亮雖有五男兒
銜盃委運擬慟哭余初鞠子苦艱辛年近半百始誕育
壯兒孱弱且多疾愛養嬌癡徒碌碌目今年垂十九齡
胷次茫然真樸􁂶有兒生晚又八禩宦邸嬉戯相追逐
詩書誦時轉眼忘督責纔加便嚬蹙孚兒襁褓尚未離
賢愚優劣應難卜吾今罪廢且衰遲一聲長嘯入幽谷
箕裘紹述賴爾曺安得文行常郁郁立身孝友植本根
當效汝父與伯叔任子官薄不足為跼蹐轅下空匍匐
人生不學止濫竽何異冠裳被禽犢式穀回首成絶響
陶詩歔欷不堪讀爾曺従此須努力荏苒光陰如轉轂
勿甘暴棄墮塵埃人為刀俎己魚肉
　　　請室課子歌
淄黌老叟鮮機心四十二載點朝簪中外南北頻拮据
度支承乏惕影衾六年持籌嗟仰屋華髮種種類臨深
匪朝匪夕躬盡瘁畏首畏尾力難任黔驢技窮駑馬殫
倦鳥回首思高林屢疏乞骸玦未賜一言忤㫖獄吏侵
隻身狼狽困縲絏十齡稚子相追尋俯仰天地等逆旅
依依将雛祛煩襟憶昔夏侯與黄霸異姓授書傳古今
况爾年少方趨庭好惜寸陰如寸金君子患難行素位
經史喬梓足哦吟天王神聖公論皎濁醑逡巡對月斟
　　　戊寅夏日題泌水園
曩辭藩臬守衡門卜築先開泌水園名韁牽人苦不解
荏苒念載托空言羲爻倐踰親魚鳥此地初搆亭與沼
亭對青山繞翠㣲沼涵碧水通深窈乗風坐月景偏竒
栁色蓮香競陸離有時獨步或揖客一觴一詠足棲遅
更憶孔門各言志惟有點也契聖意兹園可浴亦可風
依稀似得狂客致老態龍鍾厭世紛何殊野鶴與閒雲
科頭跣足聊自適門外陰晴付㒺聞
　　　臘夜侍家大人與陳明軒陳荆泉待月清暉亭
臘夜邀明月銜盃祛暮寒高譚霏玉屑勝友傍芝蘭生
意涵枯幹驚飛見羽翰漏更何必問徙倚遍雕欄
　　　六弟有美才恐其荒於嬉也漫賦相朂
彦士吾宗少才名遜爾先勝情酣一石雄藻灑千篇幽
谷須騰翼青雲蚤著鞭無為抱楚璞淪落怨流年
　　　河東請告歸次黎城阻雨
孤城霑宿雨旅客困征蹄冀北音難至齊東望轉迷金
風入夜肅蛩韻趁人低留滯中山道式㣲弔古黎
　　　遊范公泉
春日探竒勝晴巒入望來翠屏千丈列石竇一泓開促
坐争長技分曺命巨杯山靈應自喜桃李映莓苔
　　　遊青雲寺
崒嵂深山裏青雲傍紫霞如來禪土净釋子梵音嘉缺
月孤峯影堆金滿岸花平臺當落照轉覺興無涯
　　　清明邀諸兄弟過南村因至橋畔流觴
塤箎集令節信步過橋頭澗水潺湲瀉杯醪次第浮媚
人花欲語喚友鳥相求行樂須乗興悠悠看水流
　　　小疏條陳餉務有感
淪沒封疆痛凋殘戰士悲出車厪廟畧空杼罄民脂纖
嗇寧甘謗勲名敢冀垂何年烽燧息衡泌任棲遅
　　　戴罪䝉恩張華東年兄贈詩答和二首
風波嘗注目戅性奈余何持議逢時少抗章忤㫖多金
雞欣在宥巢燕喜仍過高義戢良友殷勤白雪歌
持籌嗟太拙賈禍竟如何臣罪丘山重君恩浩蕩多罷
牛丹陛念(明㫖云念其/哀病日甚)蹇衞故園過食力惟耕鑿妻孥
共嘯歌
　　　夀高栁溪封翁八十
齊魯歸先進枌榆誦得全靈根元不染粹質自逾妍植
操松筠厲推誠金石堅更饒俠氣古賸有素風偏博雅
同高允冲和類偓佺清時輕拾紫華髮重思𤣥喜約尋
真侣閒移載酒船臨淄五畝宅傍栁一溪烟經術趨庭
授文章染翰傳恩綸來舜殿褒衮戴堯天八袠逢初度
三朋敞夀筵花魁紛艷發月色倍規圎奏曲咸翹頸稱
觴共比肩濟南充道路薊北溢郊躔玉斚搖瓊液雕輪
控錦韉婆娑驚皓首矍鑠羡長年令子鵷雛美中朝驄
馬賢諫書開睿思簪筆肅官聫澤洽千山潤風行萬國
宣秩加卿貳上勳在鎖闈前況有芝蘭長而兼雨露鮮
醉歌聲緬緲戯舞彩蹁躚願保喬松算常看滄海㳙遙
瞻園綺伴時寄九如篇
　　　初夏讌集張華東年兄黄山會景園
副嶽臨𤣥圃高梧隠綘房㡬拳凝翠靄一勺聚滄浪恰
遇清和日欣逢正覺場靈椿推總憲丹桂羡諸郎譜牒
招曺偶姻聫萃繡裳陽丘三璧玉桓邑兩琳瑯邂逅及
參佐丰標俱激昻嗟余慚朽質亦幸齒班行野曠容疎
放時暄蔭晚凉雄風多岸幘霽月在雕梁歌囀雪兒艷
屏開雲母光呼盧情愈浹下榻興彌長高論窺今古清
言灑肺腸凌晨瞻法座孤峭禮空王兔柴峯巒秀仙蹤
石印彰青精煮作飯松蕋啖生香金谷堪同詠蘭亭可
嫓芳驅車薄暮去寤寐忍相忘
　　　濮州張侍御在嘉靖中彈劾不避權貴廷杖足
　　　　跛後晉符卿致仕歿數十年而子滄西登第
　　　　具冊索詩因贈
栢府森森五夜寒當年直氣震長安雄心欲掃豺狼道
壯髮時衝獬豸冠瀕死不言臣節苦餘生惟戴主恩寛
悲今弔古情何極遺草令人掩淚看
　　　清明偕諸兄弟拉友遊青雲寺
四圍崒嵂插蒼穹路入青雲一綫通石隙泉流疑潄玉
松盤澗曲漫吟風驕嘶金絡驚羣穉飛瀑雷轟震梵宫
遊興正賖山色暝歸鞭遙盼月朦朧
　　　六弟寅新搆醉吟亭
曲檻疎籬結草亭醉吟相伴晝還㝠烟籠曉樹供詩料
露浥春風映酒馨七字喜従酩酊得百瓢偏為浩歌醒
竹林高況今何似愛女新書座右銘
　　　八弟肅西園芍藥
春花片片蚤飛颺國色獨留殿衆芳紅麗丹砂争炫彩
白逾瓊玉暗生香喜隨豪士開芳讌懶逐佳人上艷粧
把酒相看無限意好收風味付奚囊
　　　贈曹逸人長庚
蚤謝青袍飡紫霞春風到處即為家經翻貝葉禪心寂
鼎煮黄芽仙氣賖百斗陶陶天作幕千言纚纚筆生花
情深把臂憐同調慙負瓊瑤報木𤓰
　　　丁未清明後一日偕潘茂昆郡伯登嶧山
靈氣遙分泰嶽來籃輿登眺信竒哉千尋峭壁撑雲出
萬壑夭桃映日開仙洞翛翛常欲雨古碑矗矗半封苔
相攜賴有安仁在選勝題詩共舉杯
　　　壬子晉闈中秋陪蘇雲浦直指明遠樓玩月
碧海高飛白玉盤危樓永夜許同看譚分貝葉塵心浄
人在氷壺慧眼看千頃玻璃浮桂影一杯沆瀣傲霜寒
殷勤為祝多才出疑有奎光照畫欄
　　　贈別蘇直指
烏嶺蒼茫滯遠林使君驄馬曉駸駸披衷浹嵗堪回首
極目窮途逈繫心楚岫雲飛迎藻思江干潮落祛煩襟
清時未許潛威鳳終向楓宸獻六箴
　　　河東請告
憶従春日束歸装梧葉驚飄逗晩凉塵世已知多缺陷
㣲生轉覺更蒼黄寸心一夜飛千里削牘終朝奏八行
何用名韁牽懶吏夢分蕉鹿笑亡羊
　　　賀許繩齋憲副擢符卿
把袂河東嵗月遄論心千里托飛翰山惟長白青青見
路自中條隠隠看翠捧五雲金案篆花飄雙佩玉瑯玕
聖朝側席期名世國士還攄一寸丹
　　　王邑侯招同高東溟中丞遊蒼龍峽即事
咫尺仙巖愧未登使君攜我上崚嶒深潭隠見龍鱗躍
古洞硿礲鬼斧凝釃酒煩襟渾欲脱倚欄塵慮若為澄
浮名已斷人間鎖従此山陰興可乘
　　　西固道中
對峙雙峯雲際巍洪波滚滚日邉回橋無根蔕仙為造
閣在虚懸佛自來(有魯班橋觀音/閣俱懸崖棧道)日暮雲烟迷岫靄夜
深風雨落江埃㡬畨叱馭勤王事轍跡逡巡遍草萊
　　　階州道中
境入階州勢轉雄高山流水祛心蓬迎風稻穉鱗鱗翠
映日椒馨曄曄紅(階近蜀/多稻椒)萬像仙靈垂幻跡朝陽禪脱
證真空(萬像朝陽二洞名萬像深邃竒詭備諸形/態朝陽有化禪師肉身近二百年不朽)岷江
一派流初遠裘葛迭思逈不同(岷江入階為白水江/約四百里寒燠頓異)
　　　壬戌長至後值萬夀節時齊蜀同月獻俘
何幸功成奏紫微廟廊従此慰宵衣侍臣鵠立閒綿蕞
宿将龍驤擁佽飛況際呼嵩紛輯瑞更逢吹律啟陽暉
鵷行拜舞歡聲沸側耳鐃歌傍彩旂
　　　癸亥夏五禱海祈風有應郭賛司以詩投贈倚
　　　　和
銜尾艅艎出淼茫酸心𤣥菟舊封疆征徒欲飽千倉粟
息颶還資一瓣香轉盼鯨波皆順軌須臾鷁首競張檣
聖明自是如天福海若而今亦肅将
　　　送李懋明中丞擢少司馬兼歸省親二律
畿南建節羡中丞入典樞機駿譽騰瀚海烽烟看晝息
潢池氛祲見宵澄位居北斗司喉舌官自西臺任股肱
糠粃更兼砂礫質憐余疎拙巧相承
海上寒雲護帥旌滹沱氷合馬嘶鳴燕山未擁趨朝節
蘭渚先分曳履聲落日片帆彭蠡澤倚天長劍豫章城
懸知到日春偏麗何限萊階娱彩情
　　　丙寅春祝東寧伯焦太夫人
六珈屢下浄光天翠節瓊章鶴背鮮舞袖生雲多異色
宫袍掛月不知年綘趺欲照軒轅鼎青鳥争看太乙蓮
別有仙家金鏤管歌成燕喜倩人傳
　　　留計移疾東歸途次咏懐
蒿目風塵賦倦遊恩深賜玦拜宸旒人生若夢老方悟
世事如麻病亦休華髮羞為丹轂戀曠懐好共赤松謀
堂開姱節書千卷(擬用明㫖/建一草堂)枕潄閒閒伴海鷗
　　　丁夘三月望前一日邀于􁈆先登冲山分賦
嘉客遥臨暫啟闗相将別墅眺春山溪流似鑑宜供潄
村酒如澠解駐顔靄靄峯巒形倐幻鱗鱗墟落望中斑
不緣衰足妨遊興藉草盤旋薄暮還
　　　四月朔石隠園小酌用􁈆先韻
夏屇春歸花尚紅披襟更喜故人同烟霞秀色山堪飽
松竹濃陰圃可宫盤薦畦蔬無異味堂開甕牖有薫風
棲遲自笑真疎放慙負清時奏最功
　　　送孫龍拂太史還朝
榴紅行色映恢台折栁繽紛䕃水隈夙羡擲金孫綽賦
今看前席賈生才蓬池日近頻頒鱠鰲禁雲深半覆槐
次第絲綸勞啟沃三篇説命補天裁
　　　題清朝四友圗
追隨贏得步趨寛千里修途百尺竿曳杖應隨野老後
彈冠猶續少年歡漫言嵗月驚非故却羡鬚眉未改觀
一幅丹青傳妙手松筠遥映在雲端
　　　送冢宰閔曽泉予告馳驛旋里二首
封章十上乞閒身天語春温動路人樂聖堪傾烏氏醸
投簪欲飽太湖蓴青門競羡新疏傅紫閣仍傳舊統均
多少人倫思玉尺東山寧久卧璘珣
風月平分入錦堂罥雲老樹鬱蒼蒼杖藜數㸃孤峯曉
蠟屐一生㡬兩忙龍隠具區猶帶雨葵懸魏闕故傾陽
相看賸有烟霞骨寤寐淄黌未可忘
　　　送大司空曺葆素予告馳驛還里二首
桃花潭水悵分襟宦海誰能不陸沈老我秋風徒憶鱠
多君逸興蚤抽簪𤣥圭正聴星辰履白社俄分烟月心
萬古青齊青未了㡬時把臂共探尋
深入白雲莫算程臨風相送㡬馳情山含逺意遅輕屐
水約迴波問舊盟春醉人推新社宰道装誰識故冬卿
只今聖主方宵旰縦卜東山卧未成
　　　送南大司㓂沈何山年兄予告歸里
秋葉如蓬清露盤遥聞蓴鱠倍加餐東山豈為蒼生卧
北斗長懸法曜丹竹馬有緣白髮舊西湖無恙海鷗寛
看君儀羽雲霄上媿我陳情墨已殘
　　　送孫瞻園兵憲還秦
西風拂拂起燕塵一策垂楊影外身茹蘗芳名猶在薊
凌霜客夢已先秦當年籌國慚分席此日臨岐倍慘神
聞道崤函烽火息但逢征雁即懐人
　　　送江岱宗民部歸新安
相看一策出都門此際離情未可論似我衰顔應草野
如君英茂亦丘樊故人意慘秋雲澹逐客神悽夜月昏
白嶽黄山高卧處須知盛世有餘恩
　　　輓南銓正郎王文水
北地風高旅雁哀故鄉千里訃音來百年文武協三徳
念載行蔵付一坏魏闕羈臣殘骨在天涯姻友夢魂迴
悵余憑弔知何日極目鄉闗漫自猜
　　　乙亥正月祝張華東年兄七袠
亞相勲名斗極懸功成身退領雲烟古來龍馬神元王
世外鸞驂興自便徑轉月蘿青嶂曉樽浮露桂紫霞鮮
仙人白兔前身是甲子何須數絳年
　　　和張華東年兄淄城夜飲
榻下茒齋驄馭巡烹蔬設醴意殊真韶年共躐雲霄路
晩嵗相将丘壑身膠漆情殷濃似澹壎箎誼重久如新
向平未了何須問躡屐登臨覔友人
　　　丙子初度感懐
蓬弧六十八回春潦倒頽齡媿此身學圃祇期松菊茂
傳家豈慮子孫貧喜聞朔騎初奔北愁聴長鯨未息塵
但願太平調玉燭烟霞高卧慶芳辰
　　　偕楊張兩年兄登岱
排雲直上叩天閽石磴嵯峨杖履存漢畤㡬經蔵玉簡
秦松曽此駐金根俯窺徧矚獲麟野遠眺空疑繫馬門
夜宿峯頭寒徹骨同人虚約探朝暾
　　　韓中丞仙洲圗
開府歸與樂事賖名園飛閣枕灃涯橋通芳沼横朱檻
泉激迴湍瀁雪花縹緲峯頭鸞鼔翼嶙峋石竇笋抽芽
扁舟晚釣一輪月曲洞晴分萬縷霞碁局共彈松影静
金尊長趁竹陰斜溪翁雨過呈芝菌仙子雲臨寄棗𤓰
三島疑従塵世覔十洲堪向箇中誇已知在澗吟梁父
更取臨流礪莫邪絶塞烽烟猶未息窮簷𣙜採正含嗟
謝公夙繫蒼生望寧許東山戀物華
　　　題四友圗用香山體
長安為覔壬辰譜紉佩相看㡬故人共荷清時聫八座
每逢雅集拚兼旬低徊素髮三千丈頡頏青霄四十春
松栢嵗寒終不改波瀾世事莫重陳詩緣興會旋成韻
酒對心期詎問巡醉後披圗従指㸃商山吾欲卜芳鄰
　　　惜庭花
提甕汲新水堦前著意澆好花初爛漫底事苦飄颻
　　　屈指歸來日效白體七首
屈指歸來日中秋桂影圎賞心無箇事棠棣倍相憐
屈指歸來日東籬花正開寒香三四種斗室共徘徊
屈指歸來日懸弧逼賤辰蓼莪空灑淚茒茨却無春
屈指歸來日依然韋素看杜門甘養晦當路恥相干
屈指歸來日清貧守故常縕袍體自暖藜藿味偏長
屈指歸來日荒園滿綠苔夷猶堪得句放浪可銜盃
屈指歸來日竹桃正著花還應識故主爛漫吐紅霞
　　　擬遊黄華洞以大風不果
咫尺困罡風黄華不可見山靈解妒人蔵却本來面
　　　贈曺長庚二首
世情洗盡直如弦躭酒工詩妙悟禪莫道曺丘空四壁
滿嚢珠玉總姢姢
蠟屐行吟逸興多墨花飛灑遍山阿道經寫罷無他羡
翻笑羲之欲换鵞
　　　漢夀亭侯墨竹
凌霜心事許誰知書付蕭蕭竹兩枝秘意當年渾未解
丹青千載繪新詩
　　　戯東曺長庚問病
為問東村曺長庚匡床何事負春風藥爐初沸參苓飲
好瀉纎纎玉手中
　　　壬子初春有感
荏苒春光去不還朝來白髮鏡中斑簿書擾擾成何事
返我山中學駐顔
　　　于􁈆先天才雋逸久別乍晤感喜交集長至有
　　　　詩倚和二首
陽生緹室初驚序斗燦奎光已映身三十年前鉛槧友
於今重作論文人
但著千秋不朽業無勞深羡宰官身若教科制仍詞賦
君是龍頭第一人
　　　壬戌長至有感時事漫賦二絶用白蘇韻
一灰葭動新吹律五夜香焚舊檢身笑我硜硜還碌碌
圎通常是不如人
泰道将亨尚未回側身天地一孤荄故園松菊今相待
屈指春和歸去來
　　　真如寺春日雜咏二首
籍田曠典萃鵷斑蕭寺孤臣抱膝眠戅骨自嗟還自艾
夢魂空繞御爐烟
家音讀罷暗銷魂季子疾侵仲議婚堪歎此身同桎梏
愛緣抛却任乾坤
　　　和張華東年翁齋居祈雨韻
雷電驚心夜不眠一朝浩蕩九霄傳初衣已遂無他願
但乞時豐供税錢
　　　途次和張年翁咏桃花
綠楊春樹蔭芳鄰中有夭桃別様新馬上不煩頻指㸃
好花應笑白頭人
　　　丁丑夏月和韓邑侯喜雨二絶句
青騣誰駕代天工一夜甘霖萬井同岐麥共欣霑化雨
虞絃還喜奏薰風
夕曛灑潤抵朝陽悔禍天心忽降康試向翳桑陰裏聴
聲聲布穀喚人忙
　　　戊寅正月夀張華東年兄七十三初度兼訂觀
　　　　海之約
宦海同遊五十年歸來衰鬢各皤然於今抛却人間事
共向王喬問大還
傳聞海蜃幻樓臺仙屋籌添瑞氣開岱嶽孔林遊屐徧
何當把臂向蓬萊
　
　
　
　
　
　
　
　
　
　
　
　
　石隠園蔵稿卷一
欽定四庫全書
　石隠園蔵稿卷二
　　　　　　　　　　　　明　畢自嚴　撰
　　文一
　　　雲間雅奏序
夫文之稱雅何昉乎葢自宣父刪詩風存國俗雅載王
謨而雅之義始著國俗采之方謠間有征夫思婦凄凉
慘結之聲王謨筆之禁署則多哲王碩輔相與蜚揚鴻
駿鋪張盛美之什其詞典重其㫖深醇無鉤棘無萎薾
故綜文家往往鵠而樹之乎雅雅者常也正也匪常匪
正離厥鵠矣余不慧不敢謬託知言顧於秇事間嘗染
指竊鼎一臠以故釋褐後猶津津喜譚秇不厭葢農人
説農賈人説賈自其所好非其能也又幸承匱雲間雲
間故機雲里稱風雅奥區都人士家抱荆璧人握隋珠
即談秇而求軌於雅道舍此奚之焉余觀近日之文多
影附響傳千人合喙如羣瞽取道一夫相與按肩従之
進旅進蹶旅蹶不自持也惟雲間各建旗鼓獨成隊伍
不肯餖飣剽掇丐人牙後餘馥為膏容今其文具在可
覆按是宜衆噪無諧聲哉而顧族而命之雅何也葢惟
不能為創也乃不能為諧苟能為創也則莊􁌫者取傅
典依經無取株守劍刻􁌫者歸雅瑰竒者取窮神極變
無取佶倔聱牙竒者亦雅比如金玉相宣絲竹並奏器
數則殊而成文協律無亂無奸節韻常合向所謂鉤棘
者萎薾者一切掃去惟常惟正之兢兢又何弗諧之有
余既喜談秇諸士子復謂余生齊魯漸靡文教以為於
此道必有闚睹故無擇衿生髫俊争以其文來就評騭
或矢口風簷或湛思芸闥或従余拈題印可材不問類
搆不問時總之不離乎雅者乃入是刻刻成弁之序且
更有諷焉夫士於雅道㣲獨文詞間也居同閈也而習
為誹上撡下則稱狂出同遊也而工為遊聲借譽則稱
躁仕宦同功名也而飾虚亡實燕石而寳函則稱浮夫
是狂與躁與浮盭乎雅矣而當其始為先資也未嘗不
詘㫄蹊而崇大雅則言之未可信人也如是今日余及
諸士相觀摩維是編他時余従諸士相徴信維是編倘
其貞固純實躬必逮言以共朂乎雅道居名儒出碩輔
令海内正襟而襃文行必口實吾雲間是雲間士又不
直以是編重也余有厚願焉故始終敢以雅之一言進
　　　蘇松武舉鄉試錄後序
嵗在丁酉姑蘇四郡舉武士于鄉時島倭狂突再犯我
屬國侍御秦公夙夜兢惕選将練兵圗固我圉而尤仰
體天子拊髀頗牧思拔一二虎臣稱上任使葢是役也
載毖載慎凡得士五十人以獻籍既成自嚴謬列校售
當用一言醮士夫職守文墨改步而談干戈見謂越俎
顧與農談耕與賈談貝従所習也則兹醮士舍戰奚談
哉第呉士諱言戰久矣二百年來絃誦圗史以為常若
乃覩矛㦸則心悸聞銃礮則掩耳却走者皆是也當嘉
靖中島倭剽呉纔數百人而大江以南連城累十無能
發一矢摧其鋒者時胡李兩公為政調集楚越精鋭數
年而後克之天下自是目呉為無人夫呉果無人哉子
胥用吴破楚威晉讋服諸侯項籍用吴滅秦鏖漢分裂
四海彼亦吴人也昔胡以勁今胡以脆毋亦恬愉既久
舉精華果鋭之氣陰銷默耗而不自知歟聞之戰勇氣
也氣不鋭而能制敵者天下無之顧氣聽於心猶卒聽
於帥心之所至氣必至焉自嚴朂諸士策勛報國請従
心始試觀諸士環集轅門躍馬彎弓鵠在其左中必左
者心乎左也控絃比耦鵠在其前中乎前者心乎前也
及鎖闈射覆匿緒蔵用莫可端倪往往曲中心乎覆也
然則心至氣至而決勝因之此足以觀矣爾多士果能
外不有其身内不有其妻子斷脰決頸主上是為将奮
迅激昻之勇于是焉發衝鋒陷陣之能于是焉出靡堅
不摧靡強不破即縛長鯨築京觀詎云難哉夫禦盜者
之與盜者等人耳然而十不當一葢盜之心必死而禦
盜者之心不必也故士之心誠必於死綏謂前有勁敵
吾不信已不聞潤州婦之扼虎者乎虎入其室攫其姑
婦操梃撻之虎為所斃而以其姑返夫弱莫如婦然能
出姑于虎口心愛其姑也倘多士愛國誠若婦之愛姑
寧復有敵猛於虎者耶而奈何甘心令天下目呉為無
人哉多士朂諸
　　　山西求生錄序
直指蘇公之按晉也毎行縣錄囚徒輒平亭疑法其従
死比而傅生議者娓娓言之徹至無遺理曲至無剰情
了然於心復了然於口與手真若隔垣洞五臓矣葢一
念求生筆端自有造化即公亦若不自知也既竣事錄
其語成編某拜手受而卒業焉因歎曰醫生道也人亦
有言學醫者人費則何歟是不求者之過也不求即生
道可以殺人矣況乎書獄之家以法殺人者乎若晉之
多辟則猶有足求者其民好輕生又好傾人之生以自
快也本自投繯而以為有引繩者本自落井而以為有
下石者本自試毒而以為有進而強之者本自刎頸而
以為有持太阿而授之柄者本懟以手自𢷬以頭擊壁
户柱而其所傷實類見疻絶無毫髮差者案驗之茫不
得其狀也求之証而所左袒之人不難以舌劍輔之求
之傷而所索瘢之人不難以口沙射之若求之爰書而
所鍛鍊之人又不難以墨兵攻之三求者皆求所以殺
而此囚宜無生理矣不寧惟是也殺人者死似可無求
矣然無如齊力共敺者何也合數人以格殺一人其間
下手輕重㣲論㫄觀目眩即當局亦自茫然安所得制
其命者而斷之大都暗中摸索耳即不然亦無如怨家
告變姑後其仇讐而首所欲齮齕之人與所易恫疑恐
喝之人何也其人不賄而竟以不賄墮竒寃賄而又以
賄持左劵待訊者通誣者窮而應抵之人固得以間執
其口誰得為分明之猶未也傷亡㡬何也而加功以趣
其盡局外亡相與也而借軀以報其仇又甚則明明乎
手刃人也姑歸難於未獲彼借以徼未減而續獲反無
以自解焉明明乎途之人也妄蔓引為同盜彼借以脱
真黨而横罹者反無以自白焉諸如此類求之不精此
囚又終無生理矣非無生理也無有為之求者也非無
求之者也心不苦則不深入心不慧則不照徹心不虚
則奏當之成雖咎繇聴之猶以為死有餘辜也扁鵲不
能生死人而能因其可生之道其於聽囚之求生也亦
若是而已耳然世之為扁鵲者㡬何人哉可歎也故吾
於公之錄求生而深惟其意也聖人之言曰雷雨作解
君子以赦過宥罪又曰五刑之疑有赦賢人之言曰求
其生而不得則死者與我俱無憾也夫聖人之言如天
故直以眚災肆赦為任賢人之言如地地承天者也故
猶若有得有不得焉非必其量不同實其分有然者即
此意而推廣之君猶天也臣猶地也今上屢詔天下停
刑固直與之以生而公苐曰為之求其生而已無成而
代有終其純臣之用心乎某従公周旋久無能佐㫄求
之資而公且謬以為求於某而有獲也則其求之勤可
知已故漫述數語用弁簡端以明公勤懇無己之心且
以示後之書獄者毋惜紙費而輕以人費也則所謂上
醫醫國者欲檢方書當在是矣若曰活千人者封則公
悟徹六通已斷名根久矣計當不屑此即某亦不敢以
此言相諛也
　　　刻署印須知序
余以闇劣待罪晉陽惟是察吏安民為兢兢第道屬州
縣頗繁闕官時有而治中別駕尤鮮毎遇攝署四顧乏
人間委州縣倅貳㫄及廣文即素獵聲稱多旋踵敗事
非墨則溺矣葢疾首腐心者久之王覲在邇代庖益多
言念民瘼脈脈闗情因思人豈盡不才或無為提醒故
舉足成謬迷耳偶檢行笥得吕司㓂新吾前撫晉時所
輯署印須知一卷乙未入計孫冢宰立翁時為御史大
夫曽先期頒布宇内今取而讀之開諭諄切正署官對
症藥石也亟為校讐用付梓工俟傳檄攝署輒人給一
帙以比於耳提面命之義庶有瘳乎倘弗若於訓則三
尺具在誰敢私焉語云前車之覆後車之戒前事之不
忘後事之師也又曰一命之士苟存心於愛物於物必
有所濟倘諸賢有味斯言而三復於此編思過半矣
　　　河東兵畧序
嵗己酉庚辛之交河東大祲夫運在金宜穣而旱而毁
計然七策不盡可用也所在易子析骸莫必其命萑苻
之佩牛帶犢者走死地如鶩􁌆又時時蹂蹸我河上無
虚日天子俞主爵議従田間起繩齋許公來視兵事公
至首行部阻深僻遠将皆必有車轍馬跡焉毎下車延
見吏民勞問疾苦雖耘牧嬰嫗無不周咨拊循者溥施
予哺饘酏矜寡昧圉姦虣汰貪墨平輸納簿金矢禁厨
傳嚴保伍警斥堠民是以有寧宇盜是以有戢志乃其
兵策之大者尤在大創徊問扼塞㡬何處某所可地守
某所可堵截執殳之士㡬何人其可以賈勇先登者誰
氏之子也周官之移甲而具財用者何若漢法之踐更
者何若天塹豈能飛渡其借㓂舟者何以聽彼坐而餉
者蟊螣耶介而馳者象人耶何以不為百姓出死力鞭
七人貫三人耳豈異人任也葢精神與文告俱流賞罰
與指撝並用而􁌆一再失利去従此不敢窺平渡闗矣
會公以祝釐行重念天子恩不忍忘河東即不忘􁌆遂
手錄其已事成篇而自志之曰河東兵畧余讀而歎曰
甚矣公之知兵也詳哉乎言之矣直畧也與哉又寧獨
河東也與哉大者軍旅㣲者奏當而兼焉難精者君子
不易檢者小人而兼焉米鹽凌雜簿書期會而賅存焉
是兵刑之脈絡相通也是司馬辨論官材司徒井田軍
賦之指也是黄潁川之精力獨能行而諸葛武侯之所
盡瘁軍務者也趙營平晉人也所伏羌亦􁌆類史稱其
沈雄有方畧營平亦自言願至金城圗上方畧乃當時
徼璽書報可者屯守而外無多也豈惟無多疑有班史
傅益之者非盡出營平舌本也是二者公皆過之畧乎
不畧乎乃若所畧則有之不鋪張於前不誇詡於後是
也當􁌆氛未靖天子且破留中例用公乗機蹈隙條事
論功安知不為封拜地而僅煩記室示不忘己也嗟乎
公可謂不貪功者矣然何以不并此己之兵勢國之大
事老臣不明言利害誰當復言之者是又營平之長慮
而忠藎之遠謨也且公以太守為前茅而謬推余為後
勁即諸銅墨之長一善必有記籍焉公之心可見也嗟
乎公可謂不貪名者矣夫公介性所至雅負竒節已信
於士大夫矣亦有知其不貪功不貪名者乎是可以告
天下之治兵者使公一旦筦中樞顓外閫得盡展其竒
畧其竒功應籠葢人上而猶僅符卿相畀豈非以不釣
竒之故耶若余則真錄錄無竒者而獨於公有竒契且
余與公生同里與公季舉同籍余先為雲間李而公之
刺郡後之公先為秋曺而余之入署後之余先公參藩
晉中而其副臬也又後之神相縈也趾相錯也斯其機
緣亦已竒矣知公宜莫余若豈待西域反側而後知定
遠語非平平耶至公惓惓稱太守策太守惓惓傳公策
交相愛也操斯以往何向不克是又可以告天下之同
力而治兵者
　　　東臯漫錄序
東臯漫錄迺余年友參知毓竒楊公林居所裒輯者也
上自戰國先秦兩漢迄於唐宋勝國中間人物妍媸國
是臧否兵機勝負如正直徳量忠烈明鑒以及險邪傾
陷權勢諧媚之屬分門別類聚成一書離為八帙将付
殺青以廣其傳而授簡猥命余序余與公生同里舉同
年師同門服官同起部宦遊同淮揚公家於安徳為南
北水陸咽喉余往來燕京出入必經其地至則投轄下
榻把臂論心臭味相符是知公者宜莫余若此公問序
於余也余受而卒業輒歎紀載自昔若二十一史為剖
判來一大部舊朝報㡬令人童而習之皓首若河漢無
極要惟讀史在胸中有吃緊線索腕中有信手筌蹄目
中有照垣池水意中有運斤郢堊始可與言史可與言
讀史不則史自史我自我往往考証譏商隠之獺祭魚
記憶費燕公之紺色珠雖博古曬腹有餘而摛詞奪簟
不足良有以也公自萬厯庚戌解組杜門郤掃於史無
所不窺當其觸事會心隨讀隨筆如春蠺之抽絲匪濕
而不入匪乾而不出如良農之殖稼日新月盛不崇墉
比櫛而富倉箱不休如齊王之食雞跖千而後厭腹如
長康之噉蔗次第漸入佳境葢自有史後通鑑興有通
鑑後綱目興嘗譬涑水於厯代猶爰書新安於爰書猶
鐵案此錄伐山二家碎金羣乗獲寳聚沙拾珠象㒺㡬
與公家執㦸法言太𤣥競爽先後無俟有子雲知子雲
也東臯十畝地係公所栖托絶移文於草堂寄槃澗於
菊徑因得以寤歌餘隙適志副墨伎倆信惟靈均逐而
著騷虞卿窮而著書自當不以彼易此矣公夙擅才名
由花封而粉署而兵防政務糾紛無不咄嗟立辦偶為
當路所枳暫返初服比今睍消雨雪中丞直指累疏推
轂環召恐難卧穏東臯矣夫趙韓王以半部論語侈口
佐命況以一部全史千古提衡出而匡時經世於補天
浴日何有敬拭目以俟
　　　正韻類鈔序
夫備萬物之體用者莫過於字矣漢制尉律之官勅學
童十七以上通九千字者試為吏輓近字學不明習為
鹵莽滅裂諸讀書而不識字者比比也明興稽古右文
太祖高皇帝因休文韻多用吴音命宋學士輩輯為洪
武正韻音律本中原註釋羅經史其六書之總括斯道
之指南乎閎覽之士披載籍而未諳輒思檢音義于正
韻迨手是編又復汪洋郤顧莫測津涯何也字既未習
則噤不知所呼其何以別聲而辨韻耶近世刻有海篇
直音雖覺直截易於檢覔而其音律或與正韻時有牴
牾兼以註釋潦畧令人不無掛一漏萬之歎岷山分在
窮荒簡袠甚渺獨有正韵類鈔鏤扳儲之有司余因得
寓目焉先以形析字類隨以韻冠字顛字緣區分音隨
字注釋義臚列靡遺別韻㫄出附見葢合正韻海篇二
書而一之俾按形索字者不勞餘力而可燭照數計至
便也岷山學者苦無師承其於音韻㸃畫往往謬宫商
而淆亥豕則是書尤岷山士人對症之藥顧原刻不列
纂輯姓氏而梨棗嵗久亦多損剥散佚者余訪之故老
迺前任憲副京山劉公督諸文學所輯書也劉故楚名
家曽刻道署題名碑記其吟詠篇什散見於紀乗流傳
於郡邑者戛戛乎金石之音也是書嘉恵後學匪淺而
可沒其名且湮其傳哉因屬撫民郭二守補其脱落葺
其彫敝然後復為完書播之縫掖儻亦熙朝同文之一
助乎二守博學好修克紹箕裘信楚材之良也是書之
興固有數云
　　　奉常邵先生奏疏序
竊讀易之兑和於初為吉孚於二亦吉商於四為有慶
引於六為未光而獨來於三為凶正以兑上兑下剛中
柔外剛柔合而和且孚商且引曰兑亨利貞此其説於
諫臣為最急古之箴尹保氏補闕拾遺若臯陶益稷之
陳謨仲山甫之補衮率是道也夫聖人説易深遠凡言
吉凶悔吝之際諄諄以貞為訓而猶期於兑説余讀翼
廷邵先生奏疏知先生先後委蛇瑣闥間其庶㡬於貞
者乎葢先生従中秘擢司諫為斌斌博物君子敭厯户
兵刑工禮五垣諸牘數十百上靡不侃侃批鱗鑿鑿中
欵一時宫府中外謀王體斷國是悉攸藉焉而其最鴻
碩照耀人耳目者如疏發寧遠父子不法為勲貴公私
曲徙疏抑黔國無将青田越俎為帶礪世祿防微疏汰
冗費抑濫恩省内供停季取於以息憚人而實儲糈疏
曠郊祀虚召對輟儲講及科場竇弊於以肅典禮而隆
賔興迄於革運總蘇班軍重邉計業奉俞㫖著為令甲
於以禆功叙而垂永賴七尺獨立嶽嶽罘罳凡皆以貞
矢貞貞於履之兑為履尾不咥貞於臨之兑為臨剛浸
長貞於暌之兑為見輿曳牛貞於夬之兑為揚廷孚號
即或留中屯膏不免掣肘要惟兑説無恙卒以獨行遇
雨化壯頄之凶以月望匹亡收攣如之孚豈非以荃宰
之交魚水不易一切婉轉開導爾雅溫厚明習掌故洞
晰事情和之孚之商之引之總非來兑之陰柔不當位
比夫來兑不當位者不貞也貞則含白履素負氣敢言
因事獻替夙夜盡忠二簋可享於巷可遇為熙朝景爍
為純臣苦心寧與抱寒蟬而甘立仗者可同日語哉先
生即不為折檻叩墀之過激而實有魚頭鳳鳴之精忠
讜論昌言百慮一致葢上帝臨之而神明鑒之矣惟是
易有兑説而後有維有解以先生條議城工觸冒時忌
無何奉常甫擢貝錦相加竟以改南賫志歿未㡬而論
定僅存是稿為不朽一斑洵所稱王臣蹇蹇匪躬之故
在先生誠不以彼易此乎昔韓忠獻為諫官三年所存
諫稿七十餘章初欲焚之恐無以彰人主従諫之美因
集曰諫垣存稿先生既歿是刻在諸長兄而猥以門墻
問序於嚴憶嚴戊子歌鹿鳴先生實薪槱山左迄今轉
盼星霜㡬週七十五人化烏有嚴幸備位九列承匱留
都宻邇師閈緬惟在三之義詎敢以不文辭因不揣妄
演易義為奏疏敘愧不足揄揚盛美萬一也
　　　類選四時絶句序
詩以道性情自昔三百篇所載野樵田畯村媪閨秀横
口所出無非詩總以道性情所欲言而已然讀闗雎葛
覃巻耳芣苢諸什無不以四句止自絶句鼻祖云嘗聞
王元美論絶句離首即尾離尾即首而要腹亦自不可
少妙在愈小而大愈促而緩又謂讀維摩經得此法一
丈室中置恒河沙諸天寳座丈室不増諸天不減又以
刹那定作六十小刦須如是乃得㫖哉言乎良以學士
家藻繢縦横即令廣之近體排律以暢其致侈之歌行
樂府以竟其趣雖不可謂駢拇枝指而大較惟絶句為
近古絶者截也従近體中或前半後半為截或中腹四
句為截離其合合其離有占有韻韻不㫄借可對可散
散亦纍貫則絶所由名也不佞不嫺詩亦不譚詩然獨
喜絶句不置但五言絶止二十字猶覺寂寥而鮮舂容
若七言絶以四語二十八字該括四始六義儘足發舒
性靈舒鬯胸次先是余見崇雅山人有四時絶三百六
十首每月止三十首邉幅太窄譬之鼎臠味美而嫌掛
漏嗣見徐司馬京咸所梓有日涉編雖以四時為主而
諸體兼收譬之凌雲搆具而乏剪裁逮甲寅乙夘嵗余
自蒲坂掛冠歸里巖棲多暇因翻架上之蔵搜而廣之
總之不離四時者近是従春而夏従夏而秋従秋而冬
支甫一周而三萬六千刻為時㡬變時變而物徙如草
木夭喬以植物變昆蟲跂喙以動物變空閨夢骨孤戌
驚魂姬扇辭輦征衣寄邉以人事怨曠俛仰舟壑變櫻
桃景妍興逸燒尾毷氉色慘致楚鎩羽以道飇石火黄
粱黒甜變已徹競爽籟發錫杖皎貫𤣥對毫吮曇鉢以
露門綺語浄土騷情變凡此變而又變以至於無可變
悉繪之詩悉收之選良以詩言志歌永言聲依詠律和
聲也非必言四時非必不言四時而實具體四時矣謂
以七言絶盡四時之變不能謂以四時之變入七言絶
於以供驅使聴鑪錘即倚馬擊鉢者不益疾捷嘔心枯
髯者不加推􁥽也倘所稱昌歜之嗜者非耶試由絶而
推之即為律為古為排律入如噉蔗以漸出如湧泉不
涸必不能窘以所不受矣顧今世論詩者多尊盛唐而
卑中晚況宋元乎是選兼取宋元者何夫宋元醖藉聲
響間或不無少遜李唐至匠心變幻則愈出愈竒矣昔
人謂唐人絶句至中晚始盛余亦妄謂中晚絶句至宋
元尤盛如眉山之雄渾荆公之清麗康節之瀟洒山谷
之蒼鬱均自膾炙人口獨步千古安可遺也袁石公貽
張幼于書云世人喜唐僕則曰唐無詩世人卑宋黜元
僕則曰詩文在宋元諸大家此雖有激之言抑亦足為
二季解嘲矣白門暇日偶一諷詠因為銓次評品置之
案頭庶㡬餓可當餐卧可當枕聊自為解頤爾若欲公
之人人傳之通邑大都将無為有識者之所胡盧乎
　　　遼變會議始末序
余弟遼撫中丞遭寧遠兵變賫志以歿或謂事繇缺餉
或謂不盡繇缺餉然終不得謂餉非缺也聖明特採廷
議獨持睿斷杜邉臣之口實絶效尤之驕戍削余弟生
前官階以伸三尺法而仍先以違制稽餉致亂辱國之
罪斥革署篆少司農奪其恩廕以昭缺餉之實以明余
弟之緣法而得削炳炳天語情法備摯歿而有知歿且
不朽夫復何憾中行荀獻子為未卒事於齊也不瞑不
含而瞑含於嗣事如河之誓論者始識純臣心事羊叔
子覃慮圗呉及病亟卧護不奉詔逮吴平叔子逝天子
為之惻憶知封疆之有勞臣也余弟為國盡瘁一往直
前之氣毫無反顧遇變而蹶雖不盡諒於人人而諸疏
之見諒者亦多矣其不諒者多出風聞其見諒者多出
目擊及身與共事者公道已大彰明清議具在衆口余
弟為封疆而受削亦為封疆而受原異時論定将復為
封疆而受知九原可作亦應且為封疆瞑而受含余用
是裒集遼變會議始末付之剞劂上以著聖天子之宸
憲下以垂諸大夫之公評併以見余弟之不終棄絶於
清議也俾後之論世者有所憑而考焉於以希冀聖明
帷葢之恩於萬一因弁其首
　　　度支薄伐奏議序
此遼警以來所朝夕條上封事也上不以臣嚴為不肖
命統中邦之賦二年於兹矣逢時之艱手捋口瘏僅此
紙上陳言無能佐度支萬分一天子軫念封疆宵旰其
未有釋焉臣罪曷逭雖然臣力葢竭臣心益苦矣夫司
農掌天下財賦出入者也則壌定賦成規具在何至遂
如幻蜮之不可問乃今日者肉既已剜肘亦且露旦夕
之命難必緩急之數莫救也此其故難言之矣葢自東
西交訌㡬十年所邇乃烽火達於甘泉闗鎮之将雲集
勤王之旅星赴也月糗行餱舊鏹新齎有一一不取辧
司計者乎司計者即令手可左右畫脛可東西馳當亦
操何術應之也累朝儲偫蕩若洗矣閭左膏脂殫若乾
矣加派搜括諸例既如竭澤之不可再屯鹽鼔鑄各欵
又如聚沙之不可成嗟嗟削針聚之逝波滌之九頭争
喙一癭潰元是亦難言披髮呼之冷袖去之獨拍莫響
長鞭不痛是亦難言漏船居之驕兵食之有牙狺狺維
音嘵嘵是亦難言丁斯時也即令夷吾握籌鄼侯司劵
劉晏輩權子母於其傍終不能調懸梅之渴激活鮒之
勺也況謭焉者乎徼天之靈皇威遐鬯敵氛遠靖猶可
勉苴目前不即以首領膏斧鑕然而羸馬智窮拙婦炊
盡精衞卒難填海蝜蝂終成墜壁毋亦纍纍陳言寄之
紙上以明吾老臣牛馬之報在兹編也心力枯於斯而
知罪亦聴於斯
　　　度支奏議堂稿序
度支奏議一書嚴不佞心血盡於此矣標堂稿者何稿
所載大都拜官辭官晉秩辭秩舛誤認罪衰老乞骸及
家難控籲等章皆私情也例不繇各司案呈其次則為
召對登答之稿矣登答以補敷奏所未盡其次則為條
陳便宜之稿矣條陳必出胸臆所獨見又其次則為糾
薦官員申救司屬之稿矣糾薦原従錢榖起見申救亦
為堂屬存體欵皆有限惟是己巳之冬變起倉卒雉堞
之外即為戎郊埤卒戰旅所在呌號於是聖明不時傳
㫖倚馬需報嚴亦不敢復下所司磨盾屬草寥寥質語
纍纍成帙葢其侈也他若會議邉餉去取羣策徴收之
壓見直剖撫賞之部邉分過揀糧金吾之紛糾行取推
知之查駁屯鹽大政之集議動闗興革矢口嫌怨皆以
癡腸熱血扼腕而出不顧利害不避忌諱其間硜硜職
掌者固多而忤時賈戾亦復不少嗚呼觀於堂稿而嚴
之遭際嚴之朴戅種種棘局種種孽案也
　　　度支邉餉司奏議序
國家九塞碁置一切糧穀茭藁皆取資屯田復以鹽莢
募人入粟實塞下其法葢相表裏又慮不足捐沿邉郡
邑賦稅佐之度所以裕兵食者甚具未聞仰給太倉者
太倉之有年例自正統始也於時烽火不靖徴調寖繁
然猶僅四十六萬裔是屯鹽諸政稍稍蕪廢矣而民運
又輒不及格邉吏倚太倉為外府蟻穴既開不可復窒
蠺食者因以為窟兵則土著之外又有召募餉則饋士
之外又有賞邉而究之兵屬芻靈餉填廬壑太倉之金
錢日夜輦輸以給諸鎮武夫債帥飽則颺去徒益市良
田美宅歌兒舞女自媮快而已天下無事處堂以嬉猝
有風雲之警則眈眈疾呼以求遂所欲陵夷至神熹兩
廟時出入大不相當瓶罄罍空肘露踵決所負各邉餉
額嵗不下一二百萬嗟夫財猶泉也必無以汨焉徐清
無以擾焉徐生甃而渫之猶愳不繼今也不徒酌之以
中衢之尊而且歸之於沃焦之洩其日相尋以底於盡
何怪乎聖天子中興銳意安攘嚴承乏度支日鉤考錢
穀簿書惟恐不能副上指會察罕發難轉餉不貲因集
廷議獵其有禆實用者如汰冗賦役竒羡事例諸欵見
之施行約嵗可増十數萬而嚴復推本周官太宰制國
用之意用屢省法以繩郡邑吏之怠若事者一時差有
補救出入相準見額麤足間以其扐償宿逋一二實念
年以來所僅見也己巳之冬勤王兵四至左枝右梧暨
秦晉兵荒東征西討轉輸絡繹或儌天幸不至乏絶終
嚴之任脱巾無聞則繄維二祖列宗之鐘鼔實式靈之
老臣無状鼯䑕之技亦盡於此矣同事諸大夫則有若
三輔張鵬翀二東王肇生三巴喻思慥三楚謝肇𤣥魏
公韓所相與商確入告者往牒具在語曰萬里之淵連
於窽木千仞之谿升於垂綆及今之時補牢顧犬未為
遲也執其通施御其司命毋輕其毫釐而積之是所望
於後之君子
　　　度支雲南司奏議序
國家定鼎燕雲西北億萬張頤待哺總取足於東南烝
粒祖制漕糈額四百萬石俾畿輔内荷戈擐甲者得果
腹以衞神京又念邪許而來飛檣而至者無自靈之脛
翼酌道里遠近米值低昻畫以三六二六一六輕賫輔
米而行然猶懼禀承者之或有眩瞀也著之則例更防
時勢之有窮變也刋以議單經理於南則淮撫䖍其始
清核於北則倉場厚其終彈壓震懾則凜惕於巡漕之
繡斧催發押空又藉力於藩臬之霜稜至津闗橋壩轉
運防䕶者纍纍若若設法綦宻秩官綦備審若兹計部
将晏然受成事矣乃頻年連章累牘不其駢拇之枝今
者菑木及此不又鳬脛之續而兔且角乎是不然四百
萬石内有永折者已為正額之概復有災折者又為意
外之縮近且截留沓至以割之至於弁旗起欠掛欠胥
米粟螟螣搬運經紀車船人役又皆水陸蟊賊将則例
議單祗屬虚懸之方策而倉漕釐剔亦有殫竭之聲靈
兼以己巳之冬艅艎匝地人心惶駴其不為盜賫糧者
天幸耳余曷敢因仍舊貫不為窮思變變思通乎爰是
議更單限而峻其罰三年來胥八月報竣其初雖束於
欽限不無張皇迨一年回空既蚤來嵗整暇自如今習
而安之矣此不亦仰副聖明挽遲為速之一效乎若夫
申嚴留通之禁以實京庾而増放通庾之目以固根本
軍旅倥偬長安薪桂而米價獨弗昂值此不亦杞憂嫠
䘏者之又一效乎撤通濟庫之輕賫以歸太倉而䉡羡
諸欵計欠盡扣每嵗省十萬以充邉餉即新餉外解偶
詘亦藉為不時之需此不亦裕漕而併裕邉乎它如通
㕔銷算反覆駁查使奸胥不得上下其手革經紀合子
之米禁車船預支之弊減歇脚完糧之值覈先今嵗出
之額裁運旗冒濫之優恤等銀汰運總運弁之盤纒等
費此皆濫觴之挽而逝波之砥也又如條催防欠月糧
於通署查收米價為庫鏹誅運役之舊欠催運弁之夙
逋若是者不敢為媧石之補天亦庶㡬塞漏巵於萬一
也余待罪度支日久自新舊二餉而外惟漕運為鉅而
區區節省拮据一念實與新舊二餉鼎立而為三繇今
追思事事皆心血也事事皆怨叢也儌天之幸及仗聖
天子之寵靈亦事事臻實效矣兹於全編中特為拈出
一二俾後人有諒余苦心而因以識余振舉漕政原非
沿套窠而滋廢弛者則私心慰矣若謂僨轅之輦不可
復乗奈何喋喋其詞則余竊有恧而
　　　度支山東司奏議序
兹不佞嚴五載間所訂山東司奏議也山以東民賦無
逋侯度克共邇者妖祲叛孽所在囂囂中外條上青齊
利病慮不敢高閣報罷然大都彚入新餉疏中且也汶
地無侵匡言亦安於同軌渠弭有渚禺筴總還之定數
實隨地補救迄不能大有興革云獨是鹽法闗兵食大
計概𨽻本司職掌嚴不敏於先齊煮海遺業稍窺崖畧
矧丁兹三空四盡加意講求除舊額約一百二十萬及
先年加増遼餉不滿三十萬外自待罪以來如改大工
陵工之協助酌新餉舊餉之遞増定割没食鹽之餘貲
加積引票價之新税計不下七十萬以新視舊十居八
九葢蒿目腐心銖積寸累誠戛戛乎其難之也猶有説
者竊嘗以今代盆牢量今代食指國家似尚未能盡鹽
之利雖然利亦安可盡也宋鹽鐵使陳恕議立茶法因
商所條陳第為三等曰下等滅裂無取上等取利太深
不可行於朝廷惟中等經久可行古今人所見大抵不
甚相遠且非不欲盡也往軍興孔棘二三賈人子伺急
窺便願先輸鏹而後行鹽如淮之部商浙之季引聽其
言譬飢時聞炊津津色喜一時巡鹺臺使者往復發難
嚴頗不謂然迨課逋法壅力絀情見乃知若輩盡為超
次鬻窩計耳於公家無補也不行其野不違其馬知言
哉知言哉嚴因是株守章程力持増課不増引之定本
以破除雲霧間有豎義瀾翻標新鼎峙不易地而引課
加倍者未嘗不驚怖其言顧無如夏蟲疑氷拙見之固
陋何也行吾所明不敢行吾所疑以俟慧心厚力如劉
晏其人此段竑論固有能辨之者在鄙人何足以知之
偶次舊稿因自道惶恐如此
　　　户部題名序
戸部古司徒職也載在周官詳哉其言之矣明興定鼎
燕都散中書以歸六曺爰倣古制設户部尚書一員左
右侍郎貳之掌㝢内戸口田賦之籍經費酬給之數漕
糈輓輸之額用以仰佐宵旰俯恤幽隠任綦重也後復
有總督倉場有耑理錢法今聖天子龍飛值軍旅倥偬
之際丁寰海耗蠧之極嵗供九邉金錢車輦相望軍興
饟従動以數百萬計靖蠻氛於黔蜀欵察䍐於宣雲其
他蓮妖海㓂猶且疥癬視之一人秉心燭以運四方竭
膏血以隨於是有新舊饟之名有左右分劃之勅葢官
愈増事愈劇矣嚴承乏度支帑蔵虚而邉圉瑕飲氷斯
署鼯技悉窮間取往喆懿榘自維不逮則於題名碑記
有羮牆焉顧其石例惟列之堂皇雖亦昭垂來䙫而姓
氏里居不踰閾外究且與人俱陳何如揭付殺青猶能
不脛而走寓目斯存也一時二三寅宷謬以嚴言為有
當慫慂成之屬當敘首簡粤稽嚮所貞鐫自國初迄今
無慮二百七十餘人其間謨猷品望可法可垂者未易
更僕揭其最著則如夏華容劉湘陰之卓識定力韓洪
洞趙厯城之勁氣清標以及靈寳許氏父子後先彪炳
心儀者如岱宗嵩嶽齒芬者如桂醑蘭漿後之視今亦
猶今之視昔列名於斯冊者其亦顧諟此名乎夫匪獨
以名豔也亦以名覈也功徳並茂則緇衣好之人位相
左則鵜梁譏之夫人孰不以譽忻以毁拂然忻與拂實
於其居位時所自致積久論定不獨我不能招麾即人
亦不能増損師資法鑒一瞭凜然其羲易無文之六畫
乎吉凶悔吝躍然於其中矣時勢迭易報稱維艱則嚴
實蓄縮於今日尤不能不懋勉於來兹也
　　　東省𠞰叛公疏序
嗟乎此諸叛賊鴟羽方張暨鼠穴負固日吾二東諸朝
紳所上公疏草也於時墨翟守窮計或中變申胥泣盡
語鮮和音今幸廟算得宜東牟告靖不佞偶取閱之痛
定思痛悲喜交集或曰人情各見一方聖明慮周萬動
㣲此疏庸詎不破撫為𠞰𠞰庸詎不盡乎且夫狐埋狐
搰宿祝旦詛東謀實忠人其謂之何是草也固不可以
焚乎予曰唯唯否否夫救焚不惜新墁急渡或怨守風
事固有相反而歸諸兩得者初作難使登撫以組練數
千迫壓之境上開譬禍福則渠魁可執焦爛可免撫之
未嘗不便迨反戈誘脅夫素所卵翼之恩撫乃欲以不
知誰何之人得其要領不待吾東人決其非算也雖然
竊有恧者兩撫互持而逆熖熾一督參制而萊困劇皇
上深維成敗之計撤去督臣専責撫按而底厥績師克
在和斷乃有濟吾鄉公孫平津所謂東齊鄙人不知其
便若此耳兹草之鋟也葢以志朝廷恵顧全齊之大徳
朝籲夕俞使父老子弟家世傳誦而桑梓中一段灼艾
分痛當箸廢飡之情亦畧見顛末云若夫雀鼠食匱猶
罹敲齦之慘鯨鯢假息尚憂破浪之風則自有秉史筆
徹桑土者
　　　抽簮贅言序
嚴不佞待罪計曺五載餘矣奉職無狀譴辱備加上負
國恩下隳生平嗟此自慼夫復何言雖然拊臆感時老
臣於此葢有萬不得已者在也夫遭際聖明誰則無縦
壑順風之想嚴所遭獨否疆場多故缾罍交恥計數年
來有一非手口捋瘏之時者乎綆短而汲之深蚤知其
有今日也抑老馬疲途又誰不儌有脱韁解鞿之適嚴
所遭又獨否九閽時叩天聽愈高計邇年來有一非殘
喘苟延之日者乎筋絶而策不休蚤又知其有今日也
拙宜去老宜去病宜去屢誤宜去人言宜去嘵嘵之音
亦既聲淚俱盡矣而終不能儌明主轉圜之聴非温綸
諭之則大義督之嗟此枯朽豈真遺履亡簮足長繫聖
思哉毋亦曰出入大計爾惟佛肩擔且可卸咎将誰諉
迨至轅僨矣軸折矣昭昭罪狀雖以覆載不能曲宥而
後乃急従吏議而後乃忽荷寛政而後乃轉萬死為一
生而犬馬帷葢之恩因益浩蕩而無涯然則嚮之羈馽
不替主恩也而雷霆之加今之縲絏餘生主威也而雨
露之沃連疏累牘不能得一賜玦則諸疏贅也連章累
牘所不能得者竟以罪譴得之則諸疏益贅也因名之
曰抽簮贅言紀罪亦紀遇云
　　　孫興公四書約説序
莘之野有異人焉興公孫君是也縫掖則樹赤幟於藝
林鴻漸則以世道生民為己任初令山陽措處萬金抵
充遼餉而免邑民加派催科之苦維時余方督餉津門
固已灑然異之嗣晉虞部職在戎器一切禔躬持論籌
國急公率孤行一意不為勢屈威惕及接其容恂恂如
也兹得所著約説暨題説讀之竟其㫖考其衷淵乎其
不可測始知興公言聖賢之言行聖賢之行而心聖賢
之心者也夫聖賢心行所托以千秋者只此口語而興
公能體認而直達之故有是説世之老於訓詁著為講
解者不知㡬千萬家而無紀極然非蔓以僻則隠以離
豈若是説之簡而正明而不畔哉何也鞶帨蟬聫者見
謂蔓而不克依經切註則辭支而僻隨之聱牙棘吻者
見謂隠而不克順理成章則義晦而離繼之興公約情
天性就題闡微每於字逗句轉處洞見古人之心故知
其言非若今人之言則其心自非今人之心其行亦非
今人之行也即其涉世不偶遇合維艱政其不迂回聖
賢之心以自迂回其心耳且有莘為阿衡故里夫固樂
堯舜之道而心堯舜之心者也故言堯舜而行堯舜自
不於幡然之後知之則興公寧徒闡聖賢之言者哉
　　　東臯續錄序
古今論著要皆各有指歸未有指歸不立而其書可傳
傳可久者也葢豪杰生當斯世凡風會之相盪事勢之
相激既已盱衡於目收貯於胸而又不獲身操事柄為
所欲為中懐約結莫可發攄於是取前代行事叙次其
治亂是非得失邪正而又時時著論以自見本懐以抒
寫憫時病俗抑鬱無聊壘塊不平之氣使人一開卷而
如即其人見其心故孔子懼而春秋作司馬憤而史記
興彼其別君臣嚴父子遵制明法以至平凖貨殖酷吏
游俠之屬莫不各為論列以譏切當世凡皆指歸之所
存也余友安徳少參毓竒揚公中嵗掛冠隠居東臯且
三十年閱世深矣前取二十一史厯代諸事彚集差次
共為八卷題曰東臯漫錄余既以一言弁之矣兹復續
錄宋元二史凡二十卷較前加詳示余問序余纔一開
卷而益竊窺其指歸之所存也葢自疆域震蕩以來兵
連不解海内困於轉輸雲中上谷之間恫喝要挾山陜
楚豫之界剽狡跳梁如火之燎於原不可撲滅天子數
下明詔切責違玩而諸将多首䑕顧望恇怯不前徒以
敵遺君父又或貪殘不法以自見其彊鷙跋扈之形視
昔宋之嘬於金也元之裂於盜也諸将不殺盜而殺良
民既苦盜而又苦兵将無有同者耶故公於宋元二史
特致意焉借彼形此覩往知今所以示伐柯之則不遠
之鑒也昔孔子於定哀其辭㣲而史遷當漢武多激論
兹録也立乎我朝指乎宋元言之無罪而聞者足戒辭
故不必於㣲而論亦無嫌過激者也然則公葢合孔子
之懼與司馬之憤併積胸中而為兹錄吾固知其書可
傳傳可久無疑也且今之薦紳居林下者何限高者寄
傲詩酒用以消壯心而遣餘年下者酗嬲為快攘􁲠為
豪甚者従㫄操監司守令之權以大肆其貪婪公獨輯
前代行事備今人法鑒假令朝廷起公東山授之操柄
俾得為所欲為吾知必将以此錄措諸實事匡時拯溺
不徒以空文垂世已也
　　　刻曺長庚詩序
司馬子長云古來富貴而名湮滅者不可勝紀唯倜儻
非常之人稱焉葢倜儻非常之人一切世味舉非所嗜
而獨以鄙陋没齒文彩不表見於世為恥九原如可作
也吾誰與歸其曺君長庚乎長庚意氣豪肆才情横逸
儒釋道諸書無不讀與余家枌榆相望𤓰葛相縈自為
諸生即數與余兄弟周旋余心折長庚才每茗酒追隨
把臂論文而與家季畏甫尤稱莫逆長庚既自負意不
可一世迺屢不得志於所試視青衿之於身如桎梏之
於手足也傲然曰士子重一藝姑嘬不已不能退不能
遂如觸藩之羊苦且滋甚吾何戀戀一藍袍而不獲安
意肆志為於時年未四十即決意棄去不顧而獨縦情
麯糵鳥鳴花艷日落雲飛及人世可笑可悲可喜可愕
之事一發之於詩其為人在儒俠之間趨人之急甚已
之私晚而家益落詩益竒獨與畏甫唱酬為多方其相
與盤礴時一觴一詠殆不復知孰長庚孰畏甫也以故
自長庚没垂三十年畏甫每念之不置今且採輯其詩
之散軼者将夀諸梓而請余弁其首余謂詩能窮人非
詩能窮人也葢人窮而其詩乃益竒耳彼其胸中有無
限抑鬱無聊塊壘不平之氣誠不勝英雄失路托足無
門之悲而借詩以寫之故曰詩三百篇大抵皆賢聖發
憤之所為作也向使長庚低回一藍袍而不能去安能
孤行一意放浪於詩酒如今之可傳也所謂倜儻非常
之人非耶當嘉靖中騷壇竒人首推徐文長然使海内
知文長之竒者則余年友袁中郎為表章也余自視不
逮中郎百一而長庚之才之狂則真可與文長伯仲者
余既竊附長庚交籍且心重畏甫生死交情因援筆為
述崖畧俾後之君子庶㡬因余兄弟得長庚之概焉
　　　度支恩遇日紀序
古者事使交盡君曰禮臣曰忠禮者元首所為明而忠
者股肱所為良也故君眷臣愈隆臣感君愈至即有形
跡微嫌君或不無致疑於臣譬之大造亭毒雷動風撓
俄而天清日霽則亦安於適然之數而已矣天高地厚
之戴曷敢忘也臣嚴賦性恬退雅意丘壑自司理雲間
以及分藩河東每投牒乞休輒以不遂所請為恨屬天
步多艱非臣子優游田里之時值熹廟初承乏津門筦
計留都而倦鳥投林之念未嘗一日釋諸懐也無何權
璫煽禍戕虐忠良乃決意解組抗疏歸田謬䝉聖明奨
以姱節當是時也搆泉石以為友與花木而結盟麋鹿
之性自分沒齒山林已矣不意聖主龍飛南北推轂起
草莽中授度支任再疏控籲未䝉棄擲用是供億軍興
籌畫生節承召對侍經筵天郊地社日朝月夕宗廟之
享祀社稷之祈禱孔廟之釋奠或分獻或遣代或陪祭
無不駿奔従事其間天威咫尺悚惕靡寧且也宫保洊
加廕賚稠叠上章乞骸而眷注彌殷數經會推而留用
益切塵露何禆於海山日月委照於葵藿厥後雖以詿
誤賈戾折足覆餗然風霆無竟日之怒未㡬賜生還矣
復官職矣叨敘賚矣是聖主之湛恩渥恵即去國後猶
有加無已也里居多暇迴思度支一役數年間聖朝蕃
錫恩光焜燿歴歴可數因輯而授之梓上紀朝廷知遇
之隆下表臣子高厚之戴昭兹來許以誌不忘嗟乎即
古明良相遇何多譲焉臣耄矣狗馬有心惟矢與世世
子孫無忘報塞已耳
　　　淄西畢氏世譜序
善乎栁子之言曰人生果有初乎吾不得而知也然則
孰為近曰有初為近夫人欲自今而遡之千百載以前
誠若血脈之邈絶無怪乎同室而有吴越之視也以為
是亦不可知之人已耳獨不有始祖而下譜牒之可稽
者乎即以是為生人之初可已使人各不忘其初孝弟
之心安得不油然而生乎古者天子建徳因生賜姓或
氏於官或氏於國誠欲使後世之不忘其初耳若我畢
者肇國於周自公高而後因以為姓世遠代湮譜牒莫
紀所可攷者吾宗一枝自明初従益都之石塘塢遷居
淄西之崔家莊粤自始祖石塘翁諱敬賢者蕃衍十代
子姓凡數百人先世以來俱樂志稼圃晦迹丘園逮吾
曽祖志儼翁始以隠徳聞鄉曲争重焉至吾祖廷佐翁
益以雄畧為邑里推服闢塾延師以一經授先大夫舜
石翁先大夫苦志公車業雖不獲售之身而竟得之不
肖兄弟不肖嚴與弟肅俱以謭劣繼登科甲弟寅復登
乙㮄不肖兄弟敭厯中外黽勉供職頗不得罪於清議
其他衿帶之士廩黌宫齒監胄及列庠序者尚不下三
十人葢皆吾祖廷佐翁之孫曽而吾曽祖志儼翁之嫡
派也豈非吾祖徳之流長乎先大夫初修畢氏世譜一
編畧記宗派淵源而又建先祠於萬村白業堂西詳載
列祖考妣諱氏朔望率諸子羅拜祠下凡所以訓誨之
者期於各隨分業所至仰不媿於几筵而已毎遇諸子
游泮登第展墓如禮必䖍必敬必盡族屬與偕又立會
刲牲每嵗以良月朔日大聚族屬舉祭於列祖諸父之
墓祀訖仍設讌會食於是族人大浹少長歡洽藹然一
家骨肉之至誼語曰觀於鄉而知王道之易易信矣惟
是譜多掛漏懼其久而湮也不肖嚴叨列仕籍浮沈四
方見所至之處宗法立而譜牒明者其俗必淳或好徙
而輕去其鄉者必其俗之囂陵詬誶而宗法之不明者
也因念勝國以前吾宗之散在石塘其姓名湮没者何
限即洪永以後其徙處淄西而昭穆失傳者又何限今
吾始祖之子孫屢困踐更自嘉靖中一族析為三甲門
戸分而休戚隔逮我曽祖以下尤稱繁庶余懼數傳而
後族屬遠則漸疎逖子姓夥則易涣散以一體所分者
遂化為痛癢不相闗之人安所稱禮義文獻之家也於
是稽之版圗訊之宗老遍緝宗祧盡索孫枝分別世系
務蘄詳審於以正名分於既徃惇倫序於將來奕世之
後無論賢愚披譜一閱世系昭如緣枝求榦共為一根
遡流窮源同出一派嵗時聚會其分可辨其情可聫不
至於紊且涣焉族愈遠而情愈篤矣列祖在天之靈庶
㡬其少慰乎間有遺忘而未備者嚴猶愀乎有餘恫焉
疑則従闕葢其慎也憶自丙辰業已成帙笥蔵數載訂
證再四今始付之剞劂庶㡬人授一編家蔵一帙聊以
萃渙合暌用識不忘一本之初云爾後世有同志者越
十餘年即増補而潤色之刺於簡而夀於梓以永其傳
則克家之肖子矣
　　　賀許繩齋憲副擢符卿序
葢聞之君子比徳於玉其義何居解在乎管子之論玉
矣曰温潤以澤仁也粼以理智也堅而不蹙義也廉而
不劌行也鮮而不垢潔也折而不撓勇也茂澤光華並
通而不相陵容也比之為義取類此乎古者方寸之璽
各服所好即玉不禁焉其天子獨稱璽而羣下莫敢用
玉非古也自秦昉也余不具論獨援是以賛今尚璽卿
繩齋許公許公余里中人也里中多賢豪類不至阿所
好然皆稱公為聖人不啻王子明心遜李文靖也者公
何以得此聲於縉紳間耶公始典州適賦不登謬示以
抶之而陰屬意督郵以下使為解免其寛仁多此類至
其持節河東一意施舍平反春賑貸冬饘糜水旱則傾
儲倒囷以予民單赤隠恫慮亡不拊摩也所醳寃滯獄
甚夥夥也徳至矣余以服其仁晨起坐堂皇朝見吏民
令各條白徐次第分疏之咸得請而退已椽吏共撰決
事吏議難知者為平處其輕重已又作記或荅教布之
下俱如隔垣見五臟也閭里根株窟穴所在及吏受取
請求無銖兩之姦皆知之余以服其智高都於州稱雄
雲間於郡稱望俱沃土云公後先所莅皆垂槖去之及
監司體頗隆重矣車門如洗無飱璧之敢干老吏化焉
亦灌手抱案行部所過厨傳共張一切報罷嵗時郵侍
所上米鹽之資綜計嵗或僅何曽一飯公悉捐以買田
令諸赤貧宗人待舉火焉余以服其潔豪右大姓以氣
力漁食閭里雖有勢如山必問車後馬通雖在闇室若
畏神明而負霜雪亡敢黠取一錢􁌆賊蠢動民有搖心
公慨然滅此朝食従扄棘中慮不旋踵親持斧督捕之
卒得解散鳥獸竄去閭閻按堵余以服其義且勇以和
顔接士其尉薦待遇吏殷勤甚備一介之善必與褒納
抽揚非紿為非法姦贓有左驗者不務為抉剔詗伺時
手自牒書正其細過而詞語温潤無傷害意尤以誠長
者處官雅不欲告宻漓其俗諸武譎綱絡張設非其好
也余以服其行與容葢公之徽美其彰彰在人耳目者
如此矣余即不敢侈譚聖人傷公長者意将以稱於天
下曰君子其亦孰能間然哉則為之賦小戎之一章曰
言念君子温其如玉良足風也采風者亦既上其事矣
度上所褒崇即不得如漢宣帝時黄次公輩故事二千
石以治行入為九卿亦當令秉鉞建牙為疆場重以風
示有位而僅以璽卿相畀迂其途以待之何也夫璽卿
在漢郎耳今名雖卿而秩實視郎耳豈足君所者㫄求
而曲解之用人者無亦従公所好默示比徳之義而有
古人佩玉之思乎雖然霍子孟手解昌邑璽授之宣帝
而不驚迺半夜殿中獨不能奪一按劍符璽郎千古而
下郎與黄次公輩照映史冊且視功名損於治郡者猶
若有過焉士固所自樹耳名位惡能頡頏之哉況九卿
之席又未始不虚左而待公也特以公素澹漠不敢濃
郁語相向煩公厭去耳請以質之諸大夫其謂鄙言為
然否
　　　賀劉母彭太孺人八十序
粤稽書侈五福詩頌難老耼以久視為尊周以全生為
理上自王侯下迄氓庶人情所甚願者莫夀若也故盈
虚消息維天之經損益盛衰維人之紀貧賤而長年者
補其所不足者也富貴而不長年者奪其所有餘者也
故夫不貧賤而長年者罕矣即不貧賤矣長年矣乃或
子姓寥濶不則放蕩佚肆以廢墜其家聲即富貴而長
年未嘗不咄咄悲也何樂焉故夫不貧賤而長年而又
有賢子姓者尤罕矣乃今所睹劉太母其天縦以全福
者乎太母誕自名門曰嬪右族家擅素封優游内閫今
且八十所矣而目熒熒而齒錚錚而履翩翩顔赤而髮
𤣥容澤而神王一何健也且也芝蘭玉樹森列階除伯
子起家功曺膺章服侍温凊仲子入游太學洊厯光祿
日躋華膴諸孫濟濟登膠庠課鉛槧蟬聫鵲起嵗時伏
臘諸子若孫修瀡滌之共以娱左右豈不欣然愉快而
忘老哉故曰若太母者真天縦以全福者也然猶有進
焉余前所述是太母之夀也而非其所以夀又非諸子
所以夀太母者也太母幽閒婉嫕本自性生以端莊範
躬以勤儉操家以慈恵逮奴𨽻以軫䘏周閭里葢古所
稱女士令母兩無媿焉諸子耳濡目染是則是傚繩趨
尺步抱質履貞無為福先無為禍始淄青萬口無不推
為謹厚長者是太母能葆太和以自為夀而諸子又能
共迓天和以助太母之夀視履考祥介此景福即百齡
宜未艾者寧第八袠哉不然彼蒼者天至難諶矣奚所
取於凉徳之人而畀之夀又奚所取於敗類之子而夀
厥母也嵗在乙巳嘉平之念三日為太母設悦辰以光
祿君為余伯父館甥故諸兄弟謀進巵酒稱夀堂下而
索言於余余不佞無暇遠徴敢以太母福履子姓之全
與夫徳福相因之本漫書為賀
　　　賀東菴伯兄七十序
余嘗横覽淄澠之間其龎眉黄髮稱難老者不少概見
即佹得一二率戴笠飯糗者流至貧苦矣若家頗温給
夀登古稀馴致大年者則寥寥乎蜀之日越之雪也天
道猶水窪則盈之亦猶槖籥張則翕之其殆有數存焉
者乎余伯兄東菴翁生於嘉靖昭陽單閼之嵗抵今上
壬子凡春秋七十所矣於是同宗弟姪輩若而人酌此
春酒以介眉夀有進者曰夫世亦有七十者矣七十羸
焉媻姍搖搖如八九十者無寧擠壑而焉用七十翁𤣥
髮星瞳紅光注射觀頰間足躩如也齒堅緻如童齔予
以壯夫匕箸猶然善飯此壯夫而七十者也乃翁夀哉
已有進曰頤養不備則夀元不培翁田擁蹲鴟服曳蟬
縠使令足以息體車馬足以代步夕憩重樓朝棲華屋
達萬物而同情拓三蹊而命侣此安富而七十者也乃
翁夀哉已又有進曰子姓不繁則神情不王翁子如鷟
發孫如蘭茁匪徒承家将必大其閥以綏兹純嘏此多
男子而七十者也乃翁夀哉余曰唯唯兹翁之夀也非
所以夀也翁天性倜儻而好行其徳客至無問貧富悉
豐具欵之宗人窘乏不難傾囊指囷以抒其困人人倚
為外府也即終弗克償弗問嵗苦薦飢亟為饘粥活嗟
來且捐萑槥厝道殣遠邇頌聲隆隆聞於邑侯旌以棹
楔州里踐更之役必躬勞費周計畫以先諸屬母僨乃
事鄉鄰中有悍不逞豪相搏也者翁居間解之人各厭
其意多折矢罷非翁實薫徳化之而善良乎長兄東樓
公無嗣翁命次子子之以主烝嘗孀嫂同炊厯數十年
無纎芥語言之隙皆人所難二子並以儒起家長遊太
學次𨽻春曺翁亦晚被章服稍稍貴倨矣而愈益慎毖
教子孫以忠厚長者為標準今皆恂恂醇謹不忝萬石
君家風誠若于訓也大都翁之涉世居室一以冲和㢲
順為主夫是能以和召和以順迓順而享有無疆滋至
之休也不者徒索沃田甲第自愉快也不宗之䘏而蔵
是憂括糠摘米即握粟謹持之且恃孔方以儛車上式
穀之謂何也心必躁結而不解神必顫掉而不寧算日
促矣胡能得天之獨厚而席人間全福若是哉然則耄
耋期頤翁未可量也是日也衣冠萃止拜舞聲喧醖人
獻醴庖人割鮮絲管鏗然金石鍧然而翁陶然其間真
天倫樂事哉余為序已復系之歌歌曰有美人兮山之
阿毓靈秀兮葆天和種福田兮海為波躋遐齡兮山嵯
峨祥光靄兮瑤池過沆瀣餐兮朱顔酡歡情暢兮舞婆
娑願言百嵗兮期無他
　　　賀左司徒李孟白擢留都大司㓂序
嘗觀古今治兵之才猶十得一二而善治餉者百不獲
一漢之興淮陰九江豨越綘灌之屬不下數百輩而轉
漕發粟使大軍無乏絶憂則鄼何一人也元狩元鼎間
冠軍長平下暨廣利博徳驍将纍若而問錢穀以佐軍
興則自桑田諸賈子外未聞有繼何而起者抑何多寡
之逈若是乎葢兵者虚道用竒用倦用飢用弱用儉膽
張氣壯之人每一往而得勝一勝則愈壯愈張即其人
力不縛雞亦能功成走狗至若治餉者雨粟雨金不能
覿之天流錢流帛不能得之地三空四盡又不能剥之
民量沙終不可飽無米終不成炊苟非真具經緯天地
之才畧料理竹木之精神則雖窮山罄海能以有限之
財供無窮之腹乎是以疾舒衆寡歸於大道而屬意于
仁人誰謂富國之學聖賢置弗問而鄼何之功不于今
為烈哉雖然使鄼何而在今日恐亦未能遽收足食之
效也葢何自闗中以轉給天下遠不數千里漕轉陸輓
計日而至軍前今欲憑萬里之海波經哨聚之遠島與
蛟龍豺虎共此芻糧而使三軍無庚癸之呼吾知何不
能也且淮陰輩所向多克往往因糧於敵而不藉糧闗
中敖倉之粟數百萬不亦少紓鄼何轉輸之力乎今治
餉之臣費千萬心血而雲屯山積于邉陲治兵者一不
戒即為敵人之倉庾更欲従頭鑿空復求比櫛崇墉吾
知何不能也何收秦圗籍因計闗中户口徴糧以給軍
葢賦額既定自不勞而輸今且聴命于未必發之帑蔵
不克完之加派偶一納之事例而欲使萬竈烟屯吾知
何又不能也然何所一一不能者而能之自孟白李公
始葢公以涵江吸海之氣宇鎔金篆璧之品格縦横六
合之𢎞猷兼以周畫不混繭絲咨爰不廢芻蕘故雖事
事創始而節節安詳彼其籌海竒勲不遜古人治水豈
輸将偉烈不高出鄼何萬萬哉假使治兵者能如冠軍
長平輩掃烽烟而置亭障則公此時百萬户之封亦不
在漢徹侯下豈僅僅以留都邦臬謝公勤勞乎然漢使
鄼何定律而周命召公居洛寢陵重地借元老以奠安
國法三章得士師而明允則帝心之簡在亦何嘗在漢
侯下哉且也鄼何文墨小吏而公固命世真儒鄼何垂
白而賜劍履公且黒頭而階師保鄼何不聞有家慶顯
公有兩尊人在堂俱夀登八袠封亞上公鄼何之作室
也後世賢後世不肖則繼世者之賢與否尚不可必而
公有佳公子洞庭雲夢之竒不足供其筆下之波瀾公
不高出鄼何萬萬哉所媿余才遠不逮公而竟作代何
之曺參雖芳規在望不敢更張約束而以治兵之拮据
靡效者欲收理餉之膚功恐駑驥相去終不能以數武
止也余與公同事晉陽夙有金蘭之雅迄公秉鉞齊魯
獲庇棠榆之下兹處津瀛徼公之左提右挈者又經匝
嵗今復步公之後塵則與公相遇之緣相代之巧相契
之深亦百不獲十者也即才不逮公而紹公前徽又何
敢辭是以公之行也不能無言
　　　賀津撫李懋明擢少司馬序
任天下之事易成天下之事難乃若任事于始基甫定
經制未備之日而又疾呼莫應孤掌獨持此其成為最
難葢始基者非無開創之勞瘁而當其時必有不容己
之勢與不可緩之時則中外人情知而諒諒而應者亦
或有之且憑空締造必稍與以經始之費而事無因仍
即草草結搆觀者已為丕變迨前局初奠節次未調而
昔日之不容稍遲者此時視為可急可緩昔日之與以
經費者此時業已釡洗罄懸時勢萬難而事内之人若
諉于無可為以坐視成敗則前功又隳是以成事之難
必倍蓰于作者而成事者之才猷亦必倍蓰于作者則
余與李公懋明是已葢自封疆外陷烽火内驚建牙津
門以衞都城而援榆塞余實首事焉募鋭選勁治械剡
舟竭一人之力于匝嵗亦庶㡬苟完矣然旅成而未習
誰作其氣器列而未周誰裕其備伍立而易虚誰稽其
實楫治而易敝誰葺其疎雲錦之竒未衆誰廣其畜露
處疲而市處棼誰為謀居賞欲厚而罰欲信誰為旌勇
戮悖以一一繕教之用濟夫經始者之未逮也則公之
功巍矣傑矣公既為余所不能為而余當肇造時尚有
部帑十萬金雖銖聚寸計亦極其節省然公莅事來所
存又不及余之十二事劇于昔費縮于初人之視津應
津者復懈于曩日而公獨為余所不能為則成事者之
才猷必倍蓰于作者也三輔方恃公若長城九廟方倚
公若泰山而余亦樂觀厥成以幸逭于罪戾會上鑒公
才念公勞因召公入佐樞宻公昔也飭一方師旅今将
典天下兵柄夫天下之窳宜葺惰宜振耗宜清襍處者
宜使之安棲駑蹇者宜養之驍壯亦猶津門也而公以
其素所張皇乎津者發縦指示于上将不煩于傾帑倒
蔵之勞而坐收夫虎賁鷹揚之效邉腹軍容有不大振
者乎則公之經綸天下亦猶津門也雖然公即經綸天
下亦烏足為公有哉葢公固深于理學者也返遊子于
故里燭瞽師于長暮追太素于青黄所以芟支言刪異
統而獨窺濂洛闗閩之奥㫖苦心微慮亦不啻孤掌獨
持之難也乃公之有功斯道則五穀飽世廣居覆人又
僅僅天下介胄之士安其所而生其共乎雖然天地之
機在乎陰陽性命之微在乎動静龍蛇之蟄在乎屈伸
而治兵之道亦在乎正變是以精于性命之學者而後
可以治兵公之張皇于津門發縦指示于天下正公之
蔵于宻伏于潜也公豈以經綸之才自表哉但恨余才
不逮公而上且命余兼公任夫余之作始者尚藉公以
有成今公去而人之視津應津者益緩于公在之日余
又一手兩畫其不使公之政頽且廢者㡬希則公之發
縦指示者又望先暨于津也因贈公行而併為公請
　　　賀郭邑侯遷厯城序
我邑侯平鄉郭公以嵗癸亥受璽而莅邑事甫踰年賢
聲蔚騰薦剡數上甲子秋厯下缺令當事者特疏以公
聞詔曰可遂改治厯云於功令凡治行卓異而任未及
𤓰者改治繁劇以需内召典甚重也侯行之日㑹余奉
簡書治餉海上不獲従父老子弟卧侯轍下而父老子
弟咸走牘以告曰上胡不久借我神君乎余聞而懿之
葢余自司李以至今日謬得司提衡于令長深有槩于
我侯之成政而知天下之治易易也夫治有因革機有
闔闢御勞民者利寛民勞而棘是以烏堇而起羸弱也
理劇政者利猛政劇而紓是舍鞭筴而驂駑乘也善治
者調甘苦之節適緩急之宜一張一弛不競不絿斯以
游盤錯而有餘試羊腸而不軹矣翳我小東其在於今
兵燹再罹野有蜚鴻榆闗師老徴輸不時不可謂不勞
也爰書山立羽檄星飛監司布列軺使聨鑣不可謂不
劇也我侯自剖符以來考政問俗修憲布令度吏之所
趨避而為之操縦體民之所偭偝而為之聚施無磽磽
以厲亦無泄泄以弛無察察以核亦無容容以慢胥吏
負霜編民愛日賔至如歸而館人不匱輸租滿品而官
刑不施當大役而民無哀憚人有震鄰而民無歌枤杜
善良服習以安其教慆淫跳伏而不敢出然侯非以精
明武健之道治之也侯唯敦教化崇經術日延見三老
課誨子衿而師儒之訓成焉又何其優優而彬彬也於
詩有之愷悌君子民之父母愷以強教言威克也悌以
悦安言愛克也強教悦安所謂寛猛互調競絿無害者
誠哉我侯以之矣厯固六郡望邑其所以稱繁吾淄者
要不過藩邸之輕俠四國之輪蹄諸大吏之倚辧三十
州邑之氓𨽻雜遝而居耳要皆侯已試之政也駕輕就
熟則厯固無難于淄也聞侯臨厯之始屬當校士棘闈
内外事事蝟叢侯方圎並畫指撝立辧入棘分校尤稱
得人斯不亦庖丁之技乎夫庖丁之目無全牛也以理
解也誠非髖髀安用斧斤以侯之批大郤導大窽而謂
釋芒刃以滿志必不其然彼其視止行遲怵然為戒則
淄與厯猶之乎族也依乎天理砉然而解快哉侯之奏
刀有餘地已今上勵精求治計典褒崇卓異賜宴南宫
以風循良異時侯報績闕下行且以尺一徴侯躋于青
瑣赤墀之間将見厯人士亦不能久借侯也吾父老子
弟安得而久借之哉嘗觀溝澮之水潤不過甽而膏雨
既零孰是一甽而不潤宵燃之燭照于一室而皎日麗
空孰是一室而不照侯在淄而淄専其潤與照進而治
厯則厯一淄也又進而齊魯之郊有聞大夫之風以淄
之治治者将齊魯一淄也又進而薄海之内有聞大夫
之風以淄之治治者将薄海一淄也是侯且為膏雨為
皎日夫安取一甽一室之為快余故曰於侯之成政而
知天下之治易易也余未能承侍侯左右而受澤為渥
聊以所得于父老子弟戀戀我侯與家儀部孝廉之感
咽者載之牘以附于輿頌使異日考績者有以列吾淄
於單父武城之後則不腆下邑亦尚有榮懐于古昔矣
　　　賀納言林先生九十序
今海内學士大夫推耆碩繫蒼生望者咸屈指漳浦考
翁林先生云林為閩鼎族由來遠矣祖孫父子兄弟蟬
聨踵接以道徳勲業為當世鵠乃不獨世有其貴而且
多夀考故其貴以八座為恒調而其夀以八袠為小年
王弇州嘗稱説南安公享年百有四臺使為豎百嵗坊
而其子少司徒時年已八十華髮相映金紫屬目為世
所侈艷迄今又見之考翁先生先生生於嘉靖乙未抵
今上丙寅年九十矣維時先生伯子肖考仕滇南憲副
仲子平華以右司徒兼中丞與余共事留都得以聞先
生所以享純嘏躋期頤者大率以清真忠孝之徳敦夙
夜篤明發而尤以急流勇退之節食知止之福儲不罄
之用於以夀國夀身皆操劵取償非與夫竊陰陽之精
工吐納之術熊經鳥伸以致遐算者可同年語也先生
以嘉靖乙丑成進士起家南雲曺郎即執法不阿厯蒼
梧上饒郡守皆潔已字氓所在尸祝嗣治兵饒南適故
相江陵用事裁省司道先生亦在裁中亡何它裁者旋
補先生不以竿牘抵政府甘自沈晦就子舍養親十載
丘壑恬如也朝論高先生品行起補楚沅仍飭兵乏餉
士譁先生縛首倡立斬以殉士慄然歸伍楚用是無震
進參藩分守酉陽念母太夫人春秋高復就子舍躬侍
湯藥疾則衣不解帶足不出戸率百餘日以為常及㐮
事補粤西憲長尋擢粤東右方伯以入賀行交㓂乗間
破欽州往例捧賫事竣類就便遊家園逾年始返先生
聞欽被㓂星馳至境總餉督征冒險海上不為瘁賴以
大捷殱渠魁俘馘數百東南以寧天子嘉乃績勞以金
幣増俸一級已晉蜀左伯入為冏卿陟通政使人謂先
生治兵兵飭戡亂亂定上置之喉舌将大用先生也居
頃之遂乞骸歸人疑先生遭遇聖明忠㒺不鑒功罔不
酬況五官之用甚旺胡遽拂衣咸以不盡其用為先生
惜以今觀先生飄然塵外丹顔黄髮一觴一詠暢遂幽
情為當代人瑞葢温公雒社田父慕其姓名晉國午橋
四譯問其年嵗以方先生又豈異乎若夫經國大業救
時碩畫所能盡而不肯盡者付之喆嗣為世名臣以闡
厥緒而光大之然則惟先生不盡其用為能取多於造
物以介兹景福唯嗣君能大其用為能聚順於先生以
成兹榮夀矧遶膝侍杖履者尤彬彬稱竇桂謝玉伯仲
宣力於外諸季戲綵於庭先生樂可知也是知先生以
忠孝報君親即以貽謀式穀亦以表世範俗令當世士
夫儀刑其出處想像其丰采知先生之多福夀多賢子
姓皆大徳有以致之詎偶然哉昔武公九十餘作抑戒
伏生九十餘授書鼂大夫令譽並垂千古其在先生哉
異日者天子寵異大老為豎百嵗坊與南安公後先濟
美林氏之澤其未有艾也夫
　　　送李邑侯上計序
稽古良吏莫盛於漢而卓魯為最卓初到宻有所廢置
吏人皆相與媸笑鄰邑聞之亦鄙其無能卓不為嫌治
事自若數年之後教乃大行魯令中牟務以徳化民不
任刑罰卒致三異初不必按誅東高西高以立威勞慰
食道㫄為烏攫肉吏以示察也然已各稱良吏冠千古
矣李侯之莅我淄也適不佞以病予告歸里習侯治状
因得而論列之意侯葢古卓魯之流也邑賦故主以大
姓公費一之私費什之大姓相踵就斃長民者知其然
敕科金於民而官自為募諸閭里輕薄惡少無市籍商
販作務而博醉以遊行金錢豪長者為闗説竄身募中
要民重耗以自媚於令令稍憒憒輒盡攘歸私槖民所
耗什二三而令曽不得賴其錙銖之用又賦長及主守
相朋作奸詭令以所未察各私賦以為樗蒲調笑之資
而虚列其齒於令按簿則有課實則無嵗終會計乃逋
逃他所親黨無辜坐累連逮數十百家天子以賦逋不
入下詔切責守若令有奪餼者侯與民約量賦濶狹為
限限盡賦滿終不問羡金也又限輒為算主守無所肆
其奸積猾曹吏伺民有赴愬者陰竄去其寃状上掩令
耳目下以防民口侯蚤覺知具服抵罪諸曺吏凜凜矣
天不弔淄甿有尉自長安來挾中貴以恐動人墨殊甚
其爪牙虎而冠詗民間兒女子搏黍之争輒捽縛蚘嚙
之而鄉曲之猾望里中蚩弱不為供牛酒費揑誣投陷
中人之産立盡其刺剟淄土殆遍侯謂我在也而人敢
魚肉吾民呼來庭數之更為教布諸民諸逐捕盜賊外
即有他事尉勿與知雖怙權自用不少悛竟罹巡方直
指三尺而侯之恵心民歌舞之矣屬大比往令惟従學
宫取一二右試者薦諸上侯不忍以耳為目也進諸生
親試品題侯所識拔即格於府無不隨牒入棘者令凡
百餘城無侯若葢侯為閩中名宿故能得之學使者言
輒聴之不厭數云算軍興使者勅郡國出倉粟於民以
易米輦致諸上民受粟不滿斛輒以米倍償葢主斛者
類邑中豪實繁有徒猝難禽制侯遵養時晦不輕以身
為孤注曰多行不義必自斃上官好自為名移檄屬縣
修復鄉社令民出粟自為備公私不勝其擾侯為寢之
不迫民以必行以従諛上官民受庇焉侯於縣事責大
指不為苛細言事曽不出口而民情洞然出入省騶従
嘗應徴主武試抵途天大雨雪馬毛蝟縮輿卒戰掉不
能前因各奔竄對竈燎衣獨置侯風雪中侯無亟心無
躁容其寛仁大度詘已愛人類如此侯令淄裁數月會
計期屇行矣今天子龍飛伊始勵精圗治行且嘉侯治
行擢置蘭臺冠柱後恵文彈壓百僚即惜侯之績未底
俾還治淄侯又将大有造於淄也寧直兹期月之可已
乎於是不佞偕邑中薦紳大夫稱觴堂下而書此以代
驪歌
　　　韓長卿邑侯力復條鞭序
我淄役法一準白東阿條鞭従來久矣士紳優免有成
例餘悉徴之供軍國費一切遞馬俵馬守櫃漕米及諸
不時之役胥按畝輸貲官自為辧上不失優禮賢士而
下亦取民有制風會日流事勢相激額所設者不足給
軍國之用又長吏數易建置不常甚或懐醉飽之心併
額所設不復可問而徒一諉諸民縉紳之家既有所口
實不復與民共邪許而諸徼縉紳之靈者又實繁有徒
兔爰雉罹不均孰甚焉以故民趨一役若赴市曺幸獲
已於事而竣而厥家已化為烏有矣邑侯蒲坂韓父母
莅任洞見淄人之計無復之而粃政之不可復沿也迺
毅然擔當議恢復條鞭法斟酌潤澤計畝均輸除按級
優免外即縉紳亦且預急公之義而士民不復受偏累
之苦既謀野而獲上爰頒布以更始於是遞馬官自喂
養漕米定價一金俵解革絶幫貼差役攤以原坐櫃書
止用房胥錢糧官為解納即他不常之役亦皆因事制
費嚮之費中人數十家之産者纔裒衆出之毫釐而已
官無逋事民亦不知所由辦退私吾餘以老吾老幼吾
幼弛然而卧蹷然而起懐溝壑之恐者今胥獲安堵之
慶矣非獨此也章程具而永規垂凡我淄人将世世食
侯浩蕩之恩於無窮倘所謂以修明兼創始以恢復啟
率繇者耶昔管敬仲柄齊下令於流水之源需諸高國
世卿者皆取之如寄彼經國子民之大畧誠有以服之
也侯世躋台鼎學有淵源故刃初發硎修復成憲批郤
導窽章章若是浸假而晉秉國成宰割天下當不苐如
敬仲之治齊而已雖然兹法也有法法者余竊憂夫修
復在侯而率由不嘗在侯也唐劉晏轉運江淮謂大計
不惜小費置場造船船給千緡半以資執事者私用無
窘官物堅完行之五十餘年餽運不乏後有呉堯卿者
始估給直無復餘羡船益脆薄漕運遂廢今立法給費
常若有餘侯之為慮至深遠矣嗣是以後惟冀畫一守
之奉若蓍龜脱或併今所加派者復不可問而徒以責
諸庶人在官之殷實者曰吾不擾民也庶人在官者夫
豈有異民亦猶是淄之父老子弟也力不堪命勢必及
民變態叢生禍又不可勝言矣淄餘黎民侯方鳩之澤
中倘異日者復為哀鳴之飛鴻能無惻乎有治人無治
法良有味乎其言之也
　　　賀牛潤寰姊丈暨長姊夫婦雙夀序
夫夀者得數有常之謂人所希冀而不可必得然握其
常然則亦有必然無爽者天有常浮地有常奠岡陵得
之不騫不震故岡陵為夀松栢得之厯風霜貫寒暑而
柯葉無改故松栢稱夀人而淳樸不散渾渾悶悶無所
變易其常徳亦能久視而後凋此夫握其常然則亦有
必然者如余長姊丈潤寰牛公與余長姊是已葢余兄
弟八人姊妹亦八人稱極盛焉無奈造物忌盈甫及中
年頗多凋謝今兄弟止存其三稽厥伉儷非續絃則鰥
居也姊妹止存其四除幼妹宜爾室家外其為嫠者二
焉若夫婦偕老年俱七袠以上者自潤寰長姊而外不
更見也豈惟吾兄弟姊妹為然即求之先世與余宗黨
間其夀考而偕老者固亦寡矣詩稱君子偕老副笄六
珈又稱宜言飲酒與子偕老良以夀而偕老斯為吉祥
善事耳甚矣齊齒燕喜之難也潤寰與長姊豈倖致而
佹得之哉潤寰起家右族不以氣岸先人嗜飲好客不
為酒困里閈囂争得一語解紛無不氷釋長姊脱簮珥
謝紈綺手理絲枲目察米鹽茹素斷殺扶顛持危解衣
推食者無虚日今潤寰七十二長姊七十一健飯安履
精神強固敬徳相賔祺夀作朋凡宗黨内外吉慶大典
讌飲嘉會則潤寰與長姊必在諸姪女孫女姪婦孫婦
當于歸見廟初得長姊一語訓迪稟若蓍龜此之以和
召和以順致順其天不滑故其神不傷所謂握其常然
而因獲其必然者非耶初潤寰冢嗣遊庠蜚聲而竟不
祿人多為致憾焉今子孫成立翺翔塾黨貴賤與偕瀟
灑閭閻庶㡬岡陵常静松栢常貞繇今而後益自葆神
集禧烏測其所至也者世人以全難之而潤寰長姊以
全收之斯不稱覃厚哉余因是歎造物於人抑何巧為
挹注也或豐之而先以約或翕之而後以張有餘不足
之數若為劑量裒益於其間昧者以為適然自知道者
循本測未直若寓而取耳非達觀天人之際者其孰能
洞晰於斯乎余與長姊為同母弟昔年誥贈一品夫人
先母在堂余毎遊宦遐方必賴長姊左右承歡暨當大
事倚藉尤殷余役江南隴西潤寰不憚險遠必重繭跋
涉視余宦邸休戚相闗視他人若倍蓰焉余誠不勝私
感當此雙夀駢臻輿情共快余尤不勝私喜故邀兄弟
率子姪共為登堂稱觴而備述顛未如右
　　　賀従弟淥池舉鄉飲賔介序
古者養國老於上庠養庶老於下庠故曰庠者養也明
興尤加意養老之政勅有司嵗時舉行鄉飲酒禮既推
擇薦紳先生台背黄耉望重鄉評者為大賔復従縫掖
韋布中舉齒徳俱尊者為之介合而饗於膠序之堂執
醬而饋執爵而酳祝噎祝哽授几授杖煌煌乎鉅典也
哉余従弟淥池丁丑之春若冬實兩與焉余家羣従昆
季暨諸子姓其麗不下數十百人所為翩翩俊逸美秀
而文者固自不乏間或倜儻不羈即於慆淫失計従輕
黠為游俠者亦有之淥池不少濡染一意好修其修也
不務為瑰異絶俗之行惟務入孝出弟行仁義以克譲
之為兢兢曰吾儕庸衆人苐能為庸徳庸行已耳簡束
抑畏敦尚勤儉當少年時慨然想見古白圭倚頓之屬
與僮僕同苦樂而畜五㹀者再焉桑以百數千畝穀千
畝麥菽稱之澤中千足彘千角羊驘馬之屬稱之園中
百畦韭它果茹之屬稱之鑿煤窟醸酒醴權子母徴貴
賤胥有成算百不失一居積饒裕號素封矣嘗厯稽其
生平與古人較之事父若嫡母生母承顔順志没而哀
毁骨立作孺子慕是閔子騫無間之芳躅也昆季八人
當析産時寧譲肥居瘠譲多居寡同母兄蚤逝家無立
錐養嫠嫁女終其天年無㡬㣲見辭色是姜肱布被之
懿行也急公好義自占修石城垂百尺嵗時財賦率先
輸納用補族中之寒儉者曰吾幸徼天之福都温席厚
何可使有離上抵負名且無以效葛藟之庇於本根也
是卜式助邉之卓軌也敦故睦族禽槥急難崇儒重賢
賔至如歸諸沐浴徳澤者游聲延譽淄青千里誦義不
休是晏平仲好施之高風也世之人名為孝養計費酒
脯斗粟寸帛同氣反面因陳臭敗阿堵遶牀恝視餓殍
銖勺弗捐其較淥池天壌懸矣夫鴝鵒盛而有鷦明猰
㺄盛而有騶虞天下善者必緣不善者始彰淥池生居
闤闠非有明師良友左提右挈乃不言躬行若陟杏壇
而登華胥當風靡波蕩之時而能孝弟仁義若是斯亦
今之鷦明騶虞也兹且踰六望七會當舉鄉飲賔介博
士弟子因共推轂邑申督學使者以示風勵洵有光鉅
典也已淥池雖少失學不獲致身通顯既撫有諸丈夫
子徴名宿為督課行脩進幣惟腆諸子聨翩庠序每試
輒嶽嶽諸生間㡬與計偕者數矣顧淥池恂恂雅飭而
諸子希心豪舉若不規規佔畢為者使其簡鍊於學淘
汰於師譬之厥父基厥子乃堂而構之厥父菑厥子乃
播而穫之無曰前之人無聞知也于以保世亢宗焜燿
吾族也猶掇之耳是又淥池胸臆中事而余羣従昆季
及諸子姓咸所厚望祈嚮者也故當同族之稱觴舉賀
也既譜淥池生平而又勉諸子以所未足以期於交砥
云
　　　度支新餉司奏議序
刻度支奏議新餉居其四五刻新餉奏議芟佚尚居其
二三文與嵗繁紙亦偶因時貴敝笱可棄告餼難冺躊
蹰四顧僅得成帙葢試次而眡之有呼若詈應若龥者
日劇一日而兵氛之衰惡民力之紓紏犁然具也莊而
繹之有可曰俞否曰咨者事詳一事而宵旰之焦勞謀
斷之委悉犁然具也側而視之其厚倍焉有切責詰難
往復求宜補牘執奏數四得請者年棘一年而主計之
心血案司之手腕犁然具也不佞乃感而言曰自邊
釁日起中外昕夕以遼為的致遴専司優超陟幾與職
方氏等葢兵餉交須之切也熹廟之季帑頒波屬樞計
撑支無事葢今上元年秋冬餉始岌岌告脫巾焉不佞
拙與窘會無他謬巧但有理未焚之責節乆饜之腹涔
瀹滴挹以沃焦釡而彍騎又嘯上東門矣有倉卒客無
倉卒主人郇厨不戒良庖且為束手矧以族庖炊空鐺
乎鼯䑕枝梧天幸勿乏追念猶有餘悸嗣是虎符雲輳
闘衆者用多募死者利厚騷然煩費姑為權宜救急之
劑幾幸一二年間遼水澄波燕然嵸碣方将條便蠲煩
與民休息而天未悔禍不佞亦復病與辠值矣可奈何
昔蘇威有言今兹賦法譬若張弓後有君子誰為弛之
興言及此則今日輦而入嵗貯若干鏹明日輦而出嵗
遺若干鏹皆非余志也夫則皆余戾也夫我皇上勤兵
省餉之願矢兹六載而不佞承乏其五新餉獨賢積勞
之司迨今十人而不佞共事其四嵗月滋乆薪膽相憐
如蜀之范子鑛亳之薛子邦瑞楚之劉子鎬上谷之張
子鵬翀皆相與寒沾暑濕仰承明作之威蘖茹氷嚼俯
淬盤根之銳者風雨雞嗚其忍忘諸因憶己巳之冬芻
餉旁午亟索世廟庚戌時部中條列兵食状隻字竟無
可考則斯刻之不容己也将遠以備太史之採使本未
無遺於平凖近以訂胥史之闕令司同得徴夫文獻云
爾若曰臼杵在望行矣不忘桑土依然飛而猶顧是刻
也不乃告勞乎則吾豈敢則吾豈敢
　　　八鎮經制序
憶庚午夏畿輔始擴清次第治兵圗捍禦圗恢剿閱壬
申春始定經制經者何經不經也制者何制不制也不
經不制者何先是調援雲擾組甲被練多創名之八鎮
六督撫心心喙喙正正竒竒視太倉為中衢之鼎而莫
適告飽憂其繼故示以常也常者何凡兵事尚隂而數
不可以不陽商子曰明於機數而機數無敵葢選徒與
峙糧並焉者也國初太倉嵗入四百萬以充京支及餉
九邊之用維時有舊兵無新兵有舊餉無新餉自遼事
起而關寧皆新兵食新餉矣浸假而及薊宻永三鎮纔
十之一二耳逮己巳後三鎮所設新兵漸倍舊兵且新
兵之餉厚浮關寧舊兵之餉例比新兵逮於昌通津鎮
亦皆日新月盛度支一再加派嵗賦除太倉外又増九
百餘萬視舊額凡兩倍以贏而猶不敷長此安窮民力
奚堪是經制之定誠今日救時第一議嗣後尤當慎守
勿失寧减勿増者也或曰是常也終無變乎曰唐制三
變兵多而悍不為用宋制十餘變兵多而懦不足用顧
變之何如耳今且以兹制為八陣方圗某陣限餉若干
限兵若干嗣此而或得百金之士焉得千金之士焉如
九軍六花圓變無方而總不失平沙簇石之定格所謂
因兵以置餉勿因餉以置兵為餉謀尤為兵謀為國計
兼為民計意深逺矣是役也司馬主庖司計主爼無相
越也皇上以臣嚴狗馬日久申諭專責而嚴亦幸從本
兵督撫後授成畫於劉子鎬劉子受而目營掌壘見成
師焉凡商確匝月易稿再三而竣俱得㫖報可今封事
具在簡付劂人用存掌記區區籌兵節餉愛國惜民之
意可對天日即恩怨毁譽弗䘏也兹嚴叨恩弛擔而劉
子尚薪積為郎索米長安邸回首今昔寧無感慨因綴
數語以弁其端
　
　
　
　
　
　石隠園藏稿卷二
欽定四庫全書
　石隠園蔵稿卷三
　　　　　　　　　　　明　畢自嚴　撰
　　文二
　　　先君黄髮集
葢聞翕張循環天道也従古韞徳弢竒之士塞於其躬
而後後人得食其報非獨庭訓端亦遺澤遠也嚴嘗持
此差等天下若合符劵而先君則猶彰明較著者矣先
君少負雋才計可芥拾一第而竟棄去學稼學圃意愉
愉然樂也既蒙家難左撑右持埳壈萬状乃始中悔悔
而發憤課子實殫厥心間以餘閒洩為詩歌總之直抒
胸臆詮契神理或可解頤或可裂眥罔拾時人餖飣綽
有先輩風骨惟不喜蔵藁故多佚兒曺毎私錄之一夕
虞庠不戒盡付嬴火今存者皆出記憶之餘及晚景所
嘯咏纔什之三耳然亦足窺一斑矣嚴以中人以下之
資濫竽郎署肅弟復㸃賢書而諸兄弟並列諸生津津
向進伊誰之賜則先君之遺澤庭訓兩有藉焉嚴不孝
牽繫升斗奔走南北暌違日長承歡日短蓼莪蚤輟風
樹永懐嚴獨何心能不悲哉能不悲哉所幸生平卓犖
仰匄二三先達為誌為表為状庶㡬不朽而詩尤當年
心精性靈之所闡纔一披讀音容在接若之何不檢授
劂人以永思慕也因念先君卧疴時兒曺以遺草請先
君曰宇内名集充棟汗牛尚未必傳予生平何嘗抵意
雕蟲若乃災梨棗以取嗤耶噫嘻此治命也顧以昭弓
冶儼著存茲刻又烏容已脱觀者曰詩不李杜辭不班
馬是贅也則不肖嚴無所逃罪而先君業蚤見之矣昔
人云人不愛倕之指而愛己之指不愛崑山之玉江漢
之珠而愛己之蒼璧小璣則情有獨鍾而愛不忍割也
嚴意亦若斯乎是舉也遐思追悼諸兄弟有同心焉而
搜括校讐則寅弟之功居多云
　　　易僉商為官買説
嘗聞治國之要先經費經費之要先恤民是以管敬仲
言物有多寡而情弗能等事有成敗而意不能同行有
進退而力不能兩其間盈縮裒益之權人主不能自操
而毎睨其成於所司故或有十倍人之功而抑或有不
賡本之事此其芒芴鍼芥間殆有研桑莫能殫而功集
於不使知者維我國家經制大備而細及香蠟芻秣之
務舊用京商市之以供郊祀庖廏之需始立法未嘗不
善也浸假而人且居為竒貨浸假而疲極奸生商與國
交病每一僉商輒而買名揑報閭左繹騷毛盡皮穿呼
天搶地情状㡬不忍見聞夫好義終事之謂何而令至
此極也余謬司主計嘗蒿目扼腕嗣奉㫖一再查議即
矢口極言竭力主持竟易僉商為官買夫官何可令買
耶無主伯亞旅之相扶而足不履市廛平準之所輳烏
在見其便也雖然商買也而不經之費強半付之亡何
官則絲絲皆公家用也商按成數而征所裒聚多楛窳
又或致上下互蒙聊取結局無殿最之虞而官買則刻
刻為身名地也商𨽻土著代倩者多每有逾年而逋額
尚煩徵比徒令人詠碩䑕之歌國起蜚鴻之慨竟無補
於經儲而官買則𤓰期未及亟圗省成稍不及額而躍
冶無所容則匝嵗皆有成候也若夫估值之審定物候
給價之惟恐逾時議汰加斛之冗費以省漏巵議分運
脚之内外以資崇墉甚且京糧不敷至借新舊餉濟之
度緩急揆難易較輕重非祗以便官也官便而法之行
也滋久商之息也亦将永賴而不復議更此窮則變變
則通通則可久之道也嚴不肖仰體我皇上恵顧輦轂
軫商之至仁而又不欲遺當官者李代桃僵之實害其
究不至使官降與民市而能使民樂為官輸葢心血為
枯而寸髮㡬落今幸始事諸君子奄觀厥成矣後之踵
厥武者或亦諒余苦心而不致為飼狙之嚆矢也詩曰
恵此中國以綏四方老臣志也無棄爾勞以為王休諸
君子其朂諸
　　　改觀海編為尚友編説
語不云乎以文會友時雖邈矣論世知人葢肺腑之精
神滙而為言原非糟粕之末制作之光彩久而愈著直
與日星不磨故孔子有無文不遠之詞而孟氏揭知言
養氣之指彼空疎不為世用祗憂才富學貧乃灰燼忽
有神行所謂筆歌墨舞某胸無他嗜性僻躭佳輻輳人
倫思首彰夫大義薪傳道脈恐将絶于㣲言非敢擬昌
黎以六經之文起衰八代或亦如鄭谷有一字之益不
負半生所見選刻多家終嫌挂漏便覺啟蒙可藉㒺禆
髙明用是蒐翰彌勤究心獨苦輒乗休沐徧及緗囊若
表箋若奏議事君經國之資曰箴銘曰記賦警目寫懐
之作論賛序啟得力於格物締交誌傳碑文結想於傷
今弔古上遡秦漢下迄宋元無義弗探有竒必錄古質
擬商彛周鼎麗藻侈萬卉千葩一代必有一代之體裁
清濁不嫌異制一時即生一時之俊彦精光倍覺陸離
手自較讐躬為鈔錄大者欽其經濟如河漢之倬彼清
霄小亦喜其才華如荇藻之影於秋水真銖積而寸累
殊殫精而敝神初以觀海為編讀之如望洋向若嗣以
尚友名帙對之如縞帶紵衣従此夕濡朝涵等於幼學
不覺手披口稔狎我良朋味腴搴芳編蒲緝栁自昔一
言投分定交於杵臼之間惟兹萬卷作緣託契在編摩
之内喜而不寐樂可忘餐童而習之恍金蘭之在望嚶
其鳴矣扣寂寞以求音安得四海絶隨肩而眼空丘索
縦使閉門堅裹足而交徧賢豪我思古人幸獲我心恐
畫脂鏤氷而未尋其妙世間何物益人神智雖汗牛充
棟而不以為繁有錢無貫與有貫無錢不善讀書者交
病従酪得酥先従乳得酪能自取法者方知識荆於往
行前言雖休勿休十五年不殊甯越慕藺而循名責實
或黙或語千百世自可相如日孜孜然髮種種矣頃比
嵗濫竽版使亦乗間兼典書倉慕鄼侯之闗中轉漕必
先圗籍企伏波之殿前聚米以象山川年華歎石火之
不停獨意在懐人而不遺遠躅時事慨水漚之易涣即
光如秉燭而猶勝昧行如見故人斯為勝事識買櫝還
珠之誚子有餘師當捨筏登岸之時卬須我友聊因副
墨敬告同心
　　　西征紀畧
余瀕發時六弟以東萊紀行見示因諾以西征紀行相
酬顧此一役也經涉四省直馳驅四千里形勝景物之
竒名賢古蹟之概不可勝書所謂一部十七史従何處
説者也況余行則晝夜星馳止則簿書堆積亦奚暇為
之念不忍負諾責無已則舉其大者馬首所逮章丘北
女郎山宻邇城郭近在几案間楚楚有致居然一小藐
姑射也是共五弟登覽者至濬縣聞大伾山甚竒而未
登也邑人王越在天順中以文臣而多武功封威寧伯
大是異人讀其詩不尚推􁥽極有豪氣令人傾仰抵孟
縣渡黄河波濤洶湧洞心駭目自是偉觀孟津以南覷
北邙山巨墳纍纍如丘如陵意必前代王侯卿相之墓
昔人詩云縦有千年鐵門限終須一箇土饅頭是與女
郎山前列塚俱可發人深省又行數十里則洛陽矣古
稱天地之中都會之雄伊洛瀍澗流衍其間二程康節
篤生其地迄今王氣猶存市廛充斥光景繁華所經郡
邑惟有清源與此彷彿真勝區也前此率皆坦途過此
而西則多山矣入澠池訪故令曺鶴老遺跡尚有知者
邑乗新修頗不鄙夷乃知先達樹立要自不苟再西陜
州驛名甘棠即古召南故址而洛陽則古周南也自陜
以達靈寳即秦崤函古地所謂一夫當闗萬夫莫敵者
葢在此耳若今之潼闗雖有黄河天塹之險別無形勝
不得稱函谷也入潼闗四十里即為華陰華山出其南
先謁嶽廟規制恢宏多唐宋碑碣松柏次登華山畏壁
立不可陟意欲至青柯坪而止迤遠望之如一朶芙蓉
分為五瓣由山徑二三十里以入峭壁孤峙絶無依附
如鋸解斧劈之狀便覺非他山可及始悟昌黎詩中太
華峯頭玉井蓮花開十丈藕如船葢指山形言之而崔
顥天外三峯削不成真詩中畫也山中流水湯湯清徹
見底寺觀多幽雅可觀惟玉泉院最勝是陳希夷卧處
中有希夷卧像人生大夢利名為幻未卜何時可喚醒
也進五里許為希夷峽峭壁狹長深陷上有一穴中蔵
仙蜕又進則莎蘿坪有莎蘿樹在焉樹亦不大餘無竒
者再進至玉皇廟抵青柯坪尚數里許而日暮道險輿
夫憊矣因驅車而歸復従邑令索華嶽志讀之始悉華
山之勝曩所瞻眺曽不得什一也翼晨入華州城南又
有少華山焉遙睇而已一棹楔巋然為王庭詩王庭論
王庭譔三兄弟一以十五一以十六一以十七先後俱
登鄉試英俊若此豈山川之靈所獨鍾耶已又俱登甲
科庭譔且掇探花恨無年耳由渭南抵臨潼則繡嶺照
耀城南秀色可飡山上松栢蒼翠宛如畫圗溫泉出於
山足氣蒸如湯行里許不解唐明皇初得楊貴妃賜浴
華清宫即此地也中有一亭扁曰洗心内為官池扃鎖
甚謹官長薦紳沐浴其中池製不方不圎南北如環東
西亦如環而差長焉説者謂楊妃小字玉環故作此製
豈好事者為之説歟名人題詠石刻充棟集而為牆名
萃玉屏亦佳話也當時唐建都長安距此尚六十餘里
翠華屢至荒淫可知此外有民池二女池一女池舊亦
有室後因婦女出浴恐壞風俗廢之不謂反有裸露以
往浴者民之愚而難化亦可慨矣此雖小於華嶽而近
在眉睫無跋渉奔走之勞山光水色綺麗非常當為西
征第一竒觀入西安會城古蹟竒蹤不及細探但覺規
模闊大猶是前代帝王都會氣象耳又五十里抵咸陽
則豐鎬涇渭四水交流而文武成康周公太公之墓俱
在境内葢周故都也又數程為岐山是文王時鳳鳴處
自長安而西地勢平衍至隴州則古闗山道矣山長百
餘里嶙峋髙險不通車轍輿人累息而上跬步為艱宜
若登天然山上多虎多猿行者什伍結伴方敢出塗時
聞流水潺湲之聲古語曰隴頭流水鳴聲幽咽遥望秦
川肝腸斷絶余西征至此亦不免迴翔却步云過此則
入天水界中山川風俗別載洮岷考畧茲不具
　　　洮岷考畧
岷州西距洮州一百二十里洮州西距舊洮州六十里
過此則邉外矣洮州設副總兵一員領兵四千餘舊洮
州設守備一員領兵一千餘岷州兵三千餘舊有守備
領之前道張君條議裁革顧守備如網之有綱如裘之
有領似終不可罷徐當議復也此外階州文縣西固所
各有守備一員各領兵一千餘本道所轄洮岷階文西
固等處俱係畨民雜處畨即唐史所稱吐蕃者也投入
中國者收塞内為熟畨其在塞外者為生畨每年六月
俱以馬來易茶它邉無論洮岷二處約得馬二千疋茶
之外仍以鹽與梭紬賞之緣塞外多畨與羌雜處中國
全靠各畨探聴入犯消息而各畨畏其威亦徃往洩露
中國情形中國明知然不得不以茶馬羈縻之不者畨
羌相合為患愈大矣本道所轄信地惟二洮最為要害
每年秋防岷階文西固等處各撥兵詣洮防範共一千
五百名五年之前曾入犯一次每遇失事則必具題總
督撫院兵道總兵而下以次議罰堵截有功則加陞賞
余初至未及簡練兵馬聞黄河氷結羌每踏氷而來目
下亦時聞警報未入境耳顧亦有來降者前道收畜近
三十人妻孥幼穉俱有糧餉意在以敵攻敵而狼子野
心殊難駕馭豢養其射藝精絶常中飛鳥上官初到妻
女皆來謁見辮髮椎結真秦越一家之氣象哉
本道所屬階文成縣等處咸有礦洞邉地民貧礦徒頗
多有司不能禁戢甚或隠匿不報近聞每夥輒至一二
百人有盔甲馬疋自稱銀兵官軍逐之東驅則西走南
驅則北走總不離前項州縣之内又各營惟洮州軍按
月支糧餘俱壓支年餘今四十四年終纔支四十三年
夏季原編餉銀多在西安平凉二府借口災荒屢催不
解萬一匱絶能免庚癸之呼乎此其大患又有不盡在
邉境者矣
洮岷北界為臨鞏道地方疆場相接兵道為少參張準
我諱鍵者原以兵科例轉昨本道闕官係渠代攝有好
大喜功之心議欲兩道於舊邉二三百里之外再築新
邉牆一道保畨禦羌其説亦似鑿鑿可聴然實深入彼
地工程浩大萬一乗機搶擄恐版築之功未成而衝突
之事旋有矣余受事伊始撫院亦曽問及欲稱便則恐
貽禍於地方欲稱不便又嫌於忌人之功且渠屢書來
懇玉成其事極為難處姑俟相機進退可也
岷州東距鞏昌二百四十里鞏昌西行六十里即為漳
縣地方本道屬也鞏昌自清水縣入境類不乏髙山峻
嶺若漳縣以西達於岷州則巨山聮接二百餘里峯巒
崒嵂中道線路流泉潺湲出其間時值隆冬氷澌滿地
攀援而進道滑徑險山上松樹叢生青翠可挹即鄉所
謂蚰蜒松也髙低映帶景色竒絶有過此題詠者稱為
天開圗畫不誣矣地最髙寒山松常與白雲相接不見
樹杪行時累日大雪更増一畨凜冽山松有合抱者有
拱把者修榦亭亭傍鮮附枝土人恣意取之價亦甚廉
商人市作木筏順流而下鬻於西安蒲州河南京師等
處皆岷産也土人率取木板作屋其上仍以薄板覆之
壓以碎石盡廢陶瓦鞏昌境内大都爾爾惟廟宇官舍
始以磚瓦従事詩人所謂在其板屋西戎之俗固未改
也抑木賤且多使然歟松檁一根界為兩破售以為薪
值僅分許烏薪亦賤無煤炭也山既廣大山中人烟鮮
少雖旦旦而伐尚自蓊鬱充斥恐數十年之後亦漸見
濯濯矣山麓生一種竹圍圎僅如手指亦鮮枝柯取以
為薪車載擔負繹絡於塗春月亦或取笋滋味差可而
南方片笋巨竹絶跡不到官府刑責率用木板蠢拙異
常説者謂岷地寒瘠民貧特甚非賴山中材木安望生
活此亦彼蒼嘉恵邉氓之意也
岷地高寒冬月㸃水成氷無論矣山上每晨多霧雖晴
明日霧輒作雪花飛颺聞洮州尤甚㡬所稱山嵐瘴氣
者矣岷城外即洮河頗號巨津初謂可種稻詢之土人
塞上蚤寒粟穀且不能生況稻乎岷人止種大豌豆及
青顆即青大麥也間或種春小麥俱用作餅雖縉紳武
弁家率止食此即有外來稻米聊市些須作湯已耳四
五月間始見鮮菜春麥青顆以六月熟大豆以七月熟
過此則霜降矣或謂春秋常著毛裘夏月不廢綿衣竊
計每嵗可省扇數柄非快事乎麪稍佳者謂之府麪云
是秋種者顧土人嗜利間以春麥麪雜之作餅猶可若
作麪食餛飩之類則糜爛不堪矣境内水磨約千盤有
竒大豆青顆藉此成屑勢不得不多也其製引水順流
用一長木箕承受而狹其舌以束水輪轉磨動其上作
屋與吾鄉同但不待洪流耳以此類推白泥河冶頭河
皆可作者安得倣此式而為之
岷境不出菉豆黄豆黒豆芝麻然間有販至者亦不乏
絶惟真香油絶少皆用菜子油耳洮河間亦得魚而肉
理麤疎如嚼蠟然酒則販自千里之外従隴州度闗山
而來謂之隴酒每瓶止三四盃值一分五釐味亦不甚
佳乃糯米作也本地止小米酒及燒酒二種真有太羹
𤣥酒之味古意猶存可發一噱幸余非嗜酒者使遇竹
林輩當復何堪夙聞鞏昌出褐意謂在在皆被褐翁也
比入境則人多著單衣即皮衣亦不多得詢之乃知民
貧而耐寒故若此褐太麤者既不堪用細者價亦不貲
所謂出處不如聚處也縉紳衣著率尙蘭羢距岷尚在
六七百里之外矣
洮岷之俗率以酥油牛羊乳湖茶花椒草果煎而食之
謂之油茶日用必需余初至聞碗盞器具無不腥膻飲
食大減越數日始定豈入鮑魚之肆久而與之俱化乎
商人販茶規得重利官輒抽取其半與畨易馬故私茶
之禁特嚴茶自四川湖廣來味重而色黒用竹筒盛之
圎如茶甌長約三尺謂之一箆本地價值七八錢每茶
十箆可易一馬政以油茶畨人急需頃刻難離故也詢
之鄉紳武弁亦多嗜此葢漸於其俗久矣余意此必多
所補益少久亦欲習而用之隨鄉入鄉又何妨乎
岷城無生藥舖每需藥必詣省城及鞏昌市之鞏昌亦
不多得醫止一二又不講於岐黄之術其他衣食所乏
尚其緩耳署中書胥止六名俱在按察司三年一換多
癡拙不解文移每自起稿尚費數日謄寫緣邉地方設
一按院屢經澄汰故至此此其最稱不便者也
本道屬陜西撫院為李瞻于諱起元河南人又屬總督
軍門為劉定宇諱敏寛山西人撫院在西安抵任時已
經晤對矣軍門駐劄固原距岷仍九百四十里昔年靡
不謁見近例率行停止先遣一傳牌往比至中途遂有
書手來辭即返轡矣余涖岷以十一月十三日詣固原
以十九日中途而返以二十五日葢席尚未暇暖也
岷州為衞先年曽改設知州後又改為撫民同知幅􁇠
亦二三百里但多山耳生員八十餘人有廩膳二十餘
文多膚淺每年一貢照府學例故此中貢士甚多且極
少年邉方小縣科舉止四五人廪亦十餘出貢甚易此
鼔舞邉方人文之意也
　西征山川因行役倥偬都置之矣因遣蒼頭東歸欲
　諸兄弟知余足跡車轍之所至一夕書此大都據耳
　目之所睹記筆意之所嚮往潦畧雜記非足自附於
　作者之林也
　　　三叟同游記
従來宇内名山大川可以開闢胸臆陶鑄性靈故嚴君
歉意於九州向平嬰情於婚嫁士君子未有不以登選
竒勝蒐討靈異為愉快者也顧游必有時則閒莫如退
休游必有方則近莫如梓里游必有與則契莫如同籍
若余三叟今日之游是已先是癸酉甲戌嵗余與張叟
華東先後自長安歸數相過従因念海内同籍指不多
屈然存東省者尚餘四人其兩人則安徳楊毓竒安丘
馬見素也見素垂老投荒我輩愛莫助之乃楊叟纔三
四百里而近曩每過安徳輒驩洽移日今竟契闊已乎
因相約為三叟之游惟是内外警報頻聞居守戒心逮
丁丑春暮始擬㑹五峯厯靈巖登岱宗謁孔林訂於
望日甲寅起行是時桃李盛開乙夘次龍山余先至小
設以待張叟薄暮至直來就語丙辰過梁家莊同赴厯
姻黄君邦柱之招探春芬芳滿室然以道之云遠不遑
即安雖投轄弗従也道出華木注下青翠若削芙蓉是
春秋晉郤克所為逐齊師三周者乎日下舂過濟城東
南郭客有邀觀趵突泉者吾儕以未便徘徊省會辭不
往驅車出望仙樓睇南山一帶如大佛千佛玉函馬鞍
之屬峯巒起伏秀色可飡欲覔宿山墅中居民不應輿
人告困遂跨欵段従之宿於黄山舖張叟招余共飯山
村岑寂而肴核精腆葢宿戒也丁巳欲蚤發聞張叟未
行姑待之與店主閒話詢以村居樂乎對曰差役煩苦
有司不能撫循且加朘削兼地近藩封府役飛而食人
不可嚮邇安所得樂余聞之悽然及同行出舖則有長
清趙孝廉之故園在園有石有花頗就頹廢而古松三
株蒼翠竒崛若廣厦覆幬若虬龍蟠旋士人言孝廉久
捐館其子赤貧他産盡鬻而深念先人手澤獨留此園
躬為灌蔬清風家法有足重者過大小炒米店人傳楊
叟肩輿已過余與張叟聞之且疑且信以安徳抵五峯
比鄒淄較遠五六十里況攜幼子意必遲遲其行或愆
期會既抵五峯而楊叟果先在焉余兩人喜可知也甫
抵寓楊來張繼至因同詣楊寓楊叟已登五峯禮三元
訖且就道院治蔬食相迓有次子士秀同行禮度爛熟
應對敏捷真英物也久別乍逢握手論心共話積闊其
樂陶陶少休張叟與余覔徑右轉先拜伏魔大帝祠遂
登山之西偏拜廣生殿沿路松栢鬱蔥鹿兔狉獉洵稱
佳境絶頂為三元殿規制壯麗法象森肅稍下有蔵經
閣蔵道蔵書装潢精潔且聞内有神農本草與俗刻異
張叟亟索覽之因倉卒難覔而止是地孤聳秀拔初憚
其險徘徊他途及覘峭壁鱗次更起艷羡遂従磴道直
下通計二百餘磴峻矣峻矣山稱五峯中會仙左聚仙
昇仙右慶仙迎仙東青龍泉西白虎石皆五峯之勝槩
也晩會飲張叟寓夭桃髙楸互映山側大助登臨之興
三叟各賦一詩紀事咏懐已更相屬和以識勝游戊午
東行數里過徳陵地踞髙岡脈従五峯頂來周圍崇牖
扄鑰甚設道路﨑嶇輿人稱艱各舍車乘馬日晡抵靈
巖寺初進山門北望山形如獅有馳騁不可控御状入
殿拜大士文殊普賢像端嚴妙好皆唐宋丹青也登靈
巖閣千佛閣雄傑詭麗殿西一栢大可十圍突起百丈
目所未覩東行為魯般洞内設二門門不可啟見者詫
為神竒再東有鐵袈裟上存褶文下無根柢不知誰為
鑄之而又誰能著之也諦觀轉輪蔵令従人推輓數轉
又觀雙鶴泉遙望丹鶴棲集樹巔自此路漸險天漸暝
遂偕過小寓晩餐己未復欲窮山之勝同詣張叟所居
方丈修竹數竿風枝嬝嬝欲舞香積内有泉為佛圗澄
飛錫處稍北為辟支塔髙十三層逰人或盤旋而上北
行里許勢愈陡絶乃棄輿徒行従人前掖後擁始免顛
踣有碑題靈山第一泉即甘露泉也泉居慈室甃石為
井僧取小瓴挹水進之清冽沁人不知與恵山中泠誰
當伯仲泉流四出曲溝迴環稍上樹色蘢蔥有亭曰抱
靈寓目則挿天翠黛傾耳即瀹地銀笙幽襟大快攀蘿
再躋為大石棚勢如斧削有僧棲焉旁為聖水池池水
入夏已涸前有石刻闗聖畫竹默寓歸漢之意雖真贗
難辨亦忠義佳話也自此陟白雲洞直入證盟功徳佛
洞即獅峯絶巔架木為橋僅可置足縦目四顧渺然無
極僧獻白水黄精身世兩忘意豁如也相與趺坐移晷
尋舊路下則日之方中耳復同束装言邁道出灣徳約
二十里經雞鳴山明孔山皆西來舊路至灣徳始轉而
東則泰山路矣晩宿長城叢林此戰國時齊所建自衞
長城也庚申抵泰安自香店外無寓客者適陽丘姻家
李濟齋太守宅在西郭因偕寓焉時青州司理齊公以
督税至藩司照幕耿公以署篆至孝廉廣文郭公已報
陞江山令皆來顧吾儕堅辭不允遂以野服見齊送登
山大小肩輿辛酉質明出登封門抵歇馬崖易輿以行
繇黄峴嶺度迴馬嶺勢彌峻削至快活三頗覺紓衍南
望徂徠諸峯羅列如兒孫之拱立路側一鉅石青色有
黄紅筋膜横束之時人所目為蛟龍石也進此為御帳
坪有飛來石即昔年五大夫松故處後為洪水漂墮壓
仆者進此為朝陽洞為半山亭有米萬鍾雲根字又有
趙世祿名山洞府字停輿小憩便覺神思飛越逈隔塵
寰進此為大小龍峪為小天門前人題有風清雲壑振
衣千仞等字即景會心處處逼真忽值雲霧排空風雨
驟作恍惚飄蕩不知所嚮陰霾中但見為十八盤者三
則三天門也傍刻仰之彌髙字鳥道盤紆壁立萬仞輿
人従喘汗中勇猛精進吾儕亦險夷禍福度外置之始
抵絶巔望見碧霞元君祠會風雨亦漸息遂肅衣冠而
晉謁焉昔有鍍金銅殿在正殿前今已築臺其下若増
而髙兼豎鍍金銅碑交相輝映余念東嶽為萬方生物
之府而元君又神之至靈至秀者比嵗氛祲交作海内
彫殘登髙望遠戚然動心顧謂張叟曰曩科臣葛泰垣
疏言泰山銅頂金木相刑年來禍亂之作多有左驗語
雖近幻似亦生尅至理張叟然之右折而上探李斯篆
及玉女池舊在公署後今公署已圮直埋没沙磧中耳
左折而上探日觀呉秦越觀諸峯及仙人橋捨身崖駴
目洞心應接不暇若磨崖碑雄峙怪偉尤稱竒絶再北
登玉皇廟觀無字碑髙二丈許色理細膩論者多謂勞
民傷財驅他山石至此及與張叟觀附近石色理多相
彷彿其為近取無疑最東為孔子小天下處有聖廟焉
方在修葺則守道吴公也至東嶽為泰岱主廟乃滿目
傾頹鐵瓦數百飄積毁垣敗壁間耳晩歸公署飫二守
陳公所授餐優人在焉匆匆竣事退就寢三叟共居一
室風聲凜冽色相淒清㡬於所謂連床夜雨者矣尚擬
風定觀日出不意徹夜不休豈非山靈之妬人乎山後
黄華洞勝地也余昔曾再游二叟晨起偕往余畏膚粟
不果直兀坐以待同歸歸途強半則東折入石經峪署
州設饌於此巨石横亘數畝俱𨽻刻金剛經書法精峭
水流其上半明半滅映帶可喜張叟令従者搨阿耨多
羅三藐三菩提九字古色驚人直北有亭或刻其上曰
髙山流水又曰泠然清韻下山謁泰廟廟制宏敞環以
磚城雉堞森然城八門南面者五廟前漢柏唐槐及銀
杏樹干雲合抱者凡數十株巨碑可數丈龍頭龜趺多
出宋祥符間迨萬厯中碑陰續刻萬代瞻仰五嶽獨宗
八大字又太極圗東嶽圗二碑皆作鉅麗觀癸亥脂車
入曲阜晩宿大汶口河闊水駛有道人修橋焉米價騰
踊不用升斗而用權衡輿人廿錢不飽道左榆錢楊葉
多斧斤以取傾筐塈之其凶年之景象乎甲子入曲阜
境涉泗水清流漫衍土田膏腴眺望林木皆挺拔髙聳
特異尋常葢周公建封奥區自不同也路㫄有功參造
化坊即孔林入林先拜饗殿次謁先師及伯魚子思
三墓皆馬鬛封也翁仲角端古樸殊常製近西一室為
子貢廬墓舊場洙水自西而東綠浄澄徹為洙泗橋門
東有端木手植楷枯矣尚存根株二丈壘石護之林中
自松栢外髙楷林立扶疎暢茂不下千百則皆端木手
植雲仍也無奈人情嗜利採掇頗多楷芽可茹亦可茗
猶無大害楷木取為杖可以扶老製為棊局其聲清越
有兖守喬公碑厲禁薪樵弗為止且皆孔氏子孫擅其
利人情熙穣一至此乎三墓周圍設垣可二十畝其東
西北三方皆設重垣廣可數頃孔氏子孫世世祔塟其
側此則黄虞以來神明之胄所不再見者也晩宿東闗
其居停者即孔姓雖在韋布亦方巾如宗室例乙丑齋
沐入城謁大成殿殿九楹柱礎皆白石刻蛟螭前後左
右以四十計先師冕旒黼黻儼王者之儀犧樽象罍
皆前代法物葢用所封文宣王禮也殿内刻顧凱之所
繪行教像呉道子所繪小像殿前一亭碑題杏壇字金
党懐英書光澤倍常可鑑眉睫諸古廟中此類頗多人
呼為透靈碑世俗影響之見耳亭前有魏陳思王唐李
邕崔行功宋吕蒙正米元章所書碑均稱瑰竒而近刻
聖蹟圗亦佳諸搨碑鬻書者充牣其中人争市易而張
叟獨搨壁間五鳳二年魯三十四年六月四日成十三
字則好竒甚矣歩出奎文閣下弗克登門東為先師
手植檜雖未腐朽而無枝葉護以石欄説者以為榮瘁
闗國運及考所載發榮之期亦不盡然余謂此樹生死
不必強為之解試觀廟内松栢參天閱數千年林内荆
棘不生鳥雀不巢亦足以明聖道之獨大造化之獨鍾
不必區區於一檜論榮枯矣李文正公詩云一方烟火
無庵觀三氏絃歌有子孫信然遐哉聖化不可尚已右
為啟聖殿金絲堂即魯共王壊壁處也左為家廟詩禮
堂一聫云文豈空華字字皆躬行之譜吚唔時何不反
躬體認道非絶詣人人具聖哲之胎景仰會便須著力
擔當此提撕真切語也嗣拜顔廟其規制視孔廟差狹
而輪奐不減入克己門窺陋巷井始知能發至聖之藴
者其食報亦與至聖俱無窮也城北有周公廟相傳是
靈光舊基樹制禮作樂經天緯地二坊廟設周公魯公
神位東西二髙埠為兩觀故址即至聖誅亂政大夫少
正夘地也維時游興漸闌将迴轅矣欲邀楊叟取道長
白不従因留戀半日各治盤飡並贈楊公子小詩翌日
丙寅別去余與張叟並轡歸是晚仍宿大汶口因未便
再入泰安丁夘問道北鄙道頗修阻輿馬相代而行渡
漸汶河有策馬來追者則年家王利川弟也利川諱楫
泰安人巡撫寧夏死亂兵手生平清絶司餉遼左一塵
不染且因亡弟冲陽缺餉隕生發憤抗疏余在泰安亟
偵其廬弔之或告以在鄉而止不知停柩近此真一交
臂失也詢嗣人止一子伶仃窮約不覺惻然顧日晷漸
晩張叟已遠而余欲返斾難矣疾馳宿段家莊因念大
汶口俗呼待悶口漸汶河俗稱醤甕河戯為口號曰大
汶口為待悶口漸汶河作醤甕河俗人不解通文義襲
舛承訛奈爾何張叟續前二語云蝦蟆陵原是下馬古
人已誤奈今何葢用白香山琵琶行中事也戊辰過龍
磨角楊家困諸山兩山南北夾立中開一逕似二龍抵
觸状但地原非衝邉不知楊家何以困此志乗無攷徘
徊久之是晩風起遂宿杓山己巳北發遇險峻處則騎
而行幸登降無虞比抵坦途余馬見朽栁空腹突驚逸
而墮痛暈移時張叟業跨蹇前往復回慰視余追誦杜
詩云不虞一蹶終損傷人生快意多所辱惕然増感亭
午抵顔鎮拜顔文姜祠一泓清徹錯落珠璣二泉湯湯
横流城郭眞山明水秀區也入城弔總督張公明衡繼
賀憲副趙公暨垣及覔趙解元嶷叔則他出矣晩宿其
書舍次日孟夏庚午朔余邀張叟便道過敝廬意難之
至焦荘而別後聞二叟皆以是日抵家維余亦然葢通
計往返各十有七日而游事竣矣岱宗為南北孔道余
昔宦游䢴江彭城金陵道皆出此凡登眺者四五闕里
亦嘗一至其域若五峯靈巖則今目中所創見者五峯
竒勝不逮靈巖遠甚而新麗過之彼以天巧此以人力
正緣逼近徳陵有藩封金錢資其鼎建耳靈巖相傳本
希有如來出世道場開山祖師為後魏梵僧法定有青
蛇白兔雙鶴二虎之異寺興於漢盛於晉唐迨宋真宗
始錫今額御書炳焕禱祀駢闐迄我朝𢎞正間香火猶
盛今且頽敗冷落景象蕭條遂俾金地香鉢漸有阻飢
之患豈興廢固有時乎宇内有四大刹靈巖居一焉唐
李吉甫所圗固不誣也岱宗嵯峨雄渾晴晦開闔氣象
萬千尼父登之而小天下自非他山可與較長挈大然
自余游覽之初越今僅三四十年彫敝之状日増一日
香火之來年減一年獨齊魯近地居民祝釐祈福猶稍
稍相與㸃綴荒涼耳孔廟為道學淵源薦紳藉途發
軔比嵗聖明右文増置科目甲乙名流頂肩相望近湯
文宗題請醵金修理雖未訖工漸見更新苐詢衍聖公
尚滯京華曲阜尹待對牙角泗水令署篆僅屬遙制春
秋朔望誰與奉烝嘗而勤瞻禮亦非崇儒重道之時所
宜有也撫今追昔真見風㑹日流江河日下寧無歔欷
於中乎古稱山水之理不可以鹵莽而得三叟往返千
里通計十有七日杖履匆匆一切勝蹟竒觀固未能一
一探也獨念吾儕已老無用於世與其守拘攣於斗室
環堵疲精神於求田問舍視今之尋盟譜牒出没烟霞
虚而往實而歸豈不有逕庭矣乎
　目今海宇多艱觸目戎馬吾儕雖老居林壑乎脈脈
　闗情正非優游嘯傲之日惟邀社稷之威靈不腆二
　東幸獲安堵兼以敦年誼而踐宿約則事不容己粤
　自壬辰通藉迄今四十餘禩同籍兄弟落落晨星比
　嵗南北宦遊一二同志曽有四友二老圗咏之刻士
　林艷之暨歸田來把臂益鮮迺屈指濟郡尚有安徳
　少參楊毓竒梁鄒總憲張華東及余三人鄒淄接壤
　猶可繼見安徳越境益悵離羣因相約為岱宗孔林
　之游兼及五峯靈巖既以騁游目且以紓契闊丁丑
　春始尋前盟紀為三叟同游是游也山川之竒秀祠
　宇之瑰瑋古蹟之靈異毓翁記中載之華翁又評釋
　之不啻詳矣苐三叟當蒼顔華髮之餘暢浴沂風雩
　之致或唱或和亦步亦趨幽懐渴思藉以披豁儻所
　稱偷閒學少年者寧非聖明如天之鴻賜歟抑亦可
　與前四友二老諸刻共侈年誼之盛者也顧余竊有
　媿焉毓翁年七十有五華翁年七十有二而余猶歉
　古稀之一則齒不逮也二叟神骨崚嶒登名山如履
　平地余以龍鍾潦倒毎遇絶巘幽谷瞠乎其後則健
　不逮也糾合勝游華翁首倡操觚作記毓翁先登余
　直碌碌因人者耳則風流文采又不逮也余茲厠足
　三叟之間豈不厚幸矣哉故漫書以附於後
　　　贈奉直大夫泰州知州廣文竹軒徐公傳
　於陵海曙徐君發解壬子與亡弟遼撫為莫逆姻友
　余因得従之遊竊覘海曙錦心繡口規言榘行循循
　然有道君子也植徳有本意必得之過庭而未敢請
　越壬申海曙謁選人授泰州刺史當江淮之衝值丸
　羽之馳而能方圎併畫保障干城無不如意循聲藉
　甚一日遣冢嗣小儕踵余門曰日升不肖藉先人遺
　訓以博升斗顧先人豐於徳而嗇於遇恐遂湮没無
　聞願得一言表章余取年友王公立宇所為誌銘三
　復之言言實錄也且小儕實亡弟快壻誼不容辭因
　據誌銘及里閈所習聞為之傳
公諱子肅字徳寅別號竹軒其始祖伯亮自棗強徙於
陵五傳至嵗貢君玠娶於樊是生公先是公家世服穡
至嵗貢君始攻博士家言文明肇起公生而岐嶷不凡
甫舞象即齒秀於黌試輒前茅先後丁内外艱嬰嬰孺
慕大著孝名督學鄒公特加旌異遂受國士之知萬厯
辛巳起家選貢癸未司渠丘訓公念學者誦詩讀書将
有所效於世也今縦不獲大成何妨小試寧忍弁髦師
範齷齪自甘已者見義必往視利若凂推誠御物敷教
在寛諸子衿侍函丈咸如坐春風中察貧窶者罷其贄
喪不克塟婚不能委禽者損俸賙焉有小眚而褫衣巾
者為白之復其故物一生耄而貧需次當貢一生富而
黠従㫄搆之阿而佐搆者頗衆公獨排羣議竟與耄而
貧者即賄囑弗為動繇是渠丘諸生嘖嘖誦義不休矣
比遷諭聊城屬嵗不登公條上荒政用佐長吏所不及
故遊泮幫補有陋例曰公堂或實懐醉飽之心撫充私
槖逮有公事出復列姓名效沿門持鉢狀公則悉以副
公費義不私一錢也王生文教才鋒犀利而家徒四壁
公解衣推食勉以潜心大業王生感奮後竟發解癸夘
毎見同籍中與公宻邇者輒詢徐夫子起居状及問輟
又未嘗不泣數行下也其他受公陶鑄矢無負公相繼
處嚢脱穎者尚繁有人辛夘陞西安府教授會闗中督
學姜公思鼎謀創書院公為相地鳩工區畫井井建尊
經樓市羣籍充牣其中督學嘉之檄集名士百餘人屬
公督課而殿最焉當途者凡兩委攝州縣事計可脂膏
自潤公固辭弗往尋轉威海衞教授時海曙下惟攻苦
已嶽嶽諸生間公喟然謂西人士曰人生石火電光耳
幸席先世之敝廬可以庇風雨薄田百畝可以供饘粥
儌天之幸有子且才可以讀笥經吾年逾知命何戀戀
雞肋為而往來東西不憚煩也遂投簪歸解弢釋縛尚
羊自喜邑大夫重公行誼徴為大賔執醤而饋執爵而
酳者十餘年焉公坦夷髙潔於物無所狎侮遇朋好懽
然道故飲可二三斗而醉終不及亂客前奏奕一再局
子聲丁丁然落枰中然終未嘗攖情勝負性喜客卢外
屨常滿然亦率家有無循分任真終未嘗下何曽之箸
而飽虞悰之饌也至其教子身作儀的式穀惟謹方幼
而津津若長既長而巖巖若幼迄今海曙守身守官蔚
然譽起即厥孫茂才小儕文學醖藉風氣日上洵翩翩
玉樹哉其所得於義方之訓者匪淺鮮矣公壯嵗習熊
經鳥伸之術老而彌篤嗇精葆素惟治心養氣為兢兢
病亟他無所言獨謂海曙曰吾貸劉氏金而女不知吾
没女必償之勿使吾歉歉地下也不欺之學凜於四知
庶㡬其得正而斃者乎後訃音抵聊城士民悲悼因摭
公論以名宦請當塗許之又越十年而海曙乃首舉於
鄉則其出於人情之懿好可知也司徒氏曰余觀今世
宦途其情態可鄙為世揶揄者莫甚廣文非廣文之可
鄙而為廣文者之可鄙也日暮途窮倒行逆施以子於
為食邑戸諸里選遊泮及優考食餼者按瓠抉子勒索
不已口實公舉頭會箕斂無寧時嚢槖稍充輒夤緣署
州縣篆大肆漁獵怨女詈女一不顧且日薄崦嵫戀不
能割必俟奪然後罷逐然後去或不獲正首丘嗚呼憊
矣惡在其為誦法孔子模範多士也贈公幼學壯行務
期無負而後即安三莅泮林所至輒克廣徳心匪怒伊
教成人有徳小子有造即委以代庖弗應年纔踰五旬
飄然遠引具至行而負髙韻持特操而涵真意卒以廣
文廟食聊城夫俎豆宫牆世不乏人非身都華膴易為
順風之呼則子列要津藉為顯親之典贈公竟以蕭然
寒氊得之即有喆嗣未露頭角庚桑畏壘千載同符斯
亦三代直道而後所不多見者也論者多疑位不配望
夀不配徳然仕則名宦祀之退則令長賔之兼啟𦙍子
為名刺史綸綍舄奕光賁泉壌今且入賛大農劻勷軍
國樹立駸駸未艾也菑畬弓冶食報無窮安在其道之
不大行哉
　　　始祖石塘翁傳
　粤惟賜姓受氏以來遡源探本之思自天子達於庶
　人古今一揆宋儒謂士大夫家宜立一所自出之祖
　祀於祠左顧必以創業垂統為可繼者以為大宗葢
　其慎也相傳吾宗原籍棗強不知肇自何年徙益都
　之石塘塢世代譜牒莫可考鏡其徙於淄之南舖莊
　者則石塘翁昉也饘於是粥於是八傳而至自嚴據
　老父所記斷當以翁為始祖作石塘翁傳
翁諱敬賢生長石塘洪武初中山王統大兵入北平元
主遠遁沙漠是時日月重揭不苦兵革樂土多曠可以
擇便棲處翁因過南舖莊古名崔家莊者樂其風氣龎
茂南面豹山北倚長白東西則走濟淄孔道土厚溪清
可耕可稼於是畫地為業築場圃營室廬遂定居焉又
自念去丘墓遠思慕無已因徙父母骸骨負而馳馬北
來維時尚有兄弟在石塘者追将及則急掩於莊西新
耕隴畝中以滅跡不卜而墳迄今望其地脈自豹山北
來岡阜砂水起伏環抱蔚為佳原非神之相之寧詎偶
得此乎此嚴少年所稔聞而先大夫備載之世譜中者
子孫相傳號為石塘翁翁配朱氏生三子長士寛次士
敏次士全迄今十餘世裔胄三四百人仕者耕者讀者
各守其業皆吾始祖之遺澤也
賛曰以愚觀古所謂升虚望楚降觀于桑度其隰原觀
其流泉未嘗不歎古人所以燕貽者其用意深而心良
苦夫安土重遷人情之常乃或借避而徙或借徙以為
式廓之謀如築九層之臺惟恐基址稍瑕後或顛蹶必
於深山大澤之處相土宜擇利便凡可以為子孫計者
無勿用也此固豪傑之士所見無大小殊矣即石塘塢
山谷幽邃兵革罕至前人非無謂而處此乃翁且捐棄
勿顧以草昧之際造次經營實開吾宗以有茅茨襏襫
地何其見之決處之宻而規模宏遠若是哉嵗時拜祠
下遐想締造艱難真若羮牆在望所謂敦孝友以光大
之是在纉緒之人矣可不深念哉
　　　曽祖志儼翁傳
曽祖諱恪字志儼曽祖母王氏御史雲石公祖姑吾宗
自石塘翁徙居崔家莊五傳為志儼翁家世農桑翁守
故業躬耕力田以勤儉治家語及華奢習則恥之以孝
弟為鄉閭標準語及浮薄態則恥之生平未嘗殫精佔
畢而詩書所載古今興衰治亂及聖賢名節忠義事悉
能舉其大端莊訓子弟㒺踰尺寸言有物行有恒人莫
不信且悦焉曰志儼翁長者長者邑令廉耆碩推為忠
信鄉保正凡里中婚喪大典非翁莅止則争以為恧伏
臘讌集非翁祭酒則衆皆不歡諸少年有過惟恐翁聞
之翁煦煦不為譙譲咸内媿避匿痛自創艾而後敢見
崔家莊之南北各有巨壑嵗苦秋潦病涉翁竭力捐貲
各建梁跨之行旅稱便翁産不踰中人而輕財好施中
外族黨或婚嫁喪塟有不給者輒傾槖佐之雖没齒布
衣舉跡不踰里閈而百里頌義令問施身古所稱居三
年而畏壘大穣衆思尸祝者信不誣也有子五人長遷
次正三直四忠臣五忠敬自此孫枝愈繁論者以為吾
宗至翁即有于門将大之兆不肖曽孫自嚴自癸亥及
辛未迴翔二品者八年中間屢經請告嘗以國恩不及
曽祖為歉續獲備位一品辛未始得蒙恩贈我曽祖為
光祿大夫太子太保户部尚書曽祖母王氏為一品夫
人葢發祥於先而食報於後非偶然也
賛曰古云修之身徳乃餘又云治人事天莫若嗇夫事
天者治身之謂也以齊之有淄古所稱豁達智匿其俗
無不笙竽六博鬭雞走馬為雄快乃我曽祖志儼翁獨
以誠心樸學恂恂禮譲規矩先民人亦争暱就之又以
古訓格言時時為子孫告誡豈非作法於嗇矯然不為
末俗之漸靡者乎其所以啟佑我後人者抑何深以遠
哉
　　　祖善人翁傳
祖諱忠臣字廷佐生而魁梧卓犖處村落中如珠玉在
瓦礫顧盼容止有威儀體長上短下姑布家咸占為福
相知子孫當興初為邑掾以古人自期許有平恕稱尋
棄刀筆而力稼穡攻苦茹淡閑家訓子即臧獲輩咸凜
然畫一如事官府有不率者先以鼛鼓申命繼以夏楚
收威閫以内外雍雍如也肅肅如也祖母王氏為王公
東和女兢業慈祥實相佐輔有子七人長栁溪公檠次
雙泉公架三前川公叢四雲洲公林五雲峯公樹悉蒙
故業治菑畬且為門戸徭役慮先後入粟為藩臬郡邑
掾三考竣事咸得省祭冠帶祖心終未慊也先大夫舜
石公行在六獨器重之毎笑而摩其頂曰孺子可教也
命入鄉塾肄業無何先大夫厭薄塾師復令従邑大儒
張儀部松石先生遊偕銓部王公秋澄執經問難學殖
日新即松石先生亦自矜為兩髙足弟子及秋澄公登
第先大夫竟以數竒偃蹇青衿然而子孫經術淵源自
兹始迄今垂裕後昆何莫非祖榖詒之賜也七為崐山
公本晩出祖天性友愛篤于兄弟推及羣従諸姪撫摩
不啻已出兄子合居室屢空祖為置産者二仲季兄弟
蚤殁遺孤女三悉收育擇偶資嫁俾各得所以至親故
詿誤不能贖旅困不能歸者必代為輪鍰出之犴狴千
里治装使遄返保有家室扶老賙貧䘏孤撫寡好義施
仁不蘄寸報邑故事舉耆年有徳為公正以司市適推
祖祖念已見推擇不忍負常曰苐聞投鉤分財投策分
馬非以鉤策為均使美惡兩忘足矣幅巾青袍質成踵
至務調停解紛不分左右袒而自令人意解一時閭里
化之稍有紕行惟恐吾祖知也如是十載引老家居邑
侯弁名旌善亭示勸以是子孫相傳為善人翁祖闢地
創建菩提庵於東萬莊之南施田以贍香火捐貲専人
印蔵經一部於南都迎貯其中延名衲諷誦梵唄之聲
相續也諸子次第析爨即命各居一村(長伯東萬莊二/伯栗家莊三伯)
(南舖莊四伯黄埠莊五伯/王村鎮先大夫西萬莊)田産樓房咸有定宇七叔生
晩另營一村居之(鄭家/莊)乃祖暮年所自拮据又不以纎
毫累諸子也越數載各能成立汙萊盡熟通計肥瘠田
可六十頃里中人或意祖望腹也者祖笑曰昔人稱良
田廣宅面水帶山九月肅霜三春捧繭烹羔而釃斗酒
擊缶而歌南山彼獨非夫乎大都人各有志斥鷃榆枋
安知垂天之翼九萬扶搖為祖雖自顧一山澤癯而胸
次闊大議論瑰瑋莫測涯涘里中人皆敬且憚之祖母
先没祖自卜塋兆於西萬村之離方手植楊栢數百株
鬱鬱森森佳氣攸萃迄今龍章寵賁馬鬛騰輝皆吾祖
考卜所致此又天相發祥恐青烏家未必有此竒中耳
異哉晩年盡謝家秉陶然自適坐卧一小樓諸子鴈行
侍立以次上食諸孫繞膝覔棃栗融融洩洩笑語移日
人謂祖不獨吉祥善事駢集厥躬造物不為少靳抑亦
澄懐恢志而善享之也祖生於𢎞治十年四月初七日
卒於萬厯三年八月二十日享年七十九嵗祖生當皇
風沕穆身際五朝太平躬享全福澤流苗裔殁又四十
餘年始以不肖孫嚴陜西參政秩滿獲贈中大夫最後
累贈光祿大夫太子太保戸部尚書祖母初贈淑人最
後累贈一品夫人吾宗昔年率守先民之樸雖有祖妣
塟時隧道之石崖畧特甚今邀天寵焜耀國恩家美豈
容佚遏不宣業勉樹坊表儀衞於墓門而墓道之碣文
尚虚謹摭述生平以干如椽之筆當祖母没時嚴尚未
墮地及祖没時嚴僅七齡祗據生平所聞於先大夫者
敬書以備採擇祖妣有靈無所逃於掛漏之罪矣
賛曰不肖嚴生平樸遫無他長所藉先大夫遺訓奉為
司南惟日日救過出處幸無大戾為九原羞弟寅若肅
敭厯中外咸兢兢克舉其職雖繇先大夫拮据堂搆而
先大父之弓冶實多嚮非先大父闢塾課子易草昧為
詩書即再傳而後亦終晦跡隴畝而已葢先大夫於不
肖兄弟以一經遺代滿籯金譬諸瓊膏玉露為天人糧
若先大父之於先大夫是有太羮𤣥酒而後有殽核醴
齊也不肖輩承匱中外濫竽簪纓詎敢登枝而忘本哉
　　　先君黄髮翁傳
　先君以儒業肇基含華韞采俾不肖兄弟咸受一經
　子弟輩得彬彬與於文學之列皆遺澤也憶辛丑見
　背壬寅襄事曽備列行實丐進士中白髙公為行狀
　選部秋澄王公為誌銘憲副頃陽劉公為墓表宫諭
　瀛海張公為傳亦既借雄文為華衮第維時僅封文
　林郎官不過七品於子心未愜也距今癸酉三十有
　三年矣不肖嚴濫竽中外屢膺天寵累贈十有一次
　至光祿大夫太子太保户部尚書國恩家美焜耀前
　後近修世譜益覺明發興懐擬丐名碩緒言以賁馬
　鬛之封謹據當日行實再加整次搜羅為傳深虞詞
　涉藻繪文或掩質故與其文也寧質葢先君所以修
　諸身而訓諸子若孫者不過人倫名教布帛菽粟之
　常今亦直肖本來而已
先君諱木字子近別號舜石晩又自號黄髮翁天性英
敏鬚容偉異目光炯耀貌癯神王讀書多妙解不事章
句髫時偕王銓部秋澄従張儀部松石先生遊先生海
内大儒慎許可乃亟稱二俊無所軒輊無何補郡庠晉
増廣生又與王侍御雲石韓參知約庵孟別駕對軒結
社青雲寺擷英潄潤試輒髙等一時才彦咸避舍先君
亦慨慷自負可順風而翔乃王韓諸君相繼陟通顯先
君獨以數竒再困棘圍年甫三旬遂幡然改曰孝弟力
田吾家法也薄田足供饘粥兒曺可繼書香以善養當
祿養足矣奚戀鉛槧為其桎梏我也遂棄青衿不復顧
學使者惜焉給冠帶命為儒官事父母竭力承意務得
歡心疾作更切孺慕藥必嘗禱必䖍逮捐館舍哀毁骨
立儀節悉倣家禮墓草淒淒祭必血泣又立祠於白業
堂西肖遺像併肖已像侍側如事生儀復推肇遷始祖
以下建主奉祠逮同堂伯叔併列昭穆朔望率諸子拜
奠垂老不衰嵗時萃期功薦時食俾宗人之疎者貧者
咸得祀其先既以報本且以睦族也兄弟友愛村落相
望常聨鑣過従無虚日中年遭家不造左撑右持振紛
糾之急惟先君是賴大伯栁溪公二伯雙泉公皆以先
君為才倍加憐愛先君亦莊事之殁咸囑曰以是藐孤
嫠累矣先君飲泣受教為諸姪析産㐮事悉慮殫心覆
翼備至初先君授産膏腴三伯前川公欲之先君遜焉
易西萬村以居及伯值怨家含沙臺使逮治室毁産蕩
先君被褐振裾跋涉千里百計拯援雖雪夜凜冽堅氷
在鬚弗顧也比縣令惑於讐口羅織株連宗戚避匿伯
且有死之心矣先君獨毅然登堂據理直陳伯始及於
寛政先君羞伐其徳事平絶弗置喙伯晩復病痿痺每
肩輿邀之膝語竟日飯必羅數品恣所嗜以為常四伯
雲洲公庶也先君譜族以直書獲戾參商㡬十載一旦
變起家庭伯以老見辱自分必死先君矢天指日灑淚
拯之時嚴初入仕途僕馬書幣賁相望於道卒保無虞
焉五伯雲峯公最謹愿亦為讐所螫先君殫力周旋乃
獲公道昭明不罹文網迨殁而乏嗣諸屬閧然謂奈何
以數千金輕棄螟蛉手先君正色曰此死者所愛也如
飲恨地下何質之官以猶子時榮入繼義男鵬出姓歸
宗猶給別宅二區腴田三百纔令不亂宗祧而止絶産
一無所利七叔崑山公庶而早孤先君既身為訓誨復
多方捍蔽無敢弱小侮者故叔特敬憚先君比於師保
先君素負達觀塵芥軒冕逮三伯罹大難始歔欷曰吾
薄佔畢不為也乃搆閔受侮重為門戸累匪諸子孰與
償乎於是督不肖兄弟於精舍授以墳典杜賔客肅扄
鑰丹鉛句讀朝程夕課每綴藝必手自點竄間就正諸
先達以決嚮往試輒治装與偕驢背上仍令背誦四書
一過傳舍會食之餘亦俾手一編把玩曰豈謂女曺必
藉此頃刻者如終食間無所用心何不使有寸晷之逸
類如此而更隨材迪誨因事奨掖常令勃然躍然自得
於繩墨彀率之外或夜分罷讀挑燈共飯話家庭娓娓
不休或暇日命酌賦詩㫄及涉世應務之槩天倫真樂
又未嘗不融融洩洩也始嚴與兄慎屢試屢蹶先君曰
業患不能精不患有司之不明逮丙戌巳亥間始受賞
於霞城呉司理質亭薛參知且進而與其子相切劘用
是先君以義方特聞兩公争引為布衣交顧迫而後見
見未嘗不抗賔主禮也詢以民瘼則盡言有托居間則
不應暨不肖輩各授室愈加簡勵隨置善惡二簿朔望
日分別登記張先祠示勸懲自製簿序其畧曰古稱父
為子隠吾非老悖欲彰子過正欲女曺兢惕勿即匪彛
耳女曺他日遭際與終身展布不可知弟能擇地而蹈
無災厥躬雖潛伏草莽吾快志多矣不然即懐金紆紫
乎操行不軌衆穢所聚此為盜不持矛弧攻而不用弦
刀者也奚貴焉父子之間不責善子輿氏葢激於父之
愎諫子之非類者言之非通論也以責善固至情之不
容已者也中材之養㡬諫之事亦何莫非善用其責善
者況家庭隠慝疎者不肯言賤者不敢言至父若子而
猶以責善為解則過何繇聞而善何繇遷哉識者服為
確論越戊子嚴舉於鄉先君曰未也女小子寧無滿志
於賢書猥効薄俗欲従里少年飲博恣狎邪遊邪非吾
子也所以操之一切如諸生時壬辰嚴釋褐長安即貽
書曰祖宗積徳累世發祥在女女宜厚自樹不者遺澤
自此斬矣需次得松江司理便道省覲惓惓以訪察為
戒曰任耳者廢目吾日坐環堵而逖聴巧比中人於三
寸之穎寧無天譴女伯可念也繼貽書曰雲間脂膏地
女當秋毫無㸃吾力農自贍義不取錙銖汚女嚴廩廩
奉以周旋無敢失墜迄量移抵里檢槖中止圗書無長
物而後先君喜可知也逮諸季盡入泮宫而嚴以司理
考績移封章至乃澘然涕曰余曩者不嘗為轅下駒乎
寧虞今日乞靈先人以邀天休不啻拮据以鳩此室也
夫困窮猶生我而後将無驕奢淫佚敗乃家聲余子孫
其覆亡之不暇余悲且懼矣嚴在松以水土不服殊病
困因投牒乞休懼傷先君意亟馳使以白先君怡然報
書允令歸田仍附一詩末云吾廬紅藥青松好何用樊
籠困小官其超曠如此後疾亦愈厯俸六年僅轉比部
郎大懼以拙宦為先君嗔及便道拜膝下先君曰小子
年甫而立識見未定若驟得臺省朝野屬目一言不當
將貽終身無窮之玷誠不若粉署含香隨分盡職為愉
快也宗屬繁盛間有一二任俠斂怨或兇暴䦧牆者率
擯不得謁甚則誚譲批撻隨之其有事抵公庭非寃抑
不為請抑強扶弱宗屬齗齗一聴約束乃至䘏厥徭役
周厥匱乏不啻痌瘝切身嘗曰斯孰非同源而共派者
忍令偏肥偏瘠若秦人之視越人乎大母家舊著姓後
裔中絶遺塚不封先君慨焉每命兒曺以時致祭無怠
事嵗值薦飢貧民竊剝榆皮屑為靡他人多加窮治不
亦荆棘糞穢護之先君獨否偶遇必迂道引避若剝榦
遺顛則亟伐而聴其恣取里人貸粟凶年不克償焚劵
可數百緡曰余媿無厚積以大庇天下飢寒也奈何與
鶉衣枵腹者較區區松石先生仙遊先君深念國士之
遇匍匐哭盡哀仍製衰服㑹塟徒步執紼嚴等自里選
鄉舉以逮筮仕必命削辭絮酒拜先生墓左謂為淵源
自也每為兒曺延師務求高明而猶不廢綜覈以故多
遜謝引去獨與中白高先生臭味相投去住久速一任
其便間與論難書指唱和篇什時出獨解互有啟發髙
先生倍為傾嚮栢林黄先生布衣也素行謹飭則委以
監督程課之任俾諸兄弟先後悉侍函丈賴以不荒於
嬉光君解衣推食厯三十年先生每自歎何以得封翁
若此久也殁猶遺命畀宅一區田數畝云内外戚黨非
時乞索龎雜於門欣然應之不以為煩厯下馬徳飄泊
淄土垂老喪妻且無子僅一女孫相依先君為資給婚
塟已進董圃政日鼔腹槐陰中以終天年陽丘陳徳禎
窮困轉徙鄉人莫之收也先君念屬𤓰葛與之居室器
物贈其衣食及先君殁陳慟絶復甦忽夢先君招與對
奕一夕棄世豈其信然與抑感徳深也尊崇高年不遺
疎貧如里中王忠劉思仁宋昂等頻加問餽間招與會
食滿座蒼顔白髮噢咻備至先君腹饒經濟議論滚滚
舉中肯綮邑侯虞庭王公首詢均田之䇿先君為借前
箸鑿鑿善也公竟用以報最海曙朱公以繕城遍咨鄉
彦久無應者先君為上便宜十餘欵曲盡利弊公将次
第舉行會有阻其事者役卒罷然抱負可卜矣釋典道
蔵㝠搜殆盡復揭要語置屏幛間故能剛而以柔用之
明而以晦出之皆従釋老精藴中來獨不喜輪迴黄白
之説曰此緇流黄冠所為惑世誣民者也至星相堪輿
巫祝方技之屬雖好事者陳左驗於前確乎其不信矣
居家整肅昧旦夙興飭家政白首不怠子舍奴僕食指
累千異爨同居米鹽瑣細必均必遍無不帖然就處分
置産則曰人非甚不得已孰不自愛田廬而乗厄為利
又虧折稽遲俾不得救旦夕之死則毒矣内顧弗給必
弗受劵其所受必使無憾而後即安自奉節約用儉成
廉誓弗權子母逞漁獵為壟斷行即炭窟利藪雖進説
百計不納或懐契願獻竟日不敢吐一語而去惟胼胝
畎畝詠伐檀以見意每倒空囊而自處恬如也邑侯韞
所沈公雅負人倫鑒莅縣數年獨敬服先君常歎曰澹
泊清苦如封翁者鮮矣厭薄苛禮謝遠貴介惟躭嗜名
勝親眤朋舊風月妍美則相與徜徉長白夾谷東陵三
台青雲醴泉花溝滴水諸處挈壺躡屐盡日忘疲筆札
工妙尤善行草好為詩歌每有感發及眺覽會意操觚
綴思頃刻立就有陶栁風味特不欲以此見竒稿成輒
削去諸子或私蔵之一夕書室不戒都付烈熖今黄髮
集所載乃未盡散佚者耳邑侯嵗時讀法數虚大賔席
親為勸駕先君勉一赴之雍容曳履里人環橋觀望侈
為盛事嗣即逡巡引謝曰邑中賢豪夥矣余何敢久壓
人上也篤嗜營建雖廩無餘粟囊無餘貲而一日不督
工課肆則神不怡創造一禀匠心度材量費胥有成算
且教蒼頭各習一技法令峻而程限寛卒賴其用故節
省常數倍他家雖竊視效慕莫及也晩治二與園壘丘
疏池種樹蒔竹建黄髮樓玉清堂棋局詩卷棲遲餘年
及卧疴静攝惟把玩琴劍花石圗繪或縱談漆園吏所
稱南面王樂用自解譬秋澄王公來視先君瞪目問曰
人死猶有鬼乎已復笑且歎曰天下安有不死之人即
夀夭彭殤奚擇焉王公服為知生夙昔稱貸悉従卧内
措辦以償曰余砥礪一生殁而汶汶冒宣尼在得之戒
目不暝也後事俱預為區畫疾革仍命進頭陀誦圎覺
楞嚴諸經其於生死夢覺闗殆了然矣屬纊之辰不作
世情語苐命擊鉦伐鼔聲震梱外脱然而逝是為萬厯
辛丑正月二十二日也距生于嘉靖丁酉七月二十八
日得年六十有五元配劉氏側室王氏李氏王氏男八
長自耕蚤卒先君哀之為製墓文次自耘郡庠生自慎
嵗貢生自嚴壬辰進士厯任太子太保户部尚書自裕
邑廪生自寅乙夘舉人厯任南京戸部廣東清吏司主
事自強邑庠生自肅丙辰進士厯任巡撫遼東都察院
右僉都御史女八耕嚴及長三女為嫡母劉出自耘及
次女為二母王出慎裕強及五六女為三母李出寅肅
及四七八女為四母王出孫男女三十餘人詳在世譜
竊念先君生平教子殫竭心力嚴以顓愚濫膺簮紱秋
毫總屬庭訓當庚子鄉試兄弟四入棘圍先君日盼得
雋而卒不諧未㡬見背癸夘服闋肅弟即舉於鄉良以
教澤固未湮也嗣偃蹇一紀餘始登丙辰會試寅弟亦
登乙夘鄉試自析爨後諸務糾紛功課實不逮昔而仍
博一第則當日下帷力也嚮使天假先君以年計寅肅
奮跡必蚤即若慎若裕亦不至終老明經青衿間矣故
淄稱善教子者必首先君矧規言矩行無不為訓迪計
如葺舊廬而題以白業堂聮曰積善修白業讀書養道
心搆新居而題以玉清堂聮曰君子禔躬重於山直北
巖巖仰止丈夫比徳清如玉此心翼翼思齊治小圃而
題以投豆亭聫曰檢㸃身心投豆亭中無黒子怡愉情
性護花籬畔賞黄英此其身心性情惟恐越軼繩尺弗
克閑家教子而欲以清白傳世者意殷殷矣今隧上之
木已拱兒曺一觸簡編猶如膝下初問字時尋繹耳提
諄諄教誡又不啻新免於懐以故在朝在野日征月邁
戰戰兢兢惟恐有負堂構為先君僇人嚴嘗妄擬先君
其決是非可否若懸鑑其料成敗利鈍若炳燭里閈宗
戚疑者諮訪争者質成隠然繫一方之重可謂智平易
近人共坐春風即横逆之來無怒容無讐念汪洋千頃
人不能窺淺深可謂仁藐大人輕千駟遇事慷慨擔當
不以造次顛沛而驚不以晏安逸豫而惰可謂勇殆合
三達徳而兼之矣𤣥覽之士當不以嚴為阿先母慧淑
恭勤拊嚴雖極鍾愛不廢程督在諸生則勉以進取為
刑官則朂以仁恕撫摩諸子不異屬毛離裏鄉黨稱不
妬之徳比於螽斯麟趾晩更好佛不飲酒不茹葷惡烹
宰若讐至罷蠺繅以全生物之心預刻亡期遺命祭奠
無設牲醴人謂母生於淄西之佛生莊豈不有宿緣與
先君初封文林郎直𨽻松江府推官累贈光禄大夫太
子太保户部尚書先母累封太安人累贈一品夫人四
母王氏以子自肅貴累贈恭人俱塟玉清山之陽葢先
君生平所杖履愛其明秀而扁為堂者及卜兆域莫此
為良遂窆以成先志當初得此地時嚴夢寐中忽成一
聫曰遺命曽教封北隴殊恩猶待表新阡今塟後褒贈
且十一次坊表林立儀衞森然而肅弟亦四贈其生母
視前聫若合符節豈偶然也
賛曰粤惟上世肅肅明農猗歟我祖遂振厥宗既富方
穀言發其䝉亦既訓止禮樂雍容我祖播之我父易之
勿俾爾莠載鋤載耔匪神是篤一穂兩岐二三小子幸
際昌時乃刈乃穫㒺敢斁思寧云善述聿懐先徳一言
一行實為彀率以步以趨重趼弗及百爾後人是傚是
則
　
　
　
　
　
　
　
　
　
　
　
　
　
　
　
　石隠園蔵稿卷三
欽定四庫全書
　石隠園蔵稿卷四
　　　　　　　　　　　　明　畢自嚴　撰
　　文三
　　　戸部河南司主事銘紳張公墓誌銘
嗚呼余安忍銘吾年友張公也往壬辰嵗郡中登第者
十四人獨余與公葭莩莫逆既而以吏事差池南北已
俱被召為郎燕市邸舍昕夕把臂未㡬公以疾請告余
亦以使事還里遭家難公一再過唁余謂公二豎且退
舍而詎意竟不起耶惟余知公稔令嗣來請烏敢以不
文辭公諱篤敬字汝淳別號銘紳其先淮陰人自洪武
初徙家新城髙祖宗譲宗譲生福福生利多施予有善
行利生磁州吏目贈文林郎芝娶封太孺人忽氏生丈
夫子四長即公公幼聰慧嗜學補博士弟子試輒冠曺
耦嵗己夘以詩魁東省壬辰成進士需次推擇為令得
元氏元氏故并州甌脱地視列邑繁埒而俗悍習詭鼠
牙雀角相軋格禁難治公自念令為天子牧元元要以
泂酌餴饎㒺違㒺咈唯是三尺斤如巖如焉知其他於
是下車不踚旬門内霜肅門外雨恬四境喁喁咸歌來
暮已而值礦使驛騷如王虎者尤鷙横不可制公上書
兩臺以為劍山蒼巖間迤邐無㡬鑿之無金徒使奸人
洶洶書上邑礦卒報罷元氏父老尸祝神君而璫亦莫
可誰何自此臺使者嘖嘖咤異薦章相望已三載奏最
贈公父如公官母太孺人再嵗乃擢戸曺主政始視倉
場繼典銀庫釐奸塞竇一切勞怨無避事竣欽諭紀録
維時真保礦務以故事當差司屬大司農應城陳公謂
公素敏練計可従中調劑欲令往公謝曰職在臣子劇
易誠非所辭顧此何等役也方愧不能折檻伏蒲以回
上意顧可當先為逢貽點青史也引鏡自照何以施眉
目而立宇宙因乞身終養與部疏交章並進事卒寢其
伉直不可枉以非義多類此居頃𣙜闗命下便道還里
公念母老不以三旌易一日奈何以絶裾忘迴馭顧太
孺人朂以靡盬遂辭行次淮上謝疾遽歸得以賦閒居
侍板輿卒如公志不二載而疾没享年僅四十八嗚呼
惜哉公生平落落寡諧遇物鮮脂韋而孝友性成當文
林公以磁州尉疾作公奔視籲以身代不起哀毁骨立
迨手一經課諸弟無間寒燠卒俾後先青衿不愧弓冶
則公友于良足多為令務寛和不事鸇擊顧民有不法
狀則寘之理無骫居恒冲素於世味泊如尤嗜吟咏厭
剝啄通籍以來篋有數卷門無雜賔非必移牀遠客戛
玉代清而蕭然自遠以余觀公之概所稱朱霞白鶴豐
玉儉稷庶㡬不愧且遇事凜凜獨持有故名臣風令天
假之年克究厥施必有以樹非常垂不朽而今已矣嗟
嗟跖修顔短天道茫茫寧論哉公生於嘉靖甲寅卒於
萬厯辛丑配胡氏封孺人則公與余同忝門楣云男三
𦙍振郡庠生𦙍拓𦙍揚孫一桂翹卜於癸夘冬十一月
初三日塟公於寳山之陽銘曰繄孰不仕繄孰仕而循
良矧勁節浩志不可奪屹然岱宗巋然靈光斯亦足不
朽何必耄耋大年為陽陽在昔達人曠觀所以齊彭殤
　　　順天府尹霞城呉公墓誌銘
大京兆呉霞城先生余生平受知第一恩師也余自髫
齡遭家不造外侮繁興先封公亟望成立自辛巳冬即
出應童子試而屢齟齬於郡邑愈下惟發憤至丙戌春
年十八嵗矣再值里選惴惴懼不得當維時濟南太守
為約齊李公雲間名家也先生以名進士為郡司理雅
相契重推為文壇牛耳府試品題多出先生手已取余
第三尚未發案外無従知恐不獲雋復赴告考又屬先
生為政時濟下三十屬赴告考者可數千人獨拔余為
首大加擊節而以先兄嵗貢諱自慎者次之不俟放㮄
輒召謁見稱賞不置又立試數題皆許可余自分落魄
已久一朝得此知遇真生平殊遘繼入督學屠公道試
余與先兄同列府庠得時領先生明誨又辱守道薛公
物色招余兄弟衙齋誦讀每謁先生輒命題課藝耳提
面命所為朂其勤而警其惰者不啻慈父之於愛子也
越二載戊子余叨薦鄉試出惺宇張公房而感恩懐知
在三之誼視房師有加焉己丑余應春闈下第先生入
為銓部郎余走濟下送別郊外先生在銓衡甚有令譽
而以抗直不阿遂従外轉比余壬辰成進士謁選得雲
間司理則先生旬宣兩浙久矣呉越宻邇遣使通贄大
相慰藉戊戌秋余以司理厯俸六年轉刑曺郎入浙四
明辭鹽直指袁公道經武林則先生方為廉憲政範清
肅芳聞籍甚衙齋小坐握手道故并與諸世兄晤對亟
以道義名節相期許藹然骨肉也甲辰先生以江左右
方伯入覲余時待辠冬官得再睹丰采佩服教指五内
灑然事竣抗章乞骸部覆勉留而先生髙卧家園竟不
復抵任矣無何即家起大京兆懇辭不赴此其難進易
退出處大節豈不超然遠出塵寰之上哉嗣余薄遊中
外強半家食馳驅南北多居塞上益與先生音問杳然
乙丑春余待罪津門忽従邸報見八閩舉薦地方人才
疏知杖履無恙亟顓力往訊力旋得手書數紙顔筋栁
骨依然濟下品題鉛槧墨妙也益令人勃勃神往矣未
㡬叨轉留憲嵗杪厯任丙寅再轉留計值璫熖益熾即
掛冠亟歸丁夘夏維揚周君覲光儼然莅草堂焉實先
生肺腑親也方先生寄書時謂余在留都耳不知己歸
也盤桓數日報牘南還自是鱗鴻絶矣戊辰夏余叨起
計部碌碌戎馬錢穀之間迄無寧晷方擬覔便往候興
居而副郎林君一柱者為先生同里内戚以庚午春持
世兄太學君祖學文學君祖越祖擢訃書見貽始知先
生於戊辰孟冬已作古人痛哉先生生平和而能介風
軌遒整翛然不滓轍迹所至咸切庚桑畏壘之戴而菁
莪作人棫樸造士恬退止足枕石潄流雅有古先賢之
風焉乃先生所自狀者一切韜晦不言惟取林下隠居
數事以明無憾而卒皈依於西方之教則其素位而行
恥為誇詡與世之大言不慚好自標㮄者異也諸世兄
以墓石見托先之束帛余即不文而不忍負先生大徳
則縷述其當年知遇之竒與所目擊出處之大者漫為
削藁以自附於門牆思慕之義按狀先生諱獻台字啟
衮別號霞城晚而更署素心居士表厥志也裔出唐屯
田員外郎祭公之後十數傳而諱富者為先生八代祖
富子洪洪子熊并有隠徳至熊子希賢官翰林侍讀學
士封熊如其官希賢子彰善彰善子正誼累贈江西左
方伯配林氏累贈夫人為先生大父母正誼子三畏廣
信郡丞累贈江西參政江西左方伯配程氏累贈夫人
為先生二尊人兩代貤恩悉以先生貴而郡丞公先起
家台州寧海學博程夫人生先生署中括蒼山川竒勝
赤城石壁如霞故贈公取以命先生名號葢當日期望
之意業甚遠且大而先生果以萬厯丙子領鄉薦庚辰
捷南宫初授紹興司李復除濟南陞吏部厯四司主事
考功員外郎例遷台州憲副即先生發祥地也旋晉大
參仍分守寧紹台尋轉按察使右方伯先後仕浙最久
亦異矣嗣改江右左轄值入覲乞休不遂徑解組回籍
及陞順天府尹始得請致仕従此山静日長或讀釋道
諸書或吟長慶法蔵二集或臨衞生帖或散步蘭渚大
堤徜徉於雲烟水月之下凡二十五年然後騎箕従九
仙遊距生嘉靖戊申之嵗得夀八十有一先生自以為
備造物清福洵不虚矣子五孫三曽孫四此先生自狀
世系行蔵子孫崖畧而余覆按之若此至所樹徳若功
既不自表異即余前所論次亦何能悉底裏顧余迴環
状中語更有一言欲質先生於九京者計先生懸車之
日政禮可以為卿之年而視京兆若敝蹝急流勇退得
失之心澹矣捐館舍在大耋而手營𤣥丘於念載之前
臨革自為行狀若彭澤豫作誄詞全無恐怖生死之心
亦澹矣在世了了來世亦應了了乃遺語送終無薦牲
食惟延高僧誦内典以愜素心将為來世法緣是果於
西來意何居余得而窺之矣曺溪有言常自見已過即
與道相當古人聖賢仙佛只在日用人倫上修持故先
生居官到處有聲而状乃自歉悠悠祿食無功朝常無
禆氓庶林下比逍遙遊而状稱不愧此心者獨在建修
先人祠墓冀釋怨恫此即是真懴悔真行業心迷法華
轉心悟轉法華戒牲延誦之囑猶羊鹿牛權設云爾余
本不知禪苐恐人疑先生落二乗故僣拈此一段與先
生相質先生以為然否先生蔵骨之山厥名㤗林負兑
趾震中穴先生左林夫人右側室周氏輞川堪繪盤谷
可歌先生所自卜也先生傳神之照厥質純素欲晦彌
揚上不負國下不負親遠不負祖宗非愚非智簡簡惺
惺所自寫也先生之作備矣無容贅矣無已則繹焉而
系以銘銘曰大道無岐至徳時遷既壮乃行未老歸田
繇孔印釋得魚忘筌惟忠惟孝亦儒亦禪彼紛奴主曷
窺行圎壺公之側先生幽阡幕天席地襟巘帶泉三立
不朽霞光長縣有報斯獲餘慶用駢謂余阿好盍視遺
編
　　　貴州道監察御史忠門甯公墓誌銘
嵗在己巳侍御忠門甯公捐賔客於平原時長君顧韓
甫九齡諸子皆呱呱泣於褓是未克塟越六年元配張
孺人亦逝又三年長君既已著聲黌序諸季亦各知敬
業乃謀卜吉窀穸且輯生平徽烈介余猶子際竩問誌
銘焉初公與余六弟自寅同薦賢書旋又與八弟自肅
同捷南宫及為蠡縣令適余以督餉之役待辠津門倚
辦召買借光薦剡又八弟亦分符定興同寅莫逆因訂
姻好逮丙寅丁夘間余自南司徒謝病歸里公亦讀禮
家居過従甚數臭味淪浹戊辰秋余起家度支公亦遂
已持斧畿南適丁八弟遼左之變公亟馳書吊唁藹然
骨肉兹余回首疇曩昆弟之好與夫出處周旋之雅宛
焉如昨誠不覺其愴然有動於中也誌何忍辭因據長
君行實次其崖畧公諱光先字廷瑞別號忠門甯之先
有行一者元末徙自棗強卜陽丘之西錦川大埠里居
焉生子信甫信甫生克忠克忠生友徳友徳生貴貴好
陰行善生二子長曰祥領宣徳年鄉薦除滎陽廣文厯
松江二車所在有去後思次曰鐸鐸生綱綱生守寛守
寛生希孟是為公父娶於韓生四子公第居三公生而
神骨秀拔聰穎絶倫舅氏澄江韓公有子而殤泣謂太
孺人曰弟以乏似萬念俱灰姊幸多男曷以幼者續吾
後俾弟没世無為若敖之鬼恵孰與姊多乃以公嗣韓
韓父若母鞠如掌珠不知其非已出也七嵗入小學九
嵗能文輒時時造鄉先達傴僂請益癸夘補子衿第一
時嵗大祲鮮可以飽韓父販官鹺權子母佐燈火費公
下帷漯水之滸韓父渡河餉公值夕潦水暴下㡬殉彭
咸公感泣曰人皆一天耳吾獨戴二天大丈夫不能揚
名顯親何強顔天壤為也益發憤吚唔摩厲以須閩中
晦生王公來牧陽丘季試諸生得公卷詫曰駃騠騕褭
四蹄雷電一日千里不足云也延入署中為其子傅自
是毎試輒冠軍人無不以大捷目公公亦獨喜自負乙
夘舉於鄉即出王公房明年成進士人皆竒王公知人
能得士惟公亦能不負所舉也時有以復姓縱臾者公
正色曰吾少失怙㣲韓父若母不及此且韓父若母髮
種種矣方慮報韓日短何忍以是舉傷厥心乎客毋復
言除直𨽻新城令迎韓父若母就邸養太孺人魚軒預
焉新當長安孔道冠葢相望不遑寧處操刀者類血指
去公遊刃常有餘地鄰邑來質成者日造於庭當事者
才公任劇調蠡縣蠡曠僻最號難治公至清衙蠧均徭
役裁冗費旌節義興學校治化翔洽家戸尸祝當是時
諸臺使薦牘纍纍無虚日辛酉光宗登極覃恩中外封
韓父如公官韓母封孺人居無何韓母遘疾棄桮棬公
哀毁骨立扶櫬歸里殫力營葬遠近稱孝焉既禫值蠡
令缺銓衡為地擇人復以公往蠡人士偵其來紆青垂
白載道驩迎且悲且喜如嬰兒之復覯慈母也公駕輕
就熟孰大廉平大慰民望甲子驛取入都未及考選而
韓父訃間公嘔血茹痛抵家㐮事一如前喪丁夘服闋
選授貴州道監察御史公既簪筆蘭臺居恒明發不寐
曰吾以寗嗣韓猶僑居也嚮吾不即歸宗者以韓父若
母拊鬻劬勞思圗報萬一耳今韓父若母偕即黄壚封
章具矣而生我者曽未沾一命之榮天下寧有無父母
之子哉乃具疏復姓且請以直指新銜貤厥二人情詞
懇切上為感動於是贈公父如其官母封孺人公既兩
邀綸綍光寵四親其矢報朝廷益切遂疏保聖躬温聖
學核起廢處降丁數事又首劾建祠媚璫者二十六人
又謂帝王之執中在虚平虚平之寄脈在用人疏薦喬
公允升等林下諸賢皆蒙嘉納處分而虚平一議尤荷
㫖褒奨尋巡視皇城權貴斂手輦轂肅清出按畿南諸
如弛闗禁節土木表幽貞白寃滯措注烜赫照人耳目
先是巡方使者有所舉劾類摭駢麗而晦事實公復命
以散辭易儷語上大喜其獨得體要且著為定式勅永
遵焉役竣便道謁太孺人奉巵酒前為夀曰兒以王事
鞅掌定省久疎古人不以三公易一日養今母老矣兒
亦積勞善病姑移疾歸子舍得晨昏萊彩相依不亦快
乎太孺人不許趣之行公重違膝下又簡書在念雖勉
為促装而五内徬徨精神銷削日漸羸弱行至平原病
加篤遂圽於逆旅嗟夫驊騮方騁而霜蹄頓蹶干鏌甫
試而鋒鋩忽挫惜哉公性禀孝友恂恂退譲服朴茹淡
既貴不改搆園繡江橋畔竹樹陰森仰山頫水大有輞
川之致時偕二三貧賤交遊息其中嘯傲題咏怡然自
得初公之歸宗也仍留次子嗣韓奉舅氏祀既而囂然
謂鬼神不歆非類以甯嗣韓何如以韓嗣韓迺疏擇諸
韓中當後者立為嗣付以舅氏遺産更捐所續置田産
留贍焉公生平苦心舉子業同門方孟旋孝廉張賔王
狎主文壇旗鼔每閱公藝輒賛歎不容口有評訂就正
稿行世方公食貧而張孺人實來張孺人者同邑張應
臯女也有内則壬寅歸公以紡績佐誦讀用顯其名於
朝宁間及封孺人稱貴倨矣而纎嗇自奉練裳布被泊
如也嵗時蘋蘩奉先惟謹視小星輩一意慈和暱如同
氣不但衾裯逮下也且鞠愛諸孤一如已出有鳲鳩之
風焉即姑太孺人後公二年殁而喪塟悉軌於禮不辨
其非公也存者是又能為國勸孝情者哉公生於萬厯
乙酉圽於崇禎己巳享年四十有五孺人生於萬厯丙
戌圽於崇禎乙亥享年五十子四顧韓邑庠生嗣韓持
韓衞韓獨持韓出孺人餘皆副室王氏出也女三張出
者二一適廩生王濂一適余弟自肅男庠生際竩王出
者一未字長君等卜於三月上已之辰塟公大塢之新
阡張孺人祔焉余觀公以白屋崛起而冠恵文為學而
英敏為令而循良乃其大節尤在居鄉復姓立朝直諫
二事夫公以甯繼韓卒以成名其受卵翼恩不薄而水
木本源之思又必不可已公初以花封封韓終以豸史
封甯先後四親養生送死胥無餘憾洵宦途異數也且
復叩閽陳情為韓立後幡然歸宗敝屣遺産絶無一毫
依阿淟涊之態即其命名諸子未嘗一日忘韓而卒發
乎情歸乎禮義合乎天理人情之正是為難耳古稱死
者有知生者不愧亶其然乎至其立朝適當聖明龍飛
之初公以讜論昌言伏蒲諤諤嫉璫祠則臚列重劾一
時如夢初醒人皆股慄憫遺賢則闡幽推轂俾山陬海
澨之彦莫不彈冠而起諸所納約自牖因事効忠瀝膽
披肝不遺餘力儻所云夙夜匪懈靖共爾位者非耶兹
可以垂不朽矣是宜銘銘曰立身揚名兮顯親内既有
以酬我二人抗疏正言兮匡君仰復有以荅夫紫宸生
我者與養我者雙慰蠧國者與幹國者並陳孝耶忠耶
世孰與倫故古之人有言求忠臣於孝子之門嗚呼移
孝作忠兮即忠成孝是則忠門之素履兮允符於彛倫
之大道夫何位不配徳兮夀未展其所抱徒留餘慶於
無窮兮俾子孫世食其報
　　　崑山畢公墓誌銘
崑山叔父以客嵗戊辰仲冬無祿即世将以兹嵗己巳
仲冬塟鄭村之北原維是壙底一片貞珉藉垂不朽不
肖姪自嚴竊願櫽述其槩弟自寅復従呉橋公署約畧
叔疇昔以状來纔展讀不覺涕泣之何従也讀竟因為
誌誌曰叔諱本號崑山子務字也累贈資徳大夫太子
少保戸部尚書王父廷佐翁穉季王父憐其蚤慧常置
膝下越數齡見背累贈資徳大夫太子少保戸部尚書
先府君舜石翁以小弱弟篤暱之先府君課嚴輩句讀
亦課叔授嚴輩制舉義亦授叔以暱故不甚苦叔叔亦
不甚嗜也每嗜涉獵稗官野史過目輒不忘時為繪嗜
解衣盤礴盈尺而山水人物具焉酷嗜琴撫徽動操輒
多遠韻寄嗜澹故其興會竒興會竒故其世嗜愈澹其
句讀制義之不甚嗜也其夷然有不屑嗜者也先府君
愈篤暱之叔亦敬事先府君無少怠一舉一動惟先府
君是程是命先府君嗜客叔亦嗜客先府君嗜奕叔亦
嗜奕風花之朝雪月之夕客奕未嘗不従叔亦未嘗不
在時嚴已馳驅王家矣兄慎弟裕暨寅若肅俱懐璞待
售先府君謂非二三子輩何以拓我家聲非小弱弟何
以娱吾暇日則篤暱之情見乎辭矣先府君即世叔徬
徨無依悲悼欲絶會先府君塋域卜於玉清之陽直鄭
村之坎方當治壙時叔常徒步省視又手植二檜於墓
依稀當年端木氏行徑志思也叔天性超邁興致瀟灑
産不越中人而不為戚戚家纔足温飽而不為營營最
喜遊觀川嶽嘯傲泉林躋攀不厭贔屭崔嵬不憚媻姍
於是登眺岱宗瞻萬仞之㠨嵂踞陟碧霞觀羲馭之沈
浮縦目杏林尋孔顧之真樂不覺手舞足蹈徜徉自得
間復問勝滄溟瞰珠璣蓬萊三神山在洋洋萬頃中留
連不任去住嗣是靡日不遊靡遊不竒窮竒於武林羡
飛來之絶巘窮竒於普陀艷落伽之芳躅窮竒於燕趙
秦晉之墟顧瞻帝都萬年王氣以至龍門汾陰王屋太
華諸名勝拾級踵頂足跡㡬遍迨遊倦而返故廬嵗時
伏臘攜嘉賔邀契友盡鄉井之一岫一泓靡不探及暢
飲酣歌幕天席地有浴沂風雩之趣焉居常不喜營建
而好種植花卉竒芳異葩繽紛間出蚤蔬碩果甘鮮殊
常論者比之郭槖駞云室而拳圃而盎具有溟岱蓬萊
之勝克追考槃薖軸之風晩嵗更嗜歌律喜讀元白長
慶諸集操觚染翰牖牖與一駢聫彷彿几盤座右之遺
偶得口占取焉編置擊壌集中誰辨烏之雌雄哉葢收
寥懬之乾坤歸諸内性取耦俱之天地散為人間矣嚴
兄弟既忝列縉紳叔行輩最尊於族為長嚴覔得告身
衣冠獻之叔前以備婚祭大禮之用叔笑而置之曽不
數數御也門第雖髙不作貴倨色相其所與遊率皆山
翁溪友村叟邑耆油油與偕我伯叔兄弟若而人皆執
猶子禮甚恭叔一意慈和不失常度公私讌集必叔在
座乃大歡暢鄉黨人人謂叔忘形暱已即姪輩亦人人
謂叔忘長下交而叔若不知也亦聊藉以自為棲泊自
為位置已爾得之遊應之心上可與冠葢公卿伍而下
亦可與田夫野老儔好義樂施遠邇誦徳假令先府君
而在其篤暱又不知當何如矣叔生平襟懐宣朗素無
膏肓之疾夀甫踰耆雖不健飯而能雄飲二子一遊膠
庠一就散秩俱能克家力農無内顧憂嚴嘗以為吾宗
第一福人消受政未艾也客嵗初夏我仲兄震陽公捐
館叔哭之哀甚迨仲春而有季弟遼撫中丞之變凶問
至日鬱鬱不樂比季秋旅櫬抵里憑棺長號至再至三
既惜季弟不究其用而又慮門祚之中落怒焉如𢷬神
情大傷未㡬而染疾馴至不起矣天下有鍾情如叔者
耶嗚呼慟矣先府君伯仲七人僅有叔在嚴思侍先府
君弗獲侍叔如侍先府君焉兹復羽化去嚴何従寄侍
耶追憶客秋嚴奉司徒之命應召北征叔同六弟祖餞
拱玉園中期許眷戀百倍恒情豈意銜盃瞬息遂為千
古永訣之期即嚴異日伺聖明乞骸骨歸卧故園誰與
嬉遊冥鴻漸遠甡甡子姓将何倣徳而寄傲焉嗚呼慟
矣居不獲奉叔溪毛遊不獲負叔杖屨殁不獲屬叔纊
息塟不獲臨叔穴兆僅借斯誌用識拳拳因誌叔併誌
其欿然於叔者如此叔生於隆慶二年四月十七日卒
於崇禎元年十一月二十四日享年六十一嵗配劉氏
善秉家政男二時甄邑諸生時行遙授鴻臚寺序班女
一適邑諸生王僴孫男六甄出三長昱次鼎次炅行出
三長昇次晸次昪孫女五甄出四行出一曽孫見明昱
出子姓之蚤且盛亦吾宗所僅見者矣因為之銘銘曰
瑩然而映者珠耶栗然而潤者玉耶且清且和惟珠維
玉者其我崑山叔父之徳耶生於斯居於斯息於斯玉
韞珠蔵億萬斯年其永襲休而衍慶耶
　　　儒官震陽畢仲公墓誌銘
嗟呼天之降割於我兄弟一何慘也先是嵗在庚申連
喪我三兄五弟己悲玉折矣兹匝嵗間仲夏既奪我二
兄仲秋而八弟凶問復至自遼左迍難頻仍肝腑寸鑿
此余所為欲濡毫而哽咽屢廢者也顧八弟致命邉陲
盡瘁王室自有公論為之闡揚青史為之記載且無俟
余贅若二兄醇樸之素𤣥古之行匪獨堦序儀型抑亦
鄉閭惇史假非家庭自為表章竊恐湮没弗傳爰收淚
盥手而為之誌兄諱自耘震陽其別號也以所居震方
多山又伯兄蚤殁而兄於雁行為長故以震號云余先
世自始祖諱敬賢者従益都來遷於淄五世而及曽祖
諱恪畢氏始大曽祖生王父贈尚書廷佐公諱忠臣王
父生府君贈尚書舜石公諱木府君生余兄弟八人長
為處士自耕次即兄三為嵗貢生自慎四即自嚴五為
邑廩生自裕六為乙夘舉人今呉橋令自寅七為儒官
自強八為丙辰進士故遼東巡撫自肅葢兄與三兄暨
余異母而同齒自兒戯時以屆弱冠庠黨佔畢靡不跗
踵肩隨兄者友于之誼特殷兄賦質謹愿而稍遲鈍念
嵗始補博士弟子員視三兄暨余差後二載迺兄獨慨
然曰余稟不及諸弟奚啻三舍令弟輩電焕亨途聫翩
鵲起余即青青子衿以老寧不大愉快乎所棲志於焉
在矣益惇慶建之行為諸兄弟帥間承府君命代家秉
佐賔筵拮据瑣屑繁纎之務俾讀者得一意攻苦皆兄
力也兄孝友篤摯事府君嫡母及諸母併以孝聞生母
王氏病兄親為製藥餌每廢寢食危疾頓起今母年踰
八袠而依依菽水未嘗一日衰府君嘗紀兄孝行於責
善簿置先祠中以示法誡先祠居㕔事右兄朔望候謁
惟毖嵗首必先率諸子弟姪廟見還返㕔事少長以次
成禮儼若朝典先考妣大事悉藉兄領袖終喪無違禮
遇先忌必庀牲醴召諸弟詣塋域共致悽愴或稱述先
人徳業至涕交雙頰真終身孺子慕矣憐愛諸弟文行
兼朂且剛柔介婉各隨性為調劑故和氣翕如府君嘗
以伏枕垂命析爨兄泫然長跪曰吾兄弟三十年入則
共器而食出則並轡而騎同胞一本毫無間然豈分荆
遂居田氏下哉比割産一聴鬮分或謂兄於室為長宜
擅其腴者兄哂而謝之五弟拙於生計家産中落余謀
諸兄弟剖廩以佐菑畬牉囊以助徴税使弟力學進取
庶成第五之名兄謂先得我心亟為堅決而首倡焉又
推己宅畔田以易五弟遠業不使有鞭長不及之累迨
三兄與五弟繼逝三兄遺孤有七弟撫視而兄撫五弟
孤尤力張君士超者佳士也兄嘗延為塾師至是譲以
課姪曰以是藐諸孤非明師不可日夕程諸姪學業長
弗嗜讀則切誡其嬉仲季蚤慧風氣遒上則喜動眉宇
謂五弟當需顯揚含笑地下耳且兄弟兩孤并有遺産
與兄共賦冊及分任而餘虚糧㡬二頃兄寧自輸曰弗
忍累兹惸惸者也有同母姊丈庠生殷師膠清貧而跅
􁀪嵗時餽遺趾相接也嘗以産鬻兄為傾囊受劵姊丈
後益窘促乃置酒相勞苦手出前劵一一簡還更為具
牛種母艱東作而産内徴徭則始終強半代輸無徳色
有同堂兄富而無子或巧諷兄仲子當出嗣者仲子聞
而涕泣不食兄諭之曰吾非忍斬人祀也然豈以千金
易一子哉兒無恐竟叱不許至舅氏王汝生之喪與塟
並其子女之婚與嫁悉兄營辦不少恡諸敦倫慕義未
易更僕數而此其流注一本漸被九族者真至性有大
過人者矣嘗治荒圃暇則具壺觴邀諸弟酣適其間有
白業堂一區故府君發祥地余推以譲兄兄為新且廓
焉情亟肯構㮄仍舊題每列坐堂中必追談祖考肇基
事娓娓不倦風恬日暖則時過諸弟宅商確家務毎至
夜分興到或移履石隠拱玉二與諸園討論泉石洗盞
治蔬流連忘返壎箎迭奏不減穉齡時也兄粥粥善下
與物無競凡與遊者如坐春風里中祈年禱賽之役無
不躬往鶯花淑景結綺郊原朋好追隨行歌互答長白
豹儒東陵諸山杖履㡬遍又嘗修社為雅會族戚咸集
彷彿香山雒下之風鄉人有疑就質有紛就解有讌賀
必推為祭酒若忘兄為貴介而兄亦油油然處之俾人
人滿志而去大要兄生平以培本滋善為心以濟世澤
物為用情靡攖於寵利畍盡撤夫町畦雖行不越閭閻
乃一種真率渾龎之氣蒸於一堂漸於一鄉并流自肺
腑見諸實事詎徒以蔗言夸行獵取美談者哉兄訓子
義方動稱先徳砥淬伯子際泰喜擊劍習武事則亦聴
之以自顯榮其身仲子際復有文譽食餼黌序浸露頭
角季子際觀敏而績學甫遊泮而遽殁兄實深西河之
慟遂致不起嗚呼傷哉余因是而益増感悼於兄也屬
毛離裏親莫親於父子頽年榆景至霣命相傷其情深
何如乃先是兄有叔子𦙍豐者先慈以余艱嗣命襁褓
育之兄毫無難色及九齡一疾而殤余悲慟哀號跼蹐
無地而兄怡然不少芥蒂自非天顯大義有以黙奪於
中安能割愛至此此余所為吊鴒原而腸裂睠棣蕚而
魂驚也兄疾起丁夘夏疾覺脾胃失調入戊辰春漸劇
然亦無大患苦時赴讌會步履笑語如常時余適在告
里居時常趨視庶㡬旦暮痊安也者乃卧牀甫數日溘
然逝矣念兄他無遺恨惟是白髮在堂萱榮正茂遄違
色養目應未瞑於泉下耳嗚呼傷哉兄生於隆慶己巳
四月二十六日卒於崇禎戊辰五月十一日享年六十
嵗配趙氏繼配王氏子四長際泰加銜海運都司次際
復邑廩生次即𦙍豐為余嗣者次際觀邑庠生蚤世女
四孫男五盛岦盛岫泰出盛謨盛訓盛讃復出孫女五
泰出者二復出者三昔馬文淵慷慨賈壯及經畧嶺外
下潦上露悲視飛鳶跕跕墮水中輒憶従弟少遊乗下
澤車馭欵段馬尚羊鄉里之樂邈不可得方余待辠巖
塞承乏海隅拮据戎馬之場鞅掌錢穀之間風波萬状
艱苦備嘗囘憶兄豐容偉榦朱顔碧瞳蔚為耋耋期頤
徴且有衡泌之息機而絀其枯槁有紱冕之輝映而避
其勞瘁受天全福為世完人未嘗不羡之慕之滿望異
日吾兄弟輩各返初服兄且巋然為魯靈光相與狎漁
樵而侣鷗鷺也而詎意其以下夀終耶兹泰復二姪将
卜以仲冬二十七日塟兄玉清之先塋介於贈尚書先
府君之側余以匏繫地官執紼無従遙溯悲風長憾奚
已會六弟呉橋令列状状兄而不肖自嚴特摭捃誌之
以少展其孔懐之情併為銘銘曰瀰瀰淄水東郊絲傳
秉厥懿媺孝弟力田恵利斯溥廉譲為先韜光弗燿儒
術終㫋嗟吁鶺鴒分飛背捐萱景方綺棣華失妍所可
慰者芝蘭滿前薈蔚佳城兄其歸仙遙瞻素旐不禁涕
漣臨文寫淑尚永斯年
　　　中憲大夫通政使司左通政筠蒼王公墓誌銘
􁂰贈通政方嶼王公與先君贈司徒公偕二三耆舊為
五老會遨遊山水之間觴詠甚適暨先君圽方嶼公哭
最慟故余與通政公為世好屢議姻㜕余主政比部時
公為大行每偕兵部主政懐南胡公數相過従情好無
間癸丑公分守冀寧余實以糠粃先之把臂入室相得
益歡甲寅余自河東守道請告歸田則公又轉河東巡
道先後畫一亟藉曲成循卓芳聲每徹覩聽及公既蹶
復起冬曺維時余在津門相距咫尺音問不絶是悉公
生平者莫余若也公既圽之明年塟且有期公子兆生
等縗跣以状來請誌墓余雖衰病誼何忍辭公諱孟震
字啟𦙍別號筠蒼其先冀州人有諱瑾者従婦翁呉宦
淄樂其風土因卜居於孝水之滸龎㳙墓側號将軍頭
者家焉是為淄之始祖瑾生傑傑生鳳鳳生經經生宗
道宗道生長垣縣丞度即贈通政公方嶼其號也娶於
蘇生三子長即公贈公一夕夢商山老人自言願托君
家既而取香㗖之遂生公甫四嵗而性嗜香此其符也
初贈公卜地塟父相塚者錄徴詞以示曰丑山未向用
癸分金當出水命者紆青施紫居官有氷蘖聲公果生
於癸亥比一官歸賦家徙四壁相塚者固竒驗乎而公
之生洵非偶矣公生而竒穎絶倫日誦萬言纔兆角即
遊鄉校益發憤曰士當舉大名耳寧苐以子衿終耶遂
負笈遊滎澤令心泉劉公之門滎澤公師道甚尊従遊
士傳習少惰輒用刑人收威公亦嚴事滎澤公出入以
度外内知懼即夢寐及之如楚在背也章既成士望者
盡返走辛夘入棘滎澤公名列賢書而公以命題遺字
被放鬱挹悲憤如不欲生益下帷攻苦咿唔不輟甲午
試竣夢一道士従後擁公寤謂同舍諸生曰是何祥也
時憲副中白髙公豪放不羈語多竒中解之曰士而倒
之其一十乎維公亦竊獨喜自負已而放㮄果然乙未
成進士觀政都察院而太恭人訃音至公歸哭踊㐮務
服既禫猶徬徨哀戀若不知慕君者贈公趣之始謁選
授行人庚子典貴州試所入彀多譽髦甲辰贈公圽公
哀毁骨立既塟公泫然出涕曰為臣盡忠為子盡孝顧
盡忠有日盡孝無時異日者即列鼎而祭孰與菽水之
逮親存也丁未起補原職奉命取福清相公入朝役竣
擢浙江道監察御史公自以起家草茅十餘年遂冠柱
後恵文稱天子觸邪之臣簪筆荷槖言天下事於是侃
侃正辭無所避忌當福藩未之國而母貴妃擅寵於内
一時朝臣思集菀冀非望者實繁有徒光廟孤立危若
贅疣公凡三上疏調護之疏雖留中不下而國本卒不
至動搖者本商山老人羽翼之力也巨璫南宗順外倚
強援為宗内負恃恩寵所為多不法公特疏參論言甚
切直時神宗静攝久諸臺諫彈劾多規瑱寘之不復區
別是非至是特用公言廷杖閹發充浄軍留都權貴胥
為斂手都人士行行且止争相戒勿犯髯王也葢公美
且鬈云光廟在東宫嘉公忠直不阿疏公名緘周易中
每一簡閱輒歎為真御史然公受知方深而妬者或側
目矣庚戌奉勅按遼未行而例轉癸丑始以少參分守
冀寧乙夘提調晉闈先是祁縣有頡生鵬者竒士孤寒
未知名公嘗於省方賞其藝薦諸衡文遂取冠多士領
牒入闈比放㮄公語人曰必頡生者實首麟經已而果
然遂聫飛去其知人如此尋轉憲副分守河東丁已察
處猶以為侍御時抗疏論事不避權貴故也公優游林
下越數年癸亥補河南理問旋陞營繕司主事甲子陞
都水司員外郎厯郎中尋改光禄寺寺丞乙丑陞尚寳
司卿八月陞通政使司左通政時魏璫方擅權用事勢
甚張羣不逞争走其門務為媚説冀速化有登第不數
嵗而驟躋孤卿者璫顧獨欲得公為重公謂吾嫠婦也
貞白自守鬢刁騷禿欲盡矣乃復失身狹邪乎拒弗通
阿璫者遂誣奏公黨附異類竟削奪歸丁夘今上御極
首剪元憝詔覈逆璫所驅逐者補給誥命公乃復官如
故仍授中憲大夫贈方嶼公如公階母蘇為恭人臺臣
累疏薦公諸撫按每舉地方人才公輒與焉屢奉遇缺
起用之㫖然公絶意仕進卒未嘗走長安一字書也鐫
一石章自號霞鄰主人搆一別墅約二三故舊效香山
九老之社刻觴政曰勿談席外事勿牽席外人勿以禮
相繩勿以言相上犯者罰以金谷酒數尤善為小品歌
曲興至輒命家僮歌以侑酒奮袖低昂蹋足為節不自
知其拓落不偶也公為人爽豁伉厲性不能容人之過
即暱子弟輒面質責其不合者常曰吐之則逆人茹之
則逆已與其逆已也寧逆人以故多為細人所嫌公既
不巧於宦家無餘積日用多不給性顧喜施予諸以急
歸公者必周之不以無為解故所善風雅名儒成君靖
宇遭家不造自母及身下逮諸子六喪相繼棺纍纍暴
堂中也公悉為卜佳城傾資營塟義不費成氏一緡也
滎澤公弟肖鳴公與交契自同研席及白首無間言即
蕭朱譲信矣又青藜生者滎澤公仲子也屢蹶名場公
以異書秘錄資其博雅文房佳玩供其清賞生好作詩
賦為古文辭公慮其以雕蟲妨大業即盃酒間又未嘗
不微辭隠諷也可謂篤於故舊者矣公生於嘉靖癸亥
十一月十九日圽於崇禎丙子十月初七日圽之日顧
見庭中皂衣環列肩輿甲馬無不畢具若迎候官府状
語諸子曰吾将逝矣既而奮身作起状曰取我袍笏拜
迎恩詔遂瞑享年七十有四元配賈氏邑長者克道女
也先公二十五年卒累贈恭人男六人兆生蕃生福生
寅生東生俱邑庠生又晚年育幼男曽生女六人孫男
四人久禎久視久祥久禧孫女二人崇禎丁丑十月初
六日卜塟公於麓村之新阡賈恭人祔焉余惟士大夫
立朝苟松桂為心介石自守即忤權貴絶屬籍而正氣
英風猶堪與璞玉争光秋霜比潔況忠言亮節見知於
時白日既升光復故物人貌榮名曷有既乎公在西臺
席未暇暖輒以伉直不偕儔伍例推候命株守在籍者
數載且公出京實在辛亥京察之前是後未嘗一日居
長安也迺辛亥既脱然無累而忌者復於丁巳京察中
之馬鳴仗而被斥蘭當門以見鋤嗟乎寃哉及其再起
謫籍拾級而上一嵗數遷朝野拭目方擬出膺節鉞入
秉銓樞功著旂常銘勒鐘鼎而又以忤璫削奪懐瓊握
蘭者終其身數亦竒矣顧公三疏羽翼元良神宗不督
之罪且獨用公言為擯權璫光宗在潛邸至疏公名蔵
之歎息不置今上龍飛洗雪沈誣補給誥命數欲徴用
未果公即愠於羣小乎又何嘗不受知列聖也是足以
不朽公矣銘曰維公之生厥有異徵商山入夢癸水儲
精皇皇者華騑騑者牡載驅載馳周諮窮蔀既列西臺
厥猶益遠抗疏翼儲埋輪擊閹參藩山右分臬河東清
操愈勵嘉譽彌隆誰秉察者髙下在手璧完於前雉罹
於後甫離涸鮒旋挫逆璫輝煌綸綍忠藎聿彰鬱鬱新
阡般水之滸垂裕後昆雕龍繡虎
　　　奉政大夫吏部文選司郎中秋澄王公行状
國家得百才諝之士不如得一正直之士顧正直之可
見者在執法而執法之所難者在銓衡近代典銓推正
直不阿者必以吾邑王公為首嗣是後起之儁影附響
和猶百川之歸巨海鱗介之宗龜龍也公諱教字子修
別號秋澄雅志凌空一世不染纎塵因自期云先世籍
棗強後徙淄忠信里曽王父綱生文文生贈考功郎珏
珏生丈夫子三長政以孝子稱次敬太醫院吏目季即
公也王氏世以淳徳聞贈公復興仁好施嵗祲常傾槖
活飢民為鄉里所重暮齡苦踐更家稍中落晚舉公而
竒之曰是亢吾閥公少穎敏絶倫年十四従儀部松石
張先生學與先封公同侍函丈語必驚人又與王雲石
僉憲孟對軒別駕張介石司教共結文社諸君子固皆
推轂公而儀部亦以衣鉢相屬矣年十九值贈公喪號
踊柴毁聞者酸鼻自是家益窘徭徒四壁立公食貧攻
苦試輒居首聲隆隆起許宜人出名閱其尊人頗難其
壻擇公乃字與張儀部夫人實兄弟也宜人歸則肅婦
道勤拮据曉牕夜火相對操作以資伊吾者無倦内外
之間雍雍如也甲子公舉於鄉家政一任兩兄不私一
錢即鹿鳴觴爵亦歸贈某氏上春官不第築室一區下
帷發憤董課諸姪不啻嚴師益治古文辭越辛未成進
士賜二甲觀禮部政癸酉授民部主事𣙜崇文門𣙜故
利藪權顯中貴每以私輕重掣肘商因緣為姦公則凜
氷操裁以三尺諸請托者俱咋舌而姦商洗手奉法矣
已司明智厰司太倉剔弊剪蠧在在有聲以三載考績
得贈封父母冬奉命𣙜滸墅闗闗當三呉要衝賈舳鱗
次貪墨者喜為臠鼎往往濡指糜骨公至則痛革之而
寛其文網闗外設便民橋橋下為小闗計其尺寸適符
小舟之不中𣙜者令出其下曩有四出偵邏絶勿出於
是商之望闗者如雲薄征而賦自倍舊額經嵗三萬公
止十月積四萬餘滸墅人感之若畏壘之於庚桑焉會
遭許宜人變遂告歸宜人素仁厚従公入邸夢寐太夫
人每相對以泣便道歸舍不勝依依抵滸墅益感念竟
以幽憂致疾而圽再室李宜人亦賢淑能繼許志撫茂
才君所明忘其非已出者人稱公前後有兩内助焉己
夘仍補計曺庚辰監江西兑兑司職専督餉體貌雖隆
重乎有司率易視之公下牒所屬肅憲貞度裁去一切
浮費所屬令有用己事多贖鍰以嘗公者公按律明剖
而免其罰令乃心折而諸屬竊廩廩人人有神明公清
之號秉銓者方側席待公而公奉太夫人諱歸矣讀禮
三年哀同始殯足跡不履公門即親友小集亦堅不一
詣也服闋逾期猶戀戀不肻赴闕廷以兩兄力趣装乃
起未至即補考功主事尋轉文選公慨然曰夫官不負
人也而人可負官哉矢心清毖門庭如水而又虚衷廣
詢精覈不爽雖至親暱弗為曲説部中稱真氷鑑乙酉
以考功副郎主山西試時京考官久廢是科始復典故
漫無可攷而公所剏動稱得體至今率為故事得士王
濬初等六十五人王實山陰相公子拆卷而衆以為嫌
請置第二公曰諸君閱卷時有知為相公子者乎衆曰
無之公曰夫知為相公子而錄之與知為相公子而抑
之等私耳有言我任其咎竟置首錄而時論更服其公
初有司飭主考供億頗繁費公力為汰節入京而縣令
積所羡走送公公艴然移書曰是重吾不徳也果爾是
不受於公而受於私也是陽省之而陰實利之也竟峻
卻復部值丙戌大計激濁揚清公實多所賛助焉二月
擢正郎得告返里而李宜人亦捐中饋公以兩室俱共
公清苦未獲食報而相繼謝世意頗忽忽頓慕考槃不
欲出而當路之勸駕㫄午僉謂公不宜無意國家乃以
庚寅夏起補考功郎覆議諸劾疏二百貪墨不職者雖
原奏輕必正之而負寃者隨亦洗雪不柔茹不剛吐也
有都掾為銀水注於後署祕處進稱援故事可循以動
公公大怒立笞革姦胥悚息旋轉文選郎公業夙負重
望而時太宰為五臺陸公與公相倚為左右手公益秉
公持正登進真才杜請託抑奔競不憚強禦選人有託
巨璫居間者前此率得志以去公正色曰丈夫鬚眉如
許而俛仰刑餘以為奥竈此其人賢不肖何如也不可
當吾世而使士風掃地匪惟不従更加劣處用是巨璫
銜之甚欲甘心焉未有間也自六月訖嵗杪凡四選屏
絶闗節推陞内外大臣李對泉等若干員取選科道韓
淳寰等若干員天下翕然以為得人無何而胡黄門事
起矣胡居言路建白頗不塞人望摭拾猥瑣至及市蛙
都下有蝦蟆之號公欲年例處之會有漏言於胡胡知
不免先疏誣公一時人心大為不平臺省遂交章劾胡
謂文選二百年無如公清正者不宜被此蜚語即胡辯
疏亦曰言官得風聞言事未見反為人劾者事大可覩
矣越數日適部推饒公伸萬公國欽兩公皆論去相奉
特㫖謫者巨璫庇胡憾公乗主上思去相時捧疏進故
觸上怒致一司盡黜時公以胡疏尚註籍推疏實未署
名人以為可辯公曰我素司選事以我累列公更忍辯
哉辭朝詩云丈夫去就尋常事小帽青衫亦主恩怡然
就道行李蕭條傾都祖贈畧無所受時壬辰正月也公
歸築山房偃息盤桓謝絶公府長吏造廬始獲一見望
藩臬旌旄輒削牘力止之曰不敢以廢棄故煩小民厨
傳也獨與故舊相従留連昕夕道肺腑甚歡故眉之中
堂云典劇才疎放逐敢忘明主賜論交勢盡笑談翻喜
故人來丁酉宫殿灾主上奮然更始復諸公冠帶下詔
舉逸銓部疏列起用則公為首陞用則鄒公南臯為首
輿論以為相當疏寢不報暨中丞直指累疏交薦銓部
亦極力推引咸冀一究公用而終格不下公處之漠如
也庚子春大飢脯糗草樹皮殍瘠填壑公捐粟作糜救
之給散有法飢民不受郡邑賑而受公賑以活者殆萬
計有司異其事欲以上聞公辭曰我非為名者我僅以
繼先志耳邑乗久廢不修朱邑侯登堂固請公乃受簡
刪葺新故凡地方利病風俗異同無不洞本原中肯綮
而人品優劣據事直書㡬於魯春秋矣天性純孝自入
仕積俸餘營祠廟三楹精确十倍居室朔望率子姓入
拜風雨弗間嵗時祭兩尊人輒伏地愊抑失聲傷祿養
之不逮也事兩兄友愛篤摯可可否否要於相成而止
經紀喪塟不憚勞瘁而損費無論已以姪孝廉君所須
為仲兄遺孤憐之劇旋果蔚然鵲起則公訓誨之力可
知也公伉直自好不能與世委蛇而同其波左規右矩
處儔旅中常如懐氷暑月亦有霜氣人多以莊見憚馭
諸族屬禁非分之為毫不假借親友以私干者搖手不
顧比至情迫切則又委曲覆翼之事後即一莖之及亦
面赭不受葢公之清稜孤介禀自性生厯仕宦里居數
十年如一日也世以奢溢相髙公無所芬華室廬纔蔽
風雨日飯脱粟非讌會不兼味浣衣躡屩無異儒素後
學以文藝求正始謝不敏既援筆雌黄不輕許一字後
學多所琢成居恒掩闗手一編若諸生墳典漢魏而下
無不掇菁咀華於詩宗少陵於文宗于鱗皆能得其神
髓寸紙單行居然鼎彛然苐以寄意興寫性靈不競雕
蟲之譽至捉麈而譚名理商風雅籌政治得失其發若
機括其擘畫若聚米為山谷玉屑霏滿四座令聴者爽
然自失灑然忘疲矣澄心封情孌童季女之好澹然不
萌於念門除之内嚴若朝典晚嵗念茂才君壯年寡息
因為之計久遠擇繼嗣區畫甚具嘗吟曰闗心日有熊
羆夢去國時懐犬馬慚又曰滿頰衰毛白勝雪一生苦
味多於甘殆實錄也癸夘冬卧病至仲春不愈時值孝
廉君試禮闈歸抱頭一慟刺刺俱朂子姪語更三日逝
矣嗚呼公居鄉鄉重在朝朝重䕫路駸駸竟以中蹶識
者咸為扼腕雖髙棲丘壑中外候車音以望公之復出
者無異謝傅之在東山也而詎意中夀而止哉不肖嚴
生同里閈世締姻好先人既附牛耳嚴髫鬌承指南啟
益不淺叨第後一再歸省輒辱枉顧招集促膝夜分嚴
固仰公若泰山而公亦謬許為可誨動以道義人品相
期居廬三載提命尤夥客秋北上猶祖道握手叮嚀迺
未㡬寢疾又未㡬訃及不勝哲人之感焉頃嚴承乏冬
曺會茂才孝廉兩君具實徴公状而肅弟與孝廉同鄉
舉亦代以請嚴雖樸遫無能為役然清標勁節耳而目
之者素矣以公品格卓然間代殊絶之人物雖千載上
猶将師友之顧親炙有年而敢黙黙已乎矧先人窀穸
之事實賴公雄藻以光隧道之石夫公不輕假人片言
而獨殫思以誌先人又安忍忘報也公生嘉靖庚子九
月卒萬厯甲辰三月享年六十有五子一所明邑廩生
嗣孫二襲吉鼎吉公之子姪謀以今冬仲月八日奉公
暨兩宜人合塟於祖塋嚴不揣為次第其狀如右伏惟
名公先達賜之琬琰之章俾得比於太丘有道之碑以
垂諸永永則王氏豈特夜泉之光而已哉
　　　祭王伯峯亷憲年伯文
嗚呼我公天挺異質初度揆吉帝賚良弼瑶枝
世承玉貌端凝旭日方升萬里扶櫬時方髫齔
孝聲以振㝠捜精研萬斛㳙㳙莫之或先况有
婉孌内政惟蕆助公丕顯筆磨崆峒氣吐電虹
裒然南宫司李簡注洗寃斥賂清問以度證膺
春曺條議心勞藩輔肅囂置郵霜清湯沐干城
萑荷不驚滙瀉疏瀹川瀆咸若嫓功河洛平糴
賑荒規制孔良雖菑不傷甘霖應禱蘇焦潤槁
至仁灝灝天子曰善晉參浙甸億兆攀援醫門
多疾再起補秩河北是䘏河伯羊腸詰戎峙粻
惟公劻勷𣙜採紛呶閭左荼痡公覆而濡挺挺
獨立誰訾誰􁌵巨璫斂戢抗章親藩侃侃忠言
祖訓恪遵兵農水旱咸底成算國是攸賛輿誦
謳歌尸祝婆娑百嵗無他何遽不永彼蒼耿耿
有問誰省父子勤王靡躬遐方奕世同芳閨壼
合徳如琴如瑟存沒罔忒績茂中外忽失蓍蔡
分猷奚賴蒼黎一哭斯世不淑誰為滲漉某締
交令子塤箎可比滿擬納履公厭塵居倐還太
虚有泣雪如嗚呼胡多而年胡植而蘭簪紱蟬
聨何秋非春何子非身百代如新公目可瞑公
徳可詠修短前定椒漿苾芬瓣香氲氲公其來
賁
　　　祭髙栁溪封公文
伊大塊之播氛斯哲人之挺瑞豹蔵霧以匿耀
鵬搏風以鼓翅每挹彼而注兹如的張而矢至
先生龍門標峻鳯穴振儀脱人世之徽纒達老
氏之雄雌吾無非以無譽豈如韋以如脂嗟鉛
槧之弗售遂徙業于耒耜倘逢年之可期雖拮
据乎奚鄙既亢宗以毖勤幸趨庭之有鯉爾乃
陋籯金于拾紫明毁壁于談𤣥元規之麈永謝
徐孺之榻髙懸羨玉樹之繞砌喜豸繡之鮮研
值再被乎國綸隠君賜而心怵奉正供于官帑
問疾苦于親暱周禄入之公典殚忠孝之素質
若夫陶心大隠擬迹小山叶仲長之怡性偶潘
岳之棲閒看岫雲之來往聴好鳥之間關于時
望重比閭壽登大耄類廷尉之歸覲羣子姓而詔
告挈根本以披示並詒謀之大道進霞觴以促
膝娯彩戲以流連賞洽袁公之地情披樂令之
天謂建木較其長短而大椿齊其壽年夫何翠
靄雲迷祥烟電滅神劍沒于延津驪珠毁于貝
闕固曰萬物之大歸而實世界之陷缺某夙依
玉樹欵締金蘭方松茂而栢悦忽芝焚而蕙歎
黄鶴飛飛不復返青山去去遥相看嘻嘻曲散
薰風兮事已灰歌成薤露兮聲何哀康強迪吉
兮福履該馬鬛將歸兮隙駒催乗彼白雲兮遊
蓬萊式薦簞醪兮魂歸來
　　　祭劉少溪兵馬文
嗚呼人生如夢人死如歸盈虚消息古今所悲獨有令
徳遐邇共聞非夢非歸謂之常存於惟我公庶㡬其人
丰姿嶻􁄚襟度汪洋桂林馥郁片玉輝煌撝謙自牧慷
慨中腸辟雍拔萃上國翺翔胸蔵淵博汗牛充梁筮仕
司城秉心平恕煦育輦轂徽音騰著移佐中州戴沛甘
㴻永堅一節苞苴攸除世莫我知曳裾歸去笑傲姻霞
脱迹塵趣年甫知命天乎何妒九原脱屣夜長不寤公
有佳圃蘭芍芬芳交陰列植誰其徜徉公有華屋清湛
靚虚髙甍曲榭誰其容與輕財好施㒺食其報欲叩蒼
穹杳焉莫告電光石火安問彭殤仁聲義問芳烈永颺
某里閈相聫幸托肺腑晉寧一別寒暄未布談笑如昨
倐爾聞訃半世金蘭永隔泉務椒漿遠奠庸抒寸愫銜
哀寫詞吁欷東顧
　　　祭楊冲所座師文
惟國家人文蔚茂詎乏才之虞而惟不獲兼才是倚若
夫賦質夙慧績學崇侈才埒東箭之利器踰南金之美
藻繪天葩詞傾峽水運籌帷幄制勝千里斯不亦嵬嵬
柱石蕩蕩金湯而匪先生其疇與擬以先生崛起神童
藉名黄紙濮陽之治龔黄共齒異等之筵大官首指爰
有徴命分曺版使優移本兵古職方氏奉國竭忠従容
管劇文昌七兵之政賛宣惟已朔方之變憂厪天子而
先生坐伐其謀㒺遺半矢叵奈宵小嫉能嘵嘵環視萋
菲髙張而先生則義弗援止雲渚烟巒蘿巖竹氾屋八
九椽垣三四雉酒熟眠茵詩成濡筆著書太𤣥潛心經
史剝啄問字者魚貫而來戸嘗滿履棲遲薖軸而廟朝
典章靡不闗其裁似惟余不肖畫脂未技壬辰之役濫
厠桃李矯首知恩報虚國士昔陳臬於淮上與滁陽而
錯趾簡版詩筒往復纍纍嗣是以來鱗鴻杳矣道路有
言先生己巳是耶非耶有泪如泚葢不徒悲先生之失
世而尤深惟乎國是熙洽久習而忘危武備廢弛而莫
理悠悠歳時誠何異乎槐安之螘如先生允文允武今
古罕比一中含沙蹶而不起一峕緩急孰為可恃如波
斯頽莫究其委吁嗟乎道行有集士紳仰頍平昔之勲
爛焉青史百千萬世而後生色未阤曽是位不滿才遇
不酧徳而足為先生之累某匏繫河東未緣躬誄遙酹
齊樽臨風長跽尊靈有知庶其不昧
　　　祭王念吾文
嗚呼造化陰陽之氣注結為人氣有修短人有夀夭固
不能盡登於耄耋之倫第徳非淳固才非踔出則人亦
視為代謝之尋常而不必號籲於蒼旻若念吾公懐瑾
握瑜合百美以具臻生貴介而不驕抑抑乎折節撝謙
之是循席富厚而不移兢兢乎惡衣菲食之是親蚤承
庭訓従明師資益友沈酣詩書翺翔藝圃一時共羡文
彩之嶙峋晉遊太學觀光上國行且受簡銓衡以盡展
胸中之珍頃以嵗之不易百口為累羮藜飯糗日夜拮
据而非義非道一介不取識者信其樂道以甘貧某也
里閈宻邇臭味比鄰締之金蘭聫之婚姻歡然莫逆握
手論心一切令節聚會勝地登臨非與公相隨於杖履
則無以滌鄙吝而鬯幽襟方将訂盟白首結社烟霞以
自附於嵗寒之松筠胡天不弔年僅知命卧未浹旬曽
膏肓之莫救一旦籋浮景而上賔匪直葭莩之輩盍簪
之侣願贖以百身即鄉邦父老村落愚民莫不惜仁賢
之寥落而歎淄西氣數之屯嗚呼此固士民之公慟而
猶未及乎一家之酸辛公兄弟四人仲以文學蚤逝伯
方借途弁胄殫力疆圉獨公與季平野持門户而奉明
禋今平野既以夏仲捐館而公復以秋仲不祿未及百
日而雙珠合璧相繼而沈淪或謂公友于之篤愛弟之
深葢自雁行凋謝而公固已脈脈而傷心是徴公之高
誼貫於金石雖歴百世以如新嗚呼北堂榆景誰供甘
醇藐孤穉齡誰實撫馴遙望仙里徒見夫二難之長夜
諸嫠之夕晨不覺抱恨於西州興歌於薤露令人回車
而霑巾
　　　祭王立宇中丞文
瑯琊發源桓臺濬流家傳相印簪橐箕裘是生我公廟
璉天球含英茹藻疇足與儔紅雲升甲銅章綰綬如刃
新硎髖髀立剖彊禦不避號霹靂手巖邑三更碑頌萬
口入晉中臺白簡清霜公有不言言則朝陽埋輪都亭
靖彼豺狼兩監棘試文武門牆佐政冏牧夙夜匪懈靡
以清曺而輕一介世之仰公如瞻泰岱帝心克簡虚席
大拜乃睠南顧曰是留畿唯我根本我儀圗之畀汝填
撫以作邦基恵我元元奨我虎貔公拜稽首曰唯盡瘁
凜凛三尺風彼有位貪墨脱冕以錫善類桑土綢繆不
遑假寐南服謐如虎踞龍蟠以耕以嬉少懐老安人為
公慮曰公事煩公心獨否致力中原民歌王父國倚藎
臣行将衮歸曳履星辰胡天不弔遽萎哲人鶴歸華表
星隕江濱嗚呼哀哉公之威重如司馬公公之清操有
伯起風公之經濟實大聲宏公之譽望髙朗令終其在
繼世子姓昌熾其在後事帝眷不匱宗伯治祭司空治
竁國有鐘鼎家有乗志世法臣則公已備只唯帝用公
公用未竟寰宇屬目企公為政喪我方舟云何游泳豈
獨公迍斯民無慶嗚呼哀哉公昔歌鹿某附修翎問聞
過従有嚶其鳴南宫之捷某忝先登公雖繼起作我典
刑肅試定邑𨽻在按部公玉玉之長其毛羽汲引非私
感結肺腑庶㡬公在率循步武而今已矣公游幽閽上
悲天下下悲人倫無身可贖有淚沾巾緘詞申痛託之
藻蘋
　　　祭髙東溟中丞文
嗚呼溟渤浸天表雄東域靈派遙分范陽接脈是篤我
公作式四國洪濛胸羅元精手劈一飛摩霄錫第明廷
董䇿晁畫聿駿有聲鳴琴花縣鳳下南荆績最銓宰名
疏御屏公車首召入佐冕旒遂長霜臺不競不絿持斧
中外飭厲貔貅豺無當道鼠無宵游視學三輔衡平鑑
空桃李成蹊頑懦向風乃貳棘寺惟慎惟公法無徇貴
情以理衷帝睠南顧師干之試公䖍秉鉞範身為幟墨
吏掛冠黔首徯志公輔望殷鼎鉉虚位公曰已而吾慕
二疏汶陽可耕何必鏡湖紉蘭製芰謝彼珮魚倐然鴻
㝠風清熱途優游林泉垂盡一紀世眎貝丘東山是擬
明王嗣服求舊伊始胡公不待大化遷只嗚呼哀哉公
昔執法㡬二十年風紀獨持朝宁凜然公昔建白誠可
格天國本一疏庶乎轉環公之嗜學定力不搖呉山講
席人言囂囂公之遺榮如葉辭條脱冕而行曽不崇朝
其在事親志事兼致寧以祿養而忘萊戯其在昆季友
于篤至田氏荆花姜家襆被其於禔躬嚴若處子宦況
蕭然心如止水其於鄉黨居若畏壘飲人以和接物以
禮七十餘年朝野半之出則甘霖九有望滋處則慶雲
五色陸離為邦典型為國羽儀所宜永世後人是則以
挽頽風還之悃愊而今已矣天道叵測夀雖望耋於公
為嗇某生同閭幸締姻連率履眎公則傚㒺愆寅肅晚
進亦辱周旋屬目公起共弼仔肩即不然者桑間十畆
待我旋車追蹤六友乃公之出奪於忌口泉石之盟又
不我有妄肩重任進無所師異日歸與誰與相依聞訃
疾首遙天淚揮百感攅心不能奮飛所可慰公箕裘襲
芳乃文乃武率徳之行亦有聞孫鵠峙鸞翔庶㡬代起
維休無疆獨是匏繫莫伸慟私弟肅捧節扣公繐幃采
藻明信酌酒摛詞千古一夕鑒此襟期
　　　祭劉青岳相公文
元精苞彩方祗毓靈家傳衣鉢王國作禎玉署髙揭金
甌首榮泰巖遽傾白日忽匿伉儷後先𤣥壚比翼啟紼
晉酹能無愴臆公昔奮帷圗南起家名魁東土甲第金
華鸞班簉羽藝苑僊葩槎泛箕封遠銜帝命漂薄島洋
金鳳掩映熠耀集桅風瀾有慶維時權閹竊柄於朝一
羶萬嘬附者如潮公獨砥柱視民不佻舍百齡之簪笏
築十畮以逍遙權閹既殛𤣥黄載戰手捫金闕特膺聖
眷爰察輿情力勷睿斷日月滌而重朗陰翳積而盡散
忽直箕貝亘地彌天鼎鼐失調鹽梅頓捐雲不作霖擯
為寒烟丹心空懸帝閽難呌忠心扼腕志士有慓心知
感懐能無黯然而憑弔相業雄文芳名藉藉鑣聫姚宋
軫接游夏道沛長江光分不夜穀貽令子丹桂三株伯
既潤玉仲季瑩珠國寳家珍亦步亦趨公圽未㡬寳婺
旋宓橇宫肆啟黄壌卜吉輤車丹旐薤歌棲鳦某等誼
忝莩葭情深膠漆目擊埋玉能無首疾山頹梁隕涕泗
難悉嗚呼悲夫艷而登者彤庭馨而傳者金缾千齡萬
䙫勲徳與天壌俱無窮者庶有以仰對夫㝠漠騎箕尾
而耀列星
　　　祭甯忠門御史文
五倫惟君親為大百行以忠孝為先儻其敦篤乎斯道
固宜食報而享乎大年迺造物者忽奪其算徒令人淚
涔淫而不禁欲搔首而問諸青天也惟公夙鍾靈異蚤
負竒特既穎脱乎漯水之湄遂羣空乎冀野之北始綰
綬於花縣爰柔嘉以維則廉驕懐賄之泉清辨掩雲之
石催科有撫字之仁聽訟無鷹鸇之擊此何暮之謠方
來而已殷去後之思没世而無斁也繼簪筆於蘭臺乃
嚴毅而孔武峩觸邪之豸冠持擊貪之繡斧捧簡而宵
小魂搖埋輪而豺狼首頫此建祠之疏媚璫者凜慄虚
平之義懐玉者鼔舞也若乃以甥而嗣舅事實處其兩
難公委蛇以盡禮誼不負乎二天拜表陳情既以甯而
歸甯捐貲立後復以韓而繼韓綍綸兩光乎泉壌水木
各循其本源公之於斯際也可謂艱難以矢報委曲而
圗全者矣嗚呼揚名顯親兮既即忠以成孝正色立朝
兮仍移孝而作忠賢佞殊途兮悉披赤以入告生成異
地兮總貤恩而顯榮是當俾爾熾爾昌食純嘏於無窮
夫何驊騮方騁而忽蹶其追風之足干鏌甫試而頓挫
其切玉之鋒也於惟孺人載篤之祜媚厥姑而㐮其塟
既以婦而為子撫諸孤而督之勤又以母而兼父方謂
公雖殁矣仍有如公者存乃復奄兮忽焉繼公而不祿
也嚴等夙緣不薄識荆自蚤追昆季之周旋念葭莩之
世好悼哲人之云亡痛不憗於蒼昊能無奠清酤於素
幃零涕淚於丹旐乎
　　　先妣五七祝文
徳福相因従來不爽以今觀於吾母何其視天夢夢也
嗚呼痛哉吾母出自名門蚤閑姆訓歸我先君内助惟
賢事我祖妣得其歡心以小星之徳逮下而螽斯振振
也以周急之仁恵貧而鄉黨沾沾也身御冠帔而織袵
紡績之必勤也味謝珍羞而粗糲澹泊之是甘也地居
貴倨而輿臺臧獲之如有傷也教子居家而朂以恭儉
訓子服官而飭以清慎也此其徳誠不可以枚舉而數
計者然而年不逮於古稀夀不登於耄耋竟若不可解
者何也嗚呼痛哉兒嚴叨列仕籍兒肅幸薦賢書諸兒
俱備員青衿鞠育恵迪非吾母之賜而誰賜也兒輩未
能報㳙滴而遽棄兒長逝矣嗚呼痛哉吾母居常奉佛
齋居不樂遠遊嚴之宦也曽一奉至雲間嗣是絶不他
出不能時奉潘輿之歡而使母有倚門倚閭之望尚冀
失於前償於後而孰知遂有今日也嗚呼痛哉憶嚴春
日南征吾母縫衣而遣之尚健飯無恙也未數月而疾
作嚴復羈於世網不能脱身早歸病不獲奉饘粥圽不
及請遺誡詎於春日纔八閱月而遂成死別也嗚呼痛
哉嚴在彭城朝夕籲天願減已算以益母夀奈㣲誠不
格於冥漠而吾母雖病亟彌留時猶望嚴仕進無已思
嚴雖切而口不忍言念嚴雖深而猶不許歸致使家報
失真而竟成永訣也嗚呼痛哉嚴以丁年乏嗣母為立
繼尚冀生孫以娱膝下乃卒不副所望嚴實涼徳上干
天罰而竟使母抱抑鬱無聊之思以暨没齒也嗚呼痛
哉匍匍南歸北堂長眠恨結終天悲纒丹臆計今惟有
一死可以謝吾母於地下而母喪未㐮孫枝未衍嚴又
不敢重自摧殘以傷吾母㝠㝠之意葢雖勉自支持固
已形存而心死矣嗚呼痛哉而今而後姊妹之貧窶者
嚴當極力周之外親之急難者嚴當加意拯之務使與
吾母在日無異而後即安吾母其瞑目於夜臺否也嗚
呼痛哉光陰迅速五七屇辰謹遵遺命弗薦牲腯清茶
一盞素饌一筵茹哀上獻冀母居歆
　　　遣祭大姪女文
萬厯丁巳十一月初旬吾大姪女之訃音至於洮岷汝
四叔與闔家眷屬哭踊悲悼乃遣蒼頭東歸薦以牲醴
而申之以辭曰嗚呼余何罪於天天何不弔之甚也余
兄弟行中惟爾父長兄與余為同母汝父蚤逝無嗣所
遺惟汝吾每見汝猶見吾長兄之面龎也今竟棄余而
羽化耶痛矣汝父孝友著聞年僅三十而殁彼天佑善
将必大錫於汝汝幸淑慎自歸王門敬共之譽日有聞
也所育甥男女各三人福禄如川方至乃今年甫三十
有三竟爾棄世将汝父之積徳與汝之幽貞俱付夢夢
之天耶痛矣前七月間蒼頭自家中來得明吾書稱汝
患時疾旋已康勝曽未數月竟用前病荏苒怯弱而逝
汝叔奔走微名羈棲邉陲病不及視藥餌亡不及憑棺
衾骨肉至戚如汝者㡬人而甘坐此疎莽耶痛矣余自
幼撫汝不啻已出汝亦事余如父余壮嵗艱嗣汝時以
為憂乙夘幸舉一子汝提攜愛惜藹然姊妹情親也比
在洮岷又舉一子政擬寄信於汝以慰遐思而倐以訃
聞矣念及於此腸将無寸寸斷耶痛矣王故鼎族明吾
亦聰穎非常無奈家業之中落也汝三女三男纔嫁一
女其餘半在襁褓食指甚多家徒四壁伶仃萬狀吾遠
宦邉城又不能代為扶掖五内如割惟是區區此心決
不忍以存亡易念終當極力翼覆耳汝将無繫念否耶
痛矣明吾少年鋭氣羞言纎嗇不善作家望汝於冥冥
之中黙相啟佑俾無嗜華奢無喜角逐無比匪人無鑿
煤井一以力農節用為主此又余向來所惓惓於中而
今尤不容終緘其口者也汝以為然否耶道里修阻四
千為遙炙絮遠将涕零如雨夜臺有靈其鑒余之衷曲
否耶痛矣
　　　庚申焚黄考妣墓文
嗚呼吾父聰明才具十倍兒曺顧迺厭薄簪纓而貽福
澤於後裔躬傳衣鉢而付詩禮於庭訓積徳匪懈即白
屋可以步青雲寸陰必惜則駑駘可以馳千里天道乗
除之數理有固然即兒嚴之幸博一第非無因也惟是
一登仕途遂罣塵網宦遊每曠温凊祿薄有虧色養曽
未㡬何而吾父母相繼見背矣況吾父在日僅受司李
之封吾母在日僅受主政之封昊天㒺極顯揚未至嚴
誠惴惴以遏佚先人之休光為懼比嵗以來憂虞接踵
疾疢頻仍仕而隠隠而復仕豈區區升斗之粟是縻抑
亦綸綍之新恩是冀也兹幸以參政洮岷三載考績亦
既贈吾父母以三品之秩矣龍章在御命服在笥而嚴
羈身邉鄙不獲親薦墓左謹托諸兄弟具牲醴而代致
焉想吾父母有靈九泉之下其果稱一觴解一頤而恵
然居歆否也頃先徳綿邈家聲愈振肅弟以甲㮄試花
封寅弟以乙科修鱗角氣概峥嶸鄉曲艷羡門戸日駸
駸大矣語云日中則昃無平不陂常人之情不患不富
患其富而侈也不患不貴患其貴而驕也吾父母以千
辛萬苦而不獲享鼎養之奉吾兄弟以承庥席蔭而得
坐致通顯之塗而今而後功名遇合不可知嚴願永堅
一心矢志氷蘖為國為民以求不忝於先徳斯夙夜所
自砥也至為吾兄弟者亦當朝夕惕厲顧諟誨言得無
有倚勢而武斷鄉曲者乎得無有恃權而囑託官府者
乎得無有逋公家之賦而斂私室之財者乎有一於此
皆吾父母當年之所禁忌而嚴之所為疾首痛心者也
吾父母於㝠漠中尚其是啟是佑以葆吾家之慶澤也
哉不然修之韋布而壊之縉紳培之百年而傾之一日
此智愚所共惜亦諸兄弟所不忍也故嚴以持盈保泰
為今日第一義不識吾父母以為然否
　　　壬戌焚黄祖考妣墓文
憶昔乙未嚴以洮岷參政三品秩滿貤贈吾祖父母於
時猶然藩臬外吏也無何皇祖升遐皇考涣號嚴復儌
祖父母貽厥之靈召為太僕因叨沐覃恩贈吾祖父如
孫官贈吾祖母為淑人嗚呼三朝榮命焜燿非常九重
異數錫類不匱嚴方傴僂循牆敢謂是容駟髙門足酬
先世厚徳本本源源於萬一也迨嗣是而濫膺節鉞於
津門又彌嵗而承之地官於督餉幺䯢一經踰躐八座
祖功宗徳憑藉良深祗以受命疆場王事靡盬想靈爽
之如在嗟展謁以無従苐有齋戒薫沐東望如斧如鬛
之封致詞於吾祖父母庶㡬監之歆之慰我禴祀蒸嘗
之極思耳所可懼者位愈高則責愈重祿彌厚則任彌
艱當兹綆短汲深之時曷勝臨淵履氷之慮而今而後
惟有夙夜靖共始終砥礪以求無玷於名教無忝於祖
徳而已至嚴疎拙成性未能飾脂韋以媚人國步多艱
将一任悔吝于造物嚴竊用自矢以對越在天計祖父
母亦必陰為啟佑以垂裕無窮矣
　　　遣祭先室文
崇禎癸酉十二月初旬誥封一品夫人胡氏之訃音至
於燕邸鰥夫白陽居士方待罪蕭寺乃率次男際有東
嚮為位而哭不勝悲愴亟遣力歸治喪事又題旌削竹
於是月望日馳使再歸令長男際壯以五七之期陳設
牲醴用祭奠於我夫人之靈柩前曰嗚呼夫人是余結
髮之配糟糠之妻也中間貧富貴賤安樂憂患自少至
老同甘共苦夫豈一日也哉憶昔余茹苦寒窻惟夫人
篝燈執爨以佐之讀余食貧薄宦亦惟夫人夙興夜寐
以㐮之仕是則為學為政夫人皆大有助於余也比嵗
儌天之幸陟位通顯濫竽卿月余以素性恬澹既恥為
紛華靡麗之奉夫人亦一意耕織相安於縞衣綦巾之
常是則夫人之富而能儉貴而不驕也余涼徳薄福中
年乏嗣愁緒可掬雞肋欲捐夫人每脱簪珥以為余廣
姬媵至於秦晉津門宦轍所厯率自引避不與偕行俾
余四旬而後獲育三子以延一脈是則夫人之徳比南
樛功存宗祧也余五載度支心力殫竭而以戅直賈戾
疎節叢諐沈淪請室之中羈遲蕭寺之内夫人每一念
及輒澘焉出涕即屬纊時猶惓惓以不獲晤對為憾千
里遣使貽書永訣是則夫人明於唱隨之義篤於伉儷
之情也撫摩衆子不異屬離逮於諸姪卵翼備至瀕危
急出囊資次第分賚而衣飾之見存者仍命謹蔵封識
以待余歸是則夫人之困而不亂公而忘私也嗚呼夫
人之徳之賢若此乃病也余不及為調藥餌殁也余不
及為視含殮迄今五七届期尚不能憑棺一慟余獨何
心能不悲哉能不悲哉屈指夫人生平一十九嵗于歸
余家二十嵗而為孝廉婦二十四嵗而為薦紳婦三膺
勅命九膺誥命享年計六十五嵗累封至一品夫人龍
章舄奕翟茀耀煌於年不可謂不永於福不可謂不備
但私心所悵歉者禮重偕老詩詠同心余中外馳驅仳
離日久滿擬乞骸歸里尚與夫人團圞暮景逍遙家園
以酬一世之辛勤以觀三子之成立而詎知夫朝露之
易晞流光之不待也天實為之人且奈何嗚呼悲哉聖
明在上覆盆必燭余雖不才終望蒙恩昭雪返於敝廬
會當經營𤣥室於先父母之側一則蚤完嘉耦之窀穸
一則預儲餘生之舟壑所謂生同室而死同穴要地久
天長弗渝者也牲醴具陳子姓在列兩心相照幽明不
隔夫人有靈庶其鑒諸
　
　石隠園蔵稿卷四
欽定四庫全書
　石隠園蔵稿卷五
　　　　　　　　　　　　明　畢自嚴　撰
　　疏一
　　　奉差中途疏
奏為奉差中途憂親成病懇乞天恩俯容回籍調理事
臣以一介草茅荷蒙聖明扙置郎署頃又銜奉勅命出
讞浙省循五年曠舉之典宣一人浩蕩之恩臣未嘗不
捧檄自喜誓竭犬馬之力以樹尺寸也奈臣賦命多蹇
動與願違七月間甫出都門即聞父病便道定省侍藥
無何而臣之簡書迫矣臣父念王命至重勉以大義責
臣就道臣灑淚南行猶意臣父或可保無虞也及臣行
至徐州地方忽有家僮追報臣父前病大作轉加沈重
坐卧必倩人扶諸醫束手告退臣聞之心慟神驚羣病
輻輳即今肺火上炎脾土下泄眩暈不已繼以怔忡夫
臣父之病亟矣而臣病又若是父子各天危同朝露臣
尚有意人間世哉竊念䘏審重典也兩浙劇地也臣心
懐内顧終難専力於簿書身染沈疴安能殫精於讞獄
儻不自揣以賈罪戾是於臣父為恝於君命為慢也故
義不辭難臣之分也仕不遺親臣之情也用小臣狗馬
之病而誤國家恤寃之重典尤臣之大恐也伏望皇上
察臣狼狽之状憐臣烏鳥之私勅下該部議覆放臣回
籍調理俾臣父子蚤得相見原差従本部另題施行臣
竒蹇餘生儻不遽填溝壑則天髙地厚之恩臣猶有捐
糜頂踵圗報萬一之日也
　　　嵩祝陛辭疏
奏為敬陳山右積祲之状懇乞蚤停𣙜税以蘓孑遺亟
發内帑以充邉餉事臣維國家定鼎幽燕提封萬井而
山右接壌沙漠實為屏藩其為要害視他省獨重他省
錢糧多解京師獨山右一省俱屬軍餉徑解宣大三闗
等處是謂民運額㡬百萬而本色不與焉千里灌輸用
力最艱三軍待哺程限甚迫其為財賦視他省獨急且
田多磽确嵗苦亢暘風髙土燥地瘠民貧家相安於穴
居人相甘於藿食葢勤苦纎嗇其天性然也自三十七
年旱魃為祟顆粒靡收逮至次春斗粟千錢太原平定
夀陽盂縣之間咽糠粃不足繼以樹皮棄子女於道塗
填骼胔於溝壑幸儌皇上湛恩聖母𢎞慈發帑金移倉
粟一切錢糧暫行停緩初夏雨絲涔涔始種晚禾各郡
縣猶十收四五而平陽一帶八月肅霜盡皆青槁無奈
邉餉𦂳急兩年錢糧一旦取盈雖額賦漸完而民已十
室九罄矣延及於冬依然無雪暨今三十九年春夏再
旱千里黄埃一時告停征告賑濟者籲天伏地填溢公
門五月下旬乃始得雨播種之期視去嵗更遲則有年
之望抑於今難料處凋瘵之鄉際荒歉之嵗而又加以
三禩之頻仍邉餉之追呼傷哉山右之民也目今西鄙
議封邉境戒嚴而五路桀黠似非一婦所能約束萬一
乗糾合之衆求饜其欲勢難曲従計不得不選将興師
此時而欲責三晉民運應期沓至驟資軍實必無幸矣
臣愚竊思内帑儲積原将備非常之用儻蒙皇上惻然
軫念将三十九年宣大三闗等處軍餉特賜従中頒發
則三軍挾纊不戰而氣自倍用之於戰戰可勝用之於
欵欵可堅廟堂無西顧之憂矣其山右該年民運即與
蠲免止令辦納王民二糧以供宗祿徭站之需将見三
晉之民膏脂不朘於輸将肌膚不戕於􁥽朴出水火而
登衽席凡今日蒙恩䘏匱之民皆異日好義樂輸之民
也至於𣙜税一節病民滋甚山右僻在西隅行商寥寥
所有額派税銀四萬五千二百兩鋪墊等銀五千七百
餘兩皆分派於各府州縣於是斗粟半菽有稅沽酒市
脯有税尺布寸絲有税羸特蹇衞有税既非天降而地
出真是頭會而箕斂又有繁峙皇租原奉明㫖責令該
監清查宣大牧馬草場籽粒未嘗及太原也祗緣地界
相連而奸識毛鳳騰等索賄不遂徑朦坐以九千二百
兩既題得㫖不得不那借庫蔵以應上供後因按臣題
請減免尚存三千二百六十餘兩竟無措手至減代州
崞縣五臺上邉民壯工食抵解不足者扣徴本縣條鞭
補之夫當此積祲之後正賦之難供況益以額外之征
乎臣叨荷任使分守冀寧每遇防秋例當移駐近邉以
圗犄角原奉勅書協理糧儲頃又代庖糧道者八閱月
凡通省灾祲之状徴解艱難之情耳熟目習誠不任廩
廩戒心先是督撫鹽臣議蠲議賑合詞請命未蒙俞㫖
臣竊計皇仁必不重視帑蔵而輕視生靈之倒懸也臣
今叨賀萬夀拜舞闕庭慚無金鑑以効愚忠爰採民風
而丐皇澤懇祈皇上軫念民艱安不忘危亟發内帑以
充邉餉仍勅戸部将山右三十九年應徴邉糧照數蠲
免其𣙜税皇租俱賜停止庶孑遺之民困少蘇𤣥齠黄
髮咸歌仁夀之萬年頌寳祚之靈長矣
　　　防海方新疏
題為防海建置方新兵務籌畫伊始謹攄愚見列欵開
陳仰祈聖明採擇以便展布以固封疆事臣本一介書
生起家有司洊厯藩臬比嵗承乏西塞頃又待辠司冏
媿無寸樹可以稱塞兹者増設天津巡撫備兵防海兼
理糧餉臣以謭劣誤蒙簡畀聞命氷兢不知所措惟是
時值艱危義難辭擔誓竭股肱以報國恩目今遼陽已
失金復海葢皆為敵有計距天津盈盈一水順風揚帆
兩日可到天津為南北咽喉年來遼左水陸二運皆此
轉輸萬一奸人儌誘導之窺伺為患不小況有應援之
責尤非株守可同但臣新設衙門事多草創一切兵食
諸需若不先行條議仰丐豫定無米之炊巧婦何辦即
擯斥斧鑕㣲臣義所不辭而上誤國家之事則死有餘
罪矣敢摘緊要事宜條議上請一議水兵一議陸兵一
留班軍一設總戎一選将材一議召募一修船隻一製
器械一備火器一修墩臺一請犒賞一免調發一議信
地以上一十三欵俱防海之急需目前之要務必冀俯
賜允従庶可展布四體若其百不應手徒令擁麾素餐
則亦安取添設贅旒為也伏祈勅下該部覆議施行(各/欵)
(語多未能備載集中/條奏諸疏率惟列目)
　　　到任疏
奏為到任事伏念臣嚴魯國迂儒齊東末品雖請纓之
有志媿借箸之無竒筮仕理官未著平反之譽洊登水
署曽㣲康濟之猷一籌莫展於旬宣五載空勞於疆埸
三旬圉府方慙牝牡之未閑萬頃海防忽膺節鉞之重
任惟廟畧普收羣策致閫寄謬及菲才試之水陸繁劇
之衝寘之南北咽喉之地驚承新命靡敢固辭倥偬出
都不遑寧處臣謹於五月之三日抵津受事矣顧瞻遼
左盡多壘之場聫接津門政揚帆之路兼鴻雁哀鳴載
道且蟲沙銷化堪傷事類絲棼官由草剏即令召募四
集尚慮烏合白徒難禦勍敵況復器械百虚安得雕弓
畫㦸可稱整旅眞如搏沙之難就深切覆餗之是虞敢
不奉揚皇威益蒐軍實陳苴袽於未肇每懐蓄艾徙薪
之圗掔情形於伏倪不勝集木履氷之愳社稷為重縦
髮膚其可捐邉釁未弭在金革而無避除一切兵馬錢
糧事宜容臣次第另行籲請外謹先具到任日期恭報
以聞
　　　錢糧不繼疏
題為錢糧不繼募兵束手懇祈勅部分發帑金以濟急
需事臣承乏津門飭兵防海自五月初三日抵任今且
彌月因見責任重大武備空虚憂心惶惶朝夕拮据不
啻救焚拯溺比來召募壯勇頗多嚮應已近二千有餘
惟是合用錢糧僅得兵部原發安家銀二萬兩餘俱未
給即工部曽許臣盔甲器械衣裝銀二萬兩原係初次
帑金之數臣已經題明及臣差官赴領又復不發念臣
戎幄新開倉卒受事無兵無馬無甲無仗諸事俱須創
置無米何能巧炊臣在京時親見皇上續發帑金一百
萬嗣接邸報又發帑金二百萬傾左蔵以毖邉防至盛
徳事也臣計當事大臣必有洞悉情形不忍置津門於
度外者方且静聴分發不敢輕為瀆陳而今遲迴日久
竟杳然無聞矣省直撫臣俱有原管兵馬額設錢糧統
轄州縣甚多那儧備辦亦易而津門有一於是乎説者
謂帑金之發為遼左也津門即不得比於遼左而為遼
事添設防援交責獨不可因遼左而推廣之乎臺省諸
臣分往各省募兵咸以五千為率臣不知曽分有帑金
否然或許動新餉或便宜那借一紙之檄甫下而奉行
惟謹矣津門募兵計當倍之迺曽不得比例一陳乞乎
兵部題覆津門召募兵數水陸各五千名亦極取數之
少矣迺經費亦有可計者如陸兵選鋒健丁二千名土
著步兵三千名水兵五千名安家盔甲器械衣装馬價
行糧共該銀一十八萬兩此外如置戰車造戰船繕營
房合火藥製火器各費不貲尚難枚舉今所給發曽未
得十分之一營製疎蕪不堪著眼以此漫稱幕府彈壓
海澨抑何恃而不恐耶臣今焦勞徒切動有窒礙欲差
官募邉兵於延綏等處募水兵於淮揚等處而苦安家
之不備矣欲差官市馬於宣大等處而苦馬價之不贍
矣欲開局打造盔甲腰刀擬市建鐵於臨清蕪湖市熟
鐵於山西潞安等處而又苦物價之不敷矣錢糧一日
不發則一日有停閣之虞錢糧終嵗不發則終嵗為株
守之計流光不待玩愒堪虞即今為之尚懼其晩失時
不圗嗟何及哉伏冀勅下兵工二部亟行酌議前項錢
糧勢所必需應該分發帑金若干作速如數給領俾臣
得乗時召募整頓以備緩急之用即令帑金不足則新
餉本屬増派馬價原備軍興二項俱堪動支轉移分派
惟在該部一引手間耳臣三十年犬馬業承簡命矢竭
駑鈍以報國恩但願皇上與諸大臣為東事計利害為
封疆計安危毋如秦越肥瘠之異視臣庶得以展布四
體而倖免於瘝曠之罪矣
　　　金吾遠逮廢弁疏
題為金吾遠逮廢弁恭請明㫖定奪事竊照従來欽拏
官犯俱須奉有明㫖齎有駕帖而後従事所到地方恭
設香案羅拜宣讀所以祗畏君命而對揚天威也兹原
任山西北樓口副将今廢閑陳天爵所犯罪狀臣誠不
知其何如惟是緹騎逮人於數百里之外既無明㫖又
無駕帖止憑金吾一紙之批真偽莫辨臣竊訝之若其
非真則錦衣為天子之禁衞何容擅有勾攝若其果真
揆之累朝之令甲刑章之舊例将無稍稍刺謬矣乎竊
念人主一舉一動一賞一罰必期可垂青史為萬世法
誠不可不慎者也見今天津道劉策已将陳天爵羈候
惟謹然臣待罪巡撫叨有地方之責未奉明㫖駕帖遽
難輕發官犯即差官劉僑亦似有逡巡不便拘執者伏
祈皇上鑒別真偽特頒明㫖以便遵奉交割解京究問
庶雷霆有赫而日月光昭矣
　　　犄角最重疏
題為時事犄角最重津門鞠旅維艱謹詳陳空匱之形
仰祈聖鑒亟賜議處以便料理事臣嚴猥以謭劣承乏
津門前當建置之初直以時事孔棘咽喉近地外以隄
防津海内以應援神京如斯而已矣兹者經臣創議廟
算協謀三方建置恢復遼左區區津門欲與廣寧登萊
鼎峙為三臣情深報國義切同袍苟利社稷何惜頂踵
乃細覈津門之物力津門之時勢則有萬萬非他方可
侔者請詳言之今天下之全力盡赴於遼天下之精鋭
盡萃於遼天下之金錢以數百萬計不問出入以供億
於遼九邉及都門之軍需戎器綑載絡繹以轉輸於遼
以津門而較遼百不得一焉然猶内外異勢也緩急異
宜也不當與之較也即以登萊津門相提而論山東新
増水兵以三萬計陸兵以二萬計大約登萊所得将四
萬許而舊日額設之兵不與焉津門舊額防海一營不
足二千之數新設水陸二兵部覆共准一萬何啻邾莒
之視齊楚乎卒徒鮮少捉襟露肘一不敵也登萊海運
之船不下四五百隻今既停運水手改為水兵運船改
為兵船直一反掌間耳津門既不停運而且加運水兵
無船寧堪徒手而憑溟渤近臣具疏欲向餉臣那借運
船一百四十三隻猶戛戛乎難之至於水兵亟議召募
苦無應者葢以海運利大非可以月餉奪耳二不敵也
登萊有六十萬海運停留之米豆以為軍餉又有本省
六府之新餉以恣挹取而軍餉可以不乏近日津門召
募新兵僅四千許而管倉施主政輒以月餉不繼為憂
大費措處三不敵也以津門而較登萊兵戎物力種種
不敵單竭刓敝口舌莫罄此皆衆所共耳共目者豈臣
愚之臆説哉頃經臣移咨到臣謂天津用兵當以四萬
計夫欲従事於樂浪𤣥莬之間非盛其師徒何能鼓行
而前顧四萬兵亦何容易哉有四萬水陸之兵則有四
萬兵之安家月餉舟楫馬匹盔甲器械衣裝操賞火藥
旗幟等項一有不備不能成師而匪従天降匪従地湧
俱須國家金錢為之則四萬兵亦何容易哉因憶臣抵
津門三月止得兵部發安家銀二萬兩耳至於兵部應
補發安家馬價銀五萬四千兩已題得㫖臣差官守候
日久近聞又僅發二萬兩而其餘仍未發也臣不得已
借餉臣新餉銀五千兩差官赴宣大市馬纔可得四百
匹而此外則不免束手無措矣工部應給盔甲器械衣
装銀八萬兩亦經題請奉㫖迄今甲乙互推毫釐不發
臣不得已檢城樓舊腰刀弓矢稍為修葺給發新兵以
備操練又搜津庫稻穀等銀可數百兩買料鳩工開局
打造軍容戰具黯澹無色而此外則計畫無復之矣新
兵糧餉不足臣亟詣餉臣懇請得原發帑金三萬兩轉
付倉司稍濟各兵然眉之急而将來更有不可知者矣
軍前犒賞臣原請銀一萬部覆止准初年五千次年二
千業奉俞㫖但欲取給新餉户部難之堅不肯發而兵
部亦遂以為不便開端顧天下有不操練而可稱兵者
乎有不賞罰而成操練者乎有不用賞而能獨行其罰
者乎今欲盡廢不舉難矣總之無米為炊悶懐迫塞大
聲疾呼聴者褎如以水陸各五千之兵其金錢給發之
難如此則進之而四萬其難又何如哉伏冀皇上軫念
東事經營之難津門匱乏之苦勅下該部将前應増水
陸兵數従長酌議如果應増即将一切安家盔甲器械
衣装船隻月餉之類預為查處俾令各有著落刻日給
發則行間諸務可以如意料理庶鞠旅之事易而犄角
之勢成矣如不應増亦須明白具覆慎勿謾應姑允而
復従中格也不然機會易失流光不待萬一經臣以尺
一之符下徴津師彼時百不應手誤策應而緩期會即
誅臣竄臣亦何益於封疆之大事哉
　　　瀛海災傷疏
題為瀛海運務軍興一時並急窮民災傷困苦萬分難
堪懇祈聖明軫念蚤議蠲賑并請比例亟蠲新餉以安
畿輔以保災黎事該臣看得瀛海當畿輔要地為都門
咽喉以頻年之災祲值遼左之告警行齎居送履畆加
租杼軸已空興發未巳萬姓皇皇莫必其命滿望今嵗
有秋或可蘇困萬一詎意天不悔禍飢饉薦臻去嵗無
雨二麥未播今夏復旱蚤禾鮮殖方臣履任之始政當
夏至之時亢暘為災赤地千里沿途觸目而驚心萬姓
呼天而搶地延至六月初旬靈雨漸零閭閻小民胼胝
襏襫方延頸以希菑畬之入而未㡬復有蝗蝻之災矣
初時蝗尚無多為害猶淺既而遺種地中日漸繁夥倐
而平地尺許勢如流水忽而羣飛蔽天白日為昏連邑
連州無處不受其荼毒食葉食心無稼不被其吞啖且
有更苦秋旱者又有更生綿蟲者嗟舊穀之既没歎新
穀之全虚村突無烟市井蕭條催科日急惟正己自難
供新餉洊加額外復従何辦葢地當衝劇既水陸之繹
騷而時值軍興又差科之叠至覽諸告牘備極苦趣傷
哉民也夫國以民為本而民以嵗為命自古天災流行
何代無之顧時有屯艱而人無流亡者恃天聴之必周
賴主澤之下逮也臣所轄河間府十八州縣并六衞一
所除河間呉橋肅寧三縣輕災不敢槩瀆外其任丘等
十五州縣并各衞所俱罹旱蝗之厄災傷重大臣濫竽
節鉞叨有撫循之責輒敢冒死上聞為數百萬生民請
命乞勅該部速行按臣屯臣查勘具奏酌議蠲賑則浩
蕩恩波霑溉閭閻而畿輔重地永固根本矣然瀛海猶
有事屬偏苦而蠲免萬不容緩者則新餉是也以有順
永登萊之例在也畿輔自順永外惟瀛海最近遼左先
是順永以逼處邉塞特蠲新餉矣今津門建牙犄角遼
左又總督經畧及保定巡撫層累坐鎮無一不為桑土
計綢繆則無一不於瀛海恣挹取故買鐵料於斯索匠
役於斯市硝黄於斯造戰船買戰馬製戰車儲草料悉
於斯雖云有司之經營莫非小民之輸納軍興之苦剜
肉醫瘡豈其在順永下者登萊海運先年與津門並行
而登萊獨蠲新餉今登萊停海運整師旅而免餉如故
良以海邦貧瘠不稱過也獨是津門海運不惟不停而
且倍増括米糴豆誰非民膏水輓陸輸誰非民力今又
加之師旅矣而輸餉亦如故終不得自比於登萊此殊
不可解也揆之順永既如彼較之登萊又如此則瀛海
新餉斷斷當蠲不既彰明較著矣乎此則無論災與不
災均當議蠲而當此災傷困頓之時則望恩尤切而施
澤宜蚤者也故臣敢因上報災傷而并及之伏惟聖明
大沛汪濊亟賜拯救地方幸甚臣等幸甚
　　　辭督餉疏
奏為撫津積戾㒺功督餉仔肩難負懇祈聖明俯允辭
免以安愚分事竊念臣本局曲之質原非軍旅之才祗
緣客春遼瀋繼陷臣時備員冏寺遂承人乏于役津門
臣義不敢辭難黽勉受事未免任重而身輕多見志迂
而量狹今荏苒朞年矣水陸雖已成旅而挫鋒陷陣尚
未可遽望於烏合器械雖已粗備而堅甲戰艦尚未能
盡具於倉卒臣竊為此夜廢寢而晝忘飡也至於三方
建置之議起臣又加有賛理征東軍務之銜詎意風鶴
一驚全遼盡棄臣先所發參将管大藩等水兵二千員
名久抵三岔戍守後聞遣赴鎮江既未見有斬将搴旗
之功臣續所發遊擊金冠等水兵四千員名復在山海
阻凍竟以寒月舟膠今僅藉為深溝髙壘之用臣又為
此憤填胸而淚交睫也是由前而論臣經年之樹立既
寥寥其如彼由後而論臣溺職之罪狀又彰彰其如此
即令得逭斧鑕而寛吏議已厚幸矣今突有此督餉之
推亞卿之擢真所謂賞加於無勞榮踰於始望兹臣所
為飲氷循牆而未敢冒焉以承者也緬惟督餉之事仰
佐軍興統轄廣闊錢穀殷繁念省直蒼黔久困則催科
之維艱思海洋風波叵測則飛輓之不易非有精心鉅
手安望食足兵強説者似謂朝夕目擊巧者不過習者
之門迺臣自揣才力綿薄一誤難堪再誤之舉況佐計
之任地漸隣於孤卿而積勞之餘身且兼以善病頻年
巖塞心血久枯匝嵗津門頭顱頓改即頃今年三月寒
熱大作一病瀕危迄今元氣未復藥裹獨親祗以時事
阽危未敢具疏請告此又津門道府諸臣所為熟睹而
共憐者也伏祈鑒察下情收回成命准臣照例休致回
籍如謂督餉缺官義無所逃姑以舊銜管理餉務俾得
将勤補拙勉圗後效庶國家無濫觴之官聫而㣲臣免
覆餗之訾詬矣奉㫖督餉重任畢自嚴以勞望簡畀著
遵新命受事不准辭
　　　發兵會𠞰疏
題為東省妖賊怙亂津門奉㫖會𠞰謹酌議應發營兵
以助撻伐事竊照山左六郡臣桑梓之邦也臣承乏户
曺濫竽督餉目今潢池弄兵運道梗塞無論輦轂之下
百萬軍民咸切呼庚即臣津門轉餉榆闗亦将無従出
矣加以賊勢猖獗聲言内犯即甸服三輔亦不勝震鄰
剝膚之患矣臣竊為此日夜腐心恨不滅此而朝食也
惟是蕞爾津門新造草昧之區兵馬無㡬自去嵗發參
将管大藩等兵二千名於遼左發遊擊金冠等兵四千
名於山海今嵗又發參将翟子勲等河南前營兵三千
名亦赴山海總計已發過九千餘名矣今現在津門者
除水兵四千外總計主客陸兵不及萬人津門内鞏神
京外防海澨東援榆闗責任綦重必如戸部所題欲發
津兵五六千人是空國以行也頃者兩奉聖㫖一則有
酌量發兵之説一則未定馬步之數所謂明見萬里之
外者也顧疾在腹心治症宜亟於醫藥而禍生肘腋救
鬬竊聞於披纓臣豈異人敢或首鼠臣嘗聞之騏驥一
日千里駑駘躑躅不前是兵貴精不貴多也詩取譬於
雷霆易致戒於左次是兵貴速不貴遲也現今津門兵
馬有限取盈則不能太少則無益量度主客之旅斟酌
多寡之間請以山東營守備劉永昌所統二千名毛兵
營守備董世賢所統一千名共作三千之數山東營新
兵原係濟南諸邑召募前來初亦烏合漫無紀律劉永
昌練習有法約束得宜近日遂成一枝勁兵今兹受檄
征𠞰以東土之兵而還戢東土之亂亦何所不勉焉毛
兵營兵丁初従僉事胡嘉棟渡海抵津僅五六百人耳
嗣是又復逃散不滿五百所幸統兵守備董世賢恩威
兼濟得不盡潰臣又令其陸續召募共足千人賈勇拔
距綽有可觀俾令東援亦復樂趨此二師者皆津門之
鋭也獨是以津兵而入東省若無道臣監制何以震肅
戎行分別功罪臣與監軍道僉事來斯行議及而本官
欣然請往以彼素富韜鈐親在行間指授方畧計所禆
益良非淺鮮又該道有子來燕禧力能扛鼎射可穿楊
因念其父羽翼無人亦復志切勤王情慇寢戈願以諸
生従戎統率家丁以為将士先是役也一以護運一以
𠞰賊如賊勢鴟張不妨據險扼要以杜其北徙之路如
我師雲集便可協力夾攻以大為剪除之謀庶不至以
重發隳功亦不至以輕敵取敗耳再惟各兵遠征必裹
二三月之糧即今津庫如洗非得二萬金不可尤望計
曺刻期給發一經支領便可成行不則曠費居諸非所
稱救焚拯溺之義矣
　　　補發津兵疏
題為津兵東𠞰再奉明㫖謹照數補發以靖妖氛事該
臣看得津門為京師咽喉自當宿重兵以備緩急而東
魯為海内腹心豈宜醸㓂盜以滋禍亂前戸部之題覆
護運也欽依有量發之語及東撫之請兵討賊也俞音
無馬步之數臣謹劑量主客較計多寡以三千名應命
業具疏奏聞矣迨兵部以五千為請而聖㫖復如數准
發兩咨抵臣夫東省之事急矣當此潢池雲擾之際決
非揖譲救焚之時竊計天下之兵當為天下用之豈其
無事而豢養為者況榆闗政毖丸泥之封而東省已熾
燎原之焰榆塞䇿應之兵鱗次而棊布者尚自不少至
於應援東省明㫖煌煌勅速𠞰而戒蔓延所責成督發
者南則漕撫北則臣與保定撫臣耳臣又何敢以兵寡
為辭而衡君命也及臣備行該道查議而該道以河南
後營守備周之禮統兵二千為言查津門見在客兵止
有此營原留以備榆闗踐更之用今似不容膠柱而鼓
瑟矣該營兵馬雖稍不及山東毛兵二營之勁而中多
南汝伊雒間人則亦毛兵之倫也在津訓練漸已經年
亦能明步伐而習技擊修戈矛而賦同讐矣臣已行令
整頓兵馬衣械與山東毛兵二營絡繹同發直達兖府
壯犄角之先聲懾白蓮之妖魄胥攸賴焉總之未奉明
㫖之先臣不敢多發以蹈喜事之嫌既奉明㫖之後臣
又不敢少發以貽縮步之誚此臣區區之本懐也至于
三營兵餉原在津門月支一兩五錢今厯過七月一月
尚未支也又當賫糧三閱月極為省約計此二千之衆
又非一萬五千金不可並前所請山東毛兵二營餉銀
臣俱一面於各項召買募兵銀内那借給發用遄其行
伏祈勅下兵部户部亟為覆議補給各歸正項
　(男際有按蓮妖徐鴻儒之起鄒滕也山左徴津兵會/謀盪𠞰先君蒐卒簡乗師出在途而妖黨于𢎞志起)
　(武邑事出倉卒勢張甚景州告急後軍守備董世賢/移兵殱之俘斬四千有竒賊平而保撫之兵始至及)
　(抵兖參将劉永昌屢戰奏捷而手擒賊首徐鴻儒者/即疏中所稱従戎諸生來燕禧也初官軍屢衂賊恃)
　(妖法常自詫曰若欲勝吾除是天兵暨天津兵至不/三月而蕩平時以其言為䜟云近見紀事本末曰景)
　(州妖賊屯阜城武邑殺人祭旗聲言取景州焚掠四/十餘里官兵往捕之賊首于𢎞志策馬張弓飛舞而)
　(來官兵斬之于馬下餘賊披靡四散并未言為何處/官兵而紀鄒滕之戰亦為疎漏又嘗見是時有撰李)
　(忠文公神道碑則移其事于李公夫李公繼先君撫/津者也徴發之事既未與聞景武之捷纔履任一日)
　(耳李公序先君撫津疏草亦載其事初未嘗自居也/附録原序于左以備讀古者考鏡焉李公召邦華字)
　(懋明江西/吉水人)
　　　附撫津疏草序
　神廟御極之四十一年余待罪南牀與聞計吏時所
　稱天下第一廉平則無若今少司徒畢公公先是業
　以卓異著兹復冠羣辟人擬公節鉞彈指余欣慕執
　鞭而公恬不為名髙居久之再舉卓異乃徴入冏伯
　猶常調也會東方搆難三韓不支翼翼神京屋瓦皆
　震朝議以天津咽喉挽漕而屏蔽東海非開幕府宿
　重兵不足戒衣袽推擇而使公始出建牙明年公以
　勞勩晉貳司徒余方従田間來輒被命為公後葢惴
　惴不堪是懼而回首執鞭本懐未嘗不倚玉自慶也
　津故河間屬璽書監司以下並𨽻紀綱乃草昧靡一
　具公至立規模定章程闢戎伍繕艅艎水陸拮据月
　不啻四十五日奏請絡繹於道壁壘井井屹然京東
　雄鎮亡何廣寧陷榆闗累棊羽書夕至旌旗朝發時
　潰卒望塵奔獨公遣戍守官軍鼓行而東無却步者
　以是測公節制云忽妖㓂山左守臣乞津兵為助㫖
　再下公急鄰誼重悉精鋭半萬以赴師出景武賊逆
　前鋒躍瞬殱之而滕鄒之役不三月奏凱焉此秋毫
　皆公力余雖與於會觀厥成而已葢公沈毅天授無
　鋒頴於貌精詳夙成無張皇於卒故運籌決機守處
　女而應脱兔試讀撫津封事英畧遠猶令人應接不
　暇雖戎馬倥􁰢驚偵狎至然棼而愈宻撼而彌定浩
　乎淵乎夫誰窺公深乎余才百不逮公而幸公典型
　在望步趨恐後一切率襲公舊偶所不安必決於公
　公亦披忱靡貳古稱蕭規曺隨猶意相先後耳何如
　余朝夕稟仰錐畫地印印泥哉雖然余於公實有嘿
　契者公勤誠體國雅意廉儉念封疆多故財用匱乏
　筦鑰惟嚴不辭程薪數米余亦抱杞憂惜錙銖經嵗
　度支弗及他鎮之百一殆與公不謀而合頃疏自陳
　嗇状援公為重公曰世方見少子顧韙之耶余曰民
　力竭矣将多多益善乎相視而笑今公殫精儲糈裁
　浮覈侵所省大農金錢無算異時公功髙廟社将什
　伯撫津日而撫津其嚆矢矣余為公序疏草葢倚公
　同心聊鳴執鞭本懐竊附青雲耳若乃公之不朽則
　有國史在
　　　撫津事竣疏
奏為撫津事竣謹将收支錢糧數目造冊奏繳以祈聖
鑒事慨自遼左發難宻勿焦勞臣以愚劣濫竽津撫始
臣之至津也以彈丸之城處咽喉之地外海内漕果稱
要害而諦閱武備則衰廢極矣津故置三衞雖列左右
二營皆春秋分班以供版築之役于備禦無當也惟葛
沽海防營舊有防倭兵二千以屯守為名而陸處無營
水處無舟旌旗戈甲強半朽敝臣竊鄭重簡書徬徨太
息朝夕拮据㒺敢怠遑兵部原議津門召募水陸兵一
萬名該安家銀五萬兩原議買馬二千匹該馬價銀二
萬四千兩嗣以遣兵援遼多發銀六千兩三次共發銀
八萬兩又以萬人為率工部該發盔甲銀五萬兩衣装
器械銀三萬兩而以冬曺匱乏龥請甚艱一次發銀一
萬四千七十兩又一次發銀二萬八千二百兩續是屢
催不報竟成畫餅葢兵工二部所給發以為津門軍興
之費者止此矣視淮浙中州等處召募之需曽不及什
之二三臣殫心籌畫刻意節嗇務求量入為出不恥數
米而炊如募兵原議給安家銀五兩臣惟於西塞諸将
招到家丁各如數給發其土著陸兵則減至二兩矣水
兵惟淮浙熟諳水性南兵各給以四兩其餘土著水兵
則亦減至二兩矣招募解驗臣不敢諉諸道府聴之将
領俱令中千等官招集赴臣一一自行簡閱以故安家
雖廉而未嘗以孱弱者雜之所省兵部銀兩至為不貲
計以招募至者凡得標兵營三千一百餘名正兵營一
千九百餘名鎮海前後竒三營水兵共四千三百餘名
以徴調至者凡得浙直水兵二千名淮揚水兵四千六
百名江南水兵一千餘名山東營兵二千名河南前後
營兵五千名又有毛兵營兵一千餘名則半係徴調半
係招募者也無何浙直淮揚山東河南毛兵等營俱先
後調發廣寧山海山東應援𠞰除而津門新集諸兵已
盈水陸萬人之數亦庶㡬成一隊之師矣獨是戰馬一
項原議收買二千匹今乃僅及一千則以内地馬價騰
湧而又苦無佳者勢必就宣大諸市口收買嵗惟八九
月一次道里既遥鬻售不易一時誠難多得也臣又市
物料於四方徴匠役於州縣就各寺廟開立四局以製
軍器別設火藥自為一局以防水火所製腰刀三眼鎗
攅竹鎗各以數千計威遠大礮以數十計火藥鉛子以
數萬計鐼斧悶棍各以數百計勁弓利矢各以數千萬
計一切器械之類俱臣親自估計製辦又檢出津門城
樓舊械擇可用者亟為修理一時主客之兵各執一藝
矣獨是鐵盔鐵甲僅造二百副有竒藤盔綿甲止造五
百副有竒則以所資工匠頗夥非可以倉卒辦耳此外
造沙船七十隻唬船二十隻營房三百間戰車十餘輛
雖覺取數甚少亦濟目前乏絶大都隨事補葺矢竭心
力既務節省又求精好不敢苟且塞責亦不敢纎毫妄
費良為兵事殷繁國計匱詘上則大内之封樁下則小
民之膏血總屬艱難倍宜珍惜若錙銖取之而泥沙用
之有人心者豈宜出此斯臣幽獨所自矢也所惜時日
短淺智慮闇汶機緒未竟掛漏實多纔一拊心迴首之
餘不勝瘝官溺職之媿誠所重為廩廩者矣兹臣叨轉
督餉逐一清算共計實用過兵部銀四萬四千四百四
十九兩三錢實在銀三萬五千五百五十兩七錢實用
過工部銀三萬二千六百三十六兩九錢實在銀九千
六百三十三兩一錢一併交與新任撫臣李邦華經管
復念錢糧支放最宜清楚兹謹造冊奏繳仍移送部科
一切支銷指掌可明矣顧臣竊有請者津門營伍漸成
馬匹船隻尚少目前急買戰馬一千匹便須用銀一萬
二千兩急造沙唬戰船一百隻便須用銀二三萬兩若
夫一切器械不惟新集水陸之衆需以簡練抑且寄寓
徴發之師無不仰給邇來徴調肆出絡繹闗領已惴惴
有不贍之憂矣又兵士不可以袒裼而當鋒鏑之衝則
盔甲萬副之製於用殊切於費尤奢又由津門以抵山
海沿海一帶烽墩緣係流沙難以修築多設木樓臣查
核舊跡什九傾圮而以錢糧無措坐成廢格恐亦未可
視為末務也總計工部尚欠衣裝器械銀四萬五千兩
伏祈勅發新任撫臣則津門之軍興有賴矣
　　　恭謝天恩疏
奏為恭謝天恩事伏念臣猥惟斗筲濫膺節鉞津門設
險當水陸之要衝瀛海建牙實咽喉之重地簡卒蒐乘
經年拮据僅成一旅之師儲器造舟匝嵗劻勷麤足萬
人之用謹奉三方之布置詎知九牧之無成顧瞻犄角
一隅已失廣寧左臂亡羊思補剝床切膚之災謂何汗
馬不遑鼎足犬牙之勢安在疆圉綢繆之計未舉二三
朝廷任使之恩寧酬萬一自當席藁以待罪詎思得隴
而序遷忽奉明綸晉司督餉擢居版部兼領蘭臺以錢
穀贍軍興六師飢飽倚命以紀綱資彈壓十道吏民稟
成聞命驚惶控辭戰慄毫無矯飾總出真誠豈期聖恩
不蒙鑒允當此山海十萬衆嗷嗷待哺之日豈是臣子
再三瀆悠悠自便之時臣謹于五月之二十一日抵任
受事矣緬惟平遼敵愾之際莫若儲粟餽餉為先自變
起三韓而禍延九有厯時已經五載所費何止萬千召
買截漕羣策無遺於會計陸輓水運人力畢舉於轉輸
無奈鯨波之蒼茫兼以牛車之疲憊何以使廩盈而庾
羡劈畫實艱何以使食足而兵強經營不易劉晏之理
財淮甸有意效之蕭何之轉餉闗中恐不逮也況前督
餉部臣三嵗之精心料理事事良規近覩巡餉按臣四
欵之極意條陳言言石畫定額可杜濫觴之弊兼支可
免玉粒之嗟臣敢不俯竭庸愚仰酬知遇奉廟廊之徳
意遵耆碩之謨謀軍儲外供壯投石超距之鋭氣民財
内阜蘇氿泉穫薪之憚人矢志詰戎豈容嫌於米鹽凌
雜投醪饗士還干澤于大内封樁
　　　廉将茹苦疏
題為廉将茹苦倍常伏法推情可憫懇乞聖明照察覆
訊末減以平政刑以彰激勸事竊照為将之道莫貴於
勇往直前而御将之道惟在於執法不二粤自遼左淪
亡逃将接踵大傷國體且挫士氣有識之士無不切齒
腐心亟欲按劍伸法以明紀律然有素行廉潔矢心忠
義本非逃而類於逃無死法而罹於法者尤當察其情
而原其心則近日管大藩之事是也大藩原以徐州世
職指揮獲登武闈甲科先是泰昌元年以浙江實授參
将奉調援遼天啟元年春經畧袁應泰令率浙兵二千
前往鎮江已達登州􁰌璣等島會遼陽失陷兵部覆准
回津防守時臣適有撫津之役逮七月内三岔告急遼
撫王化貞移咨於臣索大藩一營臣發兵疏具在可覆
按也繼入廣寧遼撫促往鎮江策應毛帥大藩又復鼔
枻時值八月秋髙風厲覆溺逃亡其隨大藩赴鮮者僅
八百餘人而遼撫所差齎糧都司莊夢龍並銀四千兩
亦俱化為烏有矣及十月間大藩抵鮮駐彌串堡與毛
帥為犄角依山為守冬月極寒士多凍仆每月止借鮮
米百石每兵日僅四合此外衣裝鹽菜之類一毫無辦
自十月以抵七月共借鮮米九百四十石又借監軍副
使梁之垣銀五百兩每兵不及一金夫飢寒切身雖慈
父不能保其子各兵之以討糧為名而相率内嚮者亦
人情也大藩此時仍當申明約束堅守信地乃以各兵
潰歸亦以追兵為名相従赴津此則不能無罪惟是多
命攸闗宿飽無期是則大藩所遭之不幸而非甘心掉
臂者也及抵津而臣以大義責之撫臣李邦華亦以大
義責之撫臣初議以該營中軍楊應鼎率其師往而委
都司僉書文士銘監之大藩謝事聴參又令餉道錢士
晉親詣大沽議給兵餉祗以庫蔵空虚不能盡補積欠
之數於是各兵呶呶有詞備述忍飢裂膚之狀堅不肯
受然未嘗鼔譟也已而餉道回津益知領兵渡海非大
藩不可津撫再申軍令臣亦慫慂戒行及大藩往而兵
帖然奮臂一招誓同生死我給餉銀斷自三月為始至
九月止則所節省尚不貲也而遐觀逖聴者不察其詳
輒云逼索津餉則不惟大藩寃而津門亦寃矣海上風
波入九月後三老長年便自裹足大藩率兵再發實以
九月二十三日中途阻風届十月十二日纔抵登州廟
島朔飈凜栗異颶時作竟守凍皇城島矣隆冬非航海
之時守凍非駐足之地祗縁文士銘垂涎主帥投揭交
搆遂有逗遛之參惜哉由前而論原為飢兵逃歸大藩
追隨似與真逃者異由後而論原為寒冬守凍待時而
發又與逗遛者異不意風聞騰播連被重劾明㫖森凜
分宜祗承臣亦未敢輕為凟陳續見登撫再疏大藩聞
風前行圗功自贖奉㫖果有圗功求生情節奏請定奪
是聖明亦若哀而憐之矣近復報大藩於三月之七日
再至彌串堡已具文報毛帥訖至二十一日而文士銘
持登撫牌至各兵委士銘代管當於彌串堡巴山地方
将兵船十六隻兵四百五十六員名事故銀一千二十
兩俱交代明白大藩赴登州投審繫獄嗚呼鎮江岸上
近日往來轍跡多矣初時人皆以為絶海窮荒寧死勿
往大藩自津入遼自遼入鮮蹈險最先勇超諸弁且其
一塵不染深得士心在鮮日久涉厯寒冬僵尸相屬人
無異志糧糗不繼枵腹荷戈此等苦態要皆他人所無
即其擅歸有罪而其終年無餉亦㣲可原即其征進無
功而其九月戍守亦殊可録秋深再往中途守凍竊謂
大藩無死法也即津撫李邦華雖曽疏參每與臣言輒
為咨嗟歎息未嘗不稱其廉而悲其苦大藩而斬其餘
逗遛縮朒不肯出海洋一步者何以待之且其入遼以
來兩年之間千辛萬苦一官數載甘同積薪而今反罹
重典恐為廉将之戒而隳壯士之心人何勸焉臣昔待
罪撫津曽與發遣之役嗣是由遼入鮮海面寥濶鱗鴻
杳絶比至去年五月始聞毛帥之耗孤軍乏糧臣即連
具塘報謀為運餉接濟毛帥並濟大藩乃餉尚未至而
大藩歸矣緣係津門之官絶域途遙未能照管而登萊
及監軍道臣又未免秦越視之醸成此禍此則臣之罪
也日來方寸展轉不寧臣雖不殺大藩大藩實由臣而
死矣夫死生之際誰不傷心動念日奉梟示之㫖論者
以為大藩必挺而走險即兵部覆疏亦慮其甘心為中
行説以逆顔行而今已抵朝鮮従容赴逮甚至事故錢
糧千有餘金交割明白不肯絲毫少染一腔忠義可矢
天日當斯世而求忠廉之将如大藩其人者豈易得哉
聞登州總兵沈有容海外相遇執手慟哭有容素號昂
蔵丈夫則大藩之非齷齪庸将斷可知矣今即不敢遽
為解網求生以撓三尺之法亦不敢復求戴罪立功以
蹈脱缷之局但祈勅下兵部行令登撫解至京師仍令
法司調取一切案卷従公審問務使情符於法法協於
律或従謫戍或議拔黄以明正其不守信地之罪而姑
貰其一死以存公道以示風勵毋使忠廉之将含寃抱
恨以干天地之和則所禆於軍紀士氣者非淺鮮矣臣
一腔孤憤越俎多言天理良心不能自已知我罪我總
在所弗計也奉㫖據奏管大藩情有可原且已自歸就
逮亦知畏法著革了職發至沈有容處聴用立功如再
違玩仍行逮問
　　　朝鮮情形疏
題為齎勅府佐還津朝鮮情形漸晰謹披陳委折以備
採擇事案照天啟二年臣當五月受事之初即有朝鮮
海運之役維時原任衞輝府推官孟養志曽蒙前經臣
袁應泰具題起用援遼無何廣寧陷没本官聞毛文龍
請餉即願躬任轉輸輔都司黄𦙍恩行矣又因廟議欲
給毛帥勅印旗牌仍欲發勅宣諭朝鮮而本官遂兼有
齎勅之役矣粤自二年七月發棹津門去冬黄都司回
登而本官以宣諭未竣留滯屬國今於六月之杪倐然
歸來齎有朝鮮回照印信咨文而後督餉宣諭二事始
獲完局該臣看得自有東事以來我中國之信使絡繹
朝鮮而朝鮮亦待之甚恭禮之甚厚於是有視為竒貨
而恣其需索者有狃為文弱而肆其凌轢者朝鮮君臣
積久不堪浸假生厭故孟推官之齎勅赴鮮也毛帥輒
尼其行力主代齎而孟推官亦欣然従之此自體䘏屬
國砥礪好修不欲令彼以些須宴饗之儀沾沾見徳色
於我者也及差官任國輔應時泰齎勅抵開城而前王
李琿堅持舊例阻止中途必欲令孟推官親齎而後開
讀斯亦忠順一念不欲苟且完事以獲戾於天朝者但
孟推官因見毛帥先經具題故成議有難於中變而代
齎仍執夫初約涉冬厯春徘徊殷栗鳳山之間竟未成
行比至二月而李琿稱病不復視事三月而李倧奄有
海邦矣濡滯經時良有以也李倧立後欲反李琿之所
為至指以久不受勅為李琿罪状亟催代齎而孟推官
尚羈鳳山亦以屬國新經易主既當借以偵探情實又
欲因而激發忠赤據所稱述問荅侃侃數語殊闗名義
又不旬日而促歸裝孤臣萬里獨力撑持只索如此斯
亦庶㡬可稱不辱君命者矣此孟推官齎勅往來始末
之情也迺若彼國易主之詳則亦有可得而言者李琿
原以前王李昖次子得立素稱仁柔李倧其親姪也馳
馬試劍謀勇著聞眉豎耳垂姿表偉異常在李琿左右
用事掌管筆札之役入春因見李琿有疾遂令心腹陪
臣建議将平山節度使李貴教練兵馬五百人調赴王
京防禦又宻約繼祖母王大妃於三月初九日在於宫
中舉火為號李倧率李貴等以救火為名領兵入宫綁
縛李琿投烈熖中并其世子宫眷及左右親信之人俱
行殺戮議政府有自盡者本月十三日遂令王大妃下
教國中云昭聖貞懿王大妃若曰天生蒸民樹之后辟
葢欲序彞倫立經紀上奉宗廟下安黎庶也宣祖大王
不幸無嫡嗣因一時之權越長幼之序以光海為儲貳
既在東宫失徳彰著宣祖晚節頗有悔恨及至嗣位之
初反逆悖理㒺有紀極姑舉其大者子雖不徳然受天
子之誥命為先王之配體母儀一國積有年載夫為宣
廟子也者不得不以子為母而光海聴信讒賊自生猜
隙刑戮我父母魚肉我宗族懐中孺子奪而殺之幽閉
困辱無復人理是乃逞憾於先王又何有未亡人至若
戕兄殺弟屠滅諸姪㩧殺庶母屢起大獄毒痡無辜撤
民家數千區剏建兩闕土木之役十年未巳先朝耆舊
斥逐殆盡惟姻婭婦寺逢惡縦臾之徒是崇是信政以
賄成昏墨盈朝輦金市官有同駔儈賦役繁重誅求無
藝民不堪命嗷嗷塗炭宗社之危若綴旒然不惟是也
我國服事天朝二百餘載義即君臣恩猶父子壬辰再
造之恩萬世不可忘也先王臨御四十年至誠事大平
生未嘗向西而坐光海背義忘徳㒺畏天命陰懐二心
己未之役宻教帥臣觀變向背卒致全師投北流醜四
海皇使來臨托故久滯皇勅屢降無意濟師痛心疾首
胡可勝言夫滅天理斁人倫上以得罪於皇朝下以結
怨於萬姓罪惡至此其何軍國子民居祖宗之天位奉
廟社之神靈乎兹以廢之綾陽君倧宣祖大王之孫定
遠君琈第一子也聰明仁義有非常之表宣祖竒愛之
養於宫中命名之義厥有徽音憑几之際握手唏嘘屬
意深重異於諸孫今者奮發大義討平昏亂脱予幽辱
復予位號倫紀得正宗社再安功徳甚茂神人所歸可
即大位以繼宣祖大王之後冊夫人韓氏為王妃故兹
教示想宜知悉是日李倧遂即王位又差官立誅平壌
守臣朴華并鴨綠江邉臣鄭遵數其元年冬月時通接
引戕遼人而謀毛帥是所藉口以報中國者也李貴今
為李倧親臣日侍其側而又用宿将張晩為總兵以守
鴨綠用内戚韓浚謙為本國都總兵以鎮王京又令通
官傳語於孟推官曰向來舊王不以併力遏敵為恭而
以縟儀欵客為恭今我正不以縟儀為恭而専以協𠞰
為恭以故接伴各官其禮貌亦殷勤如昨而館穀漸不
逮疇昔矣李琿之事天朝殫心竭力彼國老臣有身被
倭難者皆所樂従而少年新進之徒或多不欲兼以供
億頗繁國人苦之今春偃卧日久有以為真病者有謂
知禍之将及已而深居以避者乃不虞其竟以不免也
此臣喚集差官任國輔等反覆查問而得其大槩如此
近聞李倧請封之使業已渡海而來抵登而北行且匍
匐闕下矣臣竊以為李倧之事其不必議討者有三而
其不可遽封者亦有三李倧自立雖犯無将之戒然為
李昖之孫李琿之姪枝派頗正且其假仁假義國中臣
民率多歸嚮今若輕言廢置必當先議興師航海萬里
勝負難必窮兵遠騖非力所及是不必議討者一也通
逆之顯迹未著享王之常禮未失且其即位教令頒布
國中咸以恭順天朝為念以協力助兵為辭豈其以此
翹前王之罪過而躬自蹈之萬一更置不得其人違順
即逆厥計良左是不必議討者二也李倧立後每有公
移與毛帥往來固非大有協濟亦覺別無齟齬近聞毛
帥自用銀往安州糴糧五千亦未遏糴總之毛帥近居
皮島四面皆水與前駐宣州時依倚朝鮮大是不同可
無他虞是不必議討者三也惟是君父大倫炳若日星
亂臣賊子宜加斧鑕既逭天誅遂叨封典煌煌綸音驟
加匪人彼箕子禮義之邦将無為有識者所笑是不可
遽封者一也李琿之事天朝也甚謹既助兵於四路進
𠞰之時又助餉於毛帥駐師之日其有功於天朝也甚
鉅彼國教令所謂欲加之罪何患無詞者也若中國不
為一言昭雪幽冥之中未免負此忠順外藩於地下是
不可遽封者二也李倧語言應對之間不失恭順天朝
之意而其處心積慮尚屬叵測據其公移咨文雖稱權
署國事然而居王之宫服王之服行王之政未嘗辭尊
居卑拱聴冊封誠恐別有肺腸遽難方物大慮覘風觀
變向背倐忽是不可遽封者三也以臣愚見固不必窮
治其擅立之罪使其挺而走險亦不可遽與以封爵之
榮使其狃而成玩俟其請封使至止收表箋一切方物
姑寄別所即令來使言旋順齎明㫖詰問要見李琿是
否當誅李倧果否當立俟其輸服請罪往返再三而後
許之不則俟其進兵助𠞰功績昭著而後封之庶㡬操
縦在我剛柔互濟不以恩掩義不以權廢經天朝之綱
紀大伸而屬國之邪萌自戢矣説者又欲遣官前往查
勘區處夫官卑則不足以示重官尊又恐負固不服反
有䙝於國體似未為得䇿也至於以後中國之使其以
公務入朝鮮者寧稀勿數寧簡勿繁仍令謝絶一切交
際母得黷貨致輕中華此尤喫𦂳要著亟宜申飭者也
　(此疏採入従信錄諸書中流傳朝鮮頃朝鮮嗣王因/纂修明史具疏為其前王力辯且指此疏謂非事實)
　(然先君當日所據以入告者使臣之言而使臣/則得之其國人之口也康熙乙丑際有附紀)
　　　患病祈休疏
奏為主恩未報臣病已深懇祈俯准休致以重餉務以
全餘生事竊惟君臣大義比於天冠地履而無所逃臣
子致身肇於策名委質而不可渝臣雖不肖葢稔聞之
顧事君致身必其耳目精明手足強健而後可以為服
采服勞之地若果身之病矣致於何有此而不思以義
自裁是為尸素為貪戀而罪乃滋甚矣臣嚴猥以駑鈍
竊祿中外三十餘年終鮮樹立粤自皇考擢陞冏卿嗣
值聖明簡任津撫濫竽今職備員卿貳髙厚未酬膚髮
何辭但臣稟賦素弱原有痰火虚怯之症兼以馳驅邉
徼俱屬戎馬倥偬之場精力耗於簿書肢體憊於奔走
所従來久矣嗣是于役津門壁壘草剏殫心従事不啻
嘔血及督餉務闗鮮並急百憂叢集以致宿疾頓増齒
髮非故眩暈怔忡時作時止顧一念犬馬戀主之心猶
未敢遽言乞身也乃至今日而臣病益深矣津門素稱
卑濕連年更遭霖潦臣自天啟元年五月抵津維時衙
宇未備寄居衞署除正堂外止有寢室數椽不蔽風雨
湫隘蒸濕臣實棲息其中鞅掌於内是年夏秋之間足
膝浮腫皮膚麻木臣服燥濕搜風等藥數月良已屆於
二年夏秋而浮腫麻木亦如之厥勢増劇服藥愈夥而
後稍稍見效逮於今年夏秋以來不惟浮腫麻木已也
下體遍生毒瘡膿血備極淋漓頭目岑岑而作惡飲食
喀喀而欲吐醫療多術内外兼攻時将凝寒終無起色
臣始猶竭蹶水次巡閱糧艘而今且不能出門戸矣始
尚臨莅聴事延見僚屬而今且不能著襪履矣瘡勢蔓
延皮膚潰爛一股之大臃腫如腰一步之移重墜如石
雖運務之遲滯為驚而文移之批荅未廢然而疾痛呻
吟僵卧一室支離委頓瘝曠百端殊有跼蹐倍萬不寧
者詢之醫人張應清等僉稱濕熱為祟深入膏肓氣血
受傷漸成沈痼若不謝事静攝必且終為廢人夫督餉
何官是闗鮮三軍所恃以寄命者也督餉何事是遼餉
百萬所賴以輸輓者也今嵗運額雖将就緒明嵗運務
又當經始一切截漕召買修船建厫等項諸事如蝟即
以精明強健之身當之猶懼日不暇給而況加之病困
重以杜門誰為料理何敢坐視若再因循荏苒不蚤亟
求賜玦則所誤於一身性命者小而所誤於國家封疆
者大是㣲臣之所大懼也用是披瀝控陳一字非飾伏
祈鑒臣病患甚真甚危准臣休致回籍別選才賢代臣
督餉或照近日廟議歸併撫臣加銜兼攝則㣲臣得安
於醫藥或殘喘之可延而運務免致於廢閣亦軍需之
有濟矣奉㫖畢自嚴久莅重鎮餉務著勞何得遽爾請
告著照舊供職
　　　懋賞難承疏
奏為平妖無功懋賞難承懇祈俯容辭免恩命以昭分
義事案照兵部題覆為妖寇蕩平已久軍功查勘復明
謹據實奏聞乞勅照例敘録事奉㫖東省妖㓂蕩平文
武各官協心奮力共奏成功朕心嘉悦畢自嚴張鳳翔
李邦華俟直𨽻勘功疏至并従優敘欽此近兵部又題
覆前事奉㫖畿輔妖㓂蕩平文武各官協心奮力共著
勞績朕心嘉悦畢自嚴陞右都御史兼戸部右侍郎賞
銀三十兩彩段二表裏欽此竊照臣前承乏撫津原以
軍旅為職則張皇六師固将為戡亂資也發兵策應原
因王命調遣則同舟共濟亦非為希賞地也維時禍已
中於腹心患實深於桑梓奉有明㫖發兵五千於是将
領擇謀勇者兵馬選驍健者器械遴堅好者傾左庫之
蓄裹三月之糧而又以才望道臣監之旬日拮据寢食
都廢然皆臣之職也臣之分也即成敗利鈍亦不暇預
料也逮烝徒在道而倐報廣川之妖亂移師問罪而旋
見潢池之蕩平斯則變出倉卒捷報俄頃匪臣意想之
所及矣繼而旌旗東指主客協𠞰馴致鄒滕底定洙泗
廓清是乃宗廟社稷之靈實式憑之而道将士卒戮力
整旅之勞破斧缺斨之苦亦誠有足念者臣以欵啟量
移督餉既匏繫於津門未奔走於行間其敢以徴發之
㣲勞而冒軍功之上賞乎亂民無知不啻赤子之入井
師旅所加堪憐玉石之俱焚其敢以中原之異變而蒙
出格之寵渥乎且鄒滕之役東撫身居鋒鏑之中運籌
決策百倍焦勞津門将吏胥稟成焉其波及津門者皆
東撫之餘也景武之役津撫之號令方新而保撫之調
度得宜此其平妖偉績無不超出臣上者三撫優敘誰
曰不然臣實碌碌因人冉冉易位而可自為功乎臣幼
讀詩書聞古之人臣有不為爵勸不為祿勉以憂社稷
者心竊慕之願以為法今東征之道将偏禆俱己加級
受賞揆臣當日誓師之初心不啻慊矣若臣事無加於
職業之外而驟膺異數之駢蕃足未側於壁壘之間而
輒沐恩波之浩蕩所謂賞加於無勞榮逾於始願将令
當之驚神而望之卻步矣況右臺乃風紀之峻秩揣涼
徳何以堪佐計雖督餉之宿銜轉左階而中凜目今餽
餉方殷本折匱乏臣方深抱溺職之媿而又何容兼官
為也至於命服輝煌恐貽不衷之誚兼金鄭重祗懐多
取之羞因憶春月榆闗大賚樞相推廣皇仁猥以餉務
相闗匪頒及臣樞相先已具疏總謝微臣未便矯異具
辭迄今蟒段一端帑金三鎰長扃笥篋未啟緘縢當此
財用匱絀之時似當一體繳還所謂省一分亦足助軍
國一分之用者也為此愕眙無措螴蜳陳辭伏祈皇上
鑒臣微誠收回成命庶清朝無濫加之寵而微臣㒺貪
天之功即彤弓大典亦若増而光矣奉㫖畢自嚴督餉
平妖並著勞績敘賚已有成命不准辭
　　　兵餉重任疏
奏為兵餉重任綿力難兼懇祈俯准辭免歸併以安愚
分事臣接邸報見天津巡撫新陞兵部右侍郎李邦華
一本為驚聞新命等事奉㫖李邦華既簡任卿貳著遵
㫖即來供職不得推辭巡撫事務既議歸併著督餉官
兼管該部知道欽此伏念臣以愚劣濫竽仕版馳驅中
外三十餘年即頃待辠津門先甲兵而後錢穀嘔心血
而疲筋力亦已三年所矣以積勞善病之軀處瀕海卑
濕之地致今脾胃損傷足膝浮腫前九月内曽經具疏
請告未荷允従黽勉供職每虞瘝曠擬俟今嵗運務奏
繳事竣再申前請況兹巡撫重任克詰戎兵拱䕶神京
犄角闗門而可以孑身弱植謬為兼攝者乎臣無左宜
右有之才而濫治兵轉餉之寄一聞新命五内飲氷且
臣昔之司兵也蒐卒簡乗而力惟覺其不足即臣今之
司餉也手畫心計而力未見其有餘今臣猶然故吾也
非昔愚而今明昔弱而今強也而何以兼攝也譬之尫
羸之夫而令其一舉百鈞駑駘之足而責其一日千里
烏能勝其任而愉快乎誠恐顧此失彼掛一漏萬将汰
冗節浮之利小而鹵莽叢脞之患大矣且年來計曺匱
乏每憂新餉弗繼向也臣與津撫庖祝各司呼龥同情
猶僅僅以支眉然常惴惴而虞瓶罄近聞津兵月餉自
十月起俱未給發今若歸併於臣既索運脚又索兵餉
一切呼號陳乞之情必且視前愈急愈苦人既厭其唐
突已亦羞其聒絮究且力薄言輕接濟弗前祗以重微
臣之罪案而速其顛躓耳近見有條議津門事宜者似
督餉津撫本同為贅旒之官而合併擔當已別得瑰瑋
之彦即臣饒有兼才而肩承局外尚懐攬權妨賢之羞
況臣實無微長而尸素局中益滋折足覆餗之懼矣伏
祈聖明俯賜垂鑒准臣照舊止理餉運完其本等職掌
其巡撫事務別選才具優長者屬之則小器得免於傾
覆而重任可賴以劻勷矣奉㫖兵餉允宜歸併畢自嚴
才足勝任不必辭
　　　津庫已匱疏
題為津庫已匱益匱轉餉千難萬難懇祈勅部加意接
濟乗時料理並蚤罷斥微臣以無誤軍需事竊照津門
之糧餉非為津門用也而實以供榆闗之士馬即明嵗
之餉運又非自明嵗始也而必先資今嵗之措處稽查
舊案前任餉臣無不隔嵗講求先期營辦所従來者舊
矣今嵗部發新餉銀兩自上年十二月起至今年十一
月止共僅得銀二十五萬而臣發過鮮運糧料一十二
萬三千餘石發過闗運糧料一百七萬二千餘石鮮運
每石脚價四錢二分該銀五萬餘兩闗運在南海口交
缷每石脚價二錢一分五釐其運至闗外自芝麻灣以
至覺華寧遠遞加至二錢六分通融計算該銀二十五
萬餘兩二項共該銀三十餘萬兩而臣僅用二十五萬
兩又就中買運新豆數萬石買運鮮布二萬疋買蓆數
十萬片買葦數萬束又各衙門廩費工食及各運官廩
糧俱在其内發銀若彼用銀若此臣非能神運而鬼輸
也臣與司道悉心酌議磨勘卷冊不避怨勞故於一切
津淮船户除其底價扣其預支清其掛欠悉作實數往
時夤緣溷冒之弊釐剔殆盡政如貧人負債力不能償
聊檢舊劵以相抵塞而已至存留下脚舊例止扣十分
之一後因部銀不繼艤舟待發官船銀多有扣至二分
三分者民船銀多有扣至三分四分者政如貧人市物
手無現錢姑為賖借以充日用而已下脚初扣之時許
以運回給發運回無銀再許年終給發而今又屆期矣
即今應領下脚尚欠一萬三千餘金日久未發擁門告
討皆以臣為失信昔年海運利鉅人多競趨今嵗咸謂
扣算過刻漸有離心民船尤多掉臂不顧失今不給明
嵗號召誰其應之且也今嵗發運愆期秋深不息颶風
肆虐漂失孔多兼南海口嶕石巉巖不便泊舟觸之立
碎並鮮運往回失風者總計已踰百船之外舊例應於
今冬發銀朋造抵補每船二三百金約用銀二萬兩又
前任餉臣每嵗例造新船百隻天啟二年臣受事後偶
以糧運漸減停止未造迄今闗運鮮運道里愈遙糧料
愈夥近議仍造新船百隻又該銀三萬兩而以津庫如
洗束手無措亦徒切望洋之歎而已矣然猶係新船也
乃若津淮舊船海運經年風雨之所摧殘波浪之所衝
擊船艘敞漏什物缺少入春必須大加修艌方可嘗試
於不測之淵舊例論船大小毎船預支二三十金以至
四五十金俱於年終給發今各船戸告討頻仍臣無以
應迄今新船未造舊船未修轉盼春和闗鮮待哺其能
不脛而走乎天啟四年該運料豆四十三萬津門雖有
舊豆五萬成色不登難充闗鮮之用其真保河新派買
三十萬因無豆價尚在未定之天惟有津門自買八萬
臣與司道府㕔竭蹷従事豆新價廉用待春首開運之
需乃那凑收買未及三萬而津庫懸罄矣即令春月有
銀可買尚慮豆價日騰而緩急無濟也況未必有銀哉
毎念及此而臣心欲碎矣頃自數月以來移咨再四呼
龥頻煩而内部止發銀二萬兩尚未到津臣将何法搜
括何道補葺以結今嵗之局而開明嵗之端耶部咨每
稱外解稍裕再行凑發接濟苐不知外解充裕當在何
年何日也烏兔飛馳河清難俟若非仰仗天語叮嚀委
曲那借速賜照數給發而徒以些須闗其口所誤於軍
興者豈其微哉嗚呼今天下督撫之帶銜部院者多矣
然未有備員於六卿之堂而經營於郡國之間者有之
自臣督餉衙門始昔年倭亂則有張養蒙之拮据近嵗
遼難則有李長庚之劻勷而臣猥以謭劣貂續其後雖
賢愚不同而名銜弗異也良以兵餉一節三軍命脈所
闗故以部堂莅之重其事也上而大司農即其僚宷下
而諸司官即其屬吏庶㡬其體隆其權尊呼吸通而接
應捷可以展布四體而不致僨國家之事詎至於今而
有大謬不然者案查天啟元年内部移咨前任餉臣内
稱遼軍遼馬性命呼吸安危全在督餉之一身總計一
年應費若干銀兩本部分四季解發督餉衙門一聴便
宜行事再勿逐事題請以致部覆參差亦勿零星取銀
以致部發稽遲而前任餉臣尚謙譲未遑也户部又嘗
題議津門應用折色每嵗當在二百萬外三百萬内其
建議如此雖前任餉臣加意節嗇未嘗妄費然伸縮自
如而襟肘可免矣今以本部之大臣而仰新餉司官之
鼻息每草一疏陳一議不憚千言萬語嘔心瀝血以求
一當乃司官一言駁之而有餘矣夫其覆議而駁之也
猶在行止従違之間也甚且寘之髙閣矣或遲迴數月
而後具覆或終於不覆而僅以咨應矣臣雖謭劣亦知
國課民膏百倍艱難程薪數米萬分慎毖而困頓齟齬
寸步難前既曠廢於職業将移禍於封疆是微臣之徳
望不逮前賢無以取信於人也非督餉之累臣臣負督
餉不能克舉其職也今榆闗以餉運不繼則責望於臣
船戸以脚價不發則怨讟於臣津門司道以買運糧不
敷則又交相控告於臣臣累移咨削牘以煩聒於内部
而不可得則又恐以唐突厭臣然則臣亦厚顔矣先事
而呼見謂無疾之呻吟臨期而陳已成剝膚之瘡痏時
勢至此千難萬難今惟仰丐聖明亟罷微臣治以溺職
之罪而別選海内名賢以膺斯任則夙望之感召必且
聞風而響應巨才之揮霍必且徒手而餉足斯實巖疆
之厚幸軍國之至計也臣得逭戾於負乗而逃刑於司
敗即永跧伏草野所至快矣奉㫖糧餉緊急内外部當
同心共濟毋致偏累這所奏著該部措處接濟以應急
需卿任事焦勞還加意料理不必辭
　　　到任謝恩疏
奏為恭謝天恩事伏念臣生本迂儒未嫺軍旅才疎會
計靡禆疆場荷盛朝特達之知莅津海多艱之地百事
繇於草創何啻捉襟露肘之窮一帆緊接溟壖不勝浪
馬濤戈之懼而臣自鞭駑鈍勉矢血誠蒐乗飭戎冀振
貔貅之勢惜陰刻日終媿鎖鑰之功稍展寸長倐踰一
載即招集騎步薄有可觀而整頓鞬櫜猶多未備幸朴
誠信於士伍可徐酬分閫之恩乃聖慮篤於軍儲忽驟
拜度支之命顧臣寡陋再試殷繁當計曺仰屋之時值
河西失守之後颶風時作波臣之飛渡維艱霪雨相仍
露積之葢蔵乏策海輸繼以陸輓猶虞庚癸頻呼遼艘
載駕鮮航安得要荒並濟經營宵旦大懼僨轅再易星
霜尚蔑底績乃緣徴發微勩猥蒙浩蕩洪慈特晉憲職
之崇載荷匪頒之渥捐糜莫報函葢難名更因津撫之
議裁復奉兼攝之新㫖遞任尚嫌於見短并承豈裕於
兼長雖廟堂憐老馬之識途欲使駕輕就熟而微臣懐
襪線之陋質烏能綆短汲深成命儼臨疏辭未允蓄艾
已羞往事莫逭諐尤履氷倍悚來兹彌深跼蹐敢不練
三津之戎馬使之動可戰而静可防務期足兩地之飽
騰勿令發不時而呼不應謹捍禦於海澨必使島嶼澄
波圗接濟於巖闗用寛聖明旰食而臣又念國家丁三
空四盡之日既圗省費以省官則微臣當陳力就列之
餘豈容兼任而兼餼貳卿之廩費猶自靦顔鎮撫之供
張槩行裁節至於原設之衙署改充武庫之庤儲居肆
鳩工庶盡懲呰窳之弊日省月試期克壯組練之容斯
又臣惓惓有懐所為自靖自勵者也
　　　地震陳言疏
題為畿輔再經地震災變異常可駭懇祈上下交儆亟
修實政以圗消彌以凝休命事該臣看得積陰為地地
道主静萬物之本原羣生之根苑也以静為常以動為
變震則失常是為越陰之職而干陽政厥變大矣故春
秋地震必書誠重其事也聞之占候家云地震動微禍
小動巨禍大動在一隅應在一隅動在千里應在千里
今之震也未嘗倒塌房屋壓傷人命固與巨動稍殊然
嘉平之十三僅一朝而震盪者數四新正之五日未彌
月而震動者再形即境外遐方不及盡知然瀛海十餘
城之州邑申報畧同想燕趙千餘里之提封災祥靡異
矣微臣觸目陰陽之舛戾因縦觀時事之艱危豈容無
説而處此東則聲罪致討􁅀然思逞西則陽順陰逆狡
焉難憑則可虞在邉境遼餉加派無異一兔而兩剝其
皮在官雖徴其所不得不徴在民實應其所必不能應
則可虞在窮民左蔵空匱而沿邊之兵餉不能時給即
最急如榆闗亦以海運暫停轉輸靡繼每懼祼體脱巾
之呼或出風餐露宿之旅則可虞在卒伍軍興方殷飛
芻輓粟固不容己然瀚海風濤而長年三老每葬身魚
腹之中即竭蹷芻牧而重趼繭足多困踣輪蹄之下誰
非赤子而茹苦降割至此極也則可虞又在運務凡此
皆足兆異皆足鬱和臣嚴濫竽督餉承乏撫方值災異
之洊臻思奉職之無状匪直痛自修省不遑寧處仍當
亟従罷斥以應咎徴者也竊惟我皇上御極以來乃聖
乃明克仁克孝郊與祀必親朝與講弗輟止輦受諫官
之言發帑紓巖疆之困仕路之登進不啻拔茅章奏之
批答捷於流水亦既追蹤堯舜而比績唐虞矣顧明王
慎徳雖纎微弗忽而臣子責難則箴規弗廢詩稱敬天
之怒無敢戲豫敬天之渝無敢馳驅葢災異之來天所
以震懾人君而亦所以仁愛人君也人君應之以實則
震懾實為休祥酬之以文則仁愛終為譴責故天之鑒
下也洞見於㡬微而君之回天也轉移於呼吸即今似
有不容不亟為修省者如煌煌綸綍間繇中㫖之傳宣
致令輔弼不得闗其忠萬舉萬當而一誤則捄藥靡施
将無啟煬竈而滋猜嫌乎是内批當慎也如瑣瑣婦寺
渥承延世之寵光致令樞筦不能守其法作威作福而
一輕則勞臣解體将無嗟濫觴而叢指摘乎是恩澤宜
節也乾坤之生才有限乃以骨骾之大僚而一言擯斥
以道學之名儒而投老巖穴以批鱗之直臣而長伏草
莽棄騏驥於伏櫪欹楩梓於斷溝将無失算乎是人才
宜惜也帝京之神氣宜張乃金吾之鍵櫜總屬朝家之
扈蹕羽林之貔虎孰非王國之爪牙顧寄兵柄於貂璫
㡬同伏戎於肘腋既靡大内之金錢且胎他日之隠禍
将無非計乎是内操宜罷也以上四者雖不足為聖徳
之虧損而未必非白璧之微瑕雖不足干天地之和氣
而尚覺夫陽明之結轖伏望皇上體天心仁愛之意法
周詩敬天之箴亟圗修省次第舉行庶㡬人心悦而天
意得陰陽和而災變消雖有坤維震動之失常無損堯
天舜日之上理矣
　　　積疴沈劇疏
奏為積疴沈劇萬難供職懇恩速賜休致以保餘生事
竊念臣嚴稟賦素羸才諝尤短濫竽仕版三十餘年自
知甚明無當世用憶在丁未值内艱而堅卧不起逮於
甲寅自河東而請告歸田初心直欲棲遲丘壑尋覔醫
藥以終餘齒已耳不意屢荷聖恩起臣藩臬役臣衝塞
感激圗報勉效馳驅嗣是叨陟冏卿量移津撫載擢督
餉適當遼瀋廣寧淪没奔潰因念主憂臣辱何愛捐糜
頂踵此臣之心也亦臣之分也惟是㣲臣戅質癡腸従
來不肻偷自暇逸事必躬親而後無憾故於文移則逐
字檢閱兵馬則覿面點查糧料則親手磨算而元精忽
不覺其銷亡矣兼以肢體困於卑濕之侵蒸目力耗於
燈燭之薫灼心神枯於批答之冗繁而華滋忽不覺其
彫謝矣稔知國用匱乏既難時詘而舉贏無奈習俗羶
逐未免察淵而府怨風雨闔闢特造化之常獨微臣處
多凶多懼之地一風一雨皆足闗心遇霪霖彌日則慘
然以愁惟恐津闗糧料有露積浥爛者遇暴颶崇朝則
懍然以憂惟恐闗鮮舟航有汨没海洋者往往中夜徬
徨當食罷箸有無多寡亦錢穀之常獨微臣當三空四
盡之時思運務所需糧料草束不貲所需船隻買價運
價亦不貲莫不仰給帑金取資國賦欲緘口不言則慮
有誤封疆有負職掌欲頻煩陳乞則又轉喉觸忌啟齒
挑釁真是疾首腐心靡所控告凡此種種皆足以焚陰
陽之和而醸氷炭之慼於是臣之疾疢日益底滯幽鬱
深入膏肓矣臣於去年九月間已曽具疏請告不蒙俞
允未敢瀆陳維時臣猶止於督理餉務病亦僅在足膝
間也近且承乏兼理兵餉自冬涉春竭蹷料理宵旦經
營率至夜分衝寒冒雪寢食都廢以致中氣愈虚火邪
頓熾乘春一發捄藥難施内而眩暈怔忡轉覺五臓之
無主外而麻木痛楚堪虞四大之不仁雙眸赤腫盡置
案牘於髙閣痰𠻳嘔吐㡬視飲食如㓂讐百衰俱見諸
症叢生殆惴惴焉有性命之憂而岌岌乎懐首丘之慮
矣目今春汛屆期則軍旅之震耀難弛海冰已泮則運
艘之輸輓宜亟臣既卧疴闔户寧免曠職瘝官撫孱軀
以自憐睹簡書而増惕真有一日不能安於其心亦有
一日不能安於其位者仰祈聖恩念臣病實委頓情非
假托准臣休致回籍別選才賢任事臣自今以往儻不
遽填溝壑則長林豐草之間無非銜徳呼嵩之日矣奉
㫖兵餉重任倚賴正殷著照舊任事不准請告
　　　地震頻仍疏
題為地震頻仍天心告戒謹據實奏聞懇祈聖明益勵
修省以弭災變事臣聞地道廣厚無所不容地道定寧
無所不載故其卦曰坤其徳曰母其脈曰理其神曰祗
開鴻濛之先窮窅㝠之域而息沈默之鄉所従來久矣
一旦震動是謂以陰紀干陽政厥禍叵測往年震於魯
而蓮妖起震於蜀而播酋叛震於三韓而撫清遼瀋相
繼陷没其應如響此皆已事之彰明較著者也今且震
於金陵豐鎬之鄉震於江淮湯沐之地告災之疏踵至
然未有如今茲數百里之内十二月一震正月再震二
月三月又震震且數日地中轟然有聲居民房屋傾頽
婦子皇皇如山澤之駭麋狂走出避臣誠不覺魂搖而
神悸也又聞永平一帶震動尤甚室廬城堞坍塌無算
灤州樂亭沿海地方有開裂之地形有堆積之砂土平
地出水尺許居民不敢夜卧一切情状駴人聴聞誠古
今異常之大變也臣嚴承乏待辠餉撫乃視履咫尺之
城不百日而三四震臣安敢避瑣聒而不以災告乎竊
惟有災異則有感召有感召則有事應今瀛津數百里
内及沿海一帶皆臣統轄轉輸之地則皆臣罪戾之所
感召也請竟言之津海國也蛟宫蜃窟人所為望洋却
步者也今樓櫓涵天艅艎銜尾日驅一方民命以擲於
驚濤怒颶之中此其地利安乎否也津餉皆新餉也海
内所為竭澤而漁者也左輸闗右輸鮮梯航無已耗敝
中原此其民情安乎否也津兵皆新兵也所為備神京
山海後勁之用者也年來調東兖調薊門調闗門足不
停而席不煖弱者踣於路強者竄於途今日壁壘㡬空
猝有緩急将何以應此其兵力安乎否也津海地利兵
民無一得安其常而謂坤輿職載獨能循其寧静之體
乎則不必因災異問事應而以事應召災異固昭昭不
爽矣臣至不肖誤蒙任使茲值異常災變雖日督率文
武将吏恐懼修省冀幸消弭而才不足以𢎞安攘誠不
足以昭感格所當亟為罷斥以謝天地之譴責者也維
我皇上紹祚以來敬天法祖靡有戲豫勤政視朝不自
暇逸然而時事愈棘天威滋至日變星祲相繼示警人
妖物怪層見叠出邇者風霾屢作雨澤愆期皇上方下
明詔嘉與内外大小臣工共圗挽回而地震又見告矣
以宅中定鼎之區而虩虩搖動是豈可以修省之空言
而回既怒之天心乎則臣願以修徳之説進兢業常存
而佚遊宜戒也儉徳維圗而賞賚宜節也啟沃當遜而
召對宜舉也以至深宫燕處葆精嗇神以培養無疆之
祉尤不可不慎也凡此皆修徳之屬也臣又願以修政
之説進東事方熾而邊防無使弛也蓮妖已平而蚩愚
無使擾也遼民久困而反側無使驚也以至名碩忠諫
霽威賜環以慰荅寰宇之望尤不可不蚤也凡此皆修
政之屬也誠使徳政交修朝夕乾惕法成湯之自責効
周宣之側身則天不能為災地不能為異震者弗失其
寧而皇圗愈為鞏固矣不然以泄泄之君臣應天心之
蹷難則疆圉板蕩之禍已兆甸服震撼之中是可不為
之寒心哉先是河間地震臣正月間業已有疏具奏兹
所陳者亦即前之餘唾臣聞李沆在宋日取水旱盜賊
之事奏聞謂人主少年當知四方艱難常懐憂懼以臣
薄劣何敢比擬於沆而目擊災異交錯隠不入告又沆
之罪人也是用不避瑣聒而謬抒憂危之苦語以祈聖
鑒惟聖明裁察
　　　截漕賈戾疏
題為㣲臣截漕賈戾謹束躬待罪事先是本年七月内
臣因闗運糧額不敷請截漕十五萬石以抵東兖逋欠
之糧以補鮮運借貸之數候命兼旬始荷部覆止准截
漕五萬而臣先因海船久候時不可失已預截漕糧十
萬石發運行矣比見邸報踟蹰無計額内者既不可短
已運者又不可還於是又具題如以闗餉緊急徑准作
正開銷也惟命如以太倉殫匱扣算津門今冬帶運例
截之數也亦惟命如亮臣之計無復之而俯及寛政也
惟命如以臣為専擅截漕而重加譴責也亦惟命葢臣
拊躬循省允之少而截之多夫亦自知罪也或扣算而
或開銷未敢以臆決也近見倉場督臣有疏極論改折
截漕之非内部亦有疏評駁續截五萬之糧莫不交口
責備於臣并及賛司餉道而又勒令運官仍将後截五
萬起運赴京不則以違㫖參提追補臣乃跼蹐飲冰無
地自容惟是闗鮮待哺之迫切明㫖責成之森竦津倉
空匱之情形㫄觀或不盡知微臣獨肩其苦敬披瀝於
聖明之前幸垂聴焉臣以菲才謬膺督餉簡書甚重供
億維繁查勅書内有勅内該載未盡者聴臣便宜區處
之語又今年五月内奉有聖諭傳於戸工二部并専督
遼餉等官詳確毛帥如果缺糧乏器真情并撥船及應
用器械一併速發解去軍前應用不得遲滯有誤軍機
責有歸焉特諭此鮮運之數舊嵗止十二萬今嵗増至
二十萬也又本年七月内樞相孫承宗有疏奉㫖卿以
廟算籌邊計畫自有周到其儲備糧料著餉部速行料
理闗門利害闗天下安危樞計兩部及邊鎮各官著協
力急公共佐封疆大計毋或觀望致誤軍需此闗運之
數且欲増於一百二十萬之外斷不宜縮於一百二十
萬之内也天語煌煌敢不欽承況闗鮮兩地咸以同舟
望臣又以大義責臣溺職瘝官臣實恥之無奈鮮運額
該二十萬止有毛帥自請截漕十萬勢不得不那借闗
糧矣鮮運那借闗糧七萬七千三百餘石而闗運又不
可少勢不得不求補内部矣東兖召買二十萬原充闗
運但部覆糴本定價止十四萬議用二府三年加派銀
十二萬八千六百八十七兩二錢尚不敷銀一萬一千
三百一十二兩八錢即於四年遼餉凑補夫東兖每米
一石買價運價多近一兩有過之者通以一兩計算則
三年見徴之銀止可買米十二萬有竒其餘無可措手
俱待給四年新餉而四年新餉則夏秋方徴收抵冬始
報完者也兼以天道亢旱為災東撫疏請蠲賑官民藉
口不無觀望稽遲之繇實坐於此臣非不欲以白簡従
事然舊例嵗終參罰未有本年之糧至七八月即行查
參者也輸輓未至海運難稽臣復具疏截漕亦計畫無
復之耳臣疏原云東兖未到之糧即以十萬作明年應
派數而於明年減派十萬葢以四年新餉今已預支明
嵗雖有五年新餉必不能買足二十萬之數而運事更
誤矣姑借截漕一著稍為通融以寛物力而便新運斯
臣區區本懐也非厚桑梓而緩催科也又臣前五月内
有闗門兵馬愈増嵗需糧料愈夥一疏亦請截漕部覆
不允然覆疏内明稱若夫大舉有期調兵雲集糧料果
不足用計秋冬之際漕運方至此時量截數萬以濟緩
急未為不可苐不得預定其數令後來執為成例耳今
大兵出塞抽調亦集則截漕數萬固内部之所素許而
非臣之輒為開端也臣前有請截之疏後有請罪之疏
一片癡心熱腸總為國家封疆起見此可矢之天日質
之公論而無媿者而今謂臣為擅截邀截譏臣為越俎
漕政且云視大倉為虚器視京軍為虚籍漕糧止供津
門之用夫截漕豈為津門用哉置榆闗不言而直云津
門用之良可異也夫榆闗之與京師一為門庭一為堂
奥聚十數萬之師於榆闗而使有絶糧枵腹之虞此等
利害又将誰為擔任也儻果重内輕外則精鎧利器京
師之捍衞也今何輦負以給闗門俵解冏馬京師之上
駟也今何絡繹以應闗門乃獨於漕米而靳之曰此京
軍之儲非闗門之用而緩急不得相通也然與否也加
派新餉竭四海九州之供貯之京師初闗門僅月支十
五萬近且加増至二十三四萬而轉輸如故豈非兵馬
既増而兵餉亦當増耶豈其折色可加而本色獨不當
加耶倉塲督臣之言曰七八月間津門糧料之價尚平
不圗召買而一意截漕臣所未解夫有召買則有糴本
試問内部曽給臣召買糴本否也夫運務之難久矣一
切匱乏窘迫之狀屢疏龥陳迄無有寓目者漕糧五萬
纔捐太倉百分之一二何督過之深也夫倉臣之在倉
言倉猶㣲臣之在餉言餉也倉臣惟恐京軍之不贍餉
臣惟慮闗鮮之不足設身而處易地皆然政不煩深訝
者也至大司農則合京邉通内外以成其大豈闗鮮缺
餉獨不軫於衷而縈於慮乎如必欲治専擅截漕之罪
先須及臣勿累司道運官葢賛司餉道之截漕俱聴臣
為政者也運官之截漕於津原出意想之外臣實使之
非有營謀鑚刺於其間也臣為鬚眉男子果有罪過固
當自作自受而敢諉咎他人乎臣循便宜區處之勅書
遵闗鮮接濟之明㫖奉以周旋㒺敢失墜但令運額粗
完無委君命於草莽即加以大譴大呵臣當欣然領受
無怨尤矣所願皇上亟行罷斥微臣削其職銜以為専
擅截漕之戒儻皇上不亟罷臣臣以徳薄言輕之人舉
足搖手便有窒礙明嵗運務必不能辧徒誤皇上封疆
大事耳奉㫖截漕事屬權宜部題總為國計還著従長
酌議卿奏甚明著安心任事不必引咎
　　　辭留憲疏
奏為留憲誤畀綿劣難勝懇祈聖恩俯容辭免事天啟
五年三月二十三日准吏部咨該本部會題奉㫖畢自
嚴改南京都察院右都御史欽此欽遵備咨到臣竊念
臣疎庸一介遭際三朝筮仕神宗曽徧厯於藩臬承恩
皇考復洊擢於冏卿迨聖明御極之初年即登庸撫津
之重任嗣督遼餉問梯航於海濵旋議兼官併節鉞於
輸輓真楮小而懷大每履薄以臨深顧臣上之不能卷
甲厲兵恢全遼之土宇次之不能量沙聚米充巖塞之
軍實徒以本折浩繁呼龥頻聒中乾外竭蔑收效於飽
騰剜肉醫瘡祗貽憂於蒼赤捫心知罪無地自容幸寛
溺職之誅忽拜量移之命念留都為根本重地矧掌院
尤風紀要司激濁揚清鉅任未易稱也秉憲貞度凉徳
何以堪之似此恩波實踰涯分況臣蚊負既久筋力全
衰馬齒漸増頭顱頓改葢已嘗再騰乞骸之章未荷俯
俞庶従兹獲遂息肩之期寧宜竊祿伏冀收回成命俾
令歸田別簡才賢用充任使庶輿人無維鵜在梁之譏
而微臣逭折足覆餗之誚矣奉㫖畢自嚴督餉著勞留
憲特兹簡畀著即赴任供職不准辭
　　　辭留計疏
奏為留計重任薄劣難堪謹披瀝悃誠辭免新命事臣
嚴猥以迂愚承乏留憲履任未及兩月當官媿乏寸長
兹乃謬蒙聖恩量移留計濫竽司徒比肩六卿天髙地
厚誠非臣捐糜頂踵所克報稱惟是留憲總持風紀職
在表帥臺綱與聞清議事猶約而易操留計典司錢穀
職在料理本折仰佐軍國責彌艱而難辦臣拊躬捫心
豈其眇焉薄劣之軀遽可陳力而就列乎又況比嵗以
來軍旅倥偬供億殷繁南北殫竭閭閻凋瘵既無雨粟
點金之術将有捉襟露肘之憂此臣所為聞命飲氷踧
踖靡寧者也儻不度徳量力冒昧忝竊以致速咎於身
貽戚於國罪莫大焉伏望皇上垂鑒下情收回成命容
臣仍守原官供職別選名賢以重邦計庶聖朝無溺職
之官而微臣逭竊位之譏其恩波愈為浩蕩而銜戴愈
無津涯矣奉㫖卿才望素隆留計重任特膺簡用著即
前赴供職不准辭
　　　到任恭謝疏
奏為恭謝天恩事伏念臣性本迂愚才尤謭劣厯官一
十七任竊祿三十五年瘝曠滋深涓埃未報謝輸輓於
津海方靦顔乎臺端出綸綍於北辰遽晉司乎邦計恩
逾涯分慮切戰兢控陳原出悃誠聖慈未荷俞允臣遵
奉明命謹於本年三月十五日前至本部恭設香案望
闕叩頭謝恩到任管事訖獨念軍國方殷則錢穀之需
用最急而中外告匱則大農之酌濟尤艱況留都倉庫
入之額原少而出之孔苦多兼比嵗省直輸之北既多
而供之南益少每東那而西補如割肉以醫瘡臣以疎
庸膺兹重任慙無神運鬼輸之策矢循量入為出之經
敢不愈勵寸心勉堅晚節惟勤惟慎祗竭狗馬之私任
怨任勞務塞侵漁之竇斯臣所為盟心積慮以期仰酬
聖恩高厚於萬一者也
　　　請還楚賦疏
題為楚賦盡改黔餉留計毫未與聞庾蔵告空庚癸可
慮懇祈酌議撥還以重根本事竊照南都重地實我太
祖髙皇帝定鼎之區一切文武官軍棊布星列莫不仰
給臣部供億當年經費各有正額倉不借庫庫不貸倉
北不需南南不輸北以一嵗之入供一嵗之出充然足
用而不窮逮今疆圉多事摉括頻仍北解既急南供愈
緩於是臣部倉庫勢且難支矣即以倉糧言之三年以
前尚聞可供數嵗及臣抵任之後持籌而計一嵗支放
約七十萬石而各倉所積亦僅有此數則一嵗而後是
立盡之勢也寜可不為之寒心哉臣嘗反覆推求各倉
匱乏之故大抵起於折色漸多本色漸少折色之留為
南用者漸少折色之借為北用者漸多先是户部全折
萬厯四十六八兩年南糧以充遼餉維時臣部署部事
尚書黄克纉誦言其不可部覆未允猶曰兩年之後暫
借即還乃若全折楚省南糧二十六萬以充黔餉自天
啟元年始年復一年竟無程限俾二百餘年之正供一
朝遂成烏有而臣部毫不與聞此亦事之大可異者也
查臣部南糧上倉正米每嵗額派僅五十八萬九千八
百有竒而楚省額解二十六萬計居南糧十分之四是
南糧額派之最多未有踰於楚省者也乃四十六八兩
年既經改折助遼餉矣天啟元年以後又復改折以充
黔餉然則臣部将何所賴藉以果四十八衞官軍之腹
哉且也改折之後并未移會臣部臣部每嵗按籍而索
之楚楚率以故紙相視亦并不言原奉部文改折之故
臣初受事稽考拖欠數多出於情理之外疑為改解黔
餉又檢卷内並無北咨疑為楚省司府徑自權宜那借
云爾及本年五月内准户部咨為小民之溢賦難堪姦
吏之浮派有據等事據湖廣百姓呉亨三等告稱南糧
正米二十六萬石共該折銀一十三萬兩遭藩司糧吏
将耗米亦折銀五錢每年多派銀五萬二千兩題奉明
㫖移咨臣部查問而臣乃知楚省南糧改折已久始恍
然自失矣臣部司屬五年以來豈無邸報可閱豈無耳
目可詢而皆褎如充耳鎮日坐雲霧中即臣近日飛檄
相督一月兩催總屬夢中説夢矣夫黔難初興臣子義
切同舟暫借一年猶可言也黔禍未艾留計舍己芸人
年復一年不可言也且楚省南糧留都命脈今将久假
而不歸乎抑亦計日而當返乎南庾懸罄脱巾可虞今
将重藩籬而忘堂奥乎抑亦先腹心而後肢體乎想經
邦謀國之臣明而熟於計其必有以處此矣顧又有不
可盡諉於黔餉者即如楚省鹽鈔銀兩一項每年額派
八千七十二兩五錢自萬厯元年迄今積欠銀四十三
萬五千九百一十五兩屢經催督州縣俱以解司為言
及行文提取該司輒稱借解宗祿俸糧及官軍賞鈔等
項朦朧開銷展轉搪抵豈天啟元年以前亦有所謂黔
餉者哉則楚省人情之怠玩而以臣部為易侮所従來
久矣臣職掌所闗義難緘默據實披列龥天陳詞懇祈
勅下户部逐一従長酌議其楚省南糧本色改折解黔
即當斷自目前歸還臣部以供重地之軍儲若有逋負
仍前那用者容臣得循臣部節年題定規格執白簡以
議參罰則倉庫聊資接濟而軍旅可望宿飽矣
　　　請留漕折疏
題為留計萬分難支南糧抵解當還懇祈聖明查照成
議如數撥補以重根本以信明㫖事竊照緩急有暫通
之權而常額不可以并廢盈虚有互酌之用而國計不
可以偏枯邇來邉圉多事國用告匱其借南濟北者權
也濟北而不至厲南者則權而不拂夫經也惟南之經
費不至頓窮斯北之灌輸可以常繼則為南即所以為
北也先天啟四年總督倉場侍郎畢懋良議當兩難之
時商確補救惟有借解南糧一法南都倉米雖少尚可
支數嵗米價雖騰猶不出六錢以六錢給北軍則不足
給南軍則有餘應以呉越改折銀二十二萬解南京而
以江西應解南糧三十七萬改為北運奉有俞㫖久矣
然糧多銀少已屬虧損使照議解南猶可少補孰意機
會不偶議論陡生今六年三月原任南倉場侍郎魏説
奏請搜括脚價銀三千兩助工而併及於二十二萬之
漕折謂南京米貴放於官軍勢自不可户部議覆果謂
餉銀詘乏復欲以南補北具題得㫖移咨臣部咨文到
日督臣業已回籍臣及司屬無不相視駴愕良以江西
南糧原係額設軍餉計口按月而支誠三軍所以為命
者也将銀折米已非經制失米得銀猶堪充腹若糧米
既已運北折銀又不留南則視南軍皆可有可無之倫
南餉真可裁可減之物矣成議具在久奉綸音許而不
與何以示信且今日南倉現存纔七十餘萬石再加兩
月折色僅足支一嵗之餉荆楚既悉供黔豫章又盡輸
北轉眼告罄外解全無數萬飢軍圜視而起其禍尚忍
言哉方今遼黔多事供億殷繁凡在臣子誼難坐視況
南户者固北户之外府也數年以來挹彼注兹如取如
攜臣部協濟不下百萬豈至今日而故自分畛域也者
夫亦處無可奈何之地值萬不容己之時耳户部謂以
南有餘補北不足令南果有餘也公家之物何妨那補
祗以臣部困窮已極旦夕難支不足之形已成而不足
之隠憂有倍萬可慮者失今不言後将無及是以寧冒
鈇鉞之誅不敢不據實控陳耳前任督臣熟諳此中匱
乏或有激乎其言之不虞其禍之中於留計使後人無
所措手一至此極也祈鑒南部空匱之状與臣部迫切
之情勅下户部従長酌議仍将漕折留作軍餉想大司
農公忠體國南北一視當不難翻然易慮轉圜相従也
　　　懇恩休致疏
奏為衰病日深萬難供職懇恩休致以延一綫餘生事
竊照人臣委質服官無以有已故鞠躬盡瘁臣子之分
義也惟是韶光不待従衰得病不能者止又臣子之至
情也臣以草茅下士駑蹇庸才遭際煕朝叨備驅策自
入仕版三十五年什九在外拮据兵戎錢穀之間行能
謭劣惟不稱任使是懼坐是心血久耗筋力亦弛夙有
痰火怔忡之症前在津門兩疏乞骸未荷矜允客嵗量
移留憲仰戴殊恩黽勉就道妄意南中政簡或可慎自
調攝以圗致身不意履任兩月倐有留計之轉恩波愈
渥報稱愈艱矢竭犬馬期副甄陶無奈適丁其窮本折
俱匱而軍兵之待哺者以數萬計每毎食不下咽卧不
帖席且也頭緒紛紜卷案煩宂臣誠不憚目營心計夙
夜焦勞補牘飛檄不遺餘力而臣夙疾遂漸萌矣兼以
南都入夏蒸熱異常暑濕中人瘧痢交作而臣病體益
不支矣延至秋冬調理多日藥餌頻投竟無起色迄今
痰涎壅盛肌肉消爍脾胃虚弱飲食如有哽噎頭目昏
眩步履若在雲霧當斯時也思大命之近止慟捐糜之
無具不覺回睇故園繫念首丘夫豐鎬何地度支何官
臣既病困不能供職而猶尸位素餐不自引決将負乗
貽嗤而瘝官滋罪矣目今留都師濟九列充庭臣部左
右侍郎俱已履任臣如江臯乗鴈何當有無及查近日
奉有明㫖年力衰邁槩聴自裁臣年雖非甚衰而病則
已沈痼伏願聖明曲軫下情俯准致仕回籍調理得儌
帷葢之恩私無令委骨於溝壑儻一綫之餘生苟延即
昊天之大徳㒺極矣奉㫖卿才品素著留計匱乏正賴
持籌乃請告情詞懇至准回籍調理以昭姱節該部知
道
　
　
　
　
　
　
　
　
　
　
　
　
　
　石隠園蔵稿卷五
欽定四庫全書
　石隠園藏稿巻六
　　　　　　　　　　　　明　畢自嚴　撰
　　疏二
　　　起大司農初辭疏
奏為驚聞綸命自揣難勝懇祈聖明俯容辭免以安愚
分以重邦計事伏念臣一介草茅四朝葑菲智能原屬
短淺年力亦已衰遲服官雖竭蹶弗辭而疎拙盡露立
志雖孤忠自許而瘝曠實多憶丙寅嵗臣待罪留計維
時逆璫擅權搜括天下帑蔵一日内守備太監劉敬楊
國瑞詣臣私寓以南京太僕寺牧馬草場變價事傳逆
璫意令臣為之臣以職掌弗闗迎合可恥堅辭不任且
國瑞為逆璫乾子毎有文移向部索取年例錢糧炰烋
殊甚臣義不受辱適值水土不服脾胃作惡積勞頓發
痰火為祟遂請老以歸恭遇聖明御極剪除逆璫海宇
無不快心臣愚亦為吐氣即終卧丘壑有餘榮矣豈意
誤蒙聖恩再起今職實出臣夢想之外天髙地厚臣亦
何惜捐糜頂踵以圗報稱但臣前任留計雖亦錢穀是
司然出納有限而案牘亦稀臣猶以衰病自免至於户
部總統中邦之賦百需仰給艱繁十倍南部矧也兵氛
未靖於東西民力已窮於輸輓欲蠲徴而九邉之呼庚
足慮欲措餉而百姓之剜肉堪嗟此其為任非大有才
望卓有經濟之臣未易勝其任而愉快者如臣形衰體
憊識闇才綿寧有病不勝南而顧可勝北者乎黔技易
盡恐孤北極之恩駑足難前何補東隅之失臣私心實
廩廩焉與其既事而捉襟見肘致誤軍國之計孰若未
事而量力度徳以譲𢎞碩之人臣於此時真有萬萬不
敢肩承者謹披寸衷灑疏控辭伏祈皇上鑒臣情出真
懇語非矯飾收回成命容臣仍前休致另簡賢能以充
厥任庶臣愚可免於負乗而邦計不至於匱乏㣲臣之
幸亦邦計之幸也奉㫖卿敬慎端亮輿望久孚司農重
任特兹簡畀宜速來赴任不准辭
　　　中途再辭疏
奏為遵命星馳中途患病再懇天恩俯准休致以保餘
生以充國計事為照國儲告匱上煩君父之焦勞㢲命
重申寧容臣子之佚豫葢召不俟駕臣夙受教於聖門
矣既控辭而不獲爰竭蹷以遄征隨於七月中旬馬首
北指冒暑戒行靡顧三伏未盡戴星疾趨㒺辭百里兼
程滿擬旦夕履任拮据軍實於以上報主恩下供臣職
實臣愚之上願而大幸也不意行至河間地方夙疾陡
發痰涎壅盛咳𠻳㡬無停聲㵼痢交作飲啖亦復中格
偃蹇牀褥委頓難支然後知臣真衰真病譬之老馬罷
牛其不可施於羈勒鞭策審矣簡書在目誠内顧以懐
驚膏肓在躬欲力疾而弗克似此衰憊潦倒之軀夫豈
任重道遠之具瘝官溺職弗卜可知誠不若引身而退
調攝殘年以自附於不能者止之義猶庶㡬不至於自
誤而並以誤國也跼地無以自容呼天殊非得已懇祈
聖恩寛臣斧鉞放臣草莽別選賢才以經國用則重任
不苦於虚擁而微臣得逭於覆餗矣奉㫖司農國計所
闗邉疆多事需賴正急卿既抵近畿著即速來到任料
理不必遜辭
　　　寧遠兵變待罪疏
奏為寧遠兵變臣弟隕生有負國恩無辭溺職謹束躬
待罪恭請罷斥以伸國法以遂下情事臣同胞弟自肅
少臣十有一嵗幼年臣父令之従臣肄業恩義尤篤嗣
濫竽一第初令定興頗著能聲壬戌行取祗以臣承乏
督餉侍郎三品子弟例須迴避不與考選止授禮部主
事丙寅寧前兵備員缺人多裹足輒以臣弟推補臣弟
義不辭難適值淋雨寧城盡圮至即大修以為守計數
月之間鬚髮皓然丁夘寧錦有警臣弟協同撫臣袁崇
焕竭蹷捍禦効有㣲勞事後加銜太僕少卿今春荷蒙
聖恩擢陞遼東巡撫天髙地厚矢志捐糜時臣卧疴里
居家信往來勸以潔己奉公殫忠報國少樹尺寸以答
聖明而耀門庭臣弟唯唯撫遼六閱月選将練兵大都
以遼人守遼土以遼将統遼兵不尚張皇苐求實著而
已五月再警臣弟先期收斂堅壁清野固守以待既不
浪戰以隳軍實亦不征調以疲物力所全實多逮敵既
退遂督主客官兵磚砌錦州匝月報竣又石築杏山城
垣亦完分兵駐守藩籬既固仍遣覺華遊擊張斌良水
師出没三岔屢有㨗獲安插降丁於大興堡沙河堡聚
族而居異城而守此皆彰明在人耳目者也惟是名位
卑微物望輕淺軍前百需呼號不應天下無不倒之營
馬迺一請馬價而太僕寺馭之兵部司屬又馭之叩閽
請餉之疏自五月來不啻舌敝唇焦淚盡成血雖屢厪
明㫖催發而他人視之蔑如也當六月間外解不繼固
難投醪而挾纊逮七月初外解漸充又将那東以補西
豈非臣弟之厄數當畢命於此日乎各邉舊餉亦有遲
至十餘月者然其兵則土著也其所靠不専在户部年
例仍有民糧屯糧在也即所欠亦係厯年壓支相延日
久非真數月無餉也若遼則異是矣以烏合蟻聚之人
當米珠薪桂之地枕戈以待大敵従來如奉驕子四月
無餉人何以堪語云飢寒切身雖慈父不能保其子匿
帖屢傳兵心大變豈足異哉臣弟賦性剛果遭變之始
因見體統凌夷冠履倒置急奪刃自裁既不得死忿氣
填胸隨即昏暈以後時有清醒旋又昏暈事定授意草
疏以報皇上席藁待罪餘官皆獲無恙臣弟竟至不起
此臣弟隕生之始末也説者曰借口索餉或有別情夫
緣索餉而變生及得餉而事解自足為劵聞職方司山
海小報云撫院衙門什物文卷被毁搶出散碎銀二三
百兩則臣弟之原無厚積可知也説者又曰善馭兵者
能使親上死長可生可殺而不可使為亂何至操戈相
向言及此則臣弟撫馭乖方調停失宜之罪自無所逃
臣又不能為臣弟諱而願為臣弟甘罪者也臣本山澤
之癯原無榮進之念一旦遭逢聖明非常知遇起臣田
間授以重任自揣不勝兩疏控辭未奉俞允無敢偃蹇
家園是用星馳就道甫入都門即聞此耗骨肉摧殘雁
行中斷連日痛哭肝腸寸裂緣臣訓誨無素禍中臣弟
臣弟保身無術辱及封疆兼以罪人未得死不瞑目臣
實慚悼交集無地自容見今五内憒亂四大支離恨不
能與臣弟相尋於地下耳方今邉餉窘急司農一官實
闗軍國命脈臣當衰朽摧毁之際豈能精心而料理矧
值家門僇辱之餘尤難靦顔而視事惟有束躬待罪乞
此餘生已爾臣初亦欲殫心竭力少報聖恩於萬一始
返初服而今方寸盡灰神銷骨立固萬萬有所不能矣
臣弟旅櫬漂泊二姪幼穉家口零丁萬狀可憫願祈皇
上俯賜矜允罷臣之官削臣之籍以為臣弟治軍無紀
奉職無狀之戒俾臣亦得收弟遺骸扶柩囘籍撫養幼
姪以遂下情別選賢能以充厥任仍望勅令新任督師
務得倡亂渠魁付之三尺以雪臣弟之寃庶國法既伸
國計無悮臣一門生死均戴鴻慈無紀極矣奉㫖寧遠
變出意外知卿至情東西交訌國計孔急還以國事為
重即出料理不必再陳
　　　遼餉不敷疏
題為遼餉不敷濟急無竒懇祈聖明申飭務覈雜項新
餉實數並求清覈虚冒實著以資飽騰以垂永賴事粤
自遼左發難以來三韓卧甲萬姓朘膏司計苦於仰屋
黔首疲於抽絲亦既十年所矣延至今日索餉愈急措
餉愈艱至使飢兵跳梁撫鎮僇辱㡬年來新復之遼疆
将有扤搖震動之勢亦岌岌乎殆哉臣以至愚極陋承
乏司計點金無策負乗為憂則講求足餉以自附於顧
犬補牢之義曷敢須臾緩也查省直正項雜項新餉每
嵗入數約銀三百九十六萬四千二百餘兩而各闗鎮
月餉馬乾并本色米豆草東及召買運價每嵗出數約
銀五百二十一萬六千八百餘兩其出浮於入者實該
銀一百二十五萬二千五百餘兩而額外雜支援兵行
糧犒賞之費不與焉夫正項雜項新餉皆為遼左設也
今黔餉費至百萬島餉又費七八十萬以額設於遼者
而𤓰分至此則遼餉之不敷宜矣今聖主焦勞於上百
執事憂勤於下凡可佐持籌而補廟謨者亦既章滿公
車臣部見在虚心酌覆未敢泄泄従事迺若臣所自靖
自獻者目前急著實未敢為新竒可喜之論恐言之而
難行徒病民而悮國終無當也亦未敢蹈因循玩愒之
習恐日緩一日後之視今猶今之視昔而不給者愈不
給也正項新餉厯年督催俱藉督餉御史為政半年有
截叅年終有舉劾豸繡威靈人情震懾不必再議更張
惟雜項新餉原創於本部尚書汪應蛟集議多中肯窽
然未有定額也覆議於本部尚書李宗延因未有定額
遂懸坐以額而未經繇撫按回奏亦無坐落州縣確數
是以至今有解不如數者有全不照管者夫雜項新餉
政用以佐正項之不敷奈何任其延捱坐誤軍需臣謹
臚列以請一為衞所屯田一為省直倉穀一為抽扣工
食一為優免丁糧一為房産税契一為俸薪馬夫一為
典舖抽税一為鈔闗税銀一為撫按公費以上雜項新
餉九欵本部原定額數甚多而各省直所解額數甚少
未免有名無實虚應故事是必仰賴天語叮嚀責成撫
按司道督率有司著實查覈如果原派稍浮不妨明白
聲説著為定例務限三月以裏具實造冊徑自奏報以
後每嵗照例輸将如開報不實及逾期不報者容臣部
查叅則雜項新餉悉歸實著無托空言者矣此外仍有
續議新餉不列於雜項者則免覲之路費有司之雜支
是也至榆闗内外及薊宻永津各鎮月餉固有成額然
而将領占冒人言嘖嘖未必無因軍逃馬倒召補買補
動踰旬月又有曠銀當扣還官昨督師尚書袁崇焕於
召對時慨然以節省六十萬自許臣未嘗不擊節壮之
又未嘗不盱衡望之也即折色軍餉難頓減如許而海
運米豆孰非金錢招買但減省本折共得六十萬亦可
少紓臣部巧炊之苦矣又新餉應聴闗門支用而薊宻
永津新兵所費不下八十五萬従前邊徼重地何處無
兵祗緣東事張皇處處増兵増餉不舊兵是飭而新兵
是問就中實有當議裁節者以清理雜項開餉之源以
清汰虚冒節餉之流俾家喻而户曉則耳目一新無慢
令而致期則精神自奮挈舊章而提醒堅乃心而振刷
庶可補葺遼餉於萬一乎區區蒭蕘聊陳一得總之申
成説而非為𠞰襲窮搜括而非議加派務求實著少濟
空囊仰祈聖明採納申飭施行
　　　舊餉告匱疏
題為舊餉告匱邊鎮呼庚乞賜申飭追徴原設民屯清
汰踰額營伍以足經費以救然眉事今天下不可謂無
事矣東而薊宻一帶在在戒嚴西而宣大二鎮時時枕
戈至於山陜諸鎮叛服無常戰欵靡定無地不設重兵
無人不需月餉臣部沃焦徒急無米難炊目今羽檄頻
馳飛章叠至非以數月無糧見告即以效尤寧遠為憂
臣承乏司計不啻疾首腐心視事之初竭蹶諮諏敢抒
固陋仰佐持籌一曰覈民運之逋欠國初九邊主客兵
餉俱有各省民運以資供億後來間發京帑不過一時
權宜之計無奈承平日遠疆場之臣忘其初意以京運
為必不可少之物其視民運積逋漫不經心夫臣部舊
餉缺額至一百六十餘萬猶竭力供辦省直民運俱祖
制額編乃任意延逋不知臣部之京運亦各府州縣之
所解納億萬姓之所輸将非従天降地出與民運何異
奈何岐而視之也今後責成各鎮撫臣年終徑自查叅
其山陜極邉地方有疲瘠太甚者准照腹裏上疲州縣
預為題明量減分數其餘分別懲戒此後臣部先儘民
運原額以酌發京運之數儻逋欠仍前而叅疏不至異
日邉儲有誤疆場之臣難他諉其責矣一曰議屯糧之
徴收祖制軍丁俱𨽻衞所各有屯田徴收本色入官還
充軍糧支放是即唐朝府兵營田寓兵於農之意聖祖
所謂養兵百萬不費民間一粟者此物此志也迨後年
禩寖深有子孫瓜分其田者有貧窶轉鬻者有丁倒户
絶而埋没無存者有田本磽确而荒蕪不治者不才武
弁既視為乾没之資姦猾軍旗又恣為延捱之計又或
無災而稱災不遵納本色而告納折色每石多不過三
錢又且緩征逋負於是屯糧之設什不得五而祖制盡
湮没矣為今之計似當行委府佐官員加意查核有埋
没者則遡流而窮源有荒蕪者則設法以開墾清查完
日地方撫按具實奏聞造冊報部定為額數除原經題
准徴銀衞所照例追納外其餘仍舊徴收本色入倉非
遇大荒不得輕議改折以饜姦貪之腹則屯糧漸復祖
制之舊而邉餉亦稍助一二矣一曰嚴京邉之考成目
今太倉如洗國家隠憂乃各省直京邉錢糧共止三百
四十二萬九千八百九十餘兩而拖欠者每嵗約至百
萬臣部将何所賴以撑持乎固緣百姓物力有限既完
新餉頓逋舊餉亦繇有司急新遺舊若曰是可緩圗云
爾至於考成之例止于薄罰降級玩愒易起今後臣部
查有拖欠獨多者特糾一二従重降調昔年尚書李宗
延一疏叅知府十許人俱削職為民是年嵗入頓増一
百八十萬此其驗也今度支之困極矣出入之數相懸
生財之藪已盡所恃九邉續命者止此維正之供而積
玩成習非惕以功名之路不可也一曰汰踰額之營制
先年各邉鎮俱有一定兵馬一定糧料名曰經制如田
之有畔不得踰越逮後督撫條議陸續添設總為固圉
防邉言亦鑿鑿可聴然兵日増而餉日益後遂至於不
可繼矣仰借明㫖申飭責成督撫虚心酌議昔何以減
而有餘今何以増而不足度其緩急設法裁汰以歸經
制斯亦今日清餉之急務也葢今日軍餉別無生之一
法止有節之一法額外節得一分則額内留得一分矣
總之清理民屯稽核京邉直還以軍餉之所固有而考
覈經制澄汰兵食實祛其邉鎮之所本無雖平平而無
竒實鰓鰓而過計冀惟聖明採納施行
　　　遼變原因缺餉疏
奏為遼變原因缺餉互訐漸至失實謹備陳兵餉完欠
之數以祈聖鑒以俟會議事頃寧遠四月無餉川湖諸
兵怨憤狂逞僇辱撫鎮及文武各官署部侍郎王家楨
　　請罪管餉郎中王楫抗疏相訐一時缺餉致變情
形昭然在人耳目祗緣王楫有封閉四十萬之叅而家
楨不服也家楨奏辯原未緩應而王楫亦不服也頃奉
聖㫖王家楨王楫互奏畢自肅節次請餉原奏科道官
叅論寧遠各奏并朱梅著該部會同九卿科道従公看
議限五日内具覆欽此竊念臣弟自肅承乏撫遼凡六
閱月真見遼左孤絶之地百物湧貴兼以遼兵烏合之
衆人情兇狡決難枵腹執殳其請餉諸疏無月不有先
是三四五六等月共有六疏雖兼陳他事而請餉殊迫
又有錢糧清數揭帖發抄一次塘報帶催月餉一次請
餉書啟發抄一次而公移纍纍無論也至七月内復有
兵餉久絶及日夕告急二疏則情景倉皇辭氣激烈岌
岌乎有朝不謀夕之勢矣屢奉明㫖火速凑發家楨漠
不動念初五六月時猶曰外解不繼也至七月初旬庫
積㡬二十萬此時若發得一月之餉猶可以救臣弟之
死而所發止二萬至七月廿日以後此時已收庫者與
寄庫者近四十萬方於廿三日發銀九萬而兵變即在
此月之廿五日已無及矣聞變之後立發二十四萬然
何救於臣弟危亡之數哉計鼓譟時尚欠各項餉銀五
十三萬有竒而可謂無缺耶變後續發之餉果可杜禍
亂而救噬臍耶臺省諸臣督過撫鎮原是責成封疆之
大義督師行邉追究起釁自是綏靖邉徼之良策若遂
以此藉口原未缺餉兵變非緣缺餉臣有死不服也且
闗外親莅目擊者莫督師巡闗若矣乃闗臣王會圗疏
曰撫臣泣懇哀號㡬於一字一血亦既奉有速發之㫖
而司計者竟秦越視之我雖不殺伯仁伯仁繇我而死
慢事之臣百口何能缷罪耶真可為此事之斷案矣近
督師袁崇焕約畧錢糧大局疏云不必多為掣肘只缺
四月之餉便足死一撫臣又豈非缺餉之左券哉臣里
居時兩接臣弟手書謂少司農留新餉以充舊餉若有
意相苦者又望臣早到部臣弟竟不能待而臣亦竟不
能副其望軍餉久絶軍情大變呼龥辭窮坐以待斃豈
不哀哉臣極知本部匱乏措餉甚艱亦知西鄙跳梁留
餉以備設身處地臣非敢以此苛責家楨但亦宜相度
緩急量為接濟而卒不肯稍為注念臣弟一身一家性
命不足惜而使危疆震動國體大傷誰任其咎且屢疏
以為原未缺餉以新増每月二萬為未定之數以變後
續發三十三萬為實給之數萬一聖明震怒真謂月餉
未缺亂繇自招雷霆斧鉞之下臣家門将為虀粉矣家
楨與臣為同僚臣初原不欲言恐傷雅道惟是事久不
決辯議紛紜臣若畏禍緘口不一剖析使臣弟既隕其
身又隕其名何繇瞑目且令天下謂臣薄於兄弟之誼
上何能抗顔朝端下何能歸見宗族乎至於臣弟請餉
無術督工過急調停寡䇿信任失人臣亦不敢曲䕶其
短伏願皇上允臣前請将臣罷斥譴謫以代弟罪以謝
家楨則臣雖死之日猶生之年也目今九卿科道會議
臣分當杜門避嫌謹抄錄臣弟屢次疏揭與原奉明㫖
送會議處恭聴查勘用是備陳顛末開具闗外兵餉完
欠細數仰祈聖明照察并賜會議以雪家門覆盆之寃
以釋臣弟夜臺之恨奉㫖該部一併會議具奏
　　　覆議屯田疏
題為遵奉明㫖議修屯政事屯政一事臺省諸臣各攄
所見備極苦心臣部既集衆論仰達宸聰復奉明㫖下
部清楚議奏以便考成竊仰皇上求寧觀成至意孜孜
乎責望之殷也夫屯田之名一而屯田之實四有舊屯
有新屯有兵屯有商屯其原委各異其窽會亦殊臣謹
遵清楚畫一之㫖採先後借箸之議不作非常可喜之
論聊為補偏救弊之術敢臚列如左所謂舊屯者祖制
設立衞所授軍之屯田是也沿邉諸鎮衞所軍餘受田
屯種以養本鎮之軍各省直衞所俱有額設屯田例亦
如之目今徴本折以充餉據完欠以查叅邉腹皆然屯
田亦未盡廢也惟是年月寖久桑滄變易大非其古矣
國初軍屯碁布星列徴發則取諸額軍而足無召募也
月餉亦取諸屯田而足無年例也年例自正統十二年
始子遼東十萬宣府十五萬耳嘉靖末年増八十萬今
遂至三百餘萬而遼黔東江之餉不與焉則靡費極矣
盍亦返而求其本乎各軍原受屯田有見在承種者有
已經荒蕪者亦有霸占於強梁而典賣於他姓者甲乙
混冒荒熟絲棼沃衍浸蝕於豪貴已没世不能復甌脱
宣力於罷卒又皸瘃無以應今須稽查圗籍明正界址
甚則履畝丈量兼許自首免罪如果用力開墾及曽受
有價值但能照例輸糧即聴承佃管業倘其錮蔽不醒
吞併如昨許人據實訐告俟查明日奪田還官仍正以
罪奚不可者若其軍竄伍虚清勾不至又或軍户單弱
承種不前所遺屯田悉招軍餘頂佃彼既貪屯之利即
當應軍之差則尺寸皆王土而屯種有基矣至於徴收
之法則慎管屯之選而無使貪弁借潤於脂膏嚴輸納
之限而責成府佐俾覈其逋負雨暘稍愆不許藉口儌
恩於改折出納有程不使奸猾混淆於兌支仍須申飭
撫道加意清查平時按季而赴比年終照例以查叅俾
衞官畏切膚而盡職旗軍竭胼胝以終事即未能盡復
祖宗之舊而屯政庶㡬其修明矣所謂新屯者省直地
方所墾抛荒之田地是也今天下淮潁燕趙齊魯秦晉
楚豫之間荒田不少此日黄茅萑葦之區皆昔年錢鎛
銍艾之地安在其不可耕稼也者無奈蚩蚩小民難於
慮始或有以牛力耔種力不能辧而中格者矣或有上
惕於功令之起科下憚於比壌之争奪而自沮者矣合
令各該州縣有司各丈其境内荒田分別上中下三等
造冊申報無隠漏也無混淆也然後下召募之令毋論
東西南北軍民人等俱許任意受廛捐資開墾投遞認
状官給繇帖牛力耔種力不贍者量給公家聴令秋收
償還此外或勸富民或招商賈設法開墾一聴其便俟
其墾田有效或旌其閭或予冠帶比於漢世力田之科
以示激勸則人皆盡力南畝矣開墾之後俾令世世為
業即有貪且狡者不得借口舊産混相争奪以攘其利
仍待三年之後方行起科寧緩毋急以示寛恤則新墾
自成永利矣此外喫𦂳得力尤在州縣有司勞來勸相
日省月試視官田如己田等國事於家事自當有濟不
然借墾田之虚名儌薦剡之實利未㡬而廢格未㡬而
荒蕪矣此年來前事之明鑒也所謂兵屯者營伍之間
無事則力農有事則出戰如遼左之屯田是也兵法稱
取敵一鍾當吾二十鍾屯田一石可當轉輸二十石又
稱粟生而金死粟生境内金死境外其言若合符節今
試以遼境生遼粟以遼粟供遼兵計之上也又試以遼
屯足遼財以遼財寛天下郡國之財尤上之上也粤稽
往事如漢湟中之役罷騎兵留萬人田而軍需不煩大
農唐西川之役分營兵十二而轉粟不出卭雅世不乏
營平賛皇古今人庸距不相及哉今若即兵即農且耕
且戰俾耰鉏皆戈鋋而亞旅為偕作久之而京運可漸
減矣惟是禾稼未登慮敵騎之蹂躪秋成将熟虞盜糧
之潛齎如天啟七年遼左屯田未熟懼敵復至徑自刈
穫終嵗勤勤竟成烏有大可惜也是當隨地築堡以收
保人民而田畦附近倣先臣郭登攪地龍一窠蜂等制
時設機穽倘敵躪入墮罟擭中數里立見糜爛此則以
兵衞農出臺臣顧其國疏中之言似鑿鑿可行者也繇
遼左而推之九邉皆可借覃耜而具比耦獲升斗以代
鍾釡矣所謂商屯者洪永之間用淮浙燕齊鹽課専給
邉餉每鹽一引輸粟二斗五升令商自貯於邉計粟領
引為商賈者利其息之饒也遂各不愛重資招民墾土
自具牛種自理阡陌自築墩堡塞上人煙稠宻士馬飽
騰殷富之風比於内地實賴商屯之力自輸金例開而
商賈撤業邉田之墾者荒矣邉民之耕者逃矣邉地米
價翔湧一遇災荒即積錢如山積金如土而米無従出
矣然則開中之一法固邉方之要著也近聞秦晉各邉
多拘土民以納鹽糧號曰邉商如蹈湯火而邉商困矣
淮揚之間又以浮課横行官鹽壅滯年來大工搜括正
供逋至百萬而内商困矣邉商既困於徼外内商復困
於水次此鹽法之所以愈壊而邉供之所以愈虧也今
欲追復祖制惟有優恤邉商及内商耳酌時估而定斗
頭無苛索也飭官攅而革常例無過求也杜兑支而禁
改折無假借也皆所以䘏邉商也禁私販於産鹽之境
以清其源疏積引於行鹽之區以導其流而又嚴朘削
於董鹽之官以節其費皆所以䘏内商也二商互為交
易行同流水俾持母權子者如立竿而見影則此輩鼓
舞争先誰不負耒而趨塞下哉大都立法欲備行法欲
實在舊屯必核隠占而督逋負則積弊可除在新屯必
闢草萊而勤耕耘則美利自興在兵屯務令軍屯樂業
以為恢復之張本在商屯務期邉腹疏通以培巖疆之
命脈庶可仰佐國計而漸致昇平矣
　　　覆議鹽政疏
題為遵奉明㫖議修鹽政事屯鹽表裏為萬世不易良
法今當軍儲匱極諸臣章滿公車顧欲驅衆商而使易
其田疇莫若疏鹽政而令自為嚮往則鹽筴因革之故
與今日修舉之法有可得而言者查永樂間招商赴邉
中引每引納米二斗五升即支鹽二百五斤當是時内
地大賈争赴九邉墾田積糧以便開中朝中暮支價平
息倍商樂轉輸之利邉無飛輓之勞策至善也𢎞治間
改納折色而邉庾始乏迨後仍復本色而價騰數縮先
後諸臣皆追咎於改折之葉淇有自來矣舊例每引止
行正鹽而竈户所煎餘鹽不許發賣立法頗峻後因餘
鹽積多私販難禁始議秤掣餘鹽每二百斤作一小引
以税之嘉靖元年議准各運司私餘引鹽俱令本處招
商納價解部太倉嵗入百餘萬之鹽課即此項餘鹽之
銀而正鹽引價仍舊輸粟於邉至今未有異也先臣管
懐理曾有盡收餘鹽盡行開邉之議時不果行葢納糧
中引者邉商納課行鹽者内商若令邉商行鹽於内令
内商輸粟於邉皆兩不便是以前議終寢然各邉鹽糧
之盈詘每視内地鹽法之通塞如萬厯四十四年前部
臣李汝華查各邉鹽糧虧納二百三十餘萬石兩淮鹽
課缺解一百七十餘萬兩揆厥所繇皆因鹽法壅滯引
無售主商本虧折展轉逃徙以至於此雖輸粟之令日
下有掉臂去耳逮後遴才増官設法疏理纔見流通旋
復告困夫九邉鹽糧淮引居十之七兩浙長蘆河東共
居十之三乃兩淮遭逆璫矯㫖搜括運庫八十餘萬鹽
司苦無以應致那臣部之正課并掃邉商之庫價以益
之加以大工等項増行浮引遂至正鹽壅滯而各邉正
引無人承買是以鹽糧鹽課益復虧逋葢鹽政大壊之
秋而諸商困憊之際也失今不治必難救藥謹參酌利
病條為八欵請㫖申飭一禁浮課祖制行鹽每引止二
百五斤又以七分為常行之鹽名曰常股以三分存留
於場遇邉糧急缺而後開中名曰存積今不論常股存
積俱已開中且一引之内既有正鹽又有餘鹽比之國
初已増倍蓰若再於額外増行浮引則正引自壅正引
壅則邉内二商交困矣内商困而餘課不前其害中於
太倉邉商困而鹽糧虧逋其害中於九邉兩淮因行浮
引而壅兩浙因行票鹽而壅所當勅令巡鹽御史亟為
禁革務遵祖制以行正引是探本澄源疏理鹽法之第
一義也一革兑支夫鹽糧之設原為白鏹不可以療飢
所重在本色也乃今一切照驗止以官攅之倉鈔為據
商人遂買軍糧之票以與官攅兌支在商樂于省入倉
之費在軍樂于省出倉之費官攅則扼出入之會而巧
漁其利焉倘人人兑支是本色徑可不設而邉地無妨
就荒又安所稱屯鹽表裏也今後宜責成糧儲郎中務
時時稽察但有官攅兑支者盡法究處軍人追糧一月
商人罰糧一倍至因年穀不登遂欲改納折色愈非祖
制益壊鹽規所當亟為禁戢若其依法輸糧又當約束
官攅無令掯勒使用如糧儲郎中因循不行覺察依阿
不能主持者臣部有聞特行叅奏庶本色重而屯墾有
期矣一給庫價稽查祖制商人輸粟於邉官給倉鹽二
百五斤以酬其本名曰邉中海支後因邉商難於守候
遂将倉鈔轉賣與内商行鹽而内商不即承買故兩淮
設立庫價每引先給二錢五分速使回邉辧糧至用引
之時内商将應與邉商引價照數交還運庫餘銀找補
邉商立法甚善後因庫價竟入搜括項内以致窮商守
候經年鹽糧逋負職此之故至於兩浙庫價每引二錢
一分徴諸竈戸不煩設處不知何以亦復掯給前據延
綏邉商陳汝策等赴部控告已曾行文查給通未回報
所當再為申飭以後邉商齎有完糧勘合并倉鈔到司
運司即将庫價照數查給仍将給過日期并商名引數
備造清冊送部如勘合投司而庫價不給責在運司如
庫價已給而鹽糧不完責在糧儲聴臣部據實查叅庶
邉商不得藉口於庫價之不給而逋負邉糧也一定交
易兩淮兩浙俱有庫價其長蘆河東則邉商自與内商
交易若非運長優恤邉商力為主持未有不受内商抑
勒之苦者且邉商資本有限必賣得本年引價始納得
次年鹽糧如内商不即交易鹽糧何従辦納於是邉商
有告退告減而規避不前者亦有本年鹽糧踰數年方
行完納而逋負無算者合行巡鹽御史督令運司如遇
邉商倉鈔到司内商即出見值承買若有抑勒短少即
懲以怠玩之罪務隨到隨收亦令造冊如前法庶可以
鼓邉商之樂趨而鹽糧亦易完矣一慎秤掣葢鹽斤原
有定額多帶即如私鹽秤掣亦有定期頻掣即為弊政
然必選委廉明風力之官監臨驗視則賄賂不行而夾
帶可杜迺聞近日掣鹽之弊下官有托人居間而百計
營求者上官有私受竿牘而徇情委用者常例之濡染
不貲當場之斤重弗問秤掣祗循故事夾帶寧有底止
引鹽之壅弊亦坐此是在巡鹽御史執法秉公行文慎
選以清弊竇者也一禁私販夫行鹽地方止有此數私
販行則官引壅此理勢所必然者今鹽徒充斥無處不
聞而巡緝員役受賄通同甚且暗為窩頓代為遞送兇
惡無藉之輩既糾衆操刃而人莫敢誰何官船糧艘之
中亦恣意装載而人莫得搜索長蘆淮揚之間此風尤
盛往往蔽流而下至行鹽御史按臨比較不過扣各役
工食作鹽斤銀兩而公事畢矣是惟督率正官勤比捕
役務令披根剔蠧無令漏網吞舟庶私販自絶官引可
通乎一重考成夫引中於邉鹽出於海而通商銷賣則
州縣事也凡州縣之内無不各按戸口以派行鹽之額
果能設法督銷則鹽課何至遲逋乃有司視為不急之
務以致私販横行引額不完往往而是鹽臣非不據實
查叅臣部非不按例議處而罰者自罰陞者自陞亦何
補於得失之數哉今後如鹽引不完已經住俸降俸者
雖遇考滿不准給繇雖遇行取陞遷不准起送吏部亦
不得徑與陞轉須俟銷引完日聴巡鹽御史具題開復
所當重加申飭者也一重運官各運司新舊鹽課嵗入
不下一百五十餘萬軍需倚辦闗係甚鉅就中釐奸剔
弊裕國通商總繇運使為政此非皭然不淄之操毅然
強幹之才未能勝其任而愉快者是理財尤以用人為
第一義也迺邇來銓法毎於司鹺之長視為不急之官
率授暮齡倦客為投老脱駕之鄉即有賢者亦鮮優擢
人皆視為不屑至於運同運副運判等官各有分職亦
非閒散復與貲郎准貢為執母權子之地彼既藐焉樹
立人亦白眼相看甚非所以重鹽官而充國計也今後
運使務選壯年資淺廉能素著之官兩淮要地尤以甲
科賢者居之佐貳以下亦須正途出身俟有勞績一體
優轉則羣賢布列而庶政聿修在此舉也以上諸欵多
諸臣之已言臣不憚再為敷宣間有諸臣所未言臣又
不嫌稍為推廣伏冀聖明採擇勅下臣部轉行鹽政衙
門著實舉行将見鹽法常通鹽商輻輳商人既借輸粟
以射鹽之利自不得不借墾田以便粟之儲屯鹽表裏
之良法其復見於今日矣
　　　清查九邉軍餉疏
題為謹陳九邉軍餉之數并陳年來不足之因以答睿
命以便區處事臣於崇禎元年十月十一日恭過文華
殿召對皇上因九邉軍餉不足面諭臣查昔年兵馬㡬
何錢糧㡬何今日兵馬錢糧㡬何因何不足據實奏來
臣因備陳出入不敷之數皇上又命講求長策臣叩首
承㫖而退竊仰皇上瑩精治理鋭意邉防雖在瓊宫絳
闕之間而神遊九塞念軫三軍葢未嘗頃刻忘也除遼
左新餉臣另疏披陳外其九邉舊餉臣查厯來案卷近
年猶可掇拾遠年多致淪毁大抵就中増減多寡之繇
無可考訂而數目則冊籍可尋臣心閱手披較前量後
竊見我祖宗朝養兵之制有官兵而無主客有民屯而
無年例自月糧増厚也而主餉費自徴調不常也而客
餉費自民屯廢弛也而京運費查國初洪永以來兵共
計七十九萬餘馬共計二十六萬餘年例止四十六萬
餘萬厯年間兵共計六十萬餘馬共計二十四萬餘年
例則増至二百七十八萬六千餘見今崇禎元年兵共
計五十八萬餘馬共計二十四萬餘年例又増至三百
二十七萬八千餘葢兵馬之數日減而年例之數日増
大非祖宗之舊坐致供億之艱此有餘不足之大闗鍵
也又嘗稽之典故詢之老成咸謂國家空匱之患已伏
於豐亨之時國初殷富遠莫及矣萬厯初年海内物力
饒裕民力寛舒邉腹俱有積貯諸司亦多葢蔵因兹富
庶之休頓開冗濫之漸有以兵而靡餉者有非兵而靡
餉者京支冗費漸奢邉方濫觴益甚兼以征哱之費用
過一百餘萬兩次征倭之費用過五百九十五萬四千
餘兩征播之費用過一百二十二萬七千餘兩鋪宫典
禮之費用過三百六十餘萬兩節年添進買辦共用過
五百餘萬兩延至泰昌天啟年間軍興孔棘日増月盛
年例銀項嵗多神祖時至六十萬京支銀項嵗多神祖
時至二十餘萬在昔累朝休養之餘猶有老庫可供搜
補今老庫竭矣有冏庫可供借貸今冏庫亦匱矣浸假
至於今日搜無可搜借無可借以不可繼者醸禍于異
日而以無復之者貽害於一朝不足之故誠非旦夕之
所致也至於每嵗額設京邉太倉錢糧近年以黔餉題
留割去太倉二十四萬又以直省召買遼豆借動京邉
三十餘萬是以入數漸縮厯傳太倉四百萬者今僅三
百一十餘萬即事例之添補為數㡬何出數漸奢厯傳
嵗出三百萬者今至四百五十餘萬況額外之繁費尤
難枚舉出入之額相懸襟肘之形盡露曩時則壌之賦
海内以全力赴之今則加派遼餉暗損京邉非不鎮日
催攅而瘠土終難盡完各邉日日尾洩臣部日日壑填
即令點金亦窮況止有此數哉臣與同官司屬每每聚
族而謀冀幸得一長策少效持籌惟是今日公私交困
利孔盡矣如税契缺俸鹽課等項昔為邉餉用者今以
雜項盡填遼海凡新餉設處之名目往往與舊餉相侵
誰復留有餘不盡以待今日之搜求者原額不敷終難
神運鬼輸揣時度勢咨訪輿論惟有節用一策為今日
對症之藥約計節京支之浮費可助餉者十一節邉鎮
之冒濫可省餉者十五在京支如京營内供召買等項
有浮溢往例者容臣執奏裁省聖明在上宫中府中俱
為一體當不作差殊觀也在邉鎮惟有勅令督撫自為
綜覈其有因事設兵事已而未罷者亟行清汰又如各
邉客兵原供不時征調之用比嵗征調稀闊而仍循例
請餉是不可量議裁節乎所願中外在事諸臣同軫國
䘏共濟時艱漸塞漏巵之竇頓反量入之經又舉民屯
兩政次第而修明之國計其有瘳乎臣謹約畧兵馬錢
糧大數并詳陳不足之情開具揭帖進呈御覽伏惟聖
明澄詧幸甚
　　　清查遼左軍餉疏
題為通查遼左缺餉之因畧陳兵馬可裁之状仰祈聖
鑒用備永圗事除九邉舊餉另疏披陳外迺若遼左兵
馬徴調四出頭緒絲紛不可以額數計也自天啟二年
始有冊報部大約除班軍外額設官兵多不過十一萬
有竒馬騾多不滿四萬上下每年月餉等銀二百六十
餘萬即時有増損亦無大懸絶今則日益不同矣總計
闗内外官兵一十三萬三千五百八十五員名馬騾二
萬二千八百四十七匹頭每嵗月餉所費近三百萬加
以海運招買運價用銀一百三十餘萬薊宻永津新兵
月餉用銀九十五萬一千三百餘兩共該用新餉五百
二十餘萬此出數漸多之因也以加派論昔年額派省
直新餉五百二萬二千九百餘兩年來蠲免留用實減
新餉銀二百二萬九千一百餘兩而所存加派新餉遂
不滿三百萬之數矣以雜項論天啟二年原坐派銀一
百八十餘萬而省直承認者僅及其半接年題留銀二
十七萬三千二百兩毎嵗所入雜項僅六十餘萬加以
新増鹽課及鑄息等項大約近三十萬合之猶不滿九
十萬之數總計加派新餉雜項新餉僅得銀三百九十
萬此入額漸少之因也年來水旱不時加派不無逋欠
搜括頻仍雜項亦復虚懸固宜積至今日遂成不可支
持之世界矣臣晝夜圗維為目前計止有速催外解補
完缺餉以安兵心以便裁汰之一法為長久計止有縮
兵就餉劑餉蓄兵寧使餉贏於兵毋使兵贏於餉之一
法此外而欲神運鬼輸無米巧炊臣萬萬不能也目今
督師袁崇焕總督喻安性薊撫王應豸皆矢鋭意清查
諒必大有裁節以副宵旰之念無俟臣贅一詞者也此
外若真定恒山營之新兵河南磁州營之新兵山東東
兖營之新兵非戰非守止備應援然亦久不徴調矣先
是臣部一再請裁而當事者徒以難於解散為辭夫庫
蔵如此其匱乏也榆闗如此其疾呼也皇上如此其焦
勞也恐諸臣亦不得堅執前説虚糜耗費無底止矣夫
逃亡事故何時無之若使缺伍不補則亦可以漸銷此
一策也新兵固宜清汰舊營亦當整飭若使舊營缺額
即将新兵補伍是亦一策也苐患奉行之不力耳臣以
駑鈍誤叨任使又蒙皇上臨軒俯詢故竭其狂瞽如此
然亦豈敢自謂長策哉謹将數年闗門餉額増減數目
及加派雜項銀兩免留項欵開列奏聞庶見臣部缾罍
之罄原非無因而諸臣裁汰之思定不容緩矣
　　　申飭差規疏
題為申飭差規以杜奔競之風並講求節省以佐理財
之議事竊照國家之在今日軍興孔棘財用不贍致厪
聖明宵旰靡遑臣至不才承乏度支督率司屬百員中
外五十餘差共為分理責成譬之一家之中臣其家督
而司官其亞旅也若呰窳不飭乏率作於平時紛挐漸
臻致決裂於一旦則臣之罪大矣臣部司官才品原不
同科途轍亦非一致器使均難偏廢部務實有成規惟
是奨恬抑競臣部先後申飭備矣無奈人情趨濃避淡
申飭未㡬旋且馳騖而跳越焉非任情陳乞則轉託闗
説此官箴之大玷而有道所羞稱也始於覬覦終於搶
攘甚且以流謗玷堂官廉隅之謂何能無令人廩廩乎
臣自受事厯稽成憲一切司屬差委查照俸序悉稟至
公刻立差單俾承行該司按俸請差仍列十三司掌印
姓名於後以次畫押與衆共之則臣雖欲私芘一人而
不可得各官雖欲踰躐一人亦不可得将自息其奔競
之心矣迨受差後各宜氷蘖自将漏巵是防一意汰冗
黜浮積少成多庶㡬補緝軍國一二匪令朘商剝解為
清朝作聚斂之臣要在砥躬簡下為國家杜虚冒之端
年來京邉軍餉入不當出中外皇皇匡濟靡術既無財
源可開惟有節流一法但能視國如家留心節省則纎
毫㳙埃之積何遽不為泰山滄海之助哉及查署部差
規疏内有倉庫羡餘搜括之名不宜競一欵遂使各差
司官皆以羨餘為戒禁不敢報果爾則公家自有之贏
餘祗以飽私營者之囊橐究令苦心綜覈執法勞怨之
人将與悠忽乾没者同類而共視之果於國計官箴有
當否葢均一羡餘也用以希恩固寵則不可有用以急
公營職則不可無在巧偽者虚開揑報類捕風而捉影
則不宜有在清謹者銖積寸累果充庾而貯庫則不宜
無此不可不辨也且如内外諸倉一粒一勺皆民脂膏
兼以漕艘轉運之艱官旗輸賠之苦縦有斗頭附餘量
槩掃積均宜作正支銷奈何以供讌會之繁縟而塡官
攅之谿壑乎則司庾宜慎也新舊二庫最闗軍需大計
能釐一分之弊便裕一分之儲凡遇收放出納務宜以
權衡稟之於法不宜以低昻聴之於人仍候滿日果有
贏餘従實開報慎毋入之重而出之輕積之多而報之
少則司庫宜慎也各邉糧儲原選廉能甲科充之轄千
里之専城制三軍之騰飽藉令酌濟有法立見節省不
貲倘識闇而不能剔奸品汚而不能砥節非預支滋弊
則招買虚縻清議在前三尺在後可無畏乎則司餉宜
慎也闗津𣙜税常人視為羶塗賢者視為畏地商課既
有定額差竣不宜短少然藉口以恣朘削而使人共為
怨讟亦未得為賢也要在有才有守不吐不茹恵聲大
孚於商賈而國税仍見其充贍斯所稱廉能之吏矣則
司闗宜慎也此外一切小差不期於議論之多而期於
擔當之勇不貴有慷慨明作之迹而貴有程功見効之
實即如解銀各邉至瑣細矣舊例押解為數頗多近止
領銀二三千兩即騷擾驛遞以行而在京守候領銀者
仍是彼中官役大非政體今後無論本部及別衙門解
銀各官多則二三萬少亦不下一萬無徒以皇華之使
為晝錦之地也然臣尤有請焉臣部十三司郎中員外
主事等官厯俸及瓜期者自應一體序遷以示激勸祗
緣臣部前此曽有正郎久任之説遂槩行寢閣臣履任
三月未見量移一人勢同積薪人鮮朝氣恐亦非政體
之平也敢因酌議差規節省而并及之
　　　遵例自陳疏
奏為遵例自陳不職乞賜罷免以重計典事竊照崇禎
二年係京官考察之期四品以上例應自陳伏念臣繇
萬厯二十年進士厯任郡理郎署藩臬督撫留憲留計
洊至今官濫鵷班於四朝未樹尺寸赧鵜濡于九列無
禆㳙埃比嵗投老山林業感時艱而郤步頃兹承乏版
部復荷鴻慈而賜環拊躬則奚啻負山矢志而僅同仰
屋丁中外告匱之際每賦杼軸以疚心值東西多事之
秋恒虞癸庚而驚魄八埏之民生日蹙噢咻未見多方
四方之水旱頻仍拯救總屬無備㡬擬将勤補拙終覺
力短心長間或遵成憲以効劻勷若覈民運疏鹽法理
屯田即䑕憂周迴竟何能禆益軍國亦嘗奉睿謨以供
鞭䇿如汰虚冒謹考成清庾蔵雖黔技盡殫曽無繇少
荅聖明上貽五位之焦勞而頂踵靡効下滋百僚之憂
惕而慙靦實深智淺才疎奚取庸庸之尸位衰齡病體
徒羞碌碌之備員此臣所為抱氷兢于五衷而甘鞶禠
于一日者也葢今之急須而極窘者莫過于財賦則今
之溺職而當黜者莫先於㣲臣伏乞皇上将臣罷歸田
里別選名流以充任使庶臣免曠官可避賢才之路國
無廢事聿臻富強之休将考察之功令丕彰而止足之
分義亦明矣奉㫖度支重任卿清慎練明克稱厥職宜
益抒猷率屬以裕國計不准辭
　　　辭免太子少保新銜疏
奏為天恩過隆㣲分難安懇乞聖明俯容辭免新銜事
崇禎二年正月二十九日吏部題為考滿事奉㫖畢自
嚴著加太子少保仍管户部尚書事欽此臣驚聞寵命
不勝感激不勝惶恐念臣一介迂儒六卿備位循省薄
劣慚負髙深頃者考滿屆期倖免罷斥迺又叨蒙鴻渥
洊陟崇階臣何人斯而沐浩蕩逾涯一至此耶臣聞易
凜覆餗詩戒顧後誠謂髙位不可以冒居而膴仕未宜
以虚擁也臣昔待罪津海治餉而兼治兵量移留都司
憲而復司計嗣起今職愈荷殊恩適值中外艱虞不覺
襟肘盡露三載碌碌總屬臣子供職之常寸衷惶惶揣
無瑰琦可紀之績業逭幽黜復晉官銜此真非望之福
而殊常之寵也矧今内計在邇正式序于清汰而俾庸
劣如臣者竽曠典而玷峻班是冒濫之端實自臣開之
臣滋懼矣臣用趦趄難前逡巡却步伏望皇上俯察愚
悃特免新銜俾臣仍守舊官少圗後効庶鵜梁無濡翼
之譏于分獲安而鼷河有知足之飲受恩無既矣奉㫖
卿司邦計茂著猷勞加秩示酬宜即祗受不准辭
　　　題報發過邉餉疏
題為措餉已竭綿力節省尚無定畫謹陳元年發餉數
目併請中飭覈餉明㫖以祈共襄軍國事國家財用量
入為出者度支之經也酌盈濟虚者通變之權也左支
右吾者補苴之陋也國朝邉餉在祖宗時制用以經無
憂不足自軍需取給於太倉而虚耗伊始迨京支漸溢
於常額而横費日滋是以始乎經既乎權卒乎陋漸至
今日遂成一顧此失彼朝不謀夕之景象矣臣謹按太
倉出入之數省直田賦正雜課銀嵗入原止三百一十
餘萬兩加以事例又可得銀十餘萬兩内除割去遼東
舊餉二十萬兩外嵗入僅得三百萬兩嵗計九邉軍餉
及内供官俸京支京營米折布花并各鎮撫賞共該銀
四百二十七萬四千二百二十餘兩以所入較所出實
欠銀一百二十七萬四千二百二十餘兩顧此額定數
也而災荒屢告逋負頻仍則入數多寡又難定焉查崇
禎元年一嵗之内臣部拮据督催除舊管二十九萬兩
外所收舊逋新増各項搜括共得銀二百八十二萬七
千餘兩又益以欽發帑金三十萬兩共成三百四十一
萬兩而入數滿額㡬無遺孔矣及查元年一嵗之用除
内供官俸京支京營米折布花并各鎮撫賞共用銀一
百二萬六千五百六十八兩三錢又加登極皇賞二十
萬兩皆其必不容已而酌量以給者也迺其最急而難
需最奢而難省者無如九邉月餉故臣所拮据而首務
者亦莫先九邉月餉當派發之時臣每懼無以滿呼庚
之望而塞司計之責乃年終一總計之又合六七兩年
一互較之共計天啟六年發過九十七萬七千九百八
十兩天啟七年發過一百二十七萬二千八百一十四
兩崇禎元年發過二百一十五萬四千五百四十餘兩
而薊撫新經裁省銀三十一萬不與焉若合所裁省則
九邉所欠僅八十一萬有竒夫太倉止有此數耳重以
聖明之責成而催科始漸有起色加以内帑之接濟而
饋餉方稍逾往日嘔會計之心竭海内之力分天府之
蔵加以新庫老庫協力那凑不過如是臣部私心自揣
似可稍逭溺職之愆矣詎意時勢愈艱遭逢愈苦在宣
大山西方慮鴟張於塞外在延綏寧夏又患䦨入於套
中且秦晉一帶赤旱千里災傷異常盜㓂蜂起所在見
告原設民運俱絲毫不可問亦一大劫數矣薊宻永昌
一帶嵗事幸不甚荒然而窺伺薊永之報月無虚日宻
邇輦轂惕心衣袽需餉又至急焉昔年急遼而九邉皆
緩其後九邉之内有所急仍有所緩而今則無地不急
無處可緩矣乃臣部處會計之艱難而各邉循請討之
故事盡危言以相逼且藉端而卸過動以神祖末年迄
今拖欠之數為言且以槩行找補接年未解之數為請
夫以出入相提而較臣部但能補葺當年固己幸矣而
能頓及遠年舊逋乎各邉即有従前壓欠但求目下逐
月得餉不啻足矣而可盡補昔年積欠乎每有狂逞疎
虞之事便思諉責缷擔臣部則臣之肉不足食而臣之
要領不足供斧鑕矣従此竭蹶従事以供嗷嗷枵腹之
衆固矢竭駑鈍将惟力是視然而竊有請焉各邉原有
踰涯之額臣部別無點金之術近經廷臣條議臣部詳
查俱奉煌煌明㫖一則曰兵減餉増是何緣故目今大
閲未竣務要著實清覈再則曰督撫諸臣悉意講求逐
一清覈勿得有溢原額以便給發已經臣部走檄宣傳
諒已遠近俱到清覈一著臣不啻蒿目望之如瘳病之
參苓也薊撫三十一萬之裁省方期共底厥成延撫二
萬之奏報似猶存乎見端至於他鎮殫精料理豈其遜
美他人顧乃宜報而久不報者何也臣每平心熟籌目
今軍國俱匱在外咎内部之缺餉在内咎各邉之虚靡
以相持開交諉之竇而以交諉成相尤之釁臣願與諸
臣一反錮習交相勸勉在外則多方節省催徴以就縮
在内則多方措處灌輸以就盈以各盡成共肩之局以
合力濟同舟之事庶出入相權酌濟互施邉方鮮虚懸
不償之債臣部靡無米強作之炊矣
　　　請會議邉餉疏
題為兵餉嵗供不敷權宜補苴非策伏祈勅下廷臣會
議以求至足之計以定經久之規事邉餉至今日而匱
極矣臣部至今日而難極矣宣大密邇門庭軍儲已乏
浩費何支薊宻近聯肘腋兵力素疲驕養難繼秦晉時
值災祲患切震鄰設防設援坐靡無窮而無一不求之
臣部也假令出入之數不甚相遠臣猶可多方調濟不
虞原額之不敷至一百一十餘萬也臣即盡瘁拮据不
過及於額設而止如民運則申飭矣京邉則考成矣近
又疏理鹽法覆覈民運矣仰藉天威功令有赫積玩積
逋之習漸覺振起然而分内之經營無當於分外之設
處不足者仍不足也故崇禎元年發餉過二百餘萬葢
已無餘力矣乃有發過十之七八而責臣部以全完者
又有見年全完而責臣部以積欠者邉疆慮無不缺餉
借口同朝慮無不大義相督亦嘗於臣部一設處而深
長思耶左軍而右民既已斂怨於地方顧此而失彼又
復觖望於邉庭實難無中生有何以在詘舉盈説者謂
自遼難黔難繼起兵連禍結十年不解軍興供億嵗至
千萬此真國家三百年來所創見者海内物力公私有
限捉襟露肘無足深訝噫是固然矣然伏思以天朝之
大四海之富徴輸所至隨發隨盡朝不謀夕是何景色
回想祖宗朝粟紅貫朽陳陳相因民不加賦而軍得宿
飽者夫豈異人無亦天地之財自足供天地之用臣等
智盡能索其所為議生議節者尚未盡其術乎若止因
循支撐不於此時另作一畨商量別設一畨訃處徒以
空虚予府蔵以呌號予邉鎮以督責予臣工以焦勞予
君父如封疆何如宗社何此臣之所以憂心如焚而寢
不貼席食不下咽者也矧我皇上宵旰籌畫諸臣悉心
共計者無如此一事且衆正盈庭饒桑孔之心計抱劉
晏之經綸者豈曰無人臣主計無術遠不古若既不能
夙儲不涸之倉又不能廣諮長久之計臣之罪也故今
日願以臣部匱乏之情與在廷共見之併臣部措處之
方與在廷共謀之也伏乞皇上軫國家之維艱恤臣部
之獨苦勅下九卿科道約日會議各陳所見或條奏御
前或揭送臣部聴臣等細加參酌孰為不刋定畫孰為
目前急著具實入告速見施行庶九邉有鼔腹之時而
臣部免尸素之愆矣
　　　題議主客兵餉疏
題為謹陳邉餉主客之額以圗節省足用之策事竊惟
方今軍興孔棘財用匱乏聖明虚已而咨長策盈庭抵
掌而談節用況職掌度支者敢不竭知畢慮而徒付之
無可奈何哉就臣所朝夕講求得一最耗靡之大端最
節省之要著則軍餉中之客餉是已夫各鎮主餉之外
又有客餉主餉者計口之需也客餉者不常之用也總
計各鎮客餉已一百九萬三百餘兩矣客餉之費不一
其大者則有征調之費邇來征調漸稀即循例分防入
衞者用亦有限而支放開銷寧無九實一虚事故扣存
寧無報一漏二至於以主為客調遣不離本鎮何以行
坐兼支此不可議節省乎其次則有撫賞之費今宣大
撫局方殷勢恐難惜小費至各邉叩欵無日而姦弁仍
居為竒貨此不可議節省乎又其次則有召買之費貴
賤相權本折相生原屬善政今則髙擡時估従中侵漁
鉅萬金錢半供飛銷此不可議節省乎又其次則有修
築之費夫一勞永逸工作豈成年例且估計報成冒破
更自多方此不可議節省乎年來臣部按額題發而法
阻于綜覈各邉計數責償而情憚於清理不分孰主孰
客誰知用少用多及至給發難前盡以危詞恐嚇不曰
枵腹待斃則曰瞋目語難此為主餉言則可耳其于客
餉何與焉臣度今日之財用至不足之中各伏其有餘
而以根究無人遂爾埋没於因循徒使拖欠虚靡中外
開一互諉之端而成一相沿之局亦誰思其究竟哉請
及今亟定節省之著以後臣部發餉先儘主餉其客餉
必不可已者各鎮督撫預行造冊奏報勅下臣部磨算
無弊方行題發各鎮仍於季報内詳細開銷或慮期或
周折解運遷延各鎮不妨於主餉中通融支散候客餉
解到抵補庶在各鎮明明白白用之有實臣部直直截
截省之有名而百萬之中可以節省過半矣至于主餉
仍合民屯兼本折而定經制務為長久之策永垂可守
之規亦籌邉裕國之上計也
　　　初次乞休疏
奏為國恩未報臣病已深懇乞聖明俯准休致以延殘
喘以重國計事臣本至愚極陋無所比數邇嵗卧疴林
壑業已絶意仕途不意誤蒙聖恩起之田間授以司農
重任頃者三年考滿又蒙加授官銜仰戴鴻恩天髙地
厚真非捐糜頂踵所可報稱奈臣素稟虚弱服官三十
八年俱刑名兵馬錢糧之重而臣天性認眞不敢一毫
自暇自逸惟期事事必躬必親殫精竭力而後無憾用
是元氣受傷心血盡耗鬚髮早白牙齒多脱厯任屢經
告休非一次矣自頃承乏今職以來適值軍興孔棘財
用匱乏自覺力綿而任重惟是将勤以補拙方矢夙興
夜寐蚤入晏出督催外解灌輸九邉少釋宵旰於萬一
不意福過災生頓至染疾沈篤臣自去冬飲食無味酒
肉俱不沾唇痰涎壅盛咳𠻳常不停聲猶望愼旃藥餌
可望痊安不謂醫人見臣上焦有火投以寒涼之劑致
臣脾胃益傷泄㵼大作自本月十九日以來洞下無數
饘粥不入口者數日昨二十及二十二兩日召對臣聞
命扶掖而入萬分矜持屏氣踧踖未至傾覆而召對之
際𠻳聲陡出不能自禁臣惶怖欲死則衰病委頓之一
驗也近復延醫傅懋光楊世京等胗視僉稱憂慮傷心
勞倦傷脾目今春月肝木氣旺致尅脾土若非謝事静
攝藥餌亦難收功夫臣以六十餘嵗之軀而患脾胃虚
損之疾斯其勢誠危而其禍誠難測矣人臣事君期于
致身身之不保将於何致矧臣部錢糧樞紐案牘殷繁
決非僵卧私第偃蹇床褥之夫所可辦理假令政務塵
積叢脞招尤即以瘝官溺職罪臣亦復何及所闗國計
誠非淺鮮是用披瀝血誠直陳於聖明之前伏祈皇上
念臣真衰真病毫無矯飾准令休致回籍調理別選賢
能強健之臣以㐮國計臣倘得苟延視息固仰祝聖夀
於萬年即令溘先朝露亦永戴隆慈于九京矣奉㫖卿
綜國計敏練周詳拮据勤勞朕所鑒悉軍興需餉正賴
料理豈得請告勉力任事以副倚重切勿再陳
　　　詳陳節欠疏
題為遵㫖詳陳節欠各邊年例數目以候聖裁事崇禎
二年二月十二日恭遇文華殿召對皇上命臣查奏節
年拖欠各邊年例數目臣查國初設遼東宣府大同延
綏四鎮後益以薊州寧夏甘肅為七後又益以山西固
原為九今則宻永昌易俱列戌矣延袤萬里守衞碁置
故土著之兵不足而増之以調遣民屯之餉不足而増
之以京運葢各邉京運之發端在正統之禩正國計富
饒之秋邉臣於年例之外藉端請討者往往不乏主計
者亦往往曲徇孰知空虚之根已種於此矣迨嘉靖庚
戌之後軍興日棘用餉益侈不惜傾累朝之積蓄供九
邉之宿飽至嘉靖末年遂有出入不經之弊矣又厯隆
慶萬厯數十年間朝那夕凑此裒彼益年支一年畧無
餘地至四十六年遼東發難竭海内之力以徇之四十
八年黔蜀稱戈又割西南之賦以従之而京邉愈不可
支年例愈不可繼矣此所以節年積欠虚懸而不能補
也今各邉奉㫖清查尚未就緒而按數索償之奏牘日
凟宸聰以致召對之頃仰厪明問臣謹将節年負欠各
邉年例數目自萬厯三十八年起至天啟七年止共該
銀九百六十八萬五千五百七十一兩七錢三分一一
開列細數上呈御覽夫以前代全盛之時庫蔵充盈東
西無警尚不能盡完邉餉況迄于今三空四盡遼餉黔
餉供億㡬六百萬海内之物力㡬何太倉之嵗入㡬何
既索新餉又補舊欠臣愚點金無術其何能分身而四
應乎則惟有拮据于見年以姑置此舊欠而已伏惟聖
明裁詧施行
　　　再乞休致疏
奏為病困阽危痊可無日再懇天恩速賜休致無誤國
計重務事臣以積勞染病具疏乞休荷天語之春溫覺
寸心之氷凜戴鴻恩之高厚拊眇躬而跼蹐當此羽書
㫄午兵驕餉詘黼座宵旰策餉籌兵之日臣愚誤承拔
擢備位度支正宜従在廷諸臣之後矢鞠躬盡瘁之節
有始有卒圗報聖明何敢言去何忍言去苐臣泄㵼之
後脾氣大傷口舌生瘡飲啖減少頭目眩暈步履艱難
葢精神日憊一日形骸日瘠一日而膏肓亦日進一日
矣臣自承乏今職策駑鈍以率司屬宵旦經營日無暇
晷尚覺心力難周圗維鮮効而今且病矣數日以來雖
勉従卧榻之餘僉押日行文牘料理出納錢穀然而堂
署之間閴其無人題覆章奏多所寢閣已非明作勵精
氣象矧九邉之遠九州之大其思慮籌畫所不周不到
者多矣政務漸見塵積職掌愈覺瘝曠誰司度支而令
若是雖蒙皇恩浩蕩聖度包荒欲盡犬馬之㣲長不遺
劍履之舊物顧皇上朂臣勉力而臣力不従心矣責臣
任事而臣志難帥氣矣本欲遵㫖不敢再陳而負乘驚
心首丘注念又勢不能自禁矣方今英賢布列師濟盈
朝臣如九牛一毛滄海斥鷃何取于羸病之軀而筦大
農之重任乎且臣又于病中伏思臣部財賦非全裕充
物時也在内則入少出多一發輒竭其病為虚怯之症
在外則逋多解少催督不靈其病為痿痺之証在脈絡
則輓運苦轆轤之滯而開之難給邉如尾閭之洩而節
之難其病為結轖沈痼之症臣之日夕疚心神勞體病
殊多坐此夫虚怯痿痺結轖沈痼種種諸症財賦先受
之而臣身復受之其何能以病己病也従來病者投劑
無効則欲別延良醫對証胗視如臣司計酌濟無術窘
迫益甚此亦聖明遴才醫國之時也而況臣委頓尫羸
曽旦暮不保而竭蹶難前耶伏乞皇上軫念國計重大
委非病夫可以虚擁速准臣愚休致回籍遴選賢能以
充厥任則殘喘得苟延于頃刻而國計亦稍舒于耗匱
矣奉㫖軍儲正急豈計臣杜門乞身之日卿素急公當
即勉出體朕憂邉籌餉之意不得再有陳請
　　　三懇休致疏
奏為衰病委頓瘝曠堪憂三懇天恩俯准休致以重國
計以全晚節事臣因積勞成病醫藥㒺效前二月内瀝
血披誠再疏叩閽未荷俞㫖臣拊躬跼蹐不勝戰慄因
思天語煌煌軍儲正急更無急于此時者一人朝夕勵
精百執事夙夜匪懈臣獨以衰頽病廢不克強自撑持
以供厥職固誼所不敢出亦心所不自安也三月初旬
恭逢前星彌月普天同慶舉朝嵩呼臣何人斯偃蹇私
寓於是扶掖勉出趨蹌班行之間奄奄病骨萬分難支
方擬再干天聴忽有薊鎮鼔譟之變方寸傍徨拮据措
餉席藁待罪未敢稱病幸賴浩蕩鴻慈不加督過兼以
請㫖會議将借嘉謨以足兵食奉命祈禱欲得甘霖以
慰黎庶皆臣職分内事真有不容中輟而他諉者用是
竭蹶經營忍死以待無奈福過災生舛錯踵至如布花
月糧等項不能督催司官及時給發則精神不能照管
實臣瘝曠之明證矣臣以奉職無状自分難逃斧鉞又
蒙皇上貸朽拙而懲司屬轉譴責而為奨藉戴此天地
高厚何辭頂踵捐糜惟是君恩愈渥臣心愈惕誰司統
率誰總持籌循省溺職有靦面目焦心殫力寢處弗寧
而臣病愈深矣入夏以來飲食減損形骸骨立痰火喘
𠻳百病交集步履艱辛舉止顛蹶纔一披閱眼昏如霧
而目竭纔一批荅手足酸麻而力竭纔一籌畫五内怔
忡如醉如癡而心思竭夫人臣事君惟此身耳無疾而
以為有疾者詐也有疾而以為無疾者亦詐也臣之病
體支離在朝大小臣工亦無一不耳而目之矣而臣貪
戀崇膴夜行不休将無滋頑鈍而辱度支乎當此錢穀
殷繁羽書㫄午庚癸之呼所在見告即令年富力強者
當之尚懐叢脞之懼矧以衰病垂斃之人悠悠忽忽不
蚤引決未有不日見廢弛者也誤身而轉以誤國臣寧
有死所也哉今會議藉諸臣條奏已經題覆祈禱賴皇
上精誠頻霑霡霖而臣病實不可瘳矣雖欲不再為陳
請而不可得矣夫鞠躬盡瘁死而後已臣平生心識之
老馬反為駒不顧其後捫心循省臣未始無自知之明
也伏望皇上憐臣病危原非假託罷歸田里俾遂首丘
別選賢能以司國計則公私兼得而生死無憾矣奉㫖
卿經理國計日急軍儲近方集議劑調期有補濟何乃
又申前請著一意料理以副倚任慎勿再陳
　　　祭告社稷復命疏
題為復命事臣因夙疾未痊復被人言頃於六月初九
日具疏上懇天恩俯賜休致疏已上矣復於本日見禮
部題祈禱雨澤例該祭告社稷伏蒙聖恩欽遣臣行禮
臣念時日已迫未便控辭改遣祗擬屆期力疾行禮迺
本月初十日復有平臺召對之命臣以潦倒指摘之餘
方恭聴皇上之罷斥既不敢靦顔以對君父遂不克匍
匐以入朝班非故為偃蹇也然而私心之惶悚甚矣至
於欽遣之㢲命在先社稷之祭告最重分無可諉義不
容辭臣謹齋心力疾入壇未明行禮幸於事而竣矣謹
具疏復命并備陳下情伏惟聖明鑒照俯賜矜宥㣲臣
幸甚奉㫖知道了部務煩劇卿廉勤端練朕所夙鑒速
出供職不得再陳
　　　奏辯求罷疏
奏為㣲臣據事回奏原無隠護敬剖心跡仰祈聖鑒并
賜罷斥以明國法以重言路事臣於本年四月十八日
接内閣揭帖今早皇上文華面諭陳良訓疏叅王應豸
剝餉欺君王應豸原報節省五十七萬餘兩是實是虚
果否即是扣除八個月舊欠軍餉功罪不可相掩卿等
傳與户部奏來臣隨具疏上聞内開罪撫王應豸報節
省新舊餉銀五十七萬餘兩臣合算之止節省銀三十
七萬六千二百九十一兩五錢有竒是實其浮報節省
銀一十九萬二千七百零八兩五錢有竒是虚遵上傳
也天語輝煌職掌攸闗臣義不容緘默寧敢借申明錢
糧之題目為罪撫缷過哉續奉聖㫖據查王應豸節省
浮報已屬有欺其不職致變尚有餘欵不必以哄諭捐
餉擬罪是罪撫如山之案已在聖明睿鑒中矣適従邸
報見巡闗御史方大任有撫臣罪案不一一疏末語侵
臣其不滿于臣者則臣原疏有云薊撫所報節省原在
未發之中非見省已發之物然省得一分則臣部可少
欠一分是彼得其名而臣部并受其實等語而疑臣巧
為應豸解夫臣就餉言餉非敢為應豸解也九邉舊餉
為數頗多臣部年來積欠亦復不少彼俱以未發者為
厯過實數請討不已今既具疏裁汰則未發者可不作
欠於後來至新餉則係當年停發者其所浮報節省臣
部曽力駁之不少假貸若實在節省者而亦槩為抹殺
将何以服其心查聖諭内原有果否即是扣除八個月
舊欠軍餉臣部於八個月舊欠見在陸續凑給即前鼓
譟時所發十七萬皆是物也凜奉明命虚虚實實自當
明白具報而敢含糊上聞乎至于應豸激變臣前疏未
所云撫馭乖方或別有罪案當還之公論俟之執法總
不敢于職掌外多置一喙其為應豸解否原疏具在何
能逃聖明洞鑒臣於應豸原係同省異府道里隔遠素
不識面當此疆事決裂之日交章指摘之餘而臣祗奉
上傳拘泥職掌不能引嫌固辭以自守其硜硜之素誠
無所逃于愚魯之罪然臣精白一心自盟有素真可仰
對皇上共質諸臣而毫無委曲其間也若果枌榆情殷
軍國念薄如臺臣所言則臣當萬死矣是用不得不畧
陳原委剖白於君父之前伏乞皇上簡臣回奏原疏鑒
臣有無欺㒺并憐臣病苦餘生罪過多端亟賜罷斥放
歸田里以為大臣庸碌之戒以申言路發摘之明即我
皇上天髙地厚之𢎞恩也奉㫖王應豸節省銀數卿據
實具奏方大任疏論偶及不必介意言去
　　　題報薊宻兵餉疏
題為重鎮兵糧事畿輔重地軍士雲屯臣待罪度支實
以措發月餉為職昕夕兢兢日不暇給計臣所給發者
較往嵗不啻過之雖舊逋未能立辧而現月亦覺粗支
即薊鎮軍兵前三月鼔譟時臣部給發新舊餉銀共以
十七萬計通算似可足支四月今云止領三月鼓譟之
後逃亡必多又新奉明㫖清汰亦未見一字言及而索
餉之牘日有聞也總之軍驕已甚別無約束制禦之方
惟靠多發月餉以為豢養牢籠之地耳即云給發三月
是真自鼔譟後僅逾兩月豈盡蕩費而遽有蠢動不安
之象豈従來數年積欠必須今日盡補而後快于心哉
當此春夏之交外解中斷秦晉各邉處處告急其不能
獨供一鎮一隅明矣然外而督撫即稱軍心動搖内而
聖明未免焦勞注念臣部又安敢秦越視之而悠忽置
之也萬不得已百方那凑以充三鎮之用匍匐竭蹶支
撐目前固㣲臣之分義宜爾也然臣竊有請焉夫各鎮
按月授食似亦少敷而薊門一帶離信諠譁動曰不足
則督撫之頻為代請與軍士之疾呼狂逞者亦惟是舊
欠耳舊欠之所自起久矣假令前之人現月給發應無
舊欠惟前之人不能現月給發而以遺臣臣現月給發
矣而又責以完舊欠臣豈有點金之術歟且臣匪有所
靳而故難其完也臣稔知其皆實厯過月餉也假令臣
擁不涸之倉而顓奉薊門于以討軍實而銷積逋鬯皇
仁而慰羣心臣即捐此頂踵豈敢有愛乃額餉而既縮
矣呼庚呼癸章滿公車往時臣部緩宣雲秦塞而圗闗
寧今并緩闗寧而圗薊門矣臣之牛馬拮据鞅掌補苴
固自無所辭責而督之立辧舊欠臣即負罪而力不前
總難令軍心之屬厭也譬之庖人然庖之不治而使待
哺者磨厲動色嗔目語難貽主者憂庖人有餘戮矣顧
庖人數米而炊其實且乏米也能為本日之食足矣而
又兼為先日之食待哺者本日無缺食足矣而又望以
兼補先日之食即重呵譴責庖人恐無益緩急之數也
今臣所處不幸類此伏計督撫重臣當必別有懐徳畏
威之感孚用鼔有勇知方之大義者若徒借口索欠日
為嘵嘵恐九邉之積逋不止薊門一鎮尤而效之其又
何誅伏祈皇上俯鑒臣部措餉委無遺力諭令各鎮軍
丁此後不論京運民屯但一月有一月之餉便足糊口
而不得盡取償于京運亦不得盡責望于積逋其累年
拖欠姑俟寛裕之日再行補發庶覬覦潛消反側漸定
而臣部亦可藉以措手矣
　　　四懇休致疏
奏為微臣狗馬之病日深日憊力疾不前謹冒罪四懇
休致以遂生還以免誤國事竊念臣自入春以來憂勞
成病兩疏乞休未荷矜允迄于入夏有病而過叢生有
過而病愈劇以萬不能支之身任萬不易勝之事心血
嘔盡徒滋顛蹶懇切陳情又復蒙天恩勉留于是臣情
愈棘而臣詞已竭矣適值皇上精誠格天臣奉㫖有謝
雨之役又北郊在邇臣分當陪祀護蹕遂忍死力疾復
出供職矣惟是衰病之軀遇勞輒篤脾胃之症觸暑為
劇頃自閏四月二十八日入署齋宿料理積案夜以繼
日泄㵼故疾輒爾復發迨五月初二日北郊事竣且變
而嘔吐下痢矣扶掖歸來呻吟一榻不覺惴惴性命之
憂夫皇上之留臣非為其忝居九列姑示以優隆體貌
已也必謂軍儲正急料理需人意臣精力尚可竭蹶病
勢尚未困憊也微臣祗承上命致身事君非僅従三尺
起見姑戀此榮華富貴已也必謂遭時遇主平生竒覯
苟時艱之可効吾何愛乎髮膚也迺軍國實未有濟病
勢已難復起而猶以一息尚存借口盡瘁而重負乗之
羞則臣今日之罪案也且臣馳驅仕路業經三十八年
齒踰六旬精血盡耗憂勞煎爍久病失調固已委頓之
極無復支持之理見今泄痢交作形骸骨立飲食不消
倍苦哽噎醫家僉謂元氣虚弱此病在本而不在標斷
非藥餌可冀奏効若不謝事静攝将成勞瘵翻胃之症
雖盧扁無所施其技倘不蚤自引決惟有奄奄待盡耳
葢皇上所以勉留臣者為軍國計冀老馬猶堪鞭策而
臣所以力懇皇上者亦為軍國計知駑力終難遠到是
以雖感高厚之恩戴知遇之隆而終不敢以垂斃之軀
冒鞠躬之誼者臣之自揣固甚明也伏乞憐臣危病量
臣苦衷立賜骸骨使臣生死無誤軍國之憾即以身填
溝壑有餘快矣奉㫖度支重任朕方眷倚忠猷豈但優
隆體貌卿既憂邊急餉政當勉力籌畫何乃輒以病請
著即出視事慎勿杜門致稽部務
　　　五懇休致疏
奏為臣病愈危臣職愈曠五懇天恩速賜休致以無悞
軍國大計事臣莊誦明㫖伏枕叩頭不勝感激不勝惶
悚既奨忠猷復朂籌畫何春温也既戒杜門又飭部務
何秋肅也顧臣前此亦嘗勉矢葑菲夙夜在公無奈時
乖命蹇福過災生天實限之人且奈何臣自初病以迄
今日倐已匝旬委頓已極全無起色見今赤白洞下膿
血淋漓狼藉汙穢無復人理飲食盡嘔骨瘦如柴所未
登鬼錄者僅呼吸毫髮間耳葢泄痢亦人所時有也惟
以衰年久病者當之則九死一生之症也臣先是杜門
雖在病困每每延見司屬商㩁政務裁決公移日行不
滯未嘗以病為解而今呻吟床褥跬步為艱蓬頭垢面
其奚能晉接冠裳神昏力竭復不能料理積案此而望
之攄一猷獻一畫其将能乎此而責之無杜門無稽部
務其又能乎瘝曠若此将安用之撫心循省臣罪深矣
此臣之所為痛心腐首而不能頃刻即安者也度支非
卧疴之官膏肓非易瘳之疾萬一皇上不速賜玦必俟
犬馬賤軀一旦溘先朝露臣即欲戀皇上不可得皇上
即欲留臣亦不可得然後幡然更始選賢任能恐後時
已久而悮事亦多矣誰妨賢路誰誤國計以至于此是
臣生無㣲勞而死有餘辜也臣有死不瞑也是用五懇
天恩蚤賜㣲臣休致仍亟會推以重邦計則臣雖死之
日猶生之年也辰下各邉兵餉雖稱匱詘臣仗皇上威
靈竭蹶凑泊亦覺少支目前恐有疑臣為畏難避患而
托病求去者請乞皇上勅令法曺臨臣私寓驗臣病勢
若敢駕無病為有病飾小病為大病者臣請先受欺君
之罪願甘斧鉞之誅奉㫖卿體力強健偶恙易痊何遽
連疏亟請大臣急公不辭勞瘁佇即勉出勿再控陳
　　　六懇休致疏
奏為戀闕徒殷沈痾難起六懇天恩乞賜休致以免重
誤國計事伏念人臣遭時遇主就列則傾心委任乞退
則溫語慰留覆餗已見而不督其過衰病已極而不厭
其憊有君如此奚忍負之區區軀命不思捐以為聖明
報豈復有人心者哉犬馬猶知戀主蛇雀亦復銜恩而
臣連疏亟請恝然決去是以人而不如物也惟是捐軀
而有濟于國則事君致身之義也捐軀而無補于時則
貪位固寵之謀也臣籌之熟矣臣頃泄痢經旬垂絶數
四比雖漸止而元氣虚弱之極形骸瘦削之極鎮日僵
卧一室纔出延見司屬則傾覆隨之矣終朝偃蹇一榻
強起披閱文移則眩暈繼之矣今揣勢固無生理即幸
生寧有健時臣片晷杜門則諸司羣吏總成暮氣經旬
謝事則科抄部牘盡蒙積塵軍國大事何堪耽誤爾爾
乎臣病既因部務不獲調攝部務復因臣病不獲料理
微臣一身處于不進不退之間所係猶小國計萬種介
在若弛若墜之際所闗實大臣為是如坐鍼氊如負芒
刺誠有瞬息不能待而引去當力決者非敢規私便而
辜主恩也真見國計重大舉倥偬匱乏之任責膏肓沈
痾之人即勉強撑支其何能辦令苟且辦之而苟且應
之到底祗成一誤臣以病而誤國計皇上優容一病臣
而究至于誤國計均非算之得也矧今師濟布列精明
強幹百倍於臣者固不乏人惟皇上之所使何用此尫
羸骨支者俾之自誤且誤國乎伏乞聖慈垂鑒臣病委
篤臣去難待刻期放臣生還暫令亞卿攝署速遴才望
推補庶國計付託得人而臣亦覺生順而死安矣奉㫖
卿司計勞苦朕所鑒知既奏偶恙已漸痊准調理二三
日即出理部務不必再陳
　　　會議邉餉疏
題為會議已經宸斷立法務在必行仰祈聖明申飭中
外同心共裕國用事臣以邉餉匱乏仰屋無策賴在廷
諸臣協恭之忱各抒碩畫臣等謬加參酌條列四疏仰
塵睿鑒我皇上權一時之緩急酌百年之利弊可否一
經聖裁行止定為令甲復諭臣部彚冊頒行中外務求
畫一天語諄諄欲禆實效毋托空言其所以計餉者亦
何周至而深遠也臣於明㫖允行條議内反覆斟酌其
間確有實據可濟目前軍需者如班軍折價加増𣙜額
停修倉厫板木改折此已有額數而但須徴解者也如
増加鹽引搜括雜税南馬協濟修衙銀兩牙行换帖凑
解紙贖議捐公費河濵灘蕩吏農班價寺田起科裁革
冗役清汰虚冒生祠變價賈税酌徴殿工冠帶京東水
田此未有確額而猶俟查覆者也總計凡二十欵然非
取之民間亦非増之額外不過那緩以就急裒多以益
寡舉向來耗蠧於無用之物力一轉移間便成九邉之
丹膏耳臣部沿門持鉢似強人以太難顧原非得已也
若求者勢如救焚而應者竟作畫餅是臣部能議而未
必能行中外即勉強奉行而不能凑手如國計何哉及
查臣部従前會議業非一次其成命甫頒旋即廢閣者
多矣臣所以痛心往事而熟籌於将來也况聖斷凜然
既破築室之謀輿論僉同須濟公家之事願諸臣各化
成見緩急相闗臣之罪戾或藉此以少逭矣臣雖病困
垂死旦夕去國而九邉軍餉之匱乏未嘗頃刻寘諸懐
謹将奉㫖允行條議諸欵彚成一疏恭進御覽合候命
下刻刋成冊頒行各該省直更望皇上叮嚀申飭内外
同心應商確者商確應承認者承認務令不敷軍儲早
有著落早定畫一儻有以空文支吾者許令臣部執白
簡以繩之危疆幸甚臣愚幸甚
　　　轉餉畫一疏
題為轉餉有至便之術司鑰有無弊之法懇乞聖明著
為畫一以平出納以利輓輸事頃者臣以病困乞休情
詞㡬竭未蒙皇上允従雖病體支離尚思積誠補牘再
請而感動天聴未知何時則臣養痾待命之日皆曠職
悮事之日而臣罪愈不可贖矣用是不愛一息尚存之
頂踵為皇上圗㳙涘之報即舉一事畫一籌而委頓焉
足以不恨葢自臣受事以來内慮倉庫之匱乏外憂九
邉之脱巾無刻不討國計而圗維之已幸畧有次第而
又仰賴皇上寵靈命廷臣集議訏謨入告見今刻布中
外極力督催臣自是可免瓶罍之恥負乗之咎矣而就
筦庫之事得一最便之法為臣所熟計而至約同屬所
力行而見效者尚欲仰懇皇上著為功令使共遵守則
委解兑支之法是已兑支者借庫為持平而不従庫受
出入者也出入之際為輕為重為遲為速無窮之弊伏
焉葢解官苦於内收之重而中實多濡染監督苦於外
解之輕而中或索贈耗即在外餉司亦藉口於部發之
短少而遂乗機扣除即有賢者不免隨風而靡總之皆
牢不可破之弊也臣為此扼腕久矣欲滌其弊惟在兑
支良以兑支則雖有出入實無出入輕重無所容其私
遲速不得任其意即有庫内姦書猾吏亦将窮於伎倆
之無復之解官不必別有鑚營積棍不得恣為包攬而
稱兌自公轉運自捷矣奚以明其然也葢太倉錢糧十
八充邉餉者也新庫錢糧盡數充邉餉者也今外解一
到各鎮委官環向争索隨時給發猶虞其晩非若舉盈
之時發不能盡尚需貯庫者也畢竟歸于委官之手何
必復入筦庫之手臣自受事之始因見掛欠之多即将
新舊二庫法馬比較相同合為一式有稍重者即加挫
磨計新庫每一千三百兩減去三兩四錢太倉每一千
兩減去一兩又通行各省直藩司餉司但有法馬輕重
不如式即令請發更换又立様銀之法每解銀詣部時
用銀四錠較勘平準作為様銀外兑内兑以此為則正
欲使内外分數毫髮不爽以便於兌支耳若能率繇無
弊中外血脈自相貫通決無彼此隔礙偏輕偏重之患
亦無往昔掛欠成千成百之事矣其法外解一到一槩
不收入庫一面呈堂派發一面即喚解官委官會同巡
視科道當堂面兑登冊入鞘即時起運其銀錠稍輕者
仍令解官找補解官原有添搭水脚彼亦無辭儻原錠
稍重些須者不妨作正支銷行文知會則濡染不期絶
而絶贈耗不期清而清矣然後通行督撫餉司知會既
係解委自兌餉數充足而猶藉口庫折出示短少者是
餉司直以其身為射的耳至於羡銀之説曩時固亦小
補然錢糧止有此數解者既不可多求領者又不可少
與此物将奚従出不㡬為浸漁者藉之口耶今但斬斷
葛藤全用兑支一法則此太倉新庫之羡餘即為國家
節縮計正自不必垂涎耳此法立也一便於解官二便
於監督三便於餉司一舉而三善備焉将潔已奉公者
固因以明素心即不然者而法行已久難以私更如蓬
之在麻不扶自直雖有貪墨桀黠之徒亦無所用之矣
此真拔本塞源一清永清之術也臣雖在病困竊見聖
明注意庫蔵鄭重錢糧而軍儲邉餉所闗尤鉅故従床
褥呻吟求其實實可行而永永無弊者舉以上聞於以
少答髙厚稍逭瘝曠未必不在此舉也
　　　七懇休致疏
奏為屢疏乞骸未允人言突至堪羞七懇天恩立賜休
致以遂苦情以全晩節事臣頃以脾胃虚弱泄痢瀕危
沈痾難起六疏乞骸不啻唇焦穎禿勢迫詞窮矣明㫖
謂司計勞苦朕所鑒知是直以推心置腹之恩待臣也
又限調理二三日即出理部務是又瘝官曠職之諐惕
臣也臣用且感且懼有不敢以頃刻淹者惟是臣病已
入膏肓豈調理數日可愈部務大費撐支豈衰殘㣲臣
克堪政擬再申前請忽值聖躬深居邃攝遂不敢造次
凟陳矣比接邸報見協理詹事府事禮部右侍郎羅喻
義有大學見行之制書必不可毁一疏疏未數語有感
於黄髮之無愆欲慎重刑名錢穀而致慨於今之錢穀
主者為尸居餘息之人此真救時藥石而於臣尤實獲
我心臣累疏自陳不如禮臣之一言代冩也臣之負乗
溺職不勝厥任皇上雖心鑒之而猶姑優容之臣屢疏
乞骸皇上若謂或有矯飾而未之允今禮臣之持論如
此是可以占人情之同而臣之非揑辭託病避難偷安
亦可兩相印證矣且禮臣負宇内重望旦晚當膺大拜
留心國計此正其嘉謨嘉猷入告我后之一端也皇上
即不信臣言又安可不信禮臣之言也夫皇上之諄諄
留臣将為軍國錢榖計乎則臣衰病昏瞶之餘其不足
以補苴時艱審矣必待庚癸遍呼叢脞滋罪臣縦萬死
不足贖其如社稷何将為㣲臣功名計乎人臣致主止
有此身而廉恥者尤立身大防也今以極衰極病之身
夜行不休以致愆尤日積漸來指摘之口即皇上曲加
憫念亦不能為臣地矣葢臣頹齡篤疾不堪鞭策負恩
誤國私心廩廩曠官若此一宜去辰入酉出拮据部務
交游覿謁一切報罷疎節若此二宜去薑桂鄙性至老
弗移囑託情面槩難曲徇不合時宜如此三宜去目今
皇上勵精圗治諸臣莫不精白承休劻勷國計豈患乏
人伏乞皇上電臣累疏㫄采人言鑒臣苦衷全臣晚節
立賜休致蚤令回籍則所以賚臣者實多臣惟有戴皇
恩於無疆祝聖夀於萬年已耳奉㫖卿任事勤敏部無
留務且精力健盛心思周詳國計方切倚賴還加意料
理奏内旁及之言不必介懐
　　　遼餉出入定額疏
題為遼餉出入定額事該臣看得遼餉出浮於入自天
啟三年前任尚書李宗延具有遼餉虧額已多一疏已
積缺額一百八十六萬有竒簡查舊案年年告匱甚至
缺額二百餘萬昨嵗臣部復奉聖諭查造簡明文冊約
畧其數亦缺至一百二十五萬有竒臣初受度支事心
竊憂之而不能無疑一疑其缺之數何以倐多條少也
再疑其入數缺矣何以出數仍歸足額不至如舊餉之
積欠累月悠悠難結也今荏苒承乏已及一載局中滋
味甘苦自知見前此年分闗鎮請餉之文有此月多而
彼月少此月少而彼月多者是此月已不知彼月之數
也有逐月請討業已如數兑發而復於數月後申請找
補者是此月尚不知此月之數也不能計月何以計年
故冊内皆言約數況乎約數之外如所謂犒賞行糧廩
鹽等項名色紛紛不一而足益以省直多事借留不常
而欵項愈游移矣缺數之倐多倐少者此也省直開徴
舊餉多在本年秋冬而新餉成例於本年冬月即預徴
來年春月銀兩如本年冬餉不敷隨即以春月預徴銀
補之是本年透用明年之餉也新餉叅罰較嚴故帶徴
銀兩亦多零星解到以應眼前之用是本年追用往年
之餉也勉強支持全恃通融接濟況前此内帑充盈每
遇陳請輒沛發數十萬又北直召買以遼東舊餉之故
動支京邉相抵多寡不等而諸臣為國籌邉多方建議
如臨徳二倉改折除拖欠行催外亦已先獲十餘萬之
用且各處逆賊變産等項時蒙皇上允發充餉凡此皆
在新餉入額之外者也遼餉之缺而不缺者此也臣初
不得其故而心憂及深試之得其故而憂愈甚則以目
前補苴終非長策耳兹幸清汰之後出額已減七十餘
萬合盤打算嵗出共該銀五百一十三萬八百八十六
兩有竒今殫累月之捜羅錙銖而積累之以崇禎三年
為始嵗入共該銀五百一十六萬零五百五十八兩有
竒較之出數尚溢額二萬九千六百七十一兩有竒謹
造新餉出入欵項恭呈御覽臣非能龥天雨粟龥地湧
金也亦惟是額虚者實之則昔日懸空之雜項至今日
而有著落矣額分者還之則昔日坐留之島餉兖餉多
用之登餉題留之廣東鹽課至今日而歸固有矣額泛
者定之則昔日之動用京邉新舊兩持銷算不決者題
奉欽依以二十萬為凖矣額有不得用於今年應催解
於來年者如南京之事例贛州之橋税無容聴其久假
矣諸如此類備載於各欵之下以見昔日尾閭漏巵之
所自去今日竹頭木屑之所自來總之仗皇上之威靈
賴邉臣之清覈督餉臺臣之商確籌量及在廷諸臣之
蒿目借箸臣始得因端而窮其緒按數而勒其成耳此
外尚有南京牧馬場租先年暫借工部助工今應歸還
臣部充餉又撫按公費一項地方肥瘠相懸設處難易
亦異若以部派懸坐之額責其全完恐終不得之數也
似應仍行省直撫按酌量時勢認定額數以便催解亮
諸臣憂國急公必無敢以虚文應者今尚不敢列在入
額之内姑俟認額以後凡有解到另欵貯庫以備三韓
不時之需又據省直開報舊嵗免覲一項共該扣路費
銀九千六百七十一兩應令照數解部臣亦不敢列於
入額之内葢三年一次原非常徴免覲多寡亦無定數
合俟朝覲之年凑充五年再閏之餉亦便計也従此以
往但得省直諸臣憂封疆之憂心皇上之心設法措處
無輕議借議留竭蹶催科無致日逋日欠庶新餉缺額
兩字不復以厪宵旰之懐而臣部亦得藉手竣事與斯
民休息於輕徭薄賦之天可計日竣矣
　
　
　
　
　
　
　
　
　
　
　
　
　
　石隠園蔵稿卷六
欽定四庫全書
　石隠園蔵稿卷七
　　　　　　　　　　　　明　畢自嚴　撰
　　疏三
　　　庫貯将竭疏
題為庫貯将竭敵氛未息臣部憂危無計龥懇聖明速
賜鑒裁事自聞儆至今已五十日矣索餉之檄急如星
火屢厪明㫖令臣措備接應毋致匱乏臣實司計敢不
惟力是視顧臣所能者酌盈以佐虚那寛以就急若已
虚而無可酌極急而無可那而欲使臣點鐵成金無米
為炊臣計畫無復之矣當羽書初至之時臣夜召筦庫
司官發解衝邉及薊宻昌易等處月餉計可二十餘萬
葢欲資戌卒之飽騰收掃蕩之竒功則垣牆既固門庭
自可無虞迨夫遵城不守飛騎薄城外解邉輸南北梗
塞不知各鎮庚癸之呼何如而臣即鞭長豈能及馬腹
哉患在門庭城守為重約京營登陴遊防之卒以十餘
萬計援兵以三萬計新兵以二萬計日費不下萬金而
將來者尚源源未巳也昨太倉管庫主事馮世熙揭報
空詘之形臣已據實入告蒙皇上許臣新餉舊餉通融
支發並借別項凑給今合新舊二庫已共發銀九十餘
萬兩所存庫銀僅十餘萬兩而臣部廊庫所收各衙門
捐助銀項隨收隨發約有八千二百餘兩不與焉以五
十日軍興費近百萬而驅勦尚未有期區區見存十餘
萬金不過足支十日糧耳興言及此心膽俱碎竊思臣
部錢穀一銖一粒皆仰給于外解雖屢奉明㫖著臣行
催并令經過州縣設法防護然都門以外行旅久斷州
邑快壯僅百十數村落居民強半逃亡而欲責之䕶解
錢糧以達京師臣知其萬萬不能也夫庫蔵既如懸罄
外解又屬西江幸旦夕解嚴則可不然此城内外十數
萬擐甲操戈之士臣部連日供億若奉驕子且懼其有
後言如一呼焉而無以應不惟臣身未知死所而國家
之禍将有不可言者矣臣不得不早為披陳仰請聖裁
速為議處者也臣草疏甫畢又據管庫主事馮世熙呈
稱太倉額設軍馬錢糧按月而索時刻難稽外有各項
雜支頭緒紛沓亦必循例而應今庫蔵空匱已極而索
銀者時詘猶欲舉盈職不得已曽具揭遍投欲将俸銀
一事少需時日候淮課到日補完尚未知肯見諒否惟
是衞弁諸人素有布絹二季俸銀舊例布俸在本年十
二月支絹俸在次年二月間支今各弁亦備城守遂統
欲領出職已那給布俸共支過一萬七千四百餘兩而
各衞弁尚索絹俸不休查該四萬一千餘兩誠恐供應
不前而紛囂難杜也該臣聞此益用不寒而栗合無請
乞明示凡一應官俸及諸不係軍馬錢糧一切暫需時
日以佐軍興之急誠為便計亦可以稍救然眉於萬分
一耳奉㫖兵餉急需爾部嚴催外解權宜設法務期接
濟俸絹等項依議傳與各衙門知道
　　　欽奉上傳疏
題為欽奉上傳事本月二十三日奉上傳户部軍興城
守糧料等項一應本折錢糧支放總撒數目詳開具奏
欽此臣隨行文各倉場司官各管庫司官各坐門司官
暨各城専管援兵行糧司官徹底造冊以便彚奏庶㡬
軍興支用之數臣部供億之苦可備達於宸聰矣惟是
頭緒多端未可咄嗟清楚以倉場言或給城守軍士或
給赴援兵将或解運或面給或派東而西領或派甲而
乙領至繁雜也以管庫言或廩糧銀或米折銀或鹽菜
銀或熟食銀或運價銀或糴買銀亦至繁雜也以坐門
各官言或城軍米或門軍米或煤炭錢或薑椒錢或本
折間支或先後補給亦至繁雜也以専管行糧各官言
或就便兑發或收貯續發或有請輒給而營伍倐移或
張受李糧而支應難拘亦至繁雜也伏祈聖恩俯寛數
日容臣分頭督催星夜攅造上塵御覽抑臣於此竊有
感馬師行糧從原屬正理兵食相劑何事不濟而無奈
援兵怯敵毎先借糧料缺乏為辭臣部堂司相向隕涕
耗盡心血以供轉輸需米豆則以米豆應需草束則以
草束應需熟食􁀙炒則以熟食􁀙炒應東呼則東應西
呼則西應倐東而西倐西而東則轉環互運以應但得
運至城頭縋至城下使兵将無言便為至幸如闗寧一
師隔兩重城牆以應其急米豆堆積如山垜口溜放如
水尚以缺乏屢厪聖懐及至潰散抛至城根者不可數
計帶之馬上者盡撒沿途如滿桂一師聞其将出迎敵
臣遣司官督放糧料未已復偕臣同官侍郎曺珍親詣
城頭督放止冀飽騰不敢拘拘額數而該鎮猶數稱缺
乏及至行後米豆堆積煤餅狼籍臣亟諭専管司官清
查而事屬隔城防守為難終多抛棄又徳勝永定二門
先後兩次共發銀一萬兩恐其出征日久聴其權宜支
用今滿桂不知下落須俟同行将領歸營方得查其作
何開銷總之援兵情事臣部艱危處處皆然而兩營其
最也凡此一顆一束誰非皇上金錢臣部膏血倍蓰支
放尚難必其有餘晝夜肩擔半盡付之無用言念及此
不禁刺心即如草束一項輓運艱難已蒙聖鑒稍有車
輛不繼稽遲時刻者臣每大聲疾呼自分必無死所而
百計濟之間有人力駢至運發稍充者飼馬之餘半屬
爨具矣臣且奈之何哉臣奉職無狀軍興㒺效姑俟敵
氛稍息方敢蒲伏闕下候皇上斧鉞之誅兹因清查錢
糧數目不覺艱苦下情娓娓欲溢猶嬰兒痛楚不禁號
呼於父母之前也
　　　再議收買疏
題為遵㫖再議收買料豆事該臣部題奉㫖這派買豆
地方並價銀動支俱依議豆係目前急需如何至冬方
完還著另議具奏臣竊照軍興以來一切本色惟料豆
措備最艱臣方身嘗其苦攅眉莫繼幸皇上諭臣通行
山東河南買運以廣積貯臣豈不欲其朝受令而夕報
完顧臣職在度支官稱民部國計民瘼難分二視側聞
去嵗夏秋之間畿南及中州二東多苦旱荒田野所收
必無厚蔵又況津門海運料豆亦派省直收買兵火之
餘耗費頗多召買之檄一下豆價必至騰貴将厚償之
則難在官将賤售之則苦在民且以數萬之豆而轉運
自千里之外脚力所需亦復不貲當此三空四盡之時
州縣設處猝未易辦兼以豆之為物不堪久貯稍遲數
嵗易致紅腐故留一半於十月以寛其力徴一半於三
月以遄其期葢揆之事勢不得不如是耳庶㡬催科之
中稍存撫字之意使畿輔與中州二東數百萬生靈謂
皇上雖倥偬軍務猶不忘寛恤至意則人心益固内治
而外自寧矣奉㫖依議行
　　　司計㒺禆疏
奏為司計㒺禆瘝官自慙謹據實投劾仰懇聖明罷遣
以無悮軍國事臣以葑菲庸才謬膺度支之寄適當匱
乏屢覯艱危臣事事従實行去件件従頭做起矢心竭
力仰報聖明絶不敢畏難苟安即衰殘多病與死為鄰
亦不敢乞骸自便無奈敵患突發黔技益窘捫心自省
積戾多端有不得不自陳于君父之前者方未有警報
之先九邉缺餉在在脱巾臣裒益調劑陸續接濟雖積
欠之相沿已久而勉強補苴惟力是視不敢諉也迨直
薄都城之下援守兵馬一時鱗集雖事出不測急遽倉
皇而多方支應亦惟力是視不敢緩也迄今敵氛未息
需餉愈殷中外環呼遠近待哺既需月糧又需行糧既
急本色又急折色外解當風鶴之餘尚裹足而不前邉
鎮丁用師之際多大聲而呼庚其難其危更有萬倍疇
昔者即令長才處此亦當束手況譾劣衰殘如臣曽一
籌之莫展寧能勝任而無忝乎且臣自聞警以來宵旦
經營凡九旬於兹矣手不停批目不停覽晝不得食夜
不得寐今已心血俱枯昏瞶健忘寒裂面而不知其楚
齒搖落而不知其盡肢體委頓動須扶掖狼狽光景萬
目共擊臣即欲振刷撑持而有所不能矣以極衰極殘
之人擔極重極大之任復遭極艱極窘之時稍有不繼
動千軍機雖夙夜在公不辭勞瘁而筋力殫竭鞭算安
施五夜撫躬且悚且愧誰司國計而令匱詘至此竊恐
溺職已甚補過無期與其終悮軍國不若先請譴責葢
臣一身之存亡生死不足惜而國計之有無盈縮大可
憂也人知臣不如臣自知之真人劾臣不如臣自劾之
悉方今九列多賢儘堪倚毗伏祈皇上俯鑒臣力綿弱
臣病阽危臣罪深重臣言迫切亟賜處分或念臣拮据
微勞與之罷斥速推才望大臣一員接管劻勷以足財
用即不然置臣法曺従重議罪以為司計無状之戒苟
有利於社稷臣雖死瞑目也奉㫖卿典司國計承平亦
當竭力況兹大敵臨邉軍興旁午正須大破積習實圗
幹濟何得投劾自便
　　　再疏投劾疏
奏為軍興黔技已窮才薄瘝官自慙謹再疏投劾懇祈
立賜譴斥以自為宗社大計事臣莊誦明綸仰見皇上
念切兵氛憂先軍餉其所以責臣者實所以寛臣也臣
即犬馬無知敢不俯竭綿薄仰副宵旰惟是財用一事
國家命脈蒼赤脂膏胥兹攸賴故周以冢宰制國用漢
以丞相調軍食葢其重也本為天下第一大事今又為
天下第一難事是必得天下第一流人而用之始能勝
其任而無忝如臣謭劣非其人也自聞警以來迄今五
閱月矣内搜而帑蔵罄懸則虞空匱外催而輪蹄絡繹
則虞騷擾臣雖刻刻不敢釋懐究竟事事不能應手向
猶刻意籌畫今伎倆已窮徒覺心血之日枯向猶黽勉
拮据今筋力已竭徒覺手足之無措上不能追九府五
幣之法阜財而奏理次不能繼鑄山煑海之術富國而
強兵葢臣之所可殫竭者鞠躬盡瘁之心而臣之不能
増益者官天府地之財邉兵之枵腹未已而援兵又復
待哺月糧之捉襟未已而行糧又復恥罍烽火無容姑
待不妨以額内之需供額外之求而正項将何抵補撻
伐方在殷繁急須以有備之儲應無方之用而逝波従
何取盈頃臣奉㫖條議非不智盡能索終覺零星補凑
大類剜肉醫瘡不但媿經國之遠猷亦且慮焚林之滋
議矣近見兵部職方司郎中周夢尹有招兵正以無兵
加餉正以無餉一疏内稱戸部催餉十一人出風霾竟
日等語臣捧讀慙媿無地自容是臣之頽齡綿力為臣
獨知所自信而臣之寡才薄識又為旁觀所洞晰者也
古人固有不加賦而才用足又有迴箸算鞭而錢流地
上者臣何敢望萬分一也方今財用委實告詘軍興委
實不敷臣既一籌莫展四顧茫然豈容尸素而取國事
為嘗萬難虚縻而惟好爵是戀古稱國家閒暇及是時
明其政刑而必先之以賢在位能在職今雖不可謂閒
暇而烽火漸遠政造物者假我以桑土綢繆之會也及
今擇人而急圗已為後時若再妨賢而廢事嗣将何補
異日匱乏滋甚戎務決裂即治臣以失機之罪亦何救
於宗社安危之數哉且臣閱厯中外荏苒㡬四十年率
多邉鄙搶攘之地而素心拙性每事皆従實做去銷耗
既久困憊轉深兹又加以數月之傍徨桑榆暮景寧復
如昨痰𠻳每不停聲步履更多艱難自入春月眩暈時
作心神潰亂捉筆數字輒有謬誤計此鐘鳴漏盡之年
寧有㡬許光陰即承平無事亦止足當裁況戎馬生郊
敢因循誤國惟是敵未出境誼難乞骸此臣終不敢以
病請而惟以罪請者也方今聖明在上耆碩盈廷政不
乏心計之臣可資倚毘懇祈皇上重念時艱急籌大計
将臣立賜罷斥仍重加譴責以為瘝曠溺職之戒速選
才賢用充任使但使國計有禆臣即伏草野而加斧鑕
有餘甘矣辰下部務方殷臣未敢晏居私寓見今扶掖
署中藥裹自将區區血誠期得請而後已葢原従國家
起見而非敢為一身一家之計諒日月照臨之下當必
有以鑒此也奉㫖軍興浩費司計需賢卿殫力甚勞誠
心幹辦一應兵食方賴持籌何得輒有陳請
　　　比例陳情疏
奏為骨肉沈寃未雪慶恩覃布無方謹哀鳴下悃比例
陳情仰丐皇仁事臣胞弟自肅濫竽遼撫兵變隕身揆
厥釁端實因缺餉維時邉吏計臣互相閧訐屢煩廷臣
會議皇上獨持宸斷削臣弟生前官階以杜邉臣之口
實鐫侍郎王家楨名籍以明稽餉之禍胎臣愚自傷教
弟無狀分當引罪復何敢置喙今時日漸久公論漸明
敢冒死一言竊念臣弟為國捐軀分也而身死無名則
夜臺不無飲恨為法受過義也而罪疑従重則肺石未
免蒙寃試思羣烏合荷戈之士積飢累月雖慈母不能
有其子在撫臣又安能有其軍嗟乎擁新餉四十餘萬
視疾呼若㒺聞知署部計臣既坐此落職矣而説者猶
謂變有別因不過缷擔之浮詞與夫旁觀之左袒耳豈
事懸兩是而法可互移乎哉試閱餉臣錢士貴闗臣王
會圗及餉司王楫等疏詳陳缺餉情狀是皆身居局内
非語涉聞風者一段公案昭然覩矣夫論必久而後定
功無微而不彰先是寧錦之役臣弟備兵寧前威名素
著後以欵嘗我臣弟憤激力阻既受命撫遼選将練兵
不遺餘力條議九欵首以絶欵為言嗣是出没錦杏之
間臣弟先期收斂野無所掠未至寧遠城下而退復督
主客兵亟築錦杏二城匝月工竣籓籬以固而怨亦用
是興至於安插降丁尤極苦心故沒未兩日而有大梁
王寨之捷皆臣弟徙薪之成算也當時督師題叙巡闗
勘功俱謂臣弟積勞難冺横被宜宣兵部題覆亦在叙
錄之列近接邸報王家楨以甘肅捷功已叙復冠帶矣
夫家楨前為甘撫後為計部者也司計召亂則裭之撫
甘著庸則復之仰見聖明恩威原自轉圜臣弟撫遼者
也死于餉而有可原之情勞於遼而有難冺之功同為
王臣寧慳一視且臣亦未敢徑情乞恩已也臣幸逢冊
立大典伏讀恩詔循例得晉本品勲階一等錫之誥命
臣自惟度支溺職屢次投劾方凜斧鉞之誅敢冒司勲
之叙惟是臣弟茹荼賫志死未瞑目遺孤三人俱在髫
齔每家信來問臣𦵏期且云父職未復不敢歸骸九原
臣用日夜痛心有淚難揮竊效古人脊鴒之誼妄希聖
明惟葢之仁願以臣應晉之階代復臣弟之官如謂前
階未足為贖查臣前嵗二品考滿蒙恩加授太子少保
萬冀准辭宫銜止存部銜以明國家之法以贖臣弟之
罪而復其官俾令枯骨早得入土臣與臣弟幽明可質
生死無媿是則皇上浩蕩之鴻慈也
　　　三懇天恩疏
奏為聖主鴻慈愈隆微臣病軀難効軍國至重尸素堪
羞三懇天恩速賜禠斥以無誤封疆鉅務事臣竊幸遭
時遇主即葵藿微誠亦蒙睿照不遺惟是三覆明綸如
謂殫力甚勞臣固不敢以勞為言又謂司計需賢臣又
安敢以賢自居不賢而徒蔽賢者之路徒勞而未收勞
臣之益故前此不敢以病請而惟以罪請耳乃臣則實
病而病且甚矣臣之病非陰陽偶值之病乃衰朽不支
之病也臣之病又非旦暮可起之病乃桑榆垂盡之病
也皇上亦知臣支離之近況乎痰𠻳連綿不已飲食減
少異常步履徒次且而艱於前進跪拜将僵仆而不能
振起在私衷每自悚惶即㫄觀無不詫異倘令逺方聞
知不将笑朝廷之無人乎至於心血枯槁眩暈健忘以
致叢脞差訛之事層見叠出即欲極力振勵仰對我皇
上天高地厚之恩乃暮氣徒張真精已竭非但力不従
心究且心隨力耗而頽然自廢矣皇上寛臣留臣無非
以兵食浩費尚冀臣之持籌耳臣豈不知疆場未寧天
恩未報非臣子乞骸自便之時而政惟此兵餉方殷幹
辦無能一日苟祿妨才賢一日之展布一日悮事遺君
父一日之宵旰誠百念迴環而一息無容姑待者也故
臣前疏中即以得請後已明告之皇上矣比者勉支二
旬而殘軀愈加困憊入夏以來勞火延上目苦昏瞶文
移莫辨耳苦重聴人語莫聞神思憒亂筋脈拘急恰似
氣血殆盡而旦夕隕越者此等光景延喘未遑何能持
籌部務重大寧堪廢閣若臣明知誤國而尚敢貪恩戀
棧依徊不決無論清議難容功令難寛即區區良心豈
能自昧乎哉謹額手呼天三申前請仰乞皇上俯念兵
餉之需責未易勝衰殘之久病非假託将臣速賜禠斥
另選精敏心計之臣刻期受事庶會計當而財用足軍
國大計實嘉賴之臣即不能致身自効猶不失以人事
君之微忱耳奉㫖征調紛紜度支繁劇賴卿殫力幹濟
前㫖已明何得又有此奏所請不允
　　　酌議徴解疏
題為催解幸有次第額徴宜遵畫一懇乞特勅有司不
得借口槩徴重困窮民以溥皇仁以急正供事頃緣撻
伐伊始供億不貲致厪聖諭臣部開列各省直應解之
數奉有俞㫖已經立限差官守催訖但臣部所條列應
催者元二兩年之額解及三年現徴之五分也夫兩年
之額解承平亦亟考成倥偬詎容緩視此固嵗事所應
辦者現年之五分舊餉較往日似為創始新餉較往日
止多徴二分且時已麥秋即半完常賦亦非厲民況患
切剝膚其誰無同仇之誼忍靳此維正之供也然實於
崇禎三年内求完京邉之一半非強索於現年之外也
第就現徴計完欠未暇為壓徴計蚤晩也臣查新餉止
有江西一省壓徴其餘皆係現徴舊餉壓徴地方較之
現徴地方稍多然臣前疏有那借措解一語正謂壓徴
之難法當於現年中通融之也葢現年中不無存留可
緩之錢糧稍一通融便可為預解之地即如河南山東
壓徴州縣崇禎三年應辦二年錢糧然按籍而稽京邉
不過十分中之三耳即以京邉五分而論不過十分中
之一分有半耳其它王糧驛遞河工倉糧廩俸工食等
項尚有十分之七也若於七分之中那借一分有半以
應壓徴之京邉不過一轉移間而國與民兩受其利實
目前通變之㣲權也即曰錢糧各有欵項那借事或難
行則通計一嵗大糧止徴一分有半而五分之京邉完
矣若因預徴京邉之五分而遂全徴大糧之五分徒以
征繕剝百姓之脂膏而以羡耗潤巧吏之嚢橐是臣部
所鄭重而慎於一請者郡邑且藉口而恣行無忌也究
令士紳駭顧蒼赤怨讟必曰朝廷何故一年而追年半
之錢糧究将二年而完三年之賦税民何以堪命乎臣
無所逃罪矣如預徴十分之三専為毎地一畝加派九
釐之遼餉而設也乃州縣不加詳審并正項錢糧槩行
預徴三分夫九邉匱乏臣豈不願蚤徴蚤解以救燃眉
然民力有限竭澤難堪用一緩二乃為可繼況乎開徴
自蚤解部自遲􁥽骨吸髓僅以供本地工食雜支之用
可惜也催徴不按定期則小民不知年分而在官寅拽
卯糧之弊易生可慮也在相沿現徴者止蚤徴數月在
相沿壓徴者且蚤徴一年倘壓徵預徴并集一時誅求
更慘可悲也所當并行申飭者也微臣仰體皇上軫念
民瘼之心每思勉圗節用愛人之法要當於催科中存
撫字原非廢撫字以催科當此懸罄反裘之時倍切杞
憂緯恤之念伏乞勅下各該撫按及奉差官員申諭州
縣遵照原疏開去欵額元二兩年刻期完解三年現徴
地方春夏先完京邉五分秋冬全完不得諱現徴為壓
徴其壓徴地方今嵗止追五分之數若能通融那解者
上也不則即行預徴五分亦適如其京邉之數而止不
得借口一槩混徴明年大糧即徑解邉糧及兵工二部
錢糧亦不在預徴之内其預徴京邉五分仍俱寛至秋
成於八月後報完果有新餉壓徴者亦如之若至明年
秋月亦僅如今年五分之例而止不惟非全徴大糧之
十分亦併非全徴京邉之十分於以定驚疑之衆志而
蘇民困於萬一如故違者許該撫按及奉差官員不時
參奏庶官方慎而民力存㫄竇塞而正額裕矣
　　　請罪自陳疏
奏為㣲臣奉職無状敵儆負罪良深懇乞天恩俯賜譴
責以申國憲事臣聞之主憂臣辱四郊多壘卿大夫之
恥也非獨分無所逃抑法實不容貸耳頃者天威撻伐
迄以廓清實惟恃我皇上如天之福真所謂制勝於廟
堂之上者也惟是原本始末在户言户捫心内訟微臣
之罪真有無地可少逭者臣實司計不能裕國使士飽
馬騰預遏敵於塞上洵臣之罪及乎蹂躪近地以勤我
各鎮師旅又不能峙粻備糗椎牛犒饗作投石超距之
氣奏片甲不返之捷洵臣之罪左蔵瓶罄臣曽不能催
儧外運源源日積俾冬春之轉輸㡬乎中斷致厪聖慮
焦勞洵臣之罪漕艘鱗集臣又不能預收凍糧先為清
野之防即勉強拮据借手羣工幸無隕越而猶有被火
之船見浥之粒洵臣之罪海㝢困窮臣又不能與天下
以休息而使催差四出冠葢相望即輸輓少集而民力
竭矣洵臣之罪至若新漕尚若底滯未見更絃鹽屯尚
同築舍未收實効于垣之役正慮經費不前鋪墩之師
徒令勞人借口凡此種種皆臣之罪臣真擢髮不能以
悉數而膏斧固有餘辜者也且也各部諸臣有事半而
更者有受事方新者㣲臣獨以黔驢既窮之技終始戎
作時愈久而罪愈叢矣各部諸臣有以罪而蒙斥者有
以罪而蒙譴者微臣獨以樗朽多戾之身屢荷優容恩
愈隆而罪愈不可逃矣臣實有不可逃之罪而國又有
不容貸之法臣一日竊祿位若㓂至之承其羞也一日
偷視息若鬼責之伺其旁也其何敢以負乗㣲臣而久
稽憲典耶伏乞我皇上置臣於法以為司計不效者之
戒庶玩愒之人心悚息於震叠而中興之景運炳焕於
新猷矣奉㫖軍糈㫄午卿多方轉運具見勤勞目今邉
備孔殷分防練募正轉輸四應之時宜益加籌畫俾飽
騰奏績毋乏軍興不必引請
　　　四懇罷斥疏
奏為臣病阽危已甚臣職曠廢堪憂四懇天恩亟賜罷
斥以無悮軍國大計事竊念臣至駑駘景逼桑榆才甚
劣年甚衰而病又甚深自惟通籍以來迄今三十九年
承乏中外厯任邉疆牛馬奔馳久未息肩日積月累百
衰盡見飲食日減脾胃不調時苦健忘兼多眩暈每至
夏秋輒復増劇客嵗七疏休致未荷皇上俯允嗣是都
城戒嚴臣實承之計務忍死支撐委無一事一刻敢自
暇逸入春以來餉務繁重病體支離臣復三疏投劾並
請罷斥復荷明㫖勉留責成諭以殫力幹濟臣雖庸愚
困憊安敢不力疾供職勉圗策勵敵騎一日未退靡敢
再言乞骸以自附於臣辱臣死之誼今幸天威遐播亦
既中外解嚴矣臣是以有㣲臣奉職無狀一疏我皇上
乃輒許以多方奨以勤勞又復責以四應望以騰飽知
我皇上寸長必錄而期望甚殷也惟是古稱陳力就列
不能者止従來久矣欲治兵者必先有飽滿充實之餉
而後可足兵欲籌餉者必先得精明強固之人而後可
足餉而臣愚何如哉臣以衰病之殘軀值兹軍旅之雲
集黔技已窮杞憂未歇愁苦相煎時日淹久怔忡交作
痰涎壅盛頃刻輒有遺忘几席旋生掛漏則智慮所不
及政務所曠廢者多矣且也臣部日進章疏日行文案
雖各有司存而非經臣之心到目到手到何敢拜發不
謂精血久耗雙目赤腫畏日羞明流淚如注則文移之
簡閱為難右臂酸麻晝夜痛楚每捉三寸之管如發千
斤之弩則案牘之批發為難足膝軟弱步趨不前陞降
階級須人扶掖則朝參之奔馳為難其他龍鍾潦倒奄
奄待盡之状不可殫述舉朝臣工更無衰病如臣比者
司農何官今兹何時而以龍鍾潦倒之人竊據其間誠
拊心知懼亦顧影自慙矣矧新舊額餉有限而軍興浩
費宏多京卿漸次還朝而外解愈覺稀濶援兵俱動歸
思而行月任意要挾當此之時即令敏手亦費持籌而
況臣之謭庸衰病者哉臣一身不足惜而所誤國事者
多矣目今在邉疆為刼數之終在國運為治平之始政
及時整頓之機會而理財固本又第一要務先此猶得
托於鞠躬盡瘁之義繼是将不免有曠官竊祿之羞在
聖明即曲為優容在清議必倍為誚譲是臣之所自知
甚明望恩甚切者也是用哀龥聖明四申前請仰望皇
上自為軍國大事計蚤賜罷斥別選才賢於以充軍實
而資撻伐臣仰戴鴻慈如天㒺極矣奉㫖卿清慎敏練
已屢㫖眷留且邉防孔棘轉餉維艱殫力運籌正資石
畫何得引疾頻請著即安心視事不允辭
　　　辭敘賚疏
奏為天恩隆重寵渥洊頒謹龥閽控辭以安愚分事臣
聞忠勤者服官之大義義不可以私逃爵賞者礪世之
大典典不可以濫得臣以謭劣待罪計曺拮据将瘏二
載于兹惟是職在供億夙夜冰兢期無失墜以逭罪戾
屬以皇威遐布光復城邑臣最不才得従閣部諸臣之
後恭承恩叙奉㫖畿輔敉寧在内運籌宣力諸臣允宜
敘賚畢自嚴加太子太保賞銀二十兩紵絲二表裏欽
此臣竊不勝惶悚不勝隕越夫人臣列職一品則為崇
階蒙恩蕃錫則為異數不圗一介寒賤遭逢聖明濫竽
非分一至此也憶昔變起倉卒屈指内外新舊主客官
軍㡬以二十萬計倉庫單虚餽餉殷繁朝索糗糧暮索
齎鏹彼徴酪漿此徴藁豆財賄既苦於不給頃刻又慮
其難辦嗣是敵騎漸遠大兵愈集既輦負以供薊永之
師復航海以給闗寧之旅接濟維艱呼吸生變臣於此
時肝膽㡬碎迄今念及魂魄猶悸乃者得徼如天之福
以有今日皆賴宗社鴻慶聖武布昭帷幄多籌三軍用
命若臣捫心固自不敢居功即臣揣分實亦無功可言
且非獨無功已也捉襟㡬於露肘既有不能先事綢繆
之愆剜肉持以醫瘡復有不能後事劻勷之罪此即倖
逃斧鑕已屬鴻慈況復忝竊寵榮寧堪冒昧以國家破
斧缺斨之役藉為邀寵増秩之梯臣實痛之以軍興倉
皇支吾之技得同戰勝攻取之賞臣殊羞之以庾蔵三
空四盡之時復有倖功蔽罪之舉臣尤懼之況同臣協
力者為左右諸臣代臣奔命者為司屬諸臣一切踉蹌
竭蹶之狀皆臣目擊痛定思痛久思代陳猶嫌自明今
諸臣多未收錄而微臣獨攘天功臣入質衾影何以自
存出對僚屬何以視息此臣所以跼高蹐厚萬萬不敢
祗承者也伏祈俯鑒微衷收回新命俾臣得以原官自
効人或憐臣老敝放臣歸田天之仁也地之慈也臣不
勝犬馬私願奉㫖軍興旁午轉給維艱卿一力拮据成
勞可念特茲加賚用示敘酧宜即祗受不必遜辭
　　　召對認罪疏
奏為錢糧過厪睿慮召對倍切悚惶謹束身認罪以候
天譴以祈慈鑒事竊念臣年力衰邁智慮短淺當此民
窮財盡之時動見捉衿露肘之狀黔技易竭蚊負難勝
既不能地流泉湧資士馬之飽騰又不能握算持籌寛
聖明之顧慮臣職實溺臣罪滋深少發則以現支為壓
支而九邉之疾呼如故多發則盡入數為出數而京師
之催解無存欲清錢糧先查兵馬而督撫之確報杳然
欲令月奏或為季奏而各鎮之奉行不速葢前車既覆
已坐知人之不明而後效未臻大彰率屬之無状矣至
新舊二餉司薛邦瑞喻思慥案牘㫄午磨算稽遲今俱
奉㫖回話然該司官之罪實皆臣之罪也臣之罪臣愚
猶自知之而況聖明照臨在上乎今奉召對申飭側聆
天語之諄切仰服聖慮之精詳無微不照無遠弗屆臣
自揣疎愚迷謬真不覺補過之靡及措躬之無地矣謹
束身認罪伏望皇上軫念四十年犬馬衰朽駑鈍稍寛
斧鉞之誅姑従禠斥之罰實天覆地載之鴻慈也奉㫖
軍需正殷卿老成勤練還遵諭率屬稽出入酌虚盈以
佐國計不必代為引咎
　　　開報軍興錢糧疏
題為奉㫖開報軍興錢糧事查得軍興錢糧原因變出
倉卒費屬無經凡登埤而守列營而居者靡不仰給臣
部以為供億以故在本色則有給米豆芻束者有給熟
食􁀙炒者在折色則有給官廩行糧月糧等銀者有給
米豆草束折銀者有給薑椒煤炭銀者儲糗不敷繼以
招買飛輓無術假以運價其間頭緒不啻絲紛然臣當
應接不遑手口交瘁之日已蚤慮有重複詭冒之弊於
是轉給者則屬之各門司官自領者則𨽻之各營委官
稽兵數則據樞部之開報覈給發則取各官之實收其
間通融本折衡量多寡酌豆價之貴賤而一秉時估參
運價之盈詘而一規里道皆臣殫心悉慮握算持籌惟
懼萬一重冒有負聖明委任至意茲既承還悉心磨對
之㫖敢不倍為謹凜兼以日積月累自客嵗十一月起
至今嵗十月終止已匝嵗矣臣又行令各監督官細造
清冊前來臣乃復加查覈照前欵項分查互對俾紛紜
頭緒為之一清且前此止報折色今則併及本色前此
止算至崇禎二年十二月終止今則算至崇禎三年十
月終止前此止及城守今則併及薊門臣於此而追想
臣部之苦真有筆舌不能罄者矣夫當都城戒嚴固已
鞠躬盡瘁心血盡嘔迨於既退之後妄意宇宙清明邉
鄙寧謐勤王之旅可撒額外之餉可減而臣部亦有息
肩之期也不謂蹂躪之餘藩籬盡毁於是興修繕之役
増新募之兵而四方之入衞者且日増月盛索行糧索
安家索月餉殆無虚日臣與司屬朝夕措處左支右吾
幸無隕越然已智盡能索瓶罄罍恥矣今在新餉庫則
放過銀一百九十丸萬六千二百九十四兩銅錢五百
四十五萬八千三百在太倉舊庫則放過銀六十一萬
六千九百一十二兩銅錢一百三十二萬五千九百在
本部廊庫則放過銀一萬四千九百八十五兩銅錢一
千六百三十五萬九百在京各倉如舊太南新濟陽海
運新太北新大軍西新祿米等倉共運放過城守援兵
口糧行糧米一十七萬三千九百二十二石五斗馬匹
料豆二萬二千四百六十四石七斗又京糧㕔雲南司
新餉司邉餉司崇文門共買運過城守援兵馬匹料豆
高糧三萬一千六百二十八石在明智臺基北新安仁
西城五場運放過城守援兵馬草共一百四十七萬五
千三百五十一束葢軍興一日未已則有一日之供給
而錢糧一欵未銷即有一欵之清算未能點金而量沙
祗有量入以為出誠不得不徹底通查一併奏開以祈
聖裁者也
　　　嵗籥更新疏
奏為嵗籥更新衰庸宜退仰控聖慈俯允乞骸別簡賢
能以㐮國計事臣本溝壑斷材甘心廢棄遭逢聖明㧞
居錢穀之司臣愚不自量力老馬為駒以手足之隕於
巖疆而臣不敢缷以邉腹之視為怨叢而臣不敢避以
二豎之呻吟朝夕而臣不敢休黽勉鞭策用圗報恩遇
於萬一然聖眷日深而臣之罪戾亦日積矣當此春回
黍谷計典聿彰薄海臣工莫不陟明黜幽共仰維新之
化而朝班之上迺有枯朽如臣謭劣如臣者尚不亟自
引退無乃甘為頑鈍蔽賢路而誤國計乎向者奉職無
状屢懇聖恩釋放歸田荷蒙皇上不加斧鉞之誅許以
桑榆自效臣以軍興倥偬主憂臣辱恐渉規避之嫌不
敢堅意求退今論時則傳烽舉燧之漸稀論才非更絃
易鼔而不可若臣之技能久己見於天下矣閭閻日困
非盡有司之撫字乖也臣實無能休養撙節為四方培
元氣也庚癸難戢非盡閫外之制御疎也臣實無能灑
恵流膏俾三軍快果腹也従前條議非不連章累牘然
皆集衆思以待宸斷所賴以支吾三載者非臣之果有
纎長至於奉行又非不舌敝穎枯然皆賴明綸以警人
心所懼於覆餗一旦者實臣之無容諱短矣況今邉境
未平益以流寇一處蔓延則一處之兵餉祗有費而無
補年例不足加以兵荒一日調援則一日之軍儲豈神
運而鬼輸入春以來眩暈時作僵仆堪虞雖心碎髯枯
而黔技久窮曽何禆於緩急之數況臣木強之性素不
諧俗昏憊之衷近多周章百凡紕漏絶少劈畫撫躬循
省真有不敢一刻安於尸素者矣我皇上赫然中興安
攘伊始非常之業必待非常之臣今在部同官及各衙
門卿貳率多英妙敏練堪以重任皇上左顧而右盼且
不勝收又何藉於臣之久試㒺效者也倖免鼎鑊得盡
天年於草野将世世銜戴高厚有餘榮矣伏乞皇上垂
憐犬馬准其休致特簡心計賢臣刻期代臣受事軍國
幸甚微臣幸甚奉㫖軍儲方急計務殷煩卿籌畫詳練
精力正優何得遽有引請著即出安心視事用副委任
　　　㣲臣衰病疏
奏為㣲臣衰病日深兵餉拮据不前懇乞天恩俯賜允
放以無誤軍國大計事夫軍儲闗係在封疆而計務闗
係在邦本此非精力素優而籌畫詳練者未易勝任而
臣非其人也臣以蒲栁之資馳驅中外已四十年備厯
艱險而臣之精力銷亡久矣内軫民隠外供軍儲曲計
而不能曲全兩籌而未免兩誤而臣之籌畫疎畧甚矣
不意誤蒙聖恩奨飾踰涯而臣拊心自揣未有當也近
且寰海援兵之衆經年不解薊永新集之師招募未已
軍驕無饜急折色又急本色索行糧又索月糧每虞新
餉之難繼九塞待哺舍民運専闗京運完當年尚逋先
年殊苦舊餉之難支雖按月遄發已報呼譟無等欲計
畝加賦又恐􁥽浚無藝方寸昏憒曽一籌之莫展手足
無措将跬步以難前此臣奉職無状自知甚明而無所
逃於聖鑒者也目今崦嵫日逼愁病相煎痰涎壅盛恐
一蹶而不可復起牀褥呻吟寧髙卧而克堪主計葢少
不如人而年愈衰則重任愈覺其忝竊病緣憂餉而病
愈深則餉務愈恐其叢脞夫一身之性命猶輕而朝廷
之封疆最重臣誠負芒坐針不能一刻即安者也用是
頂禮鴻慈再干乾斷伏祈皇上憐念三年來竭蹶之苦
稍存四十載帷葢之恩准乞骸骨放歸田里何異起死
人而肉白骨也芟耘庸耄簡畀英俊是在皇上自為軍
國計耳奉㫖卿軫邉籌國素著精勤前諭已明何乃復
有陳請軍儲時刻難稽著遵㫖速出料理毋得再延
　　　釐剔十欵疏
題為吏治更始民窮宜甦謹陳釐剔十欵申飭㝢内有
司共圗保民實政以維萬世治安事臣聞聖王御世惟
以保又㝢内為先儒者服官要以節用愛人為本國家
以親民之責寄於求牧之有司三年考績以保障為盡
職繭絲為瘝官故周時六計皆冠以廉漢代循良必稽
户口葢操守潔者無不愛其黎民而生聚繁者斷難㡬
之墨吏良有以也邇者計典方行旌異懲貪涇渭分明
恩法㒺貸大小臣工諒各洗心震叠之下矣此時薄海
蒼黔莫不延頸􁀙踵謂我皇上整頓官方驅除民害如
此其嚴且盡也旦晚膏澤下究百倍尋常當何如者惟
是貪墨雖去弊政尚存誠恐奸胥或習為盤踞庸才亦
憚於改絃不於此際申明禁約痛釐諸弊及其敗露曽
何救於百姓凋殘之數矣臣民部也例得従銓序之後
條上事宜為民請命伏思今日邉徼未靖㓂賊繁興兵
議撤而未能餉欲減而不可一銖一粟孰非辧自民間
所恃有司作民父母休養財力鼔其樂輸之念堅其好
義之心豈非國計民生兩有攸賴者哉何堪飢鷹乳虎
之輩借公行私横加朘削俾疾首蹙額之民成魚爛瓦
解之勢抑可畏也與其懲創於已往何如戒毖於将來
謹竭一得贅列十欵具奏上聞一禁加徴耗羡一禁添
搭貽累一禁濫收詞訟一禁濫科罪贖一禁罪外苛罰
一禁官價買物一禁淹禁犯人一禁差役騷擾一禁趨
承上司一禁濫用夫馬(各欵語多/不能備載)伏乞聖明採納著為
功令頒布有司咸相遵守庶吏治漸覺其改觀而聖澤
覃敷於無外矣奉㫖近來吏治貪殘民生凋瘵朕心痛
憤這十欵闗切時弊著實飭行
　　　兵餉日増疏
題為兵餉日増月益物力不支謹以出入大數據實披
陳懇乞聖明従長酌議以圗久遠以定畫一事自軍興
以來竭宇内之物力合加派雜項數百餘萬計輸之遼
左而坐縻養癰曽無救於己巳之變今額内之兵餉分
毫難減而額外之兵餉層纍増加臣部之在今日主客
有交困之勢行月無兼資之策每每屈指計算仰屋咨
嗟真未卜所税駕也請得備陳於皇上之前舊額新餉
官兵額外新増兵馬各處入衞援兵以上三項以嵗計
之共該銀六百五十四萬五千七百有竒又招買遼米
遼豆草束併闗鮮海運價值共該銀一百六十三萬四
千五百有竒而閏月之餉銀鹽菜與薊永漕糧之運價
約該五六十萬不與焉合之則八百七十餘萬矣此今
日兵餉出數之大約也查加派雜項嵗額總計不過七
百三十餘萬耳而工部分餉之二十萬亦在其内即使
如數全完尚缺百六十萬而況未必全完也此外尚有
省直捐助向來賴以接濟而今後不可冀矣南部事例
屢疏題留尚成畫餅此今日錢糧入數之大約也臣總
計出入滿盤打算計兵給餉止有此數多用一分即缺
一分在額内者既減之而無可減則在額外者欲増之
而無可増不知此嗷嗷待哺者将有天雨地湧之金錢
否也客既奪主之食主必受客之困坐縻厚糈未必見
徳而壓欠守候必且含怨所謂主客有交困之勢者此
也入援之兵月糧取之本省行糧取之臣部屢奉明㫖
而今且何如乎其支行糧也認為應得之物按期取索
且圗預支其借月糧也挾以必與之勢一借不已視為
定例當該省解餉未至惟恨不能那此與彼及既借後
竟以膜外置之聴臣部之號呼而褎如充耳矣臣部即
有點鐵之術何能分身四應所謂行月無交資之策者
此也況簡查舊例加派雜項嵗入逋負每至十分之二
加増三釐額尚虚懸而各省以災疲求免者已次第見
告矣即嵗前之預徴三分三月以來支用殆盡而外解
且中斷矣當此兵驕将悍食苦衆而用不舒已犯生財
之忌值茲勢窮力竭兵當恤而民堪念徒深仰屋之嗟
於是節之一字至於今日而臣萬萬不能諱矣昔日敵
據遵永其鹽菜増加用以鼓其敵愾之氣今處處修備
在在増募而援兵之供億如故也聞諸道路之口似謂
衝邉必不可撤而腹裏似不妨量撤兵之有用者必不
可撤而兵之無用者政不妨量撤今通津昌涿之間閩
楚東粤諸兵久冒清人河上之誚一切餽餉該省既不
能源源而至臣部又不能舍已耘人倘亦可早為酌處
否也如團練營雖曰防薊原係都門新募主兵曩者出
防薊州不加給鹽菜則不能成行而今遂為定例矣行
月兼支長此安窮儻亦可以量為酌減否也川兵既屬
客兵又同薊兵食部餉而行月亦苦兼支臣念其萬里
遠戍比照闗兵厚糈每月議餉一兩八錢頃接薊撫咨
文又再與鹽菜以厭其欲推而忠義營之兵亦復皆然
如孫顯祖防宣官兵係本将在籍招募其在城下曽與
團練營一體支餉今援宣矣既在臣部支月糧又在宣
鎮支行糧此又舊例所無而今創起者也推而應援山
西饒勲林耀之兵亦復皆然又查従來大将非統領數
萬之師未聞有開鎮者自有入衞之役而建牙纍纍矣
官役公費等項多者以千計少亦數百計又有援兵不
滿千人而聴用各官多至四五十員者果人人皆韓白
之選乎不過以市儈之流冒沐猴之冠耳則裁冗官冗
役以明節嗇而杜冒濫似亦目前之急務也至於招買
海運煩費不貲而闗寧援兵支行米又支月米獨不可
一本而一折乎馬匹料草有支本色者有支折色者即
折色亦有一兩二錢與九錢之異者當兹青草漸茂獨
不可改本為折改多為少乎雖謀國者不恤小費以妨
大計而持籌者當量入額以為出孔今行月無一不取
足於臣部主客無一不責望於臣部所入有限所出無
窮及今而不龥呼於君父之前待軍餉不繼庚癸頻呼
而後言之嗟何及矣尤可慮者竭澤焚林識者寒心剜
肉補瘡終當立盡釋此經制初報之時不詳為更定而
日鑿生民之元氣竭萬姓之膏血以供四方之驕悍無
論勢必不繼即令繼矣恐亦非久安長治之道也願我
皇上之深長思也伏乞勅下樞部督撫従長酌議但得
樽節一分則臣部受一分之賜而國計民生均賴之矣
　　　恒暘示儆疏
奏為民生日困恒暘示儆農政不修臣罪難辭懇恩譴
斥以回天心事邇者兵餉倍増太倉告匱臣憂心如焚
所日夜冀望者惟年穀豐登輸輓無缺可少救然眉之
急耳而無如亢旱千里三春不雨何也我皇上齋居減
膳不遜桑林之禱矜宥纍臣不殊解網之仁謂可甘霖
立應以符至聖之精誠迺皇穹屯膏猶若有所吝者臣
捫心自揣拊躬省過奉職無狀之罪又安敢緘默而不
以自暴也夫臣部職掌民事者也自邉難作而税畝起
供億者日新月盛搜括者智盡能索宇内之民力已云
竭矣寛徭薄賦既難徼恵於夙昔緩征蠲免又難望幸
於目前新加舊加取盈一旦誰憐剝啄之悲見徴預徴
交責終嵗㒺恤焚林之慘明知累年之積逋誅求頗艱
而減一分便少一分之用度痛心近畿之招買疲累已
極而免一粒遂缺一粒之本色考成之令既嚴繭絲之
政愈宻寓催科於撫字既難盡信於有司防侵漁於漏
巵安能責望於邉将肉雖剜矣終難補瘡瓶之罄矣唯
罍是恥夫迫於追呼者賣男鬻女豈盡終事之民即困
於久戍者呼天龥地果皆同仇之旅在在抑鬱處處愁
苦臣等上之不能宣鬯皇仁下之不能休養黎庶誰職
民事為此厲階所以昕夕徬徨仰天欲絶而知亢旱示
戒已昭布臣之罪過於天下矣倘昊天不弔膏雨愆期
三秋失望國課日虧秦晉之顯禍難療九邉之隠憂漸
起言念及此臣溺職之罪可勝誅乎臣不敢逐隊襲陳
惟是循分躊躇萬難自解屏息公署席藁待罪伏祈皇
上将臣立賜禠斥以為計臣不能省賦綏民之戒別選
賢能従長消弭庶應禱之甘㴻立沛而封疆之餽餉無
誤矣奉㫖軍興煩費民力殫窮卿籌畫心勞朕所素鑒
不必引咎
　　　因旱陳言疏
題為聖主為民求瘼微臣遇災思救敬陳職掌攄末議
以答乾惕事臣聞之為稼於湯之世者雖一溉之功無
益然必一溉者後枯此喻養生也而可以喻養民葢久
旱時之桔橰稍蘇須臾便有生機徴調時之蠲減畧加
休息即同時雨臣承之主計典在錢穀仰奉皇上明作
之治一切督逋摘玩烈於夏日心未常不念之而兵與
餉浮勢固無如何也今者昊穹吝澤雲漢引痛祝網建
鞀昌言盈庭臣忝民部之官同田家之患所愧徴泒相
仍不獲盡弛以救焚灼覩此利病在案姑為請命以慰
雲霓謹度其時當急行勢實易行者臚成十事以備齋
居之清矚焉一闗薊經制宜定一秦晉災傷宜恤一賦
役全書宜成一州縣火耗宜禁一省直壓徴宜仍一六
七兩年舊餉宜蠲一内供錢糧鋪墊宜減一東江兵餉
宜節一召買錢糧宜恤一追贓家屬宜豁以上十事或
就臣部身受之窘力探要領或従諸臣啟事之餘共酌
時艱於兵則願損有餘以待不足於民則願寛不足以
醸有餘大約經制定而財力節招買充餉次第可減全
書修而征收清横徴科斂一切皆塞従此雨師効順挽
河洗兵庶㡬加泒雜徵全蠲有日此十事者所謂暘者
之陰雲枯者之滴露也揆時度勢誠有不容稍緩者矣
　　　題蠲錢糧疏
題為聖主為民求瘼等事臣頃因旱陳言臚列十事仰
効蒭蕘末議奉㫖覽奏十欵俱闗籌兵裕餉恤民至計
内薊島秦晉及賦役火耗等項已有屢㫖招買量收本
色即如議飭行其舊餉應蠲鋪墊應減追贓應豁的著
該衙門查明開列來看省直壓徵前著各撫按詳核厯
來緣繇如何未見回奏還立限與他欽此查得蠲免天
啟六七兩年舊餉一欵恭繹明㫖仁風雖已翔被窮黎
而宸慮似尚慎重者臣再閱冊立恩詔内開載一欵省
直本折錢糧自天啟七年以前除已徵在官及那移別
用者仍照舊起解抵補外查果小民拖欠准與豁免我
皇上固先已慨然允蠲矣而在官在民那移別用之隠
情文移駁查經年累月尚無成議今懸揣該衙門開列
不過曰實在民欠若干而在官那移與否無論後官既
不及知前官之事恐後官亦不能償前官之逋況積逋
之案一旦傳聞議免再無完理而講求開造之際里胥
因而需索科泒竊謂臣部參罰之數皆省直郡縣毫不
肯虚認之數也百姓之所苦者在催徴而州縣之所苦
者在彈射在有司顧此失彼勢必挖新以補舊在百姓
暮四朝三何如蠲舊而完新莫若查照覲冊未完之數
直截盡蠲布告海内曰戸部天啟六七年舊餉未完俱
照冊立恩詔㮣置勿問使百姓曉然於金石之令而有
司亦不致前後瞻顧為猾胥所愚以困苦百姓則蚤蠲
一日蚤得一日之休息矣抑臣因是而並有請於六七
兩年新餉之雜項也夫臣部日夕向省直禿穎而催聚
訟而講者無非搜増於雜項之額外何敢議減於雜項
之額中且臣與同官右侍郎周士樸題定帶徵載入考
成催督矣疏墨尚鮮臣豈其善忘至此惟是天啟六七
兩年省直雜項臣部徒虚執其籍至崇禎二年各地方
始認有定額今欲以新定之額懸索未認之賬於三四
年前無論有司實應且憎而催者自催逋者自逋其何
以信功令且也雜項最多者惟抽扣一項而抽扣實在
舊餉之中今舊餉既蠲則不得不併蠲雜項也不者我
欲帶完六七年之二分而彼将割三四年之二分以應
那東補西名完實欠況乎完者之寥寥也臣竊憶年來
搜括之煩沃土亦鮮遺力參罰之頻循吏㡬無完膚凡
可為督逋計者臣部不憚儘力任怨而行之矣乃覲旋
已久預徴尚多懸額時将季夏初限大半愆期豈有司
之愚甘以其官為射的而狃緩徴之小仁忘巖疆之大
恤耶大都民間止有此物力寅支卯糧則卯年之逋勢
也郡縣止有此敲朴䟎新償舊則新額之逋亦勢也臣
愚不識進止妄謂欲急見額正當示寛舊額欲了近欠
正當盡蠲久欠則従此見額之相續捷如流水或可計
日而俟也比者秦晉災荒業已數年今天尚未悔禍頃
復旱魃為虐即齊豫江北之區俱見告矣若必待其龥
請而後蠲何如恩自上出者之足為感動耶況遠年虚
坐之雜項與實地徴收之加泒固自不同又不患省直
之覬覦倖免也謹将天啟六七兩年未完舊餉并天啟
六七兩年未完雜項共銀五十二萬一千五百有竒開
坐於後恭候聖裁其已徴收在官或起解在途者地方
必有文案若故為隠匿尅留者臣部得於訪聞定執白
簡従事即省直撫按亦自當據實簡查以聞也伏乞勅
下臣部将天啟六七兩年恩詔内應赦舊餉照數豁免
併六七兩年新餉内懸坐未認雜項照數停徴庶省直
得一意完新而亦用以蘇息災黎矣奉㫖這天啟六七
兩年各省直未完舊餉併雜項銀兩依議照數蠲免以
示朝廷軫恤窮黎至意其有已徴及起解的仍著查明
報部敢有乗機隠尅者定行重治
　　　衰病難支疏
奏為衰病難支曠瘝可慮懇祈俯准休致以重國計事
伏念臣智能本屬闇淺年力復已衰遲錢穀重務原非
其據惟是奉命司計之日正值軍儲告匱之秋思君父
方切焦勞豈臣子敢辭拮据星馳就列宵旦經營尋以
四郊多壘羽書旁午義重身輕勉力撐持雖經投劾乞
身未忍恝然長往葢犬馬戀主之心臣所自盟者素矣
無奈自入春夏以來福過災生形衰體憊夙疾纒綿惴
惴焉有性命之憂現今頭顱暈眩痰涎壅盛目力昏眊
於簡閱足力顛躓於步履腕力痛楚於批答尤苦心血
耗盡恍惚健忘頃者司屬題覆毎多疎誤實臣失於檢
點之故設精神尚能照管何敢自蹈迷謬之愆則臣神
衰力竭之明證矣雖蒙皇上貸臣朽拙而并寛臣司屬
然循省失職於既往豈堪復悠忽於将來度支何官今
兹何時而可容優游瘝曠為也敵氛未靖於東西財賦
已窮於輸輓邉鎮多疾聲而呼持籌有仰屋而歎即令
精明強幹者處此猶虞展布之難況以衰殘多病之臣
當之委頓已極鞭䇿安施儻文移一日不批發則諸司
職掌寧無廢閣儻積案一日不料理則科抄部牘未免
塵蒙臣病體之支離日深一日則臣部務之叢脞當日
甚一日將來無窮之罪案必有百倍於目前之舛錯者
是臣不能致身以為國而徒貪位以誤國也是皇上原
欲用臣以裕國計而反因臣以誤國計也況臣犬馬之
齒已屆踰六望七之時不為不老矣馳驅中外迴翔南
北已四十載不為不久矣従前溺職欲補過以無期向
後諐尤恐擢髮而難數與其自甘頑鈍而無補於國何
如亟請罷斥而避賢者路此臣所為情迫勢窮而哀龥
於皇上之前者也伏祈鑒臣衰病餘生放歸田里別選
賢才以經國用臣即以身填溝壑有餘快矣奉㫖卿清
勤詳練精力正優計務殷煩亟資籌畫何乃輒有引請
著即出視事毋得少延
　　　再懇休致疏
奏為微臣衰病情真國計不堪久誤再懇天恩立賜休
致以明止足事念臣受才鄙劣賦性顓愚偶遭遇於熙
明遂承乏於邦計宿昔少健黔驢之技已窮今兹病衰
駑駘之步安騁乃蒙明㫖奨臣清勤詳練是猶以優容
待臣也責臣即出視事是又以鞭策望臣也臣實聞命
驚慚不勝隕越夫臣自崇禎元年八月待辠計曺事皇
上最久而受恩遇最深儻自揣精力尚有一綫可支臣
亦何敢言去何忍言去無奈筋骸衰憊精神瞀昏不惟
回視壯年之時全非其故抑且較諸受事之始大不如
前入夏以來痰火壅盛眩暈時作每遇朝祭大禮起拜
艱難常虞顛躓即儌倖未至失儀而将來已有萬不能
支之勢矣錢穀重大文移浩繁往往目披閱而心輒遺
忘寧免掛一漏萬手批註而筆多謬誤何辭襲舛承訛
此其叢脞曠廢匪止一身一家之事也此時不急引身
求去丐皇上早擇壯年心計之臣以代之必至誤國家
之軍實遺封疆之隠憂彼時即以身膏斧鑕何益乎且
臣佩服主憂臣辱之訓其當去而不克去欲去而不即
去者固已久矣客秋敵退之後惴惴焉虞其復至未敢
凟請今春外解中斷兵餉莫繼亦不敢堅請姑且忍死
以待兹邉方漸見喙息而新舊二餉亦庶㡬按月接濟
矣此正微臣可以乞殘骸之日而亦皇上可以賜帷葢
之時也臣以四十年犬馬環顧朝班同籍已盡若猶貪
戀而不休勢必顛隮而莫救憶臣司計之始比肩同籍
尚有部臣王永光李騰芳喬允升憲臣曺于汴四人今
騰芳允升一物故於允放之日一物故於恩譴之餘惟
永光于汴俱以年老得請而去皇上若不以宥永光于
汴者宥臣臣亦必為騰芳允升之續臣即欲希致身之
義慕盡瘁之忠然臣之年已為鐘鳴漏盡之年臣之身
已為石火電光之身矣尸位而曠官悮身以誤國臣罪
滋重将無可贖惟冀皇上惻然憐之而已矣伏乞皇上
推天地之仁垂日月之照電臣年果衰遲病非矯飾立
賜休致別選賢能以經國用臣得以病苦餘年養疴待
盡惟有祝聖夀於萬年已耳奉㫖卿忠勤籌國年力方
強朕所鑒悉前諭已明何乃又有此奏著遵㫖速出料
理勿以陳請致稽部務
　　　微臣衰朽疏
奏為微臣衰朽多罪人言再及懇祈天恩蚤賜罷斥以
重國計以全晚節事竊照臣以衰病孱軀久濫計部深
惟綆短汲深大懼覆餗負乗比來無嵗不具疏請告荷
蒙聖恩不即棄捐俯賜勉留不曰邉計方殷則曰軍儲
正急不曰遵㫖即出則曰宜遵屢㫖論進退之大閑自
當亟去揆君臣之大義未忍恝然良以邉境未寧誠不
敢獨以憂勞貽君父也明綸有赫又不敢輒以徑率負
國恩也犬馬尚知戀主微臣敢求弛擔以故靦顔復出
料理計務今戴星出入者又四十日雖病困支離終忍
死以待今閏十一月初九日早朝事竣甫出西長安門
陡覺痰壅嘔逆昏暈移時已而寒熱大作猶勉強扶掖
入署薄暮回寓僵仆兩日尚無起色忽見邸報則御史
余應桂於時事艱危已甚疏中又指摘及臣矣言念四
郊多壘國計至重自揣昏耄已甚真覺溺職堪羞臣久
自分當去臺臣亦謂戀不即去則臣安可須臾留也夫
人臣之所恃以効職者才具也臣自待辠仕版垂四十
年僅有一腔樸誠慙無救時訏謨邇嵗加泒頻仍而民
生坐見其困憊供億繁夥而士馬未見其飽騰既不能
開源又不能節流致煩聖主焦勞文華召對深以諸臣
不能實心幹濟為憂乃幹濟宜無重於計務者臣當媿
死顧臣心雖不敢不實而臣才若已限自天是以才具
按之而知亟當去也人臣之所恃以自靖者精力也臣
以踰六望七之年心血耗盡無復旺之日筋力衰盡無
復健之期二豎已入膏肓竭蹷不前精神益復潰亂錯
誤時出従此智慮日短一日籌策亦日疎一日雖欲勉
強支吾祗恐過有増加罪難取贖是以精力度之而又
亟當去也人臣之所憑以自立於朝者惟此去就之節
止足之義也是必内無媿怍而後外可展布臣自八月
以來猥以席藁負罪之身尚儼然為農部之長雖蒙聖
恩優容濫點朝班而方寸不容自昧衾影未免懐慙即
無人言已難就列而況誚讓加之又頑鈍嗤之矣尚可
貪位慕祿俾令廉恥掃地乎是以禮義衡之而又亟當
去也綢繆桑土惟此其時國計持籌豈容少稽皇上若
緩臣一日之罪斥是多臣一日之曠官萬一貽患封疆
重誤軍國臣不足惜如國家大事何目今師濟盈廷壯
年心計正不乏人奈何以臣衰病多罪之身妨賢者路
臣即不敢為一身慮誠不得不為國計慮矣伏望憐臣
衰病原非矯飾念臣罪釁終難自贖鑒臣瘝曠實招人
言察臣求退總繇血誠亟将臣愚禠職罷斥別簡賢能
整頓部務但得邦計有托臣雖身膏斧鑕無憾也奉㫖
計務殷煩卿才猷敏練正資幹濟何乃又有陳請著即
出安心任事
　　　衰病不堪疏
奏為衰病不堪邦計多罪義難久留再懇聖慈矜察立
賜罷譴事竊念臣駑鈍已極而尚許以敏練昏眊已章
而猶望其幹濟既惕以計務殷煩又慰以安心任事此
真覆載𢎞慈非臣捐糜頂踵所可報稱萬分一也獨是
人臣之誼無以有已然疾痛之甚必且呼天臣實有萬
難就列之義而敢惜哀鳴於皇上之前乎臣至愚極陋
因緣際會忝竊非據久濫計務屢疏乞骸未荷允放罪
因病而益増補救無術病因罪而益劇痊可無日當鐘
鳴漏盡之時懐跼天蹐地之心是臣以不去而使骸骨
無首丘之望也其當亟去一也靦顔再出物議交加雖
屢荷聖慈優容實無逭人言指摘至以不聴臣去歸咎
輔臣是臣以不去而累輔臣有比周之名也其當亟去
二也方今供億正殷而臣以駑馬疲牛勉供驅策前此
已多溺職之諐後此愈深負乗之罪是臣以不去而将
來之貽患封疆者更不知所底止也其當亟去三也至
於微臣拊心知疚顧影自憎非特外無以對清議而實
内無以愜獨知則尤中夜徬徨以仰負聖明為恥葢我
皇上神明天縦之主也當臨御之初年即孜孜以國計
民生為首務而㧞擢及臣所期望於臣者良厚矣臣待
罪以來四年於兹其受皇上恩遇又良久矣奈臣質性
既庸年力復憊既未講生財之大道復不諳救時之良
方今邉儲宜裕而不能裕俾塞上金錢有捉襟露肘之
憂者臣罪也民瘼宜䘏而不能䘏俾海内蒼黎有剜肉
醫瘡之苦者臣罪也皇上振飭臣工肅法宜従臣始儻
蒙聖慈寛其衰耄不加斧鉞已為萬幸若臣仍復依回
淟涊尸位曠官使天下萬世謂皇上有堯舜之資徒以
優容一衰殘多罪之臣主計非人不能致治理於三代
是臣以不去而終負皇上也非獨皇上之罪人實天下
萬世之罪人也此尤臣自揣負罪已深而冀以一去自
贖者也伏望鑒臣苦情亟行罷譴簡用新員資其朝氣
皇上圗治若渴必有救時名臣應運而出者言念及斯
而臣之求去固已後矣統惟皇上睿照速賜乾斷施行
奉㫖卿老成勤練邉計方殷正宜悉心籌畫以副委任
何乃屢疏引請還遵㫖即出視事毋得再陳
　　　國計不容重誤疏
奏為國計不容重誤罪臣萬難供職三懇天恩垂憐蚤
賜禠斥事竊念臣待罪度支汲深綆短諐尤日積衰病
日深邉計方殷嗟籌畫之無策委任未効豈勤練之足
稱猥荷聖明奨詡勉留浩蕩深恩隕首莫報臣非木石
何敢恝然必去瀆聒天聴惟是今日任最大而責最重
者無踰計務而臣冒昧肩任已四年矣臣幼讀書至大
學之末章論平天下而惓惓於理財一事儒者以為末
務而在今日則本計也臣徒能讀聖賢之書而不能推
明其理以致之用所謂生衆食寡為疾用舒者臣迄今
思之茫然未得要領也即今屯田鹽法鼔鑄等項皆理
財窽會臣殫力圗之渺焉未收寸効也三空自如一籌
莫展捉襟而露肘恒苦挹注之艱膠柱以調絃難逃交
徧之謫臣雖黽勉拮据矢心清謹而終無禆益於軍國
之大計究竟一庸衆人耳天下之大豈其少一庸衆人
而久居髙位計務之重豈堪付一庸衆人而猥令曠瘝
皇上試數九列中有尸位最久如臣者乎有奉職無狀
如臣者乎加以頹憊已甚昏瞶轉増常恐狗馬顛眴早
填溝壑未病尚難撑持已病何堪料理因念従來帝王
治世固重責臣下以事功而尤厚繩臣下以廉恥即如
久任一法原用以督課責成非欲姑容不肖也臣部職
掌天下財賦徵輸郡國供億九邉一切督撫臺省章疏
多下臣部題覆斟酌衡量以歸於當臣以衰病之軀屢
掛人言物望愈輕頑鈍貽譏何以稱喉舌之司持出入
之平而得免於揶揄乎其有䙝國體也多矣臣抱病待
辠倐已半月一切𦂳急政務間於卧榻了之然司屬未
免懈弛案牘未免塵閣豈其前所終日矻矻而不足者
今乃髙卧為理而有餘哉言念及此芒負在躬若罷譴
再遲一日則曠瘝更多一日必俟叢脞已極而後治臣
之罪雖萬死不足贖矣瀝膽哀鳴一字一血惟蚤禠斥
少逭辠辜或謂撫賞一事屢奉明㫖切責見在清覈臣
今求去似涉規避臣願乞恩革職聴勘暫棲旅舍俟查
覈後果有朦發分肥等弊臣願甘伏斧鉞之誅萬一得
免於戾而後放歸田里未晚也總期目前無誤國計末
路少存廉恥則萬幸矣奉㫖前有㫖諭卿即出何乃又
有此奏國計甚重大臣當祗遵君命力圗幹濟何得以
私情屢請
　　　新餉出入大數疏
題為遵㫖查奏一切新餉出入大數仰祈聖鑒事該本
部題為欽遵召諭事奉㫖據奏新舊加泒及雜項等銀
嵗額至九百餘萬餉非不多乃匱詘日甚士馬愈弱總
因兵虚餉冒錮弊相沿若非通長打算徹底清釐邉計
何賴其一切出入項欵併遼東原有舊餉逐一開列總
撒另本來看該部久任専責不得瞻狥隠漏欽此該臣
看得國家計兵授餉出入原欲相準當遼陽全盛之日
以京民運數十餘萬養之有餘迨於今兹罄海内全副
物力殫有司全副精神供之不足非盡繇餉額缺也敵
無所不可攻我無所不當守有非時之出無按時之入
雖量入為出兢兢不敢輕下一籌而紛揉凌雜不能以
一盤打就勢使然也憶元年戊辰秋各鎮欠餉數月致
有寧遠索餉之變臣承乏其後憂心如惔因取原議雜
項九欵而核之強半名存實無遂力破情面疏請皇上
責省直司府自認已復駁令再認始有定額以至割裂
之島餉兖餉多用之登餉粤東題留之鹽課南京久假
之事例贛州久據之橋税新舊争持遼鎮之京運民運
皆従蠧案殘牘中視為塵飯畫餅者臣不憚敝舌秃穎
掇拾講求指作療飢之欵彚成出入大數具題奉㫖覽
奏新餉昨嵗缺額一百二十五萬今入額稍寛具見卿
持籌苦心但省直完欠不一還嚴覈考成及節浮剔弊
查解等項俱逐一詳飭行欽此當是時客兵各已實伍
主兵鋭意汰弱以崇禎三年為始約計嵗入五百一十
六萬五百五十八兩有竒約計嵗出五百一十三萬八
百八十六兩有竒尚剰額銀二萬九千六百七十一兩
有竒假令征調不興催科無逋雖至今遵守可也未㡬
而城守防援芻料輦運犒享行月之費悉索新庫殆不
能支加以勤王應募之旅版築繕修之役要求奢望各
督撫鎮将亦遂懲羮吹□不問餉所自來臣始大困無
策前此每遇警餉缺盈廷呼號請發帑金嵗或百萬或
數十萬不等以濟匱乏臣既不敢比例呌閽以危詞煩
聖慮又不能龥天雨金以謬巧慰兵飢不得已勉力支
撑矢心任怨所賴幸免脱巾者龥差京卿以催積逋龥
勸輸以助㳙涘龥那借輕齎漕折等項以救一時之急
三年秋冬積欠輳至計吏雲集各以地方應輸餉額凜
凜期會新庫稍覺寛餘臣乃按月奏發然而四年入額
亦暗為侵透多矣何也三年預徴已透用過十分之三
四年償逋如商價輕賫以及找發未完之招買脚價等
項又已代還去十分之二此四年所繇患不足也今約
正雜并額外欵項嵗共入數八百三十八萬二千六百
九十三兩有竒本年六月以前援兵未撤兼支頗冗未
敢據為出數今但就近來已定未定之經制參諸餉冊
實在之支放嵗約出數七百一十八萬一千四百八十
二兩零出入相配尚有溢額一百二十餘萬於以抵海
陸二運招買價值之偶浮及一切意外不經之冗費似
可勉為支持矣雖然入數亦未可恃也無論南部事例
久假不歸南工蘆課有征無解上杭河税閩粤互推撫
按泒餉新従減定㡬同止渴之梅即鹽課一項兩淮附
近欠至六十餘萬屢奉明㫖責成如生員優免亦尚報
解參差且原議扣足三年即止則亦非不涸之源也其
實應手者惟有新舊加派之五百二十二萬九千六百
五十餘兩九欵雜項之九十六萬七千七百八十餘兩
而海内民力已竭有司參罰㡬窮水旱盜賊之不時安
能保無逋賦且出數亦未可必也臣部三年七月所陳
出入疏内開薊鎮嵗額止二十四萬今嵗支至一百五
十萬餘兩倘繇兹邉防克鞏則可藉以充供億而望騰
飽國計幸甚臣部幸甚不然者後之視今猶今之視昔
将加泒雜項之外更操何術點金則臣之所大恐也
　　　舊餉出入大數疏
題為遵㫖查奏一切軍儲出入大數仰祈聖鑒事臣捧
繹明綸仰窺聖慮運量籌畫備極淵深故以一切出入
仍責臣部披陳也臣已将新餉出入敷陳睿覽矣然竊
思新餉之出數難憑則以意外之防援不測新餉之入
數難定則有地畝之加泒可増若舊餉之出入大都皆
成數也太倉止此額入京邉止此額出間遇欽賞賑濟
等項或有意外之費然為數亦不甚夥裒益宜有成算
顧乃日匱月縮捉襟肘見者則出入之大數原不相敵
也今查九邉額餉嵗計共三百一十八萬一千二百九
十七兩九錢零此舊餉之出數也在京雜支嵗計銀七
十九萬六千九百六十兩六錢零薊遼撫賞俱在其内
此京支之出數也合舊餉京支共嵗出銀三百九十七
萬八千二百五十八兩五錢零而太倉之出數備是矣
各省直嵗入京邉共銀一百五十四萬二千八百六十
九兩八錢零各運司嵗入鹽課共銀一百八萬三千六
百四十三兩九錢零撫按司道贓罰共銀一十萬二千
七百五十兩四錢内外事例逐月盈縮不等共約可得
銀一十二萬兩各鈔闗税課共銀二十萬六百九十二
兩五錢省直及京衞荒田備邉等銀約七萬五千二百
七十三兩零以上共計銀三百一十二萬五千二百二
十九兩六錢零此額設舊餉所入之數也其議補缺額
者如會議二十欵約得銀二十萬二千一百四十六兩
四錢零裁汰冗官冗役俸薪工食約得銀一十三萬二
千一百六十六兩零裁減賦役全書内約得銀三十九
萬一千九百六十兩零節裁遵化民兵工食歸入太倉
銀一萬五千兩四項共銀七十四萬一千二百七十二
兩四錢零此議補舊餉所入之數也合額設議補共嵗
入銀三百八十六萬六千五百二兩零而太倉之入數
備是矣以所入較所出入不敷出者尚缺一十一萬一
千七百五十六兩五錢有竒客嵗仰蒙皇上洞見舊餉
之窮慨允輕賫銀内循例動支十萬兩以補邉餉缺額
又會議内有南馬協濟一項約銀十萬餘兩合此二項
質之太倉出數差可相符乃輕賫十萬客嵗止得五萬
兩凑給邉餉其一半竟苦弗繼近該總督倉場題充京
軍米折之用恐此後并一半不可得也南馬協濟奉㫖
抵補正數今兵部仍執留買馬矣初議原以各鎮節曠
料草盡還臣部充餉今又成畫餅矣去此二項則缺額
之十一萬一千有竒遂成絶望臣等較量至此不覺智
盡能索惟有仰屋攅眉耳雖然嵗出者其可須臾緩乎
嵗入者其可刻舟求乎以嵗出言之邉餉措發少後則
庚癸頻呼京支給散逾期則閧議踵至臣部瓶罄罍恥
之状上可矜原於宸衷下不能見信於衆口也況近經
題准每嵗補還京糧以二萬計而各鎮呼龥間有找補
壓欠近如延綏薊鎮等處亦嵗以五六萬計又有出於
常額之外者是則出額尚未可限量也以嵗入言之京
邉屬維正之供而年嵗豐歉不一能保水旱災疫之不
上聞贓罰係額助之數而撫按交代愆期能保先後扣
日之無缺額鹽課居邉餉之半而兩淮積引屢告能保
額課徴解之盡如常至事例之所入招徠雖開項欵援
納聴之四方兼以選法壅滯褁足不前一月之中所入
止萬餘金且水衡又分其半是則入額尚未有實際也
若夫議補缺額者如汰冗如會議如賦役全書雖就公
家自有之財内外稍一酌濟然舉行方新其起解到部
者十不一二又況會議諸欵其在江西咨催年餘尚未
報到乎又若賦役銀兩雖經臣部侍郎康新民據省直
之開報磨勘再三始有成額行令省直造冊認報而亦
十九未至則猶然西江之水也臣部何所恃以無恐耶
所冀原設銀項省直轉輸以時源源不絶而司兵司餉
之臣加意清覈時有撙節勿溢原額勿索舊逋庶㡬猶
可撑持於萬一耳抑臣於舊餉出入每嘆古今之不相
及焉國初洪永以來原無年例而年例之設創自正統
年間每嵗共止發四十六萬餘耳隆萬以後武備愈弛
年例愈増浸淫以至崇禎元年共用邉餉三百五十餘
萬則取數愈煩而措辦愈艱矣且也萬厯年間累朝之
積蓄甚饒軍興之供億不乏維時臣部老庫以八百萬
計冏庫以九百萬計故九邉額餉胥借資其中迨至今
日便已蕩然無餘此各邉之所以呼龥頻仍而臣部之
所為筋力俱殫者也查祖制邉餉惟借民運屯糧鹽糧
三項耳民運徑自解鎮悉充正供鹽引輸粟塞下便給
軍食若屯糧之設即唐之府兵寓兵於農之意聖祖養
兵百萬不費民間一粟者也至於京運祗以接濟民屯
之不逮號曰濟邉臣查九邉額泒民屯以供給軍餉者
嵗共二百九十四萬六千四百兩有零為數不貲因糧
於地而餉不煩於轉輸計口授食而軍不令其觖望法
至善也逮鹽法初意漸失民屯積欠無算遂致各邉并
引領於太倉尤可異者邉臣於民屯之欠不加督催而
於京運之數偏勤呼龥豈京運真天降而地出耶亦不
過民運之解京者耳近因秦晉災荒㓂盜充斥民屯一
無可恃而徒仰給京運臣部雖勉強補苴支持目前然
太倉金錢有限猶是不終日之算竊恐循此而無變計
雖再増京運數十萬亦無益於飽騰之數也贍軍自有
大道足邉更無竒策舍民屯鹽法外其道無繇矣事闗
邉計宜求本源敢因恭報舊餉出入大數而并及之
　　　痰暈陡發疏
奏為痰暈陡發病勢阽危懇乞天恩給假調理事臣一
介草茅至愚極陋仰荷聖明優容竊祿四十餘年頃以
桑榆暮景待辠計曹又已五載汲深綆短自知甚明先
是屢疏乞休輒奉慰留責以大義臣捫心惶汗犬馬戀
主匪苐義無所逃真自情不容恝用是不顧衰憊努力
供職所謂一息尚存此志不容少懈者也數月以來拮
据部務蚤入晏出率以為常但臣素患痰火眩暈兼苦
下部酸軟每遇朝祭大典惴惴以傾覆為慮忍死強支
幸未失儀頃以闗寧薊宻等處兵馬錢糧經制奉㫖合
奏督撫查報已到兵部會議再三不容更緩每日公同
司官劉鎬謝肇𤣥督率吏書磨勘銷算具疏題覆甫獲
脫稿正畫題繕冩間二十四日酉刻出署纔自火房行
至後堂陡爾昏暈仆地不省人事班役扶掖灌救良久
方醒乃始攙扶歸寓又復昏暈如前家人輩驚慌啼泣
急延醫官韓恭伯胗視投以搜風化痰湯劑終苦頭目
昏眩手足麻木㡬不知四大之為我有而計務之尚在
其躬也延至次早連進前藥猶覺手不能執筆足不能
履地葢臣以踰六望七之年黽勉撑持不謂一蹶不振
如此力疾弗克入部内省倍覺瘝官輒用哀龥聖明乞
假調理萬一稍有起色即圗鞠躬盡瘁若果病入膏肓
再容叩閽乞骸臣病困中口占具奏萬冀天恩俯俞殘
喘幸甚奉㫖時艱甚劇兵食方殷卿以勤練持籌屢㫖
自悉正當一意急公何得輒懐弛缷著即出視事不必
請假
　　　積痾難痊疏
奏為積痾難痊叢脞可虞報主有心延生無計懇祈聖
明矜憐允放以無重誤國計事竊念臣昏眊已甚辠過
已深幸荷聖明包荒得逭斧鑕無奈衰病侵尋大慮曠
瘝勤練之稱實非臣所克堪也弛缷之念尤非臣所敢
萌也正為時艱身瘁亟須引退以避賢路豈緣軍興餉
棘希圗自便而昧急公惟是臣本豎儒力綿任鉅久玷
計曺心血盡枯以故元氣凋殘肢體困憊膏肓之疾一
發而不可救藥連日延醫胗視僉謂標本俱病氣血兩
傷委非一朝一夕之積即今痰涎壅盛𠻳聲不絶床褥
呻吟痿痺已著臣誠貿貿自失且惴惴知懼也今日何
時主計何官非得精明強幹之身決難勝任如臣真衰
真病人所共見共聞尚可嘗試而漫為乎葢葵心向日
何忍輕棄於清時而蒲質經秋莫能自必其殘喘微臣
雖欲再竭犬馬之力而已萬萬不能矣皇上雖欲收臣
桑榆之効而亦萬萬無望矣臣平日顧軍國不暇顧性
命今日誤性命且以誤軍國伏乞聖明矜憐允放早擇
英賢料理計務臣雖溘先朝露猶瞑目無憾也奉㫖前
㫖諭卿已明何復有此奏若時事艱虞大臣輒托疾規
缷更望何人幹濟著即出視事不得再陳
　　　臣病實深疏
奏為臣病實深聞命増懼謹遵㫖力疾勉出以明分義
事夫平居而竊祿時艱而掉臂則不忠不敬莫大乎是
有臣如此将安用之審果若斯何辭斧鑕但臣年齒向
頹二豎相侵痰喘交攻一病垂死昕夕昏暈如墮雲霧
方今時事倥傯稍遲一刻則立誤機宜頭緒紛紜稍乖
一著即坐基事變似此形神狼狽何能曲計盈縮深媿
鈍頑久妨賢路蚤計國以罷臣無羈臣以誤國實區區
下願也迺蒙聖慈優渥明綸渙頒惕以艱虞責以規缷
似謂老馬尚可識途不忍餘生遽爾填壑臣揣力業已
殫竭而枯詞實難再凟葢恩重如山即捐糜何足言報
而義等逃雨将軀命轉見為輕臣於此時雖病危而不
敢言病雖宜去而不敢言去稍幸杜門以來荏苒旬餘
藥裹時親畧有起色只得力疾竭蹶謝恩入部若其徼
倖小愈或可勉支數月時事少寧再圗乞骸萬一大命
近止溘先朝露要畢㣲臣致身之義而止今固難以預
料也奉㫖覽卿奏已遵㫖視事具見恪慎邊計方殷還
悉心詳籌節裕長策以資撻伐用副委任
　　　真衰真病疏
奏為㣲臣真衰真病萬不能支懇乞聖慈蚤賜允放以
正首丘以無誤邦計事竊照臣以至愚極陋承乏主計
拮据五載尺寸靡効先是以衰病乞休者屢矣猥荷天
恩浩蕩或切責或諭留雷霆雨露總屬生成自今年三
月初旬上章請罷奉有時事艱虞托疾規缷之㫖臣實
凜凜斧鉞雖疾疢之在體惟忍死以撑持每誦古人所
稱鞠躬盡瘁以為法程今又八月餘矣但臣之所恃以
致身者精神筋力為國家宣勞任事耳臣年踰六望七
力綿任重百憂感其中萬事勞其形葢精神已竭而又
竭筋力已憊而又憊矣然使二豎不深庶㡬一息尚存
臣猶未敢恝然言去也不意忽於本月十二十三日偶
感新寒遂發錮疾痰火為祟寒熱交作滿面浮腫潰裂
成瘡顧十九日猶力疾入朝二十日猶扶掖進署與臣
同官及各司屬商畧南北之災荒籌計齊豫之軍餉人
多見而憐之臣尚未敢自逸倐而昏暈僵仆半日方甦
迄今一遇風寒痛如刀割手足麻木跬步艱難只得跧
伏私寓延醫調理醫家見臣病危率多望而卻走大都
皆謂心血耗竭虚火壅於上焦脾胃衰微真氣涸於中
扃投之凉劑則洞泄投之温劑則喘哮言念及此則微
臣性命之憂真在頃刻旦暮間耳臣若偃卧一日則廢
一日之千條萬緒臣若視事一刻又苦一刻之神眩目
迷非乞帷葢之特恩聴之反初服而親藥餌必致風燭
之偷蔭終至遘禍釁而誤儲糈是國與身兩無當也伏
惟皇上憐臣真衰真病毫無矯飾立賜允放俾正首丘
則覆幬鴻慈奕世不朽矣奉㫖卿練習精勤邦計深賴
軍興方亟全藉轉輸著即出安心視事不得以病陳請
致有曠誤
　　　臣病轉深疏
奏為臣病轉深臣職愈曠再懇聖慈矜放以全餘生以
重國計事竊念臣猥以愚劣久濫度支譬諸尫羸之夫
而任烏獲之重不格明矣目今徴調四出既苦軍儲未
充災傷叠見復憂民生告瘁臣拊心自揣負乗已多而
明綸猶許以練習天語且奨以精勤華衮洊加慰留備
至犬馬尚知戀主頂踵何足言酬第臣福過災生患症
危篤初為風邪所襲加以痰火鬱結數日以來神益銷
耗狀益決裂面瘡初雖皸瘃五官尚未盡失今且舌焦
唇破頭面一槩浮腫潰腐膿漬即欲於榻前批發日行
文移而目無一線之明頭涔涔痛眩不可忍舉筆而隨
以僵暈矣夫陰陽之疹發乎面動乎形蒸為瘡毒此衆
目所共見非若他症猶可矯稱粉飾者也臣以桑榆暮
景遘此惡疾精神恍惚藥石靡效如失楫之舟汎汎無
所棲泊又決非旦夕可望痊安者也明㫖戒臣不得以
陳請曠誤而荏苒數日其所曠誤者多矣臣之一身即
令溘先朝露固不足惜其如軍國出入大計何葢負薪
地曺臣久汗顔於覆餗而延喘鵷行人且掩口於戀棧
皇上亦何愛一困頓哀憊之夫而不予之生還哉伏祈
皇上憐臣萬不得已之情萬不能支之勢一字無飾慨
賜允放儻得生入里門使樵夫牧豎知聖朝不棄四十
年簪履之舊臣實浩蕩之特恩也若以臣久玷計席兹
復成殘廢譴責斥逐亦所甘心臣病深情迫語無倫次
冀惟皇上矜宥施行奉㫖軍需正亟部務殷煩前㫖諭
卿已明著恪遵即出視事不得再稽
　　　病已垂危疏
奏為微臣病已垂危力難再出謹忍死哀鳴以希旦夕
之生以逭瘝曠之咎事竊念臣衰病已極迺聖恩尚眷
留無已臣非木石豈不知感會計至重且明㫖戒不得
再稽臣有心胸寧不知懼苐臣於床褥呻吟中再四思
維儻痊可有期自當匍匐以承君命如殘喘可續何辭
竭蹶以供臣職惟是狗馬之症與日俱進漸入膏肓茫
無起色一切衰憊昏暈之苦龍鍾潰裂之狀見之駭目
聞者傷心已自分旦晚化為異物安得不控龥以乞皇
仁臣即従今飄然遄往亦恐不能生入里門矣況臣部
日行批發文移題覆章奏累累充斥闗係重大稍不經
心經目動有舛錯居恒每延見司屬悉心商確今直僵
卧斗室居恒必翻閱卷案殫慮劈畫今且都付塵封知
識昏眊耳目瞶塞國計之煩重如彼而臣病之阽危若
此為是中心如焚火愈熾而水愈涸遍體沈疴背若芒
而坐若針雖欲勉進藥餌饘粥亦萬不能下咽矣皇上
以軍需正亟詔臣之出而臣則以孱軀當軍需之亟而
不得不去皇上以部務殷煩詔臣之出而臣則以病體
膺部務之殷而不得不去縁臣待辠五載夙夜徬徨伎
倆已窮襟肘盡露前未衰時猶不如人況已衰之甚乎
前未病時猶無寸長況已病之甚乎是留之固頌皇上
簪履之洪恩而於臣積有丘山之諐負罪滋深放之實
感皇上帷葢之大慈而使臣得偷旦夕之生戴徳何極
臣所為忍死哀鳴者言止此矣伏祈皇上速簡精力強
固才幹優長大臣主持邦計或先行委署将臣立賜罷
斥以為庸老衰病不堪重任之戒微臣犬馬之報願矢
於奕世矣奉㫖大臣宜以君命國事為重卿素著勤恪
何得不遵屢㫖尚爾托陳著即出視事勿再稽延
　　　臣病千真疏
奏為臣病千真萬真絶無矯飾恭承明㫖督責不勝惶
懼再祈賜假調理徐圗進止事竊念君恩至重頂踵難
酬國計紛紜時刻難誤臣叨冒四朝豢養馳驅四十載
風塵勿欺二字厯終身如一日豈今日敢有託陳媚兹
一念亦終身如一日豈今日遂甘恝然祗以忍死須臾
之身無能仰佐廟謨萬一匪漫附於知止知足實深懼
夫負國負君是用頻灑血誠待瞑里門耳兹荷聖明責
以不遵屢㫖諭以勿再稽延臣誠悚惕天威措身無地
奈臣景入桑榆數復屯蹇旬日以來延請醫官傅懋光
等内外交攻標本襍治以藥餌代梁肉以扶掖為步履
深欲㡬幸損疾之吉而終不可得也間遇緊急公移章
奏或召書胥直入卧内僉押用印唾涕汚穢面目瘡毒
惡疾難掩醜態畢露時而昏暈如醉時而切齒忍痛支
離自憐塗面不堪二豎既已為祟五官因而不靈似此
萬分沈痼之夫豈堪尚擔會計之重臣雖欲力疾視事
仰答君恩而天若限之人且奈何為此萬不得已仰丐
皇上鴻慈憐臣病困已極俯賜寛假調理儻儌聖主之
寵靈臣狗馬病軀漸有起色自當報名廷謝入部視事
若其潦倒如昨跬步難前然後再申前請積至誠以動
天聴庶進退不至於狼狽而風燭胥荷於生成矣奉㫖
計務殷煩卿還遵屢㫖速出不必請假
　　　沈痾轉劇疏
奏為微臣視事未㡬沈痾轉劇欲去不敢言去欲支不
能強支懇乞天恩俯賜寛假以便調理事臣衰病已極
荷蒙聖恩不即棄捐乞休未允乞假未允感君命之為
重覺性命之為輕故不得已自本月十二日力疾再出
意謂畢此餘生以仰荅知遇又謂㡬幸損疾以再効驅
策不意衰朽之年一病而諸症交作入署甫經半月且
日深日變也先是臣病為鬱熱所激面口赤腫潰裂為
瘡頭目昏眩寒熱間作葢元氣虚而邪氣勝也繼以寒
凉之藥投之脾胃作㵼飲食不尅矣又以發散之劑投
之五内怔忡子夜不寐變為自汗盜汗等症晨起若氷
霜之透於肌骨矣従前精力頓減十九葢邪未伏而元
氣愈虚也臣以衰齡而得此疾大類不起之症用是寖
憂寖懼而又國計在躬未敢静攝目今謝絶人事謝絶
賔客止留一副精神付之軍國入署而定喘息者數時
乃展閱案牘而精神復爾昏暈抵寓而貼床褥者數時
乃二豎膏肓而徹夜又不安眠諸醫屢試藥餌無靈河
魚腹疾臣自知之若面孔若步履若氣色則自班聮以
至輿𨽻人共見之矣臣撫躬自悼蚤夜思維躊躇欲去
而明綸方沛斧鉞有赫豈臣子肆志之時低回欲留而
國計至重沈痾難痊豈隠忍支吾之日無奈冒凟天聴
容臣寛假調理別委侍郎一員署印倘儌皇上之靈得
不溘先朝露當再鞠躬盡瘁以報國恩不然而病實為
之臣力無如之何臣心無如之何皇上即不遺簪履其
能淹臣之風燭也臣冒死陳情毫無矯飾伏惟聖明垂
聴焉奉㫖卿司計勤恪偶恙著暫調即出以副委任印
不必請署
　　　病勢委頓疏
奏為微臣病勢委頓醫藥㒺功部務殷繁萬難卧治再
懇天恩垂憐允放以無誤國計事竊念臣待罪計曺碌
碌五載毎遇疾痛未嘗不迫以呼天然而寒暑為祟藥
餌尚靈未有表裏受症如今日委頓之甚者也臣前四
疏乞休荷蒙屢㫖慰留臣不敢顧惜微軀辜負髙厚扶
病入署面腫唇裂之狀同官司屬無不見而憐之食少
事繁勞觸疾劇更變為盜汗自汗勞瘵虚怯之症萬難
支撐乃又具疏仰控尚不忍恝然求去但請委署寛假
調理亦㡬幸旦暮可起圗報聖恩萬分一也即明㫖不
允署印止容暫調或亦憐臣狗馬之軀未必即填溝壑
尚堪收駑力於桑榆也覆載鴻恩幸未棄臣犬馬戀主
豈甘自棄無奈福薄災甚日憊一日杜門以來又将浹
旬更方易藥十無一效病在頭目欲宣其表而虚汗淅
瀝寒噤不寐病在毛孔欲固其裏而虚火上炎眩掉如
瞀不惟面目可憎已成廢疾抑且神情盡脱㡬為異物
兼以脾土下陷中氣閉塞痰𠻳不絶奄奄待斃臣所以
一旦危篤至此者緣臣性癡認真好勞惡逸行年逾六
望七文移充棟汗牛而嘗於熇蒸栗烈之中勉與簿書
為晨夜即偶有風雪燥濕之感亦恥以枕簟作生涯積
漸而發驟難救藥病加小愈固其所也使臣向者四疏
以後干冒天威再行補牘或未必至此而臣惕息君命
勉強嘗試以致客邪乗虚變症叠出則臣命也雖然臣
命在天不在醫自今以往更不在天在皇上矣皇上憐
而放臣俾得以乗間調理少延視息是膏白骨而肉之
也即不然而生入里門令終牖下勿致以病廢瘝曠得
罪軍國貽羞中外則幸亦大矣葢臣部非比他署可従
容卧治者也辰下部務填委嵗序更新提來嵗之綱結
今嵗之緒全在殘臘一月臣卧病一日則百慮填胸卧
病兼旬則彌年失計臣部雖見有侍郎二員而印在臣
寓勢難代理雖有十三司司官而臣在病室何従稟成
目今皇上宵旰於上百執淬勵於下而臣獨以衰病殘
軀僵卧私寓廢朝參而閣計務慚愧與惶懼交集其能
一息晏然藥餌間邪用是不避煩聒再瀝血忱上請伏
祈聖恩矜臣病已危篤萬目共矚立賜罷斥回籍其為
臣一身性命惜者猶小所以為國計邉儲慮者實鉅矣
奉㫖疆事方殷軍需正急豈計臣自遂之日卿詳練素
著精力有餘著即出恪職視事毋得頻請致稽部務
　　　沈病難痊疏
奏為沈病難痊曠職滋懼三懇天恩矜原放免以無誤
邦計事夫人臣遭時遇主沐恩深重不能謹疾致身仰
厪睿諭之諄切即石人亦且泣下四郊多壘宵旰未遑
忝司會計而淹淹床笫頻繁哀龥為首丘牖下之謀即
木偶亦當赧顔況臣備嘗險阻積嵗拮据一疾不振頓
委前勞殘機未就敝笱可惜則亦不禁聲氣俱咽也聞
命自天有不蹶然思起者豈臣誼豈人情哉無奈膏肓
根錮方藥技窮困憊不支之狀臣前二疏已備陳矣大
都面瘡作楚已難施其眉目所最苦者盜汗不已積成
瘵怯葢至日閉蔵冬汗原犯醫家之忌元氣消損盜汗
尤非衰老所堪説者謂汗為心液心血耗竭虚火上炎
故得此症必非視息久存之兆迄今徹夜無眠興居失
節穀氣受傷羸骨僅支向猶勉繕章奏今則神昏於視
草矣向猶強治文書今則手顫於署紙矣毎當病魔乍
退之餘報主一念耿耿方寸始省身在床褥以來國計
軍儲多所妨廢撫膺痛恨以為殞於枕簟與殞於公署
等也攬衣試起則榮魄支離作勢欲行而肢節潦倒病
症至此即輿扶入署尚能衝寒辦事乎尚能與同官司
屬籌盈縮商多寡而上下其議論乎不能而強以必能
恐心計轉迷龍鍾莫繼無益於部務之毫釐而適以速
風燭之奄忽當亦聖明所俯憐也臣捧誦明㫖一則曰
疆事方殷一則曰詳練素著夫識途老馬閱厯粗諳乃
垂首病鶴鳴食俱廢臣實無能為矣皇上不念及疆事
臣猶可苟延調攝念及疆事而壯夫馳騖不足者欲以
衰病髙枕圗之恐日躭月誤破綻侵尋乃始言去為身
為國無一可者臣所以瀝血哀鳴望皇上決計蚤放者
也臣病篤氣竭語無擇音伏惟聖明鑒臣情非假托勢
難卧理垂帷葢之仁以予骸骨遴清彊之選以佐安攘
亟罷病臣譲賢者路則國計幸甚臣愚幸甚奉㫖屢㫖
諭卿已明何又踵請大臣宜遵君命豈容自便身圗著
即出視事不得再稽
　　　目病不痊疏
奏為目病不痊曠職滋甚仰懇垂憐放免無誤國計事
臣待辠計曹六嵗於兹乞休之章凡十數上病困則不
容不呼天呼父母而稍愈則不敢不陛見受事葢生逢
堯舜之君何忍自棄矢竭犬馬之力無敢恝然故未嘗
作無痛之呻吟亦未嘗堅必去之志向勿欺之義臣盟
之素矣無奈臣以踰六望七之年當此錢穀繁劇之任
老至病侵數竒症怪真有日異而月不同者憶臣客冬
痰火為祟怔忡盜汗已成尫瘵之形維時多方醫診或
言宜先清理或言宜先補助清則效遲而後無害補則
效速而發恐劇臣時累疏乞骸未荷俞㫖氣息奄奄急
圗步履勉服補劑漸有起色適值聖夀元旦屆期只得
追隨呼嵩之後然而久病乍起正如虚槖御風空革盛
氣表雖外盈裏實中虧兩目熒熒漸艱暏視即欲復申
前請緣嵗序方新元良有慶不敢遽以病聞延及二月
初六日右目赤腫寒熱往來頭面相連作楚至初八日
滋甚是日勉赴召對九列皆見而憐之然自初九日以
至十一日臣猶力疾入署忍痛辦事已而視疲火炎兩
目俱病癮澀難開痛如刀割淚如雨注内服凉劑外用
洗藥絶不見效葢至今日而醫之言驗臣之病始不可
支矣十二日朝日大典亦誤陪祀今且竟日閉目偃卧
私寓畏日羞明漸増翳障案牘紛至都付寢閣兼以虚
火上蒸兩耳雷鳴蟬噪不辨人聲夫人臣之所恃以靖
共職業者心志耳目也心志虚眩尚可借耳目以披閱
聴受耳目不靈則倀倀瞶瞶舉止成謬言動受欺況錢
穀詳細之地尤未可以冥冥決事者也臣部日行文移
題覆章奏不可時刻稽誤臣既耳目受病觸之不見呼
之不聞自同官司屬以至胥役昭然共睹若再濫竽一
日則誤臣部一日之事臣之罪不容誅矣伏祈皇上察
臣目病非假憐臣龥懇情真亟賜俯允回籍調理速選
賢能代理部務但得國計軍儲不至重誤則臣雖死之
日猶生之年矣奉㫖邦計最重卿老成詳練方切倚任
偶恙易痊著暫調即出視事不必陳請
　　　目眚失明疏
奏為目眚漸至失明臣職無容久溺謹瀝血誠再懇速
賜允放以無誤邦計重務事臣司計六載積諐萬狀比
以積衰多病嵗嵗乞骸頻煩天語之温㒺補地曺之重
兹者復以目疾陳情深懼凟聒為罪不圗聖恩高厚仍
加勉留慚詳練之襃蹇足欲奮感易痊之望枯骨知春
上未厭臣臣實戀主一息苟存寧忘報塞惟是數日以
來集醫選藥攻補雜施無奈病根非一日之積藥餌鮮
立效之功因憶客冬初患在面目生瘡及宣利之而遂
得盜汗繼患在盜汗虚怯及升補之而今又得目眚醫
家止有此藥力日試一方補無功宣且有害矣臣身止
有此元氣日削一日不受補更不勝宣矣且臣受病之
原固緣年力衰耗薄福致祟亦繇心血消枮積勞為殃
葢臣以衰年肩劇任五六年間視漸昏而務竭其明累
牘必竟心漸迷而務極其算瑣務必周自惟以勤補拙
以勞救過不暇為性命之憂而神太役則疲精過用則
敝遂滋為耳目之患昨臣初病目所患苐在赤腫癮痛
耳及瞪目視之字畫尚覺分明今腫痛少減翳障愈深
雖極目審視而蒼素茫然雖執卷迴環而披閱莫解間
令人讀之亦復不能了了兼不便於點竄旋罷去矣夫
人之精神智慧盡萃於目目既失明則亦土木枯骸芻
狗具形而已聖明在上亦安所取於土木芻狗者而用
之矧户部何地尚書何官九邉命脈所係非閉目坐了
之事也十三司奉行所闗非面壁相向之局也暫調既
未能痊遷延必至廢事以錢穀𦂳要之職十旬九病挨
排藥褁之間已無望於率作以纒綿宿錮之痾朝可暮
劇反覆呼龥之煩其何當於靖共計惟有瀝血乞歸差
不重誤國事耳倘皇上憐而放臣臣得一意調理偷視
餘息敢忘浩蕩不然而欲去不得欲出不能食不獲下
咽寢不獲交睫焦心溺職虚火益炎必将捐性命以殉
之臣不足惜而邦計之積弛醸玩所損多矣臣病必難
遽痊臣勢必不可留口占拜疏千難萬苦惟乞天恩即
賜罷免特寛帷葢之路速委左右侍郎署篆亟選賢能
大臣主計庶免屢凟天聴而且以重誤國計為也奉㫖
卿勤練素著邦計正借持籌昨諭㫖已明何得以偶恙
頻請著祗遵即出視事勿再稽延
　　　朦目萬難疏
奏為朦目萬難主計誤身更以誤國謹灑泣三龥聖慈
速賜允放事臣因目眚甚苦計務坐壅再疏乞休荷温
綸之有加慚報稱之無地苟犬馬㣲力可竭即雙眸併
枯何憾然他病猶可勉強惟目病委難支持臣實錮疾
非同偶恙不堪持籌是用頻請葢司計何地今日司計
何時其不能以冥冥從事也明矣臣目旬日以來初患
赤腫既患翳障羞明惡風大類矇瞽伏案披牘如同面
牆間遇天日晴明畧有一隙之照瞪目讀之曾不及二
三行輒復閉去或用藥湯淋洗既閉強開小有批註裁
決一二𦂳要滯牘次日必且腫障加甚并一隙之照亦
不可得矣見今公移科抄多付塵閣即有原奉㫖速覆
者亦不能寓目矣臣毎一思之通體戰慄汗出如雨掩
面飲泣自恨不辰復叩之醫者云目者心血之精華心
血虚耗則水衰火盛中於肺肝感於二目故心一動而
目受之目中不容著一物心中不容著一事非謝事静
攝難望痊可臣聞其言益爽然自失五内如割嗟乎是
天實絶臣以驅馳之路而臣亦自絶其獻靖之階者也
夫景逼龍鍾不病亦當昏眊任膺繁劇不病亦恐茫昧
況一病潦倒已成瞽廢尚堪貿貿持籌濫竽司農之堂
貽羞當世之士耶方今明明在上濟濟在下皇上事事
勵精諸臣人人競奮臣忝筦握邦計統率司屬閉目相
向成何景象即濡滯一朝且不可況其久乎従此五官
不靈百弊叢生必至僨事是臣留一日則尸素之罪即
深一日留臣一日則明作之功即誤一日皇上自為軍
國計立允賜玦不待臣言煩聒者也如謂臣言或有矯
飾遣人驗臣若目能視而以為不能視力能料理部務
而以為不能料理者臣願甘受斧鑕之誅伏祈聖慈鑒
臣憐臣真病真苦放臣還里俾得逭於悮國之咎即瞑
目首丘所甘心矣留中
　(疏草一體篇帙最多當年皆刻之官署者喪亂之後/原板悉不可問矣計有撫津疏草四卷督餉疏草五)
　(卷餉撫疏草七卷留憲疏草一卷留計疏草二卷度/支奏議則有堂稿二十卷邉餉司十一卷新餉司三)
　(十六卷浙江司一卷江西司一卷福建司四卷湖廣/司二卷山東司七卷山西司二卷河南司一卷陜西)
　(司四卷四川司五卷廣東司一卷廣西司四卷雲南/司十七卷貴州司二卷今刻僅百疏不及十之一也)
　(且條議之疏率多列目叙述之處又従節文惟請告/諸疏先少保公彚為抽簪贅言者則備載焉朝廷眷)
　(注國計艱難經濟丹衷出處大/節亦可覩大凡矣男際有識)
　
　
　
　
　
　
　
　
　
　
　
　
　
　
　石隠園蔵稿卷七
欽定四庫全書
　石隠園蔵稿卷八
　　　　　　　　　　　　明　畢自嚴　撰
　　書
　　　上朱少司㓂鑑塘
台臺雨露閎恩獨加蒲栁鞭筴至教偏重駑駘古之薦
舉推引代不乏人亦曾有推心置腹奨掖愚蒙以偕大
道如台臺者哉某受教以來夙夜兢兢無敢少墮汚衊
以負知已惟是賤軀羸尫不耐勞劇奔馳五載形在神
疲真有日苦一日者矧呉地素饒風波猶未卜税駕何
所也不識台臺何以振之素仰清肅不敢以尋常縟儀
奉溷閽人空緘佈候伏惟崇炤
　　　與董𤣥宰
太史當是前身宰夫容城玉樓主者忽幻青蓮游碧落
故一經吐吞便無塵世烟火氣味昔人謂屈宋衙官鍾
王北面翩翩僊子如曼倩居金門供奉在詞苑無問識
不識皆知先生為天上人也奉使東旋鶴歸華表奈俗
吏之疲奔致問竒之靡暇飢不能餐交棗渴不能飲瓊
漿遭驪龍之睡而不能取其頷下珠恨亦晚矣不肖碌
碌不耐致羸疾為祟篝寒燈而擁敝貂索然旅況賤累
遣歸幸乏牛衣對泣者扊扅弗啟長夜漫漫請丘壑之
無従逃案牘之不得俗吏旦暮衰矣太史何以滌濯我
耶仙斾還朝未得祖道此情葢嚮所謂閒忙令也迄今
悵惘計匪久且挾法眼以輸雋於左右輔或停帆峯泖
間則獲拜下風倘可冀矣
　　　與韓惺庵
里中晉謁過辱教愛戴徳而南以春杪受事淮上屬運
艘鱗集清口淺澁戮力畚鍤卒卒無須臾之暇以故久
稽申候今少間矣遙憶台光真有落月屋梁之想敢耑
力敬問今玉體已善飯美寢乎鷹揚弢畧将無因邉報
而思得一當乎憑虚藐然之間每月㡬登臨浮白髙咏
之樂何人共來往此皆某所樂聞者媿某待辠波臣猛
思寸樹而躄夫舉步何有邯鄲恐終貽知已者之胡盧
耳幸時有以教之振之
　　　與沛縣張老師惺宇
今天下譚極衝疲之區必首曰淮徐而某以綿劣當之
葢耳熟災黎之顛連而慙無拯濟之策目擊黄流之泛
溢而媿微隄防之能徒令人有傷心而扼腕已耳老師
藴匡時之畧握蒼水之符知必有訏謨碩畫可以起凋
瘵而利經久者幸不吝披示民生若何河道若何俾奉
以周旋無或失墜則教門牆即所以惠桑梓也
　　　與沈榔庵
客秋弟待辠冬官稔聞沈先生絶代異才也葢一日而
名噪長安矣既抵盂城得南宫聫魁報謂必鼎借庶常
用儲公輔已得除目暨晤何山年兄知以萊彩闗情已
俯就選人矣惟是選而同舍又政得兩厰也珠玉輝煌
飾我頑鈍弟實有厚幸焉兩厰事務甚簡況以台丈弄
丸遊刃之才試之曾不當一瞬獨是匠役之貪業已徹
骨而諸無名之費如繭絲如牛毛諸貂璫之横又不可
以理解戎器不精則溺職而難乎其為上戎器欲精則
束濕而難乎其為下也某待辠三載極費調停幸賴台
丈璠璵之飾計且焕然改觀而兹又鼎借採運矣奈何
台旌莅泇口某忝為地主擬負弩以迎而未遑竢駐節
京口嗣當更有請也
　　　上撫學河三院
職以樗櫟散才荷蒙作養備員監司抵任未㡬豈敢遽
萌去志有辜任使苐職一段苦情誠有萬不獲已者職
不敢自為張皇病状以干欺㒺但以至真至迫者列之
公移循例上請惟台臺憐而許之及今而歸固已晩矣
若戀戀升斗不亟自引退是名教中罪人也台臺亦何
取於得罪名教之人而使之居表臬之位乎且方寸已
亂自難供職萬冀台臺早賜代題真母子没齒之感也
　　　荅朱海曙
長安判袂倐踰六載時與淄􁱲童叟共頌甘棠之澤乃
以碌碌牛馬聞問闕如也丁未待辠淮揚盈盈一水方
擬䖍候起居旋遘先慈之變慨五斗之羈縻未遑将母
悵屢辭以齟齬竟負終天傷哉情也歸來恨積千峯血
枯寸草忍死拮据勉㐮大事雖存視息而形神已銷亡
矣臺下不遠數千里椷書慰唁光賁松楸銜佩明徳直
與㒺極俱長謹南向稽首申謝別具誌帛引意臺下宏
才碩望海㝢引領自當為國亟出以副太翁期許之心
以慰東人衮衣之念豈得高卧峯泖間哉
　　　荅賈元一
某頃嵗伏居草土交㳺聞問一切報罷以是久疎申候
於左右客冬翰教臨存此時計事已迫台車遄發亦竟
不獲一圗報塞感之媿之春來荏苒倐屆服除言念㒺
極怦怦於中又突有嗣子之變西河之慟真不聊生何
能復問人間事且也卜居山僻除目未睹即老父母繁
借大邦樹駿流鴻従兹托始而某褎如充耳闕焉稱賀
殊可笑也載荷不遺瑤函珍錫有隕自天其何徳之敢
承竊計老父母才品政事實為天下第一流故所治當
亦稱是蕞爾小邑何足羈大賢之鳬舄邪矧計典甫竣
而隨有此舉則臺下峻望已在冰鏡蘭省之間烏臺秉
憲不足言矣某曩竊祿淮海罪狀實夥邇者幸不顯斥
復叨異典洵所稱不虞之譽抑亦臺下二三君子嗜昌
歜而游揚之也苐愁苦之餘衰病侵尋長林豐草若将
終焉上與䕫龍無分下與麋鹿有緣従此雲泥頓隔晤
對無期奈何
　　　與張憲松
門下需次燕邸倐忽二載髙選烏臺卓冠羣倫而弟漫
無一函為候為賀則嵇懶成癖矣弟年來草土餘生百
念灰冷是以服闋已久業堅意不赴部而無端復有晉
中之補欲抗疏乞骸骨而又恐以我為矯也顧百務紛
糾室人多病無奈簡書之迫何敢望門下鼎力以維持
之務以臘盡為期則善矣
　　　與韓城薛世兄
不佞以一介寒儒昔辱老師識之塵埃寵之桃李耳提
面命夙夜匪懈又荷令兄念翁折節下交情深膠漆金
石可銷此誼難泯矣不佞濫竽仕路叨縻升斗飲水知
源敢忘所自惟是棲遲冷曹兩際大難魚雁既稀聞問
久闊即老師仙遊竟不獲炙雞絮酒少展西州之慟罪
歉胡可言客嵗承乏晉陽除日得令兄手教繾綣過情
且約以暮春之後把袂論心竊喜數十年積抱傾㵼一
旦方計日以須而門下報訃之章至矣捧讀之餘魂搖
腸裂嗟乎以老師之盛徳而不昌厥後以令兄之雅誼
而不長其年且人生良晤乃有定數如此可訝也亦可
悼也及詢盛使知靈輿已南下無従拜奠椒漿良用耿
歉薄具戔戔幸為治具叱薦靈几前幸甚門下邃抱宏
才老師箕裘之紹於焉是賴憶在署中頭角峥嶸業自
不凡知己脱穎芹泮良用喜慰頃接翰教情意殷渥文
采陸離指日鵬摶鶚薦以光先烈知不遠矣惟節陟岡
之慟珍玉下帷用期遠到所至望也
　　　答王霽宇
上人妙峯精通法乗廣布慈航惟是汾河之橋數百年
來寒心咋舌而不敢議今上人慨然任之總而期之於
有恒此等定見定力雖儒者猶或難焉每一晤對不覺
令人欲心平而躁心釋矣緣先後兩撫臺咸欲借重上
人福緣為地方永賴計是上人無求於世而世不能無
求於上人也諸所護持寧顧問哉伏承鼎命敬鏤心膂
　　　與許繩齋
伯兄今㝢内第一流也徳業追曽閔政事埒龔黄文章
繼班馬墨妙嫓羲獻弟何人斯敢望下風祗緣宦轍所
莅先後雲間彼中雖饒風波而人情輿論差不異汝南
月旦弟心旌搖搖時切嚮往而伯兄亦若有嗜痂之累
者所従來矣兹幸聫事三晉咫尺台光昨拜翰教送抱
推襟偕之臭味益不任沾沾色喜語云因不失其親亦
可宗也弟今得所宗哉佇賜指南慰我飢渴弟嚮艱嗣
續庚戌纔舉一子客秋賫捧東歸乃復失之隻身孑立
沈淪苦海旦莫擬拂衣歸去伯兄蘭玉盈階勝弟萬倍
乃亦悼亡特甚雖云情之所鍾政在我輩然試以弟較
不更當霍然乎
　　　與張華東
恭聞榮命新下領袖掖垣深切忭躍竊惟邇年來天下
大事俱壊於紛紜噏訿之口今不惟聖明厭之舉世亦
交厭之矣老年丈智深而勇沈諸所建白必有片言居
要者而國家和平之福亦可賴以培養也
　　　與韓晶宇
弟前嵗初抵晉陽孟白李君為憲長肝膽期許一見莫
逆弟竊窺其執法也嶷然如山而接物也温然如玉葢
表裏洞達才品並茂者真大受器也兹擢江藩時奉台
丈功令之下賢豪臭味計必默相契合而弟以膠漆之
夙誼敢冒昧一言計藩臬中所可托重而恃力者如此
君輩恐不多屈指也晉中直指為雲浦蘇公弟實謬辱
知愛傾心相與顧弟則何敢望孟白萬一哉
　　　答李孟白
台臺介不絶俗和不刓正真品真才㝢内寡儔不佞弟
徼天之幸依光晉陽昕夕握手言言肝鬲方冀長侍台
衡永依型範不謂台臺有江藩之轉而不佞弟亦輒有
齎捧之役暌隔清徽邈焉河漢矣台臺清軌茂樹流播
三晉者種種在人士口碑而按君尤以不得同時為恨
辰下大計伊邇吹求頗急至如台臺精金美玉更無間
言又何煩縈去後之抱也弟碌碌晉陽媿無寸樹頃復
仗芘量移河東舊例駐劄蒲坂聞其地俗輕而口多似
與弟直腸拙性不甚相宜未知税駕何所且豚兒自客
嵗歸里即以宿疾夭折肝腸欲裂呼天無従屢承慈注
遠寄藥物愈揮西河之淚耳血嗣寥寥愁緒滿腔會且
謀引去投老於長白峯前矣
　　　上蘇直指雲浦
大閱事宜職據膚見條陳十欵深媿樸􁂶無次抑恐窒
礙難行惟台臺揮而擲之別出石畫以光鉅典可也又
思晉中弊政如通省之皇税繁峙之皇租河東之餘鹽
均為民害亟當釐革統俟台臺及瓜報代并入一疏為
三晉生靈請命也
　　　又
莊誦二記一歌摹冩龍門汾陰之勝炫竒耀景盡態極
色真文中畫也且能發抒性靈住世超世翛然烟霞之
外即蘇長公之赤壁杜少陵之渼陂不是過矣職推魯
不文無能仰賛下風反藉鴻筆以留姓字於江山之間
割榮當何量邪
　　　答撫院
河灘一事伏蒙憲劄諭以在晉者歸晉在秦者歸秦此
公平正大之體也盛明之世既無分土分民豈宜偏肥
偏瘠在彼方無地而賠糧在此且因灘而起租揆之情
理委為不妥惟是經界久湮驟難清楚人情嗜利狃為
故常似有未易言者粤自黄流西徙凡種田者各照其
田之所嚮而占種之號曰門面灘地此類實繁而強有
力者又復乗機吞併所従來久矣州官因而徴之嵗得
租穀千石以四百入學倉賑貧生以六百收常平倉備
賑貧宗貧民即該州書手工食亦取給焉嵗終具收放
數報院以為常今若一切掃滌歸之朝邑干係通國人
情勢将洶洶不已甚且争地以戰即朝邑亦不能安其
耕耨之常矣此外自西門以南為南灘内山陰府占種
一百三十餘頃冒稱欽賜已經㐮垣訐奏查勘未結前
嵗殺一内官該州移文朝邑會勘竟莫得其主名即此
地也自西門以北為北灘逼近大慶闗真朝邑故地聞
昔年有朝邑令為韓象雲太史門生者以此灘地送之
後此令敗掛入彈章今竟為不㧞之業矣近雖申請憲
檄委官清丈而此二項尚未就約束一駕言於候㫖一
藉口於秦疆所謂河南南陽不可問者也又查王㐮毅
學田碑云蒲在晉西境臨大河夾河民田嵗多浸没故
國初開除河灘原未起科俾民佃種藉補嵗額若此似
蒲州原有灘地矣又聞蒲州東南下流為譚郭陽賢二
里乃河流轉灣處損失納糧地二三十頃見在賠糧是
蒲州亦有失地矣議論之不齊如此且黄流昔在蒲坂
城下蒲之薦紳尊顯者衆自河流西徙後則秦盛而蒲
衰矣蒲坂之人亦日夜望河之復來也至於目前灘地
占種已久不啻集羶之蟻誰肯輕割必仗台臺威靈加
以題請事或有濟不者恐發大難之端耳大都朝邑隔
河種地終是不便而蒲坂之人又藉口於秦晉以河為
界之説然則為朝邑者急於清丈豁其賠糧亦未必非
善處之策矣
　　　答蒲州鄉紳公書
伏承台諭仰見諸老精白事神為民祈福之意某不敏
叨有地方之責敢不祗承以賈大戾惟是五邑伶人議
停二十年矣何其宜復而久不復也其故可思也夫神
聰明正直而一者也豈其不以百姓疾苦為念而務求
淫樂以逞其欲必不然矣成案具在似難紛更公移已
發似難食言無已則仍行蒲州多其侑享豐其牲醴可
乎若其儀文不備獲譴於神某當與司牧者均任之不
以為士民累也
　　　與蘇雲浦
洞庭湘江之竒甲天下台臺錦旋數月以一人饒領之
致可樂也當今時局紛紜涇渭莫辨台臺以整頓乾坤
之手反髙卧烟霞可謂㝢内長太息者此矣一切放遊
之適著述之富可批示一二以蕩滌俗吏之塵襟乎職
以竒蹇之遭兼膏肓之病久欲乞骸歸里屬以巡道乏
人驟難解縛尚在逡巡未果忽有遼左之推非其據也
不能者止分義則然豈敢別萌他念不意部推於十一
月初七日至本月十五日職始見報而新按臺保留之
疏即於此月之十二日上矣維時職居蒲坂新按君居
太谷絶未一面且相距千里即片紙未及也總台臺嘘
植有素兼偶承地方人乏是以誤蒙特達之知備極奨
詡之辭真所謂不虞之譽邇者薊遼撫按猶有疏揭争
執以跡而論職似有規避之嫌者嗟乎此造物者所以
成職以為掛冠長往之地者也稍俟新巡道命下即當
決計漁樵矣
　　　與顧寰清
永寧州守張黎津吾儕同舉戊子者也弟猶記放榜後
諸同年俱乞冠帶以榮所生而此兄獨以椿庭蚤歾例
不得預在廣衆中嗚咽歔欷踰時不已弟用是深服此
兄之純孝也一別二十載聞問闊如嚮慕如新嗣見擢
淮陽二守計造物陰芘孝子必浸假大用為吾儕鄉榜
兄弟巨擘矣乃又左遷永寧豈非以資格限人哉幸屬
老年丈宇下塞翁失馬倚伏相乗政此兄所為終食孝
子之報者也偶聞莅任永寧因漫述往事請教老年丈
譜誼甚隆必加青盼萬冀以其全力自為嘘植而又以
其緒餘代弟敦篤即弟拜賜不淺鮮矣
　　　答李直指燦巖
台臺持斧三晉凡冀并生靈無一不沾汪濊至河東一
隅似覺沐徳更深被澤尤渥如斥供張也減詞訟也罷
訪察也發倉粟也釋寃獄也飭従役也清滯案也除奸
胥也種種不可枚舉而總之以清心寡欲澹泊寧静為
主三晉士民何修而覯此福曜也昔子輿氏教人以無
為不為無欲不欲惟台臺能充拓得盡陸象先稱天下
本無事庸人擾之耳惟台臺能滌除此弊㝢内巡方使
者而皆如台臺也天下可立致昇平矣乃台教又云悔
不做得好事則必如何而後為好事如何而後無悔吝
也哉望道未見於兹信矣職不肖竊計終身型範於焉
在是媿私淑之餘無能步趨萬一也台臺會審駁問囚
犯簡而且精案到即行該府鞫訊恨不旦暮竣事但舊
例必道行府府行州縣鞫問之後州縣轉府府又轉道
中間勾攝轉解有不妥處仍須駁問勢不得不少需時
日然不敢不亟為督催以仰副台臺好生之徳意也
　　　上三院
職頃因病乞休荷蒙台臺褒以華衮朂以騰驤撫躬内
省感悚交集語云士為知己者死職何愛此七尺而不
黽勉報稱為也顧職邇來沈痾已極自午月朔以迄於
今僵卧燕室計四十有五日矣一切緊要公移間亦忍
死了於床褥然而每苦昏眩兼且時愳謬迷至鹽池結
花相距僅百餘里例當親臨督採而困頓不能也尸素
若此将安用之夫台臺之留職為地方也職既病憊無
禆地方而反以滋叢脞之虞則不如奉身而退猶不至
重傷台臺知人之明也儻辱慨賜放還不至隕越客邸
真起死人而肉白骨矣銜結寧有窮哉
　　　答李燦巖
職頃病困屢牘乞休掛冠東行長負嘘植自分罪無可
贖悚息以待行至黎城境上言念台臺知遇深重若即
恝然長往匪直功令森嚴此心殊未即安用是棲遲旬
日以俟允示嗣接憲劄不加督罪翻叨奨詡戀別真懇
溢於言表捧讀未終不覺感極泣下謹北望臺端敬謝
明徳因念台臺之留職為地方也彼時原無半面之識
亦無介紹之容天地在上鬼神可質而説者有肥瘠之
語闗職名節點職生平姑無論矣乃揭末又云所以為
人情則善矣是台臺以曲徇而留職亦以請托而得抑
何苛求之甚也海内耳食者多安知異日不為話柄自
職一去則不惟職之心跡白而台臺之心跡亦白矣雖
不能造福地方或庶㡬無媿高明想亦台臺所洞照也
惟是功名可棄知己難忘樗散如職宦況素澹従兹養
痾蔵拙便可潄流枕石以畢此生台臺間代人豪目空
海内乃獨於職不勝昌歜之嗜盡脱形骸披瀝肝鬲釋
堂簾之分而敦骨肉之懽如此天地高厚之恩真非捐
糜頂踵可報異時台臺晝錦天中職未即填溝壑尚當
徒步千里伏謁台墀然後罄此區區也
　　　答高東溟
翟凌老在枌榆中真弟所稱莫逆交也曩嵗弟有遼左
之推未㡬而三院會疏題留矣查推疏在四十一年十
一月初七日而李按臺留疏即發於此月十二日時按
臺初入境駐劄太谷弟居蒲坂相距千里素未一面且
蒲坂距京師可二千里題留之時弟尚未得推陞報也
已而薊遼薛總督有疏仍欲弟入遼凌老有揭亦仍欲
弟入遼言之尤力不謂部覆之仍留也此時弟之心迹
㡬於不白即凌老夙辱知愛必能諒其無他而規避營
求之疑其能家置一喙乎弟病困之夫久欲歸田緣此
遂決計掛冠其實凌老揭中推轂之語特多不可謂不
知我其欲弟入遼甚急不可謂不愛我弟方感恩戴徳
之不暇而敢毫有怨尤芥蔕於其間乎特弟所處之時
勢有不容不引避自白者耳賤體善病日事藥裹一丘
一壑實獲我所凌老海内名賢正賴匡扶世道兹欲十
載閒居相謝是雅相契厚者而更啟猜嫌存形跡也弟
未敢聞命希為轉致區區
　　　答李副将
西蔵之事知麾下留心處分久矣無論増市馬匹難以
輕許即賞賚諸物不得其心服而輕擲之無益也至於
跌死馬匹亦混賴中國賠償尤為桀傲無禮總戎來催
速賞葢未悉其情形耳麾下不輕言動兵亦不輕與賞
賚但欲俟其入境搶掠之時乗機大創真是勝著妙算
願加意圗之使其畏威悔過而後撫賞未晚也
　　　答階州
辱貺種種均屬塞上所乏極佩至愛苐先是有以土物
時果見恵者概未敢拜葢緣道屬地方遼遠一時受之
未足傷廉而異日沿之遂為定例究将以一口食之㣲
而令僕僕道塗勞頓物力誰之咎也即欲黽勉登嘉以
副盛雅豈容開異同於同舟之間乎敬以心承
　　　與胡充寰
鉅鹿與瀛海俱處畿輔之内山川不甚遼逈某曽不能
時奉尺牘奉請方畧祗以戎幄新開百冗鱗集隻身支
吾日亦不給非敢有遐心也每捧大疏翩翩籌策何計
之審而辭之工乎至如遼西屯田目前足阻長驅日後
可垂永利即趙營平之計先零羊征南之鎮㐮陽奚以
異焉又見題造戰車精心妙製遠軼古式特於静海取
一輛諦觀之施機巧捷堅緻異常一時造車者無慮數
十家胥拜下風矣某不揣竊有請焉台臺以六郡之全
力揆屬邑之饒薄分曺列等計日程功體䘏既周成造
亦夥某欲按式自造則士多袒裼兼苦露處於勢恐未
暇及若欲督責郡邑則所𨽻止河間一府已造之後於
力似難更支然遂舍而不製又何成營壘而壯士氣終
夕躊躇念大君子謀國之忠無分疆域而以大字小古
今通義且以情告量無矛盾愚意台臺用其五郡邑者
而津借用河間一郡邑所造其用過工價令該府即於
敝鎮項下開銷儻蒙俞允仰荷台臺同舟之誼䘏鄰之
仁得拱手而受成事即九鼎駟馬不足喻其隆渥矣敬
延頸以俟鵲巢鳩居惶媿何如
　　　與熊芝岡
讀致遼左撫按二書備悉台臺謀國精忠籌邉遠慮君
子愛人以徳真是今古合轍矣夫美疢不如藥石従古
識之向來遼撫或失於輕信或疎於調度特苦不自知
耳非敢為異為抗也得兹良規必且曠若發蒙恍然憬
悟庶㡬改絃易轍共濟時艱進戰退守不失昔年台臺
嘉與拂拭之盛心哉計台度汪洋終當在涵容中也
　　　又
每捧大疏服膺三復極仰台臺深沈之識雄遠之謀老
成圗事揆策非嘗試漫為者比某雖未嘗躬至遼西然
觀今之物力将卒俱似不堪大舉者夫天下事言易而
行難勿易其所易而畏其所難迺庶㡬矣戰守原非二
義先為可守則進退皆得裕如且也隆冬出師兵法所
忌古人惟有淮蔡之功其餘亦不數數見也恭聞台臺
出闗以来戎服輕騎行冰雪中無險不親厯無将不撫
循真足萃渙散之人心肅窳惰之軍氣讀聞見述益信
台臺苦心擘畫不必決機兩陳之間而一切任事任人
自足奠安華夏矣目今逼鄰虎穴寄身危堡上為冲聖
宸旒所倚重下為百萬軍民所頌戴即九廟神靈亦當
鑒照之冠紳而下計無不傾心相信者譬之寳鑑愈琢
磨則愈光瑩矣非敢為謾也
　　　又
忽聞河西之警令人痛憤無極議論紛紜競喜言戰而
戰之不易一至於此迺知台臺老成持重真有卓識定
見益可以諒不和之故矣目今兵氣日餒民心日離蒿
目時事尤為可駴可懼瓦解土崩之象似在旦夕所恃
惟山海一闗若能以丸泥固封猶庶㡬金甌之無缺至
若沿邉諸口在在堪虞曲突徙薪圗維宜蚤所冀台臺
益殫忠貞仔肩鼎吕凡有益於邉陲無少搖於浮議終
當奮翼澠池收功桑榆也宗社生靈實式憑之匪佞匪
佞憂心如焚謀國無策拮据徒苦顛蹶可期惟是一念
自矢與台臺久要之誼誓當永永勿替耳
　　　又
昨拜手教之辱計旦暮抵津門可圗一良晤迺明㫖准
令回籍而台臺入京請逮卒以物議紛紜不免對簿台
臺此舉恭謹勞謙可謂得人臣禮矣敬服敬服計朝端
公論自定風霾有開霽之期雷霆無竟日之怒也
　　　與張大司馬翼明
津門新募水兵創立三營昨有小疏欲設将領統練會
同總督具題業奉㫖下部矣頃准部咨各舉本弁舊日
彈文以相詰難又以三科武舉例不推陞守備為言仰
見鄭重名器慎選将材之意惟是各弁招募訓練効有
成勞政欲鼔舞激勸以為乗風破浪地即有夙眚小過
仰冀破格原免若先事而羅之迨成事而棄之食前言
而灰後志似未見其可也某以不才承乏節鉞當兹封
疆多事必借朝家爵祿樞筦玉成方可奔走豪傑展布
四體不則殆矣況初設水将視舊營伍各官何啻霄壌
名雖推補與加虚銜者同計亦不必恡吝者也萬一此
兵不募則此缺且成烏有而何煩争執又或久署不題
則此官固自受事而何煩推􁥽想台臺必有洞照矣至
於道路悠悠之口似有吏胥索賄不遂之議竊計台臺
鑑衡精明此輩安所容其伎倆決難輕信者也
　　　與孫樞輔愷陽
仰惟台臺閱闗之行安攘大計恢復訏謨在此一舉葢
自昔趙營平知兵猶以百聞不如一見兵難隃度願至
金城圗上方畧已果倚辧成功為漢史美譚矧今一線
榆闗百務繽紛其至要者如欵部賞費之宜豫版築竣
事之宜速幸藉旌纛陟降巖塞一切借箸聚米邁伊吕
而軼方召區區長平驃騎可勿論也目前閩兵援鮮行
止最屬喫𦂳而前招之赴津今又俾之離津於津尤屬
喫𦂳政以閩兵客嵗奉檄自閩止約戍津不言赴鮮執
以為辭堅不肯東發耳無奈毛弁海外勢苦單虚經臺
師中義勤按濟某係同室披纓救鬭於情於勢俱萬不
容稍緩頃方為之竭蹷遣發而忽又従邸報見林丘垣
疏有四不便之議其言亦大娓娓有説某竊不勝杞憂
即或旦晩強之使發恐發而中道衡命或風波叵測未
盡抵鮮抵鮮而不能成功以歸異日将執為發兵者罪
案某其何辭乎媿某智短見淺不堪汲深所恃台臺平
章在握可藉稟成竊計寢而不行将使鯨吻孤軍孑立
無恃固不可也若強以必行又恐魚腹堪憂星散可虞
萬一空費帑餉尤不可也就兩端而求一是惟政地有
石畫不靳提命庶㡬咄嗟于㐮為幸耳
　　　答鄒南臯
某頃受事版部緣新中丞節鉞未至尚復代庖戎㫋一
切東支西吾真是皸皴血指矣幸李懋老旦晩莅任庶
㡬藉手弛擔以日為嵗忽接鼎札過期以頗牧之任非
某所敢聞也其或台臺愛忘其醜襲石以錦自是式蛙
招駿一腔苦心苐某實非軍旅之才今兹仰仗台植蔵
拙計曺已大踰涯分矣又況蒲栁早衰方且思賦遂初
何容再有塵忝儻有嘘及冀惟台臺為某婉轉止之感
恩知己鏤篆匪淺也東省會𠞰已發兵五千矣尚賴羣
力夾攻庶可望撲滅耳
　　　與汪大司農澄源
東土妖賊初時撲滅亦易不謂偶爾忽視遂致蔓延難
圗近日四将僨轅一敗塗地藩府告急濟兖危困腹心
之禍誠有大可寒心者矣治某素切桑梓之憂兼懐漕
渠之慮況承台臺激切龥天業奉俞㫖敢不竭蹷發兵
共圗殄滅兹謹遴發五千統以三将監以憲臣庶㡬可
稱一隊之師儻羣力大集互為犄角於以迅掃妖氛無
難也兵餉急需萬惟留神解給見今一面搜括督發矣
　　　答來監軍馬湖
偶聞景州之變令人驚駴㓂在門庭亟須剪除擬暫借
東征之師而又恐前旌之遠也捧讀公移知己移兵𠞰
除可任快心賊寡我衆撲滅無難但須計出萬全毋以
小㓂而易之所至望耳
　　　又
門下自景入兖晝夜疾驅政恐鞍馬勞頓得教知己清
健倍常親冒矢石以為士卒先可為愉快妖賊雖小醜
乎而荏苒蔓延已五閱月其中豈無智勇之士似亦未
可輕也目今或合圍鄒城以待食盡自斃或先取滕縣
而令孤立援絶是皆策之善者門下滿腹韜鈐趙公祖
必加托重同心圗維出竒制勝其於滅賊易易耳大捷
班師敬拭目望之
　　　與汪澄源
昨承台翰以朝鮮運事為問大都萬里風濤飛芻輓粟
原是至艱至險之事前七月間在霑化縣失風一次至
八月間在劉公島又失風一次嗣是音耗不通外論喧
傳謂黄參将孟推官俱無下落糧艘僅到一半令人驚
愕不知所措今幸有人言旋始知糧艘損壊不多而毛
總戎實收運到糧料共計九萬二千餘石布疋軍火器
械亦到十之七八真儌有天幸矣登州尚有糧艘十二
桅舵雖壞而米布俱存仍可修艌以待明春發行赴鮮
也兹具實收公移報部仍俟查明另行具題大都各官
萬死一生此行良苦仰仗台臺主持破格優敘以示鼔
舞庶㡬鮮運猶可為也
　　　復余健吾
延綏兵馬昔年精強甲於㝢内今非其質矣糧餉匱於
京運将帥習於剝削營伍困於占役精鋭耗於東征難
言哉若非改弦易轍延事未可為也所幸天錫年臺徹
底振刷頃所條議興革靡不洞中膏肓従此犁庭掃穴
浪破長風鑄鼎銘鐘功收指日端可􁀙足俟矣弟昔年
待辠延西雖曽凑助撫賞所媿㳙滴之潤霑濡未宏何
煩年臺惓惓奨詡耶惟是明暗私増大為邉累而不肖
守操官又復夤緣攖取其間莫可究詰安得設處正項
刋定成額以永杜此害也至於安定二城弟庚申嵗各
築磚牆一面尚存未修一面不知比年已訖工否若漸
次包砌磚井寧塞是亦百世利也石澇三山等堡原是
沿邉二路邉塞人烟稀少藉此可以招集先年條陳裁
革棄險不守止戍一線危疆似亦非算之得者若故址
可仍則修復為便耳
　　　答毛總戎
遼左全失幸賴海外牽制之師得成榆闗丸泥之勢則
麾下之功在宗社者至𢎞鉅矣初時中外紛沓意見參
差疑信各半今則事久論定輿情歸嚮萬口一詞聖明
東顧倚重不啻萬里長城陟元戎更假便宜晉府銜復
賜上方一時綸綍輝煌恩光舄奕大丈夫得時而駕真
與班定遠異代齊驅若果天心厭亂人心未散漸復故
土四海磐石於以流光竹帛垂休天壌真寰宇一大快
心事也不佞職在轉輸憂深國䘏每思源源接濟敬助
一臂之力屢經題請乃副鄙懐惟是津門抵鮮海面三
千里而遙危險異常客嵗秋深尤苦風颶嗣得賫到實
收如獲拱璧及従邸報莊誦大疏薦揚押運各官艱難
顛沛總荷炤詧頓令人情踴躍樂以忘勞而不佞亦得
藉以逭於戾其感侈矣今嵗運事鑒於客嵗之遲擬以
四月開洋五月抵鮮必不使麾下有量沙之困壯士起
呼庚之嗟也忽拜翰教之辱極佩注存孟司李忠義過
人今在麾下幕中知必同心共濟無疑矣管大藩前以
糧乏而歸今復入鮮供驅策於左右所冀嘉與更新終
始提攜亦屋烏之極愛也
　　　與孫愷陽
春已向莫榆闗晏如北門鎖鑰今又一萊公矣竊在下
風愉快何如山東營都司劉永昌部兵二千驍健絶倫
津門鋭師此為第一永昌又復禔躬廉介飭伍森肅如
此将畧真某従來目中所僅見者粤自統兵抵津某即
加意激勸後遣東省平妖轉戰數十合連下鄒滕二城
本官功績莫之與京而當事題敘猶未免以主客相後
先迺公論則固有不可泯者矣兹以赴闗更畨備驅策
於轅門頃津撫李懋老代為疏請加銜言言實錄儻蒙
台臺賜之青眼假之便宜令其感恩圗報乗時自樹必
有可以獨當一面者憶某客冬在闗業於語次推轂本
官今其行也似不容無一言要以台臺知人善任錙銖
不爽固無俟某贅也
　　　與趙儕鶴
頃者内計大典幸賴台臺一代正人主持於上公明並
運黜陟咸服至考察勘問議尤是膾炙人口所禆聖朝
式序之化良非淺鮮某轉餉無功積諐不少自分擯斥
尚辱包荒豈非仰荷雲天之芘遂獲瓦全爾爾哉知感
知戴頃者餉院一差吏垣以為當裁不肖以為當仍非
敢故為異同政以錢糧重大必借直指耳目以明心跡
加派殷繁必借直指查㕘以資接濟總為軍興起見即
有以惡聲相加遺者亦任之矣台臺不棄蒭蕘獨持衡
鑑特請照舊題差於以資糾繩而重封疆斯真大臣純
忠體國之極思非但某席庥逭戾而已一切知己之感
國士之遇惟有永鏤肝鬲耳
　　　又
老先生道徳濬源洙泗文章接踵歐蘇雖在神廟極治
之時獨抱直諒不阿之節一時激濁揚清難進易退海
内人士無論識與不識莫不側聞風采想見光儀雖為
之執鞭所欣羨焉會聖天子出震繼離搜揚耆宿拔之
巖穴之中登之總憲之任一時朝端宻勿虚已以聴指
撝台臺毅然以紀綱法度為己任讀諸封事頒布規條
令諸柱後恵文不寒而栗孑遺黔首不雨而濡迺聖明
亦復臨軒擊節歡同魚水于是曩時冒濫之習苞苴之
風吏治民生灑然為之一變矣屬者冢卿虚席九夏引
領無不以為衡鑑重任舍公誰屬而今果符所料益信
人情賢於夢卜也従兹表帥六卿羽儀八座分涇渭於
九流別蕭蘭於千里匪但正人進而邪人退将使大臣
法而小臣廉會見仕途之日以澄清海㝢之日以昇平
宗社之日以寧謐矣豈非世道之幸國是之福哉某不
肖自惟行能謭劣無所比數惟是屢辱誨言曲垂陶鑄
竊用銘鏤于中邸報初傳倍切彈冠之慶謹馳尺素以
将寸忱伏惟為道自重為社稷蒼生自愛不宣
　　　與孟推官
門下遠涉異域載離寒暑兹行良苦入春以來日望歸
航而海上之音杳然令人悵悵因憶去冬運艘言旋接
有門下手書恐以一介行李為屬國累具覘廉静之操
不佞當即據以入告即毛總戎亦有疏矣近聞門下復
有王京之行久羈中途豈出使須復命勅諭無回音有
不便遽為返棹者乎目今鮮國廢立回視客嵗又另一
機局矣門下留滯逆旅恐無了期若能熟察順逆之形
細酌輔車之勢或有一得可佐廟算鷁首西馳不辱君
命不亦可乎惟門下良圗焉
　　　與鄒静長
忝附世講久企斗山酉春都門懐刺往來竟未獲一覿
紫芝眉宇悵歉胡可言延聞年丈已出守長安襜帷所
蒞霜湛露濡将使扶風馮翊之間依稀復見西漢神爵
五鳳間景色矣韓城故廉憲質亭薛公規言矩行葆素
完真覃精理學遠追濂洛宦轍所至咸有庚桑畏壘之
祝殁而李翼軒先生為之傳言言實錄先是丙戌丁亥
間任敝省濟南守道弟甫角兆即受知遇延入署中與
嗣君下帷昕夕闡發奥義聞所未聞遂得濫竽一第受
恩最深覿徳最切近聞其邑士民公舉鄉賢殊為忭躍
竊謂惟公而後不媿鄉賢亦惟鄉賢得公而後増重年
丈篤於緇衣必且玉成無疑迺門牆下士豈容默默者
薛故宦族近緣冢嗣不祿其次公及冢孫俱困青衿不
勝廢興存歿之感冒昧唐突諸惟鑒照而翼芘之
　　　答張蓬𤣥
兵與餉重務也歸併兵與餉苦差也某以疎拙之才兼
衰病之軀惴惴乎覆餗負乗之懼安得不辭嗣見台臺
大疏似覺議論未歸一人望未繫屬又安得不揣分引
嫌以辭況屯寺賢者也比以事權不重統轄不廣輿情
咸有加秩即真之望而大疏適相值也又安得不推賢
譲能以辭苐某與台臺夙附維桑兼承臭味亦稔知台
臺之必不以薄為道也顧當廟議未定之時旁觀者無
不為某訝而某亦不覺自訝種種前情總屬肺肝所敢
飾詞以相欺者有如津水捧讀大揭并拜台函所稱出
入均勞曳履星辰等語推轂踰涯某不敢當又謂東人
落落憑人位置此皆某意中事某不敢以告人者是知
台臺愛我即骨肉不啻矣敬用鏤刻永矢弗諼辭疏發
於長至越數日而津道來見云奉到尊劄有一撫再撫
語甚相憐念殊自懊恨所謂駟不及舌者也惟台臺憐
而宥之
　　　與李懋明
津亭握別忽逼嵗殘過隙居諸又獻春矣雖遐哉山川
晤對無繇然金石之音鸞鵠之姿固隆隆耳根隠隠夢
中也江之永矣不可方思風人之言若為今日設乎竊
窺台臺才品卓犖識力沈雄可以横絶一世如某寡陋
自顧形穢回首循省不識何當於台臺而披肝膽傾意
氣若斯之深也秉鉞津門遞相為政同舟之雅有逾骨
肉即今幸免顛蹶量移跬步總明徳之所波及者受事
以來披讀故牘尋問舊章無往而非師資之益庶㡬是
遵是循以少逭罪戾於萬一無奈羽檄飛馳徴發倥偬
標正毛兵河南四營一時俱調喜峯口防禦自嘉平望
後督發毛正河南三營業已成行俱於年前抵邉惟標
兵營尚以無将無餉少為遲迴又緣重鎮空虚具疏祈
免見候部覆至於運脚全虚豆價不敷一畨疾呼一畨
側目舉足搖手動有窒礙不覺令人起長林豐草之思
也昨見台臺有疏請告雖大君子難進之節固然苐時
事方亟非㝢内引領賢豪意也況太封翁春秋原未甚
高何妨移孝作忠所冀星軺蚤入承明運籌幃幄以丸
泥固榆闗之封而以餘波霑溉津門是所頓足躍耳
　　　與孫愷陽
闗外危險荒凉人多避匿不出台臺駐劄其間倐已兩
月昔裴晉公云賊亡則朝天有日賊在則歸闕無期人
皆偉之今讀大疏云事完則長嘯山林事不完則膏身
原野又度越裴晉公而上之矣天下寧有如此忠赤而
神明不默佑膚功不立奏者乎獨是闗外糧料闕乏秣
飼斷絶誰司輸輓而溺職若是某安所辭罪焉幸荷汪
度垂慈寛假以逮今日敢忘覆幬之仁兹河冰既泮海
航可通業於二月望日自津祀神開船抵大沽口候風
出洋矣儻得仗芘遄至不誤軍興幸莫大焉先此馳聞
某罪戾山積展布實難請斥未允繼以請告見今病骨
支離夢繞鄉邦恐不能終事台臺矣
　　　與解石帆
故禮垣都諫張惺宇者沛人也筮仕益都令以卓異著
聲召入兵垣出閱山右諸塞諸所條畫俱為邉陲永利
繼轉工垣值黄流横溢祖陵湮没遂有勘河之役建議
分黄導淮竞奏安瀾祖陵無恙後轉禮垣當國本未定
之日請冊立請出閣争並封争待嫡一嵗之中疏凡十
四五上強半留中屢經奪俸卒觸聖怒削籍一時海内
無不想望高標居家念載杜門掃軌勵清修之節庶㡬
彈冠有日而忽作古人矣近以覃恩僅僅循例逐隊贈
官常少識者殊為扼腕似猶未免以衆人遇公顧公才
品真有跨塵寰而凌霄漢者念某鄉試戊子實為公所
舉士嗣待辠淮徐諗其居鄉懿美尤悉深媿未能抗章
揚扢顧安所稱門下士也兹有公冢嗣青衿名振者自
沛來思欲伏闕上疏并擬謁見祖臺再求表章某謂部
議欵例已定或難紛更祗有發單議諡政在此時前見
祖臺於維揚先達皆顯㣲闡幽不吝齒頰彭城距海陵
僅一衣帶水料必耳熟有素今彭城在仕版者空無一
人非賴祖臺口角春風他何望哉
　　　與董思白
目今玉堂金馬之間雕龍繡虎之彦指不勝屈求其胸
中磅礴筆下淋漓片言而東壁輝騰隻字而雞林紙貴
者台臺之外不多見也比復翺翔留京提衡國史攄董
狐之直筆擅班馬之兼長獨步蓬瀛永垂琬琰天下文
章抑孰大於是乎某以三十年交誼睹兹盛事抑何幸
分華割采而愉快焉念某猥以駑鈍承乏津門昔猶兵
餉遞任今且督撫兩肩悵無米之難炊徒循牆而滋懼
鞭策無當伎倆已窮冀惟台臺不棄而終誨之庶㡬香
屑時垂迷雲常豁於以藉手救過萬一乎
　　　與許繩齋
粤自幸酉都門一通間問嗣是碌碌戎馬錢穀卒卒無
須臾之間久疎魚雁今四易嵗序矣每一思之媿汗竟
踵皈依之謂何安所稱石交也台臺糠粃勲名塵垢軒
冕業已澹然烟霞之外獨計人心不古風會日下得一
名世大賢政可秉鈞握樞轉移叔季而乃聴其拂衣長
往婆娑圗史之林令人不能不切東山之慨耳弟待辠
津門荏苒四載迄無一善可稱惟是職業之内頗知黽
勉榮競之塗頗能自持是弟所為竊附於私淑而期不
負於當年之切磋者也顧鼯技已窮而榆景漸逼台臺
将無笑其知往而不知返乎今嵗轉運事竣行且賦遂
初矣目今國是瞻烏物情鬭虎貂璫與士大夫角而士
大夫又自為角恐非世道人心之福也言念及此䘏緯
憂深遼左黔南又屬第二義矣安得台臺入朝主持於
上潜收旁落盡化異同歸於蕩蕩平平之域耶
　　　答袁熙宇
疎拙如某積薪固宜不意誤蒙台慈垂念梓里不惜齒
頰芳潤昌言於朝片言推轂九鼎増榮銜篆明徳矢當
没齒目今循序量移既苦無缺加銜任事實非本懐亦
惟諉之命運聴之當軸而已矣惟是闗門兵馬愈増計
曺本折愈匱疾呼不應最難無米之炊海運告停豈能
不脛而走近日闗門飛檄責成漸急萬一加以違誤軍
需之罪某其無死所矣今且不暇為性命計而又何遑
為功名計乎一腔蘗苦不覺盡吐希惟台照
　　　與趙大司馬明宇
頃見邸報海外屢捷獻俘闕下行且叙功行賞矣勘疏
出於登撫臚列甚詳而某亦掛名其中可謂厚幸何敢
多言但自某以外津門轉餉司道各官一人不及近見
貴部題獻俘疏首歸調度於樞相次推接濟於登撫并
無津門一字憶天啟二年五月内毛帥困頓異域某時
待辠津撫因運艘回津順賫毛帥公移據實塘報而接
濟之議始成未㡬待辠督餉首發鮮運今三年矣初年
運糧料十萬次年十二萬今年二十萬其他布疋器械
纍纍充斥并勅書闗防之類無不従津轉賫今塘報奏
疏具在部科非鑿空侈口者毛帥有無賴藉津門恐未
可槩行抹煞也毛帥客冬今秋解俘獻馘悉有公移牴
津解騐某亦厚犒而激勸之但渠欲某代為具題某則
嫌於越俎而不敢耳登撫觭重沈帥而與毛帥相左毛
帥亦屢形之奏章見之塘報矣今乃盡以接濟歸登而
遺津門是耶非耶連年接濟折色少而本色多折色易
而本色難登運折色津運本色毛帥良心不昧奏牘具
存試下一檄質之當叙何人即可為定案矣登撫勘功
委之道府各㕔以故彼中州縣有司俱為近水樓臺悉
得列名而津門轉餉司道将領府㕔等官猥以隔遠槩
寘不錄為公為私必有能辨之者每嵗鮮運事竣具疏
奏繳司道各官俱云紀錄優叙當此論功行賞之時若
令巧者競進拙者見遺恐非聖朝平明之政也某素服
膺聖門伐善施勞之訓極恥為競獨於此事似覺失平
若不預白逮事後而言之嗟何及矣伏惟台臺虚公主
持毋以疎逖見遺叙及津門司道将領府㕔等官以為
将來轉輸之地餉務幸甚公道幸甚
　　　與孫愷陽
台臺忠義填胸韜鈐滿復赤手而扶社稷挺身以衞封
疆兹之入朝原欲商確軍興祈請兵餉非厭巖闗之勞
而希紫闕之榮也大疏預鳴原自洞然不謂咫尺國門
未獲瞻對天顔忽乃趣令還鎮若謂巖闗不可一日無
台臺者嘻亦異矣某承乏轉餉襟肘自憐滿望台臺入
朝直達於黻座之前而不謂其中格也則信乎某命之
窮也昔周文㐮開府江南每每乗傳赴京議事此自國
朝令甲豈至於今乃獨靳之豈左右用事之人別有肺
腸而借巖闗為口實乎要以台臺劻勷𢎞烈鎖鑰壯猷
當與方叔召虎異代同稱何詎不足耀青史垂不朽而
乃以腐䑕嚇也想達人胸次必不緣此少有芥蔕屈指
台旌已蒞榆闗謹顓力削牘敬候起處伏惟為國自玉
　　　答李河岑
薊永招買之難久矣客嵗大司農不知地方小民之苦
堅欲減草價某極力争之今議已定永平每束五分薊
玉豐遵每束自六分以至七分不為少矣料豆照時估
收買兼以嵗事頗稔未為厲民惟是户部發價每致稽
遲某前有疏謂賤時不買而貴時乃買之有時不買而
無時乃買之今日地方受病正坐於此是發價貴蚤也
又在有司奉行得法加意調停官價盡數給發而毋令
衙役之尅扣買運須選殷實而毋令闔邑之繹騷惟在
賢有司加之意耳語稱有治人無治法是良吏最要也
附闗州縣不妨分發瘦弱馬匹就近喂養既免轉輸亦
多節省客嵗遷安已曽行之此已試之良法也是移馬
為便也以中國之馬與邉騎角終是強弱不敵莫若以
步勝馬昔岳武穆破拐子馬以麻紥刀如牆而進用步
卒也邇者遼陽之役西兵走而川兵戰則馬與步之異
也今闗門練車營而多用馬失其㫖矣韓淮陰云置之
死地而後生置之亡地而後存馬多則思奔易敗之道
也馬兵苐當用以哨探及追亡逐北之用不必甚多三
萬足矣今用六七萬繇馬總戎為西将未免狃所習也
兩馬之芻秣可當三兵之糧糗是營馬宜減也事例納
草一項積弊尤多此輩加納榆闗每百減二十兩而又
専擡高價不照永平而照薊州究竟無草到闗不過夤
緣請託鑚求折乾而已國家名器錢糧並屬可惜是事
例宜罷也以上率爾直陳總屬狂瞽之見因承下問敢
悉其愚臺下高明必有訏謨石畫無須此矣
　　　答天津道錢昭自
猪雞小畜供人飲食刀俎其生甚蕃陰陽精血之間稍
有雜揉紛錯則幻而為雙身數足數翼矣政如人有駢
指未足為異較之地震星變大是徑庭前不佞家居時
熟聞村落此類殊夥苐無以告官府者耳竊意此等瑣
細似不宜以凟宸聴非敢如王介甫謂災異不足畏而
憚為逆耳之忠者也門下考究古傳甚悉極服博洽但
不佞胸臆所見若此要不容不直陳耳
　　　與畢見素
今嵗新截漕糧掛欠數多昨有小疏具題想已徹台照
矣客秋所截十萬原未算尖耗入内且也截出不意別
無使用兼以設法鼓舞所得晒颺餘米稍多前已具冊
咨部而獨未報倉場衙門則一時胥書之誤也今補冊
附上晒颺餘米舊例不報近弟已一體發運作正支銷
但海上風波自所難免豈能一顆一粒盡到闗鮮勢不
得不稍従寛裕耳且也去秋雖有贏餘今春大為不足
即以有餘補不足猶存乎見少也恐難作六年之額矣
況六年督餉當另有主者以前官運過之米而欲於後
官扣補必費争執弟故以為難也帶買遼米各處以災
荒改折通未措意誠如台諭伯兄欲於山東河南粟米
撥補極佩一體之愛惟是雖截粟米亦恐損於漕額前
熊漕道條議欲将宻昌邉軍比照京軍改折兩月之例
大是可行每石折銀六錢可得米十萬石而又省漕船
盤剝之苦此等亦粟米也今春緣截漕事竣又宻昌糧
已抵河西而上未敢饒舌若蚤圗之或可為也不特此
也臨徳二倉粟米原以備緩急之用年來積滯不運以
致紅腐近雖欲運入京亦成空譚不若即以此項常作
津糧亦可以省截漕弟前條議及之部覆未允今檢原
疏奉覽是在伯兄主張力行耳浙江舊留遼米六萬價
值弟已打算欲作闗門今嵗米折之數葢以今嵗截漕
昨已具題掛欠八萬有餘又東兖廣順大五府召買遼
米户部原議每石止給七錢共買三十萬石及後改為
每石九錢不再給價價増而米遂減共減七八萬石此
等缺額弟於何處下手茹苦甚矣竊計帶運遼米皆用
新餉召買若今嵗省直不買遼米者皆按例改折如浙
江故事亦可以完闗門米折之用而運額不大損也伯
兄赤心籌國遠慮經時務期京軍宿飽而以緒餘為弟
區畫弟非有胸無心者而能忘感哉
　　　與孫愷陽
憶昔癸亥之冬過辱台臺摯愛不靳珠玉嘗為某叙督
餉疏草矣一字褒揚千秋華衮金石可銷此感不可泯
也今某兼攝兵餉又已二載所有撫餉疏草自覺樸􁂶
無當顧當捉襟露肘之時概多嘔心瀝肝之語不忍棄
擲亦欲以災梨棗而存家塾念非台臺孰能洞照弗遺
鑒此區區於形跡之外者乎不揣蕪劣謹将疏草五冊
奉塵清覽仍欲借光片言以為九鼎恃在夙雅不勝隴
蜀之望希惟台亮慨賜俯允所至荷也
　　　與李大司農瞻宇
某昔在秦中備員宇下幸叨二天之芘自鼎借大司農
而某又以督餉之役猥承覆露每有呼龥輒荷周全此
眞三生之緣而百世之感也昨以及瓜在邇題有搜括
積存糴本等事一疏内将任内節省錢糧約五萬五千
兩有竒逐一臚列内以三萬充闗門米折以一萬五千
餘還閣部帑金而以一萬留充津門緩急之用均屬正
項支銷不敢錙銖妄費者也業奉明㫖行部題覆查前
二項俱已起解闗門取有實收矣念某數年苦心百計
節嗇此段公論似難盡行埋没更望台臺不靳嘘植表
章一二庶㡬區區孤介之操藉以自見於世昔所云海
内有一人知己死且不朽者也惟台臺留意焉
　　　答錢昭自
年來闗鮮運事最為棘手幸賴台丈五載同心俾克有
濟此之為感有鏤肝刻骨耳不佞以仲秋五日交代於
新餉部黄際老扣至七月終止已發運過一百二萬五
千石通計嵗額所未運者纔二十五萬石不過一月事
耳尚有畿輔東兖未完州縣可以督催或不煩截漕以
佐未運矣新秋闗門折色月餉不敷川湖兵鼓譟而本
色無匱乏之憂則春夏間所經營者預耳台丈在津勞
苦功高人言往往求多流謗四出殊不可解頃兹復命
多勸不佞宜隨波逐流點綴一二雌黄語以自為地者
惟是世誼至重本心難昧寧與台丈同擯丘壑其何忍
出此也但恐破例入薦或生葛藤故於復命疏中祗以
陞任離地方者槩置勿論而於捜括積存糴本疏内郤
詳道台丈節嗇苦心就事論事公論自是較著想邸報
中已見之矣不佞衰病侵尋歸田之後尚擬再疏請告
石城之役行止尚未定也
　　　與靖邉孫同知
靖塞不佞舊遊地也憶昔拮据二年僅亦奉職循理非
有赫然可見之績不意彼中士民之厚尸而祝之比於
畏壘不佞累書止之不能止也将無為昌歜之嗜歟臺
下海岱名流秦朔循吏抽揚片善篤念鄉曲亦復助之
銀米奨以棹楔此自大君子樂與人為善之懐顧不佞
何徳以堪此惟有銘鏤肝鬲而已兹因材官趙安攘之
便敬謝大雅
　　　答來馬湖
憶昔津門共事意氣忻合道義相砥真平生竒遘也台
大畧不世出動必萬全齊趙膚功計當首䝉建牙延世
之賞而尚棲遲藩臬遠遊夜郎斯豈國家功懋懋賞之
義乎則或有尼之者矣台丈不難蜉蝣軒冕蟬蜕簮纓
而多算之所及尤能不下堂階而殱大憝固知賢豪作
用果出尋常萬萬也公論既明巖棲且久行當雄飛萬
里為國長城次公少年飛将亦宜宣力巖疆不佞素辱
知愛豈不逢人説項也者顧無奈交寡力綿何也試觀
家季自肅資俸尚淺輒出寧前投之極艱極險之地則
其不能庇一弟可知矣不佞近日承乏留計衰病侵尋
飲河已滿無米難炊稍俟明春即以滿考引身去矣此
肝鬲語也齊趙二撫雖得金吾之蔭旋即削奪不佞何
敢別有希冀夫趙撫無論矣齊撫身在行間淹厯數月
功亦不薄但不當築京觀以為誇詡抑客兵以自顯榮
耳而論者一槩抹煞異日國家有事誰為効死力者以
蕩平延綏之大盗而反遜于各鎮固壘之邉功此亦近
日矯枉過正之一事也然則景武鄒滕之役几身與其
間者尚恐他人従旁揶揄益難向耳食者喋喋其口明
矣佳刻自是實錄俟有相知深者間出授之於以表章
尊喬梓鷹揚之烈至於椽筆遜美大序歸功尤不佞所
為跼蹐而未敢冒承者也南都昕夕追隨宗伯令弟不
獨倚玉為快若時奉台丈綦履也
　　　與姜神超
台丈前為不佞鄉場房師張給諫所撰贈章神采陸離
足令九原不朽矣迺不佞會場房師實為職方郎中今
贈光祿寺少卿楊公冲所當壬辰癸巳間寧夏哱劉之
亂運籌中樞厥功良偉嗣以詿誤削籍賫志以殁著述
甚富其贈官與張同在天啟二年而其後人之式微也
更甚竟不能竭蹶而北丐求恩典不佞南遊滁陽乃始
詢而知之斯非門牆弟子之責而誰責乎敢恃夙愛仍
祈華衮於台丈儻不靳椽筆慨賜揮洒無悮九月用寳
之期俾令劻勷勞臣泉壌増輝而不佞亦藉手以篤在
三之義銜戢當無紀極矣不腆伴緘希在筦炤
　　　與袁自如
前従故園遠厪翰貺雅意殷殷沁人心脾時即移書亡
弟囑以諸事同心恭聴台臺指南約束為兢兢不意寒
門薄怙天降大罰台臺未及抵闗視事而寧遠之變作
矣變起缺餉得餉而散似可為劵而亡弟獨溘焉以殁
傷耶病耶殊有不可解者傳者謂亡弟出示立法清查
虚冒又被執後急欲自裁絶無一㢲愞語以此横遭毒
手然也否也今死者已矣亂魁可竟従解網耶且誤餉
誤國者急自解紛而人又有代為解者謂事有別因撫
鎮自取之将令死者何繇瞑目地下耶某於七月下旬
自里脂車八月五日抵景州聞變驚隕嗣聞該道措餉
獲免稍稍紓眉不意十二日抵京而即得台臺撫臣病
故之疏也骨肉摧殘雁行中斷悲哉痛哉従來衝塞受
抑罹禍最慘至亡弟極矣幸賴台臺大疏畧其瑕疵取
其才守又許代題䘏典自是覆幬生成之恩但恐将來
議論紛紜未卜終能仰副徳意否耳亡弟待罪宇下者
年餘客嵗寧錦之捷外城之築亦稍効一臂力今嵗修
錦城築杏山遣水卒皆黽勉奏績獨以名位卑微物望
輕淺索馬價不應索月餉亦不應反被人譏嘲而憤懣
以死非台臺誰為垂憐者望俯従優厚議䘏施恩於不
報可也亡弟七月望前曽有家信以後絶無是以終不
得其的耗止就邸報揣摩言之目今旅櫬漂泊家口零
丁匪仗鼎力何繇歸里想台臺仁人長者不待某之喋
喋矣兹因遣家僮出闗扶柩回籍冒昧申謝并以為懇
語不宣心臨楮哽咽
　　　與郭蒼涵
寒門無祿天降之罰亡弟隕於飢軍之手亦三百年來
一大變也幸賴臺下命世豪傑定禍難於倉卒申紀法
於安定罪人既得封疆晏然誰之力乎家僮入遼歸來
備述臺下周棺衾於窮途置幼穉於加膝哀慟甚深贈
賻甚厚此等交誼古人所稀真愚兄弟生死骨肉之感
也不佞惟有遙望寧城五體投地百頓稽首耳惟是亡
弟種禍之根其來久遠目今布散流言煽禍未巳閱邸
報可知矣然謂亡弟居官不簡禍繇自招不過殞其身
名阻其䘏典無大闗係至謂前官存留錢糧支用未明
則闔宗之禍福孤幼之命脈係之矣督師前許代為奏
繳具徴至愛但公署文卷俱已被燬誰為查核顛末者
悲哉亡弟誠不料其溘然長逝致貽不了之局也因思
貴道糧㕔或有卷案冊籍可據萬望臺下設法查覈委
曲回覆其有領出官銀在外買馬置器及買撫賞貨物
未竟者尤恐乗機混賴更望台臺覈其見在庫者若干
實支銷者若干買辦未完應於各委名下追納者若干
俾令確有著落據實奏繳則眈眈虎視者或可免其蹂
躪魚肉而不佞與孤幼輩亦卧得貼席矣不者亡弟已
殁文卷已燬欲加之罪何患無辭事係公帑家屬受累
臺下寧忍恝然坐視已乎亡弟年來俸廩俱未入家兵
變被刼亦無厚蓄此可矢天日者誠恐三人言而市有
虎也所倚重臺下者誠不啻二天矣辰下方會議亡弟
功罪不佞抗疏陳其顛末即緣此事獲戾以去固亦甘
之恃在梓里通家之誼冒昧唐突希惟崇鑒
　　　答南戸部司屬公書
國家財賦閭閻膏血一耗遼左再耗黔南至於今日倉
庾之竭帑蔵之匱南北皆然不佞承乏匝月賈生之淚
几㡬行下矣聖明在上宵旰勵精日講生節之術尚未
得策目前所恃以支給京軍者惟此漕糧耳一開坐截
之端運弁百計營求樂従私便萬一京儲告罄輦下十
餘萬之飢軍其何以應之憶昔留都共事之時目擊南
庾空竭每抱杞憂試觀近日之北庾僅儲一嵗不支之
糧其萬分可慮已不在南都之後矣今奉明㫖仍議補
還漕糧不佞再四躊蹰終非留計可辧乃為委曲權宜
之術議以未還楚餉之十三萬抵之葢逝波既不可挽
而黔事尤難卒省楚弓楚得虚來實歸既不悖天語之
森悚亦不煩留都之設處至若堂官已荷霆㫖司屬俱
免吹索此則不佞區區軫念并州之極思耳若夫三闗
鈔銀當此新舊二餉疾呼不前方苦無計搜求恐難奪
此與彼也
　　　答袁自如
朔日得台臺大揭次日即具小疏呼龥冀發帑四十萬
可救然眉會兵部亦有疏四輔立為主持舉國倉皇實
有同心是日午後召對聖意仍以内帑空匱屢請發帑
終非長策似謂鑄本犒賞俱行那借亦儘可濟急矣閣
部再四哀懇迺允發帑十萬刑部贓銀八萬田爾耕贓
銀五萬共計可得二十三萬雖未奉㫖料不􁌄也敝部
搜括新舊二庫并新到外解共得十萬即先於初三日
兌發惟望台臺曉諭軍士使知聖恩浩蕩軍餉已充或
可保無他虞也
　　　答張梁山
雲中既苦旱荒又躪戎馬重以地震為災隕霜見異年
臺撫循一方問疾苦而起瘡痍拯救殆無遺策俾枵腹
者阻飢者飽滿明賜而感奮投石此其為勛奚啻韓范
之烈捧讀大疏載接台劄忝附同舟之末敢忘纓冠之
誼業經題覆已荷俞㫖惟是太原本色可以抵民運者
一如台諭至臨徳二倉僅各以萬石應匪直漕運行糧
未便傾囊為挹注實所積無㡬方抱愧於涔蹄欲為西
江不能也邉疆多事天不雨粟故拮据止此瞻望之私
與躊蹰俱諒高明自有洞照耳
　　　又
雲中春餉頃已照額題發見在措解計中翰吴君不日
當詣轅門矣敝部三鎮市賞向皆取給年例之中會訃
錄開列甚悉不佞曽舉以入告無奈罪過深重不能回
天聴祗増戰慄憶去嵗題發冬餉時既奉應減不言之
㫖自不敢不議減雲中已議減二萬矣然終不敢臆減
疏内又有仍聴督撫諸臣自行開列量裁請㫖之語旋
奉有宣大如何不報著即催來一併詳覈具奏之㫖葢
聖天子明見萬里知市賞屬防禦方畧故待督撫一言
為金石耳今四閱月矣翹跂大疏有如望嵗且伏讀台
諭市賞俱出年例撫邉即以恤軍即此兩言便足了此
公案更何遲回至于雲鎮年例每年額該四十五萬内
有市賞八萬台諭謂每季以二萬兩咨作市賞自是分
欵正論但所云二萬兩者若分于既減後之欵則不足
抑分于未減内之欵則悖㫖誠未敢冒昧従事者也此
時應酌減與否應分欵與否統望台臺蚤賜題明俾従
前葛藤不難斬截此後部發有所適従也
　　　答范質公
緬惟老公祖之秉銓也林居已踰數載立朝不滿二旬
此其心跡雙清才品夐隻當於聖賢中求之非尋常可
望萬一也序轉已見齟齬居憂復滋淹滯海内共切東
山之仰祖臺宜促舍人之装矣家弟自寅初入仕途待
辠名邦不佞竊用繫心不勝負乗瘝官之懼惟冀祖臺
軫念舊日編氓一切地方興除利弊不憚指迷發蔀則
道義骨肉之至愛也
　　　答張鳳皋
黔事蔓延八載迄無人能挫其鋒者老公祖訏謨遠猷
屢奏膚功非大豪傑而能若是乎今復不究其用會将
得代是真安賊之幸而國家之不幸也惟是一日未離
地方即有一日干繫料老公祖胸中武庫自當愈出愈
竒而千秋不朽之今名亦於焉在矣
　　　答郭蒼涵
今國家所最危急者無如遼左封疆所最依毘者無如
遼左撫道台丈練達沈毅鎮静精詳詰兵覈餉除器飭
防允稱巖塞長城第一人臣事堯舜之主總為公家起
見有心有口誰忍自昧其懿好者哉太倉之事不佞亦
苐隨衆昭雪猶在議罰列也聖眷殷隆盡賜豁免則出
意料外矣至計典一事先是銓部有加銜稱頌之咨不
佞業兩次移文剖析明其無礙及送單時人復有従中
萋菲者大抵皆指通㕔時事也不佞又復為剖折於冢
宰之前指天矢日至再至三卒獲保全則九廟之神靈
三韓之億兆實式憑之匪區區一人綿力之所及也不
佞兄弟沐台愛至渥矣曾未卜所報而台丈輒言報耶
　　　答劉青嶽
台臺之立朝也一腔正氣百鍊剛腸諸所匡拂禆益良
非淺鮮自台旌去國而依阿風盛人漸有追思汲長孺
者矣惟是詔赦原未分明綸扉猶多顧忌想仍姑俟異
日耶台臺寵辱靡驚不憂不懼此其涵養識見真晩近
所希覯也盛従誤罹法網大慮處分太過涇渭勿淆幸
獲従輕結局似一綫公道猶在人心者某未敢居功也
辱明誨之惓惓惟有媿汗
　　　答李葵孺
今嵗新運賴台臺調度甚蚤處置得宜頃雖以亢暘回
空稍遲而甘霖旋霈舳艫無阻挽遲為速皆台臺之力
也不肖疎拙無似謬肩軍國悚悚覆餗深知民運來儀
事多不便是以轉輾圗維不得已而有言嗣見江右兩
臺疏請卒歸於用旗屬則知不肖非過計矣台臺職掌
所闗見解稍殊今欲求心跡之明豈必引異同之嫌總
之我輩悉従公家起見有何成心如同舟遇風或篙或
檝蘄共克濟其交致力者其交相忘者也翰教再頒極
荷虚公雅誼惟有媿感
　　　答某
尚友編序業已簡出就中殊多龎雜未愜鄙意也謹奉
清覽大抵此書世代之升降文體之盛衰厯朝之治亂
政事之廢興人才之邪正謀議之得失俱可得於誦讀
觀覽之中是有資於勸懲亦有禆於經濟不獨有益於
學問已也不佞因見他選掛一漏萬俾學者如坐井觀
天故不揣綿力搜羅三十年而成其凡例條欵尚自有
説俟稍暇圗之耳
　　　答田御宿
昨因兵部具題欲多備乾糧炒豆以供軍興奉㫖預儲
敝部恐一時無措故欲借力於五城司坊前疏尚未俞
允而兵部又題目前興師急需􁀙炒等物敝部只得連
夜自製漸有頭緒而明㫖始下夫􁀙炒乃行軍必需之
物而市買不可得製辧頗費力若得五城協造以備旦
晚行軍之需則至荷也每城且先發銀二百兩應用但
􁀙炒務製如法則有敝部之式様在耳
　　　答饒黄山
大疏自是憂時體國一段竑議所為敝部佐軍興以匡
不肖之不逮者良非淺鮮苐此中有利亦有害政欲仰
俟指南而台教適及極仞虚衷之雅招商買銅多被騙
去開採似屬便計苐銅鑛蔵在地下則銅錫金銀皆在
開採之内誰為限制萬一聚衆醸亂奈何廣鑛自佳先
年敝部曾通行省直開鑄而取其息以充新餉然有不
肯行錢地方錢本賤而貴其價官自肥而民自瘠後遂
相繼報罷今欲舉行先須痛革此等弊端而後可久政
如來教所謂争事理非争議論者也
　　　答李總河燦岩
老公祖才兼文武身繫安危自頃提兵入衞朝宁倚作
柱石逮今回鎮河干南北恃為鎖鑰目今師老財匱令
人憂心如灼未卜策勛飲至是何時耳濟上無兵海内
所知曩者赴援殊屬破例不意訛言傳播河兵潰散幸
老公祖一腔忠赤豚魚為格中途再還按堵如故大疏
入告計聖明必且喜動顔色旦暮溫綸吐鳳口也兵至
之日即當照例給餉寧敢煩顧慮哉
　　　與梁大朐
撫賞事會議已久亟宜具疏解銀今接貴部大咨又有
異議恐結局無日奈何治某舊𨽻編戸今忝同舟豈敢
自生異同以賈罪戾但錢糧各有職掌各有欵項那新
補舊固為不可若因遼鎮買馬而欲盡動新餉一朝頓
増二十七萬従此闗寧薊津之間将何所賴以供億乎
萬一兵餉不繼庚癸頻呼非獨治某之憂亦老公祖之
憂也極知冏寺嵗入不多而新餉亦非處其有餘況貴
部原疏奉有明㫖闗寧江東缺解月餉應與援兵相權
濟用不得那移作賞煌煌天語敝部豈敢悖之即年例
二十六萬有竒敝部亦非易辦者誠亦無可奈何也惟
老公祖裁詧幸甚
　　　答張皇親
昨承枉玉適以祈禱未獲謁謝惟有感刻翁臺椒房懿
親護塋地土奉有買給之㫖敢不祗奉但此時軍興孔
棘所在空乏大慮翁臺不霑實恵故鰓鰓過慮耳嗣拜
面命之辱地價既廉無虞奢費且有逃絶新墾諸田可
為通融務在開封府屬之内則結局亦易矣容即酌議
題覆決不至久稽也
　　　答翟凌𤣥
餉道之議裁起於閣部真不知何所見而云然也糧料
船隻舟子為數孔多夫豈部院一手一足所能集事乎
政望老親翁出疏亟寢其議而大疏適至誠所謂發當
其可言必有中者矣獨是張君資俸已深勞績尤懋而
尚未獲加級叙功弟昨已與冢宰昌言之但遇便疏中
亦須老親翁代請加銜久任不則遷轉别地尤恐後來
者之未能駕輕就熟也總戎暫留以待秋冬二防自是
確論想聖明必有亟為賜俞者矣秦兵本色終難凑辧
葢截漕已多而招買綦難惟有搜括節曠酌給折色誠
公私兩便之計也
　　　答安徳鄉紳公書
二東不幸天降之災漕輓重地防禦尤亟城操不足復
借班軍此誠綢繆桑土之至計也今題留不諧而徴調
復興慮餉少而工多思預支以竣役諸老體悉人情良
亦至矣惟是監督之報滿在即則考核委屬未便六年
之程期頗遠則坐扣更覺難行目今功令精明事闗錢
穀未經題請誠未敢以冥冥決事也獨念台命下頒何
容踞拂萬不得已已批該倉申詳准令預借二月即於
明春扣還庶目前少資濡沫而異時不苦葛藤也
　　　答侯六真
二東不幸叛兵為殃天討雖行王師屢潰梟獍大肆跳
梁萊城将成丘墟比雖調發援兵為數近萬只恐徒作
西江之水仍為真保之續十二山河坐見扤搖可為痛
哭流涕長太息者也老年臺文武全才甲兵滿腹一切
豐功懋賞赫聲濯靈一見南黔再見燕平此正敝鄉所
共欲得以救生靈於塗炭者況用昌将而統昌兵非老
年臺誰為調遣不意空切緇衣未荷俞㫖則敝鄉之刼
運尚未終耳
　　　答張華東
弟前後抗章乞骸㡬二十餘上矣迺聖明輒不聴其去
而督責愈力又值時事多艱不得不靦顔復出誠不勝
頑鈍之羞也俟撫賞事銷算既竣當再申前請耳弟前
以題覆獲戾於政府殊覺惴惴近日敝部諸事多荷優
容想在首揆汪度包荒中矣豈老年臺有默為之地者
乎近日言路諸公多得罪者或謂皆繇聖斷諒不誣也
獨是吾鄉登萊之事急矣而撫之一字當事多中其魔
近日南中大疏剖判甚明已而圍城中登撫有疏鄉紳
有疏胥同此意似有挽回天聴之機及弟輩以公疏繼
之轉覺如水投石甚矣其徳薄而言輕也今當事即不
専言撫而卒不與以𠞰之具又不擇能𠞰之人空言𠞰
何益乎十二山河坐見陸沈我輩㡬於垂老無家可為
慟悼者此也疏揭附覽季弟自寅備員司城跼促如轅
下駒幸賴老年臺賜之青眼稍為吐氣耳
　　　與申于蕃
不肖待罪度支四年於兹矢心矢日務求節省實不敢
為濫冒混淆也者昨廊櫃錢糧一項原係各闗解到公
費工食従來俱係敝部自行支銷即或撙節助餉亦有
題不題之異比者不肖以旦莫去國之身一切支用正
欲銷算明白又值總理視事遍查錢糧即廊櫃似不得
獨遺此不肖所為具題之繇也今總理又鼎借巡視省
臺共為查覈具諗虚公愈慶遭逢昨接面譚知業已洞
照無遺矣近日㣲聞台臺稱廊櫃寄收太倉錢糧有與
庫冊不相對者深服綜覈之精因查聞儆之時軍旅倥
偬援兵鹽菜時刻難遲其有太倉轉發銀兩雖在廊櫃
支分原在太倉銷算新庫亦然實未混入廊櫃之内事
竣之後造有軍興錢糧文冊奏繳今底冊具在也謹簡
出奉覽試一磨對庫冊當自劵合矣至於従前經費亦
有一二可減損者原係厯來相沿舊例似當裁其将來
而不必迢其已往也至每嵗以五千兩助餉不肖恐貽
累後人不得不稍留餘地但任内捐助實不止此今後
即稍増額無妨是在台裁耳
　　　答吕豫石
伏承老公祖台翰纚纚千言備悉南帑之匱與南餉之
急治某忝附同舟其何敢作秦越視也惟是北部之苦
較南部有百倍者援兵日集新兵日募苦無以謝九邉
行糧正支月糧借支苦無以謝各省直雖有每畝三釐
加派通計出入一年之内尚欠一百六十萬有竒老公
祖試一平心易地而觀之謂是南匱乎北匱乎南急乎
北急乎譬之有二壊舟一則泊于曲堵安流之涯帆檣
戙檝雖敝従容為之葺治猶綽如也一則放乎奔濤駭
浪之中颶風作于上嵯石激于下長年者将伯助予而
不能救惟有載胥及溺而已矣可為痛哭流涕者此也
惟是明㫖森然原有同心之諭台諭諄切敢昧編氓之
誼如南部事例一項老公祖欲暫緩一年者治某已舉
三年所收而盡與之矣闗税方爾經始上年所獲亦自
無㡬今政不得不清其源尚未敢奉命也南鑄得利殊
饒治某祗切健羡真莫能賛一詞矣至於水兑改折允
屬目前第一要務前丙寅待辠時疏稱折色止欠萬金
者政指各府未改本色之時而言非漫然無據者也今
楚餉盡還本色業已恢乎有餘兹議本折通融裒益自
是正著厯簡隆萬以來故牘固已然矣覆疏敬為極力
賛成舍此別無長策也此時在在用兵敝部嵗用折色
共一千二百萬時事至此某誠未卜死所非敢故為異
同有傷和衷之雅耳
　　　答蔡質几
滇雲遠在天末素稱樂土不謂逆酋突出決裂至此近
聞臨安已陷尚無邸報或亦風鶴之虚聲道路之流言
乎不者滇憂方大也翁臺屢疏所談軍前事宜萬里之
外情形如畫請兵請餉無不曲中肯窽今黔中撥楚餉
十四萬餘敝部又搜楚蜀餉二萬餘共得十七萬而滇
雲五年之新舊餉仍以十餘萬計者不與焉餉似無慮
不繼矣若川貴總督已奉明㫖調兵催餉同舟共濟當
不膜外視也以聖明之威靈重以翁臺之英畧區區小
醜料指日蕩平無疑矣敬拭目以俟
　　　答吴世兄祖學
不佞弟緬想生平受吴老師恩遇最早最深真非捐糜
頂踵所能稱塞而弟所以報者至淺鮮矣兹者遵諸長
兄命稍誌墓中之石顧老師厯任宦績既無所紀載而
弟又當軍興旁午案牘倥偬之時苦無佳思僅摭夙昔
甄拔之竒勇退之節離合之概以示感愴大懼老師猶
龍之徳或自弟而晦意諸長兄當弁髦置之而竟以登
梨棗與素心居士自狀並傳則慙媿無地矣弟比衰頽
日甚乞骸之章業已二十餘上而未荷賜玦計秋冬之
間疆場無儆當再申前請耳
　　　答朱恒嶽
鬼方一局十年不結老年臺胸有勝兵目無勁敵既奏
永寧之績旋收耆定之功目今我武維揚彼勢日蹙犁
庭掃穴當在旦晩勒燕然而垂竹帛夫豈異人任也辰
下都門震驚兵餉兩空備禦無策説者欲罷西南顓圗
東北弟意九簣宜成善後當周已議分作兩年漸為收
拾結局之地不識於台指有當否耳
　　　又
滇雲告急索餉甚侈敝部苦無以應幸老年翁慨分黔
餉一十四萬六千有竒乃知忠君愛國出自天性真能
不以畛域起見者也弟已藉手題覆而又量撥楚蜀再
留滇餉以附益之總期接濟滇兵供億援兵以圗少彌
庚癸之呼耳乃滇中諸薦紳尚欲辭長郴而請他府弟
未敢聞命也但恐滇不能得之於楚仍借老年翁鼎力
督催又大疏奉㫖云楚餉解黔實未及半此項額餉作
何開銷查三年黔餉老年翁尚未查參敝部無繇知其
確數幸蚤惟結局似不便姑息従事矣
　　　又
同籍兄弟四十二年在海内者落落晨星兹馬見素年
兄復以遠避㓂亂突為縣令仇螫加以監視彈章竟至
被逮謫戍煙瘴且籍没其貲産一貧徹骨見素以青瑣
終養三十餘年三起京卿高卧不赴棲心禪那家徒四
壁品可知矣此自㮄中殊絶人物方且旦晚冀其彈冠
忽謫異域人共扼腕稍助橐裝以行獨幸兵部定衞適
得黔中都勻正在老年翁轄屬之内斯真見素九死一
生之會也老年翁高義薄雲豈其目擊同籍兄弟顛連
而不為之所頗聞舊有覔取盤費及委市軍需二例幸
擇兩端之一蚤給印照以歸是亦無量功徳也惟老年
翁留神焉羽便附聞俟見素行仍當再有懇也
　　　答沈何山
前度支奏議借老年翁為𤣥晏頓使蕪刻生色感篆深
矣四友圗詩遂已成帙得二老圗詩繼之愈増風雅非
老年翁首倡何能成此盛事也所惜李湘翁詩賛未備
或稍為補之何如弟以謭菲待辠民部便已五載撑持
鞅掌無復人理會聖明勵精每事督責而卒不聴其去
頃於仲春乗警報稍息復伸前請遂奉有時事艱虞托
疾規缷之㫖弟凜凜斧鑕之及又靦顔復出矣及讀華
翁二老序拳拳以戀棧為戒癡頑為誚則弟誠名教中
罪人也老年翁便問幸於烏程相公處委曲先容但得
放弟歸田全其晩節無為四友二老之羞則拜賜侈矣
若老年翁與華翁久滯清署尚未大展所抱與弟進退
正自不侔邇有索瘢於老年翁者會工部有疏剖析聖
明深以為然自無容介介也
　　　又
伏承台翰具諗老年翁與華老朝夕深念常著弟胸臆
中所為設身而處悉心而誨者備極真切骨肉之愛兩
年翁優游清署尚思退步弟叨此艱鉅常懐不測之憂
何戀戀焉不一割也惟是撫賞錢糧屢㫖切責見在清
查弟不敢以不明不白之身冒昧脱缷稍俟秋冬之交
便可結局然後堅意乞骸此中亦殊有一段苦情耳乃
老年翁遂先弟得請浮雲軒冕嘯傲林泉翩翩乎仙哉
華老已轉冬卿此時想已脂車而北一詩遲之并書箑
頭呈覽屈指四友二老出處離合之蹤可為感慨近日
次輔冢宰俱掛浮議仕路風波真自不可測矣
　　　又
四友中二高蹈一仙遊而弟獨困頓縲絏辱身辱國兼
辱譜牒圗繪慙負胡可言獨是數十疏乞骸而不得請
究且以干聖怒而考選朦徇又後一重公案耳長安公
論具知弟非頑鈍戀棧者差可解嘲及讀老年翁台翰
亦頗不加擯棄而感可知也長安九卿臺省單疏申捄
者不少至公疏或雖具而未敢出獨南中剴切昌言翕
然同辭其大僚疏例屬南太宰為首乃青墩以請告杜
門而存憶輒慷慨入告正氣直節領袖臺省生平知己
指難多屈聞係老年翁表弟幸為一言代謝焉弟自春
徂秋載離寒暑静聴處分總如台諭殊未敢過為戚戚
也四友圗石刻甚佳但傳布未廣弟擬並二老詩再合
刻于燕市尚未竣也大都分之為六合之實五誠有不
容判然為二者耳兼金遠貺以橐饘我自是兄弟骨肉
真愛苐以區區口腹累林下年友未免汗顔敢用返璧
前寄詩箑未至想浮沈矣今再寄二箑並手卷一軸解
網錄二冊無論陳言近況總塵清覽年姪聞十一齡神
王才超可任愉快弟次子際有年亦十一昨隨弟於請
室迄今依依左右家口回籍已久獨不肯歸想老年翁
聞之亦為一掀髯也
　　　與閔曽泉
不肖某生平硜硜一念誓殫忠貞以報朝廷此可矢天
日者連年自覺認事太真罪釁日積前後三十餘疏請
告未嘗不欲急流勇退希明哲之高風以保全末路也
不謂天聽轉高流言甚毒致此竒禍嘻亦命矣憶昔與
台臺朝夕砥礪互相期許者謂何而今辱身辱國兼辱
知己一至於此每一思之媿汗竟踵無地自容夫復何
言但某與鄭澹石原無半面知交亦無一毫交際祗以
明揚大典不勝區區憐才一念兼以雲間為舊遊地稔
知財賦素重逋欠難完既有府申起解在途又有商民
代輸在庫豈能槩擯不錄且考選諸人不乏代輸及續
解者何獨於澹石而靳之計某先後五疏題明又經台
臺覆疏降級中間并無纎毫隠匿此在他人或不盡知
乃台臺則洞若觀火矣不意澹石一降再降掉臂不顧
而府解亦遲延不至此又某意想所不及也所幸公論
未泯先後為某訟寃乞恩者共十四疏聖明廉其無他
頗為轉環移外候問但不知将來可従寛政否言念台
臺拂衣高蹈譬之鳳翔千仞豈容以不祥姓名上干記
室惟是台臺高誼薄雲決不作尋常冷煖態某誠不靳
區區嚮往一念輒附彦威沈年丈便鴻以聞外回奏申
救諸疏奉塵清覽庶悉近況耳
　　　與劉青嶽
某度支六載心血盡嘔惟恐上負國恩中負知己下負
生平不謂力綿任重竟至一敗塗地悲夫惟是午夜循
省差無愧怍長安士民頗著公論所恃區區報稱者此
爾比者困頓囹圄四十餘日棲遲蕭寺又七閱月近始
完對簿事顧聖意淵微未可測識不識終能仰仗台芘
及于寛政否台臺四載雁塞已逾周公居東之期昨晤
舊文登解令具言台臺清恙新愈令人悵望無已何時
得把臂故園相與徜徉丘壑中也
　　　與林鶴胎
某忝附世誼欣瞻鳳采年來追隨班行不啻斗山在望
祗緣簿書困人未遂傾倒兹且待辠候譴従此益隔雲
泥矣因念亡弟自肅猥以天幸得綴老年臺㮄未生平
頗知砥礪隨分盡職而竟以軍餉不繼隕命亂兵之手
真脊原之至痛也客嵗㐮葬幸賴上饒鄭相公言念舊
屬為誌其墓稍稍生色于九原惟是墓門之碣未得當
代名碩一言表章不揣欲以譜牒之誼仰干椽筆倘䝉
賜之片言而華衮之感且不朽不腆一芹聊申羔雁之
忱希惟莞在
　　　與馬勝千
閩錄理逼濂洛詞追班馬洵衡文第一手也可勝欽仰
不肖待辠度支首尾六載每遇聖明召對或披丹入告
或竦立拱聴葢未嘗不在側也所有紀注自應什襲珍
之傳諸子姓以彰熙朝盛事以侈儒生寵榮無奈邸報
抄傳率多未備患難漂泊復致散佚緬惟台翁夙嘗簮
筆於殿陛必存製錦於篋笥不揣妄干希将崇禎元年
正月起至六年三月止一應紀注槩為簡發俾獲繕寫
珍蔵以了宿願如有未備便借九鼎向當日在直詞林
諸老一物色之則百朋之駿恵也
　　　答曺葆素
某衰年潦倒乞骸之疏三十餘上竟未得請而卒陷縲
絏豈非命乎緣客嵗仲春念四日某與高硜齋同日請
告聖明震怒硜齋被譴其徴也而某以鄭澹石事先為
總理所讒譛繼為首揆所挑激遂罹竒禍葢總理先因
吴中書條陳鹽法議論不合而首揆則以周給諫開復
及登萊𠞰撫二事飲恨已久耳得罪之日某惴惴不敢
出一語幸長安公論頗明多上言為呼寃者得免虀粉
旋脱囹圄而入蕭寺爰書既具竟行曲貸聖明解網恩
波真浩蕩無涯矣仰視台臺忤璫雖同而聖眷隆重馳
驛榮歸者政自天壌懸也三徑初歸喘息未定咫尺龍
門未能展候乃辱翰教殷殷遠賁蓬蓽且侈談計曺餽
餉状令人跼蹐殊甚夫人臣事主髮膚非吾有而何敢
居功況處危城居危署實與老先生同憂共戚而又何
敢獨擅乎總之相愛無已不覺春風洋溢齒頰間某従
此為農夫以没世而得大君子一言許可有餘榮矣
　
　
　
　
　
　石隠園蔵稿卷八
