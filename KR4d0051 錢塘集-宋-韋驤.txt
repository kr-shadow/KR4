#+TITLE: 錢塘集-宋-韋驤
#+DATE: 2018-05-12 10:19:11
#+SOURCE: github.com/kanripo/KR4d0051 master b9697f1b                
欽定四庫全書　　　　　集部三
　錢塘集　　　　　　　　别集類二(宋/)
　　提要
　　　　(臣/)等謹案錢塘集十四巻宋韋驤撰驤字子
　　　　駿錢塘人皇祐五年進士除知袁州萍鄉縣
　　　　厯福建轉運判官主官主中出為䕫路提刑
　　　　建中靖國初除知明州丐宮祠以左朝議大
　　　　夫提舉杭州洞霄宫卒其事蹟不見於宋史
　　　　而集中所載袁狀祭文諸篇署銜尚存可以
　　　　得其大概焉端臨經籍考有錢塘韋先生集
　　　　十八巻宋史藝文志巻數亦同是編原本十
　　　　六巻前有収藏家題識宋板韋驤集係明呉
　　　　寛家藏本原關第一第二巻實止十四巻檢
　　　　勘書中凡構字皆空闕而注其下云太上皇
　　　　帝御名當由孝宗時刋本抄傳特所闕兩巻
　　　　諸本皆同今已末由考補耳驤少以詞賦知
　　　　名王安石最稱其借箸賦而集中未見考宋
　　　　史藝文志驤别有賦二十巻當别在賦集之
　　　　内而今佚之矣其古體詩亦已不完而梗概
　　　　尚具觀其氣格大抵不屑屑于規橅唐人而
　　　　密詠恬吟頗有自然之趣雜文多安雅有法
　　　　而四六表啓為尤工其精麗流逸已闕南宋
　　　　一派雖未能接跡歐梅要亦一時才傑之士
　　　　也謹釐改目次即所存之本以第三巻為第
　　　　一定為一十四巻著之於録屢經傳寫脱落
　　　　頗多世無别本其可知者隨文校正其不可
　　　　知者則姑從闕疑之義焉乾隆四十六年五月恭
　　　　校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
欽定四庫全書
　錢塘集巻一
　　　　　　　　　　　　　宋　韋驤　撰
　　和鄧舎人讀之罘碑二十韻
之罘之碑何所刻昔者秦人紀秦徳風鎪日鑠㫁璞昬
雨暴氷殘老龜坼㣲芒遺字三四行容易厯年千五百
文詞事實可攷求賴有子長修簡䇿始皇末年氣益矜
輕視天下夸功名玉墀金户厭宫殿不逺萬里為㳺行
鼓鍾帷帳不移徙所至毫髮皆如情温寒凊暑迴造化
絶深度險安經營徐市盧生巧窺測浪語神仙致君惑
東巡亟欲見三山從此海壖来轍迹神仙杳邈不可攀
六龍迴首滄波碧從臣無以慰躊躇請陳勲業刋諸石
髙文大句如形容将以榮耀傳無窮銀鈎玉箸勒未久
變故恍忽如飄風人心恚望鬼神怒滈池神恠俄符同
禍秦非胡胡在國長城未畢咸陽空空遺此石蒼崖裏
萬古悠悠辨終始雖然篆刻半缺訛至今不得藏虚美
世人徃徃愛瑰竒蠟澤松烟印之紙覽觀莫不哀所為
豈獨玩焉而已矣
　　送皮獻臣郎中赴河朔(提按便糴/袁州作)
明公器業真無敵術學精深貫今昔胸中應變勇所為
韜養許誰窺畛域立朝壯齒名已髙君相都俞采風迹
擢從畿邑超等倫寘之計府憑宣力古來才盛多見排
議論波濤起尋尺剖符江表雖左遷憤恤何嘗動顔色
惟思補報誠益勤奚翅循牆驚寵錫鋤姦整敝皆得要
百事詳求不容隙宜陽編户十萬餘疲瘵彌年逢藥石
旄倪愛戴憂公去口頌心祈繼朝夕除書忽爾天上來
借冦無緣徒悵惜汝曹固恨奪慈父上意其如念河北
河北近罹災變深墊溺之餘病艱食經營調度難其任
正是廟堂精選擇此時委寄非平時賢者豈辭當逺適
長川六月風雲爽苒苒雙旌標畫鷁送行擁岸車馬稠
戀徳尤多淚沾臆袁民慎勿挽公舟蚤㸔公歸廣膏澤
　　觀劈石
籃輿逺冐西山色宛轉羊腸踏寒碧巖涯深處屢騰聲
何事晴雲多霹靂尋聲迆邐過枯林始見羣工劈山石
斧斤鋒刄奚足云鐵楔縱横乃為力隨文察理以段致
大或尋常小盈尺心𡨕手應出自然不啻庖丁操騞砉
問其勤苦将胡為驅車運致希酬直牛山濯濯罹採伐
萌蘖悄如無夜息此山遭值甚牛山攻撃何年可終極
石頑人智其奈何智巧反為天地賊
　　和殘臘幽谷西逰適
晴光泛泛山之阿谷禽朝飛聲己和溪面氷消玉沙活
臨溪逆想春風過忽來忽徃祇隨興騶從屏寘殊無多
略挽梅梢數繊蘂後日重來添㡬何
　　賦金橘得曲字
結根長江左移植清流曲朝暉歛夜霜香苞間寒綠落
落黄金丸堆盤照明玉逺想洞庭姿宜慙風韻俗咀嚼
聊一評嗜甘母見辱
　　即席
金爐獸熖迴春律碧琖螘花資野逸臘枝剪㫁玉蓮光
歌扇舞茵争秀出主人醉賓賓醉徳傾兀不慙冠武側
一時陳迹去莫追此段清歡寧易得
　　復用前韻謝和鄙萹以送行縣
耐衝曉霧狐裘宻亂踏寒霜馬蹄逸徧行屬邑敢憚勞
樂嵗償逋民易出雲間想戀雙旌色䟦轡長坡首頻側
更懐珍句重見酬一顆驪珠探頷得
　　和待梅花從一字至十字句
梅遲迴雪己消花未開傍山林館近水亭臺相期白玉
蘂數費碧雲才况有氷霜對偶且無蜂蝶嫌猜含蓄清
香知自負包藏幽艶俟誰來嶺頭信兮使騎未至樓間
怨兮角聲已哀提壺秉筆兮酣詠其側花神有知兮得
不留心哉
　　陪宜春守皮獻臣逰化成巖
城闉北出春江濶鐵鎖聨舟波浪截驅車度岸得幽岑半
帶雲隂青欲活何年造化成此巖誰為髙閣依巉巉穿巖登
閣意思豁氣象百種相交参雙旌逺映蒼烟色山鳥江花
俱自得使君暇豫真適然萬室鳴絃不知極江南舊美傳庾
公浩輩爽逸陪逰從風流不减當時盛獨愧非才列座中
　　和新晴
晴溪淥于藍舴艋隨風泛春光一何明山川在軒檻杖
履登青臯牽條繋柔纜追攀盡幽興尋源達觴濫
　　早春逰王氏園㸔牡丹約花開再逰探韻賦詩得
　　　早字
蜿蜒溪岸尋芳草似覺城東春色早並溪穿竹入幽林
已愛和風養華藻叅差彫檻木芍藥細葉新抽㸔漸好
花開使節儻尚留願奉清樽為花倒
　　和留春亭席上送蘇判官
淮野征途人鄰邦蓮幕客飛鳥逸鞭聲遥山引行色歸
歟况春近林芳多甲拆投宿可收燈囊中夜光白(以君/得翰)
(林新句故/有是云)
　　飲櫻桃園
拂閭尖出櫻桃表花枝巧向春風裊四座交飛白玉船
一聲相勸提壺鳥揺揺畫隼青天杳落日酣歌近芳草
撥開塵淟從清逰安得樽前辭醉倒
　　州宅牡丹盛開䝉剪欄中竒品見贈仍屬為短歌
　　　於席上
永陽州宅如仙隠花藥粧春有畦畛牡丹開處綵為欄
翠幕障風怯風𦂳日髙花醒一開筵酒琖照花花自哂
東君不負禁林人猛放滂葩肆鈎引莫教狂雨妬清歡
狂雨來時似秋槿主人愛客令剪送一朶綵雲離玉笋
飲量恨非千丈陂欲吸百嘲還噪吻殷勤厚意不可酬
謾作短歌羞不敏
　　新泉
美泉在山人不知美泉出山還有時琅邪之東幽谷西
公來發此清漣漪搜尋土脈示山叟霜钁入土荆榛披
逡巡方丈露澄瑩十目爭㸔青琉璃一之二之來觱沸
嶺猿驚嘯溪禽飛呼工藂手甃白石玉匣寳鑒生光輝
自從開鑿貯寒碧朝雲夜月常遲遲春華将近天氣爽
公携賓從何逶迆回環欄楯照丹碧顛倒旌斾浮葳蕤
飛觴㺯翰不勝樂梅栁恨不先芳菲此時玩泉愛清切
異日飲徳欽規為甘香潤澤濟枯槁源源難絶滁人思
　　賦酴醿短歌少留行斾
酴醿髙架凌春風飄然疑與天香同瓊英綠葉何玲瓏
開樽爛賞情無窮把酒祝花花且記玉堂仙人将整轡
柔條好為挽雲軿少慰邦人戀軒意
　　曉雨離銅山驛
北風吹雲頑不散山雨蕭蕭夜将旦起來勉強著征衣
索馬躊躇就途宴岡泥漸滑沮遄邁林靄正濃迷逺盼
旅懐慘鬰亦所宜安得秋陽露霄漢
　　宿景徳方丈
塵迹走塵途禪林少禪客我來宿方丈但愛秋月白夜
分始就寢萬籟同一黙清輝滿紗幌歸夢徒反側木魚
雖無心桹桹動吾息
　　鵞湖仁夀寺
環抱烟雲峯坦夷杉松逕古寺聊税鞅忻然遇幽勝躋
攀上崖閣足以逺眺聴秋花或丹紫殘蟬尚呼應著處
有佳趣征途自無定臨風誦韓詩兩事皆害性
　　石井泉
淺淺山下洞澄澄洞中泉泉聲寂無聞泉色碧於天解
纓不欲濯瑩澈殊可憐掬飲聊漱甘頋我心常蠲
　　上饒祥符寺山亭(時太守劉/載酒率逰)
聨舟以為梁度溪即幽寺危亭躡層雲逺日得以肆城
中樓閣多水外峯巒翠地主喜載酒相從車馬萃客心
正悠悠嚴闉促回轡
　　月巖
一等造化功此巖何異絶其髙僅齊雲中空杳如月如
月月不圓望之光芒全何人植蒼桂婆娑亦相緣凡物
偶有象愛好獨難偏強名雖自人所得重天然詩者衒
巧思或比蝕與弦由來假借中奚必加鑚研
　　九日鳳凰寺
節物驚重九區區尚山行固無登髙約遲明即修程下
馬入古寺牓懸鳳凰名來巢古所傳至今得徽稱拂席
坐其堂耳目一以清歘然壯稺集徃徃持盤甖問其何
以至云此謝秋成年年當此時村落相經營薄具􁀙飣
餖所将惟至誠感此良自嘆吾生殆如萍從仕徒衮衮
退歸亦無田去嵗嘗為客今晨復遄征佳節眼前過有
酒難獨傾紫萸金菊花何以為芳馨豈如羣野人蹄涔
自紓情行矣姑勉強義命心所明
　　過婺源諸嶺
古言行路難非獨在險阻兹焉婺源道登嶺足勞苦何
謂路之難其他未足數躋攀上﨑嶇僅與猿狖伍下臨
萬丈崖險黒不可睹馬蹄長及腹僕頷㡬著土俛盼飛
鳥背仰躡㳺雲縷藤蘿為所依用力必審舉終日踐羊
腸天寒汗如雨凝結本無心開鑿知強取君不見世情
嶮惡未易論此嶺雖髙前孰禦
　　古金章(全椒民問二稚子得金章于野/分而競焉入于縣縣以獻州)
黄金鑄印龜為紐埋沒郊原已綿久春泥深䖏襯耕蹄
臘雪銷時經獵走臘去春來㡬百年年年寂寞無寅緣
不知何代何王賜於此奚為獨墜捐由來至寳寧長棄
一旦光輝難自秘牧兒蕘子兩窺觀不識彫章祇知利
里胥白官官為収歘從下邑歸之州發囊啟襲生精彩
十目爭視寒星流粲然五字分明在蒼龍副将軍所佩
将軍安在惟空名方寸堅剛終不潰物否而通理所宜
在人誰謂殊於斯請㸔金印雜瓦礫未逢採拾毋輕嗤
　　中和堂
秋陽逺泛秋山色越嶠連雲聳深碧廓然千里㑹一堂
勢壓全吳迥無敵古今貴耳不貴目方丈蓬萊徒記籍
安知嚴麗非壺中登覽渾疑脱塵迹芙蓉耐霜紅兩行
杉檜凌空翠千尺捲簾樽俎當清風大白一飛羣慮釋
燁燁輝光生舊牓公以中和樂邦職又欽徳操必有鄰
朝夕堂隂㸔七石
　　寒菊(仲冬十/三日)
皎皎園中霜鮮鮮砌間菊長至破旬來兹芳乃幽獨豈
其時使然寒威未加肅又豈各有命榮謝分遲速如何
繊柔質堅可敵松竹綠葉共葳蕤金英相陸續究之得
所自養助為之福去蠧誘童稚剪蒿専野僕恐弱即枝
扶憂乾必澆沃北風賴宻樊朝暉借餘燠侵牟絶蜂蝶
蹴蹂無雞騖得以保天材隆冬尚芬馥一溉必後枯嵆
生論尤篤孟軻亦嘗歎濯濯牛山木奚獨物有是在人
宜慎毓闗節防疾疢驅除先嗜慾所養重於心非徒口
與腹所履正乎道非徒險與曲紛華靡交戰忮害盡消
逐自然致冲和久夀不遭促持兹養生理可繼喬松躅
興作寒菊詩葩浮寕傳俗
　　題君佐寓翁庵
人生擾擾無非寓以寓名庵深得趣寓翁之庵年月多
一日持文索詩句乃知主意不在詩欲以斯言昭未悟
吾儕又作寓翁庵附贅懸疣聊復賦
　　觀江都王畫拳毛騧
憶昔曽觀名畫記畫馬獨貴江都王當時所畫拳毛騧
聲名氣格凌有唐太宗愛之自題識縑素翕赩生輝光
何年流落傳人間至今不冺猶珍藏髙堂邂逅一注目
髣髴神駿如騰驤拳毛騧非凡馬匹天駟之精為時出
虬鬚英主數跨鞍出入戈鋋勢飄逸榖州洺水血戰酣
電轉風馳萬人屈欃槍掃盡社稷牢歸來始覺金創宻
江都能事妙入神落筆奪得造化真星瞳月頰批竹耳
一毫不謬誠絶倫時移物化丹青在後世乃識真騏驎寂
寥莫繼數百年其間唯有曹将軍將軍畫馬超儔侣於此
區區奚足數為圖謾雜師子花忍使龍姝失其處予知
此畫名實兼虚美安能動今古歎嗟不足聊一歌却愧
辭華非杜甫
　　求陳和叔草書千文
伯英臨池池水黒世稱草聖真無敵逸少竒蹤昔所珍
曽為換鵞書道徳晩有張顛尤恠偉意自公孫劍中得
由來傳播千百年筆法至今為準的近時此學雖凋零
妙絶何嘗虛賞識唯公氣格出天然揮埽能兼古人蹟
縱如烟海魚龍逰㑓若秋天鷹隼撃斡旋舒慘在術内
心通手應難窺測曩傳法帖久己寘安得千文飽矜式
越溪明楮白於霜晝永願公飛電墨
　　謝中書張侍郎分恵賜氷
蒸雲熾結炎威稔紫禁傳宣馳内品頒氷首及輔臣家
三伏歘成秋氣凛寒光瑩澈帶恩輝圭角峥嶸出天禀
紅塵不敢傍朱門溽暑何由近華寢無瑕獨愜水精盤
薦冷潜被文石枕池鳳應思引輕喙鼎梅亦覬清餘餁
蝸廬窮處厭煩酷嘉恵分霑幸尤甚兒童驚目且相懽
蠅蚋竄身寧自審荷公借潤變焦枯食蘖肺腸方渴飲
強持累句冐鈞衡深愧才華非鮑沈
　　暮夜還家得清叟所留二詩因以謝
暑雲結雨殊蒸鬱騎馬天街塵土沕汗漬巾冠溜墨珠
兩目昏眵情忽忽入門下馬意歘紓一𣲖清風偶飄拂
豁然自喜方自疑短軸碧牋僮捧出開巻知為清叟詩
濯熱蠲煩一何疾清叟之詩豪且麗筆力滂葩少儔匹
上萹首吟東府西壁之畫竹髣髴龍孫見竒質繼言手
植湘川斑一一琅玕露蕭瑟次萹追憶錢塘西湖之荷
花十里紅香夢難必形容摸寫極繊妙造物無心為之
屈繄余何幸併獲觀氷飲玉壺清澈骨須臾狂霔轟雷
車至寳似難安陋室欲還却記古人言在處䕶藏宜有
物且攄鄙思酢所貽無以續貂還見詰
　　昨日輒以鄙句奉謝重辱長萹為貺再藉來韻和
　　　荅
屋梁曉影初日暾銀潢下沃崑岡焚鐵騎騰突方追奔
璵璠入水體自温翩翩夢翼飛天門異香氣力能返魂
真珠傾寫琉璃盆青銅古鏡磨塵昏知音聴鳳裁龍孫
重然寳劍垂荒墳扶揺九萬觀化鯤君詩體格能並存
大言軟語清兼渾搜索物象窮乾坤瓊牋碾出花無根
字字馥郁如芳蓀至寳無價難輕論洪波蕩縱長鯨吞
元化運轉通崑崙探頤不見彫鐫痕胡為及我窮陋門
守䕶固乏育與賁美材誰薦為犧樽羃之疏布飾以琨
致用清廟非常恩
　　和彦常㸔月
雙扉窈窕疑仙穴鎖宿彌旬塵事絶夜色蕭然鼓二中
聫步空庭望寒月衆星掩抑天無雲萬瓦鱗鱗帶霜雪
俯㸔腐草亦光輝仰數冥鴻自行列瑶臺十二好裴徊
銀界三千孰分别鉤簾却坐未欲寢况有髙談助清澈
忩忩置酒當虛櫩餚蔌飣餖殊㣲繊長檠徹去不復用
豈假宻炬徒炎炎追思李杜篇章妙亦有狂語時相兼
舉杯勸飲一何怪斫桂浪慾尤難厭豈如我軰賞以意
一觴一詠情何恬興闌影側各分散心月兩適俱無嫌
　　謝鄭州張資政恵書寄酥十四韻
崢嶸嵗律垂更舊蕪室蕭然度清晝追想牙旌欲首途
䇿羸取别甞重復躊躇去徳不勝情歸迫嚴闉僅能走
歘驚霜月再弦望西向拳拳使心疚心之疚兮日益深
使者踵門書忽授璨然誨語盈累幅字字煇華敵瓊琇
殷勤睠與奚所貽紙尾復題酥以侑開緘珍視未敢嘗
捧重臨風且三嗅初疑黄玉可如泥和以露華凝不溜
又訝仙膏久鍊成自有光芒發昏瞀輕言豈學陸機對
以况蓴羮一何謬依稀乳酒下青雲詩慕少陵慙淺陋
汪洋恵意不可酬匕箸姑停聊宻覆留向春朝助後觴
却望台星祝公夀
　　之文(十月十四日離益昌/十九日卭提館作)
薄晩出城闉江橋渡清澈暝投僧居宿虚閣對圓月收
燈納寒光瑩凈見毫末久之未即卧爽氣愛軒豁既眠
復輾轉竟夕灘聲聒嘐嘐辨初鳴𨽻報馬己秣就途諏
所厯七驛皆岑絶自兹五昏曉寢食乃其歇肩舁及攬
轡必步由險輟側身經﨑嶇仰首睨嵽嵲縈棧逺如綫
危處甚髫髪獨𣙜跨不測震足殊卼臲履之為不疑無
乃徼幸切緣崖矚飛濤盡眼噴霜雪徃徃生眩轉收昐
不敢瞥間或得佳趣終多備驚蹶髙峯䃭玉枕日射増
皎㓗因以名其村野老能指説蘧廬盡流泉夜響每凄
咽哀吟聴猿狖殘星半明㓕邉城行漸近山勢如削鐵
䟦厯愈艱苦氣象且凋缺蕭條道旁舎編版代瓦設田
婦負所汲鳶肩語嘲哳對此動嘆嗟閭里念逺别我行
緣所職期㑹尤慎發指日鳩羣衆鄉兵謹冬閲腰弓盈
半萬著令明賞罰顓顓覬訖事且憚糧糗竭唯予敢自
暇憇止養闗節所以圖兼程僶勉強羸劣讀書貴行志
王事無瑣屑致身非青雲努力乏竒烈天涯適馳走使
指亦忝竊何當成嵗課歸奏黄金闕解組雖未能乞麾
蘄歛拙優㳺近吾土庶便松楸謁遐想無以止作詩紓
鬱結
　　小仲渡
山椒積雪尚堆瓊山下桃花己開錦若教傳畫入中州
便謂仙家事難審
　　得鹿(利州蒿/平道)
呦呦山中鹿倉卒出深藪車徒歘以至驚顧却衝走荷
篋適當之觝觸難措手一夫不能勝掎角賴前後我馬
止其所險隘不敢驟思欲縱之去騰突懼反受􁀙􁽨縶
四足憤氣徒隂吼更番耦八肩雙隻度九堠順風率汗
背暮達行館右解徽置中庭㣲息己絶脰事殊注虞旗
難以公私剖臠割遇善屠騞砉聲隨肘均霑及兵𨽻不
使或薄厚投醪古所重况此徧羣口聞音不食肉兹義
予獨守猗嗟鹿之㣲共命殆非偶不由馳獵窘不以罟
擭誘逡巡赴死地有若杵投臼無乃失所向猖狂自貽
咎彼類榛莽間知而能警否
　　百堂寺
巍峩江之干故迹百堂寺寺墊徙於旁遺構十一二百
堂依巖崖像貌宛以備間雖或彫缺亦足起敬畏江流
㡬淺深江木㡬榮悴舟車日徃還興寢誰復議鑪香有
餘燼無乃妄僥覬獨歎鐫鑿功綿厯何所自
　　石櫃閣
一登石櫃閣載讀石櫃詩詩人不可作詩思清可思至
今江水流哀響猶依依佳趣想如古物是惟人非孤烟
起林坳夕鳥相與歸攬轡復前征長言解歔欷
　　石鏊
石鏊久己傳徃還迷所自下馬詰亭卒指以水之涘徐
行即其旁執钁俟我至問其将胡為云此久埋秘泥沙
亦易發應手可立致逡巡肆揮舉兩鏊露精粹青如碧
琅玕光瑩非琢治圓模出自然小大羌有貳石根不可
窮名鏊乃以類象物固其偶蕪沒良可喟儻非以名求
何以見珍異頋我乏髙才為詩強標識
　　過龍洞
曉過龍洞口秋雨寒江急㸐炬撒星飛隨風光熠熠危
閣勢凌空履滑難擇澁特特馬蹄聲谷虛良易入秖恐
驚神恠轟雷起蟠蟄豈不念懐安自公忘岌岌
　　和蘇進之同逰烏奴山告成寺
長風掠疎林殘葉何悽悽浮雲帶逺山半壓愁眉低縱
逰烏奴寺乃在嘉陵西嘉陵清且湍依約剡中溪十月
未成梁傍舟祛挈提篙工上下手徃徃咍州犂繫纜即
肩舁踏石避角圭詰屈上嵯峨恍若登雲梯下視飛鳥
背仰聴驚猿啼㕘差列佳境畫幅展不齊崢嶸樓殿雄
勢欲凌烟霓香穂暗金像嵐光映璇題寳函發神翰熣
燦壁與奎聖言逺如天至理豈易稽洗目幸榮觀詎止
徒攀躋四座敬無譁寂黙桃李蹊遺韶動衆聴司南警
羣迷兹辰尤樂只併合又将暌鵬摶九萬程鷦鷯一枝
棲其適固均耳安中養天倪
　　喜雨和曹子方
班超己老入玉關仲子欲絶得螬李洗腸術妙乆疾愈
拜井誠危湧泉起較之今日遇滂沱彼情未足方吾喜
自從三月變旱暵百日嗸嗸沸田里豚蹄榼醑謾禱求
朝夕叢祠致拳跪苗根土乾類龜坼愁望油雲杳無涘
富憂攘敓貧憂踣疾首蹙額誰不爾噫予豈獨鈞爾憂
反覆萬端思所以察寃遣滯督郡邑焚巫暴尫固非理
精䖍賴我同僚賢甘澤應祈烖可弭沛然傾注數十刻
溝畎皆盈一何偉閩山草木亦增輝萬口懽聲寧遽止
翌朝又復得髙萹磊落珠璣光滿紙強酬珍貺愧拙踈
兩喜相投當不鄙
　　武夷㳺仙詠
崔嵬倚天蒼翠勻羅列百里清無塵氣象不與凡山鈞
舉目己訝非前聞悠悠官道行溪濱不陟峻險仙源分
穿松度竹㣲荆榛古觀壮麗依嶙峋道人鶴氅烏紗巾
引我舉棹乗長津横灘激浪花如銀舟子敏捷妙入神
縈紆逆泝山之根兩壁萬仭干青雲如庵如室如倉囷
竒蹤恠状何紛紛仰觀持乆頭酸辛開蓬偃卧望始真
遺機㫁脱罏不熏漆棺不朽藏何身雞窠亂草宛若新
舟航六七排魚鱗半入崖广誰施陳輒疑構置因昔人
留此詭異矜常倫却㸔危峭無攀捫下挿萬丈深潭淪
雖有智力何由伸此莫謾詰徒自勤手披舊記煩咨詢
逖想㑹仙奚所存兩峯最大勢最尊當時曾集三千賓
幔亭鋪設紫雲茵酒味醇㓗餚羞珍鳳兒荷香藝絶羣
賓雲奏徹更㡬春飲散祇以夸曾孫神仙渺茫難重論
此㑹此語相傳云儼然遺迹尚不冺嚴祠唯奉武夷君
潜有恵澤均斯民我逰自午至夕醺目力所能纔逡巡
長言記錄濡毫頻師仙術異非所欣但悵勝槩無緣隣
　　行役一首(離建寜縣/宿緣心院)
浮梁跨寒溪出郭十餘里暝投僧舎宿月影清如水剪
燭吏文退孤坐俄隠几逡巡念嵗月凋疎驚髩齒少學
雖自勇壯行何不偉胡為浪奔走豈足稱使指許國徒
有心歸田尚無擬徘徊仕路間老大良可恥氣弱不耐
飲詩多常累紙一吟聊破悶再詠漸臻理以及百千言
徃徃不能己且以養情性固非爭綺靡此樂非絲竹美
聴不在耳紆欝得以紓易直油然起所以驅馳中冥搜
未嘗弛今宵幸夷曠似匪塵紛邇悠悠萬感集銷爍欲
何以遂為行役萹萹成姑自喜揮毫復吟諷若與嘉賓
比疏泉以養泉所益不在彼蛟蚓間相雜要之適吾己
儻或不吾知奚䘏譏狂斐
　　别李世美
御茶貢了文書閴静坐一堂生晝寂木蘭花謝葉成隂
霽日輝輝蕩輕碧主人為我開芳筵灧灔金樽泛春色
舉杯相屬念我行贈以長篇重圭璧聫官共職誠意鈞
踰嵗光隂駒過隙自慙老鈍於事疎每幸髙才見禆益
招攜地寳溢課輸立遣訟筒平欝抑隔州移粟賑疲甿
指日敺兵斬狂賊走章馳檄公事外閒有賡酬副清適
搜羅絶景窮造化鋪寫幽情露胸臆今朝飲别接殷勤
判袂分岐在朝夕萍蓬邂逅難期度魚鴈附託宜頻的
願聆三節促歸軒聊慰馳情想風格
　　和禮部蘇尚書稺栝
淵明植五栁萬古清風傳子猷種脩竹幽况亦飄然峥
嶸韓退之甘受庭楸牽由來髙爽姿氣欲凌雲烟嗜好
脱凡近孰能窺後先嶽嶽尚書公聲華天下賢儀曹經
晝閒春日方暄妍不思葩蘤妖惟喜操節堅呼工斬惡
木買松種堂前培溉勞朝夕霜雪期千年北垣有餘地
虚鍤徒自憐名卿送珍材類至誠所緣稺栝僅踰尺標
致懐㕘天拱把念所養扶持必周旋孤根舊土随不使
知其遷逡巡十旬浹生意何鮮鮮棟梁他日功頋遇此
辰偏清詩為題品光芒耀星躔栝榮詩不朽流芳共綿
延後來戒剪伐當繼甘棠萹
　　和孔彦常侍郎癸酉冬雪
淳深等彭澤瑰恠輕玉川讀公冬雪吟爽氣何飄然齋
祠宿華省對此同雲天坐㸔積瓊瑶光輝想藍田泥滓
歘藏垢朽枯頓増妍紛紛布寒空徃徃迷飛仙狐裘閷
餘温薫爐凝(平/)㣲烟清冷徹心骨復誰嘲晝眠雄詞筆
下驅若放春水船慶豐仍記嵗諷咏期他年
　　留題忠州豐都景徳觀
豐都縣北岷江側古觀峥嶸耀金碧層巒秀㧞異羣山
喬木侵雲競千尺二仙去久丹灶冷(王方平隂長/生丹竈尚存)空載
遺文在碑刻俗士紛紛徒嘆嗟曽有何人繼真跡
　　岑公洞
耽耽石洞天開鐫岑公之隠來何年一朝仙去名晦然
商人受香忘所傳舟抑不進方省諐奉香入洞舟乃前
靈蹤自此人拳拳至今乾溢皆致䖍恍忽應禱殊無偏
我來敬謁嵗欲遷􁒷泊沙磧登舁肩蹴踏錦石行江壖
洞門屣步侵雲烟瞻望塑像欽華顛挺之作記誇唐賢
勒珉雖昏辭尚全卻恨戾止非炎天不見百尺懸飛泉
唯有巖竇聲涓涓頃之自可遺塵緣况乃投隙圖留連
嗟予逺宦方拘攣搜竒尋勝姑勉旃此日得此澄心淵
安能擺脱追神僊臨崖浪筆書長篇
　　追詠西園海棠
西園正月月欲殘海棠一株花正繁滂葩艶艶鬭朝日
露洗蜀錦紅光寒回環桃李競無色卓爾獨秀當朱欄
兩春行役不及見今日偶幸官身閒擬開金罇恣懽賞
酬酢宿恨開衰顔無何職事忽牽制遽戒舟楫乗波瀾
却嗟逐物猶蔕芥未免回首興長嘆悠悠清夜入寤寐
徃徃蝶夢曽飛還歸來綠葉空滿枝正與老態相追攀
須知樂事少如欲誰謂天意於人慳
　　楊内翰讀書堂
無為山色參天碧翰林舊隠多遺跡跨鶴凌風去㡬年
獨有文章光翕赩構堂續志廣所存善矣鴒原足餘力
清白永随風月久形容杳與塵埃隔伊爾歘憶四紀前
曽躡雲梯附鵬翼此堂坐想不獲登謾寄長言勒巖石
　　八月十八日觀潮
浙湍浩溔連溟渤宵晝潮頭巻沙出中秋三日日欲西
一嵗之潮盛今日雪山横亘截江來巨浪翻空生倐忽
吳兒當此誇善泅執炬揚旗徐出沒旁觀奚止動精爽
壯士為之猶股慄由來習俗競兹辰士女欣然勇相率
紛紛畢集遶長堤翠盖成隂何櫛宻邦侯樂衆為開筵
歌管凌虚遏雲物玉堂鉅公臨右席賓主交輝映簮紱
注目應同濟川念賞心仍寓和民術區區下客久不逢
二紀光隂容易失幸陪髙㑹還舊觀聊解嘆嗟揮老筆
　　讒龍
退之昔日讒風伯今日吾友讒應龍應龍聞之兩耳卓
急巻海水飛長空隂雲曀曀為後先變化赫日成昏曚
田間槁穂有生意虢子屬纊盧醫逢望霓萬口動一喜
徃徃備賽求豜豵頃之氣象復舒霽飄灑尚不遭溟濛
龍乎奚爾不努力遽若有禀還收蹤天豈虐斯民不欲
為年豐林林未必皆咎戾必有任責當其凶蘄君勿讒龍
讒龍非無從旱乾水溢各有召應荅不謬如洪鐘昭昭
之鑒明且威詎敢曠久而忘功一欲竊㺯權霶霈私羣農
震怒起旋踵葅醢烖誰躬慎無凝土像夭矯晝夜狂舞
青衣童精誠脩警感畢聴朝暮膏澤盈寰中
　　和董都官登城南樓
危樓百尺據城堧徙倚渾疑到紫烟卑濕豈愁梅雨地
清和尤喜麥秋天一川晩照飛孤鶩滿袖薫風聴杜鵑
鄉思揺揺白雲外官拘唯幸際堯年
　　思養
懶登危閣望天東山外風烟隔㡬重白髪庭闈未歸侍
青綸塵土若為悰故鄉遼夐踰千里薄宦拘攣等萬鍾
指數𤓰期尚稽逺悠悠斗粟為誰舂
　　上太守陳少卿十韻
風流富川盛善政久濡霑市價童無惑闗譏盗不潜賣
刀人向本讓路俗知謙明府精區處圜扉絶滯淹青綸
方調補内屏幸趨瞻直道爰來遇孤蹤豈自嫌有時申
讞議仰見霽威嚴志得寧辭賤公閒倍養恬奚須祈汲
引足以慰清㢘静念官居樂長言孰可箝
　　董都官索署中山亭詩
突兀靈亭倚翠㣲紛然塵境此中遺髙明頗愜星郎意
邃宻如嫌俗客知吟對青山揺玉麈醉臨華月解銀龜
襟懐蹇蹇安閒久偃卧多應夢赤墀
　　荅董都官索去年詩債
軫下傳音㫖胸中長忸怩如何終日暇猶負隔年詩寡
和知聲妙難抽恨思遲殷勤還見趣荒鄙敢為辭
　　和聞新制間嵗貢士
五載興賢日月疎間闗多是老閒居朝廷逺慮淹才弊
郡國新頒間嵗書士子将期賀空谷詩人當復興嘉魚
無能自愧逢辰早己脱犂鋤就棧車
　　和江亭春半
亭壓長江氣象雄清明時節夕陽中天邉逺嶂横深翠
花外餘霞沒亂紅鷗鷺飛鳴得閒趣漁樵歌唱有淳風
誰能共向春光醉窮達多忘學塞翁
　　和乆雨
隂霖繼月酷相因旱魃今年遽䘮神膏澤翻憂害東作
芳期那敢愛青春非無官政還蒿目奈有民咨易動唇
天聴甚卑羣語切雨師何事未迴輪
　　和寒食在富川
城闗咫尺到春郊躍馬行春固不勞寒食蕭疎觀物態
楚歌嘲哳聚兒曹平湖漾日扁舟滿芳榭迎風畫鼔髙
薄暮田翁醉歸樂山花倒插挈餘醪
　　雜詠五首
　　　一(提壺/)
長林棲息自安如謾勸閒人挈酒壺世治有誰從醉隠
徒勞健吻汝知無
　　　二(竹雞/)
切切聲呼泥滑滑強闗人事最無機安知巧舌為身累
鎖向彫籠不得飛
　　　三(聞蛙/)
蟈氏官亡種類滋脰鳴連黨欲何為喧然無理令人惡
憶著昌黎吏部詩
　　　四(忘憂草/)
憂樂由來繋所存強名㣲草不須論簞瓢悦道顔淵徳
陋巷當時豈種萱
　　　五(杜鵑/)
啼血辛勤爾自貽百花時節好閒飛行人日日春山過
相勸相呼縂不歸
　　惜花
玉人攜酒對花枝悵息紅芳己半稀楚帳歌中别虞氏
馬嵬丘裏頋楊妃
　　清明聞楚歌
髣髴漁陽鼓摻撾依稀江左後庭花清明舊俗無佳尚
唯此喧聲雜暮蛙
　　初晴復雨感事
朝暉還復變濛濛過盡韶華冷落中媚紫妖紅如病悴
也應無暇笑春風
　　對雨懐陶掾
雨氣侵池館清如秋向深遥知脩敵具瀟灑不闗心
　
　
　
　
　
　錢塘集巻一
欽定四庫全書
　錢塘集巻二
　　　　　　　　　　　　　宋　韋驤　撰
　　和聶充甫水南見寄
衮衮孤城裏惟君離俗居車魚絶嗟嘆詩酒養冲虗掩
面羞龍斷澄心對古書天其假幽寂停滀合何如
　　又和
詩來盛説溪山好局事蕭蕭似隠流閒對文枰銷白日
勇持吟筆戰清秋城中事逐漁樵得門外客無車馬留
而我拘攣但增羡強酬佳句思難抽
　　和酬聶充甫新寄
霜葉乗風舞秋雲盖野平南溪塵境絶東道玉壺清佳
處憐君得新篇慰我情無緣一擕手相共濯冠纓
　　送李尉解任歸廬陵
官冷餘才晦塗清得代還維舟紛擾外行酒别離間水
落蛟黿伏沙空鴈鶩閒歸歟風味好天末辨家山
　　攝户糾二曹事因自戲
三參軍事歸權握賤務區區日倍增却笑近賢銜署貴
時人虗號一條氷
　　賈尉見迫給廪因以詩戲
月粟見須何太迫賤生奔走正無聊蘄君勿慮晨炊絶
吾黨而今解折腰
　　送浦大㑹甫赴榆次
平生落落多豪氣萬里區區赴冷官今日送君非故閈
一樽為我盡情歡解舟吳浦江雲重䇿馬并門塞雪寒
富貴功名行孰禦古來新沐必彈冠
　　賈慶甫示山中梅詩因繼成
雪意将成臘欲来亂山深處見寒梅化工若與人情比
此樹多應未及開
　　荅魯虞部見寄
鄙才效職便窮僻忽忽天星殆二周繫獄空虗民訟少
倖門堙塞吏心憂琴書永日清無際草樹逢春綠正柔
驚坐髙賓如見頋幽懽何惜貰貂裘
　　又荅恵詩并新鱓
珠璣盈紙将新味方丈分甘及賤夫大啜一杯鄉思動
却嗤張翰只思鱸
　　獨登臨清閣
陽陽何處一逍遥朱閣臨清興味髙翠靄相連結春態
澄光下視鑑秋毫綠楊静舞腰初困白鳥閒栖目不逃
獨到獨歸俱有意暫期塵土落祇裯
　　得董都官書因為寄四首
晩來音驛拜勤渠咫尺拘攣萬里踈却羨潯陽堤上桞
長條徃徃拂賢車
七年恬寞坐江瀕今日登途氣象春請劇書成為澤大
馬蹄無惜入紅塵
花表危樓逺目窮華軒不見見春濃春山繚繞無重數
還在春山第㡬重
登臨何以慰相思把酒開編讀舊詩正是去年酬唱景
春風花草半離披
　　椶花
葉落不隨羣花開亦趂春初包蓮蘂白半折粟文皴蜂
蝶遥相笑兒童冷不親華丹君勿責勁直在吾身
　　和太守臨清閣一首
朱閣新前構峥嶸枕水端地饒千頃秀天付四時寒波
蹙龍鱗活山斜鳯翼攅晴光照毛髮翠靄奪華丹賀老
空逰鑑嚴公浪記灘軒窻通浩蕩榱桷變彫殘静極塵
機喪清多餌釣難來當思潔白意不在逰盤氣爽如開
凌隄環若刈蘭繪工憂措手詩将勇濡翰逺目窮層漢
澄心俯曲欄鳶魚皆自得宇宙始知寛神物應相䕶賢
侯與衆懽政聲喧盛美隅泣觧辛酸登覽臨春晝雍容
兀醉冠千齡幸臣宋五袴正歌潘環佩鏘芳席旌麾掲
畫竿笳簫音嘒嘒貔虎勢桓桓俗樂芹爭采賔歸鋏不
彈落成今日事遺愛咏斯干
　　榴花
本根樹立宜堅厚韡韡佳花號石榴丹赤終能盡敷吐
馨香何必事飄浮晴光照處火欲烈雨氣凝時血不流
莫怨春風施力晩天教美實冠清秋
　　乾元節口號
祥電當年繞斗明巖廊今日享隆平三朝功業山河固
萬國謳歌宇宙清湛露均恩錫華宴薫風入奏阜羣生
庶官願祝無疆夀葵藿心齊向日傾
　　觀棊
不卜天時不背山枯棊遇敵戰談間藏機闇伏三千楯
侵道雄闚百二闗羣語雖咻難改聴一先偶失若無顔
人心勇善能如此誰謂淵騫未易攀
　　剪金花一首和陶掾韻
花神委曲競光隂特向低叢剪寸金買斷園林初夏景
意教蜂蝶慰寒心玲瓏圓影風前舞寂寞紅芳雨後深
稚子知名不知實采之擲地聴餘音
　　枇杷
美種盛東南園林十二三金丸方磊落瓊液正包含採
熟鳴禽怨䬸多稚子貪豈須江國重天下嗜柔甘
　　和陶掾同登曉亭
芳蹊詰曲上亭南小樹縈紆若舞驂直對蒼山班席坐
旋尋幽卉滿頭篸楮皮裁幅明如玉竹葉浮杯淥似藍
共酌共詩其樂勝俗憂應是不能堪
　　慶甫借棊子
碾玉為棊黑白明臨枰思䇿且須精莫教敗衂空如掃
却出枝辭輒罪兵
　　和賈尉女真花
秪恐繁雲熾碧空火龍晝躍汗随風飄來翠葉亭亭處
滴出芳葩㸃㸃紅最美虗心如有待直饒潤色更無濃
主人為爾邀賔醉狼藉杯盤晩照中
　　昨暮㑹飲慶甫署觀女真花因求一二諾以厥明
　　　至期不至遂戲成一首
見許黎明和露剪日髙何事尚稽期也知更欲延賔履
次第開時固未遲
　　謝太守恵家園𤓰
種繼青門氣類嘉恩傳鈴閣動光華含滋雖本生成力
采實難勝寵賜加冽若層氷破蒸鬰明如碧玉照玼瑕
賤官咀嚼深銜戀代至明年正及𤓰
　　蕭灑参軍宇六首
蕭灑參軍宇臨庭客不過秋花生意漸夏木晝隂多坦
腹羣書榥搘藜一徑莎塵泥奔走外得此興如何
蕭灑參軍宇年來訟獄稀凝塵掩丹筆蒼蘚半圜扉晩
樹鳴蟬沸虗簷闘雀飛何須溪谷隠即此是忘機
蕭灑參軍宇郊原咫尺分門前漲溪水屋角露山雲白
鳥斜陽見鳴桹半夜聞安知名利境馳騁共紛紛
蕭灑參軍宇回環百畆間山光侵户牖桞色鎖門䦨盡
愛清風滿相仍白日閒祇贏詩思勇濡筆濺青綸
蕭灑參軍宇疏池小圃東風荷朝披靡月竹夜玲瓏樽
酒有時滿嚢錢計日空養恬真得地捽茹樂融融
蕭灑參軍宇幽軒占一隅栟櫚雙翡翠薜荔綠氍毹偃
息三年計炎歊六月無跧藏晦疎拙違俗任盧胡
　　八月泛江送客
送客欲逡巡方舟􁒷棹頻夕陽千嶂外秋色一江匀酒
面紅煙慘歌眉翠黛顰昔年離别恨今日併如新
　　送浦倅之闕
翹翹别乗出吳闗吏俗随轅不敢攀此日謾淹飛盖住
明時那許壯才閒秋花幾處逢孤驛凉月相迊過暮山
請劇書成雙闕近佇聞忠論解天顔
　　酷暑初夜
盡日炎炎酷暑蒸黄昏氣象未全清天風難值樹渾静
海月不見雲空明羣蚋得時方伺隙噪蟬何事懶収聲
噫予自有安恬趣豈廢林間坦腹行
　　十月
風脚無時定霜花晝亦飛天愁雲四合樹冷鳥相依陋
室羣書滿衡門俗客稀饑腸何以療園芋正豐肥
　　望
木落望始逺隂沈其奈何遥山雲四閉飛雪兩相和天
慘景愈短樓髙寒更多凝然空引睇鴻鵠不知過
　　和吳常甫移石
千夫挽車載無計奈人靈驚起蛟蟠迹空遺鳥篆腥莫
歌山有栲始信物如萍只愛堅姿峭予眸為爾青
　　再和
突兀見升平前非望汝靈塵途雖闔眼血刄不磨腥氣
格希神嶽漂浮賤水萍遇遷何足訃唯守自然青
　　殘春
家近西湖日徃還恬然不覺到春闌水邉花發華丹盡
水面清光終未殘
休王其如各有時開榮方徧又春歸東君憂在陽功乏
多少閒雲天上飛
　　塞上
塞草㳺駒犢邉城夜不闗健兒心亦禮老将沒於閒豈
見兵符走唯聞象貢還從兹徐勣比不得塜前山
　　初上汴舟思歸
夜氣凄清星斗全倚檣引望東南天懐歸重念秋垂盡
倦目羞看月又圓况是汴流投淺涸夫何單舸尚留連
京華豈謂無心戀自恨孤蹤逺邃延
　　小飲樓上作
西風吹酒面樓閣近重陽悔把菊枝挿幡思鄉路長比
來求熟醉到了减清狂不是紛華少紛華我所忘
　　舟晩行
汴水日就淺篙師心不皇扁舟若無滯舊里亦非長殘
葉餘秋色明霞接暮光黄昏未停泊獨自倚危檣
　　汴上榆栁
栽培芟治責官曹官牒書為第一勞擢幹不知多少樹
施功唯繫萬千艘斧斤畏法誰能近雨露流恩氣轉豪
今嵗河堤新决壊森然安用拂雲髙
　　歸興
船頭破浪疾如雲船上篙工勇力分行色縱無笳鼓競
歸心急在㫖甘勤逺山偶向斜陽見幽鴈偏從半夜聞
安得巨觥為大飲亂澆鄉思作醺醺
　　初入淮上
汴水方窮到淮水大船蹇蹇拒風行不知静裏千㠶過
唯喜空中一派清秋氣己殘山態老夕陽未盡浪花明
牧兒隨隊閒無事強作歌聲和櫓聲
　　自守
薄仕功名未計髙懶隨時輩強譊譊推誠本在求諸内
害義何如寡所交豈為初官尋要路唯憂舊學長心茅
清貧我樂人毋誚不獨揚雄解解嘲
　　驤每惡晏起強酒二癖因作詩自警
晏起己嗟為惰甚詎堪酒病復相嬰未憂居養能移氣
當念懐安實敗名便腹亦甞嘲睡癖腐腸非是醉時清
辰乎徑去誰能止壯志毋宜恃晩成
　　感夢
真人無夢夢非真自愧通宵所夢頻凶吉有来皆繫命
豈須占訊復勞神
　　将赴富川
去年乾沒道途間今嵗官期日月慳學古雖然非為祿
食貧寧不厭居閒利心汲汲人皆是巧宦悠悠我不闗
三尺若能多所活塵泥何必賤青綸
　　駐軒亭
下馬得危亭江晴氣象清潮頭千頃白栁色萬株明風
物應如古登臨獨有情行春始今日今日不虗行
　　過桐廬郡
舟倚桐廬岸春風草樹明經由今假道瀟灑舊聞名山
勢侵雲上溪流見底清兹行得佳味夜枕聴灘聲
　　過七里瀧
溪流一道突羣峯耆舊傳為七里瀧唯喜幽佳忘世俗
不憂湍險賴篙工鳥聲喧滑春風裏人影稀疎翠色中
却惜扁舟不停泊全輸好趣屬山翁
　　和紅蕉
欲賦紅蕉擬象難等夷未必下芝蘭霞飛翠嶺分餘彩
鳯宿青梧半露冠舉目盡知驚特秀推誠誰解比含丹
莫教俗筆空傳畫也作尋常潤色看
　　和公餘言懐
荆扉棲息久壯志未能攄昨綰半通綬新持三尺書雖
然煩聴訊何足撓冲虗伺隙餘公局開編入燕居敢希
成大器唯恐近汚渠心欲平寃獄情奚病滑胥賢門不
多地賤子幸投裾每得髙文貺翻嗟舊業疎自滋忘棄
學豈復悵離蔬若使華無實寧為蔽芾樗
　　和訪古
古人抱道重行志未肯輕從碌碌居孟子厯為侯國客
退之三上相君書心忘險阨髙蘇武言極興衰仰仲舒
試問渭濵如不遇直鈎何日得生魚
　　五月到官七月八日始併得家問二
瑣瑣塵泥迹悠悠逺宦心一朝何喜甚連客得家音義
訓通千里人情賤萬金斜陽復東望依舊暮雲深
　　紅文莧
色若棲文雉圓如挿綉幢春葩應有並秋卉合無雙
　　和董公肅十日菊二首
自是重陽過重陽菊不遲幽芳始經宿羣好奈隨時未
减黄金蘂何妨白玉巵賞花非賞節衰謝直為期
昨日堕烏紗逰懽等孟嘉今晨舉青眼獨自競黄花香
冷朝猶盛人疎勢可嗟明年又重九何以面芳葩
　　和苦吟二首
夫子吟何切辭源㵼不枯秋山鑿寒玉夜蚌抉明珠感
嘆通前古風情滿五湖只憂長寡和白雪本髙孤
驤也饒詩癖才疎思每艱持毫欲臨紙逐獸不知山著
意窮三百唯時見一班羨他唐老杜氣格獨優閒
　　㕔前叢竹
軟枝輕翠近簷垂朝暮清風不失期明月滿庭無隠伏
夜深惟有此君知
　　八月十四日夜月
中秋垂一宿延頸望金波素魄雖微缺清光己覺多圓
來殊俯近觀者尚蹉跎明夕當如鑒光華更幾何
　　十五夜
八月得中節今宵秋又中由來金氣王向盡月華充翫
與多方共清非别夜同明皇如未死依舊惑蟾宫
　　十六夜
明月上天稽中秋己過期十分初减處萬目共憐時不
見昨宵盛安知今夜衰清光比他夕猶勝滿如規
　　詠螢
詩作東山事己賖宵行今復動誰嗟秋髙黨類縱横出
月黒光芒斗頓加風觸羣飛迸星火水澄亂影漾金沙
區區曽有分輝客晉室寒儒本姓車
　　詠水
澤物施工詎可名涓涓以及大川成更逢卑處須流恵
有不平時即發聲傾側祇将盈上凖毫釐寧向外邉明
宣尼所取尤深逺盖取原充晝夜行
　　詠竹
此君堅直本天然豈學妖花艶主軒筠帶輕霜凝不落
幹瑳圓玉碧無痕非春長自繁枝葉有地終須大本根
誰為裁音薦清廟定勝嘉木就犧樽
　　殘燈
寒窻夜将艾一㸃映蕭蕭熖向雞聲短花随蝶夢凋何
須惜餘照且喜近清朝老婢不知此荆釵屢屢挑
　　謝董都官見寄
區區賤質恥無聞深荷明公曲愛存談席方忻接餘論
詩筒多謝遺佳言辭源浩若江河瀉文意過于布帛温
聴獄平反願承教異時安敢議髙門
　　再貺詩復以前韻荅之
媿将鄙句報多聞操紙安能蔽所存硯墨未乾憂見罪
牋封還枉却酬言長吟不覺手之舞熟覽方知即也温
長者如興起予嘆攝齊時願一登門
　　詠草
萋萋廣原上苒苒曲江湄人跡不到處春風似有期勾
牽碧成陣䝉蔽宻如絲待看野火烈百蟲悲不悲
　　聞新鴈
夜堂危坐氣凄清秋月光中新鴈鳴出塞不知多少路
穿雲纔聴兩三聲歸時行列應如舊來處風烟合認程
今夕沙汀好棲息弋人詭計未能成
　　仙掌峯
巨靈前事杳難評融結皆由造化成山厯古今常似掌
地當西北是扶傾擘開太華幾千仭指出飛鵬數萬程
嵗旱定須先展效力推雲雨救蒼生
　　剪刀
一身分二首一首一銛鋩遇物無㣲細交鋒即斷傷剪
齊繄汝鋭任用在君詳大抵便柔脆毋令過所長
　　秋懐
西風瀟灑作輕寒黄葉樓中強解顔畫角幾聲催晩照
亂雲何處是家山宦途有立寧辭賤局事無多豈厭閒
濁酒一杯休萬慮長林烟暝暮鵶還
　　汴河
通濟名渠古到今當時疏導用功深源髙直接黄河瀉
流去遥歸碧海潯䕶塜尚存芳草亂隋舟安在綠楊隂
年年漕運無窮己誰謂東南力不任
　　黄河
四載收功故道循滔滔千古勢無垠流知江海涵容大
静覺乾坤覆燾均未必崑崙獨傾注秪應河漢共濆淪
如何騎得鯨魚背直到天涯一問津
　　和聶充甫晨霜
勿異繁霜早園林己具腓隕時兼夜氣凝處張寒威月
落初分白陽升還盡晞稜稜不終日由此識天機
　　東庵院
聞説東庵在廬岳浮屠百數獨無雙堂隂翠色連危嶂
門外清光挹大江怪石㠝岏坐龍虎老松突兀樹旌幢
何時得對幽佳趣擺脱塵襟酒滿缸
　　和聶充甫冬曉初起
霜月孤光在寒雞一唱催晨興衣未煖夜誦帙猶開鄉
夢還千里愁腸過九回浚明何所立緹室又飛灰
　　習曹何君屢有引年之語而未暇請今兹官滿解
　　　去驤作詩言其榮以壯其志惟僚友不異幸同
　　　辭以助之
營營貴富此胡為可止能歸即可師家住嶺南謀退老
官休江左正其時相從祿仕隨諸子得謝鄉閭似者誰
贏取林泉長日月為君潜計樂無涯
　　司馬南樓納凉
溪外層樓入翠㣲登臨炎酷杳如遺千山相掩雲爭出
萬浪欲光風倒吹擺脱塵紛得危坐牢籠清曠就新詩
短衣野老遥相目應怪官閒亦有時
　　賈中甫送慶甫弟來尉永興久之告歸僕多其來
　　　而重其去乃為詩以送之
仲弟安居後先廬憶故鄉暌離何足惜氣義己為光逺
趾他年見歸心千里長西風吹别酒為賦鶺鴒章
　　賈慶甫以局事乗小船犯風波感其危而為詩且
　　　以相示僕亦於舟字韻和呈其卒章盖言有俟
　　　以慰賢勞之嘆也
萬頃風波一葦浮髮巢猶穏羨䝉鳩唯余忘膽驚其説
况子輕身坐此舟軻戒立牆雖孝節尊曽驅阪本忠謀
小官辛苦宜無念自古髙賢達以憂
　　公閒念詩社之廢寄陶賈二同僚一首
地僻少将迎溪山一概清秋深孟嘉宅嵗古闔閭城吏
隠全輸我詩豪半屬卿社壇何冷落濡筆請尋盟
　　雨後
西風吹雨過江城林館秋濃氣轉清埽葉堆枯階半沒
步畦經潤履無聲拒霜欲蘂扶疎翠暮雀争棲格磔鳴
賤局安閒出天幸未湏多口論功名
　　見省符知有代官一首
寸祿固拘攣區區頓豁然比來符檄至代者姓名傳公
事多閒日歸期不及年喜情通夢寐累夕拜親前
　　和陶掾見寄
寂黙公閒外新詩忽見撞比來知燕坐時得近秋窻臨
奕誇能勝持杯學詐降(此二句陶君之/言且中其病也)相逢怯此病繼
晷請然釭
　　待拒霜開一首
予憐拒霜好獨立冠凋窮故臘新移至經年曲愛隆栽
培曽倩圃灌溉每呼僮覆䕶障炎日枝撑禦暴風欲髙
殱隘葉待盛拓芳叢不取蒿萊蔽那妨雨露濛翠行疎
宻等㣲徑徃來通恐折頻敺雀憂衰屢㓕蟲清秋方淡
薄碧蘂己玲瓏占表如争勝藏身若養䝉綠幢擎蓶扈
圓玉琢青蔥美操寒中辨丹心日己充不甘為菊後漸
見出籬東雖本生成力寧非養治功從容延晩節次苐
待輕紅肯學楊花雪悠悠負主翁
　　陶掾書齊小飲
學非焉用贅多多養浩當須繼孟軻把酒相懽外紛擾
吟詩大句破妖魔坐中誰作向隅泣天下今無扣角歌
圭紱巍巍君勿羨安知此樂不如他
　　秋日即事呈同僚
瀟灑臨霜夕清居守決曹嚴城吹角罷隔壠聴猿號警
卒持更切呼囚報鑰牢訟庭澄一水塵事戢千毛簷閴
蚊雷絶池虗蛙吹逃逍遥静襟慮抖擻敞祇裯樹木凋
零盡星辰氣熖豪月㣲棕影薄風急鴈聲髙憶昔随羣
學當時髧二髦讀書圖皦皦感古動忉忉意趣青雲近
煇光白玉韜百錢寧問卜一釣冀連鼇直諒謀相與回
邪欲盡鏖自期非幹蠱幸遇豈屯膏翻媿彫文陋難逢
異数褒葳蕤從末宦淟涊著青袍歛翅鷹棲臂垂頭驥
伏槽安能枉尋尺猶得飽藜蒿但恃心如砥那矜目察
毫窮通任甄冶險惡逺波濤養浩雖潜孟折腰誠愧陶
常嗤強蛇足敢嘆抑牛刀衮衮途泥裏悠悠日月慆居
然成俗態何足謂賢勞貧賤非無賴清平况夙遭邊隅
虛障候弓矢載鞬櫜途易家音數官閒坐食叨人皆譏
野僻我獨固持摻寂寞幾塵甑包并或餔糟趨時聊勉
勉樂道每囂囂肺腑兹尤慰朋從義不謟相逢甚優渥
得興且逰遨勝賞當隨地秋郊况附壕山嵠正堪屐溪
曲尚容舠莫計空清俸湏令貰濁醪菊香分嚼蘂蟹美
共持螯談席爭揮麈詩壇讓擁旄縱横新義論嗣續舊
風騷氣鋭千戈立詞抽萬繭繅功名休掛齒志業本䕫
臯
　　宣赦回馬上口占
黄紙恩書下紫宸豈惟羣罪許從新其間多少寛民意
四海承宣有幾人
　　十月暮登延夀閣
湖水漸如帶扁舟渡亦艱山空翠屏淺荻老雪花殘立
馬寒烟際登樓靄暮間嚴闉促回轡吏隠樂終慳
　　曉坐
曉鼓韸韸日欲升寒㕔危坐對前楹霜威著樹瓊瑤色
鴈陣横空風雨聲自喜優㳺服王事那嗟寂寞滯山城
悽悽院吏公衙退却就書帷萬慮清
　　夜射通叔虞曹圃
束葦然膏百炬紅夜堂寒氣變春融流星半沒飛金鏃
缺月初圓引角弓賞罰明如棘門上和容逺過澤宫中
平心不為長眉醉慷慨真成壯士風
　　辨詐
逺俗無知祗慕恩鑿山踰嶺獻麒麟諸儒不用區區辨
多少難明偽似真
　　田叔
冐死隨敖衣赭衣當時蹤跡己幾希忠哉相魯扶君過
不使民情向我歸
　　感事
治體清明己久成世途欹側未全平憸人仗勢千鈞重
直士無媒一縷輕忍視鑿墉髙外觀更嗟畫餅竊虛名
山林豈是多扄鐍自為區區志欲行
　　和魯成之兄弟見謝
新文來復數舊觀頓然還願助羣鋒鋭那慙底石頑辭
豪雖欲抑理屬不容刪廢懶翻多媿衰遲近學山
　　迎親來畢幼妹之嫁久雨稽阻思望而作一首
江南二月尚春寒千里安輿冐險艱逺想長岐同積雨
不知今日過何山出迎應喜諸孫慧奉夀湏驚兩髩班
從此莫輕離膝下茹蔬堅乞侍髙閒
　　董公肅都官被命倅南海以當分符之寄南歸道
　　　中貺書因以詩為寄一首
痟中邂逅飲寒氷未及公書慰鄙情脂轄近離雙鳳闕
拜恩新倅五羊城旌旗曉過山川秀笳鼓春歸里落榮
詩社荒凉懐舊将不知何日可尋盟
　　荅魯成之兄弟以詩恵牡丹
品冠名園盖物尤主人分恵若為酬摘兼殘雨妖嬈甚
将以新詩意義優幾樹天香盈翠籠一欄春色想鴻溝
滿頭恣挿成狂醉為恐花神恨暗投
　　聞詔寄魯成之兄弟
天子需賢慮逸遺詔書間嵗出丹墀嗟予衮衮成無狀
羨子飄飄正得時能將必先期敵勝善占當自照心疑
相将岐路青雲近莫厭蕭條更下帷
　　代官未至泊舟頒條門獨宿署中
獨宿官居静維舟古岸斜塵埃猶吏局烟水寄吾家鄉
夢連宵動歸心計日差何晨望星斗曉櫓趣嘔啞
　　南湖晩霽
雨脚隨雲㫁湖光帶日還㣲虹初照水餘霧尚懐山理
網漁歌喜支篷孤棹閒蕭然安艤泊盡室畫圖間
　　過白公堂
四百餘年兵火後至今遺搆葺如新謫官豈是多恩恵
誰謂文章不動人
　　庾樓
仗節當年分國寄危樓千古壓江潯山川風月宜如舊
踈曠還同庾老心
　　狄公祠
數間冷屋蒼山觜忠孝功名萬載師曲俗佞神惟畏禍
停舟祗謁小姑祠
　　陶令祠
莫笑先生猶假醉先生于道未宜輕門前五栁今何在
唯有江流百丈清
　舍綺霞閣五首呈石丈職方
　　綺霞閣
美構冠名城區區喜與登澄泉朝竊鑒爽氣夜相陵物
象方傾盖襟懐過飲氷蒼葭此何幸玉樹是依憑
　　水中亭
回環水面碧于藍曉夕清虚萬象涵佳趣不容為獨𣙜
史君横彴在亭南
　　枯荷
綠萍漂合舊根斜獨恨來遲過了花不見離披照秋水
盡依名閣作餘霞
　　蕉逕
兩行對植接低圯弱質毋嫌費㙲治十月綠隂猶滿逕
也勝蒲栁望秋衰
　　小山
嵌空尋尺立池津池北池南孰可鄰草樹自羞還自笑
凋榮一節任天真
　　和石丈職方長春花
舄奕紅芳續皇皇若競辰盡居羣卉右獨得四時春孤
節寒方見滂葩日又新笑梅侵臘候欺菊冐蕭晨值賦
知均被生成此特頻咨咨偏恵意天聴杳難塵
　　待令移寓趙氏園亭
待次鄉閭計索然故人亭館寓􁽩跧折腰五斗羞彭澤
破屋數間如玉川曉竹冐霜清節苦夜禽啼月小聲圓
蕭條真趣非無賴捽茹簞瓢素所便
　　賀簡夫石丈罷令先期請老
七十能歸世己稀掛冠况在壯齡時休風逺過疏公上
清節未甘陶令卑門枕白雲朝睡美席函明月夜杯遲
區區膠祿寧無耳漏盡鐘鳴合自思
　　遣興一絶
睡思容易醒輾轉衾裯單今宵聴風竹始覺窻外寒
　　得陳安道書知移邑名次
安道枉書自東都報我外移春可凖予方寂處藜藿空
蓄縮僅同枯壤蚓聞之雖喜良自嗟仕豈為貧今頗近
男兒有志期必行五斗折腰何足愍
　　初睡
凍雲卷盡月華清寒氣稜稜夜轉生一卷古書齊萬慮
滿杯醇酎卧三更附炎鄙態悲時薄養僻孤蹤任俗評
曠逸最便朝睡美鄰雞不用再三鳴
　　憶富川四首
渴憶富川好官居似隱潛江山慰情淡魚稻養貧亷旅
傳無將送狴牢絶滯淹踈閒真自得何恤逺炎炎
渇憶富川好孤城挿翠屏淳風在人物真趣滿郊坰野
屋千間古晴山四壁清别來平鄙思偃卧閲圖經
渴憶富川好優㳺度嵗時白雲藏治署蒼竹對書帷奕
戰侵遺筭詩壇讓擁麾還鄉固佳况疇昔尚深思
渴憶富川好官休欲放船垂囊買村釀擲餌得溪鮮迹
寄紛囂外情攄曠逸全交㳺日相醉屢以去期遷
　　陪胡公奕碁
區區席末侍枯碁臆計蒼黄膽欲飛制勝固難施小智
冥行多是觸沈機狂謀殊愧千無得鋭氣何勞十即圍
賤子衂歸深自慶祇裯榮帶老人輝
　　清明
去嵗清明富水濱今年舊里遘芳辰風流蕭灑殊前日
花木依稀似故人逰覽不宜辭爛熳别離還復在逡巡
蹔閒幸可頻吟醉春色當于我輩親
　　阻雨
清明未逺正春濃澍雨無情苦見攻沽酒窮壚應减價
障泥豪錦若為功輪蹄寂寞湖山闇桃杏凋疎臺榭空
唯有居閒足幽况晏眠冷屋似山翁
　　病目未愈
病目私廬藥足治(平/)茫然盈月尚多眵易平本逺風埃
路難愈應緣笋蕨時花入書編飛撲撲星攅簷隙轉纍
纍古今是否消深慮視少唯便黙以思
　　即事
雲物半隂晴春罍酒氣清花空葉自隘梅重核初成噱
論無柔語酣歌有壯聲翠眉應見笑先老擲風情
　　杜鵑
杜鵑呌林表曉窻色初分却憶動鄉思去年江外聞
　　周生哀辭
所到固為命嗟君志不通未施稽古效遽遘及泉凶玉
毁垂成際蘭摧共茂中哀歌閉新壟寂寞四山空
　　致政胡郎中生日
未容廣受擅餘徽逺嗣親榮二十期(先尚書前歸/休於杭地)山嶽
有神儲秀日朝廷無事乞身時挂車濯濯吳風厚奉夀
詵詵夏景遲賤士葭莩敢為獻願光南國過期頥
　　和簡夫逰南巖
古寺因山半翠㣲躋攀危蹬上雲扉祇應秀色隨秋吹
還似紅塵染客衣子賤鳴絃方暇逸淵明解綬己来歸
吾儕幸得陪清覽相與優㳺養道肥
　　又和見招鼓山逰
氣凉天淡正時秋野興山情猝未休承召驩于鳬藻甚
但憂塵迹累清逰
　　又和閒居
雨餘秋氣逼幽齋時動新篇雅奏諧不是溪山清耳目
自緣氷雪滿襟懐榮名疣贅心都棄世事毫毛力己排
唯有鑒湖風月近賀公前迹可為儕
　　和撲滿
一等出鈞陶唯便兒女曹誨慳材甚小撲滿禍難逃所
忌同欹器為憂在錯刀物㣲誠諭逺招損警貪饕
　　送處道丈之台任民掾
辭曹新調補術學久堅完有位欲行志愛民無小官脂
車乗短日山國動㣲寒即聴佳聲滿賢勞豈或嘆
　　簡夫丈昔遺老杜别集而驤以外集當之久而亡
　　　去近承多本因以詩請
昔日交傳集外詩規模雖記舊編遺近聞機格多兼副
可賜閒中一解頥
　　贈項子後處士
介似於陵可謂清老來志操益堅成脅肩傅㑹羞衰俗
捽茹優㳺盡此生祇以圖書養髙性不繇林藪市虚名
誰編野史防遺逸當為先生作獨行
　　去年今日
去年今日到宣州舟倚昭亭晩雨收鴨脚飣盤隨土物
蟹鼇将酒掩珍羞溪間鴈集菰蒲老田外人歌䆉稏稠
此際剡逰還憶舊閒中情味兩悠悠
　　憶江上
故嵗官還勢亦勤飄然單舸下長津風江無定收㠶早
夜浦多虞撃柝頻俸輟稻粱雖怕之直輕魚蟹不嫌貧
蒼波古木應如舊惆悵經由又隔春
　　千佛巖讀書寄内
官期未迫蹔閒身斆學巖居及夜分霜落空山寒切骨
風號萬木響連雲有民勿謂書休讀無術當知政必棼
獨宿不辭應㑹我功名富貴本辛勤
　　石夫人挽辭
有子任清時夫人新拂衣人生到此樂天數奈相違壼
肅風規在奩閒粉澤㣲雲愁寒壟暮何處是魂歸
　　石經老挽辭
己矣九泉歸嗟君值短期胸襟遺草在孝友闔門悲學
謝生前用名多沒後知幽𡨕當自慰造物本無私
　詠唐史
　　李衛公(靖本名/樂師)
能作膏肓遺蕭輔(髙祖曰李靖是蕭銑輔/公祐膏肓謂破之也)更於西北振
威雄(北謂突厥西謂立/大寧王慕容順)若非明主矜羸老㡬向髙麗棄
舊功(末年欲征髙/麗太宗不許)
　　李英公(勣本徐/世勣)
威加突厥勝長城(太宗曰今委李世勣于/并州豈不勝逺築長城)藥賜鬚灰感
聖情垂沒訓言非不慮奈何墳土竟遭平
　　尹思正
執筆威踰知一杖忤權活得月将身位終八座非為幸
埋㦸相符豈不神
　　李朝隠
拽宦鞭奴蔑貴權當時風角􁒍衣冠及為御史聲名减
豈是官髙便欲安
　　張中令(九齡/)
金鏡文髙壓萬珍開元寵遇號知人范陽奏日言如用
安得西䝉蜀道塵
　　李適之
鑛金言率遇參商罷相還歌樂聖章怖死宜春中姦賊
令人扼掔痛其亡
　　二閻(立徳/立本)
八座蟬聫屬弟兄當年門地足輝榮可嗟不富經綸業
唯著丹青制造名
　　蘇世長
披香殿上嘆隋君校獵營閒勸十旬莫謂口忠心則詐
何如膠口不言人
　　劉知㡬
五説三長厯厯陳堅辭史任斥因循若教直筆専歸手
褒貶應能慰後人
　　盧懐慎
言極公忠器業清死猶勤懇薦時英賢哉度己推姚相
不幸幡成伴食名
　　李林甫
國忠禍釁根芽日此賊傾唐勢己先搆陷名臣寃且衆
天乎何意與終全
　　楊國忠
權由寵盛危宗社天子傾心日自如十萬北來猶未悟
潼闗尚聴促哥舒
　　王珪
斥姬援祖沃君心貞觀箴規器獨深私廟因循遭糾劾
可嗟玼玷在球琳
　　戴胄
持平逺繼張廷尉獻議嘗班魏鄭公誰謂尚書無學術
沒身何媿謚為忠
　　戴至徳
神翰飛英紀至賢謂如舟楫濟洪源偷名豈學劉仁䡄
専向朝堂賣主恩
　　魏鄭公
東宫嘗吠非其主貞觀終髙獻納臣不獨齊桓忘射帶
太宗當日最知人
　　虞世南
太宗寵異號名臣五絶當年賜目新亡也重嗟文物去
石渠東觀謂無人
　　韋見素
入相年餘值狂冦獨隨車駕豈非忠奸兇萌禍根荄逺
史筆如何罪及公
　　契苾何力
自稱烈士受唐恩寧死延陀不屈身莫陋将軍本蕃種
中朝似此㡬何人
　　李光弼
閫外分憂屢積勳間言㡬欲變深恩十年三覲勞方面
榮耀雙旌並在門
　　鄧景山
并門雄鎮軍權重歛怨殘軀不足傷偏将贖身由納馬
賤人貴畜自為殃
　　韋堅
勿詫崔生得(丁紇/反)體(都董/反)歌運潭聚歛一何多術雖可
鄙非其死甚矣姦臣恣網羅
　　房琯
蜀途赴難忠雖固車戰亡師咎己深天子未歸京未復
不知何暇有琴心
　　崔蕘
大臣許國當由道執政如何事佛淫身附姦邪不知禍
却談報應感君心
　　楊綰
總政中書月未期郭崔奢侈遽中移代宗勿嘆天亡早
用相斯人己後時
　　郭子儀
凌烟閣上中興後勲徳光全屬令公魚軰也知深用力
其如謙巽悟宸衷
　　蕭復
面排盧杞興言佞背沮劉公受㫖私真相不知知彼相
便容辭疾等閒司
　　栁渾
刑寛毁玉回天怒智料渝盟識虜情延賞見躋終不愠
陶陶誰似栁宜城
　　李揆
獻替初雖有可賢忌能遭貶是誰愆麞頭䑕目言何易
重困江湖十五年
　　憶雙栟櫚
憶昔厚栽培憐雙異衆材青青江外色徃徃夢中來未
得甘棠比寧隨弱桞衰春華攄勁質冷淡為誰開
　　送劉誠夫江隂獄掾
學老才優底裏精青衫今始掾江城髙門積徳功須倍
三尺持平道可行聴决即能誠吏俗名聲安用勢公卿
相逢未㡬還相去贈别非言豈慰情
　　石龜
磨琢成龜智不虛天然體理畫難如世珍未許論荆璞
神迹當曾負洛書山澤秘竒西蜀逺星辰分氣北方餘
堅完自得靈身計安用區區免余且
　　縣齋即事
作邑慙無術懐民賴有年訟筒消不逞賓席汰非賢奉
養庭闈穏論求典冊全誰言非吏隠山水匝城堧
　　喜徳甫彦文至
昏昏山雨鎖春暉褊邑蕭條客至稀憐子逺來求所益
愧予無術慰焉依文章未易論髙出行誼當須及庻㡬
幽閣羣書足㳺意聖賢雖邈欲誰歸
　　雨池荷花
雲翳前山雨脚長灑然清氣動蓮塘花中潤色添來美
葉上繁聲過去忙紅面渾羞泣珠淚翠盤㣲重瀉瓊漿
蕭蕭古縣無公事贏得澄神坐冷床
　　金華按覆回止普净
雨止山路滑肩舁進亦難官拘當勉力室處豈非安淺
澗流還急鳴禽意自寛來歸雖薄暮古寺且盤桓
　　登樓
邑落皆山水登樓逺目通從容民事外㳺息聖經中畫
餅羞虚譽持衡尚至公此心難語俗舉袂挹松風
　　離邑之衢按獄
出野暴雨作遲晴方戒行溪山百里秀氣象一畨清于
役途雖逺祛慮意自平民田况交𨽻足以慰予情
　　野塘白蓮
路轉方塘口塘蓮雲不如孤芳己難值秀色况非餘及
鑒波平後飄香雨過初泥途憂濺汚頑鶩仗誰祛
　　石龍
隠隠蒼山壁蜿蜒此蟄身物生多有象人附即為神頭
角千年古威靈一境伸確然難以詰立馬為逡巡
　　還邑遇雨
一陣隂雲一雨來驅除煩暑灑塵埃山川固不為迎合
豈是先知地主迴
　　聞國哀
欲及乾元節登遐詔忽飜萬方鈞疾痛三紀被仁恩氣
象河山慘光華日月昏小臣忠未效飲泣望崑崙
　　縣圃刈禾
林下圭田一畆餘春耕秋歛亦勤渠年豐獨喜能鈞衆
月給誰嗤薄助吾己愧㧞葵賢魯相更羞塵甑誦萊蕪
字民固合知民事稼穡艱難坐可圖
　　荅吕秀才
惻㣲賙急意雖完勢力錙銖豈自安畎畆君憂家計迫
風波我畏宦途難敝衣非不憐原憲塵甑其如類范丹
情禮甚勤無以謝愧将珉石報琅玕
　　荅顔長道見寄
花溪前日還轅處惆悵髙賢又阻陪山雨在雲方惨淡
野烟籠水正低徊别離輕似風飄絮遲想多於渴望梅
胸腹殷勤豈無感果然緘寄好詩來
　　同邑簿檢㫝堤栁乗興㳺保夀僧舍
撥置簿書看種栁等閒聫轡入雲岐山僧莫道疎迎候
我軰行行不自知
　　過紫霄宫
先春曽宿紫霄宫今日重逰春正融誰道居官便跧縮
也能偷暇向忙中
　　逰夀山
蹔離簿領來鄰邑旋訪靈蹤到夀山乗間一逰真未易
豈論身寄此中閒
　　下山復題二首
頫望羣峯目己驚山僧更解説山情夕陽歸去心難足
未聴飛泉雨後聲
宛轉松蹊入五峯更臨危閣半晴空山花鳥語皆真趣
誰是韜光傲世翁
　　望方巖
路過方巖未及逰肩輿回首興難收野桃帶日遙相笑
笑我山情不自由
　　宿靈巖
坐邑傳聞此巖好心疑好事張浮辭及來勝境窮逰覽
却悟前言有漏遺觸石烟雲如障俗倚崖殿閣半乗危
自嗟吏治多牽制祇作清虚一宿期
百丈蒼巖入杳㝠髙低氣象本天成藤蟠翠壁龍蛇動
澗瀉㫁崖風雨聲不許畫工為潤色祇應詩伯長餘情
棲鵶亂墨題僧室車馬何時再此行
　　自靈巖回途中寄顔令
吏役誰攖繞尋幽得二三穿雲離古觀冐月宿靈巖乗
興詩何擇孤逰語自緘寄言酬地主清賞可無慙
　　冐雨逰石室
陟磴苔痕滑穿巖雨脚收愛山隣邑令來作雨中逰
　　雞人峯
石室前頭一片春天然形象附嶙峋山家况味無晨夕
安用雞人賦此身
　　雨止
雨止單蹊步可通尋春天氣似迎逢山花有意飄行蓋
野水無情照瘦容挈榼竟難成獨飲抽毫猶得當朋從
逡巡且盡今朝興數闔歸來趂暮鐘
　　曉霽歸邑
夜枕輕寒睡思衰遲明方霽促歸來車徒雖患泥行蹇
林麓還逢秀色迴山雨定非天意足溪雲應為主人開
野花零亂春禽閙此興何如鼓吹陪
　
　
　
　
　
　
　
　
　
　
　
　錢塘集巻二
欽定四庫全書
　錢塘集巻三
　　　　　　　　　　　　　宋　韋驤　撰
　　戯别顔令
趣馭不遑辭地主趂晴唯且荷天公縣楼歸去勞東望
早就新篇寄好風
　　將及熟溪
東風吹散黒雲輕漸望吾疆野色青料得熟溪灘響急
到時聊為駐軒聽
　　邨落
輕寒切切戰春陽村落人家意自遑老婦畫眉窺止水
癡兒曝背坐頺墻牛歸小徑蹄痕疊犬吠空山響荅長
夏賦未來秋賦了片時優佚勝膏梁
　　途中寄縣齋諸士子
花發蒙亭畫景舒浩歌應嘆食無魚靈岩恨不同真賞
且把新詩慰子居
　　離石室
九十陽春興已酬登山穿谷盡清幽閒田不是無多讓
故遣塵勞作勝逰
　　離邑寄顔長道
縣城不出已逾月出愛秀野浮青春前時枯株變深翠
對我意氣如欣欣肩輿漸入南康道溪山清曠交吾鄰
簿書撥置固可喜又况雅誼還相親
　　聞詔士呈同僚朱伯英
聖神慮遺士豪俊思致身詔書一飛傳上下交歡忻吾
儕職山邑歩局志未伸緬想風雲㑹廓然忘我勤
　　和亭
前賢重交際世俗競將迎用禮皆由正知和始可行候
亭増舊構題榜易先名訓激非存逺還當鍳鄙情
　　和伯英初霽
日出乾坤靜隂霖革累旬前溪聲未减綠野秀如新人
意猶祛病物心疑再春此情誰解賦先手属東鄰
　　和顔令見寄
孤城四靣挿羣峯雲翳經旬雨氣雄自愧不才為縣尹
近来無事若山翁㡬思羽翼飛騰去幸有英豪咫尺中
獨上髙楼方引脰喜逄嘉句載清風
洗出郊原物象明積隂祛盡喜天晴東鄰長道詩新寄
増我溪山一倍清
　權東陽既乆求歸武川上守倅
　　章守
劇邑虛官偶承乏字民何術慰林林文翁化被雖無事
巫馬才慳懼不任樽爼弗踰宗祝計牛羊自守乗田心
願歸山邑逃瘝曠養拙寒儒荷賜深
　　沈倅
星火州符氣勢豪敢辭承乏賦賢勞設施毎恐無能及
曠責還憂不可逃捕鼠孰淹希驥足觧牛難任割雞刀
願令樗散歸閒邑更使潛心縁餙髙
　　衢梁試院呈同事
秋風動林葉山國早寒輕較藝精神暇持杯語論清勿
辭淹鎻院未用尅歸程留意如求舉終當不誤評
　　依前韻酬張屯田和詩
落筆流星緩醻言白璧輕鄙辭翻可媿老格有餘清擇
士無精鍳糊名况舊程更煩為大句使我壯文評
　　試士畢同長道東歸
相将冐曉出郊原但值佳山即駐軒投午未行三十里
和詩已及半千言黄雲被野田禾熟白雪飜空溪浪奔
髙曠襟懐共為樂此情難與俗人論
　　上睦州劉工部
政行荆楚百蠻懐却擁旌旄向此来自喜平生無枉道
豈論千里復淹才㤙蘇疲瘵精神返威懾姦憸胆氣摧
秋晩子陵溪上好樽罍風雅許誰陪
桐廬古郡壓烏龍瀟洒佳名信不空傲世曽栖隱君子
謫官多属鉅賢公連雲城郭殘秋外近水楼䑓返照中
太守公餘登覧勝始知天意飬其衷
　　和朱尉見招
作尉由来本仙局况能投隙㑹僚朋開懷自適人湏美
治具雖踈客不憎雨意初收天爽快田工将畢嵗豐登
髙吟大飲無羞澁祗恐秋風苦不勝
　　和顔令見寄
别後經宵各到家别時岐路兩縈斜相期巵酒重何日
獨對秋林浪有花攻墨卻思同整具擇金猶記共澄沙
語言髣髴如朝暮但悵暌離似海涯
　　觀穡
霜風巻葉度髙楼楼上蕭然對晚秋坐看野人收䆉稏
相将盡室在田疇赴晴汲汲如防㓂望歳區區已見酬
遺􁇵多忘歌笑去乃心應亦傲輕裘
　　寄長道
詩筒寂寞過殘秋望斷前山暮靄收共簡猶思石岩句
連鑣悔失爛柯逰晴溪激淺聲還細栖鳥争深閙未休
野興與君當不異不知今日在層楼
　　縣齋即事
比来􁏫訟少拙令稱幽潛愛日開朝幌看雲捲畫簾澄
神烹茗粥憶古檢書籖菽水清多樂溪山意自恬韜光
異耕釣苦志念漁塩驥足空思展牛刀敢謂淹民心乆
當信佐局美相兼笑傲言祛隘賡酬韻鬭嚴囊錢如未
乏樽酒尚能添園笋新成綠池荷半露尖共謀懷坦坦
母卹逺炎炎此興歡無敵逄人語必箝
　　永康徐尉次寄顔令詩韻見寄因以前韻酧答
柅車為别始中秋遽見霜朝愛景浮自愧馬期無少暇
祗應梅福有清逰殷勤好句能相寄哦咏幽齋豈便休
此段情懐何所似月明更上庾公楼
　　和朱伯英後圃見招
愛君邀客以清詩㑹我公􁏫詬訟稀卷白到時須自勉
亂紅飛處是春歸
　　初夏公餘
公􁏫日無事民伍正蠶耕夏淺寒猶在雲濃雨易成圗
書存逺古詩酒有餘情傲吏居幽僻其誰誚近名
　　和朱伯英迓送還示
憐君連蹇從初仕慰我蕭條典一同莫為塵勞便興歎
所施無負即為功
　　和太守郡閣望羣山有雪
郊原霽後晩寒清殘雪籠山望處明盡道凝留因地冷
當知粉餙藉天成崑岡玉聚微雲歛滄海潮横返照輕
解賦属誰詩格老賢侯登覧在層城
　　自郡還寄長道
故歳跼重城填然思不清歸来見春老何處慰詩情顧
我㡬茅塞知君已帙盈社壇當未廢舊約可尋盟
　　和顔長道見寄
宛轉溪山邑落深春歸雲物易成隂鶯穿别塢遺新子
花謝前村失舊林自厭簿書為滯迹未應軒冕足關心
東鄰幸有顔明府清曠襟懐且共吟
　　謝朱伯英遺詩
我輩清懷善自将不須才與古人當佳辰美槩無窮盡
險語髙詞亦轉相隱吏未能離擾擾詩情猶得慰皇皇
如君逸格誰忘羡騕褭終難困服箱
　和顔長道寄三首
　　首夏
秀邑發叢萱清隂泛新竹園林足幽思陽陽曲池曲奚
獨念春歸愛此未炎燠
　　縣齋肆筆
簿領區區豈惬情塵紛安得眼長青且希五栁先生醉
莫似清江使者靈臨政毎慙非善治随時尤愧(闕/)
誰能與我同幽曠隴上耦耕還帶經
　　閲武川倡酬
往還賡唱百餘篇草草編聫後或前語氣有時凌夜月
詞源何啻㵼春泉須知吏隱能遺俗不獨山棲解樂天
屈指代期秋信逼封人莫厭屡馳牋
　　掃蒙亭
蕪亭一掃媿陳蕃松柏隂森翠竹環閙蟈盡毆澄曲水
横柯旋斫望青山人歸畎畆醇風在我近圖書白日閒
樗散自知成獨樂慚無善效及民間
　　次韻和顔令見寄
再來東白日無休剸割唯憂或滯留滿眼煙塵真可厭
幸而涵碧見清秋
　　伯瞻郎中生日
瑞氣飄飄貫斗牛當時貽慶在南州太平勢盛髙賢出
造化功成萬物秋侯國㡬年凝課最相門今日足風流
祝公壽與靈椿等庶得胷中盡壯猶
　　中秋南康夜㑹得天字
宿隂初卷盡萬狀正蕭然夜色兼秋半人情愛月圓禠
巾灑濁酒露坐幕青天佳節還相遇陽陽憶去年
　　假道南康長道語今夕中秋正故歳聚并喜樂時
　　　也遂留以夜飲飲半和所示詩
月華乗顥氣人競此宵眀舊㑹嗟經歳修途為輟程凉
飄襟袖爽秋入管絃清莫誚紅裙飲新詩亦間成
　　睦州千峯榭二首
千峰圍繞自蒼然古榭凄凉不記年搜索舊名逄雅尚
主張佳境有豪篇坐凌翠靄羣囂隔眼入清秋萬狀全
蕪廢不唯興此地當知民物盡陶甄
層基突兀倚晴空碧嶂回環勢複重秀色有時侵畫隼
蒼煙盡日臥烏龍嚴公灘近増幽槩方叟詩存得舊蹤
賢守葺遺殊衆好政閒把酒看千峯
　　宿廣嚴靖閣
乆為簿領廢登臨一宿禪扄萬慮沉半夜松聲驚夢枕
琴書幡起故園心
　　過法寜僧舎
積隂巻盡見朝陽更入雲林古道塲踈曠襟懐終乆在
暫離簿領已清狂
　　題虎峯真師壁
虎踞山形路屈盤烟雲過盡到禪關老僧得地真安穩
不向人間趂往還
　　檢覆雞啼源還虎峯
到此﨑嶇力已疲肩輿西去更乗危始知不及閒人好
避險從安任所之
　　寒雨夜㑹得歌字
佳客來相遇銜杯語論和夜寒兼雨甚酒色向人多淚
燭揺紅蕚風帷動翠波漏聲催舉白簷溜混微歌朋契
談間合詩鋒闇裏磨十年方一笑不醉奈情何
　　呈范子鎮同年
白日當時共得仙清樽未倒且留連間關益部君今去
後㑹輕論又㡬年
　　勸元功飲
昔時同閈今同郡氣義相懽此最親莫向酒杯成偃蹇
醉來詩格合清新
　　再和范同年得㕔字
人生難計擬并合若漂萍稀濶同年㑹蕭條古縣㕔冐
寒欺雨勢卜夜託龜靈漏轉歌聲促風餘燭燼零主樽
慙北海客量過滄溟願且留車馬離絃未可聽
　　涵碧池
原泉有本養淵渟更似端人見底清竹色山光朝暮在
當知涵碧不虛名
　　涵碧亭
座隅平地是雲山爽氣無窮六月寒夢得祗知圖未善
不知能畵不能完
　　瀑泉
堂堂一道出山腰色似垂縑響似潮何必枕流圖洗耳
坐觀已覺俗塵消
　　雙石魚
誰磨紫石作雙魚繞以清流泛酒觚祗使幽人添醉逸
山林未快憶江湖
　　傲亭
峩然危構冠山巔以傲名亭傲可賢不與世人論是否
誰能来此臥雲煙
　　雙峰
我愛雙峰若竝趨鈞然蒼翠傲榮枯定應天意成真槩
磊落相依道不孤
　　擊甌
簫鼔厭喧豗甌聲可薦杯鳴珂秋獵駿鏘佩曉朝迴挹
注雖為助甄陶别有胚玉纎敲擊鋭驚起玉山頽
　　和朱尉示親老生日
臈殘朝夕是新春秀入溪山碧萬尋白髪親逄蓬矢慶
綵衣人奉玉杯深風迴􁏫砌絃簧宛日上簾旌挿珥森
敢謂小官無足慰盡懽菽水亦甘任
　　和朱伯英元夕
燃燈結綵學春山佳莭還逄邑事閒僚佐相從真我侶
旄齯共樂在其間月中風味當無比醉裏塵勞似不闗
祗以清罇期漏盡明朝應悔主才慳
　　席間和向闢之元夜
令節伸眉且自寛與民同樂是民官宴酣豈為殘更促
醉兀何妨萬目觀舞袖飄飄凌夜月燈山閃閃戰春寒
孤城誰謂蕭踈甚無愧途人即可懽
無愧塗人即可歡(原闕/)　　　　　月華瑩澈通春夕
民氣融和却暮寒捃摭餚蔬成曲㑹扶携老稚任環觀
邑農他日逄今日往往應能話舊官
　　回長道中論
(原闕/)　　　　紛吾子文章有本根此説獨能通正(原/)
(闕/)　　　　専門剖開先聖難明㫖羞殺拘儒既(原闕/)
　　　才何足議但憑餘熖發冥昏
　　和長道候使者宿龍窟見寄
(原闕/)幽寺傍(原闕/)　　昂藏頂翠螺縣尹候迎車蹔(闕/)
田甿觀(原闕/)　　潭間水黒應龍臥松表風清獨鶴過
(原闕/)　　　　我蕭齋倚柱祗長歌
　　寄(原闕/)長道将罷邑借前韻以寄
山(原闕/)　　　　　對春風把酒螺况是安甿囂訟少
何(原闕/)　　懷多眼看野色煙雲秀指數𤓰期日月過
聞説(原闕/)將觧印追攀無計且酣歌
　　和見貽
拘攣山邑四(原闕/)　滯徒嗟薄宦身憶昨同時來視事
羡君先我作閒(原闕/)心雖記多佳議寒齒還憂失舊鄰
安得追攀如素約舳艫銜尾倚江濵
　　送章郎中赴闕
(原闕/)　　治已成還䑓榮望本崢嶸朝廷不許淹賢(原/)
(闕/)　　借守情曉日旌旗動行色春風笳鼔作(原闕/)
　　　閼城西道祗恐朱轓欲迅征
(原闕/)　　孰可儔弟兄麾節占三州疲甿救盡方為(原/)
(闕/)　　還豈自由仁似周侯小棠在清嫌漢守大(原闕/)
　應靜夜雙溪月逺挂公心未得休
　　探得海棠送章仲成
髙低海棠枝交結離人思離披海棠花爛熳離人醉醉
來離思輕看花(闕/)有情一片随春風悠悠逐君行
　　和長道交道釋見招同趨府
北出城闉(原闕/)明待驅款叚趂君行歸時亦欲偕吟醉
寄語(原闕/)　落英
　　同長道逰恵僧翠樾堂
覃覃潔宇(闕/)城阿車馬知名始見過䆳宻莫嫌春態淺
牢籠不(闕/)翠隂多玩心爽槩真偏得冺迹空山去㡬何
今日(原闕/)　禠帶暫将塵擾就消磨
　　清明雨
隂雲散漫與山平草暗花昏匝古城定是大心惡逰放
故将雨脚鎻清明誰知静圃無窮趣獨有幽禽不住鳴
况值清明歸去客共樽談笑有餘情
　　四月一日西池作
(原闕/)荷葉大如錢拙令無功又一年六月京塵傳流(原/)
(闕/)嫌池上更遷延
　　和朱尉首夏偶書見寄
蹭蹬𤓰期失山城獨滯留馳驅更萬態寒暑過三周底
裏繇前固隄崖懶外修僅能違吐茹豈謂足陽秋所幸
偷安佚兹心在討求門闌方事隙園落見春休秀色孤
花載晴光隘葉浮池魚行有隊林鳥語多羞蘆笋青簮
宻丁香翠幄稠藏身嗤野繭露角笑蝸牛􁏫擁芭蕉扇
墻披薜荔裘清風如逺俗危坐自忘憂目極山兼水雲
飛越與甌官曹雖鞅掌野興易牽鈎缿絶侵疆訟閽無
覆刺投優閒為佐局邂逅得吾流酒薄猶思共詩成罔
不酬肺懐非異致議論詎相矛受代何辭晩謀懽且自
由他時遂暌阻徒爾念英逰
　　逰金柱觀瀑泉
源髙雲表許誰窮飛出岩前百丈雄豈是山神作靈恠
觧将煙雨變晴空
　　和伯英冄賦
(原闕/)隱恠少人知非是山僧别有機漏泄一朝逢地(原/)
(闕/)　終不似前稀
　　同朱尉逰普寕僧舎
訟庭無事出南城來扣禪關萬慮平強作優閒羞宓子
自成清淡愛梅生棊敲玉局林鶯竄詩落苔牋山鬼驚
却説去年違此約老僧應觧管宫營
　　和初夏雨中
瞥然春去浹旬餘積雨乘隂氣莭殊曠野石泉飛白練
虛􁏫簷溜激明珠繭因寒晩羣情病麥候晴收萬室須
空觧登楼伺雲色愛民拙令愧偷儒
　　端午雨飲伯英池舘
山城重午遭隂晦謝氏池亭亦自堪野色映來歌舞好
炎威消去酒餚甘手中菖屑隨杯泛頭上榴花帶雨篸
且盡主人留客興明年誰北復誰南
　　送王學士赴京東漕
重寄属名卿除書拜寵榮山東移使節天上動星明經
畫㡬三載㤙威盡列城詢求皆疾苦課入自豐盈酣宴
咍無取焦心憫未宏孟陽䰟已愧劉晏譽還輕報國胷
襟壯紓民術學精休風鼔羣吏髙論滿諸生豈敢身干
進難排翼傳聲褒功形聖詔易地近王京捧檄將新命
遮車見衆誠拳拳思逺託冉冉即修程電閃旌旗活雲
收鼔吹清山川開爽氣草木有餘情行徤途疑促吟豪
思欲傾越呉鈞慕戀齊魯樂奔迎萬里宣材力中朝倚
辨營僉諧猶有待輿議豈能平噐尚虛兼濟謀終賛仰
成宸𠂻方外藉安可憶登􁱘
　　曉出候按察
未曉驅車出炎蒸畏日髙蒼茫侵霧氣隱約聽雞號流
滯還尸禄奔馳敢嘆勞苦吟随處有未始廢陶陶
　　自和
將旦雲天惨前瞻使斾髙田翁持火走山鳥向人號自
哂折腰乆誰憐負弩勞觧從歸去樂空愧不如陶
　　偶作
紗巾踈爽葛衣寛簿領無多笑傲間黄巻仰持眠晝榻
白雲斜歛見晴山風荷㵼露池聲激煙栁藏蟬野趣閒
日月淹留非不幸柅車休嘆未西還
　　予莅製濟民藥朱尉掌糶常平粟因以記
火日炎炎五月天邑中分事力相完君當庾廩司平糶
我近方書輯衆丹共識朝廷欲為恵豈圖居處自偷安
誰言忠誼須謀大未合謀時且恪官
　　和新竹
根本堅深豈費培龍蛇蛻盡見天材斜穿似愛幽人到
踈列還容小徑開凉月驟添新影宻清風不减舊枝来
歳窮自有凌霜節寧比秋衰惡草莱
　　和獨釣
蒼葭欺緑髩白水照朱顔擲餌淵渟處牽鈎蕩漾間亦
知魚呴沬肯學雀銜環且欲資清曠消磨永日閒
古人多隱釣意不在㣲求稽海曽垂犗磻溪舊直鈎聲
名當日晦德業後來収莫笑臨流者持竿迹更幽
　　送劉睦州移京西漕
賢傑恬榮進朝廷睠舊材優閒輟為郡按舉復行䑓憶
昨巡荆北于時㑹嵗菑轉輸憂國計假易緩民財吏議
烏能避邦條不可裁謫遷知咎戾忠信即基胎觧印離
江滸分麾泝浙洄列城遺厚愛千里沛餘才火玉堅難
變霜松翠弗摧壯行心所勇膠禄素甞咍履道期終固
謀身絶外猜子文忘愠色嚴助樂歸來撫俗專求瘼提
綱獨整頺察幽窮蔕芥屏惡自渠魁犴獄春多草賔堦
雨不苔溪山圍几席風月侑樽罍毫痩清吟苦絃髙雅
曲哀黄堂成臥治青律再飛灰況味安符竹胷襟傲靣
槐桐廬聲績逺蓂陛寵光催近部勞經畫兼資藉瑋瑰
使旌蜺夭矯宸詔鳳毰毸肅肅途将戒元兀慕若孩車
攀朝􁏎軸舟遁夜張桅被命恭雖益封章懇以推讓亷
儀組紱貪冐愯駑駘京輔非輕寄天𠂻未易迴功名當
盛獲藴蓄豈空培輿論蘄皆惬髙懷願更恢壯猷那乆
抑早晩詠良哉
　　雙蓮二首
池間􁘼鞢紅特爾不雷同共本青跗痩駢頭秀色充湘
娥心並恨江女珮雙空忍負流觴樂虛教逐暮風
臨風皆獨媚同蔕忽相親擢秀材宜合飄香勢自鈞雖
慙兩岐瑞已掩百花春定是憐濡滯殷勤悦主人
　　和朱伯英以詩慶将代
非材安敢嘆淹留吏外尤忻共雅㳺欲代雖知歸去樂
相看還動觧携愁襟期豈逐炎凉變談笑應随簿領休
來歳黄花何處好懐思把琖對霜秋
　　再和
區區邑落四逄秋敢詫歸期占上㳺似得葵丘𤓰代信
如銷都䕶玉關愁琴彈夜月聲還變詩冩溪山興未休
幸有䑓池且同醉别離到後更何由
　　將歸
代期漸可數光隂掉鞅歸時秋已深籬菊正牽元亮眼
江鱸還動季鷹心迎新送故人徒擾興利除殘我不任
唯有溪山不辜爾未嘗曠日廢清吟
　　效謝宣城體呈同事
秋風鼓長松聲来何颼颼衆鳥相與還山椒落景收吏
冗得所隙笑傲偕優㳺雖無杯中物亦足忘余憂
　　呈孫東美(睦州/試院)
露氣侵簾幕蕭然夜已分括囊停較藝倚几重論文邂
逅成相際從容慰所聞溪船行各去回首只秋雲
　　試罷
沓沓紛袍去寥寥鎻院中雲收晴野曠潮巻夜江空難
盡文章鍳終輸議論公敢辭淹旦暮歸翼尚覊籠
　　和東美示内樂亭詩
養恬真有得逐俗固無心月沼秋如鑑風松夜當琴公
餘偏坐晩客至不談今張我名亭意慙君寄好音
　　和東美見寄
子陵溪上各危檣心逐君歸到故鄉回首蒼茫空鶴望
亂山縈繞似羊腸評文酷愛胷襟逺坐邑還憂事業荒
忽得新篇開鄙塞甚于濰水決沙囊
　　鈞愛亭
簿領支離毎競辰退思當亦在吾民抑扶為術如偏取
字養存心固一均杖履數來消逕蘚笙歌乆闋聚梁塵
天公豈復遺踈拙風月隨時不負人
　　内樂亭
誰謂茲亭浪得名寥寥氣象副深誠地饒松竹千年色
天與雲山四合清靖節固嘗為傲吏子真元不勢名卿
伊余竊慕恬然樂肻以紛華戰性情
　　凌翠閣
凌翠閣翠光寒不落公事餘閒日日來簷前好鳥無驚
作
凌翠閣突兀撑寥廓滿眼蒼煙萬里春忍負十分金鑿
落
凌翠閣四靣祛櫺箔千里無雲看月明何必庾家樓上
樂
凌翠閣山繞如城郭風味都侔陶令居所慙猶被青綸
縳
　　木芙蓉詞
木芙蓉墻頭淺淺紅秋林枝葉十九空獨此蓶扈當秋
風秋風無意開俗眼俗眼不開須在儂接䍦斜欹勿嫌
重滿篸何䘏驚児童豈必黄金菊難辜白玉鐘
　　國哀
天地有大故朝庭凶訃來五年再罹苦臣民若為哀鉅
賢荷遺託夢澤滂九垓衣冠又新命收淚心悠哉
　　離鄉
不走京塵已十年治任西去興悠然功名欲立非人致
才宦未伸還自憐路栁得春多意思野禽批水共連翩
孤舟獨載無人語唯把空書攷聖賢
　　過千金懷陸剛叔許顧道
記得當年泛小舟相将隨計冐殘秋故人笑語無縁合
今日煙波獨此由老木戰風春尚淺斷雲籠日雨方收
自惟我軰襟期在碌碌誰甘便白頭
　　平望阻風
大風嘷空聲烈烈小舸逆牽饒􁀙甈交跗擁鼻坐其中
蚤暮恍然難以别利名無䋲人自縈山林無扄人自絶
區區冷官何足頼奔走勤勞可嗟咄
　　題周開祖叢翠軒
所居知所向種竹接前櫩翠色無時减清風引日添蕭
踈共談麈輝映祗書籖碌碌夏畦病輸君此養恬
　　汴上遇孫楚材
春隂蔽日多飄風二月凛冽猶窮冬馭夫凌兢踏泥凍
旅况索莫填心胸淑人邂逅獲交馬語言浹洽欣相從
夜投孤驛共清飲安得復訴瑠璃鍾
　　再和所酬
萇𢎞㓕跡已綿乆誰于二月為隆冬相逄詩酒得賢侣
遽使炎燠生吾胸飲酣真趣不可壞詩狂險韻皆能從
殷勤鄙句復叩激自喜牙琴還遇鍾
　　早行
曉雞三唱已戒馭復長郊殘雪籠河岸初陽射栁梢野
人猶閉戸宿鳥㦯依巢而我何為者區區足自嘲
　　宿零壁驛
凄寒動春夕覆被益重袍鄉夢驚還逺征途乆覺勞破
牕留月影古木任風號聞戒無兵餽剛腸獨佩刀
　　予枕屏書叔夜養生論而孫楚材觀之有詩相示
　　　遂次来韻以答
枕外霜屏手自書數千微指慰焦枯乘時豈羡鵬飛海
悖理湏譏馬守閭治氣飬心予所慕長生乆視古非無
喜君與我同兹好免蠧當終學尸樞
　　和黄彦文示詩
執經今日冄相從快若鴻毛翼疾風持已已憐仍舊好
力文還喜後来充平蹊安肯容茅塞美玉寜辭以石礱
顧我空空當考擊愧無術學似河東
　　岩齋曉起
曉起郊原寂清風盥櫛傍松梢泫微露岩頂泛初陽髣
髴山禽語飄零古殿香携書寓踈拙三伏化寒凉
　　寄陳安道
同年同第復同門計治同為待次人一紀清時共濡滯
兩身孤宦各艱辛不要鐘鼎湏耕道未遂山林為食貧
吾黨襟期當自信且隨天意養輪囷
　　又和所示
布鼔微聲強自信兩篇響答語驚人連城自我忻懐寶
八字憑誰歎受辛豈為儻來輕有動但能恬守即安貧
相期厚養忘多欲莫似豚蹄祝滿囷
　　七夕
此夕流傳乆不磨相逄樽酒且酣歌竿垂阮服終成強
腹曬隆書頋㡬何漫道銀潢能限隔未聞河鼔畏風波
樓閒安用穿針乞世上紛紛巧已多
　　七夕寄安道
去年此夕我拘官君挾魚軒到此安自爾分馳數千里
豈圖今日一交懽風萍離合光隂速月桂交逰契分完
不倒玉壺終未已待将河漢夜深看
　　附郭照鄰舟還鄉一首
國門迴首氣葱葱拜了君㤙去意濃故里華舟幸同載
鄰邦嘉士喜相從髙談浹洽情無畛新句縱横筆有鋒
往往旁人多羡慕主人况是郭林宗
　　送郭照鄰赴南雄簽幕
淺汴縈迴减迅流緑榆踈薄弄殘秋蘭舟去指三千里
梅嶺前頭第一州幕府乆湏賢者畫朝廷最重逺民憂
近來選擢多超邁竚聽君才不次酬
　　汴舟早行二首
隱約短忩明嘔啞兩櫓聲曉寒衾外覺鄉夢枕中驚心
喜親闈近身從宦路輕男児棺未葢安可嘆虛生
容足豈無處浮名浪自牽通宵不安寢湍水正鳴船旅
况情何賴家音逺未傳凌晨飛棹急聊以慰遷延
　　延和引對
昔年便殿拜㤙光今日重來惨肺腸螭陛載瞻新侍從
龍顔如仰舊君王星霜一紀逡巡過膏澤三朝次第當
埃壒尚能禆㤗嶽豈無忠誼報明昌
　　至泗即天長獨歸叙别照鄰
長淮十月北風髙判袂臨津首屡搔草草旅裝方攬轡
勤勤别酒更持螯扁舟君去良多况間道子歸豈憚勞
行矣餘杭期㑹在早来江上看寒濤
　　再回前韻
畫船東下櫓聲髙閃見旁舟堕玉搔張翰歸心鱸滿箸
畢公狂興蟹雙螯朝飡餖飣唯論飽夜語詼諧豈厭勞
乍聚乍離當不恠夫君多可似山濤
　　無脚橋(汴上/)
枘鑿關連壯横空不可揺激波無鴈齒跨岸只虹腰改
制千年取傾舟衆患消乗輿濟人者為恵固相遼
　　離泗上
曉霧鎻長淮初陽熨未開造舟行險滑舁竹勢遲徊逈
野蒼茫合嚴風浩蕩來歸耕如有地勞苦曷為哉
　　避雨大明寺
去時驟雨忽兼風歇馬曾留此寺中今日來歸復如此
始知事有偶然同
　　和簡夫逰鼔山
氣肅乾坤萬物秋乆違真槩喜重逰髙閒况奉挂冠樂
曠逸慚非蠟屐流狂飲何羞吹㡌落時鮮豈必置船頭
鵬摶鷃集逍遥等醉眼冥冥百事休
　　申園席上口占
涼秋池舘燕閒身宻席榮驩主與賔白日神仙分兩牓
青雲兄弟占三人東籬瀟洒黄花好北海風流渌酒醇
投轄更湏防壤坐夜深共醉月精神
　　和李信臣逰南岩
秋雲沓沓鎻秋岩恠木森森䕃碧潭逰騎去時平壄曉
老僧迎處滿衣嵐何人自塑臨泓水近古遺棺䃭石龕
我憶昔年曽此醉却嗟今日輟陪参
　　答信臣遺詩以失南岩約
閒裏縈愁不自由馳心空想碧岩秋連鑣獨逺朱蹄駿
釃酒還辜緑螘浮嗟我數年遺覧歴属君一尺更遲留
定知清興難窮盡莫便輕迴訪戴舟
　　和南岩迴
心舒還愛日境勝欲忘歸茶戰弱一水棊兵尚十圍秋
山終易冷暮坐只添衣上馬迴首數霜蟾逐葢飛
　　簡夫丈約逰南岩時以婦翁室㑹遂渝爽依韻和
　　　其來篇
巨源常少恠第五豈無私酒食先為困溪山輙負期七
年思舊賞隔日誦新詩康樂清逰在隨軒别有時
　　和信臣逰簡夫太丞申園
洞門流水地仙家棄禄歸來餌曉霞不比鍾山多怨語
未饒金谷足名花風絃静舞千齡鶴夜枕閒聴一部蛙
此樂人間無覔處只應天畔有靈槎
　　又和
一門清訓黄金賤三葉榮名翠琰題楊雀語言先世得
荀龍頭角後來齊聨姻君喜重交好髙閈予慚早獨躋
試聽野人歌盛事滿床牙笏當公圭
　　和簡夫送信臣同年次韻
龍鳳當年共力攀参辰異迹十年間相逄邂逅身為客
叙别躊躇色動顔北冀馬羣先駿逸南山豹隱舊文斑
而今百里還淹止行聴佳聲似魯山
　　廬陵待試士呈伯升郎中
重門晝鎻碧梧隂秋氣凌虛日向深耳目蹔清抛吏局
情懷終樂近書林安排一月拘攣計酬酢千人進取心
未牓試期饒暇逸倚罇尤喜聴髙吟
　　中秋夜
人間此節號佳辰鎻宿文塲意自伸雨脚洒開秋氣象
雲頭放出月精神坐無紅䄂何妨樂琖有芳醪不計巡
數句願歌今夕事主人才力似陽春
　　贈别伯升
士林佳譽乆飛揚脱迹初筵夲異常盡道清朝隱方朔
不知白髪困馮唐古今議論千端勝南北風情萬里長
乍㑹乍離勞景向萍江樓上獨相望
　　又和來篇
貢闈将畢意揚揚日夕炎凉亦未甞㡬聴秋聲廢髙枕
屡乗月色坐中唐雲牋冩句慙非敵玉塵揮談服所長
款叚匪朝歸冷僻未知何以慰鄰望
　　陪吉守范淳元觀玉虛觀靈芝席上口占
廬陵盛事照明昌浩蕩西風八月凉賔履共隨紅斾去
仙宫新報紫芝芳成非雨露寜無感出近星辰别有祥
誰謂古書難盡信眼看珍異答龔黄
　　寄題吉州三瑞堂
珍祥疊疊遺廬陵芝秀蓮雙瑞露清天意獨偏三物應
人心胥慶一堂成壁間篇詠辭多實席上樽罍勢自榮
早晩璽書褒治行潁川遺美為銷聲
　　送章少卿赴闕
老成風迹藹中朝威恵南邊乆已勞三節召歸方汲汲
列城懷戀尚嗷嗷郊原雨止車塵少霄漢雲空斾影髙
太上定嗟相見晩佇聞秋覲拜㤙襃
　　和龔簿同辨金劍源
兩源溪水弄清音百丈山峰削翠琳不顧衣冠當赤日
共看沙礫辨黄金自縁世態嫌遺利豈是吾儕枉用心
却憶去年并㑹樂相逄又得叙離襟
　　劉仲誠以武夷記見借
自從見借武夷編毎一開編思渺然使我胸懐厭塵滓
羡君家世樂神仙漫亭曽㑹千餘客石洞元居十六天
何日訪靈尋翠壁待将名字謾彫鐫
　　寄上髙宰孫世則
鄉間逰處景醇全忽忽光隂二十年官局舊嗟蹤迹逺
封人今喜信音傳才驅繁剸君應易事奪清閒我獨然
畏簡未能成㑹合且持詩句冩拳拳
　　道中寄景升仲誠二同官
兩道幾千里殘炎七月天纍囚念濡滯匹馬重遷延夜
宿荆榛際朝行虎豹前幡思竹軒好擁事亦神仙
　　巴陵訊囚所居附岳陽樓前
雙扉晝鎻夜傳呼訊鞫勞心迹也拘祗有清虛慰懷抱
開軒即是洞庭湖
洞庭湖上岳陽樓舊走聲名徧九州今日偶來猶吏事
幸當風月近中秋
　　洞庭秋四首
洞庭秋旦好餘霧尚懷山日色一竿際波光萬頃間宿
商鳴櫓去夜網得魚還佳趣知多少濡毫恨思慳
洞庭秋晝永氣象坐中分浩蕩三江水蒼茫萬里雲君
山壓波靣民舎傍城根自昔看圖畫今焉過所聞
洞庭秋薄暮日脚返滄溟雲氣天涯赤峯巒水上青歸
舟來隱隱夕鳥去冥冥鼔瑟音何在空聞帝子靈
洞庭秋夕爽皎月瑩長空顥氣重湖接清光四望通樓
開雲母扇人在水晶宫勝絶無窮景蕭條萬古同
　　寄示二小子
學自辛勤冨名從曠怠休癡慵迴爾意扞格慰吾憂股
刺難須著鄰光豈用偷當知漢唐世家緒有公侯
　　洞庭即事
日車閃閃下山椒風陣蕭蕭掠栁條湖上晩秋天氣爽
樓間極目客䰟銷湘妃哀怨馮誰聽楚屈英靈何處招
竊禄無田歸未得浪吟當此愧漁樵
浪頭巻白去無垠山靣舖青一色勻氣象清雄無處比
情懷跼促此中伸欹危釣艇唯堪望倉猝商㠶不用嗔
顧我遽來非自任也知牽制為官身
　　君山
洞庭波上崪髙峰翠色難将别岫同真籍從來標福地
大鈞于此費神功蛟龍拗怒深深避星月流光靣靣通
塵迹未能乘興往據鞍迴首正秋風
　　岳陽樓
岳陽樓句舊空傳今日登臨一慨然不是洪鈞有偏黨
豈容勝概獨完全山川形勢三千里基構聲華五百年
襟帶西南太平世收羅風月属私權
　　曉起
落月光㣲暝靄收一軒瀟洒旅懷幽湘君山外波濤曉
麋子城邊草木秋俗吏區區情易倦古人皦皦志空求
且希月廩從官給仰事孤親㓗膳羞
　　閲金科
得情猶勿喜聖訓所冝欽取正存三尺持平在一心摭
文唯恨宻麗罪莫求深豈必于虞軰源流定可尋
　　和朱伯英新州詩見寄二首
武川當日一分襟㑹合乖期向武林從此参辰不相比
由來歳月漸加深書郵逺道煩新寄詩社前盟約再尋
何以報君雙白璧南樓髙處獨縈心
吏冗拘人好思慳憐君逺逺發昏頑梅花嶺外題詩寄
萍實江邉繼韵還數幅宻緘迢遞去寸誠都冩别離間
翻思舊日賡酬樂鼔譟當時更有顔
　　送潘簿還侍下
四見霜花始觧官綵衣還侍肯盤桓胸中事業仍加益
篋裏經書不廢看立馬仙山風㡌側移舟秀水露㠶寒
銓衡論奏恩輝近早寄佳聲遺我懽
　　送周廣之令桂陽
猶餘殘雪凝山椒已見新春上栁條引領不能成靣别
寄詩空欲减魂消為言民社遷官重莫嘆湖湘去路遥
早向縣廷舒所學如君風迹定翹翹
　　安逺道中
晩穿亂水踏欹危曉度空山瘴霧飛今日戒途甘險阻
古來謀事重依違行詢野叟觀其欲静究州圖記所非
走徧封疆收定議黄花時節合東歸
　　金精岩
回岩萬仞透青暝造化功偏竅鑿精自是神仙乗福地
豈因諼詐誘愚兵金牀舊迹知何在石鼓遺歌僅可評
塵淟蹔来心已悟靈場千古為蒼生
　　逰金精迴書朝陽岩觀壁
秋入羣峰氣象清朝陽才過到金精勝逰却向塵勞得
此日情懷慰此行
　　板石驛
童山皆戴石淺水屢縈村路接猿猱險雲兼瘴霧昏披
榛投舎館藉草展行樽吏役身無定天涯一斷䰟
　　中秋午夜和溪看月
去歳中秋别岳陽洞庭湖外望清光今年衮衮仍行役
此日蕭蕭復異鄉林葉泛輝兼玉露水波揺影接銀潢
出船聊踞胡床坐逺負髙樓列酒觴
　　登欎孤臺
區區倦翼傍旌旄獨上名䑓滯思逃章水背流餘𣲖合
崆山前隱獨峯髙萬家井落氛埃絶千里喉襟氣象豪
一見荆川勝侯印况将佳趣慰塵勞
去年秋宿洞庭湖今日登臨在欎孤兩處風流皆勝絶
一身奔走亦﨑嶇光揺二水看雲斷翠滴千山愛日晡
吏役不容清興足放船回首望城隅
　　過贑石
乗危趨疾固輕身却羡操舟妙入神石罅安船石頭立
漁人謾笑往來人
　　天柱灘
宻宻贑灘三百里此灘崛起最峥嶸中原柱石知多少
安用江心濫得名
　　九月八日離䖍
明日重陽日章江獨放船豈無時節興固有簡書牽殘
暑猶争際餘雷忽霈然詰朝晴氣爽忍負菊花天
　　九月八日薄晩離贑城十餘里而雷雨作遂倚舟
　　　以宿九日曉行又十餘里而逆風暴甚乃泊于
　　　白鷴灘側䖍之史君相留不可屢以亟行見謔
　　　今日㑹賔席間當語及濡滯以為笑矣因書以
　　　自戱云
佳辰來可喜乆客去難論為憶東籬菊因辭北海罇逆
風吹急浪單舸泊孤邨緬想茱萸宴盧胡有後言
　　至萬安
西風蕭瑟作秋聲逺客歸心信水程雙石尖尖雙鷺立
一灘渺渺一舟行酒杯無侣難成飲詩句非竒謾冩情
晩泊沙頭從杖履故鄉何在眼空明
　　和孫世則著作新年見寄
不奉清譚一紀餘相期情分愈于初數篇秀句鋒誰敵
累幅華牋手自書芸省聮曹雖喜共萍江製邑獨慙踈
如君才術當超卓安見飛黄困守閭
剸繁芟弊力無餘行學存心負厥初凍筆方驅囂訟牒
觧頥忽得故人書分襟固乆情還宻領邑雖鄰迹也踈
安得同時俱代去相從山水樂吾閭
　　行年
行年四十志方剛一任蓬鬆兩髩蒼道在忽愁施設地
心恬寜惑利名塲本無畎􁩄為私計只有詩書可自強
努力終非素餐輩未堪回首顧滄浪
　　宿新樂驛
去秋村北宿僧床今夕村南寓驛堂官僕頗諳蹊逕熟
野人應笑往來忙敝裘不耐春寒甚老馬猶堪山路長
獨酌獨吟還獨寐此中清况亦難忘
　　之䖍推劾道逺雨甚念從𨽻之勞
山雨淋頭急岡泥沒骭深從驅爾何罪行役我甘心栁
鞚憂難趂分裝恐不任蘇樵復稀遇寒氣少相侵
　　安福驛
作邑多離邑去家如去鄉三年三過驛一别一迴腸治
績安能勝征途迺偹甞何時腰觧印長嘯入餘杭
　　喜晴
今年未見日指數兩經旬清旦初開霽元功始布新溪
流徐變緑林囀便知春吏役方長道油雲莫更嗔
　　南昌鐡柱
南昌昔謂水浮州鐡柱持持事更幽天地有鑪勞一鑄
蛟螭無穴觧羣憂槎牙露處幾三尺揺撼徒然踣萬牛
人頼旌陽㤙力大此功何愧禹功優
　　寒食
春來二十日寒氣尚稜稜萬甲殊未拆新雷徒已曽山
禽鳴瑟縮道馬足凌兢節候無驚異江南舊所稱
　　贑州鞫劾呈同事鄧宰徳夫
二月春寒倍覺深雙扉晝鎻栢庭隂修途逺至勞雖甚
雅誼相親喜不任窮覈湏繄顓用智哀矜當亦共存心
纍囚未引猶紓暇濁酒那辭細細斟
　　次韻和同時到院
各沿臺檄㑹平番萍水金谿隔萬山兩處相期仗官驛
一時交際到江關如何逺趾符同甚豈是誠心脗合間
案牘牽仍毋易視囚情未得莫優閒
　　鎻院深寂夭桃獨芳有可憐之色為詩要徳夫共
　　　賦以賞之
静院深扃霽雨新小桃牆側弄精神只知春色歸吾眼
不悟他鄉寄此身露蕊妖韶眞自得胭脂濃淡属誰勻
共将短句酬幽艶奚獨東風是主人
　　二月十六日感雨示同事
燭燼遺朝几爐烟出晝簾時春驚一半山雨悵相兼吏
局如巢寄家音以鵲占敢思逰觀樂同患滯囚淹
　
　
　
　
　
　
　
　
　
　
　
　
　
　
　錢塘集巻三
欽定四庫全書
　錢塘集卷四
　　　　　　　　　　　　　宋　韋驤　撰
　　訊鞫有間呈徳夫
同時鎻深院輪日直寒㕔所得期無喜忘情在不經桃
心隨雨碎栁眼向人青早晩連鑣去春郊約罄瓶
案積雲堆影庭虚谷應聲搒笞非所事杖履有餘清静
逕牽情數芳林照眼明相逢得佳侣尤足慰營營
　　次韻徳夫推院有感
薄宦予嗟少定蹤賢勞君歎乆西東相從山國春多雨
共憶公園花已叢酒約倒杯忻有伴詩尋險韻懼無功
勤乗閒隙酬清興便與分襟櫂短篷
　　惜春
皦皦春陽上栁尖輕輕朝霧亦相兼教雛老雀穿雕栱
失伴狂䗬入翠簾深院難将飛絮鎻空階且任落花黏
惜春情味從來甚今日江城興倍添
二月已破三月來吟詩空憶少陵才簷前有意殘花堕
雲裏無情旅鴈迴何處輪蹄蹂芳草誰家絲管上髙䑓
吾儕局外添嬰繞此叚襟懷強自開
　　次韻社日且以善謔
社日江南眼屢經春天嶠北寄春城雙飛海鷰知時節
半醉田翁舞太平謾把杯盤為小飲頻催案牘况垂成
却思亷割東方朔歸遺那無動旅情
　　復假前韻為即事二詩且言别于卒章
煙花苒苒裹江亭雲靄紛紛接暮城物態除非詩可冩
旅懷唯藉酒能平燕知社節來何早鶯怯春寒語未成
非晩與君分袂去他時當記此時情
浩如潮水出東溟勇似雲梯破鐡城談麈交揮逾月乆
吟毫相抗㡬時平清驩返向塵勞得佳集元非計搆成
還守邑疆相望逺隴煙江月若為情
　　上巳日贑川憶東湖(湖在/冝春)
韶光強半已消除嶠北芳華眼不辜黄鳥穿林金閃鑠
紫荆舖地錦糢糊持循畏簡催胥吏整頓歸鞍戒僕夫
傳語東風為加意少留花卉在東湖
曉風吹雨過溪南春色晴光三月三燕觜啄泥方汲汲
杏梢欹水正酣酣樽庖冷落俱能耐刀筆縈仍豈自甘
珠閣簾堂應好在待教門外繫歸驂
　　再用前韻為感春喜㑹二首酬徳夫
五侯門館映交衢㸃檢春光肯蹔辜教舞庭除紅錦藉
看花牕牗碧紗糊侈心忘理雖児女樂事乗時亦丈夫
而我拘攣過佳節豈無船在賀家湖
　　感春
東風爛漫巨江南林薄餘花十二三隱隱㳺絲飛日影
娟娟戱蝶舞春酣獨旗共愛茶芽嫰佳境俱憐芋蔗甘
談屑不宜虛永晝長岐分背謾停驂
　　春杪書懷三十韻呈同事鄧令
覆囚将訖事春杪興蹉跎亭館依㳺好雲天氣候和江
山秀色逺桃李緑隂多燕熟巢仍補鶯新語尚訛逕深
無過轍門閴可張羅雨漬苔錢積風旋栁絮渦落花衝
蟻陣側葉露蜂窠朝霧開如埽晴絲蕩若梭鳴禽多了
了舞蝶並傞傞物意良俱得人情亦自阿軒忩資坐嘯
杖履起行歌屋角鶱飛翼簾旌動翠波畫圖連壁帶香
穂接庭蘿筆穎牽詩癖茶槍戰睡魔清談屢揮麈酣飲
必空螺語射憐當鵠論書憶換鵝九霄明日月萬國富
山河輕减中原役韜藏絶塞戈壯猶攄濶畧崇論闢么
麽束帛丘園走封軺驛傳過㧞才方迅疾飬拙且婆娑
鳬鶴形難壹鷦鵬好自頗痔醫榮足賤墦乞詐冝訶投
歩安夷坦存心謝揣摩勢窮嗟屈賈道樂慕淵軻豹隱
潜加澤牛山戒執柯忘非羞搏虎招議畏鳴鼉末宦難
縈束髙懷固岌峩踏青筵已曠鑷白鏡慵磨聊作逍遥
詠君其謂我何
　　次韻和鄧徳夫再和書懷别用三十韻
飛文侔羽檄執議有金科于役同之贑夫君僅自鄱相
逄多所樂末禮去其苛魚詠蒸然罩材忻茂者莪窮姦
摧狡穴辨枉愈綿痾日食餚㡬變宵憂寐欲吪恤寃防
夏旱驅害逐春儺覈實當由已指蹤奚自他囚衣應足
蝨吏案已勝駝居似蛇存蟄歸如繭化蛾險途須屢叱
行旅勿輕呵白雪風中絮青錢水上荷佳辰憐爽曠秀
句好彫瑳束巻儒風舊嚴裝武貎番分岐茲泮渙迴首
則猗那蟻酒慵為酌藜羮糝不鹺輕遺逸士㡌倒踏謫
仙靴恍忽東西驛躊躇上下坡嚶鳴忻得侣妖豔况方
瘥引脰鄰于鶴離腸迥若沱版徒猶相武筆吏解封鄼
易失時兼勢難淹軸與薖莘耕方釋耒磻釣亦收蓑勉
力攀翔鳳何心躍遁騾養軀宜氣適乘興且顔酡淡泊
延詩伯咿嚘逺舞娥加功草封岱著意弔沉羅即是金
扉對無辭墨綬拖仳違臨晩蘀聲問約新禾何日瞻天
馭同聽白玉珂
　　紫荆花
紫豔暮春庭少陵詩思清老蛟蟠曲幹丹礦綴繁英花
譜元無品春工别有情不隨桃李色俗眼莫相輕
　　寄元真州
春隂蕩盡見春妍立馬長坡思渺然望斷雙旌已難見
聲聞五袴只空傳遥知裁劇常虛刃應賞風光蚤布筵
不省玉人歌闋處紅梅多少落樽前
　　荆林道中示孫張二君
西風掠雨作朝寒聮馬相将入亂山愧從使車無補助
敢辭征馭歴間關日邉帝闕瞻猶逺雲下親闈念未還
旅思紛紛何以慰間求佳論一開顔
　　再用前韻和孫正甫所示
畫船同出汴渠灣天末雲收數㸃山共應辟書離魏闕
誰持别酒唱陽關間論浙右經年事此去膠東㡬日還
男子有為湏逺趾誰䏻轅下乆低顔
　　膠水道中逄九日呈温伯舎人
繡衣奉使出東州九日旌軒不蹔留固有誠心當倚注
肯縁佳節廢詢求馬蹄逺踐天涯路鴈翼横飛海角秋
安得一樽黄菊酒代公冰飲過宵休
　　再用前韻謝和詩二首
雖知自古有言酬倍獲佳篇却重留襲璞固宜資一笑
報瑶何意足多求詞源浩若江河注筆力成如造化秋
詢度餘閒吟詠作豈非夫子徳公休
　　九月十八夜宿萊州海廟夜分登亭望月觀海呈
　　　伯温舎人
晝從旌旗過碧山夜陪巾履望漫漫蛟龍睡著風波静
鴻鴈影低星月寒不極清光分島嶼無邊爽氣接欄干
此時此興真夷曠莫作閒逰一等看
　　出東萊城示海傍觀者
老稚相携出翳林玉沙堤上聽車音便安赤子朝廷意
補助清時使者心畎畆均休無一役歳時賑乏有千金
東人只見東溟濶不識君恩似海深
　　再和孫正甫音字韻呈舎人
峩峩氣格冠書林落落文章叩玉音蹔别諫垣虛讜論
聊持使節慰焦心紅塵翠靄飄衣繡紫幅黄油䕶印金
采盡輿情将入告謀謨誰得見精深
　　九月二十二日黄縣道中遇雪
九日登州路西風暴作威黄桑猶半在白雪已交飛慣
見邦人眼難當旅客衣來思尚稽詠遽此對霏霏
　　将至登州
長途冉冉馬蕭蕭風勢横來帶雪飄鴈隊去成鏵觜陣
螘樽行向劍頭挑氣清肝膈詩還徤寒切肌膚酒易消
顧我不才無寸補徒瞻使騎斾旌揺
　　聞潮
錢塘江上吾家近慣聽秋潮動地鳴今日蓬莱于役處
却疑身在故鄉行
　　和淮陽顔長道見寄
冉冉征途似夢間相從未㡬又先還却思前日同清㑹
不若當年醉碧山别去載懷眉宇舊書來重説髩毛斑
吾儕固有襟期逺肯向眀時容易閒
　　登蓬萊閣
行盡東州到此州登臨更盡北山頭孤城突兀連滄海
三島参差聳暮秋廣座下疑鼇負石危簷逺學蜃為樓
蓬萊方丈雖冥邈髙閣今朝亦勝逰
　　和孫正甫二首
馬頭今日向西行不比來時道路生與子聮鑣下長坂
無人迴首望髙城踈林積葉牛閒卧衰草牽風兎自驚
詩思過于歸思好征鴻斜襯落霞眀
馬頭今日向西行僕馭欣欣脚力生白雪波濤離海國
黄金宫闕想京城墻間笑語羣兒集木末衝飛獨鳥驚
從此歸程冝倍道觧鞍須到衆星眀
　　路疑
曉起仍行邁征途一夢新鴈低如有信馬急似無塵青
訝山長雨黄疑栁自春此身從衮衮奔走豈由人
莫夜仍投宿郵亭葺半新風帷如漲海煙幕似征塵白
訝牕催曉紅疑爐變春歸期尚淹晚鞅絆可尤人
　　逰齊州靈岩四首
征塵洶洶頓消磨路入靈岩好趣多崖穴透空疑書月
泉池凝渌似春波錦帷香細薫千佛金殿燈眀覺衆魔
一宿禪房幸安穩眀朝騎馬又長坡
東國名髙獨此岩羣峰環抱自韜鈐道場岑寂規風古
禪室空踈杖喝嚴木落有時飄殿角雲寒終日蔽山尖
不知雙鶴歸何處留得靈泉與衆甜
區區不覺路岐難塵土衣冠喜動顔已見成書歸上國
更逄便道覧名山隨軒幸渉三時乆弭莭仍陪半日閒
却與禪翁自相悦繡衣雲歩共追攀
雞鳴峯外日曈曨欲去躊躇興未窮索筆請題青石柱
留名願附碧紗籠重裘㢠觸千山霧廻轡輕隨一徑風
䟦馬頻頻望蒼翠他時應與夢䰟通
　　再和顔長道見寄
行役牽攣好思慳詩筒旬浹未能還驅馳東國黄塵路
夢想南鄉碧玉山顧我俗情方滚滚愛君佳句獨班班
再吟再和都緘寄幸有冥鴻羽翼閒
　　小雪後牡丹號朝天紅者開于縣宅西圃
西林枯枿著繁霜一品仙葩獨自芳天意似教驚世俗
歲寒方信属花王才迎曉日仍添色不得春風也倍香
修竹茂松應内愧後凋從此是尋常
　　八月二十四日州牡丹
八月西風動地來枯株衰卉惨池䑓如何春色花王品
獨對霜威御史開冷艶自然欺竹栢清香足以薦樽罍
豈非千里寛羸俗召得陽和暗裏迴
　　寄橙與孫叔康
金包磊落冒朝陽煇映秋林氣㷔長帶露摘來盈翠籠
披雲擎去薦黄堂野芹謾欲分微意盃菊應嫌奪異香
沙上木奴還可貢題書湏待洞庭霜
　　按水旱之烖将畢呈叔康太守
使符星火急騎馬徧郊原水旱生靈瘁朝廷恵澤存縱
横来履畆髙下必分村訢牒秋雲積批毫墨電奔豈無
憂歲計何敢隘君㤙不許胥徒欬寜從僕馭繁恐驚民
室困愁蹴路塵飜縣令非能此邦侯預戒言流離烏忍
去愷悌莫輕論輙代疲甿手為詩謝㦸門
　　喜潘通甫迴郡
傳道前騶入郡城白狼山外一馳情談鋒暌逺踰三月
使指間關渉㡬程我獨賢勞肯嗟嘆國之武偹藉經營
公餘未省詩多少願借滄浪許濯纓
　　和潘通甫芍藥十韻
衆卉已蕭索朱欄始盛開尚先秋後菊肯羡臘前梅秀
出絲頭軟紅深膾縷堆踈眀憐㸃纈巧麗愛重臺倍得
花神力偏當吏部才雨枝成堕髻風葉自扶腮彩筆真
難冩金刀未易裁狂香晴轉暴醒態曉方迴議品湏推
貴論功鄙接栽仙宫疑髣髴安得不徘徊
　　暑雨言懷和潘倅十八韻
暑雨應時至年來民氣和池塘假灔澦畎畆小滹沱跧
縮栖梁鷰淋浪貼水荷一畨新滌垢何處不盈科旦市
猶無跡寒門愈可羅庭柯均見濯簷溜獨成波獵子愁
收弋田翁喜荷蓑蜂衙忘刻候蛙吹恣吟哦篋恨書生
蠧場憂麥化蛾凉風颯以度清興㢠然多公退書帷寂
詩餘道服拖雖非侔擊玉僅可比鳴鼉屢促低絃軫頻
傾濁酒螺自存惟浩氣兼養類菁莪衣葛踈仍補羮藜
淡不鹺百瓴舒足力六字習心呵未有焚魚興寜為扣
角歌茲辰拜髙詠適足慰蹉跎
　　和孫叔康九日三首
樓壓西城埤堄重使君才思浩無窮芳罇泛出陶潛菊
徤筆吟成老杜風西座一時飛大白雙旌盡晩巻深紅
自憐逺跡違髙㑹九月篇章亦幸同
使斾登髙拂曉来賢賔道舊喜追陪東籬黄菊因時盛
北海清樽趂節開簾幕雲收見洲渚笙簫風引下樓臺
新詩侑酒窮佳興不惜當筵恥執罍
區區冷色度凉秋不得乘時奉勝逰九日杯觴雖獨逺
一畨珠玉幸兼收紫萸隨分浮金盞明月還能照荻洲
欲冩蕭條才思拙臨牋尤愧乏銀鈎
　　和潘通甫芍藥
牡丹謝後覺荒凉此艶中興百歩香莫誚雕欄當晩節
湏知名卉絶羣芳金刀剪處雲霞破翠籠擎來錦繡裝
别乘殷勤華府宴應将花譜議前王
　　和叔康侍親逰琅山
晩揚紅斾出郊闗晝奉安輿上碧山野色蒼茫雲色外
嵐光飛動水光間行庖薦饌烹金鼎荷劍挑罇結玉環
歸路邦人瞻慶侍銀龜朱紱照酡顔
五十如嬰孝慕難公餘綵服侍登山回頭民社千閭宻
引望鄉關一水間暫奉清逰臨佛界都将塵事付莊環
憑誰畫與東州看刺史何如閔與顔
　　和孫叔康以詩寄芋
清淳一闋聽塤篪磊落堆盤享芋鴟拙令此時心飫足
蹔忘野外有民飢
　　琅山聽竇山人琴
秋深危閣氣凄清來聽先生促軫聲一曲冩成君子操
七絃傳盡古人情㳺雲簷外如将合幽鳥枝間不敢鳴
未省琴心在何處髙山流水對前楹
　　又和孫太守琅山席上
薄霧輕籠暁日黄攀從旌斾到禪坊坐憐古木榮枯慣
仰笑秋雲聚散忙酒約覆盆分甲乙詩成擊鉢互宫商
興酣猶恨嚴闉逼少促歸鞭趂月光
　　和潘通甫六月十二夜月
去望猶三夕光華宛矣同炎天幾及半午夜喜當中爽
氣乾坤滿清輝宇宙通恍瞻銀界白遽失火雲紅庭葉
霜花泛池波雪色融閭閻消烈暑寥廓散輕風快若離
深甑飄然出大籠秋毫歸一鑒宿翳却千重誰弄桓伊
笛徒思范蠡篷魁杓俄轉北箕尾漸回東林静踈瑶圃
橋虛臥玉虹餘凉入幽室暗霧泫深叢緯象光仍小銀
河𣲖自洪依希太清境髣髴廣寒宫鳥宿羣疑定人閒
萬慮空調琴閒對客酌酒旋呼童莫語身兼世休論萍
與蓬且來眀月下舉白聽梧桐
　　送潘通甫㳂牒淮東
火雲熖熖野無風淺澁河流小舸通尺紙遽傳朝命下
翌朝齊送使旌東道間覧物應多感職外成詩寓㡬筒
王事念深忘畏景賢勞安肯動胷中
　　和通甫見贈二首
幾年持養副天成造次云為必中程樂内何希儻來貴
畏知唯有白絲清蓬瀛尚欠文章手寰海徒傳學行聲
今日詩筒互酬唱他時回記豈忘情
肝胆區區豈足矜摶風寜復計鵬程未能名迹如山重
且喜心誠似水清學譬治蛙猶失溉文参擊缶不成聲
感君篇貺虛褒借強抉蓁蕪冩鄙情
　　和通甫道中先寄
神明不爽乆􁽩跧一望旌軒舊觀旋殘臈光隂江海上
新春消息栁梅間傾風固喜同披霧竊禄仍羞似抱闗
更奉詩筒先寄貺觧頥髙句動蒼顔
　　和通甫同登慶和寺閣
佛宫樓閣倚雲端人世塵埃杳不干萬里海光生目眩
半天風勢切肌寒老僧指境依稀辨往客題名次第看
一奉勝逰承徤句詩魔暗裏為摧肝
　　和潘通甫寄孫太守
五馬傳呼盡避驄二車行縣海壖東歌聲被筦騰新曲
酒盞垂蓮學倒蓬迴馭望仙雙斾晩戒程餘慶一㠶風
拘攣不得陪供帳只許區區鄙句通
　　和潘通甫陳貼港道中作
飛空恨乏王喬舄擁弊㡬如晏子裘興利略行田際港
冐寒仍上海邊樓草埋古迹存荒壘雲漏陽光見逺洲
不獨區區祗吏役又隨軒斾作清逰
　　寄孫叔康
歳華垂改月猶圓寒夜長思一欿然從政謾圖行㓜學
濟民何術禦凶年消憂姑酌賢人酒託徳唯瞻刺史天
安得居諸如過隙早看麰麥被原田
　　寄鄧舎人二首
頃隨旌斾按東州一别門闌物再秋内誦徳言如在耳
仰瞻雲歩但昂頭掖垣遥想絲綸暇海角方深賑䘏憂
安得此身如泛梗區區能傍濟川舟
白髪書生意氣完確然行學效民官九天宫闕心長在
萬里江河分亦安屢愧姓名塵薦牘豈論眀類必彈冠
感公知遇如何報唯有霜筠敵歳寒
　　廷評慶壽口號
納慶新春八十年更逄誕日一開筵童顔鶴髪人間貴
道服烏巾地上仙玉盞煇煇擎壽酒金爐苒苒泛香煙
暫停絲管聽祈頌願見㤙書歴九遷
　　乙夘十二月十四日夜宿東禪僧舎
簿書雖是不離身一宿精廬興味真莫道後欄花未拆
夜來霜月豈慚春
　　又題僧壁即事
天地收功固欲全朝廷恩恵豈容偏飢羸大衆粟不足
縣令胡顔入俸錢
　　和潘通甫中春即事
雜花交錯裹樓䑓二月向殘三月来塵跡遇時随分樂
酒樽逄景等閒開幽禽有意名相喚飛絮無情舞自回
逰覧莫為頻數厭逡廵便舉送春杯
　　和季春初牡丹花
遶欄矜賞日千廻賦詠慚無卓犖才天意似嫌羣卉雜
花王留在暁春開曽經唐苑聲歌後不是隋園剪綵來
安用繁言警躭惑愛竒能有㡬人栽
　　暮春對景書懐
一畨新雨洗樓䑓何處紅芳不爛開春色漸隨流水去
薫風還入弄琴来梁巢戢戢鳴雛鷰林葉隂隂覆老梅
遇景乘時湏自適江頭毎到日西廻
　　和晩春雨霽
油雲巻盡暁天明風色融和日色輕著處餘花知有命
一畨綿雨喜初晴園林經潤春難老庭館無塵氣轉清
誰道東君忘所属此時於物特垂情
　　和落花
春風幾日為催開却趂春風委翠苔莫訝花王留不住
本縁真宰儻然来暗隨蝶夢飄書榻半逐鶯聲落吹䑓
緑葉依依猶可愛吟腸終日為縈迴
　　和木香花
架竹引繁英青羅簇素瓊濳卑寳相色逺過瑞香清被
雨凝雲重因風舞雪輕憑誰變花譜陞在最髙名
　　和以雙頭牡丹贈叔康太守
盈盈仙蘤忽雙開似把輕羅一樣裁緑蔕相扶真艶出
芳心齊送異香來浪吟莫惜詩千首爛賞何妨酒百盃
剪寄黄堂有餘愛也應蝶夢不空迴
　　和登琅山為民祈福
佛宫突兀枕琅山金碧樓䑓詰曲欄霽雨願收田潦積
盛陽祈變麥秋寒紅旌苒苒來何肅赤子林林意自寛
早晚豐登應精懇行看展報上層巒
　　和書懷
朴拙從来附㑹踈恬然養内肯求無自憐結髪遭平世
不愧孤踪在坦途一意固當知趣舎百錢寜復問榮枯
鐘鳴鼎食非吾動所得湏論象罔珠
　　和晚晴書事
圓荷貼水翠錢稀風掠餘花片片飛細雨有情容易歇
青春無繫等閒歸樓頭晩鼓牽聲遠海上雲山亂㸃微
坐喜民田見豐兆幅巾談笑對殘暉
　　和孫叔康探梅二十八韻
臈過春将近江梅想已苞逄時在南國探信出東郊徑
雪晴初埽河氷薄易敲尋香望林隙驚素辨山坳躍馬
迴賔鴈飛旟懾蜡猫初芳得消息喜氣自并包豈待鶯
聲促寜憂蝶足跑先容為桃李脱迹逺蕭茅此日花神
睠他年驛使譊前騶傳已的後乘聽猶聲獨被陽功早
奚論地勢磽新葩同衆閱秀句仗誰抄湛湛塵纓濯纎
纎痒背抓金絲纔出莟珠琲遍攅梢攀折誠難忍将承
亦旋教重疑仙界種復過歳寒交瑩㓗䟽情竇精神動
目窅貪幽頻倚杖薄晩倦廻鞘有酒安辭釂無魚孰嘆
庖輕裘忘擁腋短髮任垂髾坐不娯歌舞盤非貴烙炮
量尊鍾與鼎噐隘斗兼筲勇作先春計甘從逐物嘲瓊
英行漸盛玲賞莫輕抛次第篘家釀隨宜饌野肴投閒
集簮履盡日巻旌旓隴笛終當起塗歌或載呶空枝徒
取恨片片若為膠
　　和觀雪二十韻
紛紛隨朔吹及物任洪纎足以稱為瑞踈哉比撒鹽朝
飛收羽翼夜象晦鈎鈐農望先知喜童心豈易厭對疑
銀界色啖勝露華甜寸隙期皆徧微埃迥不兼豪筵賔
酒壯逺塞虜兵殱長坂愁羇旅空山困隱潛塵懷經歳
撓清興此時添已變瓊鋪砌還驚絮撲簾扁舟誰念戴
采筆自追淹野思生猶淺詩情雅若爓凝眸萬頃白引
䄂六花尖和寡思琴操貲髙憶酒帘江潮雲蓋水樓閣
玉粧簷折竹驚寒雀衰葭擁暮鶼冷官饒寂寞僻邑飬
安恬坐患凶年乆行憂癘氣漸探深評尺咫均慶及閭
閻仰恃賢侯徳無勞太史占
　　和叔康席上
兩麾相遇百花春煙海漫漫共此垠席上笑談成秀句
一畨傳詠樂邦人
海上風光入暮春使軒輕過古城垠琴䑓此去猶千里
已有先聲慰昔人
　　哭路長吉
噐業本青雲泥涂竟屈身蓋棺窮海角還𦵏大江濵子
㓜今無怙家清正苦貧傳聞動歸旐西望一沾巾
　　和潘通甫頥齋書事
簿領羈拘日少休江山清興未能酬宓琴希弄縁誰咎
陶栁不栽還自謀謾道庸庸多後福豈甘泛泛祗隨流
髙軒一過塵襟爽旋折堂萱記酒籌
　　和中夏清虛堂
碧玉闌干白石除虛堂瀟洒聚書圖忩眀晝可窺蚊睫
簷静時聞噪雀雛凉吹東南生砌竹繁隂朝夕在庭梧
主人襟量清如水此叚幽佳稱得無
　　中夏偶成
地交淮浙属通川官守區區改歳年鍳照自驚生髩雪
感時還聽噪林蟬鍾鳴鼎食何為動鶴引熊經似有縁
内樂無窮奚䘏外便便休誚孝先眠
　　和凌霄花
翠蔓縁株上紅芳冐暑開凌霄誠有謂託質豈無媒
　　和餘慶道中
荒凉古邑近東溟時喜軒車出按行水鳥逆風如有向
晩霓收雨似多情心探畎澮豐年兆目極雲沙逺思生
佳句更從清曠得肯由塵事汩聪明
　　和孫叔康中秋寄運判胡秘丞
郡堞危樓夜氣清江光海色接天平凉秋一半無邊爽
皓月十分何太眀使者星軺行蹔逺令君兵釀恨徒傾
自憐負弩區區迹却向澄霄望斾旌
　　又借韻寄太守叔康
城近江山夕靄澄樓開欄檻與山平秋光正似鴻溝判
月影圓如白璧眀詩壓東陽䑓上句酒晞北海座中傾
荒壖拙令方匏繫引脰西風畫隼旌
　　和太守叔康以詩荅桃
鈴閣揮毫冩浩才雲牋艶艶發松煤桃投愧匪千年種
瑶報榮誇十襲開目送武陵佳實去耳聽清廟雅音来
不龜獻藥甞封地未似芹誠致贈瑰
　　又借前韻謝恵茶
靈芽産自越岩限精製湏調焙下煤隱士寄題緘且宻
使君分恵重其開㸃疑白雪盈甌泛啜恐清風兩腋来
却和短章酬雅貺畫墁何以謝瓊瑰
　　寄橘柚
海門橘柚勝湖湘采獻鈴齋有意将舊歳空希杜陵句
今年方報董涇霜敢私磊落充賔豆願貢甘香佐壽觴
蕰藻可羞誠所致厥包况是重維揚
　　送王聖途得代還青社
坐攖簿領乆紛紛觧印終更興味新盡室圖書離海角
一船風雪渡淮濵家山逺認雲門暁里社行看孟宅春
術學似君湏得路早教馬足踏京塵
　　孫太守席賦催粧
蘿蔓新懽可重誇葭莩舊契轉増華閨門素守先生訓
牢卺來歸御史家直戸三星乗莭候迎車百兩减浮奢
鵲橋深夜飛霜冷早對菱花整髩花
　　和孫叔康寄示上元
聞說邦人慶上元使君同樂具賔筵朱轓不得陪清賞
眀月空能共此圓和氣暗隨香穂散微風輕送燭花偏
謾将鄙句追髙㑹已負當時白玉船
　　和雪三十韻
宻雪連空散同雲蓋野繁朝暉掩羲馭暮象蔽天垠皦
皦漫長陌霏霏集短垣杉松蒼翠奪禽鳥語聲吞病􁁜
樵斤歛尋蹤獵騎奔金莖迷沆瀣銀界變崑崙光借寒
儒牖威消貴胄門酤帘表深巷㸑屋露幽村可嚮紅爐
燼難忘醁酒樽竹梢低欲折梅蕚重猶存沒谷吟當楚
離江咏去袁髙才題不盡妙曲冩仍飜旅鴈宵飛戢栖
雞曉舌捫塞嚴添玉壘林㢠化瓊園逺岸舟藏鷁髙樓
瓦匿鴛秋濤千浪疊夜甲萬軍屯綴若凝酥㓗堆如琢
虎蹲脂車休旅傳鏘佩放天閽不以多為瑞誰言即也
温神鋒剪何利地軸巻無痕暗與春工敵清隨朔吹噴
朽株銀作葉圓沼璧為盆照耀偏宜月侵陵只有萱藩
籬白羽挿略彴素虬蜿汀鷺難求侣城烏不辨昏流年
垂改籥危坐祗銷䰟自視豐和兆心窮造化元紛紛霑
動植渺渺助乾坤屏盭殊強力滋枯獨飬原芸然知矣
否雨露未成㤙
　　又和倒韻
匿疵真有徳值物不偏㤙細或穿幽隙悠然被廣原皚
皚均旦暮浩浩壹乾坤凛冽添寒氣蒼茫返混元鵠鷗
潛失影狐狢暗忘魂竹重風旌褭池凝曉鑑昏飛毫玉
兎脱蟠徑素龍蜿陵弱侵庭栁埋青抑砌萱屑瓊誰措
手煉粉若為盆當㢠墻頭積廻飈瓦口噴羣飛停啅噪
萬醜掩瘢痕窮巷情方憚豪堂勢自温蕭條孤驛路冷
落古祠閽亂轍分明印雙鴟髣髴蹲何時飄絮定著處
白雲屯酒榼傾浮螘吟牋染戯鴛妙才窺賦象佳興襲
逰園氷鑑清相照瑶枝俯可捫剡舟那遽載郢唱且重
飜啖齧深憐武栖遲酷愛袁韓詩髙孰抗謝賦乆仍存
肅肅東方騎優優北海樽危樓登郡堞逺目瞰江邨摛
藻踰梁苑中嚴過棘門雄辭端獬豸險句崪崑崙綴韻
金聲恊揮毫墨電奔豐年見先兆沴氣已横吞氛靄銷
中夜球琳冐短垣清光交素魄餘潤浃枯根嘉瑞由嘉
政輿歌莫厭繁
　　陳次全長春軒
聞道新軒外長春日日花幽人自薖軸佳卉對葩華波
浪千重險煙雲一望賖徒思故園舊短句寄君家
　　太守孫叔康下車
榮過故里擁朱輪乞得偏城便奉親道路尚驚持斧使
衣冠猶是避騘人下車懇懇唯宣澤瀕海元元正食貧
草木無情還自喜霜威不見見陽春
　　别叔康
數年為邑幸焉依徳論源源毎霽威𤓰代逡廵驚易及
棠隂躑躅忍輕違勌蹤方此從塵路旅夢多應遶繡衣
迴首海城煙霧杳願聞三莭召公歸
　　復用叔康送篇韻和答
岸栁参差影畫橋雲横日薄斾旌髙贈言有寵榮襃衮
制錦無功愧釋刀苒苒征途行漸逺拳拳徳表望空勞
仰銜顧遇知何似負戴丘山過巨鼇
　　京口别叔康
舳艫幸㑹艤江干再别情悰豈易安坐邑三年師愷悌
歸程累日奉盤桓金山寺外波濤曉鐡甕城頭草木寒
欲上孤舟又南望何時重戴觸邪冠
　　昨日以事不得陪赴和甫學士之召
藩侯遣亊風霆疾御史髙談宇宙寛千里㡬年成逺别
一樽相對盡清懽知無紅䄂飜新曲想有琱弓敵暮寒
塵迹鈎牽違燕集坐追佳興入毫端
　　蒜山酒
蒜山髙閣直連雲酒以山名味獨醇玉盞横飛光照眼
金壘滿泛氣迴春幕天欲似劉生頌卧甕寜為畢卓身
湏信主人如此酒酣酣千里醉深仁
　　和潘倅通甫逰狼山寺三首(次韻/)
川原浩蕩杳回環附郭蒼然獨此山殿閣栖雲長冉冉
庵岩度日自閒閒凋零花草三春後髣髴閻閭十里間
逺邑拘攣聞勝覧馳心闇逐斾旌還
参天雲木覆危岡下瞰藂林釋氏坊圖按古今詢露井
水分淮浙看風檣清才得景吟還健浩氣登髙力更強
公暇此逰真可樂紛紛何算少年塲
譙門南向是狼山車馬朝行意思寛風散落花紅糁糁
日隨飛蓋翠團團望窮滄海塵寰小坐逼空岩晝景寒
三伏生秋有餘地無人畫與雍州看
　　和行海門
畫船輕過緑楊灣風掠雙旗勢自飜筆吏濡毫冩新句
厨人鱠玉薦行樽翩翩舞燕随檣影一一驚鷗破水痕
按部從容有佳趣蒼煙落日肯銷䰟
　　和金沙道中晚景
海鷰飛如織紅花巧勝裁春光随水去野色向人來葦
薄農家露林踈古寺開扁舟暫跧縮曠望指層䑓
　　謝通甫寄交藤方并氣術圖
仰髙誠府日欽欽翰墨飛光忽見臨練氣指迷先六字
餌丹傳訣勝千金仁人錫類多推已塵迹知非早有心
聊咏小詩酬厚賜自慚布鼔若為音
　　和叔康首夏書懐五首
催得春歸始自安杜鵑啼血血應乾晴林日永午隂重
烟海風多曉氣寒壯志經時嗟冉冉蒼顔覧照愧團團
公餘且學田家飲也勝沙場引櫝丸
清和氣候爽衣冠海邑稀逄柱礎乾朝拂玉徽琴韻𦂳
夜開寳匣劍光寒肺腸似石終難變利禄如沙豈易團
行學但知無所負奚為逄射與僚丸
阮屐因山固少完陶巾縁酒未甞乾庭踈紅藥三春過
地近滄溟四月寒堂燕語酣如有訴林蜂衙退自分團
太平吏隱真夷曠安用機心寓臘丸
區區並海作民官手裏魚湏竹已乾仕路蹉跎誠計拙
世情巇險為心寒但全冲氣充丹府莫問靈苗采紫團
夏景漸長民事簡静開黄巻爇香丸
詩壇老将氣桓桓招集同盟挿未乾句險直從天上落
辭清能使座中寒勇揮徤筆蛟生角旋劈華箋鳳破團
更愛一時皆善和聲聲嚴鼔中隤丸
　　次韻和孫世則以詩送别
觧印踰旬君已知新詩相寄重相違由來從宦無期定
不得同時受代歸攬轡益嗟賢誼逺異鄉况是故人稀
宜春臺外空回首獨整區區勌翼飛
　　介亭二十韻呈杭守祖龍圖
列石何年出危亭不日成兩行分磊落八顧壯經營表
裏山川秀朝晡氣象清江湖俱有趣天地豈無情聚井
看棊布重城視帶縈望通魚鼈逺勢壓鳳凰輕鳥背飛
來見雲頭過去平屈盤䟽一逕浩蕩接䨇盈難秘神僊
境茲逄賞識精元侯挾餘裕樂俗沸休聲物外籠真槩
胸中愜雅誠有時陵翠靄極暮聳紅旌九萬鵬程近三
千客履榮樽罍卑北海篇詠小宣城峴首空多嗜蓬萊
謾自評古今為絶觀風月快平生覧景聰眀曠書銘意
思宏優㳺傲圭衮端正等權衡愷悌均吾衆中和得所
行此心非苟豫奚愧介之名
　　和陳和叔内翰憶梅花因手植數本又命畫工作
　　　生枝于屏間
翰林清興滿江鄉尤憶梅花趂臈芳已冩幽屏外桃李
更攄藻思壓班揚自期造化加先意豈待嬋娟借末光
幸預樽前此佳賞還祈手植早飄香
　　叢山堂
經營新自翰林公勢壓南譙氣象雄四顧髙眀千里近
一團蒼翠萬山叢琅邪路入青林轉豐樂泉䟽白石空
唐相若能前此制當時應不暇懐嵩
　　次韻答和叔見招茅庵奕棊
豈弟移風州事稀何妨退食自委蛇新陽來復茅庵暖
喜奉髙篇促對棊
　　和同逰溪北竹園
追攀却憶謫仙詩曽向東城倒接䍦此日清逰非痛飲
一時幽趣有枯棊鳥聲似逐新陽囀竹色如便晚景遲
勝槩佳辰莫輕寘看看召節動歸期
　　詠雪
宻雪乗新臘凝隂混太清洒空寒送色著物静無聲舞
恨庭除隘鋪宜原野平枯株資㸃綴朽壤藉包并價踴
村罏酒愁添古塞兵巧裁梁苑賦幽動剡溪情可慶豐
年兆何虞盭氣生行看窮歳籥坐喜覆山城逺祖篇章
在元侯徳政成與民為福外閶闔一心傾
　　詠雪霽月夜見簡
百尺城頭雪月間城樓更向碧霄干優㳺野歩來危坐
髣髴仙蹤在廣寒幽致獨為中夜賞清輝分與近隣看
瑶䑓十二傳佳句瀟洒髙情豈易闌
　　和雪前數刻迎郊赦口占
君㤙無逺近千里到山城人意方均喜天心為降霙旌
旗増徳色簫鼔變和聲盛際千年㑹誰将史册評
　　眀月庵
南譙郡古牙城壯城上樓䑓屹相向晴天落日碧山横
登覧依稀在屏障從容北歩上茅庵圓如氊帳幽如岩
眼前竹石皆自得物外氣象容誰探公餘時來興清切
幅巾道服雙笻節廓然遺照坐可忘更向庵心畫眀月
　　和閒歩城上率逰城南
城南古木未全凋溪裏寒魚正可撩紅斾追攀真得趣
塵懷萬斛等閒消
　　和夜登東閣
夜初乘興上城頭白玉蟾蜍碧玉天爽曠襟懐誰得似
謫仙身世豈非前
　　辭勸飲
主意固慇懃湏辭酒味醇願為投轄客不作吐茵人
　　雪後逰琅邪山聮句
南溪約幽尋西嶺極遐觀(繹/)初陽色朦朧殘雪光汗漫
(驤/)相望樓殿間宛在雲霄半(繹/)泉聲减琤淙山勢欲飛
竄(驤/)岩寒雨花霏谷暖煙絮亂(繹/)幽鳥度喬林驚猿折
枯幹(驤/)決決漲溪流輝輝披野岸(繹/)蘭芽吐尚微氷乳
凝未泮佛屋對峯尖禪庵倚崖斷(驤/)軒忩愛虛豁赤白從
漫漶行敲玉玲琅松溜珠璀璨(繹/)寜将瓊礫分未省蘭
蒿判行幽兎迹深瞩逺鵶翅緩登宜阮孚屐隱稱嵇康鍛
(驤/)結逰賢躅多鑱石清詩爛極目窮躋攀投隙違羇絆
榮觀太帝書暫憇飛仙館(繹/)石立翠屏張霞收丹錦散
覘坐客爐擁負暄僧衲換選勝唯務得陟危寜復憚(驤/)
誰乘泛海槎直欲傍銀漢(繹/)况有凌雲才何妨舉風翰
(驤/)景多苦冥搜歡觧惬佳玩(繹/)乃情慰懸想昔傳非謾
讕(驤/)題輿真莫儔刻燭愧非伴(繹/)玉局共藏機瑶琴越
撡縵(驤/)謡諺喜年豐評文同月旦(繹/)大筆肆滂葩小巫
成泚汗(驤/)造適寓林泉貪縈任氷炭(繹/)通侻去末禮從
容占竒叚(驤/)促節歌更新啣杯酌無筭(繹/)敢謂良㑹難
堪為畫圖看(驤/)感慨非獨醒賡酬毎三嘆(繹/)翔歩雖異
途清懽歸一貫(驤/)洒落似青冥拘攣豈狴犴絶頂所見
稀清狂茲興罕(繹/)立飫謝珍鮮行庖後樵㸑唯恐三節
来難留千騎駻(驤/)何時金鼇客重親玉皇案迴首念斯
逰馳精杳無畔
　　和㑹峯亭
千峰環聚翠糢糊欲卜為鄰豈易圖且使縑綃畫将去
披觀未必後仙都
　　和喜奉御札改元元豐口號
改號泥封下碧空天光逺燭郡城中禁林舊徳承宣重
預向偏州致歲豐
　　又和
元豐嘉號改明年萬里江山色愈鮮侍從舊臣承紫詔
拜㤙如在御床前
　　幽谷迴口占呈和叔内翰
五騎行歌五馬前亂雲輕㸃亂峯巔此時佳興此中醉
一闋清詩一玉船
　　和山郡早起
牙城曉色動旌旗筆吏來抄枕上詩溪栁山梅應闇覺
先春芳意肯遲遲
鈴齋書几燭花消簾外寒霜暁尚飄却憶夜來行樂處
煙村雲塢聽農謡
　　和臘日初晴㑹同僚射飲投壺
暁風吹雨作晴雲臘日山城已似春林木欣欣初有趣
郡齋皦皦㢠無塵祭軍雅戱齊酣戰矍圃環觀宻布鱗
此樂得為知所自天将豐歳與滁人
　　和雪意
凍雲惨淡連呉野舞雪繽紛鬬楚宫郡守華堂方置酒
山翁鶴馭忽乘風未看夜月光輝助已喜寒梅氣息通
欲把新詩觧嗟嘆強隨髙韻愧無功
　　坐中聞擊鼔毆儺聲戱聮數韻
故歳妖癘逐新春祥慶多(繹/)旌旗催出獵簫鼔引毆儺
(驤/)􁘬􁞀将軍至鬅鬙羅刹過(憲/)丹書神按籍白晝士揮
戈(繹/)革面徒為異清門豈有魔(驤/)成功在搜厭正氣滿
天龢(憲/)
　　行縣坐野館食次得所貺手墨兼恵雀鮓兎饌因
　　　以鄙句馳謝
清江雀鮓冠江南罝兎鮮腴美可餐旅食尋常疑指動
鈴齋方丈忽分甘行庖飣餖珍非八下筯矜持嗅必三
知味便知公意重属饜寜以小人貪
　　和郡齋即事
郡齋鈴索静無聲風引香煙入翠屏棊勝文枰子收玉
詩成汗簡竹書青治民不害為髙卧對客何甞衒獨醒
他日鳳凰池上樂也應難忘養生經
　　和歳除
莫惜年華此夕凋漫漫将旦即春朝緹帷指刻更殘律
析木循環復建杓玉琖椒花投暁薦銀檠蠟炬隔年消
祗應幽谷知時早已欲飛遷翠木喬
　　元豐改元元日登行春閣
夜盡銅壺漏朝生玉律春日稱元最重年與號俱新郡
閣晴光早山城喜氣均椒觴初獻壽仙木已書神鷹隼
心難止龍蛇蟄欲神溪氷仍泛泛園栁自欣欣物意幡
然作人情豈不倫區區添甲子歛拙任洪鈞
　　和歲節見招城上閒歩
山頭宿靄微微見木末春風細細生動植逄時俱有意
乾坤造物本無情拘攣未易逃䋲檢休暇何方觧組纓
所幸得吟瀟洒句又隨旌斾上牙城
　　和天慶觀醮宿
璧月團團徹暁明琳宫深䆳寂無聲傳聞此夜曽齋宿
讀著新詩骨也清
　　和因觀罩魚斫鱠
一丈深溪一丈魚不論髙價只愁無携來縷作霜盤鱠
美玉紛紛得所沽
昔詠洗刀魚眼紅少陵才思摩秋空今朝大嚼有餘興
佳句復出文章翁
　　和野歩
追隨仙舫南溪去欲向春波擲釣竿無奈東風攬清興
却吹晴靄作溪寒
　　和栁眼
覘煙窺月早于梅不待東風著意催應為朱輪屢迴顧
未春先向道傍開
　　小檜毬
裁芳剪嫩巧間關屈葉蟠枝不可攀抛擲似遺春女戱
一團輕翠在朱欄
　　和見招
仙館憇旌輿清篇手自書撥煩雖欲往俗吏得休無
　　竹徑
縈紆一道貫檀欒入翠穿斜歩履慳俗客也應無暇到
不煩春笋為遮攔
　　和寳嚴閣
佛宫髙閣踞城東巾履閒来靣碧峰風却雲頭䕶清景
春催栁眼作先容溪傍㡬簇紅梢露竹外誰家翠幕重
玉局棊收歸路近昏鴉驚潰一聲鍾
　
　
　
　
　
　
　
　錢塘集巻四
欽定四庫全書
　錢塘集卷五
　　　　　　　　　　　　　宋　韋驤　撰
　　和立春日東風雪意偶作
紞紞城頭五鼔催東風連夜逐春回物心方喜寒威改
雲色猶將雪意來㦸戸勸農牛破土琴堂介夀螘浮醅
何妨盈尺饒嘉瑞發滯開萌有迅雷
　　和山城燈夜
山城燈夕興厭厭俗樂年豐令節参竿首挂星還拱北
雲中廻鴈倦圖南笙簫度曲喧芳席綵翠交光結秀巖
邦伯欲歸人戀戀帳兵休報皷聲三
　　上元後南溪泛舟聫句
野渡半篙水春風一葦航(繹/)桞梢舒嫩緑梅蕚泛幽香
(驤/)繡羽驚波起翠鱗跳日光(繹/)環城得佳趣清思滿髙
塘(驤/)
　　和適意
陽春催物態清暇養天和求外於情薄陶真所得多梅
苞新爛熳松影舊婆娑此日銜盃樂何如鼓腹歌
　　和春隂倦遊
鈴閣興何幽公庭訟不留未能清晝寢偶作夾城遊竹
色仍煙翠梅香趂水流持杯聽暮角一任起樓頭
　　和新晴
泛鷁兼乘竹髙低秀色間鴨頭生野水鳯翼展晴山紀
摭青春態消磨白日閒郡園䨇白鷺投晩逐人還
　　謝惠瓦墩
百尺危亭舊路榛自公呼吸變蘭蓀更憐數奉親輿到
分惠芳齋碧瓦墩
　　謝惠山花菜
鈴下琱盤送山蔬雅惠沾亂絲銀鯽鱠交疊玉龍髯日
膳榮分美晨羞荷見添題詩授來使珍重豈知饜
　　和見招逰城東園
東城老圃埽青苔竹栢深中一逕開桃蘂桞芽俱有意
安排春態待公来
　　賦新笋(用杜子美詩/語為首句)
竹裏行厨洗玉盤旋抽新笋正檀欒柔鞭乍斷泥猶濕
嫩籜初苞蘚未乾象箸偶存遺様短瓊林纔拆冷光寒
如何且緩琱觴薦留作青林虎豹㸔(退之詩云㸔/皮虎豹存)
　　迎春花
欺梅壓栁肯相然佳號迎春豈浪傳細葉茸茸垂緑髪
繁英璨璨簇金鈿先時不入林鶯妬晩節唯容露菊鮮
繡在羅衣真有趣不將紅紫累嬋娟
　　以前韻作春寒攀迓
春寒山色似昏煙風度譙門晝漏傳露桞軟條金綴紐
雨苔圓㸃翠遺鈿登樓引領情方逺行帳来詩墨尚鮮
坐想琅邪歸路晩兩行紅蠟代嬋娟
　　再和春寒
雲迷暁日山頭闇風落春梅水面香十里郊原皆有趣
一畨歌吹從尋芳佳辰浩蕩情懐惬化國優游晷刻長
更把高才酬勝景他年吟誦信難忘
　　賦石棊子以機字韻
靈岩山下石採拾比珠璣圜璞生雖小文楸數可圍紛
紜星並霣黒白玉争輝賦質神工妙磨礲俗巧非透關
經手耐争道轉心稀落落無情甚誰為勝負機
　　滁上間日隂晴聫句
隂晴淮海氣何殊一昔風光互惨舒(繹/)大塊養春禆造
化繁雲間日蔽居諸(驤/)暖回沙磧催來鴈寒徹冰池怯
上魚(繹/)山色晦明如代謝花枝涼曝似相於(驤/)朝暾忽
蕩川原净夕翳還籠井落踈(驤/)快適得朋釃醁酒困眠
無興讀殘書虹霞灼灼飛琳館煙靄濛濛襲隼旟(繹/)定
與物情均燥濕殆非星好有盈虚(驤/)連空雪意迷高桞
遶舍陽和坼嫩蔬(繹/)林外昏鵶啼野盡城頭新月上簾
初(驤/)
　　和觀新厯
玉琯初回太蔟春新頒中朔到淮濵眼前節物南來鴈
出處知時似智人
龍蛇蟄久待春雷鴻雁圖南去却回山國不驚時節改
九天新賜厯書來
　　雨後城上種蜀葵效轆轤體聫句
不惮移根逺姑憐向日姿春風從自得(繹/)夜雨况相資
敏速飛霜钁婆娑擁碧枝幽葩兹有待(驤/)雜卉漫多竒
野藿非余尙庭蘭盍爾知(繹/)傾心安所守衛足豈其私
得地何妨徙(驤/)干霄固可疑采幢須夏節緑餅與秋期
莫以藂生陋(繹/)唯其秀出宜遷非㧞茅進愛豈揠苖為
(驤/)色解凌溪錦花應當酒巵遶欄窠尙小(繹/)傍砌影猶
卑援䕶情宜倍栽培力已施(驤/)桃蹊容爛熳竹逕聳参
差不待毛嬙妬(繹/)何嫌魯相辭土培憂壓嫩竹挿為扶
欹踈宻齊行列(驤/)芳華逓疾遲纎莖簮間導繁蘂珥交
垂(繹/)恐踐禽須逐防侵草必夷飬完先固本採折俟乘
時屢戒園夫守(驤/)頻煩墨客窺拾來同地芥吟就比江
蘺泛與蕭蒿長偏饒雨露滋何如君子徳修直任榮衰
(繹/)
　　和答代簡二絶
逺想隂雲鎻碧山坐聴簷溜響潺潺却驚漏洩洪鈞妙
變化風雷頃刻間
暁風吹聚幾山雲掩抑朝暉氣候昏想望城頭飛盖阻
郡齋應樂舊書温
　　和城頭相望
雨餘山溜漲春溝欲上危亭奉燕逰前望籃輿轉城角
恍疑仙歩在鰲頭
　　畫舫泛春偶聯一絶
近郭風光日日新城頭溪上互尋春(驤/)欲知昨日籃輿
客便是今朝畫舫人(繹/)
　　和野歩自幽谷之寺荘
出郭愛暄韶芳蹊接澗橋輕車侵草色飛蓋拂林梢自
得行春樂且無眠晝嘲淺黄㸔栁嫩淡碧辨山遥此院
逰曽記他林隐倦招放懐天地濶落日聴歌樵
　　茅亭觀雨中杏花得中字
茅亭高對杏花叢漠漠隂雲小雨中蜀錦濯来添潤色
燕脂洗出變輕紅幽香肯怯殘梅妬膩艶尤便弱栁籠
不改晴陽老芳態令人曲意度春工
　　幽谷謝惠新釀家饌奉親
花裏深深使語傳銀壺乘酒副珍鮮翰林舊德垂情至
鶴髪慈親荷惠偏壽琖此時添樂只綵衣今日倍忻然
却吟鄙句通鈴閣匪報尤慙木李萹
　　和櫻桃花開帳飲口占
櫻桃花裏置行厨一榼瓊漿數尾鱸勇趂紅芳集賓履
玉山傾倚照氷壺
　　又和行字二韻
東風如酒醉朱櫻終日酣酣弄秀英天上謫仙乘興賞
一畨歌吹傍雲行
　　和正閏晦日
孟陬閏晦半春光夜刻初消晝刻強谷鳥有聲皆得意
林花無處不飄香池經夕雨添新渌栁舞東風發故狂
亭壓高城延過躅湛然清興引盃長
　　和春晩過幽谷口占
先春當日探芳芽瞬息而今已落花碧實有心應見笑
豈須新艶引流霞
　　又和至叢山堂口占
殘紅新緑媚朝晴脚到叢山眼倍明春老物情皆有趣
只因猶欠早鶯聲
　　和小雨乘興逰城西竹園
冷逼林坳笋未筠潤通花底砌無塵且傾文舉盈樽酒
莫惜林宗折角巾
　　和㑹飲牡丹叢間
移樽近檻就香多輙效花前小子歌願擴酒腸無惜醉
淡紅樓子獨嵯峨
　　倒用前韻
宛轉眉山效蜀峨花前執板為清歌歌聲暗與春風合
催折芳心不厭多
　　再和前韻仍以峨字為首尾
峨冠莫惜挿花多多挿名花壯醉歌歌罷襟懐肆夷曠
願平羣險剗嵯峨
　　和山行廻坐臨清橋啜茶
雲軿廻處引笙簫疑向春宵度鵲橋橋上茗杯烹白雪
枯腸搜遍俗緣消
　　再和
醉向溪頭按洞簫夜瞻略彴似星橋清歡未足班荆坐
一任紗籠爉炬消
暮角清聲雜鳯簫一時冠帯似圜橋謫仙詩句春泉湧
萬斛量愁頃刻消
　　偶疾未平不得預龍蟠之逰輙成詩以迓還斾
山城春物已䦨珊病肺朝來强自寛疲薾未堪隨驥尾
髙明空想到龍蟠日烘欄楯花枝卧風衮階除桞絮團
索筆題詩待廻馭肯將塵語累清歡
　　牙城話别口占
移節名藩去有期牙城重上思依依落花也似人情戀
撲袂飄香不浪飛
　　餞别勸飲
垂楊樓上卷珠簾歌扇輕揺落絮黏邦伯指期移絳節
州人終日擁彤襜危絃脆筦催金盞芳草青山照畵簷
酩酊願公無惜醉祗應羲馭駐峯尖
　　送别廻作
祖餞初還重仳違懶鞭款叚入城扉旌旗人去山川晚
䑓榭春歸花藥稀鼓吹漸遥空望望旄倪相顧共依依
自憐無以紓誠戀唯有詩筒殆庻幾
　　和耿天隲翦綵梅花得開字
根如芝草不因栽葉似春雲容易開應有靚粧偷艶去
且無狂蝶為香來殷勤玉盞頻飛舉酬酢金刀巧剪裁
爛賞更於何處好蟾光雪色在瑶䑓
　　元日
蔟律新聲應寅杓舊觀還三朝思北闕萬壽祝南山謬
忝金閨籍遐違玉笋班山城濡滯迹望日想天顔
　　席上勸仲元著作勿辭酒
百盞先甞一盞醇三分纔破一分春花間剔火香煙細
竹外垂縑畵筆新落日穿林照簷額緒風吹草動堦脣
莫愁酩酊辭公勸金斚空時迹已陳
　　和蘇正甫勸飲之作
芳陌草萋萋相逄又觧携栁梢迷緑酒歌韻怨春低蘭
菊時難一鷦鵬樂自齊送君須滿飲未放錦障泥
　　賦迎賞欲開杏花得花字
閏月春光助物華杏園迎賞欲開花晝慵閨繡工猶淺
暁起宫粧色漸佳嫋嫋風枝偏弄送酣酣煙蘂自交加
對君安得辭昏醉更作狂歌恣所夸
　　又用花字為即席
春色漫漫不可涯謫仙亭館最幽佳歌聲闇逐風中絮
酒筭旁㸔盞裏花擊鉢題詩助清曠藏䦰傳令止喧嘩
他年追念從真適炊熟黄粱一夢賖
　　陪秋叔逰幽谷即席賦一川花
城南幽谷去非賖踏石穿雲境趣佳門下車魚情浃洽
道旁旌斾影鬖髿笙簫宛轉隨風逺䑓榭参差對日斜
白玉為船載瓊醑未容輕負一川花
　　和社日小飲
挑菜佳辰過夕醺又逢春社舉清罇不為歸遺東方態
且對韶妍一醉昏
　　賦牡丹黄虀
依欄凋謝若為情旋拾殘紅入鼎烹吞秀嚼香須細細
送春唯此一杯羮
　　和范子功學士留題二賢堂
屹然榱桷傍雲烟榜揭堂名以二賢翰苑鉅公存徃躅
集仙膚使出新篇寒光共杳山椒月幽韻相投隴下泉
一等聲輝驚海内後先蹤迹似忘年
　　真守侯公輔見留之勤因辭以詩言欲遽徃早還
　　　之意
洗滌炎蒸夕雨凉瞥然行役過鄰邦旅懐耿耿通秋漏
征舸蕭蕭倚暮江禮豆輙辭蘄義許緒言傾聴秪心降
莫疑踪跡便奔走雲下孤親雪髩䨇
　　夜宿淤丘
古岸維舟夜向深胡床踞坐絶囂音烟林隱隱成孤壘
水月輝輝滉碎金勉强官途情易厭衝䝉狙詐力難任
予心欲道從誰語祗有清宵一苦吟
　　泛滁河
十里之間五六灣行舟終日繞青山更為先後楓林翠
互出東西古屋閒酒為孤斟心易倦詩非共賦思仍慳
秋風颯颯吹襟袂可是無情促髩斑
　　出滁口入江峽
逆風吹浪雪花翻舟出滁河浩蕩間柂轉一聲鳴似鼓
櫓揺數丈漩如環路通淮右千源水望斷江南一帯山
莫恨區區緣吏役此時清曠亦開顔
　　和徐仲元以詩見送
火雲湧起勢崔嵬行舸紗忩一一開自是宦途無定迹
莫嫌䑓檄屬非材徃還倐忽南柯夢離合殷勤北海罍
更謝人為離别語果然朝暮得歸來
　　呉六合道原席上
單舸西來六月初偶逃逺役且躊躇幽尋古寺塵懐放
髙㑹虛堂暑氣除地主延留情已厚故人邂逅樂何如
廻頭陳迹無尋處姓字閒於壁上書
　　李白祠堂
祠宇前臨姑熟溪溪流湛湛清無泥春來秋去幾百載
朝雲夜月長相繄堂間畫像氷玉質高風爽氣何凄凄
文章光㷔本萬丈來此寂寞由讒擠當時放蕩沉清骨
因有聲名不漂没莫論楚屈與吴胥誰有高才追髣
髴
　　姑熟州宅後泛舟清飲
古郡蕭蕭草木秋牙城北出上扁舟喬林有隙山㣲見
曲岸無風水自流竹色雅如侵筦研鳥聲時似勸觥籌
勿咍吏役行拘束酒興詩腸亦自由
　　過九華山
旌騎前頭是九華未能遊厯已咨嗟好將秀色開塵眼
又被浮雲一半遮
　　冠幘峰
渡江行役走埃塵路過名山興味新冠幘危峯勿相笑
儼然雲外亦辛勤
　　閲九華録
仙居岩巘幾千重秀入青冥氣勢崇他日却來尋勝境
且將圖録記諸峯
　　宿九華驛阻雨
喜無簷溜滴空堦秣馬輕裝入夜催一陣松風驚暁枕
又疑天外雨聲來
　　又過九華山
昔年甞慕此山遊今日經行不暇留好意尙為塵迹累
碧雞山鳯勿相尤
　　登齊山
臨岐䟦馬向齊山苒苒烟蘿試一攀恠石何年居物表
白雲終日伴僧閒氣吞城郭紛囂外勢接江湖浩蕩間
况是重陽時節近紫微前詠好開顔
　　弄水亭
清溪翠巘兩相宜雄構峥嶸壓貴池弄水得名應有謂
登山留詠想同時(弄水亭本唐刺史杜牧所/作牧於此有登齊山詩)角聲北起
秋雲動橋影西横晚照遲佳趣古今㸔不盡前人遺美
後人思
　　離池州過長圍嶺
孤城西出夕陽偏嶺上行行思𣺌然草木髙低共秋色
江湖左右各天邊凌風短髩無由掠投宿輕蹄不用鞭
一簇人烟紫岩驛解鞍聊㸔月嬋娟
　　别滕元發侍郎
塵役間關旅思収幸瞻旌㦸少淹留多年目斷丹霄歩
再拜心輕萬户侯三節行催虎符去䨇毛將近鳯池㳺
門䦨欲别徒惆悵吟對江山㢠不休
　　宿楊梅驛
兩壁萬千嶂一邨三四家度橋逢古驛下馬踏秋花夜
永蛩尤苦雲空月自華冷官無好趣安用五書車
　　早行
雞聲喔喔似相催秣馬登途酒一杯海日欲升山頂赤
林霏初散嶺頭開自憐旅夢經千變誰謂離腸衹九回
苟禄奔馳還竊笑未能容易賦歸來
　　暁離楊梅驛
長坡峻阪足﨑嶇暁出楊梅古驛孤山腹帯雲如曵練
稻梢垂露欲流珠穿籬鴨脚深深碧近水雞冠小小株
行役雖勞遇佳境且将幽句慰瘏痡
　　即事
舞蝶雙飛穿宿露鳴禽相喚弄朝暾澗盤石逕長蛇轉
山入秋空翠鳯騫楓葉園林㸔自好菊花時節與誰論
髙懐不為塵勞減安用笙簫簇酒樽
　　過麵山渡
碧溪深水不勝篙船尾嘔啞一櫓揺岸北岸南秋色好
西風吹葉馬蕭蕭
　　食鱖
踰尺秋江鱖貲輕愧自深穿腮窺秣頳引鬛訝塗金調
鼎情雖鋭飛刀愛不任何須鱸滿箸始動季鷹心
　　對鑑
寒光滿尺餘拂拭在朝晡敵面知相應纎毫肻見誣壯
顔隨嵗老短髪任秋枯皦皦胸中事君能照得無
　　建德道中感興
穿雲度水渉脩程日日長亭復短亭秋老聲音聞過鴈
夜凉精彩見飛螢羇懐遇物如縈絮詩思投閒似建瓴
却羡野人収刈畢寂然無事掩柴扄
　　思侍
旅宦經秋厭路塵家書累日寂無聞勞身江左馳单傳
極目淮東望白雲俚聴難將至音悅天和不學衆人焚
趨庭徃往逢寒律叱馭廻轅兩未分
　　感懐
埃壒滿祗禂誰矜意氣豪獨知安履坦寧復嘆屯膏劍
氣藏秋匣弓聲閉古弢臨風浩歌罷短髪不勝搔
　　憶後城覧秀亭登望
村落園林有幾家隔墻遥出拒霜花自憐馬上㸔秋色
不似城頭覧物華
　　過查林
路向山腰轉雲從隴首飛曉天初衣裌村驛罕乘肥覧
物驚秋老論心悟境非歸期且寛計雨雪或霏霏
　　落日
郊原爽氣入衣巾佳趣源源立馬頻落日山川無限思
秋風江海未閒身
　　闡陽驛觀中秋月
却掃隂雲藉晚風十分圓月挂天東中秋此夜光華盛
萬國鈞情喜翫同何處樓䑓恨偏照幾家樽爼對寒空
自憐獨宿荒山驛浩興長歌未易窮
　　宿壇石驛六首
秋高征袂怯西風寂寞郵亭倍旅悰獨有無心清夜月
更深山裏也相逢
山館蕭條冷似氷黄昏四壁但蛩聲無端更惡飛螢㸃
强起前簷鬭月明
歸期尙逺路程賖已覺秋林菊漸花莫恠臨風多北望
琅邪山外寄吾家
求官窮僻本藏頭逺冐風霜不自由豈是有才如碩䑕
可能無術似蝸牛
紛紛貴賤則錙銖義命由來共取諸推已及人人所慕
不然何以稱襟裾
獨賢安敢輙咨嗟靡盬當知載舊詩廻轡未堪期早晚
望雲終日起親思
　　想廬山三首
昔年曽過九江秋引睇廬山不及逰行役今朝垂欲到
無端牽制又廻輈
訪水尋山好已迂勝逰難必果何如二林咫尺還淹興
空讀匡廬易覧書
走徧江南二十州廬山未到謾悠悠故知人事相邀阻
唯想他年取次逰
　　適江表
水落山髙古渡幽馬蹄輕徤蹴溪流朝行暮止三千里
叙舊逢新一十州倦聴亂蝉催落日喜㸔黄菊助殘秋
不才於世無禆補强就奔馳祗自羞
　　中秋十八夜雨望月阻興
賞過中秋纔兩夕人心獨待月華多也知不惜饒光照
争奈閒雲好事何
　　饒守游晉老席上偶成
西風吹葉影悠悠行役江城旅思収名慕荆州忻一見
道經鄱水愛三秋芙蓉欲蘂斜陽轉鴻鴈初飛爽氣浮
不用樽前苦相勸斗筲唯恨怯觥籌
　　再答和篇
落日山川晩鼓休西風樓閣逺烟収清談亶亶忘塵役
醁酒深深戰暮秋獨恨去當霜草路不能留見菊花浮
更慙徤句酬衰唱刻燭甘輸第一籌
　　又和答并叙别
風騫繡額爐香轉江照金樽宿靄収塵客輕装渡寒水
主人佳句壓清秋自忘逺馭瘏兼病豈顧閒書沉與浮
回首高城空企望馳情無筭不堪籌
　　龜峯
偶向塵勞得勝遊縱觀三十六峯秋巢雲負月幾千嵗
欲問神龜不轉頭
龜鳯猿鰲各定名峯峰峭恠倚青冥也知造物無情甚
凝結如何特肖形
　　别鉛山楊公濟
征塵淟涊暮秋時税鞅登堂暗澣衣久别自憐心欝欝
相逢今喜語霏霏池中盡謂蛟難畜塞上行㸔馬自歸
落日西風滿襟袖臨岐廻首重瞻依
　　行赴雲門驛
石逕踏羊腸朦朧曉日光久行情易厭少事興還長林
表霜楓赤山根露菊黄從來清冷趣今日倍陽陽
　　謝簡夫太博惠茶
越嶺掇春英淮城惠不輕一杯分爽氣千里想高情啜
與幽人共烹宜庻子清揮毫答珍貺還愧玉川名
　　海陵按事
山城幽趣逺海國暮寒多委𤨏從誰遺拘攣祗自訶庭
虚哀度鴈巷閴絶鳴珂案牘縈仍外陳編亦可磨
　　琅邪三十二詠(并序/)
　予官滁踰年矣每投隙逰琅邪山愛賞不知厭已雖
　數有篇句然恨其池䑓亭閣景物之多而冩之不能
　盡乃為三十二詠以别之
　　琅邪山門
雙鶴棲華表仙山自此通雲霞是扄鎻塵土若為攻
　　長松逕
十里開幽逕松隂互蔽虧山翁心亦侈歩幛用青絲
　　净鏡亭
路轉翬簷出山廻秀氣多亭名不須㸔對鏡已如何
　　翠㣲亭
謝屐低前齒登臨勢漸雄嵐光動衣袂知在翠微中
　　白雲亭
路作兩岐分亭多聚白雲無心本無戀於此尙紛紛
　　醉翁亭
醉翁雖已沒遺構在山阿不比陶潜石清時樂自多
　　薛老橋
流泉渟處濶跨石石橋横題柱無蹤跡茫然薛老名
　　遜泉
兩竇涓涓㵼無何後却前誰能來酌飲廻意學相先
　　班春亭
雲木氣氤氲風光日日新風謡隨五馬來此聴班春
　　石流渠
鑿渠䟽白石繞檻走清泉不為流觴醉來當滌萬緣
　　琅邪山
晉王曽此隱釋子住何年泉石無今古圖經有後先
　　廻馬嶺
有意尋幽勝躋攀固所懐如今嶺路稳鞍馬不須廻
　　開化寺
架巘及依崖軒窻次第開等為方外客於此更清懐
　　御書閣
岌岌中霄漢風傳寳閣香三朝神翰在奎壁夜交光
　　陽氷篆
筆力真竒偉磨崖幾百年勿嫌人貴耳此學世無傳
　　庶子泉
宫相湮淪久兹泉日夜生泉存人不見空復著虛名
　　白龍泉
殿角滀泓澄源髙登地靈老僧來洗鉢不畏白龍腥
　　酴醿軒
詰曲小軒斜酴醿一架遮春風零落後渾似雨天花
　　寂樂亭
踏石穿林去披雲就坐來禪翁寂寞地猿鳥肯相猜
　　招隱堂
小蹊回石角締構倚山腰一片幽棲地誰令便可招
　　歸雲洞
石洞何時有名傳事或非那知為雨後却向此中歸
　　清風亭
松竹繁隂滿峯巒秀色并暑風從此度别是一般清
　　大厯井
竹裏藏深井欄鐫大厯春不知開鑿後幾個鍊丹人
　　千佛塔
礲石施丹艧凌雲勢亦孤如何千種相併在一浮圖
　　石庵
不獨烟霞窟天然石作庵坐禪遺跡在岩溜自香甘
　　曉光亭
東靣雙峯缺遐瞻萬里平朝朝滄海日先向此中明
　　了了堂
了了還未了都忘了始真登堂知此意方悟死前身
　　望日䑓
曽有長安客題為望日䑓樵蘓人不測到此亦裴回
　　石屏風
造化非無意都如圖畵中猶嫌未竒恠更出石屛風
　　㑹峯亭
勝槩當衝要回環擁翠巒煙雲藏不得如在掌中㸔
　　法華池
㑹峯亭下路斜帯法華池不待觀池水塵迷已頓離
　　東峯亭
山中時節早地勢近春華嵗嵗東風至先㸔傍砌花
　　客舍早春
早春晴靄乍悠悠客舍深沈物趣幽日薄草頭初破甲
風旋鳥毳偶成毬庭柯憔悴紅猶逺池水澄明渌漸浮
隱吏近來多鞅掌紓懐何處一登樓
　　栩栩亭
碧崖高處築遺基締構岧然得所依境趣似仙探絶迹
登臨如夢悟輕飛路穿幽谷雲霞宻勢接豐山草木稀
欲識主公題榜意不容紛擾累忘機
　　偃盖松
摧折風霜久猶傳偃盖松只憑文筆力何必大夫封
　　春曉
百舌穿林語未完悠悠歸夢忽驚殘心知庭外春霜重
裘壓单衾覺曉寒
　　海陵逢春
海角春初至林樊氣未和天寒梅發晩沙近鴈飛多窻
紙䟽明玉簾旌蕩翠波旅懐隨日長索莫不勝歌
　　感興
富貴功名豈足邀鷦鵬所得各逍遥古今多少難齊事
燭理都如見睍消
　　觀飛鴈偶十有三
肅羽度春晴差肩足弟兄何時别燕塞此日類秦筝應
律聲猶剰排空字宛成冥冥奚所滯惆悵弋人情
　　憶梅二首
去年幽谷探寒梅把酒曽將累句催不意今年行海角
玉英開盡未歸來
向來踏雪舊枝旁指日相期折素香可是去春吟太苦
闇招離别間清狂
　　近元夕懐景純少卿
憶逐雙旌下暮城嵗華垂盡魄哉生瞬眸已見元宵月
歸歩猶淹累日程逺想笙簫同衆樂坐憐刀筆久相嬰
馳情只有清輝共更走詩筒代寄聲
　　燈花
燁燁銀檠上開榮歘爾新芳心唯報喜艶色不關春翠
幕障風稳蘭膏借潤頻屢占皆取騐始信有花神
　　水精筆架
璞琢窮工巧書帷適用高得鄰輝寳墨棲跡卧文毫匪
月光長在非氷暑自逃千金不論直一字若為褒
　　自寳豐鎮移紅蕉於永陽後圃
為愛紅蕉品格殊移根千里渉﨑嶇不知今嵗秋陽裏
能有丹心似舊無
　　風琴
穴竹張弦聳碧空不勞抑按任天風莫誇有智藏聲足
須信無心觸處通明月夜深飄更逺閒窻人静聴何窮
知音弗辨山兼水都在洪鈞一噫中
　　鴈屏
羽翮本雲程丹青入小屏長年離逺塞盡日啄寒汀暮
角無驚勢春風悄去翎幾回疑繋帛旅枕夢初醒
　　春寒
簷霜重如雪池水冷于氷鳥舌生根澁花心起怨憎旅
人尤倍覺年少尚難勝欲作新春飲高樓未可登
　　春隂
雲靄結青冥成隂重復輕雖知飬春色終是惨人情索
莫初花態躊躇去鴈聲芳時不宜忽紫陌待暄晴
　　詠馬
種格得房精權竒豈易名耳批秋竹薄蹄蹴水雲輕徒
受雙覊制誰知千里程未為良樂遇春陌自長鳴
　　詠素扇
不羡裁紈妙唯憐入手輕月從天上落風向座中生却
暑期宣力經秋任寡情人心能似此及物豈無成
　　火筯
勁直不容偏纎纎體並圓附炎非曲致執熱藉雙全熾
炭隨方減寒灰應手然洪爐在調適持此以為權
　　桔橰
露井無窮惠機心在桔橰淺深皆應取俯仰不為勞固
免贏瓶悔全勝短綆操如何飜鄙笑抱甕自孤高
　　投壺格
古來壺矢樂今日亦鈞情慶馬誰亡法論籌却有評較
能分勝負按數計虧盈好是摧機中収功特地輕
　　花鐡書鎮
鐡尺平如砥銀花貼軟枝成由巧匠手持以鎮書為弹
壓全繄爾推遷實在台不能柔繞指方册最相宜
　　鵰狐圖
戢翼下雲中驚狐計遂窮筆端傳擊搏座上感英雄猛
勢㸔如活妖䰟覺已空推姦當若此不獨畫為工
　　詠影
所賦一何鈞悠悠各一身行藏寧逆物進退本由人向
晦都忘累逢明固任真含沙尙能禍辨早莫因循
　　詠聲
寂寞曽非迹能聞乃辨聲於人縁有感在物本無情濤
怒中秋盛雷威百里驚更論空谷答至理自相傾
　　陳後主
綺閣寳為床庭花曲韻長三妃惑沈湎十客助驕荒不
作强鄰備還罹獨足殃胡顔猶侍飲更獻請封章
　　方竹杖
鈞是龍孫種憐方與衆殊既能同勁直還自表亷隅雨
露恩雖一風霜迹更孤端人以為杖氣類雅相符
　　訪隱
暫出紛囂外相尋寂寞鄉埽門風竹影撲座露花香白
玉為琴軫丹砂貯藥嚢疑年閒試問甲子亦都忘
　　詠煙
漠漠復霏霏因風任所之山家晨起後漁舍晩歸時散
逺連雲沒飄斜悞鳥隨更堪縈旅思悵望碧江湄
　　探後園桃花二首
憶對殘花邀客醉留連花下惜芳辰而今只待㣲紅露
便向枝頭覔舊春
藉草開樽徃興深揺花落盞十分斟當時已有今年約
肯放花殘負賞心
　　溪上桃
數本臨溪岸春多色更夭暗香穿水膩細蘂入風嬌枝
卧侵微草紅繁蔽小橋武陵迷客路與此不相遼
　　多景樓
盡道人間占勝遊天將多景遺斯樓江山逺顧窮千里
風月平分入兩州日日高明疑後夜年年瀟洒覺先秋
不知今古登臨客消却塵懐㡬斛愁
　　和吕景純以梅花盛開見寄
曉寒雖在有春催坐想庭梅爛漫開滯迹方愁氷蘂過
清風還喜玉音來傳芳酷重裁雲手比美遥評傅粉腮
歸見餘花須共醉相宜况有水精杯
　　又和燈夕見寄
瞥來海國未言旋歘見新春換舊年佳節阻陪千騎樂
元宵空想萬燈燃民聲喧溢豐時嵗酒價飛騰要市鄽
多謝高情不遐棄清詩相寄寳珠圓
　　春思五首
庭前弱栁黄金線池畔新苔緑玉錢可是燕鴻戀韶景
猶將健羽度晴天
香心夭艶尚包藏蜂蝶優㳺苦未忙何處紙鳶飛白晝
幾家歸燕認琱梁
青煙拂拂撲晴暉簾幕無風永日垂不恨離人歸不早
只疑春色故相欺
近來碧瓦減朝霜春意垂垂滿衆芳未睹花光照庭榭
且㸔草色繞池塘
半惨半舒雲外日似無似有水邊風覉愁不為陽和減
只恐因春緑髩空
　　春遊
春遊是處接紛華寒食風光日欲斜栁拂畵橋嘶玉勒
草綿香陌度金車雲邉蹴􁀙聲相逺花外鞦韆影半遮
莫羡少年多意思隨時行樂自無涯
　　將歸
他鄉理訟改新年事竟歸心頓釋然坐厭簾間窺晝景
行將馬上看春天無窮芳草含朝霧幾許初花倚暮烟
長陌風光應漸好覊懐朝夕付金鞭
　　蔡仲逺内翰出虢州劉龍圖所寄詩因次其韻
暫離翰苑出南州匼匝金覊絡馬頭泉石清幽為已物
耕桑勤苦共民憂筆驅滯事如飛電語決塵縁似破漚
内閤舊交詩逺寄心期猶未許裴休
　　和仲逺留題方鋭長老方丈
當知迷悟不相因舉手如何拂鑑塵試問禪翁住方丈
近來多少晩参人
　　又和仲逺答鋭長老二首
庭栢經霜色半黄暫安禪室意陽陽高懐洞見人間世
鳬鶴紛紛自短長
山前旌劍弄晴光瞻謁裴回殿角香却坐靈堂問禪伯
莫持迂論作金湯
　　送周開祖赴闕引對
君繇鴈蕩解官時我亦琅邪受代歸邂逅故鄉方道舊
逡廵行舸又成違十年離合都如夢千里衝䝉勿自欷
况是楓庭將奏課好攄竒藴動恩輝
　　和鄧温伯内翰九月七日約遊北高峯
幸奉清遊入翠㣲隂雲漏日照旌旗登高預整孟嘉㡌
訪古閒尋白傅詩桂子正傳飄岝峉菊英先喜泛瑠璃
公歸留宿湖山暮恐誤郊關竹馬兒
　　用别韻再和
岱嶽参天十八盤當年旌斾許追攀兹逰况近重陽節
何幸還陪一日閒陟巘舍車登岌岌愛泉持酒聴潺潺
玉堂徤筆成高詠欲和臨池恨思慳
　　和温伯道舊見寄
憶隨星騎按膠東屢說餘杭氣象雄今日共為鄉里慶
㸔公雙擁斾旌紅回環山水仙壺外高下樓䑓畵幅中
剰把豪篇傳美槩免教清話又成空
　　又和九日有懐見寄
九日風光不可辜更堪瀟洒在江隅興如藍水真能適
詩比齊山亦自娱莫向三秋悲齒髪須將一醉等賢愚
酒䦨忽憶膠東路䟦馬隨軒望上都
　　致政孫朝請過故里為五老之㑹
榮参天上列星躔閒向人間作地仙故里相逢十華鬢
一時同㑹五高年圖傳略過商山叟齒序幾齊洛宅賢
有子奉觴公最美繡衣使者綵衣鮮
　　胡巨源郎中挽詞三首
官榮符列宿政術妙専城未盡平生藴俄從長夜行怛
情歸浩蕩爽氣入清明獨有南州俗空傳遺愛聲
語論常驚座精神迥照人中途多坎壈久疾遂湮淪髣
髴朱輪改裴回畫翣新秋風入哀挽行路亦傷神
汲守卧猶治馮郎髪半華冥鴻方避弋美玉已埋砂露
濕銘旌重風隨輓紼斜九原無甚恨嗣子善傳家
　　汴上簡陳成伯學士
除書何日到宣城水驛迢迢引斾旌千里謳謡猶在耳
䨇溪風月豈忘情行庖薦玉淮魚美坐席浮香楚醴清
何幸舊遊衰晩者得隨舟尾共修程
　　次韻答所和
蒼茫雲水度淮城檣影聯聯注羽旌汴泗幸隨行舸末
瀟湘况重故人情晨征共濟襟懐豁夜泊交談氣味清
應有高篇思宛句可無美酎繼烏程
　　和見寄
公到蓬瀛十五春我猶碌碌似輕身自忻今日旌軒遇
却憶當年研席親髙論聳聴多皦皦孤衷懶叙且循循
試將軰學樽前數白髪相逢有幾人
　　和丹陽守許仲途朝議春深飲㑹即席二首
寳爐香穗戰春寒四座融怡極日懽且樂杯觴隨水曲
莫愁煙雨滿江干首題詩句争傳詠欲挿花枝更細㸔
衆客為公須一醉何妨倒著接䍦冠
疑恠和風却暮寒華堂賓主正酣歡人間高㑹真難偶
身外浮名豈足干緑螘泛杯春可吸紅英近燭夜宜㸔
梁塵莫逐歌聲轉只恐紛紛撲醉冠
　　勸酒(集句三首/)
二月已破三月來青春白日映樓䑓勸君更飲一盃酒
一月人生笑幾迴
　　離丹陽
人從北固山前去雲水蒼茫日向西今夜渡江何處宿
楊花落盡子規啼
　　惜花
東風吹園雜花開不忍虚擲委黄埃且來相就飲一斗
漸老逢春能幾迴
　　和陳成伯小飲
布素平生友如公乃逹人相逢臨逺水累嵗望清塵萬
語難窮意三杯且混真鵬鷦各飛舉同是未歸身
　　再和
百丈卷河濵相歡席上人香飄清近水歌動净無塵良
㑹誠難必開懐好任真心期在他日湖海共閒身
　　再和陳成伯見寄
兩篇藻思敵青春開撥塵昏向此身道舊悠悠言易感
論心炯炯誼還親光隂似轂何難轉事物如環且謾循
白雪調髙知寡和强歌徒愧郢中人
　　舟次栁子小飲呈成伯學士
久客無佳思長途有戒心繫舟偕擇地擊柝互傳音西
月光猶淺南薰候已深一樽雖冷落所幸不孤斟
　　石懿老大夫生日
萬石風流盛中秋氣序清門弧當日慶壽琖此時盈庭
下芝蘭茂腰間印綬榮况髙頥養術龜鶴得長生
　　留别張樞言龍圖二首
䕫臯事業久聲華尚鬱謀猷世所嗟専閫収功全整暇
偃藩從請示優嘉髙談聳服三千客和氣融怡十萬家
不日九天飛詔下行㸔騕褭蹴堤沙
政成西蜀肆高懐乞得東呉盛府開千里惨舒都在手
百城趨禀孰為才恩寛疲瘵精神徤威懾姦憸膽氣摧
下客拳拳唯慕誼欲違旌㦸更徘徊
　　陳公武中散生日
身作名卿早挂冠飲氷清節久堅完門弧逺想當年慶
壽琖宜深此日歡簪紱詵詵侍佳讌絃匏苒苒戰輕寒
葭莩敢以詩為獻唯祝公如衛武安
　　過金陵上僕射王舒公
天眷皇圖盛真儒徳性髙文章追孔孟事業過伊臯難
進輕三幣功収變一陶斗樞符斡運主柄賛持操萬務
繇吾揆千齡慶所遭邦財理豐本民力較秋毫惠徧農
無乏輸均役不騷保兵知警守禄吏絶貪饕信令朝廷
重伸威塞境牢深謀壓夷狄侵地復岷洮萬里耕桑富
中原氣象豪河淤開億頃海貢集千艘著義尊經典更
科待雋髦養材從引類設學𣲖紛袍試士先三尺傳師
或六韜進賢輕似汲去弊勇如薅化俗遷狙詐乗時等
鳯翺赤心全皦皦鄙議過滔滔表正銷羣靡言深决衆
謟郭崔奢自減楊墨謬皆逃勲烈輕銘鼎光華外奏驁
台階迴逺趾仙觀乞閒曹異寵藏珍帯優恩避節旄鍾
山歸舊隱槐府輟先勞不宰經綸效潛忘簡䇿褒煙雲
供笑咏風月共遊遨古寺唯輕屣秋溪只小舠羮調梅
歛實旱救雨収膏寰宇恬安枕衣冠賦執翿何時傳入
覲羣望慰嗷嗷
　　送范子鎮承議同年宰清源
願君安慮宰清源已雪南閩大獄寃勿嘆割雞猶屈刃
當知容駟可髙門解舟蘭水春沙淺税鞅榆關夏木繁
所得最多公誼在他年冨貴豈須論
　　中書張侍郎生日
薰風初泛舜絃聲崧嶽儲精王佐生巨室當時慶弧矢
熙朝今日賛機衡燕堂榮映台躔近壽琖光浮晝景清
願祝修齡如衛武長揮相筆化隆平
　　遷居近局謝陳成伯假車惠茶
冷官逺室足間關疲馬羸兵倦徃還局左卜居甘廹窄
城東寓迹謝寛閒短轅助載方銜惠靈荈蠲煩愈厚顔
兩腋風生家事少併吟慚匪昔賢班
　　再和答篇
為困奔馳乃近遷勿咍飛倦不知還趂朝遂免三更起
歸舍新添數刻閒謾致鄙篇酬雅貺却煩秀句解衰顔
髙軒若許來驚座陋室杯盤亦可班
　　又和來篇
已愧蒼葭倚玉難更慙投礫引珠還盧生破屋居新穩
韓子豪篇語自閒雖有清樽佇高躅須期黄菊奉朱顔
自惟雅集猶淹緩詩戰雄師未必班
　　和趙逹夫元夕禮闈鎻宿
元宵鎻宿禮闈清春意寒威兩戰争月照樓䑓疑晝景
風傳車馬訝雷聲蹉跎自愧青雲志勤苦須憐皓首生
勿嘆拘攣度良夕共開精鍳選經明
　　次韻楊久中将試進士
䨇扉盡日關舊觀恍然還進士將紛集經生且暫閒較
材歸俊傑兀坐屬踈頑逺想駒空谷移文愧北山
　　又和鎻宿即事
金門拜敕望嚴宸禁陌聯鑣傍早春此日貢闈身亦與
昔年文陣意如新為僚况偶羣英集投隙何妨雅論頻
共念殘科多滯士歸期緩指甲申旬
　　示黄彦發歐陽勉甫道舊
浮世難逢故舊併貢闈風月可忘情當年論事皆陳迹
此日評文亦浪名荏苒光隂踰一紀間關志氣話平生
且將觴詠消閒隙鵬鷃逍遥理自明
　　和久中聞笛
風揺古木影蕭森何處飄來暮笛音杳杳恍如天上曲
悠悠不減隴頭吟未逢明月心猶恨却憶殘梅興亦深
幽思縈迴長不斷欲量應及数千尋
　　和達夫雪齊
雪餘著處是瓊瑶惜向春風勢易消野色澄明經一洗
鳥聲喧滑自相招潤通弱栁晴林媚清逼歸鴻雲路遥
浩蕩幽懐吟不盡高樓斜日望寥寥
　　戲呈呉伯固同年
白玉墀前共得仙而今邂逅半華顛評文我辨異同字
出義君持難易權畏簡不能成共酌紓情莫惜寄新篇
上林春晩歸鞭動意思何如癸已年
　　又次前韻答所和詩
裁句清如李謫仙揮毫放浪近張顛偶於貢部同官責
更向詩壇擅將權戲筆謾追丹桂舊報言還愧木𤓰篇
一樽何處偕吟嘯浩興猶堪逐少年
　　和久中春風
三月東風勢𣺌漫侵陵和景作清寒發揚造化非無力
鼓動芳菲自有端鬭草戲兒憂手瘃懐邉思婦忍眉攅
祗輸便腹忘機者不廢書帷晝寢安
　　寄陳君佐
山陽判袂幾三紀鐡柱題名過十年聚散信如萍逐水
光隂奚翅筈離絃高材未用君猶徤弱羽無心我自全
鳬鶴短長何足算相逢樽酒且留連
　　和呉子友貢院作
曉躍驊騮紫禁開詔音不許少淹迴斜鞭忽過天街栁
曵履還侵佛閤苔晝幕四垂如近漢夜燈相比似占台
㑹將精識掄荆璞當有孚尹應手來
　　和中裕古鑑
君有青銅獨可憐規模竒古衆疑年寒光不減誰人致
真鑑無期本自然秋水未堪方洞照霜蟾應是恨長圓
主人較藝還如爾坐别嫫施醜與妍
　
　
　
　
　
　
　
　
　錢塘集巻五
欽定四庫全書
　錢塘集巻六
　　　　　　　　　　　　　宋　韋驤　撰
　　京居
冷官仍白髪陋巷足青苔彌月不書刺經時長覆杯未
能依間壑空欲逺塵埃聊作支離况詩成祗自咍
　　送馮材叔宰蘄春
海角分擕僅十年鉅創鈞是偶生全相逢未暇聊持酒
就别還驚欲放船顧我滯蹤徒衮衮羡君歸翅自翩翩
蘄春豈足勞餘刃應有佳聲慰慊然
　　韓敏之學士貳少府徃拜凡三而未覯因致以詩
一枝棲息又逢春何幸高賢晩獲親顧我畫墁慚所食
荷公傾盖異於新緒餘衮衮心尤慕盤辟區區禮未伸
三望膺門漫刺字且持累句愬因循
　　邃明生日
昴宿儲精嶽降神乾坤鍾異鉅賢身間生慶候年彌永
輔世休聲日又新台鼎梅調方夏實鳯池風好正南薰
因時願祝松椿壽長賛熙朝秉化鈞
　　致政孫大夫挽詞
榮養如公世所稀薤歌今日勿深悲生封郎位腰金貴
老向仙鄉擁節隨積徳已酬高閈志遺蹤何愧北山移
義方有子聲華重千古靈丘起後思
　　同文館試上舍和同事孔彦常學士即事
筆陣収鋒考戰文喧喧車馬隔重門心矜力學求之宻
目到雄辭氣不昏美寳辨來三獻惬雕蟲屏盡六經尊
囊封奏號須明發吉夢應先徹九閽
　　又和
强繼髙吟豈足論聊持布鼓過雷門解頤傳咏知辭妙
落筆酬言怯思昏霜葉舞風鳴碧瓦寒雲漏月射清尊
好傳秀句頻驚座索馬行將戒守閽
　　又和前韻呈彦常明叔
軟語霏霏過夜分程文都已辨専門香焚龍腦神還徤
書檢蝇頭眼易昏騶從傳呼金闕曉星辰環拱紫垣尊
拆封御史何時到曵組相将謁禁閽
　　較試將畢呈彦衡察院(上官/)
當年京口望清塵徳論於今想記頻何幸上庠参較藝
又依高鍳免遺珍下帷晝寂霜威歛揮麈宵寒月色新
早晩奏名歸駛迅九衢多少避騘人
　　又和彦常試院即事
城壖候館勢宏開捧詔彤庭薄暮來庠序旁延優上舍
行能参考見高才糊名獨得珠無脛摭實更忻山有萊
賢傑聞風争入彀簞瓢何足樂顔回
天寒簾幕氣蕭騷終日披文不厭勞但有誠心禆藻鍳
敢矜明目察秋毫璵璠啓襲光難掩鵰鶚凌虚勢自高
號奏身閒無一事唱酬尤喜得詩豪
辨駿由來盡馬羣裁聲今已得龍孫不容一字虚褒貶
可見諸生究本源衡鍳有憑宜自信毫釐無益懶輕論
分携莫惜頻交語且盡樽前爉淚㾗
　　呈郭奉議明叔
嶠北分擕一紀逾浮梁唯奉數行書如何邂逅同縈絆
遂得從容接緒餘道舊良多動嚬笑忘形不覺度居諸
出門幸且時相顧更望新篇數起予
　　食蛤蜊二首
適口珍鮮品格高泥深海近不能逃若教畢卓曽知味
豈肯甘心把蟹螯
自衛區區亦甚勤刳腸剔柱奈何人若知射影能相懼
應學含沙得保身
　　謝鍾離中散公序惠草書
留心不減漢張芝體意俱完世學稀下筆欲為來者法
臨池時見古人非篇篇駭目神如電字字凌虚勢若飛
多謝公餘憐所好璨然累幅遺珠璣
　　呈戸部李尚書二首
八座輝光道德隆陋儒何幸奉從容聴言迥出羣賢表
顧已榮於萬戸封宻啓更慙先薦鶚高門况是晩登龍
荷公恩意知難報勁節當先比澗松
三紀光隂疾若馳一身孤宦亦逶迤人疑碌碌非竒節
誰信囂囂足有為白髪精神憐晩景青雲志氣慊卑枝
門䦨此日䝉優遇可是嚢中頴脱時
　　呈南鄰司門盛誨之同年
昔詠相過人不知於今想見少陵詩鄰居何幸偏依德
交語乗閒祗隔籬攀桂當年聯歩武近蘭此日慰瞻思
冷官罷局方無頼但向清風且樂饑
　　過二里山
夜宿陳倉驛朝行三里山千峯排欎欝萬石激潺潺征
馭來何亟幽禽語自閒塵勞亦知幸勝景得躋攀
　　御愛山
五峯列翠儼如屏御愛知非浪得名行客勿輕加誚詠
播遷豈是不關情
　　鳯翔劉明復龍圖刋李茂正德政碑勒移維摩塑
　　　像文求詩因寄
龜趺螭首勢嵬然輕重由來在所鐫名削姦臣磨偽説
像遷居士記真詮精文本自精誠出妙手幡因妙相傳
以善闢邪殊可敬為公嗟嘆作詩篇
　　和遂州太守李安上年兄見貽
擁麾遥想陟崔嵬驟喜清談復屢陪攀桂當年追逺趾
偃藩今日仰高才如公閎博難淹外顧我迂踈任儻來
相遇且宜忘倍道蹔同持酒賦層䑓
　　寄提刑岑岩起
兩世同年世亦稀同官同路復同詞登途先後無多日
聚論参差已過時劍外石梯方息鞅山南珍翰忽伸眉
情知邂逅當非晚聊寓長言冩所思
　　過朝天嶺
崔嵬陟盡復凌兢暫捨銀鞍杖䇿行棧閣架空霄路近
欄干䕶險曉雲平仰㸔翠壁層城峻下瞰長江一帯縈
自惜仙才難蜀道始知難此不虚名
　　三盤閣
江山千里勢雄豪終日縁崖未是勞欲識寒心騎馬處
三盤閣上㸔驚濤
　　玉枕驛
嵬然峭壁入青雲玉枕光輝絶世塵豈是羣仙露竒迹
故將珍玩惑途人
　　過故平
間關危棧過岧嶤忽見平原旅恨銷却被飛濤送鄉思
悠悠想見浙江潮
　　迴宿故縣驛
回首邉城暮靄輕亂山深處宿歸程流泉遶榻鳴寒夜
别是勞生一叚清
　　文劍道中
劍閣文䑓相去遥朝行山頂暮行腰䨇眸視險睛常眩
兩髀乗鞍肉半消空有辛勤馳逺道愧無毫末補清朝
何時解組歸鄉國十里西湖弄短橈
　　登科
先世曽誇尺五天後來苖裔獨蕭然可憐三十三年内
科第唯吾父子傳
青雲意氣已参差白髪精神祇自嗤喜汝登科年尚少
好攄事業趂明時
　　黄石榴花
六月羣芳歇榴花拆淺黄色方金菊淡體異玉簮長觸
目猶能媚迎風不在香無勞問朱實秀發占中央
　　大行皇帝挽辭二首
聖文攄道妙神武拓邊封治迹超三代焦心厭九重方
儀韶樂鳯忽駕鼎湖龍遺烈傳千世鴻基固祖宗
檢玉將封岱遺弓已上僊新陵崇永裕舊節罷同天哀
仗愁雲外悲笳惨月邉攀髯臣子恨萬淚欲成川
　　再詠黄石榴花二首
花似新鵝色澤均蕚如柘繭亂紛紛更臨返照遥凝目
翠幄無端惹瑞雲
佳人最愛石榴紅染作輕裙歩履同唯有此花難入意
任教榮悴逐薰風
　　自劍還道中寄同事蘇進之
君寓姑蘓吾舍杭慣從雲水樂仙鄉相逢邂逅趨端禮
同職間關到益昌疲俗未肥心所病故園何在夢偏長
新陽欲動林泉好觴詠隨時且自强
　　宿上亭驛
按部嶔﨑向梓潼上亭孤驛倚寒空淋鈴盡想當時雨
吼地愁聞竟夕風衝冐狂飈憂病體驅除宿翳懶神功
吉朝攬轡逢清霽致敬宜將樵意同(謂唐孫/樵也)
　　謁梓潼廟
英威凛凛𢥠西州血食潼江度㡬秋曽運隂兵摧賊壘
每均甘澤惠農疇翠幃半捲香烟動金榜高題日影浮
暫止軺車聊一奠肯將曲禱累神休
　　題岑岩起劍門詩刻後
撲面塵埃二十年紗籠石刻頓光鮮廋辭不用題黄絹
自有驚人秀句傳
　　和岩起觀舊詩有感
棄繻東去有遺篇杖節西還今㡬年莫向長岐悲齒髪
似君行學可怡然
　　又和十二月二十九日思封道中
巴山險阻偹甞之笑讀豪篇似抵巇况是嵗華垂盡日
却為賢者獨勞時寒多未放泉聲活春近先從栁眼知
早晩星軺趣回轡東園共醉小枝枝
　　和資守許澤翁見寄
十年為别只逡巡喜見來篇墨色新且解征鞍同一醉
異鄉難遇故鄉人
　　長桞館
地名長桞栁初長下馬臨泉却坐床客舸傍沙収百丈
野禽窺水競雙翔
　　筭錢鋪
里名勝母曽車止邑號朝歌墨馭還我領漕權來此坐
不唯自哂且頳顔
　　見性堂
由來迷悟盡真如見性名堂亦謾書萬變紛紛任交戰
一心了了即安居檻花夭秀烏能凂庭栢孤高自有餘
多謝前人為留意使予聊得寓清虚
　　都竹道中
隂平纔過萬山重路指江油棧閣通峯頂雲収餘夕雪
馬蹄塵少帯春風一溪水色瑠璃碧幾塢梅花錦繡紅
莫謂奔馳足勞苦目前佳趣亦無窮
　　過赤岸潭
輕軺曉過赤岸潭莫訝凝眸涉再三百丈澄瀾連底見
千尋翠壁與天參釣絲森蔚迷芳岸鵝管参差滴秀巖
勝槩心藏俟能畫肯教凡筆謾鐫鑱
　　過雪峯亭
二月春將半山高雪未消危亭在屏障萬水綴瓊瑶似
與塵寰隔安知雲路遥區區澄按外暫得駐輕軺
　　經望星山
縁崖陟磴勢凌兢偏坐銀鞍傍險行更向望星山上過
捫参方信不虚名
　　螗啼嶺
臲卼肩輿半側身嶔嶇石磴但無塵山行從𨽻難成列
路轉前驅却向人更瞰江潭尤覺險獨憐桃李解粧春
他時躍馬康荘稳莫忘欹危蹙頞頻
　　亭溪道曉行
白雲起處山櫻發緑栁垂邉水螘鳴唯有曉寒殊未減
重裘還似冐霜行
　　至白水驛輟趨文還益昌
輟程趨疾且歸來莫訝回船在不期恐失東園桃李色
一年深恨欲何追
　　和許冲元内翰易元日登塔之逰為再登
浮屠屹屹勢参天旌騎朝臨又一年一日再登清興足
舊逰新變異時傳嘉篇却寄踰千里遺愛相仍沸兩川
塵淟剽聞肝膽醒况陪勝覧即芳筵
　　又借前韻為攀别之作
紫詔催還二月天清䑓頒厯渉三年高文昔冠羣儒首
異政今為兩蜀傳此日旌旄度危棧何時舟檝濟長川
笳鐃漸逺勞瞻望猶想飛花傍祖筵
　　和岑岩起見寄三絶
别來凡歴㡬重山又報兼途䇿馬還而我病軀方覺徤
喜時觴酒助談閒
分擕斜日在青山不意黎明我遽還却向益昌迎馬首
由來無定是人閒
百丈江流萬仞山一車方徃一車還若教説著邯鄲夢
都在胡盧掩口閒
　　謝岩起寄鳯團茶
北苑先春雲鳯團封題分寄墨初乾未甘金碾消磨了
且作瓊枝愛惜㸔水異康王烹莫稱才非盧子咏應難
强抽鄙句慚瑶報佳惠輕酬豈自安
　　至西縣走呈岩起
所部雖同邂逅稀今年差比去年遲蓼圖猶憶當時玩
菊酒還陪此日持衰髩已斑烏足嘆壯心徒在竟何施
相逢且盡從容興况是終更欲及期
　　再和岩起以詩答謝惠團茶之句
靈芽不減宻雲團十襲清香翠若乾蕪句聊紓情内動
明珠更得掌中㸔輕投雅貺公為易併獲殊珍我自難
報德酬言古人重斐章不再豈遑安
　　城固道中先寄
睽違旬浃似朝晡勞想清氷映玉壺謾寄小詩馳鄙意
更能還貺雅篇無
稅鞅行郵日欲晡漢臯重得造仙壺不知揮麈交談外
還許攏絃入聴無
　　凌晨馬上得惠詩再次元韻
詩筒方訝惠音稀擊鉢來篇果不遲定欲擅場専獨勝
豈容遺幗久相持招邀近想融樽滿徃返多慚孺榻施
况得鸞絃聲出幌肯教馬足自稽期
建芽精嫩鳯為團海錯珍鮮鰒作乾逺物方慙容易獻
來篇不似等閒㸔始忻報玖情何厚幡覺陽春和獨難
冩寄中州傳好事須教紙價踴長安
自今酬唱不冝稀所恨詩盟結已遲兩陣辭鋒謾交戰
一壇將鉞敢争持宦途何愧為難進老境寧當效力施
相遇相期情誼逺莫臨觴詠数𤓰期
　　聞胡琴一首
園林雨過秋蕭索幅巾談笑情方樂歘然一抹四朱絃
續續清聲透簾幕輕攏慢撚手應心如出自然非以學
露蝉凄咽春鶯囀變化逡巡動寥廊審音度曲肅衆聴
歌舞滿堂生寂寞自嗟投老飲量衰一舉為空金鑿落
　　書西縣壁
判袂知非逺馳軺約屢經猶於暮雲底回首漢臯亭
　　聞巖起至以詩先寄
寳峯亭下菊鮮鮮嫵媚秋風似可憐欲摘一枝分玉盞
星軺莫惜屢揚鞭
公來税鞅且盤桓山國蕭條正早寒雖缺鸞絃飜妙曲
聊憑螘酒助清懽
　　和道中詠懐
酒軼劉伶頌茶高陸羽經庶㡬延笑語何事駐長亭
　　和述志
振職提三尺潛心醉六經高材難淺度豈止獄平亭
　　和念祖
仰服籯金訓傳家在一經况當聲教逺夜柝静戎亭
　　和庭橘
常思洞庭橘美實冠南方雪蘤千林謝金衣萬頃黄輝
光依澤國髣髴在仙鄉沈詠滋迎露韋詩寄待霜逺邦
方渴想鄰圃得清香未用矜封户何如助釂觴分甘音
尚阻抽思韻空長豈必三吴渚寧煩一葦航搘笻即可
到反掌便堪甞慰我東南夢殷勤送斐章
　　又和告成寺
嘉陵江勢並山迴山寺䨇扉對水開鑿石千尋維佛屋
参天一舉類仙䑓白雲有意頻舒卷幽鳥無情自徃來
心境兩忘真未易登臨便謂出塵埃
　　送益鈴高宣事
王孫逺噐世功勲材畧縱横舊出倫春事近違文陛側
鈴兵遥指錦江濵贈篇累什皆通貴去國賖程少故人
傾盖相懽一樽酒感君離思併如新
　　過青山
遲曉揚鑣陟峻岡馬蹄凌厲踏新霜崔嵬昨日参天碧
蕭索今朝滿目黄墮葉離披疑虎跡曲蹊盤屈類羊腸
按行若也多禆補敢憚﨑嶇道路長
　　至蒼溪
輶軒寒入蒼溪縣秀句遐追老杜詩送客泛舟空徃事
過峯來摘似當時高材遺興千年在逺宦覊懐萬里隨
索筆謾題行館壁可能閒料後人思
　　自西水還少憇錦屏山廣壽院
按行迴轡閬城南登陟﨑嶇力不堪却坐錦屏休倦跡
暑天冰水沃醺酣
　　雲䑓觀
縁崖涉澗上雲䑓古觀稀逢車馬來翠栢逕深長蔽日
玉魚池淺僅勝杯取桃人去無遺跡鎻藥爐存絶舊灰
唯仰天師凛然像祗愁䨇劍起風雷
　　謝巖起惠支頤二首
几杖安身外於茲用智深見貽扶勌頷捧受識仁心本
異支離隐何妨彦祖欽唯愁説詩善笑解恐難任
引髭聊試頗安然正好憑依學坐禅兒女環觀齊指笑
朱顔猶未怯䨇蓮
　　和蘇進之見招兼簡岑巖起
夫君捧詔獨先來趨節還先數月回聯事已憂將判袂
列城况是未豐財翻䝉雅餞同膚使更枉清篇費美才
若得星軺留暫駐吐茵强酒不辭陪
　　和子方登朝京樓偶成
登樓為喜乍晴時欲倚欄杆日己微頭上雲生還作雨
座間風勁却添衣笑言且共須臾樂氣象休驚頃刻非
應是催詩念前况果然高唱屬先機
　　再和
樓號朝京人未歸浮雲蔽日雨霏㣲静論國手饒棊路
閒喜官身著道衣心慕孟軻潛養浩年過蘧瑗久知非
隨時觴詠聊同樂全勝區區競巧機
　　再用前韻奉簡
未能形徳似支離行學由來恨力㣲罔利唯羞陟龍斷
可言寧念卧牛衣高材幸遇同憂樂公論相投壹是非
待向逰從廢棊局區區安用謾藏機
　　和答前福守林中散
使指頻將念匪宜閩山何敢憚馳驅薦賢鋭意先推鶚
逐惡雄心肯問貍却愧裁篇為惠重况當卧轍欲留時
光芒照眼觀華藻遥想張芝墨滿池
　　福州古田天王院撤珠軒
過顙因人激躍成撤珠取類亦虚名偶觀却憶鍾離意
委地當時事獨清
　　謝公永惠荔枝
筠籠逺致色猶鮮咀嚼瓊英真味全多謝仁人憐病渴
故將靈腋爽心㾓
　　和子方夜過卧雲庵絶句
自愧銀魚久未成區區從政謾辛勤過庵佳句撩幽興
待買青山占白雲
　　曹子方静常庵
愛君新作静常庵况是佳名繼鄭南晝坐不知人擾擾
夜存長保氣酣酣寓言記述希莊叟復命棲時慕老聃
標榜粲然輝衆目幾何立懦與亷貪
　　答曹子方少年弄篇翰一首
虚堂隱几坐忽忽若假寐颯然清風來頓爾爽昏思新
詩執在手展讀過三四初言少年弄篇翰喜道白髪聊
自戲次驚老境今且廹豈甘物役汩其志輕視冨貴如
浮雲極論窮通鈞一意高談念平時徤句存逺記請老
愧襲常先期乃吾事君年纔知命耳順予闕二自此七
星霜投紱去朝市是時取高篇却託冥鴻寄公方處要
途利逹沛材智見詩當不嗔猶認舊書字其來不待索
應亦念衰瘁君年方如我今日那肯抽簪餌芝术庻幾
得以警幽情莫忘采真揮勁筆
　　遊武夷山二絶
泝溪遊覧絶塵紛㸔盡竒峯過所聞昔日幔亭何處是
寂寥空想武夷君
心愛仙山役世縁乘軺欲去謾留連更祈秋日停羲馭
莫遣回頭怨暝烟
　　寄陳安道同年
執别都門四見春悠悠呉越斷音塵爾來雖幸官居近
所得唯䝉手翰頻折桂交逰三紀外繫匏蹤跡兩溪濵
未能把酒論離濶聊寄篇章託去鱗
　　遊武夷山二首
一溪秋水碧溶溶逆掉扁舟遡晩風卧㸔峯巒聳竒勢
心疑造化衒殊功賔雲曲斷笙簫逺機石苔荒組織空
仙理冥冥難究詰抽簪歸隱羡劉公
融結山川鑿混元誰為窟宅遺神仙三千曽㑹幔亭客
十六仍標洞府天崖有珍苞不縁種棺遺清骨莫知年
披圖昔謂多増飾至此方知畵未全
　　遊武夷山寄曹子方
訪尋仙迹覧羣峯詰曲清溪兩槳通幡念不成秋後約
獨遊還與未來同
　　和蔣頴叔重山館留題
清詩題柱幾朝曛二十餘年伴嶺雲今夜泥輪猶宿此
隔溪依舊磬聲聞
　　江墩舖
郊原秋老湛無風孤坐危亭夕照中刈熟人歸荷肩重
嘻嘻笑語話年豐
　　宿泰寧縣驛
紞如五鼓響寒㕔夜艾東窻未肯明一片灘聲聒幽枕
幾番歸夢不能成
　　離建寧
境窮昭武入長汀溪側山根指去程䕶險欄干紅繚繞
依稀如傍蜀江行
　　爛石
嵌巖爛石聳溪灣峻削陶人手不閒落在深郊猶及此
斧斤何必嘆牛山
　　宿寧化縣鷲峯寺
輕軺冐雨勢匆匆晩入幽溪宿鷲峯一夜泉聲繞清榻
夢回何待曉來鍾
　　留題龍地巖
應龍何日躍天衢不識還思舊隱無見説至今遺惠在
毎興雲雨救焦枯
　　臨汀行館十月桃花盛開
十月臨汀氣候訛桃花零落發林阿也知欲趂春風媚
争奈窮州地暖何
　　宿寧化西隱院
郵亭地逺宿禪扃夜永時寒睡思輕簷溜不鳴知雨止
窻櫺半白悟天明更攅百㸃催兵從雞送三號起使程
自愧區區少禆補北山文在盍留情
　　過鱗原驛
晨餐纔了又遄征驛榜鱗原以地名山頂寒多雪花重
溪灣流淺玉沙明田疇有穫良農喜社鼓無聲暴客平
奉詔非材幸無事行中時得肆吟情
　　度爛溪
獨木為橋度爛溪溪傍山石爛如泥高低採削材如一
祗恐鈞陶意不齊
　　二月十二日早按行臨汀遇大雷電而雨
傳車十月到長汀欝奥猶如暑氣生經夕山川帯雲霧
凌晨雷雨動欄楹乍逢旅客殊多怪慣見邦人情不驚
聊作小詩傳所遇他年稳坐活平生
　　晩洲嶺
行行晩洲嶺高若離人寰肩輿薄層霄身在杳靄間朝
天及青泥誰謂蜀道難豈如茲峻陟不類羊腸盤斗上
五千尺歩歩須躋攀隆冬猶汗浃睥睨唯心寒旁霑宿
雲潤下視飛鳥閒恍如陶公夢挿翼衝天關潛慕漢忠
臣叱馭毋盤桓古語固有之酖毒比宴安君恩思未報
何敢惮艱險臨風一長吟所嘆兩髩斑
　　師子峯
欲將師子號竒峯蹲踞如真倚碧空聞說近山無虎嘯
可非潛伏畏威風
　　䨇溪驛
按程頗自覺淹留朝夕經行處處幽忻逢古驛雙溪水
追憶東陽八詠樓
　　隂山館
圜峯聳於前鳴泉繞其後若使畵成圖誰云非傅㑹
　　遊寳盖巖
度溪履險得幽巖欲去徘徊意尚貪吏部祝融峯下句
未宜留此付鐫鑱
　　題館節堂
建陽溪水接仙流溪上新堂氣象幽弭節柅輪從便適
觀風問俗得優㳺凌虛岌岌圍千嶂據要衝衝控八州
白髪書生倦奔走毎憐瀟洒為遲留
　　寄曹子方
度溪踰嶺一何勞霜髩鬅鬙首屢搔自愧晩年空碌碌
唯逢佳境且陶陶㑹仙古觀風流逺館節新堂氣象豪
不得與君同嘯傲强抽荒思引吟毫
　　再和
佳和殊堪渴想勞幅巾霜髩遂忘搔長言燦燦經三復
至樂融融共一陶遇事未能全吏隐解頥幸得接詩豪
願前𤓰代頻酬唱任秃秋蟾玉兎毫
　　和曹子方
遶舍方憐喜鵲鳴臨風更聴振金聲戅兒逺宦趨庭過
善友新篇擊鉢成荒學謾傳烏足道嘉辭借譽一何榮
鳯毛池上他年貴謙晦終難掩道耕
　　和子方贈祖夷仲提刑
蓬莱為别㡬秋風倅乗當年服狥公梁漢曽嗟失高躅
甌閩幸遲擴前功税車白髪相㸔喜把酒黄堂一笑同
行見刑清八州境里言應不詠垣東
　　冬至三日遊水南諸寺
曦輪飛上宿雲収晩出城南趣適幽六寺連延行複道
一溪縈繞㵼寒流世情共喜新陽復仙境聊成極目遊
不以篇章記登覧此時清興若為酬
　　和公舒太守長至遊水南僧寺
紛華盛麗已心灰䗶履尋山尚喜陪聊藉琴樽樂清景
全勝車馬冒黄埃年登况畢三時務陽復仍忻七日來
更愛起予傳秀句使君詩筆冨天才
　　送曹子方
判袂長亭嵗律殘天寒雲靄惨溪山間關唯恐君兼道
寂寞仍愁我獨還秀句八州神物䕶輕軺千里老人攀
他時企想音書外佇聴休聲聳近班
　䕶國院十詠
　　雷分石
聞說豐隆為剖開非關星隕自天來數齊元凱峥嶸勢
不是尋常作削材
　　香爐峯
由來元化作鈞陶賦象香爐峯勢高恰似羌廬山下見
不容太白獨抽毫
　　天然橋
欲渡銀潢上九霄回頭雲路正迢迢誰知畧彴由天造
全勝間關履鵲橋
　　玉印峯
拂雲蒼翠勢嶔崟玉印分明帯秀林變化固非緣堕鵲
天将寳玩鎮幽深
　　石鑑峯
天悟迷人亦自然團團石鏡為高懸潛令演若狂心止
忘照回情學坐禪
　　蟄龍潭
蟄龍潭上木隂森百丈垂絲未度深蟠屈只應如傳說
俟時騰躍作商霖
　　放生池
㸔収数罟買鮮鱗縱在深池是亦仁但使校人誠子産
自然㣲物遂天真
　　鳯凰山
鳯凰山色似晴光半入青雲兩翅張誰謂太平寧有象
峯巒猶學瑞禽翔
　　鎻翠屏
屏名鎻翠勢彎環境勝全疑出世間枕石眠雲乃其地
誰能先向此中閒
　　仙茒峯
餌茒仙去絶遺蹤屹屹孤峯倚碧空空使時人想飈馭
寸心長惑有無中
　　次韻推官東庵
紫竹交隂處㣲行接小軒轆轤聲在井薜荔翠依垣自
有山林趣何妨鳥雀喧公餘聊宴坐方寸得澄源
　　歩雲亭
官居瀟洒並城壖城上危亭勢屹然庨豁四簷通日月
回環千里見山川凌虛迥絶尋常地据要追吟尺五天
莫訝白雲隨歩起望中祠宇指梅仙
　　又和李世美再題歩雲亭
嶢嶢氣勢壓南閩髣髴鵬程近紫氛女堞却依丹檻底
翬簷迥與碧霄分融樽有地留清景阮屐無時蹴亂雲
引脰更勞西北望子牟馳戀繼朝曛
　　和世美久雨枕上偶成
釡中何慮致魚生庭下寧論輟運瓴夜厭繁聲驚夢枕
朝愁潤色浥書屏無聊搔首憐垂白遣興題詩冩殺青
此叚公居正岑寂還如舊隐掩柴扃
　　又和久雨
繼日霖霪勢不停淙淙高屋似翻瓴氣昏亭閣迷仙境
雲闇山川掩畫屏壠麥潛憂化蛾白溪荷遥想没錢青
占晴問蔡師前語罄折恭於奉鼎扃
　　晩晴
積雨鎻山城幡然喜晩晴園林變新緑溝澮有餘聲日
色間何濶雲隂否已傾無才希杜賦短句且紓情
　　紅蕉
紅蕉秀南土對植燕堂隂每為開青眼唯憐吐赤心華
丹天賦異凋瘁嵗寒深擬奪蘭荃譽慇懃約共吟
　　和劉公舒題歩雲亭
締搆岧嶤倚碧空建安氣象矚清雄自矜逺目窮天末
更喜新篇入彀中壇指昇仙歎梅福山連夢筆想文通
梯雲每到如平地養勇何須羡北宫
　　五月三日見萱草一枝
薄薄初陽曉霧披庭萱再見似相知月臨仲夏纔三日
風折今年第一枝蘤翦兼金黄灼爍幹瑳圓玉碧参差
好花來嵗應如舊知在何州記此時
　　和世美吉祥為别
山驛迢迢畏景舒星軺不肯少躊躇先之古寺圖分袂
故約前騶幸柅車霧巻茗甌分啜罷風収談麈贈言餘
雖知暫别非踰月尚覬郵筒數惠書
　　又次韻慶除代
一封黄牒下雲頭受代需時若自謀雖幸有期趨北闕
自慚無術惠南州累年塵土甘祗役萬里烟霄想告猷
猶頼高材見禆助不教孤跡謾淹留
　　去冬留題管節堂世美朝請今夏按部過之為詩
　　　見賁輙次韻奉和
拙句慚先刻佳章幸繼遊襃題踰八字傳詠入中州舍
館仍増麗時炎倐變秋悠悠想清思長似建溪流
　　世美朝請賢友近按昭武還寵示道中雜詩十三
　　　首因成拙句奉呈
衝䝉盛暑歴山川膚使何甞嘆獨賢星騎逡巡一千里
仙才灑落十三篇籠羅絶頂裁詩句攄發高情破萬縁
但恨陽春難繼和暗投終辨夜光圓
　　荔子
閩地高材最傑然結成丹荔冐炎天堆盤火齊光芒轉
溜齒瓊漿氣味全玉井蓮房空賦咏秀江萍實謾流傳
更咍蜀品煩馳傳闇向紅塵動笑妍
　　與世美奉詔㫖分督决獄甲戌判袂之武陽壬午
　　　還宿中興寺而得世美自延平所寄詩因次韻
盛暑宵憂動邃旒敕催諸道决纍囚承流宣澤彌兢愓
履險航湍敢滯留南北分馳纔數夕重輕釋繋已三州
高材想盡哀矜意美疢當從勿藥瘳
　　八月上澣登歩雲亭
一日優閒九日忙歩雲亭上共翺翔地高始覺秋風勁
事隙方知晝景長戲舉禪談一重案静㸔茶戰第三湯
吾民况有京坻望逺宦宜從嘯咏忘
　　中秋夜雨
秋色中分夜氣清月華今夕最澄明如何驟雨横來勢
不徇髙樓倚望情桂子飄零無處覔燭花煇熖為時生
莫辭盡醉酬佳節猶覬餘光接暁晴
　　公舒朝請得福守所寄荔子佳品二而咏以二詩
　　　乃以為示輙次韻奉和
鄰境緘馳荔子丹黄堂矜詫滿彫盤香収殘爇餘龍腦
牋冩新詩掩鳯團咀嚼定嫌瓊液薄形容更比水精寒
强抽滯思聊追和珍菓清吟兩可歡
佛宫竒品號磂黄黄縠籠珠徑寸光種異却輕萍有實
味甘全勝蔗為漿南人拭目驚稀見北客流涎試一甞
翻笑洞庭霜後橘豈能當暑侑持觴
　　建安郡庠重彩記事
泮水秋深爽氣全簮紳戾止共拳拳丹青圖冩三千禮
藻繪形容七十賢如堵聿來觀盛集采芹應有賦新篇
諸生好進公卿業此日風流亦與傳
　　九日示夀隆
九日閩中氣尚暄扶持病體坐家筵喜㸔數朶黄金菊
强引三分白玉船浮世謾論軒冕貴佳辰難遇子孫圓
明年汝對陶公菊應念欣欣戲綵前
建安山水亦幾希九日登高著處宜秋杪風光自瀟洒
老來情味少歡怡舉杯喜見黄花泛落㡌羞将白髪吹
佳節不能成酩酊浪吟小杜昔年詩
　　留題南劍州延平閣
危閣横空待勝遊登臨盡道冠南州靣分列嶂環羣秀
坐㸔雙溪㑹一流斜納朝暉長易旦逆消暑氣每先秋
更傳寳劍深潭近半夜寒光射斗牛
　　冷風閣
勝槩天成所得偏一来登覧興飄然拂雲欄楯塵寰逺
隔水樓臺畫幅全隐隐歸舟揺落日悠悠飛鳥破孤烟
冷風可御非虛目况是層巒對演仙
　　題尤溪縣林平鋪壁
前嵗方離蜀道難﨑嶇今日過黄山自嗟使事殊無補
祇向塵途歴險難
　　題黯淡灘
慎操舟檝度危灘脫險從安反掌間豈似俗流争利逹
難防笑貎伏波瀾
　　將到富沙寄世美同事
判袂于今渉五旬馳驅無復寓書頻險途頓失徃還倦
高誼却忻朝夕親近事欲蘄祛蔽塞新吟應許和清純
富沙此去無多地先走詩筒致所陳
　　和劉公舒見示生日詩
衰遲何幸住佳章逺引吾宗及漢唐户掛桑蓬當日喜
毫揮珠玉此時光欣臨愛景披辭藻怯向清飈動髩霜
松栢由來交茂悦願回善頌嵗寒芳
　　和李世美見寄兼送推官宰彭澤
北風傳暁角宿霧鎻寒城秣馬登途早將雛振羽輕一
經承祖訓百里儆官箴多謝龍門秀貽詩壮去程
　　又和道中書事奉懐
同日分携去先期掉鞅迴馳情隨道逺殘嵗怯春催客
舍驚新栁山城嘆落梅佳篇慰翹望還馭過王䑓
　　和劉守正月十日新茶
乳霧浮浮啜新茗秪疑春自壑原來開筵人日踰三晝
試焙申年第一杯首靣光肥香己透輔車津潤味全回
不須七盌清風至滿腋依稀在楚䑓
　　和正月十七日擕具見約
逺宦隨時且自娱㸔㸔受代又脂車燃燈初過忘岑寂
極日相從接緒餘瘴霧催花錦零落春風吹髩雪稀踈
追懐古語成新詠萬事無非酒破除
　　又和
著處山川秀可娱何妨投隙數驅車韶華已過三分一
嵗律纔經半月餘北海樽罍雖自滿東陽篇詠不宜踈
惟愁南國春多雨誰把繁隂為埽除
　　和世美以前韻惠詩
東亭清集幸相娱暮角聲休尚柅車冷淡蓮光燈夕後
㣲茫桂魄雨天餘交談自喜高情合投老還嗟樂事踈
况是離懐起朝夕好憑樽酒豫驅除
　　南園正月二十三日見牡丹因翦分送而公舒太
　　　守以詩為報遂次來韻
上元八日冒輕寒翦送南園兩牡丹為我果然興絶唱
知君不作等閒㸔香餘琱檻春猶淺詠入華牋墨未乾
更說僧坊曽寄植縱觀須待觧征鞍
　　和世美行役不與貢第一茶
採鳯團龍貢紫宸今年斗柄僅離寅四千里望中天闕
第一番題北苑春拜表盡恭初遣使乗軺還念未歸人
太平嵗集梯航獻山岳何如此效珍
　　又和督决囚
旰食憂民睿思焦黙懐時雪滯層霄十行新下寛囚詔
諸道交馳奉使軺縲紲稀踈至恩浃旄倪歡感大鈞調
宣揚徳澤慙綿弱但採堯民撃壤謡
　　和劉守以詩約賞南園牡丹
閒花浪蘂謾芬敷滿檻妖韶體自殊且㸔淡紅隨分有
須知絶品此中無剪愁魏國掺掺手辨怯齊門一一竽
已埽幽亭待清賞更煩佳句預相娱
　　别劉公舒
間關杖節使全閩何幸邦侯遇故人談笑一樽時得暇
謳歌千里政如春解擕白髪情非昔贈别清篇思入神
却想萍蹤流未逺㑹㸔飛詔趣朱輪
　　出閩境永豐道中
去暮愁行泗州嶺清晨喜見江東山二年巡按勞南走
盡室安全慶北還負弩兵廻喧渡口挿秧人㸔立田間
却嗟奉使無禆補征返徒添兩髩斑
　　道中聞鶯
棲止垂楊最上枝緑絲深罩欝金衣也知行客留心聴
弄盡新聲始肯飛
　　　水碓
杵臼功能自古施更堪引水代人為誰知滿溢傾欹處
却是臨機效力時
　　滕龍圖挽詞
踐歴清華四十年老成忽逐逝波遷鹽梅未展和羮效
裘帯終淹分閫權忠義長為古人比功名固有史臣傳
不材曽附風雷末逺寓哀辭倍泫然
　　送孫聖㣲同年赴浙漕
當時折桂共雲梯四十餘年跡久暌白首為郎方接武
繡衣出使又分携放船汴水寒猶淺䟦馬都門日欲低
逺想清風播仁聞融融先滿浙東西
雄勝東南越與吴光華使節暫馳驅比年郡邑多疲俗
今日朝廷用老儒固有風聲鎮媮薄何妨膏澤慰焦枯
公餘且盡登臨興嚴召終難緩走趨
　　張大資挽詞
峥嶸儀貎國輝光曽與明堂作棟樑顓靣鉅藩方偃息
間生英氣忽飄揚文章絶筆星辰晦徳業遺芳簡冊香
不以修齡畀賢傑傷嗟無處問蒼蒼
熙載功成髩未華蕃宣屢易見褒嘉鳯池舊别經年久
鶴馭新乗去路賖哀挽聲悽霜月冷銘旌影轉曉風斜
故山歸葬依先壠千古悠悠賢世家
　　送莫和中刑部致仕歸呉興
司刑華省徤精神容易飛章便乞身未老先休多有志
似君勇退幾何人安車漸逺京塵路歸棹仍追霅水春
而我區區尚持禄自慚鄉境謾為鄰
　　大行太皇太后挽詞
徳業高千古憂勤盡九年捲簾将復辟弛衛忽登仙飲
泣均中外流恩在幅員春風低挽唱幽咽厚陵邉
臨朝扶聖治盛烈掩姜任壽享堯齡淺哀添舜慕深靈
衣粲翬翟謚冊刻球琳仰望軒星晦悽愁萬國心
　　和劉公儀郎中對雪
九陌塵埃變玉沙雲中雙闕陋仙家豐年欲啓三登兆
大巧先裁六出花高卧洛陽逢汲引雄文梁苑動吁嗟
郎闈自愧徒温飽坐擁炎爐歎嵗華
　　和劉公儀省宿呈同舍
夜宿冰㕔愁解衣南宫正是苦寒時窻含積雪猶明几
爐撥殘煤始捲帷無所忸怩當俯仰不須容易嘆衰遲
更為佳句貽同舍使我揮毫羨色絲
　　次夕宿省再用前韻呈同舍
凛烈寒威著寢衣中䑓獨宿夜分時郎潛已嘆斑馮髩
㓜學空思下董帷直舍孤燈生暈淺禁垣清漏送聲遲
何年追語今宵事笑向江湖理釣絲
　　再次韻和公儀所示
忩忩下馬脱朝衣夜直儀曹嵗晏時香穗縈回清一榻
燭花明媚耀重帷詩成白雪音難和夢斷黄粱熟已遲
見説遲明還剡奏懇求宫鑰待言絲
　　和公儀索和詩
唱酧三峡浪飛花敏㨗曽䝉秀句誇為感來篇驚嵗暮
因成閣筆待春華見斑固已慙窺豹失酒當須鍳畫蛇
鄙思强抽追險韻還如䇿蹇度褒斜
　　又和憶小園梅花
為憶新梅發舊枝勇操吟筆對晴暉幽香不到青綾被
冷豔應迷白羽衣忽忽屢經春色改紛紛或傍笛聲飛
祗疑渴想高情劇頻向冰㕔有夢歸
　　和喻明仲題純粹大師虚一軒詩
聞說琳公最佳處榜題虚一一軒清逍遥羽客真高隐
曠逹星郎肯謾名琴挂無絃藏至樂爐存㣲火鎻長生
未能投歩資閒適聊和新詩託寄聲
　　和陳圖南見喜權金部
緑槐經午轉庭隂投隙相過省闥深且喜清談共揮麈
莫嗟白髪各盈簪鄰曹尙幸聮官樂兼局那辭冗事侵
更辱高吟叙情舊侑歡何必濁醪斟
　　又次韻
詩將争功定繹騷堂堂風格等劉曹高情迭唱通三歎
險語相先較一毫酷暑俄驚變瀟洒噪蟬何敢助雄豪
嗟予老拙慵牽强飬勇終憐不目逃
　　送孔彦常待制赴宣城
宣城從古號名城新拜除書擁斾旌剡奏屢傳求外補
偃藩蹔得遂高情虎符南國先聲重鷁首秋江去意清
最好笳鐃將壓境敬亭山色逺相迎
　　又和義夫學士
開府南陵氣序秋翠屏千壘對岑樓力宣膏澤均千里
坐賞溪山冠十州小謝篇章耐吟諷謫仙蹤跡自風流
公餘好盡登臨興應誚區區宋玉愁
　　胡右丞挽辭
石轄辭榮重寄分却趨召節造天閽表儀八座方尊德
悃愊連章乞偃藩將見辨嚴離鳯闕忽傳感疾自鴒原
公薨不及期頤壽至理冥冥豈易論
　　鄧左丞開府挽辭
學術材猷間世資進登丞轄僅踰時夀非徳稱天何恡
命與心違古所悲一品衰榮加贈典九重震悼輟班儀
靈輿還葬從先壠嗚咽秋風薤露辭
　　和盛中叔侍郎齋宿唱酬
誰謂南宫夜直頻宿齋清集迥難親翌朝唯幸窺新什
三紀尤欣叙古人共慶球琳已華國獨慙樗散謾先春
更将鄙句追詩戰益耻弢弓託負薪
　　甞進酒
昔年北苑試龍茶似陟雲霄飲露華今日禮曹甞御酒
又疑塵跡到仙家自知衮衮官身幸莫向區區俚耳誇
此叚出於尸禄外支離形徳更何加
　
　
　
　
　
　
　
　錢塘集巻六
欽定四庫全書
　錢塘集巻七
　　　　　　　　　　　　　宋　韋驤　撰
　　柵山驛早起
柵山孤驛夜寒清襆被㸐柴坐遲明行斾動時紅日上
肩輿經處白雲生連峯峭恠濃鋪翠流水盤紆數送聲
自喜區區王事外縱觀佳境有餘情
　　望崖上遺構
萬仭蒼崖聳碧空誰為危室䃭雲中雙扉虚闢無人到
疑是飛仙逞妙工
　　四十八渡
山盤水轉路岐開揭厲凡經六八回若向芳春桃盛發
㡬何非自武陵來
　　送劉公儀典四明
人間離合固尋常契義稠重豈易忘崇政青春同擢第
文昌白首並為郎東城判袂情懐慘南國分符興味長
唯佇東風慰瞻望治聲當不減龔黄
　　和何子温郎中家園一首來詩有風月同吟之語
　　　故篇末及之
江河清興渺無邊又睹新詩憶故園仙爪雖欣搔癢背
布音還愧過雷門秪聞松石誇朋舊應免紛華遺子孫
何日幅巾陪燕坐共將風月快吟魂
　　自峽之䕫過竹竿山
行路始知難覆盆千石間為逃人鮓甕敢憚竹竿山晩
日羣峰碧春風兩鬢班何時似都護還度玉門關
　　荅宋茂宗詩巻
䕫府春殘暫息肩感君佳遺意飄然頓忘巇嶮三千路
為得風騷五十篇山水清音歸老筆球琳秀氣滿新編
雖無健句酬來貺終日吟哦興自全
　　宿雲安雲巖寺
去國三千里攜家四十程雲巖暫投宿聊使夢魂清
　　雨中觀白蓮一首
終日飄零酷暑平白蓮池上獨含情已憐瑩潔添花色
更愛淋浪打葉聲宫女洗妝餘粉澤水仙欹弁濯瓊瑛
漫攜玉盞銜冰酒氣味須教一等清
　　讀潘閬再過錢塘一絶
昔年潘閬足詩情曽過錢塘眼暫明今日天涯聞此句
無窮鄉思逐江聲
　　和答韓循之送行詩
歸隠無田計未成區區叱馭又遄征自慙白首猶尸禄
何補清時漫逺行談麈追思揮玉色送篇珍重發金聲
欲知天末相望處雲水蒼茫白帝城
　　和荅劉子先舍人送行詩
梯險航深岐路賒國恩未報敢咨嗟感公秀句渾驚俗
送我孤蹤逺使巴民訟稀疎幾吏隠官居岑寂似山家
舉頭霄漢思賢躅聊和來篇示拜嘉
　　明恕齋
明恕題標榜心隨目所瞻平反長在念燕適自無嫌山
氣侵朝幌江光射晝簷幾何非吏隠危坐興難厭
　　中秋夜待月不見一首
中秋待月異尋常桂魄如何特晦藏疑是天心忌盈滿
故將雲影蔽輝光徬徨注目瞻霄漢冷落呼燈照豆觴
須記今宵有餘恨明年此㑹莫輕忘
　　寄明守劉公儀
去年更直宿文昌今日暌違各一方遐想四明安坐府
肯思三峽險乘航恨無羽翼親談席應有笙歌簇燕堂
舊好未宜因逺廢郵筒時且寄篇章
　　九日
重九蕭條秋巳深登髙更在蜀江潯黄花未肯趁時吐
白酒秪如常日斟絶塞煙雲長滿目故園風物愈闗心
須憑酩酊酬佳節追感齊山不浪吟
　　宿縉雲僧舍一首
石磴躋攀上縉雲九峯蒼翠與天鄰巖崖佛屋疑神助
煙靄禪扃絶世塵此日乘軺宿寒夜他年屈指數青春
山僧莫笑忩忩去尋勝能來有幾人
　　過温湯寺一絶
一竇飛泉煖似湯池魚無數自洋洋不須遶寺尋碑刻
知是南平古道場
　　武龍道中
四十年前前進士三千里外外官人手提邦憲平寃抑
敢不公心報大鈞
　　放船一首
崢嶸歲垂盡泛鷁下岷江鳴櫓風聲壯揺旌日影雙巨
灘何累累急鼓促韸韸語疾軀生翼論危頸縮腔栖遲
憑漆几睥睨近紗忩解纜侵朝霧休程傍晩矼童山連
岌岌古木競摐摐岑絶行荒縣間闗按列邦俗書慵注
目薄酒倦開缸仙迹徒追羡(如忠之豐都景徳觀有王/方平隂長生五雲洞及萬)
(之南浦有/岑公洞)名篇乃素降(如忠有白傅詩/夔有杜子美詩)有誰陪亹亹竟
夕聽淙淙幽興將詩遣還嗟語意厖
　　正月二日飲茂宗官舍一首
然燈數百照青樽香穗縈回酒半醺却怪預為元夕態
撩人鄉思亂紛紛
　咏八仙
　　撚鼻
道氣本冲融胡為撚鼻中知無願言嚏聊以快吾衷
　　爬背
刻成纖手利癢背可施功豈待麻姑爪攜持意自通
　　呵欠
引手如雙翼俄然一欠伸須臾端顧眄别是好精神
　　櫛髪
搔首意不滿聊憑象櫛功髙情唯自適豈恤鬢如蓬
　　鼓琴
萬事不闗心悠悠在一琴非山亦非水何必問知音
　　吹簫
内樂本無聲吹簫且任情於兹代長嘯自是一般清
　　横笛
不是樂繁音吹揚興自深數盃醇酎罷更學水龍吟
　　撚耳
撚耳意陽陽林泉白晝長市朝聲自逺聰聽又何妨
　　丁承受放目亭一首
擇地為亭智思全飛甍如翼揷蒼煙身栖一鬨喧聲外
目逆千山秀色邊臘雪春葩饒映帶峽雲江月每流連
所嗟此境藏䕫府不入當年子美篇
　　人日太寧道中一首
改年三日立青春涉七風光日日新列岫漸生千靄媚
幽禽初弄小聲勻籃輿度嶺官兵汗紅斾穿林野雉馴
白髪自憐猶逺使何時歸棹浙江濱
　　白帝祠一絶
瞿塘峽口江聲急古木隂中白帝祠猶有餘靈憑險阻
往來舟楫禱安危
　　奉節道中望羣山有雪
臘去春來只數朝逺山殘雪未全消崑岡玉出清光瑩
滄海潮横白浪遥天外畫圖終日展雲端仙佩許誰邀
長途極目添幽興更折寒梅渡野橋
　　和劉公儀見寄
﨑嶇巴峽走單車瀟洒鄞江想載旟馳款比追前日好
開緘忽奉去年書篇章互及情皆見蹤跡相暌義不疏
但使鱗鴻勿虛過何須臨紙恨躊躇
　　忠州木蓮花二絶
喬木開花似水蓮畫圖逺自昔人傳(唐白傅有畫/木蓮花圖)化工
既許殊凡品落在遐方亦可憐
綠葉枝頭灼爍紅尚疑輕易比芙蓉根苖不自汚泥出
只合移栽近佛宫
　　寄明守劉公儀
海角天涯相去遥郵筒還往勢迢迢兩篇佳咏兼金重
三復長吟萬慮銷已向宦途驚聚散休將桂籍論榮凋
承誇倒載清歡數使我流涎鄉思揺
　　擺繡雞
異質本難馴金籠擺繡頻文華真出類舒巻速如神怒
角雙枝翠垂緌九葉新燕堂春晝永注目屢逡巡
一片垂丹臆鮮明錦不如殷紅間深翠半斂又全舒未
遇奪真畫猶虛博物書雖非孔鸞比儻可詫其餘
　　戯答宋茂宗
穿山君蹈險逆浪我乘危玉事以勤濟人生少暇時多
材看騰踔無補愧衰遲巳飽殊鄉味何煩覺後知(予至/部後)
(歲/餘)
　　寄李世美
都門執别再經春相望天涯引脰頻峽外山川愁倦翼
江西風月羡怡神來書雖闊情還密舊咏重窺意似新
聊寄短篇追往好莫緣無雁便因循
　　送宋茂宗
三年持節使巴䕫今日飄然受代歸去棹勇爭江水急
前旌遥趁峽雲飛陟明佇聽躋華貫榮覲應欣著綵衣
肯記天涯留咏處翠巖幽洞亦幾稀
　　渝南九日
草草開筵重九日區區奉使第三年黄花不肯趁時節
薄酒可堪無管絃秋雨岷山猶漲水夕陽巴嶠自生煙
登髙興味空惆悵萬里鄉闗在目前
　　南陵坡
南陵坡對巫山縣直上青㝠百八盤此日身由歲巡到
他年愁向畫圖看可堪雨濕羊腸險更怯風衝狐腋寒
却想九天朝謁罷禁街平穏躍金鞍
　　金山
金山目逆路之隅峭壁竒峰畫不如若使崢嶸近京雒
未應聲價減南徐(潤有金山在/揚子江心)
　　瘦驢嶺
馬瘏前咏閔馳驅登嶺今朝歉瘦驢自是老來情味減
欲圖靡盬可安居
　　石榻平望七峯山
路過黔江石榻平七峯竒傑翠崢嶸秪應自有神仙宅
肯向人間浪得名
　　宿木宗驛(涪州武/龍界)
暮投荒驛傍巖隈更柝聲頻夢易迴半夜忽驚飛霰急
凌晨還喜凍雲開雪凝山表平如截梅發林坳迥若堆
問俗觀風何所補勤勞唯有馬虺隤
　　二月
二月渝南春已老西園桃李頓蕭然傍簷飛絮紛如雪
貼水圓荷大似錢覽物未能忘感槩紓情聊且綴詩篇
馮郎白髪知多少更向巴山聽杜鵑
　　鄰垣
官路蹉跎晩景斜更堪蹤跡在天涯江春已老猶寒色
山雨相仍減物華留滯唯知搔白首衰疲何可泥丹砂
無聊情思翻成喜喜見鄰垣架上花
　　夀安縣君挽詞一首
鄉黨推賢懿宗婣慕孝慈享年非及耄造物固難知神
護銘旌逺龜從葬宅宜幽㝠復何恨夫子映清時
　再和張從道
　　二月
天氣融融近禁烟巴渝風俗自熈然排門沽酒易成市
著處看花不用錢一帶江山入圖畫幾番雲雨促詩篇
獨嗟久使無裨補終日歸心趁杜鵑
　　鄰垣
官舍相依吾二家碧山之麓水之涯秖知閒暇交談屑
不覺逡巡改歲華坐喜良農得麰麥行聞異俗貢氊砂
(近報張程二蕃巳到溱川堡予昔官/主客閱西南諸蕃貢目唯貢氊砂)銜杯且盡兵㕑釀
安用呼兒索五花
　和唐韋相國盛山十二咏
　　宿雲亭
無心固無戀猶愛宿危簷況復尋幽客髙情豈易厭
　　隠月岫
隠月月非隠岫名誠强名清光中夜滿誰謂礙崢嶸
　　茶嶺
種茶當嶺上日近地先春始自鈞陶手遺芳及後人
　　梅谿
青影籠寒水幽香逐晩風和羮人已逺谿上自芳叢
　　流杯渠
渠灣水流速杯漾酒行遲莫誚經營巧清懽得所施
　　盤石磴
盤石以為磴縈紆上翠岑披雲矚佳境適此慰登臨
　　桃塢
當日桃花塢多應傚武陵春風今寂寞猶以舊名稱
　　竹巖
櫛密翠嬋娟結根巖石前不饒塵土地自信雪霜天
　　琵琶臺
象物名臺勢琵琶出自然登臨得真趣所樂類無絃
　　胡蘆沼
沼有胡蘆狀成非疏鑿功宵澄星月影彷彿似壺中
　　繡衣石榻
繡衣無已久石榻尚依然不識尋山客幾人能愛賢
　　上士瓶泉
上士體虛無瓶泉與道俱倘餘涓滴潤可救衆焦枯
　　清逺閣
屹然虛閣並蓮宫似出塵寰擾擾中浩蕩乾坤來爽氣
崢嶸欄楯倚晴空江奔吳楚流何急山接岷峨望不窮
清逺榜題真有意登臨聊以裕吾衷
　　横翠亭
勝槩本天成增營智亦精何年丹檻敞終日碧山横青
靄飄來薄澄江瀉去明官居況相邇杖屨不勝情
　　九日
四逢九日峽江湄竊祿無功秖自嗤把酒又遲今歲菊
開編還愧去年詩牛山悽感何其昧藍水歡吟乃所宜
白髪不辭吹帽落更登山閣醉佳時
　　答王晉叔
區區行役臨南浦忽奉來書墨未乾見報新恩移亳社
便疑衰迹近長安山危水惡行將免宦思鄉情日漸寛
朝夕放船來就别贈言應許遺琅玕
　　遇黄志仁
舟楫逢迎涪水濱久違應訝鬢霜新按廉雖共相望闊
邂逅於斯兩喜鈞對艤晴沙旗影動交談寒夜燭花春
遲明又向東西去回首滄江霧色勻
　　别張從道
官居相並日相過盈歲光隂不覺多每幸開心互詢度
都忘倦迹久蹉跎新除忽遂東歸欲雅好其如逺别何
把酒不辭金盞溢預將離索就消磨
　　别王叔重
區區奉使越三年晚得渝南刺史賢美政日聞行舊學
高懐時見發新篇近違方得揮談麈逺别俄驚徹祖筵
回首寒江初放鷁牙城隠隠隔雲煙
　　送張公度之官南安
盡道清時多汲引夫何高翮尚卑棲迢迢别乘欣然去
苒苒輕裝寡所齎坐想推餘先嶠北行聞流譽出江西
更將學行規逢掖桃李無言下自蹊
　　送勝之宰仁和
霜風掠野巻愁雲紞紞催船畫鼓頻方喜鄉閭得賢宰
却驚燕席失佳賓去鄞迤邐窮殘臘渡浙依稀傍早春
恰幸主人真愷悌承宣相與慰斯民
　　和舒信道中丞
臘月纔飛玉律灰物情已若在春臺高懐果動山中興
秀句歘從塵外來兵釀可應隨日熟官梅能不為時開
何當舉白西河上茗艼須容倒載回
　　又和
淺雪初成玉石灰冒寒擁腋上層臺那嗟晚景催人老
且喜新春入手來戢戢庭萱芽始迸娟娟池栁眼先開
㡬回騁望南湖轍坐想高談腸九回
　　臘月十八日乙夘立春丁夘㑹飲開元呈信道中
　　　丞
瀟洒江城雪後天訪尋幽境就開筵數聲晚角催殘照
三日新春入舊年鼎坐探題頻擊鉢杯行度曲有危絃
莫論俯仰成陳迹頃刻清歡亦可憐
　　再和
湖山清迥雪霜天結客尋幽布錦筵猛作清歡送殘臘
㝠搜佳句待新年共欣愛日臨樽俎暗覺和風入管絃
數品香葩為時發潛知造物以相憐
　　春後五日即事呈信道中丞致平學士
閏餘中朔蚤歲暮巳春回沼沚全消凍林園半落梅南
風濕舊礎暮雨送新雷節物逡巡變衰顔忍不開
　　再和二篇
㑹飲臨登燕(亭/名)逢春第一回筝移未歸雁笛送巳飄梅
北海俄空酒南山忽隠雷交談幸投隙塵慮此時開
春歸雖斗頓寒去尚裴回已放沙茸草猶將雪掩梅清
吟陵鮑謝高誼薄陳雷倘緩西行興芳筵願數開
　　復以前韻示别
泛鷁兹辰去前騶幾日回離觴釂浮螘暮角聽吹梅雪
嶠初消玉濤江逺震雷應多解頥句歸覲錦囊開
　　元正二日小宴呈席客
二日新年半月春朝來小雨破輕塵依稀帯雪梅枝老
髣髴籠金栁色勻投隙㑹并宜勉强轉頭光景秪逡巡
不應萬㸃花飛後方許傷多酒入唇
　　和章致平西興見寄二首
金玉來音忽邇聞開緘恍若對丰神始知渡浙元宵逼
遥想乘時樂事頻恨不銜杯同此夕(十五日/書至)可應聨咏
屬他人果然佳句先垂寄依舊餘輝返照鄰
天為元宵巻暮雲團團放出月精神隨時行樂與民共
若處觀燈徹席頻玉斚坐邀同醉客瓊枝懐想未歸人
更抽鄙句招回棹早復官居壯徳鄰
　　石都講仲謨挽辭二首
高翮欲騰超年華忽早凋名言在宗室休譽滿公朝卜
逺靈輿逝傷春挽鐸揺南明此時路花草為蕭條
桂科名舊峻玉殿對新歸異寵行將及英魂遽巳飛貴
來年不待志在命先違還葬春山曉空歌薤露晞
　　嘉燕堂
屋角翬飛棟宇深簷前老木翠森森琤琮雖欠泉聲玉
瑣碎仍多竹影金勝槩豈顓供主席清驩唯欲浹朋簪
但令廣座嘉賓滿不惜融樽罄所斟
　　九經堂
屹屹危堂近紫煙傍堂雙檜亦參天四時風月收羅盡
千里山川矚望全阮屐登來何必蠟陶琴攜上不須絃
賜經雖缺名猶在此樂終為古所賢
　　鑒亭
虛亭屹立沼中央古匠施工亦異常略彴相聨虹對影
漣漪四面鏡涵光雕楹圓檻環然敞碧瓦飛甍勢欲翔
杖履時來滌塵慮可能隨事見毫芒
　　探春軒
東園亭榭巧相因更闢東軒探早春面直小橋通沼沚
背臨宏搆擁松筠鳥鳴魚躍先時得栁綻桃苞入眼新
造物也知揺落久應憐著意伺芳辰
　　宿鳯亭
碧梧千尺覆櫩楹宿鳯何年被美名鷰雀不棲如有畏
煙雲常近豈無情林間日月於兹永物外塵埃豈復生
危坐忽驚年籥晚漫吟嘉瑞樂昇平
　　和舒信道二首
樽前雖闕舊年人舊事重論迥若新記得長春為絶唱
依稀難和似陽春
謫仙居處枕湖邊手種垂楊已繫船勿謂門庭岑寂久
天將巨用理當然
　　和信道以詩見邀
揺揺畫隼過寒汀為得新詩欲餞行飲散十洲回首處
暝煙疎栁不勝情
　　次韻周開祖清明㑹景之作
難并四者重良長寒食風光澤國春日滉湖光千頃綠
煙披汀栁萬條新鈴齋投隙登臨好吟筆裁篇氣格淳
顧我不能酬絶唱聊将鄙句慰邦人
　　又和㑹月波樓與范徳鎮賡唱之什
屹屹樓依檇李城月波標榜映雙楹未逢秋夕披襟坐
且向春風曳履行詩伯高篇先獨唱使君健筆許誰爭
還朝滯客方無賴對此飄然思亦生
　　吳大夫挽詞二首
浩氣忽凌虛飄然厭虎符風流失循吏術學喪醇儒飛
旐衝霜外哀歌慘路隅螭蚴有賢嗣遺憾想公無
邂逅淮東别逡巡二紀餘豈期還故里止得望靈輿直
道欽遺譽高門仰舊居鄙情憑薤唱聊以解欷歔
　　至節蔣穎叔見召以病不赴
一陽潛復自黄宫難變霜髯作少容方伯以時均宴衎
野人不幸困龍鍾望塵修敬慙無及舉白承懽恨莫供
但有誠心騰善頌願隨夀斚祝椿松
　　和周開祖即席
海雲收雨作新晴春日開筵趣早成六席共年誰獨少
千齡幾半互相兄須憐東道情尤厚況是西歸蓋始傾
更玩掌中珍句好不知簾外玉蟾生
　　和周開祖賦㑹有美堂呈權府察院
共陪紅斾陟巍峩有美軒楹氣候和樽酒融融懽廣座
梁塵拂拂應清歌風隨江浦霜濤急日下湖山翠靄多
何處追談此佳趣主人不晚在鸞坡
　　和宇伯修侍郎㑹中和堂二首
燕堂髙㑹勢峩峩拂面薰風氣候和廣座初陪文字飲
滿城重聽袴襦歌錦裀藉舞矜回雪玉麈揮談沛決河
牧伯娛賓同衆樂庾公清興未為多
華構崢嶸倚碧霄開筵瀟洒聚英僚衣霑翠靄天收雨
目送銀山海上潮半日清歡浹觴咏幾畨涼吹韻笙簫
醺酣老客依帡庇歸隠而今豈俟招
　　憶遊金華洞一首寄婺守陳子文
不到金華四十年碧溪深洞想依然故人為郡應多暇
何日雙旌翠靄邊
　　和宇文侍郎觀潮
江上雙峯屹若門秋潮湧出勢横奔先聲何翅雲雷震
猛逝直疑溟海翻壯觀平分吳與越激波遥自巽之坤
驅除殘暑長空凜噴薄晴光列岫昏衝涉唯驚兀舟楫
遷騰那復論鵬鯤仙槎逺泛時相際野馬兼馳力更掀
華信築塘無宿恨子胥乘浪有忠魂吳兒勿詫輕身弄
自古馮河豈足言
　　送吳聖取給事
忠嘉早結九重知隙駟徒驚晷景馳祥鼓素琴猶累月
恩除青瑣巳先期秋風慘處違丘壟霜栁疎中即路岐
得志澤民賢者事佇觀功業映清時
　　送深闍梨之越開講
家世事簪紳方袍早出塵詩書捐舊習戒律悟前身杯
度吳川雪經繙越嶠春逆知専講席著意警迷津
　　和韓琯山齋
愛君築室踞青山髙躅寧容俗士攀吏隠幽懐潛物外
詩成秀句落人間濤江逺向忩扉見竹塢靜宜巾履閒
顧我衰殘倦登覽偶來聊此共開顔
　　劉握大夫挽詞二首
平生端素履四紀仕清朝移守將前邁修齡忽後凋琴
書遺淡泊几杖捨逍遥有子光承績幽堂慰寂寥
棄養臨茗水傳聲到武林仁賢沒何遽老友慟尤深珠
玉藏前咏風摽起舊欽靈輿不克送薤唱寓空音
　　劉欽止承務挽詞一首
年始踰强仕俄從逝水沄秪應懐永慕遂爾繼先君利
器方施手髙翔未及雲嗚呼今已矣衆歎漫紛紛
　
　
　
　
　錢塘集巻七
欽定四庫全書
　錢塘集巻八
　　　　　　　　　　　　　宋　韋驤　撰
　　利州路轉運判官謝上表二首
　　皇帝
臣某言伏奉告命授臣利州路轉運判官巳於四
月二十九日到任管勾訖漕將之選誤及孤蹤敕
戒之嚴仰膺睿訓兼修程而叱馭涓吉日以莅官
責重望輕迹榮心愧臣某誠惶誠懼頓首頓首伏
念臣智非應變學愧知方篆刻文章竊儒科於皇
祐之末間關州縣脫選調於熈寜之初僅三紀以
逶迤秉一心之朴拙俛仰恥隨於曲俗巻舒輒意
於古人不希畫餠之虛聲唯逺素餐之公患而蔑
然善狀慙五十之無聞故慨若昌辰念千一之徒
遇分永投於冗散甘自棄於輪囷豈圖冐被宸俞
濫分使指况逺方之所寄在慎柬以尤詳若臣之愚
其實非稱此蓋伏遇皇帝陛下皇明委照鴻造曲成網
羅遺材綱紀至治拔淹振滯盡公議於一時進善黜邪
宣休風於四海曾惟微蕞亦玷選掄臣敢不勉罄其衷
恪修所職省徭均賦下齊郡邑之為肅吏寛民上副朝廷
之意庶幾補報少助涓埃臣無任瞻天荷聖激切屏營
之至謹奉表稱謝以聞臣某誠惶誠懼頓首頓首謹言
　　太皇太后
臣某言(同/前)擇使逺方豈容虛授擢材多士必厭公言寒
蹤獲預於遣中驚寵實踰於意外即星馳而就職唯夕
惕以疚懐臣某誠惶誠懼頓首頓首伏念臣性本倥侗
器非宏愽早塵科第久玷朝紳齟齬百端固乏趨時之
智蹉跎三紀信知行學之難念倖位以是羞肯苟為而
自棄晦迹或幾於瓦合存心寧蔽於雷同然而歴郡邑
以承宣曾微善最累歲月而遷陟僅脫譴訶方偃仰於
熈辰敢覬覦於銳進夫何天幸兹被甄收付之漕運之
權飭以訓辭之戒在於遭遇奚以克勝此蓋伏遇太皇
太后陛下化極聖神仁齊覆幬增廣太平之業延洪累
盛之朝為官擇人每資於博採因能任職必協於僉諧
迺若孤生亦叨煩使臣敢不竭誠莅事勁節徇公激濁
揚清勸十州之吏治抑强扶弱安一道之人情期有補
於毫釐庶不辜於驅策臣無任瞻天荷聖激切屏營之
至
　　賀擒獲鬼章上皇帝表
臣某言伏聞八月十九日諸將攻圍洮州擊破蕃賊生
擒首領鬼章等者戎虜肆兇驟干邊障神兵仗義生獲
渠魁稟聖筭於無前伸國威於不陣蠻夷膽落將帥凱
還四方傳聞萬口稱慶臣某誠歡誠忭頓首頓首竊以
虞舜舞干而苗格周文因壘而崇降蓋聖明之徳動於
無知則桀黠之情感而自悔倘拒違而不改固翦滅以
為宜何兹醜類之尤獨昧盛朝之化暨聲教而狼心如
故霑雨露而蜂蠆復生輒興犯塞之狂以取覆巢之禍
皇赫斯怒秋霜助肅殺之嚴天奪其心晚霧絶遁逃之
計縛酋豪於反掌埽種落於亡蹤自昔命征之雄微斯
決勝之敏此蓋皇帝陛下神機淵妙睿斷髙明既隆柔
逺之文復振摧姦之武威加閫外鼓行皆貔虎之師勢
震洮東係頸盡氐羌之長正邦刑於萬里壯軍實於一
時臣拘迹逺疆馳誠雙闕阻觀都䕶歸奉萬年之觴徒
效詩人仰歌三捷之咏臣無任瞻天望聖喜躍屏營之
至謹奉表稱賀以聞臣某誠歡誠忭頓首頓首謹言
　　太皇太后表
臣某言伏聞八月十九日諸將攻圍洮州擊破蕃賊生
擒首領鬼章等者天威震逺塞境戒嚴將略受成兇渠
就執埽蕩豺狼之窟振揚貔虎之功風聲所加鼓舞以
聽臣某誠歡誠忭頓首頓首竊以犬戎遺種鬼族擅强
屢擾邊陲久逃鈇鉞貪鷙之情不已猖狂之計復興脅
黨類以相連嬰城郛而自固未伸螗臂死當戰陳之前
已屈獸心生致檻車之内俾遊魂於霜鍔將就戮於槀
街惟兹斬馘而獻俘甚若摧枯而拉朽轟雷霆於絶域
重華岱於偏師壯驩呼於奏凱之間雖同自昔紀擒獲
於書勲之際獨盛於今此蓋太皇太后陛下道合髙穹
徳均厚載武不黷而所修必備兵不玩而所舉必平致
其専閫之臣應機以勝捽彼黠羌之首係頸而旋正治
世之大刑增熈朝之偉觀臣尸官逺部引領上都念阻
造庭共慶㨗書之獻願聞虛堠永光信史之傳臣無任
瞻天望聖喜躍屏營之至謹奉表稱賀以聞臣某誠歡
誠忭頓首頓首
　　福建運判謝上表
臣某言伏奉告命授臣充福建路轉運判官臣巳於二
月十九日到任管勾訖仰冒宸恩再叨使指跼蹐訓辭
之重烏敢少忘精勤職事之初唯憂不稱臣某誠惶誠
懼頓首頓首伏念臣倥侗末學樸􁂶小材遭逢聖時黾
勉仕路竊第倏逾於三紀恪官敬歴於四朝雖微績效
之可名固有朴忠之自信頃繇誤選嘗使逺方賴徳澤
之廣而年登盜衰幸教令之明而民紓吏戢汔終更而
安守獲逃譴以代歸巴蜀十州方休於督察甌閩一道
復佐於轉輸奔走周星之間﨑嶇萬里之半顧身勞而
何憚念責重而可虞短技易窮懼難堪於屢試壯行不
競徒有愧於初心旋省微軀曷膺煩使此蓋伏遇皇帝
陛下堯仁徧覆舜智兼明愛人及物則不異邇遐為官
擇才則罔遺鉅細如臣孤拙尚預采收申命丁寧尤矜
幽逺臣敢不夙宵盡瘁俛仰竭誠進善糺邪庸警齊於
衆職興利除害以便安於列城庶幾犬馬之能不負乾
坤之造臣無任瞻天荷聖激切屏營之至謹奉表稱謝
以聞臣某誠惶誠懼頓首頓首謹言
　　謝恤刑詔書表
臣某言進奏院遞到詔書一道賜臣令恤刑禁仍散下
管内常切提舉無令曠慢者天時方暑起畏憚於羣心
宸詔遽頒戒滯淹於庶獄奉十行之申飭督列郡以遵
承共深欽恤之懐上副丁寧之訓臣某誠惶誠懼頓首
頓首恭惟皇帝陛下徳參覆載道極聖神徧愛追堯舜
之仁措刑邁成康之術雖存五辟以助治每慮一夫之
不辜眷盛夏之在辰軫纍囚於率土敷揚明命儆厲攸
司潔完先自於圜扉滌濯仍臻於三木貧而無餉者給
之以粟疾而難縱者濟之以醫期無淹繫之徒必絶濫
加之罰幅員萬里競趨逺罪之風遐邇一心咸戴好生
之恵臣敢不仰膺言綍恪舉憲條勉一道承宣之勤寛
九重矜惻之廣庶幾犬馬之效不負乾坤之施臣無任
瞻天望聖激切屏營之至謹奉表稱謝以聞
　　代虞學士遺表
臣某言逢辰竊祿愧乏涓埃之勞忍死獻言徒伸犬馬
之戀脫官聮而安沒荷乾造之有終重違清時猶抗餘
息魂欲去體辭多不倫臣某誠悲誠懼頓首頓首伏念
臣生而朴野學亦空疎蚤塵儒科晚玷文館義有可守
則未始枉尋而直尺事有可舉則罔或吐剛而茹柔間
闗三紀之餘遭遇四朝之盛荐叨器使獨病材難敢謂
致身之未髙唯憂陳力之不迨贊畫天府嘗助浩穰之
煩曳裾王門久尸講解之職而桑榆勢迫藥石功虧疾
疢暴深精爽垂盡想赤墀而隕涕瀝血懇以懐慙直節
何為殊無報國之效哀鳴不已尚冀敝帷之恩伏望皇
帝陛下特軫天衷曲從人欲憫其舊物貸以深仁俾臣
遺蹤獲有箕裘之紹則臣瞑目甘為溝壑之捐臣歴任
三十七年並無譴累久在諸王府供職見理提刑資序
本家未有兒男食祿欲乞一恩例霑及寒族臣長男芹
年若干曽應進士舉得解伏望聖慈特賜俞允於文資
内安排干冒旒扆臣無任兢危隕越之至謹奉表陳乞
以聞
　　代楊侍郎謝授寶文閣待制知廬州表
　　皇帝
内閣寵名實中朝之髙選方州重寄乃外補之最榮拜
優命以稠重揣卑悰而警惕(中/謝)伏念臣降才不敏涉道
非深遭逢盛時叨竊膴仕守朴忠於無撓當盤錯而勿
辭嘗濫長於理官每戒得情之喜繼忝陪於司寇第謀
助治之寛旋陞民部之劇繁唯謹邦財之經費雖無善
状亦免瘝官冒先皇拔擢之恩䝉陛下包涵之賜日月
浸永筋骸始衰比緣銜命之勤偶致愆和之疢難久妨
於賢路仍倖處於省曹陳誠輒叩於九重引跡頻尸於
一郡傾葵心而仰俟感天聽之曲從以禁近之職而飾
其陋軀以安閒之壤而使之顓面恩出望外愧深胷中
夫何微蹤及此厚幸此蓋伏遇皇帝陛下斡聖神之妙
廓天地之仁憐其犬馬之勞假以丘山之恵臣敢不深
銘悃愊䖍奉龍光夙夕兢兢方守循牆之戒始終皦皦
彌堅報國之心臣無任瞻天荷聖激切屏營之至
　　太皇太后
效職累年恐衰疲之敗事露章兩上堅懇乞於罷麾恩
俞既與其便藩寵秩復加於内閣仰承優渥深積兢惶
(中/謝)伏念臣本出寒儒早從末宦勤勞三紀朴拙一心幸
逢盛世之明昌叨遇元朝之奨拔擢由棘寺進貳刑曹
殊未著於官能驟已陞於民部事之利疚罔不竭精時
所戚休得以宣力更炎凉而浸久偶瘝曠之未形方懐
持祿之慙敢衒剸繁之術陛下未加顯黜尚謂小材輟
其坐局之勤付以出疆之命冒苦寒於逺道感微疢於
中宵迨此使還難安省列竊畏尸官之譴且慮妨賢之
譏遂亟請於偏州冀少全於素分天威重冒方懼雷霆
之嚴聖造曲從遽䝉雨露之澤畀之禁近之職授以清
閒之邦於臣所望有加若臣何幸及此此蓋伏遇太皇
太后陛下神機運用坤徳包涵憐其孤進而無他憫其
久勞而不懈徇犬馬之私欲推丘山之至恩臣敢不激
勵懦衷祇膺明命誓秉糜捐之志終酬覆載之仁臣無
任瞻天荷聖激切屏營之至
　　知廬州到任謝上表
　　皇帝
臣某言伏䝉聖恩授臣充寶文閣待制知廬州已於某
月某日到任訖職秩既優幸參華於内閣事權甚重顓
分控於長淮方謹始於頒條唯厲精於宣化自慙朴拙
實玷龍光(中/謝)伏念臣早緣末學竊綴下科﨑嶇歴官黾
勉從政積寸長而何助懐小智以無堪越俎治庖戒於
侵職畫墁志食恥在素餐宜於公者勢可舉而必行便
於時者力可為而必盡久剸理官之劇再遷省部之煩
愆尤偶逃疲薾非稱乞郡章而外補感天聽之下從途
不束裝已獲承宣於善地身雖去國仍叨侍從之榮名
仰冒誤恩深踰素分此蓋伏遇皇帝陛下至仁覆露洪
造包涵察其技窮而猶未遽捐念其勞久而假之暫逸
臣敢不始終一節夙夜竭誠撫養羣元上廣堯舜之澤
望瞻首善遥馳魏闕之心庶殫犬馬之能仰答乾坤之
施臣無任瞻天荷聖激切屏營之至
　　太皇太后
臣某言(同/前)文閣清華叨誤恩於増秩淝川曠静冒優寄
於分符下車首見其吏民奉詔仰宣於徳澤力輕任重
心愧迹榮(中/謝)伏念臣樸􁂶微材斗筲淺器出逢盛際進
躐周行義有可為則奮不顧軀道之所枉則恥於投步
頃貳刑曹之要荐陞民部之煩渠渠唯盡於公忠碌碌
苟逃於謗責偶愆和於弱質輒露請於偏麾遽䝉天眷
之曲從復過愚衷之始望忝近班之賁節獲善壤之寛
閒去國不遥目想雲中之雙闕幸時無事坐安淮右之
列城方莅政之云初念致身之有自此蓋伏遇太皇太
后陛下運聖神之造垂雨露之仁察臣悉力有涓埃之
禆貸臣少休俾承宣於外加寵光而汎及庇孤陋而曲
成臣敢不恪守官箴勤恤民隠廣朝廷恵養之意成畎
畆便安之情兾微助於隆平庶仰酬於覆育臣無任瞻
天荷聖激切屏營之至
　　賀坤成節表
金風應律當造化之成功玉殿稱觴慶聖神之誕日四
海致梯航之獻庶邦傾葵藿之心熙然覆載之間幸此
明昌之㑹(中/謝)恭惟太皇太后陛下俔天唯睿御世以仁
翕張萬微鼓舞羣動力庇帝圖之盛道侔坤徳之宏慶
辰密邇於中元賀禮交修於上國請方前古逺超文母
之徽願比南山盡效華封之祝臣忝司偏郡阻造彤庭
奉萬年之杯既逺鵷鸞之列望九重之闕但馳犬馬之
情臣無任瞻天荷聖抃蹈激切之至
　　䕫路提刑謝上表
臣某言伏奉告命差提㸃䕫州路刑獄公事已於三月
十七日到任管勾訖列職禮曹頫竊郎潛之奉按刑䕫
服仰承聖訓之嚴即叱馭於險途已莅官於逺部才微
責重心惴迹榮臣某誠惶誠懼頓首頓首伏念臣起自
諸生幸於久仕中立雖完於素守壮行已負於初心不
攘畫餅之虛名唯恥獲禽之詭遇自叨使指屢易歲華
嘗再領於轉輸並偶逃於瘝曠巴閩兩部首尾六年川
陸兼行往還萬里一忝司賓之選每懐尸祿之憂方謀
自斂於冷官豈謂復叨於煩使况庶獄必資於明慎而逺
甿尤在於撫綏非髙材不足以窒羣枉之萌非精識不
足以糾一成之失此焉退省臣則冒居斯蓋伏遇皇帝
陛下獨化日新至仁天覆明罰止期於助治好生深軫
於非辜不限地之邇遐必擇人而刺察曽惟陳力之末
亦被遣行之光臣敢不益勵愚衷䖍遵渙命責羣吏盡
心之實必使無寃成一方逺罪之風庶幾有補下伸螻
蟻之志上報乾坤之恩臣無任瞻天荷聖激切屏營之
至謹奉表稱謝以聞臣某誠惶誠懼頓首頓首謹言
　　謝賜厯日表
臣某言今月十九日進奏院遞到准太史局牒送到合
賜紹聖三年厯一巻者恩出中宸頒朔必先於正歲厯
由太史授時爰及於逺方捧受致恭奉行知敬臣某誠
惶誠懼頓首頓首恭惟皇帝陛下對天御世稽古保民
分飭羲和之官詳推日月之運筭成密法示隂陽消息
之期布在綿區儆稼穡艱難之序臣敢不䖍遵國令上
體君仁糾正奪農之違戒除暴物之戾庶圖小補仰報
大鈞臣無任瞻天荷聖激切屏營之至謹奉表稱謝以
聞臣某誠惶誠懼頓首頓首謹言
　　又
臣某言某月某日進奏院遞到宣一道賜臣紹聖三年
厯日一巻者厯為大紀恊正統於天心恩出九重謹頒
宣於歲首按逺方而有守拜明命以尤榮臣某誠惶誠
懼頓首頓首恭惟皇帝陛下徳命乾坤道齊堯舜發政
必循於時令成書爰敇於日官叅符緹室之灰密著清
臺之法布於率土使知敬授之方儆彼安甿不失先期
之備臣敢不欽承重賜敦諭列城助陽推慎罰之端順
序舉劭農之職庶圖小補仰報洪鈞臣無任瞻天荷聖
激切屏營之至謹奉表稱謝以聞臣某誠惶誠懼頓首
頓首謹言
　　又
臣某言今月十六日進奏院遞到宣一道賜臣紹聖四
年厯日一巻者君命布宣逺賜萬年之厯臣心祗敬率
同四海之濱方拜受以知榮遂寶藏而遵用臣某誠惶
誠懼頓首頓首恭惟皇帝陛下對天育物體道御民順
時令而隂陽弗違命日官而中朔必正書成大紀敕敬
授於攸司賚及萬方謹奉行於有政臣敢不恪承明貺
敦勉列城徳刑循舒慘之期稼檣儆作成之備庶符恊
氣仰贊昌辰臣無任瞻天荷聖激切屏營之至謹奉表
稱謝以聞
　　謝中使傳宣撫問表
臣某言今月二十九日入内内侍省髙品闗琳到渝州
傳宣撫問者王人将命傳天語之丁寧臣子拜恩荷聖
衷之軫恤雖在方隅之逺如瞻象魏之光欽戴撫存竊
深榮悸臣某誠惶誠懼頓首頓首恭惟皇帝陛下仁參
覆幬明合照臨紹重熙累洽之休大持盈守成之徳儲
神正宁不忘宵旰之憂興念逺臣尤憫邊陲之役遣使
星馳於萬里宣言澤及於四方臣敢不上體睿慈俯修
職業唯知盡瘁誓殫犬馬之能庶有微勞仰報乾坤之
賜臣無任感天荷聖激切屏營之至謹奉表稱謝以聞
　　又
臣某言正月二十九日巡歴至雲安軍遇入内内侍省
内西頭供奉官王懐志傳宣撫問者星軺遽至臨六服
之幽遐天語敬傳冒九重之存撫光榮雖甚隕越是憂
臣某誠惶誠懼頓首頓首恭惟皇帝陛下治掩成康徳鈞
堯舜運神機於獨斷紹先烈於重熙宵旰儲精措幅員
之寧謐歲時軫慮念邊鄙之勤勞遣中使以載馳恤逺
臣而敦諭絲綸降被戴恩知挾纊之温葵藿齊傾向日
罄推心之赤臣敢不恪修職業上體睿慈誓殫犬馬之
能仰報乾坤之賜臣無任感天荷聖激切屏營之至謹
奉表稱謝以聞
　　謝恤刑勅書表
臣某言某月某日進奏院遞到勅書一道賜臣令恤刑
禁仍散下管内常切提舉無令曠慢者夏暑藴隆動九
重之惻怛詔書儆勅軫庶獄之滯淹恪官況在於按刑
承命尤資於盡瘁寅膺欽恤之訓倍謹哀矜之誠居不
遑寧日惟加勵臣某誠惶誠懼頓首頓首恭惟皇帝陛
下天臨萬國子育兆民雖嚴五辟以沮懲不忍一夫之
抵冒念時炎燠難堪縲絏之中發號清明廣布幅員之
内聳有司之兢惕憫被繫以安全圜扉必戒於潔凉三
木必勤於滌濯視貧而給之以食察疾而濟之以醫趣
聽讞於平停屏推求於滋蔓枉直悉由乎審克重輕不
失其簡孚庶使無寃成囹圄空虛之治豈為小補助乾
坤長養之功臣敢不敬服宸綸肅持邦憲下繩郡邑共
堅慎罰之心仰戴朝廷推廣好生之徳臣無任感天荷
聖激切屏營之至謹奉表稱謝以聞
　　又
臣某言今月日進奏院遞到勅書一道賜臣令恤刑禁
仍散下管内常切提舉無令曠慢者天時方暑動宵旰
之儲思君詔遽頒軫寰區之庶獄䖍稟丁寜之訓益勤
欽恤之誠戒飭列城奉行明命臣某誠惶誠懼頓首頓
首恭惟皇帝陛下愛民猶子覆物如天發施仁政而推
不忍之心明罰勅法而期無刑之治矜羣愚之抵冒慮
圜土之滯淹炎威當三伏之隆渙號達萬方之逺儆有
司之怠忽䘏被繫以求全潔清至桎梏之微濟助有餉
醫之給斥吹毛之滋蔓督閱實之平停遐邇一堂孰起
向隅之泣生靈四面咸欽祝網之恩臣敢不敬服宸綸
肅持邦憲下繩郡邑效君子盡心之方仰戴朝廷廣聖
人好生之恵臣無任瞻天荷聖激切屏營之至
　　賀興龍節表
臣某言遘誕聖之慶辰大時成歲起祝堯之善頌四海
鈞情有生共樂於明昌無逺不同於鼓舞臣某誠懽誠
抃頓首頓首恭惟皇帝陛下運神明而獨斷繼統業以
丕承幹萬化以大中之權納羣元於至治之域允作百
王之髙規豈惟三代之同風節應興龍感鴻圖之紀瑞
樂方儀鳯贊紫殿之稱觴臣忝使巴陲阻趨魏闕惓惓
雲漢倍深拱北之衷懇懇精誠䖍禱後天之筭臣無任
祈天頌聖激切驩呼之至謹奉表稱賀以聞臣某誠歡
誠抃頓首頓首謹言
　　又
臣某言伏以律更大吕月臨成歲之功運應千齡天啓
降真之日萬物盡懐於生意四方共起其驩心臣某誠
懽誠抃頓首頓首恭惟皇帝陛下髙邁三王丕承六帝
持盈成而寶龜鼎廓聲教而服華夷誕辰紀電斗之祥
光輝不極禮貢致梯航之獻鼓舞無窮臣承之閩封馳
誠魏闕仰天威於不逺祝睿筭於無疆稱慶捧觴阻伏
簪纓之末傾心向日敢希葵藿之情臣無任瞻天望聖
激切屏營之至謹奉表稱賀以聞臣某誠懽誠抃頓首
頓首謹言
　　又
臣某言祥電繞樞應千齡之嘉運瑞蓂夾陛茂八莢於
隆冬當聖人慶誕之辰正海㝢太平之日羣生鼔舞萬
國梯航(中/賀)恭惟皇帝陛下徳耦堯仁明符舜智丕顯盈
成之業増髙繼述之猷賞刑信而善惡勸懲聲教逺而
車書混一興龍紀節昌期恊成嵗之功儀鳯奏音列辟
奉後天之壽臣迹拘遐裔心仰嚴宸拱北傾誠悵周行
之獨逺望雲䖍懇祝睿筭以無疆臣無任祈天頌聖激
切驩呼之至謹奉表稱賀以聞臣某誠懽誠抃頓首頓
首謹言
　　謝轉官加勲表
臣某言今月初四日進奏院遞到告一道伏䝉聖恩授
臣朝請大夫仍加柱國者年勞無状愧當考課之程國
賞有常獲冒陟明之典官勲並進榮悸兼深臣某誠惶
誠懼頓首頓首伏念臣江湖末族蓬蓽寒儒遭逢聖時
塵綴仕籍間闗幾及於四紀朴直唯肩於一心利於公
者知無不為施於政者思止其位壯行所學雖潛負於
素懐苟合以容固恥隨於流俗自叨簡拔愈竊兢危未
嘗枉道以求從何敢謀身而幸進備郎官於再歲持使
指於十年方虞總核之明難逭黜幽之辱第知分守豈
意序遷夫何累日之勤亦被自天之渥振逺方之觀望
増小已之光華拜寵若驚撫窮無措伏遇皇帝陛下乾
剛獨運離照繼明昭法度以綱紀四方審予奪以勸懲
多士俾庶績之咸考雖小臣而不遺遂令微蕞之軀輒
玷進陞之賜敢不永端晚節彌激懦衷受而益恭願效
循牆之戒圖其稱報用逃濡翼之譏更俯誓於糜捐庶
仰酬於覆燾臣無任感天荷聖激切屏營之至謹奉表
稱謝以聞
　　賀受玉璽表
臣某言伏奉近降徳音敬聞五月朔受傳國寶禮畢者
聖政日躋恊千年之景運珍符天錫垂萬世之休光禮
成大慶之崇澤霈四方之逺生靈鼓舞宇宙晏清赫然
昌辰偉矣盛事臣某誠懽誠抃頓首頓首恭惟皇帝陛
下徳參堯禹道揜商周紹祖宗之業而増大盈成贊覆
載之功而致隆皇極刑賞明而必信賢邪判而不淆吏
稱民安同歸于治鳶飛魚躍各遂其情藹乎至符之充
紛若殊祥之應建安翔鶴裴徊和氣之游集慶靈光緣
飾太平之象於鑠咸陽之壤聿興玉璽之珍蓋神物之
䕶藏待聖時而呈露諸儒考古原至寶之攸傳路寢陳
儀敬髙穹之所授新樂章而恊比酌禮典以敷施輝映
古今震聳夷夏繼河洛圖書之瑞小郊藪麟鳯之祥受
命永昌寶篆顯延洪之福錫民大賚厖恩推宥過之仁
臣糜職巴陲馳精魏闕奉觴稱慶莫參鵷鷺之行拱極
傾誠徒想雲龍之㑹臣無任瞻天頌聖激切懽呼之至
謹奉表稱賀以聞臣某誠懽誠抃頓首頓首謹言
　　明州謝上表
臣某言伏䝉聖恩差知明州軍州事已於某月某日到
任管勾訖䕫方按獄雖久尸官亳社分符未容及境優
渥再承於明命光華假守於便邦已見吏民敬宣徳澤
臣某誠惶誠懼頓首頓首伏念臣蚤由末學獲仕昌朝
審義命之可尊篤公忠而自信退有誠身之道進忘出
位之思不為易缺之嶢嶢幾近無竒之碌碌曩誤膺
於簡拔愧無補於事功區區使指之勤忽忽歲華之久
念因循而冒處懼衰薾之難堪仰叨九閣覬州麾之可
乞俯從微物荷天聽之不遺矧此近鄉畀之善地山竒
水勝昔人曽況於蓬丘事簡民良今日頗優於澤國載
惟委寄之重宜得承宣之能自揣不材誠為非據此蓋
伏遇皇帝陛下仁參覆載道極聖神增廣太平之基廓
開衆正之路公予奪以聳四方之聽均勞逸以懐羣下
之情迺以寒蹤䝉兹厚幸臣敢不恪修職業上體睿慈
知師帥不可以苟為思所以養人之術知民社不可以
虛受圖所以報國之勞庶幾循吏之徒不負大君之賜
臣無任感天荷聖激切屏營之至謹奉表稱謝以聞臣
某誠惶誠懼頓首頓首謹言
　　賀生皇子表
臣某言伏睹徳音降生皇子者天心降鑒貽上主之鴻
休聖嗣誕生恊萬方之大慶臣某誠懽誠抃頓首頓首
恭惟皇帝陛下堯仁博大舜智髙明敦繼述以丕承保
盈成而獨化發政先好生之徳開邊全不殺之威民物
乂安神靈恱善和氣四充於宇宙珍符並貺於堪輿緯
象昭垂炳前星之燦燦元良載育増景祚之綿綿壯哉
極治之洪基偉矣昌期之盛事臣叨分符竹逺仰闕廷
莫預鵷行共歡呼而稱慶第欽龍喜想慈恵之均霑臣
無任瞻天望聖激切欣躍之至謹奉表稱賀以聞
　　賀冊立皇后表
臣某言伏覩禮部録降九月八日制書立皇后者冊命
隆恩推本元良之育宫闈正位密繄輔佐之勤懿徳冠
於長秋喜氣鈞於函夏臣某誠懽誠抃頓首頓首恭惟
皇帝陛下堯仁睦族舜法治家以身為度而考古御今
以風化下而由内及外持盈神器雅恊鳬鷖之文正始
褘衣昭顯闗睢之徳禁掖仰徽音之嗣旋霄麗軒宿之
明允屬昌期式符盛禮臣糜軀守土注目望雲無緣稱
慶於周行但極傾心於魏闕臣無任瞻天頌聖激切欣
躍之至
　　賀收青唐邈川表
臣某言伏聞邈川青唐大首領率諸族歸順朝廷其疆
土置湟鄯二州者天聲逺暨坐收不戰之功戎族來歸
仰慕至仁之化不頓一㦸而開邊千里不鳴一鼓而置
守二州解重鎧者莫匪傾心請長纓者豈煩虛論實無
前之偉績屬極治之昌期萬世煇光四方鼔舞臣某誠
懽誠抃頓首頓首恭惟皇帝陛下徳威丕冒文武兼隆
端繼述以拱揖太平攬權綱以維持大業帝眷于上而
珍符雜沓人懐於下而異域柔從納鄯城於反掌之間
収湟水於銜璧之際行兵不試異周文因壘之降聖化
所倈同虞舜舞干之格廣幅員於無外耀方策於不窮
臣守職海隅不獲蹈舞闕庭臣無任瞻天頌聖踴躍懽
呼之至謹奉表稱賀以聞
　　賀皇帝登極表
臣某言伏奉今月十三日赦文皇帝陛下寅膺顧命光
紹寶圖號令惟新生靈胥慶臣某誠懽誠抃頓首頓首
恭惟皇帝陛下大明繼照至徳升聞厯數在躬丕承七
聖之統仁恩徧物允屬萬邦之歸臣職守郡符不獲躬
詣闕庭無任瞻天望聖歡呼激切之至謹奉表稱賀以
聞臣某誠歡誠抃頓首頓首謹言
　　謝傳宣告諭表
臣某言今月初九日内殿承制閤門祗候向子履到本
州告諭兼賜官吏軍員將校僧道百姓等勅書一道者
聖神纘紹光煇千載之期命令布宣撫諭萬方之衆在
使華之所及荷天語以無窮臣某誠感誠戴頓首頓首
恭惟皇帝陛下徳合祖宗仁齊堯舜繼鴻圖之赫赫膺
寶厯之綿綿孚號惟新頒十行之温詔望雲胥慶起四
海之誠心臣職守郡符不獲奔詣闕廷臣無任感天荷
聖激切屏營之至謹奉表稱謝以聞臣某誠感誠戴頓
首頓首謹言
　　賀太后表
臣某言伏聞皇太后權同軍國事纘紹丕圖當聖人之
恭黙緝熙初政繄丈母之聰明渙號亟傳羣情均慶臣
某誠歡誠抃頓首頓首恭惟皇太后陛下徳齊天妹位
統坤儀紹任姒之大猷賛勛華之至治六宫欽戴慕美
化于積年四海乂安聽徽音于此日臣職拘守土不獲
稱慶闕廷臣無任瞻天望聖激切屏營之至
　　謝轉朝議表
臣某言今月七日進奏院遞到告一道䝉恩特授左朝
議大夫依舊知明州軍州兼管内勸農使者天澤徧沾
不遺微物聖恩遐暨爰及孤生奉綸綍之訓辭厲冰淵
之誠敬臣某誠惶誠懼頓首頓首恭惟皇帝陛下堯仁
天縱舜知日新紹七聖以丕承懐萬邦之欣戴廣宣初
政之恵首念羣臣之勞隨班聨而汎遷盡中外而均被
如風之行而鼔舞羣動若春之感而榮華一時而臣假
守海濱叨䝉乾施雖積罔功之愧亦陞寄祿之階臣敢
不俯伏再思竊慕循牆之徳夙宵不懈以圖報稱之能
庶幾小已之愚不負大鈞之賜臣無任感天荷聖激切
屏營之至謹奉表稱謝以聞
　　賀生皇子表
臣某言伏奉四月十五日詔書以皇子生大赦天下者
誕育元良偉矣九重之慶廣宣恩宥驩然四海之情盛
宗社之光華動生靈之鼔舞臣某誠歡誠抃頓首頓首
恭惟皇帝陛下丕承帝業仰合天心參化育之至仁措
幅員於極治慶流百世前星俄照於龍樓賚及萬方睿
澤爰頒於鳯闕羣心欣戴和氣充盈臣職守郡符不獲
奔詣闕廷臣無任瞻天頌聖激切歡呼之至謹奉表稱
賀以聞
　　賀天寜節表
臣某言遘聖誕之昌辰千齡協慶仰天寜之盛節四海
均歡皥如鼓舞之情穆若照臨之下臣某誠歡誠忭頓
首頓首恭惟皇帝陛下仁齊堯舜業紹祖宗履重熙而
抑畏不矜幹萬化而持循以正坦闢直言之路增深極
治之源慶期遇震夙之時列辟奉忠勤之禱當年飛電
曽形繞斗之祥此日稱觴感祝後天之筭臣幸逢華旦
僻守偏州逺有列之周行心馳魏闕祈無疆之睿筭願
效華封臣無任瞻天頌聖激切歡呼之至謹奉表稱賀
以聞
　　謝賜厯日表
臣某言今月二十八日進奏院遞到宣一道賜臣建中
靖國元年厯日一巻厯為大紀正中朔而不差恩出九
重被邇遐而無外拜賜爰欽於敬授披文彌謹於寅遵
臣某誠惶誠懼頓首頓首恭惟皇帝陛下建皇極以承
天亶聰明而御世發政施仁而民神斯恱對時育物而
隂陽以和勅密法於日官布成書於海㝢孚號遽先於
正歲分頒逺逮於守臣臣敢不上體睿慈下修官政勤
督耕桑之務皆使先期仰承徳恵之行必圖推廣庶有
毫釐之補不辜覆燾之恩臣無任瞻天望聖激切屏營
之至謹奉表稱謝以聞
　　慰表
臣某言伏奉正月十四日大行皇太后遺詰者東朝上
僊奄棄大養率土仰戀莫非羣悲臣某誠哀誠咽頓首
頓首恭以大行皇太后坤徳承天隂功被世飈御遽逺
徽音永傳中外一心感泣萬里伏惟皇帝陛下孝慕罔
極聖情難居願抑九重之哀以安四海之望臣拘守逺
郡不獲匍匐奔詣闕廷臣無任瞻天望聖悲摧殞咽之
至謹奉表稱慰以聞臣某誠哀誠咽頓首頓首謹言
　　謝致仕表
臣某言八月二十九日伏奉敕命宜守本官致仕者引
年以請俯慙無補於明時得謝而歸仰荷曲成於洪造
拜聖恩而知幸揣愚分於増榮臣某誠惶誠懼頓首頓
首伏念臣倥侗寒品樸樕小材由末學以奮軀遘昌辰
而從仕涵泳五朝之徳澤超踰四紀之光隂或宣化於
便藩或司賓於華省按刑將漕屢玷於選掄竊祿尸官
終逃於譴責爰及暮年之至自惟陳力之難乞身欲遂
於屏居承命獲從於善去豈其孤賤能爾保全此蓋皇
帝陛下舜知日躋堯仁天覆深固太平之業恢隆純被
之風使萬物各安其生無匹夫或失其所致臣衰朽幸
此退休臣敢不完一節于餘生報大鈞之巨賜雖同老
馬力弗逮於戀棧願比露葵心不忘於向日臣無任瞻
天荷聖激切屏營之至謹奉表稱謝以聞
　　賀天寜表
臣某言遇聖明之誕節玉帛奔趨起臣子之誠心簪紳
鼔舞幸際千齡之盛仰祈萬夀之隆臣某誠歡誠抃頓
首頓首恭惟皇帝陛下仁參化育治極明昌廣一徳以
承天正四維而御國持盈成而守之抑畏志紹述而慎
所更張樂聞正直之言坦闢大中之路慶辰惟永四方
欽震夙之期睿筭無疆百辟共歡呼之禱臣恪司海郡
遥拱楓庭仰盛旦之輝光念周行之髙逺捧觴稱慶徒
想紫宸之班向日傾誠願效華封之祝臣無任瞻天頌
聖激切屏營之至謹奉表稱賀以聞臣某誠歡誠抃頓
首頓首謹言
　　代陳少卿賀福康公主進封兖國表
中宸有命美化務先於族親貴主進封優恩不奪於典
禮風聲遐被中外交忻臣誠歡誠喜頓首頓首恭惟尊
號皇帝陛下配天地之徳紹祖宗之基守無逸於持盈
概至公於立極御逺以近齊邦以家治内等周官之規
訓女偕帝堯之法罔媿前躅克成令猷公主分乾之英
體巽之順雖曰愛之欲富不以生而暴榮豈湯沐不可
一而充印綬不可一而足蓋誨育之存節故寵私之有
階龍光一宣慈孝兩得教其有素下嫁豈忘其矩儀澤
匪不隆四方孰謂之偏黨朝野懽浹人神氣和邁治古
之休光增太平之盛事臣限以官守不獲奔走闕廷稱
慶臣無任瞻天踴躍之至
　　賀苗淑妃進封賢妃表
正宁留神内張輔佐後宫進善下帥嬪嬙恩蓋盛於得
人命實優於中禮綸言一出驩頌交流(中/謝)恭惟尊號皇
帝陛下嗣臨四方寶守重器萬機閒暇至化清明尚宵
旰以圖徽猶起居而謀治列位既登乎俊哲中闈復選
乎才良意出入之有裨庶言動之無失何則賢者得之
殊稱妃由配以為名龍光不私遐邇稱慶樛木存逮下
之諭美有所歸鷄鳴著相戒之勤驗在今日助隂教之
綱紀副聖心之簡求法貽彤管之書寵絶椒房之侈心
忘私謁風永邁於周南儉不曵衣譽難専於漢室全一
時之令典綿千載之昌期臣限以官守不獲蹈舞闕廷
無任瞻天踴躍之至
　　代劉兵部賀兖國公主出降表
臣某言伏審六月日内降白麻福康公主進封兖國出
降者禮盛太平舄奕本朝之事勢榮下嫁光華舊戚之
門築館据乎魯經附騎㳂於漢制表正人倫之大藩維
帝祚之長四方聞風萬口稱慶臣某誠懽誠喜頓首頓
首恭惟尊號皇帝陛下荷祖宗之業挾堯舜之心循降
女之前規發慕親之至徳賜公主以兖國之號乃陛下
愛育之深歸公主於皇舅之家蓋陛下孝思之永延寵
休於勿絶繼懽好而又新物儀所稽豐約惟古義評周
什車服避帝后之尊言采庶臣資送減先皇之子聖明
一舉慈順兩全逺貽冊史之昭章幽致廟靈之恱喜臣
限以官守在逺不獲奔走闕庭蹈舞稱賀卑情無任瞻
天踴躍之至謹差某奉表以聞
　　又代陳少卿表
伏審六月日内降白麻兖國公主出降者國儀慎重中
宸鍳古而展成隂禮章明公主益封而下嫁冠人倫之
綱紀壮帝室之藩垣華夏布傳臣民慶忭恭惟我尊號
皇帝陛下嗣守鉅業積隆太平敦睦族之令猷循降女
之故事迺以兖國公主進加湯沐選尚親賢下適皇舅
之家上崇先后之徳舄奕累世光華一門斯見聖明之
心實隆仁孝之本肅雍所詠未墜周人之詩資送不踰
尚存唐相之議榮歡乎戚里之舊恱懌乎宗祊之靈臣
限以守職在外不獲舞蹈門闕無任瞻天忭躍之至
　　代陳少卿謝宣賜厯日表
臣某言十二月日進奏院遞到宣一道伏䝉聖恩賜臣
嘉祐三年厯日者璣齊七政仰符天度之明厯校四時
専責日官之職霈綸言於庶土布歲令於前期四方守
臣百拜稱慶臣某誠懽誠喜頓首頓首恭惟尊號皇帝
陛下紹隆三聖合徳二儀教化醇醲人神說喜經紀以
之順動隂陽以之久調積為至和充塞無外筭成密法
杪忽不遺妙探靈憲之精髙軼清臺之課求端上贊班
朔下傳臣忝列分符預叨被賜敢不奉藏如禮聽受以
時勿稽民事之期以戴君恩之重臣無任瞻天激切之
至
　　代潘郎中遺表
臣某言臣竊祿清朝媿無補報守符偏壘將及罷歸被
疾暴深假息垂盡君門嚴邃不復曵裾天造始終唯増
隕涕(中/謝)竊念臣生匪令器素持孤蹤藉先䕃之餘休遭
明時而從宦閒闗三紀朴直一心内無毫髪之私外乏
錙銖之援仰叨覆育幸免棄遺承命再頒於郡條積官
一至於郎署寵澤逾分夙宵靡寜凡有益於民敢不盡
力或害于政未嘗少容誓竭涓塵之勞兾酬穹壤之徳
而桑榆遽逼溝壑即填神魂雖飛忠赤未折誠無顯效
附竹帛而可傳夫何哀鳴瀆旒扆而不避然臣冒恩銜
感非木石之頑故臣忍死獻言伸犬馬之戀臣歴任三
十餘年兩次知州並無公私過犯本家未有兒孫食祿
欲乞一恩例沾及寒族臣長男震年若干習進士業伏
望聖慈特賜俞允於文資内安排干冒天聪臣無任仰
望闕廷涕戀之至臣某誠惶誠懼頓首頓首謹言
　　代張郎中謝轉官表
臣某言今月五日進奏院降到勅告各一道授臣前件
官者年勞無状惟日積憂天造不遺以時序進對寵靈
之優渥震肝胆以悸慙(中/謝)伏念臣性實迂疏才非博敏
粗知古道早玷仕途所至雖切切厲精所施無班班顯
績堅撡履於孤立抱朴忠而自明一叨符竹之休恩三
易江湖之善壤顧惟宣力不足慰朝廷之思尚且偷榮
未能安田里之分伏䝉皇帝陛下大明委照沛澤逺沾
絫之以日月之勤陞之以班秩之次在陛下馭臣之術
可謂至公於微臣報主之情不勝多媿敢不永固晚節
誓殫寸誠恐懼深前循益恭之克戒作為慎末期後效
之有聞庶幾犬馬之心上答乾坤之賜
　　代章郎中賀郊赦表
祀展圜丘方畢就陽之禮慶流沛澤盡冒如天之仁遐
邇同心忭躍稱頌臣誠歡誠喜頓首頓首恭惟皇帝陛
下享三靈之祐紹四聖之休躋純治於重熙廓至明而
繼照端若持盈之慮巍然獨斷之權更為必顧於適時
發政必謀于師古推重嚴禋之典首務躬行誕敷寛宥
之恩復仍舊貫凡在幅員之内孰非鼔舞之情臣限守
逺疆阻奔盛事奉承明詔敢怠於宣揚荷戴洪鈞益深
於感激臣無任瞻天望聖懇切屏營之至
　　謝傳宣撫問表
臣某言今月日到渝州傳宣撫問者星軺遽至聳遐裔
之觀瞻天語敬傳䘏逺臣而存問一時鼔舞萬里光華
拜命肅恭戴恩跼蹐臣某誠惶誠懼頓首頓首恭惟皇
帝陛下明齊舜智徳邁堯仁紹統業於重熙納生靈於
極治垂衣而化務綏靖於方隅軫慮以時念勤勞於邊
徼遣使謹奔馳之役宣言示撫勞之深臣敢不上體聖
慈下修官業誓殫直節以圖分寸之能仰報大鈞不負
生成之賜臣無任瞻天荷聖激切屏營之至
　　謝宣賜厯日表
臣某言今月日進奏院遞到宣一道賜臣紹聖五年厯
日一巻者統合天心國永明昌之盛厯頒春始恩無逺
邇之殊拜賜欣榮披文寅敬臣某誠惶誠懼頓首頓首
恭惟皇帝陛下仁參覆載智運聖神對時育物而生成
不偏導民務本而補助有法飭日官而謹職布歲令以
授人粲若成書軼清臺之精密錫為大紀俾率土以奉
行臣敢不益厲愚衷虔膺明貺儆承流於郡邑賛施徳
於朝廷戒以奪農全東作西成之力斥其暴物順陽舒
隂慘之期倘小補於熙辰庶仰酬於洪造
　　賀興龍節表
臣某言伏以呂助黄鍾適慶嵗成之候虹流華渚咸欽
聖誕之辰域中均鼔舞之情方外謹梯航之供聲教所
暨欣愉率同臣某誠歡誠忭頓首頓首恭惟皇帝陛下
徳合勛華仁參覆載正法度以繼承六聖端政化以綱
紀四方紛然符瑞之臻至矣明昌之盛光輝慶節隆冬
秀八莢之蓂肅敬稱觴列辟奉萬年之壽臣官居䕫服
迹逺楓宸傾向日之誠心遥瞻魏闕祝後天之睿筭竊
效華封臣無任瞻天頌聖驩呼激切之至
　
　
　
　
　
　
　
　
　錢塘集巻八
欽定四庫全書
　錢塘集巻九
　　　　　　　　　　　　　宋　韋驤　撰
　　謝舉主陳少卿啓
右某啓今月初九日伏聞發奏舉某堪充縣令者
潔己而進終始或乖取人之艱古今所病矧利禄
之兼誘則真邪之並馳廉隅易修底裏難辨仰惟
著令尤重舉官内責公卿外憑牧守屢宜所薦無
三適之褒一失其人有連坐之玷故居要者怠於
汲善膠榮者恬不顧卑所抑既多彼求愈巧以至
脅肩事諂利舌獻讒或仗勢於權豪或屈身如厮
役止期苟得安恥屑為悠悠盡然往往皆中是以
伊優被用端直見遺辟書不及於寒門膴仕悉歸
於華胄夫唯有志之士豈或效尤於時寧坐而窮不
徼而貴幸焉際於知遇足以為之振明若某者不才
陋儒勉力初宦固以操守拙於耦從獄訟盡心未嘗
自愧塵泥托迹詎敢躁圗雖知行誼之可依常懼单微
之難立賴居軫下少慰胸中逃責及年撫躬甚慶况於
意念之外復冒發揚之恩旋省愚䝉併增喜懼此盖伏
遇知郡少卿廓精明之鑒闢中正之途報國不捐其所
知器人不責其必備曾是疎賤亦逢挈持上叩九重之
深使充百里之任所謂揉蟠木而薦萬乗歛微埃而增
泰山可否未分光榮巳倍金石可敗肺腑不忘然奨飾
既優烏得議私心之感唯忠勤以報庶不貽公舉之差
過兹以還不識所措
　　謝舉主潘駕部啓
伏聞今月二十五日發奏舉某堪充縣令出於不虞悚
若自失致讓莫及過情是憂竊惟名卿之建言本朝之
剗弊在擇令之一事深遺恩於四方曩者忽為小官署
以庸品不由保任之重詎間貪汚之流累月中程指期
得調藉展私計他無善圗隂持金錢爭市膏壤殆其施
政適足殃民進既無光榮顯赫之資退不惜髙尚清白
之舉日暮途逺情侈意奢盡力爪牙屬饜肺腑百里之
繫彼哉何思一軀之謀靡所不至邑邑相望人人效尤
世所共憂下幾無告理義不足靦其靣法律不足誅其
衷豈漸靡之使然由選用之非要暨兹革制莫不承休
謂朝廷髙逺不可偏評其短長則牧守按臨乃宜審核
於才實所知者俾以名進不令則咎其濫升用是有年
號為得士幽深䝉恵凋瘵更生絃歌相聞賦役不横若
昔單父之子賤益昌之易于間或有之曷可勝紀脫非
挾精明之度何以副論薦之優如某者賦性近愚趨時
寡變投耒即學彈冠應書偶塵下科獲就初仕然雖㫁
㫁實無他能寜或庸庸以徼後福善可扶而必直惡可
沮而必摧兾紓夙心孰愧清識而况賢威在上公道甚
平貫行匪勞嚚訟自引天假之幸間空犴而坐曹日亡
所營但援琴而恱徳竊安閒而持巳奚毁譽之在人未
為竒功猶免俗吏㒺志於化敢言容駟之髙門毋枉所
存何害折腰於五斗庶可逃責尚安望祈豈意左右汎
傳聰明誤采以充舉吏之所請備長人之員奬飾逾涯
驚惶無地此盖某官持衡當路推轂下僚敦易事而不
求錄小能而必器䇿欵段而與其進括輪囷而使之材
故雖么微亦被振發敢不永懐方格固守朴忠誓無阽
身義不尸祿㨗徑邪至恥同躁人鑿墉益髙逺鑒古語
完平生之藴藉遲異日之窮通萬一有為勉罄設施之
效始終勿改仰酬顧遇之私舍兹以還不識所措
　　代徐簽判謝憲使啓
竊以别乗之職半刺之任贊綱紀于一郡助風化于千
里其責匪易其人甚難往存辟署之法今開汲引之路
自非乎朴茂之士挾幹濟之才則何足當論薦之重為
擢用之漸若某者格局踈淺闇於臨事持守齟齬拙於
趣時一塵科目七更州縣連蹇萬狀孤寒一節若王良
之說豈能為之詭遇如韓子所謂誰肯轉之清波幸焉
晚嵗偶綴通籍獲從事于壘幕誠托庇于使斾不及曠
敗已踰意望豈料過聴反辱兹舉荷推轂之賜雖甚可
榮懐鑿墉之懼何以自慰斯盖某官以公忠報國以明
恕取人凡有小善而必錄不於一夫而求備故惟庸賤
亦被振挈敢不薄略邉幅堅固藴藉監鮮終之戒卒至
白首持不阿之志上承清朝庶幾保全無玷知奬過此
以往不知所裁
　　謝漕使馮學士舉京官啓
右某伏聞發奏舉某堪充京官任使竊冒薦揚驚惶固
甚仰惟驅䇿庸懦不勝何則朝廷髙深郡縣綿邈吏役
于外官曹實繁奚事事之可稽豈銖銖之足較廉能惡
得而上達旌勸曷縁而下通故闢寵榮之塗乃張保任
之法使部察一部州舉一州限之常員拘以累日屢宜
所薦雖不之褒一失其人則均而咎增峻彛範逆防偷
邪爵祈不虚位欲無幸且天下從宦數常萬千而選中
得賢十或八九然而間有廢道尚懐穿窬僥恩而榮竊
賞而惠頻頻憸佞之黨烈烈貴權之門諂諛浸加請託
交至所嫉雖可用退而寘諸淵所恱雖不才鑽而出其
羽是以伊優忝軒冕之賜耿介有山林之思誠窮素之
阻艱實公平之蠱蠧非哲人得志安能汲寒畯之蹤非
雅吏致身何以當君子之薦如某者賦性扑鈍與時迂
疎强遺犁鋤出即祿仕然其㫁㫁殆無它能寜或庸庸
以徼後福有誠必盡出位必謀念幼學而壯行詎枉尋
而直尺塵埃一命敢謂乎滯淹獄訟三年偶逃于譴責
皆賢威之所覆在天幸以何多尚安妄圗足以自適豈
意聰明汎采衡鑒誤收以充數於嚢封請備員於京守
奬飾過越悸慚倍兼此盖伏遇某官以義取人以忠報
國不於一夫而求備雖有小善而必聞曾是么微亦遭
振挈敢不至其弗逮勉所未完礪清節而益堅秉赤心
而愈固若窮通所繋一付於大鈞唯正直不渝永酬于
厚遇舍是以往㒺知所裁卑情無任激切依歸之至
　　謝轉官啓
右某啓伏䝉恩授前件官職業空䝉冒銓衡之鉤攷寵
靈槩及忝宸陛之臚傳頫伏載惟悸慙獨甚何則承平
積乆從仕坌多以干進為常心指養恬為異趣飾廉隅
以文其外廣結納以援其旁悠悠簪組之間汎汎軒裳
之列摭寸銖而稱效絫日月以僥榮莫匪自謀幾何小
補背毛腹毳夫豈能為乗集雙飛固奚足䘏朝端患其
若是選法與之更新保任則減夫常員課最則增于舊
矩欲薦揚之實必俟考盈防請託之深唯容外舉豈將
阨汲引之路盖以待英豪之來苟非超卓之倫曷副延
求之意如某者學靡該洽器非優長以罷軟而棄農耕
由窶貧而圗禄宦一竊科第乆甘塵泥雖知利達而有
為自分顓䝉之難彊逺騁逐之可惡固操修於必安發
施無不篤於誠思慮未嘗踰其位治囚江左猶多好犯
之民作邑淛東或有敢欺之俗鑒古人而良歉叨秩廩
以宜羞奚虞冗散之資亦被褒陞之命孰謂自致敢忘
所縁此盖伏遇集賢僕射相公堅贊國之懐竭代天之
力闢公道而形四海端直表而正百官雖澄濫進之源
常嫉蔽賢之敝欲禆巨浸不棄涓流之微欲助大明㒺
遺爝火之細遂使迂疎之品亦由論薦而遷敢不充擴
良能養完舊藴務端平而中立舍矯揉以外求赤心有
不狥之忠白首無可移之節仰醻覆載之惠次答鈞陶
之私寘兹而言曷識所向卑情無任激切知歸之至
　　謝太守啓
右某啓此者拜命楓宸竊玷王言之綍補官萍邑獲依
刺史之天載省載維且懽且懼一昨濫膺章奏偶合銓
衡繇江左之決曹徙淛東之領縣雖持已有常道而治
民無長才第遵法令之程勉襲循良之迹然而風力所
被未虚訟筒勸導所加猶有曠土犴或留于宿繫犬未
免于夜鳴徒亹亹以竭精乏班班之顯效閲歴萬變因
循數年止圗逃責以罷歸不意當途之論薦揣非功而
見録慙以次而被遷籍名初𨽻于省中出宰合從于湖
外念安輿之侍奉患逺道之間闗據陳此心請易兹地
其如生齒繁夥封疆濶疎乆傳難治之聲固有先憂之
勢借令挾利器之用烏可忽盤根之堅况欲逺希古人
擺去俗狀上承朝家撫育之意下狥田里便安之情興
言及斯為理非易仰有所賴庶幾自平恭以知郡郎中
徳性素髙術學尤粹識通世務望壓仕途輟計庭經畫
之謀即藩壌承宣之任發恩威而兼濟端錯舉而至公
千里安甿悉紓懐而樂處一時屬吏唯拱手而貫行則
某也奚惮剸煩良甘託質豈湏矯激易于無腰笏之勞
敢事優游巫馬守戴星之分方叙欵誠之獻過䝉教誨
之貽指期可伏於門闌嚮誼難窮於筆舌下情無任激
切知歸之至
　　謝劉兵部啓
右某啓伏䝉恩授前件官竊叨陞擢實冒薦揚自知固
明塞責何以拜命之始積憂已深何則百里之疆萬室
之衆思斁所致戚休所縁教令擇後先利害審因革孤
惸困疾之必濟强梗侵陵之必鋤均賦役之重輕訓農
桑之勤怠皆政本之尤急在思兼而果為事或難常不
欲苟作而徼譽敝有得易不當姑息而殃民上奉朝廷
愛育之深下成閭黨便安之望故典邑之官則小而字
人之職非輕况貫行于盛時剗次補于舊制率由保任
之法宜得精明之材儻匪其人曷充兹選如某者闇於
大體實無他能學尚柅於逢原識未宏于經逺枉尋直
尺違俗得譏吐剛茹柔與古共耻向占名于仕版獲試
采于江城礪愚以勤補拙唯正自謂赤心之足恃詎疑
白璧之難為業踈誠病于技窮謀過返慚于智小方免
愆之未暇俄被舉于不虞卒令蕞微玷此銓品此盖伏
遇知府兵部逢時補報履道信誠不私所薦而害人不
舍所知而蔽上持衡顯位毫隐莫容推轂下僚跡單㒺
間曾是空頑之器亦遭汲引之恩敢不固于朴忠勉所
充擴彈琴聴治雖微子賤之優閒腰笏衛民敢效易于
之激切庻幾有立之漸靡及無聞之嗟上答生成次酬
驅䇿寘是而語烏知其他
　　代章郎中謝兩府啓
拜命中宸榮歡固切領麾逺郡愧懼方深念委寄之匪
輕揣才猷而莫稱竊起循墻之戒且虞假器之譏雖朝
廷任人容有不備然師帥宣化得無自難恭惟某官柱
石邦家鈞衡海㝢贊周道之如底輔堯仁之若天未嘗
不為官擇人思所以與世興利耻一物之遺澤逺過伊
臯欲伊人之長民皆如龔魯如某者濫膺掄選實積兢
惶敢不固守朴忠厲精術學勉圗治狀豈甘碌碌之無
竒微補昌時願效涓涓之不止仰答生成之賜次醻陶
鑄之私舍兹以還不識所措
　　謝運使王學士啓
將迎既失竊羞拘滯之資苛細不誅尚賴寛明之度悵
為謀之甚拙於自咎以宜多何則邑落幽深使麾崇重
非按視之繇此曷瞻望之有階固當俯伏道旁奉承鈴
下露悃忱之萬一聴教戒之丁寕豈惟盡事上之儀亦
足悟臨民之術而某智忘適變性泥執方念積粟于囷
倉慮繫囚於囹圄畏空城之無守計嶮路之且遥奔馳
敢憚于暮歸參候欲圗于晨往豈意供帳都徹脂車亟
行入境不呵耕耘之無止解鞍唯頃偵伺之難量是以
䇿蹇莫前拜塵靡及憂霑汗背愧發頳顔雖聞飛盖之
遼猶懼半途而畫回轡固慚於違禮越疆返懼于冒威
進退氷淵腹心芒刺弹琴聴治耻非子賤之優閒負弩
先驅獨逺相如之風采其為不幸烏可勝言恭惟運使
學士道涉本原器含宏厚吏不由于末節假人微察于
至誠故此蕞微之體得逃懈緩之譴仰戴鉅徳實將終
身某下情無任惶懼之至
　　上劉工部啓
某啓伏審涓辰已諧禮上千里之内民物喜躍迺及旁
郡莫不延頸企踵以便教命之行仁人之風其盛如此
恭惟某官徳業宏逺志勇兼善累更重寄所至稱首爵
賞之及未嘗不避化天下之貪激天下之懦逺比古人
夫復何讓頃者領荆楚之漕乗嵗歉之後迫于經費假
易供調兾紓民力卒挂吏議左授此邦在公何愧邦之
士庶聞上拜命知公決無愠色而皆望賜于公是公之
徳誼見信于四方深矣則公之自任宜如何其重且睦
雖偏封數得賢守前有范趙以言謫居公今繼之煇燄
相屬豈天獨私于是哉某不才之人嚮備奔走受公之
恩殆為私頌公之美不為諂今兹效官幸在近境雖獲
偃仰山邑聴輿歌之傳不能俯伏麾斾道州人之慶伏
祈早膺大用以充郡望卑情無任激切依歸之至謹具
啓事陳賀
　　代章伯瞻謝沈舍人舉陞擢啓
右某伏聞論薦引重度越倫等自顧衰晚豈不愧荷古
語有之達觀所舉如明公之達而某也被舉不既失於
多愛而略其所觀乎恭惟明公發徳誼之積廓兼善之
量不以富貴自大以賞識汲引為已任雖古之才臣忠
輔篤于拔賢進善者當不過是宜有豪傑茂美醖藉深
逺副明公甄收之精當熈朝器使之重若某者何足尚
哉明公曲借題品請備陞用挽而致之使出門下豈所
謂先其所知而來所不知者邪退惟匪材敢不强勉耿
介之守老當益壯有為之心亦所未已庶幾異日不為
提奬之玷寘是而言詎錫何報區區之誠實罄于此
　　謝郭省副啓
右某竊以朝廷清明賢傑輩出中外要職㒺或輕付雖
官非宿業仕不食舊而柬求進用平正詳審故人各自
效宣布風力增髙太平輝映前世然猶間詔近侍參舉
所知付之有司以備陞擢為官擇人無盛於此宜有朴
茂瑰偉之彦宏深厚重之器達古而不跼于泥適時而
不牽于俗材猷綽然度越夷等上副鉅賢之論薦下平
四海之公議在于某也能如是乎忽玷明公之薦仰塵
當宁之覽旋自省度豈不恐畏此盖伏遇某官廓精明
之鑒持剛正之度責人甚薄未嘗矜巳小善不隐將以
報國曾惟疎鄙亦冒汲引霜臺靖位夙荷于恩麻虎符
逺守尚叨於齒記終始厚徳何以負戴固當倍益素藴
堅完晚節更圗微效之立庻塞見知之深舍兹以往不
識所措
　　謝王學士啓
伏聞發奏舉某堪充京官任使者無所取材分孤蹤之
連蹇不求必備幸髙誼之甄收仰冒薦揚竊深驚懼伏
念某學不貫道智非適時强離耰鋤出即禄仕忽忽已
踰于一紀區區纔歴于兩官無邉幅之外修無錙銖之
旁援獨立雖不愧直行多所違衆皆誚其迂踈心自安
于方格敢為白璧奚憚青蠅是以門如冰寒席或塵滿
靡圗虚譽之飾第畏素餐之尤然而賦性不靈臨事幾
闇攝調萬室黽勉三年獄訟豈能盡其情惸獨豈能周
其隐薄征均役盖國令之素明止盜去姦亦人情之常
務乏優優之美政微赫赫之竒功得逃瘝曠之誅巳慰
勤勞之慮豈謂聰明泛采衡鑒誤收擢之塵土之間聞
之朝廷之上㒺稱驅䇿難平悸慙此盖伏遇某官充擴
至誠主張公道别羣吏之淑慝振列城之紀綱排巧宦
諂諛之朋絶貴權請託之路片善可摭雖寒生不遺一
惡可摧雖美官必抑但量能于器使不格物于巳長故
在么微亦叨汲引敢不增修踐履固守朴忠利國恵民
則知無不為謹身樂善則沒而後已庶幾一介之節無
玷鉅賢之門舍兹以還曷識所措
　　謝憲使元郎中啓
某啓幼伏草萊辱公之顧舊矣從仕十餘年常恐碌碌
無狀為門闌之羞耳典邑窮僻官滿垂去而公按視此
道望見麾斾愧喜兼作甫迨朞月首被論薦是公之所
以蓄待不謂終乆碌碌而期有植立于後時也則某之
所以自勇于善報公之徳宜如何其為守局畏簡書不
獲奔走庭下姑獻鄙言以叙荷戴之懇惟公亮其誠略
浼瀆之罪皇恐皇恐不宣某再拜
　　賀章郎中移廣西察刑啓
某啓乍違麾斾傾慕深極伏承被受新命凡邦之吏民
無不恱喜如某等輩冒徳之厚其為抃躍以言相賀百
倍吏民之情非賀此足以為公榮盖大君子進用之漸
宿徳舊藴施發于他日未易可量是亦足以為賀也不
識騎從今憩何所杭越計少留止赴治之程未知復過
蘭汀否瞻仰威重不勝拳拳春深猶有寒氣途中倍乞
自夀以慰衆望不宣某再拜
　　謝守倅啓
某啓智不察幾雖昏㝠而可念體如慢上在微蕞以宜
憂尚賴寛明得逃譴責撫懐知愧冒徳無涯何則禮辨
等衰律存統屬賤承于貴若級之在堂縣𨽻于州如足
之戴首順此髙卑之分自然禮義之安苟易視而不倫
或輕為而敢犯祇自取辱孰云善謀謗非難掩于能言
悔吝㒺違于旋踵且不分菽麥猶知蹈此而寒心豈粗
服典經反肯倨然而措意事出不料情當有原縁府𨽻
之具文詣邑庭而請判詰其所命則曰承檄而専馳審
其所須則曰附身而為据念舊槩之嘗及遂直書而不
疑不度斯人輒連以上瀆聰明而已甚發威怒于必行
亟窮怠忽之根芽將寘愆尤于繩約而某深思本末倍
積悸慙汗竟趾而尚流魂去幹而重返憫愚衷之未達
露鄙語以自明非求文過而脫身所覬宣誠而待罪豈
謂霽嚴以納推恕而通原心特逭其因循降指唯從于
戒飭置孤蹤于無玷貽厚幸于不虞竊惟顓䝉何以補
報此盖伏遇某官開有容之度敦易事之風不由一𤯝
而廢人不即一夫而求備故兹下吏獲被深仁固當勉
所未完充其不逮誓堅清白之節仰答包含之私舍兹
而言不識所向
　　謝章少卿舉應手詔啓
右某啓伏䝉奏名仰應手詔鄙朴何幸奬知獨深由門
下之薦揚方離選集被廷中之音㫖又越等倫感恩雖
志于無窮揣已固慙于非分喜畏兼集情言曷勝恭以
聖人臨治之初天下乆安之日丕承乎祖宗基業尤慎
維持所重者邦國事為難忘因革既開讜直之路復念
滯淹之材以謂得于嵗舉則泛泛未精拘以官聮則規
規不廣迺頒不次之命庶獲有為之賢内焉屬近視之
臣外以委行臺之使毋有所隐各舉爾知不論品秩之
髙卑止間貴權之族裔槩取實效壹歸至公奉兹詔者
其責非輕與是舉者其人豈易宜收士類之翹傑以副
上心之採求如某者器業不優操修未粹徒蓄敢行之
志殊無應變之資凡所存誠固也效古人之守及夫臨
事幾何非俗吏之為曩得調于銓衡獲承風于使節踈
鈍本希於逃責聰明返誤于見知僻邑三年愧難成其
美治薦書一上幸曲借其餘輝解官既逺于恩閎待次
方留于里閈豈圗多愛常齒不才復推累日之勤俾預
一時之選除官芸省方抱濫遷之憂出宰萍江遽聞煩
使之報始悞巨源之啓益銜智伯之知敢謂當然何由
致是此盖伏遇運使少卿至明自照特立不疑報國以
誠取人以恕有以適用雖片善而不遺果于必聞雖屢
言而無倦故此蕞微之品數叨汲引之私敢不涵養良
心堅牢素履慕蹇蹇輸忠之跡屏區區膠禄之情誓不
苟隨保松筠于霜雪庻幾有補助海嶽之涓塵上答生
成次酬振挈過此以往不知所裁
　　上江州劉吏部啓
右某伏審解職霜臺頒條江國仰惟化治之暇保協神
明之休恭以知府吏部徳業粹全聲輝充溢頃輟西畿
之經畫入踐烏府之崇班指佞斥邪朝端畏其風角廉貪
立懦天下慕其猷為言有中而勇于必行事或偏而期
于必矯素耻依違之病比形執奏之堅蹇蹇自持固守
匪躬之節磽磽見抑肯興易缺之嗟甘遷謫以獨安謹
承宣而愈效幸哉千里獲繄布政之優奈此輿謀猶蔚
登賢之望某尸官僻邑引領恩閎簡書有畏而進謁莫
前麾斾且遥而馳心徒極伏望上副倚注精調寢興
　　謝范吉州啓
右某言念曩繇公便得遂私誠較士籍以告休伏賔陛
而知幸纔仰誨言之益遽違徳誼之髙歸復拘攣日馳
精爽貢懇方慚于稽晚貽書又拜于勤劬齋醖逺霑均
美議晉賢之度瑞圗佳貺集珍欽漢守之良驟增敝邑
之光愈積懦衷之感未縁㕘候徒切傾依伏望上副倚
注精調寢餗云云
　　謝運使徐郎中啓
右某啓伏䝉發奏舉某堪充不次陞陟任使者剸繁無
狀方深罷黜之虞與善不求遽冒薦揚之賜榮懼相半
情誠曷勝恭惟國家緝持紀綱振補滯敝事有可革不
牽襲故而重于更張才有可庸不患處卑而難于驟進
故獻議多繇于草野髙蹈或作于丘樊正賢者引類之
秋迺君子得時之㑹然非抱竒瑋之噐曷足膺振拔之
公况當精識之昭昭豈容誤采于泛泛如某者所鍾不
粹以學自資蚤脫犁鋤之勞即從闗柝之守盖為貧而
無愧奚竊禄之足譏知理義有以恱心而思慮未嘗出
位荏苒既踰于一紀因循方歴于兩官詎能枉道以求
伸不謂憫窮之見取頃繇汲引槩預遷除安輿念逺侍
之難劇邑遂易方之請材非虞詡當盤錯而可憂業謝
言游在絃歌而安用自據案而臨治每窮辰而疚懐平
賦役于錙銖之間辨情偽于毫末之始知其疾苦必也
力行有所承宣敢或自緩然而智淺謀逺心専術踈雖
欲慕古人之為幾何非俗吏之事豈意聰明過聴奬飾
濫加曲形外舉之章援進下僚之迹退自揆省曷為夤
縁此盖伏遇某官報國以忠取人以恕壓列城而恩威
兼濟廓至鑒而賢否坐分不忽涓埃之微不遺飛集之
寡皆籠羅摭拾欲盡致于有為故樸鈍迂疎亦見推于
不次某敢不益完素節愈勵赤心有利于邦縦捐軀而
何愛非義而貴誓沒齒而不居仰答生成之私次酬知
遇之厚寘此而語莫知所從
　　謝運判夏屯田啓
右某啓伏䝉奏舉某堪充大藩通判任使者竊依鉅庇
逃吏責以踰年輒玷誤知冒薦書于前日幸出不虞之
甚憂深克荷之難伏以國家用人之常著令所守凡預
遷陞之次率沿保任而居非示之以疑貳之端盖施之
為誘掖之道使輕淺易揺者把持而自固罷軟不力者
强勉以自支豈寸寸之可量在滔滔而有間加澤雖繇
于正宁挈權多委于外臺當髙賢公舉之明必衆人皆
可之善苟不及是奚宜致哉如某者挺身草萊從事經
史學苐求古器非適時心惡巧而近愚性恥隨而幾僻
為貧而仕視闗柝而不卑由義以安逺風波于莫測一
塵士籍之末兩效官曹之微乏美最之足稱唯孤衷之
自信僅從汲引得預改除安輿念逺侍之艱劇邑遂易
方之請其如民物繁夥封疆夐遥知禮誼者盖稀謹教
導而難入當兹錯節愧無利刄之資必也得情期偏鳴
絃之樂閲嵗時而將乆緝條理而粗成未彰曠職之尤
已慰善謀之計豈謂聰明過察賞識泛收取于列城之
窮擢于羣彦之後曲形奏牘之重俾貳藩條之雄退省
不勝靜思所自此盖伏遇某官至誠任已直道贊邦持
衡當路而軒輊不偏推轂下僚而采求不備曾是迂踈
之品亦叨挽進之私某敢不激厲逺存養完舊藴堅其
固守之節充以壯行之心進則竭忠唯沒身而後已泰
于從欲誓得志而弗為上答生成次酬奬遇過此以往
詎知所裁
　　上運使徐郎中啓
右某啓伸於知已士心之常不如乗時古語所載稽義
命而無愧審情言而可形况在髙明之前必寛凂凟之
咎某生而甚朴學以自持一塵下科乆歴微宦雖無應
變之智獨保徇公之誠未嘗違道以求從豈或屈身而
希進職思所守固防濫竊之譏義在必行敢迹因循之
病徒欲展區區之志未能離碌碌之間幸此效官深于
冒庇方慚盤錯之困返被薦揚之光揆力不勝銜恩已
厚尚安懇欵之獻盖樂門闌之歸恭惟某官敦易事之
風廓有容之度察其非狂狷之請使之安附託之榮則
願竭愚衷兾毫釐之可摭仰承賢畫庶萬一之有禆云
云
　　上䖍州劉都官啓
右某啓念嚮慕徳名方抱積年之恨夤縁吏幹獲伸一
拜之勤幸欵奉于霽威復飫承于餘論奔走侯封之内
往還賓履之間更月律以再之勤舘人者數矣及乗舟
檝之便徒想旌麾之光銜禮遇而固深貢誠音而何緩
敢恃髙明之炤必原倥偬之情伏惟鎮撫多餘福休並
集恭以某官吾儒懿範當世偉材術學素明聲猷相副
興利除害心古人之心履義居仁樂君子之樂比輟外
臺之畫蹔臨劇郡之雄雖逺民慰來暮之懐然輿論有
淹賢之嘆佇聞大任之降以愜至公之評曾是么㣲尤
増祝頌伏望上為邦社精調寢興
　　謝淮漕蔣金部舉陞擢啓
右某啓伏審發奏舉某堪充陞擢任使者風力不彊方
虞曠職聰明誤采返玷薦書荷恩則深度已唯愧且朝
廷嚴督責之法郡邑有承宣之難非精識疏通不足任
今日之事非周才浹洽不足赴一時之功而某也學粗
知方智非應變僶俛薄宦因循歴年盤錯屢當孰稱利
噐雪霜不改自保孤筠悉心縣道之繁栖迹海壖之陋
止待譴斥敢希奬知此盖伏遇某官履道坦夷取人汎
博寸能必紀片善不遺故在蕞微之蹤亦叨汲引之賜
敢不就志謀逺忘軀徇公終保自知之誠仰酬公舉之
徳下情無任激切依歸之至
　　謝轉太常博士啓
右某啓今月二十三日伏奉勑告授前件官者逢時從
仕宣力無聞累日序遷拜恩可愧傴僂雖知于益戒輪
囷終病于非材靜以返思胡然冒進此盖伏遇某官至
誠與物正誼接人凡其托軒輊之間莫不被含容之賜
故使承流之末既沿攷績而陞敢不淬激于中持循所
學願竭壯行之志庶無幸位之羞上答天仁次酬賢造
下情無任激切知歸之至
　　謝監司舉陞陟啓
右某伏䝉發奏舉某堪充陞黜任使效官無狀幸吏責
之偶逃冒庇已深况薦書之復玷出于不度感在無窮
何則巨江以南劇縣相半曾是敝境且鄰大湖户口櫛
比而艱于治生風俗輕悍而狃于冒法識禮義者盖寡
賊善良而固多頗為難官足號巖邑向患侍親于逺遂
甘易地而來既至之初悉心已治開之以孝弟之道示
之以廉耻之端斥惰游之害農去邪蠧之妨政爭訟求
決必也究枉直真偽之原賦役有加必也均重輕勞逸
之勢力可為而必極慮可索而必殚間闗三年僶俛一
意乏顯績之足道偶編甿之粗安皆髙賢涵覆之私非
不肖剸裁之致豈意聰明過采衡鑒誤收矜其不備之
資期以有成之噐曲加賁飾俾預遷陞自惟欿然何以
至此兹盖伏遇某官誠心無撓徳量有容報國以忠一
言不苟蔽賢是嫉片善不遺故在孤微之蹤亦叨汲引
之賜敢不益堅素守愈激懦衷見義必行羞于膠禄在
邦有補誓不顧軀庶冀踐履之完無辱奬知之重舍兹
以往曷識其他
　　得替謝監司啓
右某今月十一日依准先奉勅命巳交割縣事與替人
管勾訖治繁既乆逃責固多受代已歸荷恩有自瞻門
闌而雖逺銘肺腑以彌深何則自江以西為邑非易況
此巖險介于湖湘占版籍者四萬餘食墝埆者十五六
舉皆頑鈍而難化復多輕悍以忘生詐偽衆而艱于辨
真抵冒煩而勞于扶弱足為盤錯之地誠費剸裁之功
故官者類不欲來而來者鮮以善去某材資朴野術學
迂踈始因逺侍之難遂有易方之請然而據案臨事常
懼不勝遵法衛民自疑無效倐忽三年之外間闗萬變
之來賦役均平幸朝廷良法之降盜賊衰止藉天地豐
年之祥間或承檄奔馳越疆營幹雖獄事絓非辜之劾
而縣道免不職之愆知非所能寔有攸賴此盖伏遇某
官至明兼照巨量廣包馭吏固有其方責人不取其偹
遂使孤微之迹不形瘝曠之尤誓罄真心仰酬厚徳下
情無任激切依歸之至
　　謝提刑毛職方啓
右某啓伏䝉削奏舉以陞陟者逃責歸罷已繄鉅庇發
函論薦復玷誤知感懼文深情言兼切一昨官巖邑試
刃盤根行所學而自持幸吾民之見幸裁決庻空于投
銗勤渠敢後于戴星皦皦誠心雖欲慕古人之事區區
治狀幾何非俗吏之為固微異績之可書常慮非聲之
或過向鄰名部乆冒徳輝屢䝉善誨之貽獲免瘝官之
失何天幸之加厚㑹使麾之改行首臨敝境之窮獨霽
嚴威之重察大體而不誅其細假優禮而少與之權百
里增榮二天均况及兹受代莫匪銜恩貢謝懇以方馳
聞薦書之遽上出于踰分倍以再恩此盖伏遇提刑職
方廣聰明之資秉中正之誼取人以恕報國以忠持衡
當路而軒輊不偏推轂下僚而采求不備故在孤微之
迹亦叨汲引之私敢不勉激懦衷益宏素節願違碌碌
趣直道以安行請效涓涓滋明時而濳補庶以始終之
守不為奬遇之羞舍斯以還不識所措下情無任激切
依歸之至
　　謝蹇學士張學士舉陞陟啓
右某頃玷薦書獲序陞而固幸乆稽謝欵由宻啓而莫
知感怍並深誠情兼至伏念某智非應變材不識時强
違丘樊出即祿仕謂事功之可勉則知無不為謂術學
之可施則篤于自信凡五遷于職局唯壹意于朴忠宣
勤徒罄于區區抗迹未離于碌碌一昨拘攣海邑向望
使麾竊冒徳以雖多悵拜塵而㒺及豈意聰明過采衡
鑒誤收濳紓汲引之恩逺及空疎之質此盖伏遇運使
學士取人以恕報國以忠不遺寸長必致之於有用不間
小善必報之于勿疑故在孤蹤亦叨公舉敢不養完素
守勉勵壯行庻幾正直之風仰酬知遇之重舍兹以往
詎識所裁
　　問候僕射王相公啓
右某啓歛塵迹之微累跧淮海望台光之重乆闊門闌
豈無犬馬之情第恨雲泥之隔故尺牘不通于左右寸
誠不達于髙明在朝夕以拳拳歴歳時而苒苒恭惟僕
射相公材尊命世功極代天智變若神巻舒由道以稷
禹自任于巳非堯舜不陳于君發聖經之義而學者知
原贊皇極之猷而人心歸厚事可圗而必立何憚艱難
政可革而必更孰為沿襲獨蓍龜于機務絶蔕芥于浮
言追還治古之風增重熙朝之業績既成于乆大身遂
退于優游印綬乞還即舊邦而偃息節麾懇避領仙觀
之清閒雖鉅賢進退之心固安于義然四海瞻依之素
未足于情某自省顓䝉嘗陶教育悵縻蹤于末宦阻伏
謁于髙牙願聴衮衣之歸早充輿誦之欲伏望上為宗
社精調寢興
　　謝發運呉兵部啓
伏䝉論薦舉某堪充臺閣清要任使者弱羽卑栖物情
所分髙材巨用人事之宜苟違一間而求是拒大鈞之
勢在志士乃能安于命惟達賢有以取諸人故抜淹振
滯則有時而為嘘枯救涸則盡力而巳要之不失于清
議然後可符于至公若公之舉也豈所宜輕如某之愚
也何足以稱此盖伏遇發運兵部深仁汎愛厚徳有容
采其善而不求其完擇以心而不格以已曾是𠖇行之
迹亦塵宻啓之言敢不充擴至誠養全舊學勉其得為
而不牽于習俗髙其所向而無愧于古人庶幾自信之
誠仰答見知之重舍兹以往㒺識其他
　　海門得替謝啓
右某啓今月三十日准勑受代訖勤勞海邑營職無聞
荏苒天時終更遽及獲逃官謗壹賴公庥方其朝家法
美而令嚴縣道勢輕而責重必欲奉行而底于理莫非
精識而竭其情迺能宣上之徳澤而不為空文始可議
民之戚休而以安蔀屋凡此皆其難務非才何以曲全
靜維免戾之繇固有歸仁之地兹盖伏遇某官輔時以
道待物以誠聳振列城之風激揚羣吏之治不銖銖而
求偹嘗皦皦而有容故于朴拙之蹤亦逭迂踈之責感
戴厚徳鏤銘深衷無任縷縷懇到之切
　　代楊侍郎上文太師啓
右某伏審光膺宸命榮劇帝師顓機政之大謨主經邦
之至論四方傳播壹意抃歡恭惟某官命世鉅材濟時
重噐出將入相乆贊無窮之基尊主庇民允成可大之
業避榮即退閒之樂趋召副淵嘿之思戚休常係于生
靈出處可議于宇宙位冠三公之長禮優五日之朝四
夷方懾其威聲百辟再瞻其儀表太公之佐周室止當
應卜之初傅說之相商朝亦在宅憂之後豈若詔聘加
于得謝之際謀猷納于弗言之時誠夐古之所無乃昌
辰之攸賴壯龜鼎尊安之勢慰寰瀛鼔舞之情某忝領
州麾遽之淮甸望台階之煜煜展慶無縁貢愚欵之區
區宣心莫及伏祈上為邦社精調寢興
　　謝楊侍郎
右某啓頃䝉論薦恩盖出于不虞乆懵剽聞罪難逃于
弗敏聵聰一抉媿汗交流感衷則新冒徳惟舊竊以髙
位以蔽賢為患志士以自媒為羞然而人才固豈易知
巳知亦不易遇惟疏達公明之識乃克有知而不疑惟
敏廉勁正之資乃能有遇而無負若某也間闗末宦樸
􁂶小材聲迹不足以動人知謀不足以適用徒㓗身而
奚補姑苟禄以未歸方其倅貳于淮城幸矣棲遲于使
部第拘側僻未仰輝光遽承趨節以還空起戀軒之望
不圗誤愛嘗玷飛章及逭責于終更即罹憂于永慕視
息延于殆絶衣冠復于更生一來京師兩易歳序馳騁
敢思于千里回翔僅占于一枝雖漫刺之獲投尚霽威
之未覿膺門可貴方思再拜之榮濤啓或傳始悟積年
之賜此盖伏遇户部侍郎取人以道照物以誠是非不
謬于毫釐軒輊不差于蔕芥采察有要何嘗直尺而枉
尋慰薦所加不俟聴言而觀貌此不肖銘心之感宜倍
常情在鉅賢援手之私若為圗報誓永堅于操守庻毋
辱于奬知卑情無任激切依歸之至
　　代人謝及第
淡牓載揚竊塵精選渙恩就擢深愧非材宜黜而收以
榮為懼伏以國家養完士類辟雍尊建師儒恢張三舍
之規延聚四方之雋崇淵微詣理之學斥破碎不經之
文有升補以激其能有考察以砥其怠欲觀其乆則歲
月以限必懲其甚則殿罰以終盖誘之掖之使成君子
之噐則或出或處盡冒聖人之風宜其詔舉一傳計偕
四集獨此羣彦取先萬邦多造道自得之倫絶異端斯
害之黨曵袍即席氣凌風雲涉筆吐竒妙入神化極天
人之精祲窮治亂之本源莫非瑰瑋之資足副英雄之
彀儻不然者何其與焉豈銖銖之稱而不免于差豈一
一之龡而或容其濫如某也降才非頴厲志自强勉勉
弓冶之傳拳拳詩禮之訓兩繇鄉舉一預薦書雖得失
不足以動心而智慧莫諧于乗勢因治任于千里幸占
籍于上庠偃然樂育之間期于深造而已年彌加而意
彌篤學愈乆而業愈疎適偶設科之求忘圖發䇿之決
傷弓勌翮易生曲木之驚再戰疲兵徒有焚舟之誓與
諸生而並進角一日之所長濳分罷歸敢希偶中致此
䇿名之及詎無援已之縁此盖伏遇某官開發聖經主
張吾道從容不倦之誨裨益有為之時變愚而明化駁
而粹故使寡聞之迹亦叨賜第之光敢不勉所未能至
其不逮用擴良心之藴永堅大節之端仰答生成次酬
教育寘此而語㒺知所裁
　　謝吕少監大夫舉陞陟啓
右某啓勾稽竊禄方托餘庥剡奏推材遽先鄙迹出于
不度感也甚深何則古人重傾盖之知志士甘抱闗之
守唯得之有命守雖賤而必安唯取之以誠知雖新而
弗舍故窮不淪于媒已達不䧟于蔽賢邈哉此風存亦
無幾如某者養心未至涉道不精仕由為貧才豈適用
奮力鉅創之後勉從列職之卑棲遲一枝荏苒三歳曷
期内府之貳忽偶高賢之臨趨風纔仰于設施分行亟
聞于遷拜馳情徒極悵諄誨之難親汎愛曲收承飛章
之已誤此盖某官勇于進善恕以取人振蟠屈于可伸
之時飾輪囷于有用之地故兹慰薦亦逮迂踈其在區
區之衷敢忘皦皦之遇誓堅素節毋玷公言下情無任
激切依歸之至
　　上尚書右丞啟
右某啟伏以富貴得以道膏澤下于民乃古人之深稱
真丈夫之能事恭惟某官盛徳重啟逢辰得君奮身公
忠致位丞弼宻若嘉猷之告廓然兼善之心四海衣冠
同于馳仰一時議論孰不知歸而某苫塊餘生鄉閭屏
處濳䝉大庇之及莫獻寸誠之勤兹就禮經載趨朝宁
畏簡書之所迫圗造門而末由姑進悃衷少紓向望
　　謝執政啓
右某啟辭富居貧乃古人不得巳爾讓夷急病凡志士
豈無心哉盖力有不能則戒于先迷義或可違則退亦
餘裕當不肖輸誠之日正鉅賢容物之時收愧汗之泚
顔聴徳言之善誘頑非木石銘在肺肝恭惟某官噐越
伊臯道深姬孟推至懐于髙位廓兼濟于四方以匹夫
不獲為巳憂以片善必求為已任採摭㒺遺于樸􁂶忌
嫌無擇于葭莩取之有方寜與十禽之詭舍其不逮盖
矜五技之窮若某之愚其感也甚乏季路乗桴之勇有
仲將書榜之虞方戴丘山之恩遽愆轡䇿之指唯區區
之微悃幸皦皦之見明可忘冰淵尚負芒刺鑽皮而出
其羽固銜振抜之端投足而轉之波更起鳴號之望庻
幾充擴仰報奬知舍兹而言㒺識所措
　　謝吏部梁學士啓
右某啟託庇云初方慰勤拳之仰誤知何遽巳䝉汲引
之恩感衷倍蓰愧汗流浹竊以命有窮達不移者志士
之所持位無高卑可尚者正人之所與盖尊賢以能致
其類故觀舉而逆知其倫儻非道守之優難起徳言之
薦如某者性資朴拙術學迂踈自為囂囂未免碌碌效
官無補乆負壯行之心養内不忘徒完夜氣之息一昨
鉅創始復餘憊僅支彈冠再迫于薦貧竊禄敢謀于擇
地鷦枝偶附鼠技奚施第黄巻之是躭于素餐兮孰甚
幸逢高誼來踐名曹輒縁職局之㣲獲造門闌之峻承
教既祛于茅塞飛章復冒于材稱雖知賁飾之榮實愧
吹嘘之重此盖伏遇某官力行有逮自信甚明不遺片
善而樂於進人不責全能而裕于接物故在抱闗之黨
亦叨推轂之私敢不充擴所存端平其執庻保匪躬之
節勿貽厚遇之羞舍兹以還㒺識所措
　　謝李郎中林工部啟
右某啟伏䝉髙義不遺過有論薦出于望外感激倍蓰
伏念某降才冥昧涉道膚淺從仕乆矣成效蔑然行學
之志徒竊愧負頃縁家難之後餘息未泯無環堵以蔽
風雨無擔石以給晨夕自力疲薾復造表著非唯量已
而易禄殆亦乆渴而甘飲委心鉤攷之末垂首簿書之
際卑枝一栖壯氣何在然而事權無與吏責甚薄坐糜
廪食苟度歲月雖忘大易任重之患亦畏詩人素餐之
刺以是碌碌自保固巳厚顔尚何敢兾髙位君子薦之
于朝廷之上哉伏惟某官德量渾厚藻鑒融逺持衡公
道推轂下列以進其所知為報國之務故力之可迨則
引類不舍如某愚陋亦與收採豈失于多愛而惑于誤
聴耶旋自揆省第深跼蹐完冰蘗之守未足為清戴丘
山之恩何以圗報更期勉勵于晚節庶或禆補于盛世
且以副知遇之萬一而不貽門下之羞也不勝悃愊之
至塵冒觀覽伏增慚懼謹啟
　　賀謝中書胡舍人
右某啓伏審光膺制命榮陟詞垣休聲一傳羣口交慶
竊以朝廷清明則賢者進號令温雅則王猷尊唯要地
可以試經綸之才非大筆不足當訓誥之重故西掖之
髙選為上心之慎求得人于斯今日尤盛伏惟某官珪
璋其質金石其衷噐業𢎞深文章醇正嶽嶽儒冠之上
廣譽莫先嶢嶢諫列之中直言無詘守道不回則天之
與我顧義所在則國爾忘身繇齟齬于半途乆間闗于
外補難抑至公之論果符遴揀之明立螭陛以記言豈
容淹晚傍鳯池而裁詔遽歴清華在于嚮仰之情豁若
隱憂之釋馳寸誠而尚緩荷累幅之見勤心愜至音殆
幾于忘味目驚竒寳寕惑于暗投益欽盛徳之謙光第
發厚顔之愧汗款悰所感聲畫奚殫
　　賀范待制啟
右某啟光奉恩俞榮陞侍從正人遂進舉世忻聞萬舌
一辭同誠相慶何則力裨國體忠賢為心膂之資識照
事幾舊徳有蓍龜之喻雖進退之有命實慘舒之係人
故用舍無喜愠之榮而出處係重輕之勢在今日之寵
授冝輿情之樂傳伏惟某官涉道深醇挺身中正聲華
冠于仕路事業邁于古人不負壯行之心獨髙仕濟之
美曩居諫列直言嘗及于免冠累剖使符遺愛每喧于
卧轍更炎涼而易得外夷險以自如公議乆存難緩中
朝之髙選休恩荐至俄遷内閣之近班佇承大任之來
行展鉅材之效尚稽馳賀首辱貺音捧累幅之煇光特
多謙挹鏤中扄而銜荷莫克勝任愧怍所深叙陳㒺既
　　謝户部楊侍郎啟
右某啟區區之跡乆玷知遇不圗今者復冒論薦感㥏
兼倍情誠靡極恭惟某官以道徳術學早登近侍而注
措施設莫不贊國助治為志其援挽收拾宜得瑰瑋竒
絶之材而舉之于朝使有以致用如某愚淺何足比數
而兩塵薦牘豈失于取之太恕而聴之或過耶如其不
然盖仁人君子儻有所知知其稍不宜捨則引之掖之
期于利達有用而後已不忍坐視其窮而不加之力也
繇是推之則某重被推轂之恩其所荷戴尤宜常心相
萬若某之樸拙之守間闗之勢為公之所諒舊矣不俟
縷縷以煩聰明其感衷自勉力行晚途兾有以上答睠
與固亦當蔵諸心而深若銘刻不假逆陳于左右今其
言者姑以示徳公之賜而重為之儀且以異平日之請
見于門闌凂凟將命但增恐畏謹奉啟事陳謝伏惟台
慈俯賜鑒念謹啟
　　代人謝舉學官啟
右某啟伏聞剡奏舉某堪充内外學官者明詔搜才獨
繫禁近公言薦士誤及蕞微感恩則深揣巳唯愧竊以
國家閒暇朝廷清明道徳教化之淳典章法度之備陶
冶萬類煇華太平登廊廟者襲迹咎䕫列藩翰者比肩
申召政事有龔黄之匹文章或班馬之儔抱忠履信而
濟濟何多應變適時而人人自若膏澤充於四海精神
㑹于一時歴攷陳編之文莫踰今日之盛然猶慮崇學
之未至患育材之未完近繇膠庠逺迨郡國必謹師儒
之選以顓教導之功在于昌辰兹實先務渙若丁寕之
令發于淵嘿之嚴付慎舉于邇臣蘄兼收于羣雋自非
銳于博習固以力行造道逢原弸中彪外傑然而模範
正沛然而聞識强則何以上副睿訓揀求之詳下當鉅
賢論薦之重如某者生而樸野學不該通心無自得之
明性近困知之陋窮聖經之深逺僅涉其流慕賢業之
光輝徒堅其志偶玷儒科之等初塵仕籍之聮方將刻
意以進修豈足誨人而誘掖遽䝉翦拂俾應選掄循省
非宜悸慙尤甚此盖伏遇某官竭純誠而報國推兼善
以及人誼有可采則進之不疑力有可成則施之不倦
適仰承于休命爰下挽于寒生使之伸銖寸之能兾以
入涓埃之助敢不擴充素藴激勵懦衷究先王之典而
㒺怠服膺安君子之途而永忘改步庶完操守上答奬
知舍兹以還不識所措
　　代楊濳古授寶文閣待制知廬州謝兩制啟
幸假便藩叨聨近侍仰膺渙汗伏積凌兢竊以寶閣華
資參禁中之要職淝州樂土總淮右之列城皆薦紳之
共榮為當世之髙選宜得明哲以承寵光下慰郡邑便
安之情上副朝廷委寄之重如某者賦才拙陋臨事迂
踈遭際盛時玷塵膴仕長棘寺而澄清無效貳省曹而
經畫非功勉勤瘁于積年爽冲和于此日懼貽後悔遂
乞偏麾夫何誠懇之微冒此恩俞之異過于所望理有
攸歸此盖伏遇某官徳度淵深義端方格推人材之倫
品贊國體之尊安隂加援助之仁黙借吹嘘之勢敢不
欽敬明命堅完朴忠暫休驥力之勞寜忘故步當比松
心之壯不易晩彫庻補報之有成期始終之無玷上答
生成之賜次酬譽飾之私
　　又謝前執政啟
叨榮近侍忝寄便藩仰冒寵光伏深愧畏竊以禁垣美
職參華内閣之隆淮甸名邦分總列城之劇宜得彊明
之雋以當付畀之難内焉可以輸獻納之忠外焉可以
謹承宣之任乃稱盛朝之選始安輿議之公如某者識
局不宏材資非穎誤䝉噐使常懼顛躋幸賴明時獲伸
薄效長理官之重刑成唯慎于哀矜貳民部之繁調度
敢違于藝極更炎凉而既乆慮疲薾以難支遂乞偏麾
庻休勌迹何幸情誠之露遽霑恩命之優靜思厥由固
有所自此盖伏遇某官徳髙經濟才大將明表儀四方
羽翼多士睠舊物而嘿加庇助憫孤蹤而曲賜吹嘘致
是拙踈玷兹華要敢不增修晩節務壯後圗戴門下之
恩丘山愈重完胷中之守金石非堅寵驚彌戒于循墻
功累勿虧于覆簣期始終之不跲兾補報之有成上酬
覆肓之仁次答鈞陶之賜過此以往㒺知所裁
　　謝韓左司啟
右某啟曩叨公舉已冒徳于積年今幸剽聞遽輸誠于
一日豈後恭而先倨盖情動而言形窒聰既失于晩知
畏簡又拘于禁謁徒仰門闌之峻姑馳悰悃之微媿汗
泚于靣顔感衷發于毫頴伏念某材資非敏噐識不宏
間闗仕途黽勉祿食雖固時中之守巳愆行學之心恥
脅肩而若病夏畦治龜手而未免澼絖第懐有命之俟
敢兾當權之知在不肖貳滁之時正髙賢按部之日措
事每承于循理剸煩嘗受于指蹤唯圗譴責之逃豈意
薦揚之及違旌麾于千里之外更星籥者八年於兹鉅
創更肉而復生短翮一枝而易足適棲遲于卑局獲瞻
跂于髙風膺門方念于難登濤啟忽傳于宻致玷重言
而既乆悟厚賜以何遲併新感怍之情尚賴包容之度
伏惟某官量涵方格志擴公忠報國必舉所知取人不
求其備故翦拂不遺于欵段吹嘘亦逮于輪囷敢不勵
所存心安于履坦俾之有用寕少惑于膠榮必也終窮
誓不移于勁節庻保踐修之正不貽奬遇之羞舍兹以
還㒺識所措
　　得替謝執政
右某啟今月十五日受代已解職事者畫墁志食雖甚
愧于無功蔵器湏時亦濳希于有用乍脫簿書之迹遽
㤀闗柝之心盖士人惟幸于逢辰而君子莫榮乎行志
當道揆之盛旦卒官常于累年得逃瘝曠之愆實冒包
含之賜義命所感情言曷勝伏念某樸􁂶小材迂踈末
學早塵科第乆涉仕途間闗凡歴于七官荏苒將盈于
三紀剸裁數邑切于民者㒺不致詳倅貳兩州便于公
者莫非極力飾吏敢繇于他道趣時每戒于苟為枉尋
直尺則義不忍聞吐剛茹柔則耻之有素但非詭遇何
恤獲禽之踈儻以先容未甘蟠木之棄一昨鉅創初復
餘憊僅支薾然造朝勉以從事病渴固知于甘飲為貧
寜慊于居卑投身鉤攷之間歛翮班聮之末日月易得
孤筠四見其雪霜智力何施芒刄乆虚于盤錯兹幸及
期而代可違尸禄之尤匪有使然烏能逮此此盖伏遇
某官力熙帝載道亮天工擴伊吕之才而沛然有餘推
堯舜之澤而施之無外陶成世治悉歸粹美之風表正
官師盡勵忠良之操有惟熙之百志無不獲之一夫故
俾區區之蹤亦同皥皥之泰遂終更而善罷保素守以
自全某敢不愈激懦衷更堅晩節惟其所用固當盡瘁
于明時若也終窮猶足仰歌于至化上答乾坤之施次
酬甄鑄之恩舍兹以還靡識所措
　　代李尚書回王學士謝舘職啟
右某伏審光奉宸恩榮遷閣職于薦紳而共喜寔清議
之所歸何則石渠天祿之游仙府蓬山之比珍圗秘籍
充牣其中故老名儒萃聚于此歴代以為要地在仕以
為美官先皇嘗罷其名聊以澄一時之敝上主復修其
廢盖將崇百世之文要之獨難其人必也能材諸位伏
以某官噐含方格學際淵微休聲逺過于等夷煩使累
更于中外鉅賢引重固知公道之開盛世陟明尤貴書
林之選棘位蹔淹于陪貳霄途佇見其超騰念展慶之
未遑俄貺音之先及情詞良厚誦味不忘感愧所深叙
陳曷既
　　回王學士謝理雪啟
右某啟曲䝉牋牘竊仰情誠非罪横罹知世人之共憫
被恩昭雪喜君子之載亨過形推謝之言愈服撝謙之
度伏以某官性資冲厚術學宏深蚤參文舘之游嘗預
樞庭之屬即事功而有裕養噐業以無虧徳靡不常烏
有承羞之患疾生無妄果成勿藥之痊市虎之善謗已
消塞馬之亡蹤自復在旁觀而皆愜寔衆論之攸歸瓦
弗怨飄益重遜辭之示圭方磨玷尤忻美寶之全既愧
勤衷且馳賀意慺慺之欵縷縷奚周
　　謝授職任啟
右某伏䝉聖恩授前件差遣公言宻啟幸遇巳知之深
明命曲成叨膺使指之重汲引固榮其所自甄收竊懼
其不勝惕然情誠曷以報稱何則轉輸所總刺舉是兼
繫一道之戚休分九重之憂慮謂邦財必裕所宜先者
藝極之供謂民力必舒不可存者掊克之弊摘伏發姦
則有殘苛之戒匿瑕含垢則虞偷惰之風惟公私之便
安惟寛猛之均濟乃號稱職是為得人是非術學有原
智能無蔽亹亹通適時之務滔滔懐應變之才則何以
副噐使于外臺助休明于盛世如某者降才不敏造道
未深間闗徒乆于效官蓄縮每慙于行志衆皆譏其骯
髒心自信于迂踈識不足以窮物之微謀不足以經事
之逺即侵尋于老境甘連蹇于仕途夫何朝論之餘擢
以漕權之佐既私憂於任重且内省於寵驚勉圗陳
力之疲敢有望洋之避全牛無見將希投刄之能蟠木
不遺盡賴先容之賜此盖伏遇某官闢至公之路廓兼
善之心以惠民報國為材難以進善舉能為已任䖍奉
丁寕之訓詳求端正之倫因汎及于陋儒遂偶當于遴
選振揚滯迹獲出鉅賢之門馳走修途往欽煩使之命
敢不至其不逮求所未知察利病于列城審施為于庶
務孰為盤錯潛忘利噐之矜何憚雪霜終保勁松之節
上答生成之造次酬奬抜之私舍兹以還㒺識所措
　　到任謝執政啟
右某伏䝉聖恩授前件差遣已到任管勾者綸言督遣
䖍奉丁寕化筆品題叨逢採拾趣辦嚴于浹日旋叱馭
于畏途固蘄悉力以蒞官第懼非材而速戾視事云始
操心甚危伏念某識昧通微術踈應變投步雖安于履
坦謀身每拙于趨時仕也為貧何慕潛光而隱耀得之
有命未嘗直尺而枉尋涉三紀以數竒秉一心而自信
誰言髙翮不在卑栖常恨壯行未酬幼學齒髪踰始衰
之境情誠忘銳進之歧方混迹于薦紳甘儗倫于樗散
夫何幸㑹遽冒恩俞付一道之事權委十州之餽運曷
由逮此固有使然此盖伏遇某官以道致君以忠報國
邪正一歸于區别滯淹盡出于捜揚明黜陟于朝端坦
若至公之路示儀型于天下昭然丕變之風曾惟樸樕
之資亦玷甄收之賜敢不勵其職業慎所施為體明時
愛物之心念逺俗懐生之意肅齊郡縣俾無擾暴之殃
撫馭邉陲庶絶驛騷之患上答乾坤之施次醻鈞鑄之
私舍兹以還㒺識所措卑情無任激切依歸之至
　　謝執政啓
右某伏䝉聖恩授前件差遣到任管勾者䖍奉綸言之
光再叨煩使仰繄化筆之力仍玷誤知辦嚴遽涉于修
途卜日敬臨于始事思所報稱内惟悸慙伏念某造道
不深降才非穎迹雖安于履坦術未迨于逢原竊禄無
功庻類畫墁而志食秉心有守曷虞為範以失禽間闗
三紀之餘黽勉衆人之後暨齒髪之垂晩幸陶甄之曲
成俾之宣力于逺方必也竭精于庻務既逃譴累復預
選掄荐更漕輓之權亟付甌閩之部刄非甚利獨憂盤
錯之當抜本易窮難强飛游之短烏敢引避第欽所縁
此盖伏遇某官誠亮天功力熙帝載邁臯䕫之事業贊
堯舜之聰明擇官必度其能何嘗虚授責實不求其備
固在有容曾惟朴拙之資猶冒品題之賜某敢不益堅
素節愈激懦衷窮利病于八州敢輕舉錯察正邪于羣
吏必示勸懲庶職業之粗修效㳙埃之小補上答乾坤
之施次酬鈞鑄之私舍兹以還不識所向
　　上蔣穎叔啟
右某言念自違鈞庇日企台光悵竿牘之莫修戀門牆
而徒劇伏惟坐顓方靣倍擁福禧恭以判府樞宻觀文
稟天元精為國重噐學貫古今而行之以道智窮事物
而處之以中顒然具多士之瞻偉矣富真儒之業玉堂
揮翰潤色訓辭之嚴樞府運籌宣威沙漠之逺功茂寝
兵之盛懇辭秉政之勞誠心上感于清衷俞㫖曲從于
勤請壓全呉而臨重鎮人慶歌襦過故里而擁髙牙世
欽晝錦某夙叨恩遇乆玷仕途竊慙無補于時已遂投
閒之乞方圗問舍即從桑梓之歸將獲望塵復戴帡幪
之賜願延鼎鼐之召庻慰旄倪之情伏望上為廟朝精
調寢餗卑情無任依歸祝頌之至
　　謝新及第狀元以下十八人啟
右某伏審蓂陛臚傳桂科魁選聲華籍甚中外翕然(餘/云)
(唱第楓宸飛名桂籍/聲華靄著中外翕然)竊以新恩狀元先輩行誼出倫文
章根道射䇿吐胷中之藴程能冠天下之材(餘云決科/髙天下之)
(材/)輿論一時方駭飛鳴之異層霄萬里佇觀事業之光
念展慶以未遑辱長牋之先及感慚彌切敷叙奚周云
云
　　謝解啟
竊以士懐經濟之能所希乎遇主君有治安之術莫盛
于得人盖無其位不足為兼善之資非其臣不能成獨
化之業聖賢相濟今古一端政教之原根基于此然而
不由道而入仕謂之竊天官不盡禮而取材謂之輕國
噐故公朝有特起之命深谷無自媒之心聘之甚勤至
者見用或離蔬而踐廊廟或起畆而登公卿皆髙誼之
素聞故大任之亟授迨時寖改干進實繁採求難以見
其詳考覈于是掄其等漢以䇿為繩準唐以賦為銓衡
雖文詞未足盡才然輔相亦由兹選國家垂統數世紹
隆前王伊周吕召獻其明臯䕫稷卨布其職察廉進善
天下無沉棄之人聚精㑹神彀中皆豪雋之黨尚猶深
講治具間頒詔音凡預鄉論俾參郡舉其在進揚之始
亦沿聲律之程非徒角之空文盖將求于實效草萊疎
賤不以勢而間然社稷忠良盡此途而出矣自非超異
曷副詳延若某者性近顓愚識非通博衆皆譏其寡合
心自信于安貧未嘗捨義而求從唯懼立身之不至學
當為巳慕古儒而必行禄未及親與人子而同患念昔
年之挫刄復今日以彈冠豈期誤中文評輒偕計籍顧
藝能而知短當推薦以懐慚事出不圗恩歸有地此盖
伏遇某官扶持文教翦拂士流贊聖人側席之求助鄉
老登書之選飾駑成驥俟十駕而責其功揉曲為良薦
萬乗而適于用欲使無聞之品亦皆有補于時敢不恪
厲深衷堅持大節此焉充賦詎甘忝冒之名必也揚庭
願脫阿諛之恥庻幾微蕞無玷奬知過兹以還不識所
措
　　謝及第啟
右某啟三月二十一日皇帝御崇政殿放牓䝉恩賜進
士出身仍當日釋褐者公選精明當收賢者聖恩恢廓
亦及幸人拜命雖榮揣心甚愧竊以為君獨治自古共
難必求良臣以責顯效奈至旌旟巖谷物色草萊召以
禮不召以威取其人不取其閥棄版而相商宗聘之特
勤舍漁而師周王遇之甚渥托一時之卜夢新四海之
聴瞻皆謂有非常之才固當為不次之舉然兹殊典難
格後時永惟取士之詳莫若設科之要自漢而降由唐
以還較評雄詞區處羣彦文章凜凜共髙當世之風圭
紱班班率借此途而出非唯試藝足號得人國家世統
靈長治原翕赩野無棄士廷有力臣坐廊廟者以伊䕫
處心列藩屏者以吕召任已臺閣講議輝華乎典謨膠
庠絃歌暢導乎禮樂備閲前代無加本朝尚猶間下詔
音廣招雋類凡預鄉書之薦俾繇禮部而陞然後引之
天庭揭以聖訓儻有中程之狀悉膺署第之光然而聲
律之間可容妄作爵命之重豈宜濫當髙或致槐棘之
尊下或取郡邑之貴所繫悉大其才寔難雖在伊人之
為盡由今日之選自非超異曷副詳延若某者生而賤
貧性復庸野不能治産尤喜執經衆皆謂之僻儒心獨
安于直道無闊達之度常愧于古人負空虚之資俯羞
于浮俗始千里選一黜文評﨑嶇數年連蹇萬態學如
短綆信未及于淵源志若疎筠曾不遷其節操時可佐
而位無所踐親欲養而祿無所于忠孝未全日月易往
復偶旁求之命再興妄進之懐雖焚舟以示于必行而
發䇿尚虞其難得豈意鄉老貢迹太常籍名幸趨邃旒
仰待明試天題淵秘落筆辭窮晝景迅馳舉目心隕僅
綴三篇之略殊無一日之長所憂罷歸敢覬榮擢洎中
楹之唱等唯上意之第能不圗微軀亦玷後列寵乎踰
分理則有歸此盖伏遇某官甄陶儒風儀表世教佐主
而求士欲無所遺噐人而盡材容有不備使淺聞之賤
介亦見采于明時敢不永勵赤心堅持素節㒺兾金朱
之樂願伸犬馬之能上酬國恩次答鈞造降此以外不
知他為某卑情無任感荷激切知歸之至
　　到任謝執政啟
右某伏䝉聖恩授前件差遣巳于三月十七日到任管
勾訖被遣按刑奉絲綸之明訓退思踰分荷甄鑄之深
仁奔馳備歴于險巇督察始臨于疆境憂其非據情所
不勝伏念某造道不深受材非敏第誠身而自信蔑求
外以苟為間闗從仕之勞荏苒歴年之乆雖不足趨時
而應變固未嘗直尺而枉尋持節逺方荐忝皇華之使
坐曹中省幸參白首之郎徒堅報國之心實愧食功之
祿方謀引迹欲丐投閒不謂誤恩復加煩使况治世所
矜者重輕之典清朝尤恤者幽逺之氓儻匪精明之資
曷當刺察之任汎及孤拙豈無夤縁此盖伏遇某官誠
亮天功力熙帝載坦闢公平之路判分邪正之儔取人
無求備之難分職有因能之妙曾惟朴陋亦玷品題敢
不愈激懦衷勉圖微效去姦助善列城共底于澄清急
吏寛民庻獄必祛其寃滯兾少禆于忽杪期不玷于明
昌上酬覆燾之恩次答鈞衡之賜舍是而語詎知所裁
卑情無任感戴激切之至
　　上執政啟
右某啟屈蠖求伸迺品物之常理涸鱗希潤宜至仁之
動心在愚慮以甚危望台階而逺叩情言迫切進退凌
兢伏念某樸樕小材倥侗末學蚤從祿仕乆困塵泥竊
科幾四紀之深效官逃十任之責自叨使指屢易歳華
始巡巴蜀之封旋領甌閩之部悉為逺地豈敢告勞周
旋六載之中間闗萬里之部既每勝于諏詢謀度且備
嘗乎險阻艱難下繩州邑之勤上賴朝廷之福財賦不
愆于供貢盜姦畢即于誅鋤凡兩及于終更敢自言其
善狀洎預造庭之列濫充典客之員白頭雖愧于郎潛
素節㒺欺于士論自公退食曾不越思有道誠身未嘗
詭遇羞㨗徑之窘步愧鑿墉而益髙僶俛再朞顓䝉特
立幸遇聖政赫日新之盛真賢贊道揆之明未見斥于
冷官遽復䝉于煩使仰軒陛訓辭之重念廟堂驅䇿之
榮義難固辭樂就逺適然而離鄉六七千里去國五十
九程每航不測之淵常蹈無窮之嶮或烟瘴浸淫于晨
邁或虎狼驚突于晝行固奚䘏于輕身唯恐罹于曠載
飭列城于明慎儆庻獄于公平雖未全逺罪之風亦庻
絶非辜之嘆勤瘁不忘于終日拘攣已閲于三冬徯𤓰
代以過期丐行符而剡奏皇皇俟命慄慄齋心重念某
齒髪日衰闗節疢動昏花眊視渴涸消中乃縁衝冐之
勞以病蕞微之質俾之乆處實重私憂輒希仰首之鳴
號不避黷尊之罪戾恭惟某官功髙總揆志遂澤民以
唐虞之道致吾君以稷契之忠任吾已不忍匹夫之失
所贊成四海之升平察其露懇之誠寛此冒威之譴回
台煇而下燭運化筆以曲成庻幾垂盡之愚獲被更生
之賜誓堅晚節上報鉅恩干凂尊嚴某卑情無任惶懼
激切之至謹具啓事陳獻伏惟鈞慈俯賜鑒念
　　謝兩府啟
右某啟伏䝉聖恩差知明州軍州事已于七月二十三
日到任管勾訖過𤓰受代四年乆使于逺方剖竹分符
數月遽更于兩郡露奏獲伸其誠府把麾遂適于鄉闗
仰承優渥之恩悉自埏鎔之力唯知感激第切凌兢伏
念某術學空疎性資朴拙早繇仕路乆玷朝紳竊祿幾
四紀之深持身堅一節之守隨時頫仰鄙世俗之可羞
與道巻舒慕古人之特立每懼過情之聞敢希虚受之
官固宜自分于踈閒何幸誤膺于識拔與郎潜者再歲
奉使指者十年間闗雖竭于勤勞翲忽殆忘于裨補旋
省衰疲之質恐貽忝冒之譏剡章屢叩于九閽拜命果
分于千里况四明之善壌為三淛之美邦民饒畎畆之
膏腴地有山川之清勝冠盖無往來之冗厨傳絶修飾
之勞利烟海之魚鹽衆皆樂止近武林之桑梓人頗榮
之設令自擇以居所欲不過如此斯盖伏遇某官力熙
帝載誠亮天工别忠邪以裨極治之朝明黜陟以贊仰
成之政致此寒微之迹遂其安便之私某敢不鉅細悉
心夙宵竭力承流宣化庶無愧于昔年利國惠民願有
為于今日上答乾坤之賜次酬陶冶之仁過此以還㒺
知所措卑情無任荷戴知歸之至謹奉啟事上謝伏惟
鈞慈俯賜鑒念
　　謝户部虞尚書舉自代
右某啟竊聞剡奏舉某自代者某衰晚孤蹤荒落舊學
無所堪可日思退縮豈謂八座髙賢一時碩徳特不遐
遺過有論薦且榮且愧惟感惟幸恭惟某官以忠報國
以義取人舉其所知不嫌故舊之宻施于有政祗期噐
識之宜夫何汎及于匪材不宜少牽于多愛雖欲激昂
以酬知遇于清明之世其如罷輭不克荷承于激引之
恩仰銜睠録不勝惓惓之至謹具啟上謝伏惟台慈俯
賜鑒念謹啟
　
　
　
　
　
　錢塘集巻九
欽定四庫全書
　錢塘集巻十
　　　　　　　　　　　　　宋　韋驤　撰
　　進興龍節功徳疏
右臣伏以光華盛旦幸逢誕聖之辰精確䖍誠仰
祝後天之算集緇黄於浄宇演道釋之秘文藉為
臣子之勤欽奉邦朝之慶恭惟皇帝陛下膺圖繼
統御世承平性均二帝之仁政邁三王之治祥推遶
斗適當千載之期節慶興龍咸讃萬年之夀憑真詮
之至妙介景福之無疆永助堯齡豈愧梯航之獻遥
瞻魏闕更希葵藿之傾臣無任瞻天祝聖激切屏營
之至
　　又
右伏以千齡景運欽逢誕聖之辰四海驩心競起祝堯
之敬精懇仰祈於萬夀真詮共演於三旬恭惟皇帝陛
下獨攬權綱紹隆統業黙運至仁之化增髙極治之風
昌期擁帝腃之休慶旦協嵗成之候臣忝司逺部遥致嚴
宸憑梵衆之䖍誠即金僊之淨宇宣揚秘典合集勝縁
縢寶軸以載馳望玉階而恭獻伏願鴻圗惟永勢等于
乾坤睿算無疆數均于箕翼臣無任祈天頌聖驩呼激
切之至謹具疏以聞謹疏
　　又
右臣伏以上主誕辰運協千齡之慶四方翹首懇祈萬
夀之隆敬宣秘典仰祝鴻休雖乾坤之賜欲報而無由
盖臣子之心有誠而必盡恭惟皇帝陛下仁如堯舜治
軼商周紹隆先烈之光增重太平之業清明華旦夙欽
電斗之祥向慕逺人悉奉梯航之獻臣忝司遐裔遥跂
中宸先期憑梵衆之勤彌月演真詮之妙伏願帝圗惟
永對北極以齊尊聖算無疆與南山而共乆臣無任祈
天頌聖激切驩呼之至謹具疏以聞謹疏
　　坤成節功徳疏
右臣伏以應千年之運慶辰密比于中元贊萬夀之祺
䖍懇率同于下國彌月集緇黄之衆維時宣道釋之經
庶竭臣誠仰祈睿算恭惟太皇太后陛下徳隆任姒仁
邁勛華固宗社于無疆納生靈于至治聖神誕節適當
坤徳之成遐邇驩心共祝帝齡之乆臣官居蜀部迹逺
嚴宸效傾藿以徒勤跂稱觴而莫及忻逢盛旦遥欽魏
闕之尊敬藉真詮竊慕華封之祝臣無任瞻天望聖激
切屏營之至
　　又
伏以玉律在申正協坤成之候素舒既望雅符聖誕之
期慶辰丕顯于明昌率土悉同于鼔舞演真詮于彌月
禱睿算于後天恭惟太皇太后陛下仁邁唐虞徳隆任
姒納寰瀛于至治之極固龜鼎于無疆之休節繼中元
密契千齡之遇情均下國仰祈萬夀之延臣等恪守逺
官忻逢盛旦飭精䖍于梵衆藉勝妙于貝文遥欽魏闕
之尊輒效華封之祝臣等無任瞻天望聖抃躍屏營之
至
　　又
右伏以聖神誕節盛當坤徳之成臣子歡心仰贊帝齡
之永集緇黄于精舍演釋道之秘文彌月伸䖍溥天一
致恭惟太皇太后陛下仁參覆載化被華夷保基業于
安强納生靈于富庻運符千載慶辰密亞于中元誠祝
萬年勤禱率同于下國臣等職拘閩部迹逺楓宸稱觴
莫繼于簪紳向日但希于葵藿藉真詮之有助祈睿算
于無疆臣等無任瞻天祝聖激切屏營之至謹疏
　　進興龍節功徳疏
右臣伏以遇聖神之誕日曲盡䖍誠演釋道之秘文仰
祈睿算雖乾坤之賜難報盖葵藿之心必傾恭惟皇帝
陛下繼統明昌持盈憲度光大祖宗之業均齊堯舜之
仁繞斗效祥昭契千齡之盛興龍慶節咸歌萬夀之祺
爰藉力于真詮永延洪于景祚拳拳馳敬遥欽魏闕之
尊懇懇獻言竊紹華封之祝臣無任瞻天祝聖激切屏
營之至
　　又
右臣伏以祥電繞斗雅符聖誕之辰飛龍在天盡冒君
臨之澤率土敬祈于萬夀真詮共演于三旬恭惟皇帝
陛下治越成康徳侔舜禹納生靈于富庶保基業于隆
平昌期擁帝眷之休慶旦協歲成之候臣忝司閩部遥
跂楓宸憑梵衆之精䖍就佛宫之嚴潔宣揚秘典成集
勝縁緘寶軸以逺馳望玉階而仰祝伏願鴻圗惟永齊
乆于乾坤睿算無疆比隆于箕翼臣無任瞻天頌聖激
切懽呼之至謹具疏以聞謹疏
　　天寜節進功徳疏
右伏以千齡慶節允符天徳之寜萬國誠心共祝聖人
之夀集緇黄于寶刹演道釋之真詮敬修彌月之勝因
仰贊無疆之睿算恭惟皇帝陛下性仁御極稽古紹圗
守成光七聖之規發政出三王之表言納蒭蕘而輿情
上達恩霑動植而和氣四充流渚繞樞幸遇誕辰之盛
望雲就日咸輸精禱之勤臣恪守州符遥欽魏闕藉䖍
誠于浄侣宣秘典于累旬伏願龜鼎靈長佑明昌于億
世冕旒垂拱保安治于萬年臣無任瞻天頌聖驩呼激
切之至
　　又
右臣伏以造化元功方慶嵗成之序聖神誕節允侔天
徳之寕寰區欣千載之逢鐘梵祝萬年之算恭惟皇帝
陛下徳參覆幬明合照臨建皇極以承天運陶鈞而御
史智執兩端而用中如舜仁不徧愛而急賢若堯熙熙
極治之時皥皥可封之俗光輝自昔咸欽繞斗之祥謳
頌于今競起望雲之禱臣恪司符竹遥仰闕廷集淨侣
以先期演真詮于彌月伏願皇圗鞏固益隆不拔之基
聖夀增榮永保無疆之福臣無任瞻天頌聖驩呼激切
之至
　　進興龍節銀表
　　　進奉興龍節銀一千兩
右臣伏以明聖誕辰咸祝萬年之算方隅禮貢莫先九
牧之金前件銀山實效珍地非愛寶助盛旦充庭之末
輸逺臣任土之誠冒凟宸旒臣無任瞻天望聖激切屏
營之至謹附福州綱詣闕上進以聞謹進
　　同前
右臣伏以誕聖慶辰幸遘千齡之運望雲恭貢敢希九
牧之金前件銀任土效珍充庭致禮仰祝後天之算遥
傾向日之誠干凟宸旒臣無任瞻天望聖激切屏營之
至其銀謹附南劍州綱詣闕上進以聞謹進
　　同前
右臣伏以慶節光華咸祝萬年之算貢金明潔可參前
列之龜前件銀地不蔵珍禮由任土式助充庭之末敬
伸向日之誠臣無任瞻天望聖激切屏營之至
　　進奉坤成節銀狀
右臣伏以俔天誕聖協千載之慶辰列國望雲祝萬年
之睿算均驩心于無外致貢物而有常前件銀任土所
宜效珍于逺願充庭實之末庶竭葵傾之誠干冒宸慈
臣無任瞻天望聖激切屏營之至
　　進天寜節銀絹狀
　　　銀五百兩絹五百疋
右臣伏以上主誕辰咸起後天之祝四方禮貢各修任
土之儀前件物山岳效珍蠶桑致用敢備充庭之末仰
祈萬夀之隆干冒宸旒臣無任瞻天望聖激切屏營之
至
　　又
右臣伏以君王誕節有生皆樂其聖時臣子勤誠任土
各修其方貢前件物精堅為品組織效能仰塵北闕之
嚴上祝南山之夀干凟旒扆臣無任瞻天望聖激切屏
營之至謹録上進以聞謹進
　　代楊侍郎使北表奏書狀(賀十二月/七日生辰)
　　白溝謝御筵奏狀
肅將信幣方趣赴于慶辰始及鄰疆遽逺頒于禮宴旋
省馳驅之迹仰銜犒勞之私感激良多敷陳曷諭
　　新城謝撫問表
叨被恩私曲加存撫(中/謝)竊以睦鄰修好慶誕講儀擁節
光華將致國書之重傳辭温厚載懐郊勞之優榮感所
并情誠莫罄
　　燕京謝酒果奏狀
載馳驛騎方憩留都渥恩與厚禮兼隆嘉實共醇醪並
賜益滋銜荷難極叙陳
　　檀州謝賜湯藥表
馳慶寶鄰念修程之遄邁拜嘉珍劑荷殊惠之駢臻(中/謝)
竊以聘節在途時寒應序曲被撫存之厚逺貽服餌之
良仰冒眷慈内深兢惕
　　副使奏狀
叨陪修聘方跋履于長途幸預拜恩獲緘藏于良劑仰
戴撫存之惠伏增感激之誠
　　中京謝皮褐衣物等表
荐辱寵私逺頒衣褐(中/謝)竊以恭修國聘寅奉使華荷賜
有加曲降凝嚴之備撫躬知幸都㤀衝冒之勞惠雖被
于體膚感實深于悃愊
　　謝簽賜酒食奏狀
信睦顓修方此車徒之憩匪頒遽及沛然醪饌之均仰
味恩霑第增誠感
　　謝舘宴奏狀
乍息乗軺方勤授館遽承宴犒尤荷寵綏仰優渥之所
加叙懇悰而㒺既
　　謝合食酒果奏狀
觴豆曲頒仰銜醇厚之味果餚兼賚飫享甘鮮之珍叨
美貺以滋多揣愚衷而甚怍
　　謝生餼奏狀
兹展慶儀屢䝉禮賜既霑榮于宴勞復拜貺于餼牽感
與愧并情非言究
　　謝射弓御筵奏狀
義隆鄰好禮浹賔榮肆筵敦示惠之情講射尚和容之
節敢自矜于彀率徒有愧于堵觀荷遇從容省躬悚幸
　　謝春盤幡勝奏狀
春陽應候禮餽適時嘉蔬助旅食之甘綵勝增使華之
美累膺寵賚倍積感慚
　　謝餞筵奏狀
致幣奉觴既成儀于誕節還朝復命仍叩賜于祖筵即
就道以言旋唯銘心而倍荷
　　回燕京留守三幅
振轡使軺將講寶鄰之好假途留鑰幸瞻宗戚之風荷
華翰之首貽在鄙誠而倍感
　　副使
叨陪使驛幸過留都首䝉誨翰之華仰服謙沖之度竊
深榮荷曷罄敷陳
　　謝燕京留守請赴筵
持旄蹔弭幸通謁于門闌飛翰見期重伸誠于觴豆仰
銜厚意尤激深情
　　副使
假道宗藩幸參使事貽書賓館特辱禮招荷睠勞之過
勤懐悸慙而彌甚
　　謝燕京留守餞筵
使畢南歸復閲别都之盛禮勤東道特伸祖席之華感
厚遇以不忘叙繁言而莫既
　　副使
復繼還軺荐經留鎮方在脂車之隙更叨餞席之榮荷
徳彌深銘衷無已
　　回中京留守三幅
馳慶誕辰方恭修于國聘假途留鑰將仰覿于賢規敢
意謙沖先貽緘翰其為感怍何以諭陳
　　副使
參華持節取道别都敢圗厚徳之沖先損緘題之况荷
慙無已敷叙奚殚
　　謝中京留守召赴筵
行方弭節幸少憩于留都待以肆筵固益欽于主禮仰
當寵召深愧勤誠
　　副使
忝陪銜命幸獲披風敢希留務之餘特有燕私之召愈
增感服難盡喻云
　　謝中京留守餞筵
禮成復命再出名都義重叙違更勤勝餞唯仰欽于顧
遇但併積于感銘
　　副使
畢聘言旋歸途載復何幸蕃宣之重過形餞送之勤拳
跂謙光鏤銘心曲
　　回中京留守攀迎狀
聘好已修方迴䇿馭道塗所歴復過封畿仰睠意之益
隆辱緘題之先貺感慚之甚悰悃不勝
　　副使
叨貳使車既成講好復經留甸載獲望風過䝉枉教之
光益甚厚顔之愧
　　回諸州攀迎
好通鄰域道出樂郊方叱馭以言還遽飛文之見及感
勤兹甚叙懇奚周
　　副使
出疆訖事還闕戒行忝參貳于傳車復經繇于樂土首
辱緘幐之貺竊深佩刻之悰
　　謝諸州請赴筵
趣還馳傳復道名疆遽沐榮緘曲形嘉召欽勤誠之相
厚寘鄙意以獨深
　　副使
幸陪歸使再歴要藩敢煩治具之延何意貺音之逮㥏
慚殊劇紓述奚窮
　　回諸州餞送
馭叱星軺心馳天闕更煩祖餞之禮尤助歸途之榮載
仰勤劬不勝銜感
　　副使
還貳輶軒復經名壌辱貽書而加禮煩供帳以餞行悚
荷兼常敷宣莫及
　　回諸州逺迎
恭持聘節幸出治封欽厚意之特勤枉柔緘而先辱即
諧展叙聊致款誠
　　代鴻臚陳卿使北表
　　謝白溝御筵奏狀
恭持信幣顓奉慶辰戒行將謹于出疆加禮首煩于命
介仍霑宴衎益佩恩榮感懌所深情誠莫既
　　新城謝撫問表
叨被睠私曲加撫問(中/謝)竊以講睦鄰之好修慶誕之儀
寅奉使華將肅成于禮命仰膺郊勞巳懽服于徳言旋
省愚衷第知厚幸
　　燕京謝酒果奏状
受辭文陛馳慶寶鄰方憩止于别都遽頒宣于嘉惠醇
醪溢榼美實盈籩仰味恩慈深銘肺腑
　　檀州謝湯藥表
仰奉臚傳曲頒藥餌(中/謝)竊以睦鄰講信持節在途執獻
夀之清觴將陪盛禮錫尚毉之良劑首服除私拜命載
惟撫躬增感
　　謝賜毛褐衣物表
逺諭綸言榮頒毳褐(中/謝)竊以恭修國聘夙駕使軺方趨
奉夀之辰先荷賜衣之禮服之以拜固知狐貉之非温
被而在躬孰謂雪霜之可畏刻肌彌感叙懇莫殚
　　謝舘宴奏狀
乍息乗軺遽䝉授舘將講鄰歡之信叨承宴犒之儀優
渥所霑悚惶彌劇
　　謝簽賜酒食狀
甫及誕辰将伸慶禮方車徒之就舍俄飲饌之霑恩仰
奉睠存但增銜感
　　謝合食酒果狀
致幣稱觴恭修鄰好投醪懐核屢浹賔榮仰厚遇之有
加俯卑悰而知愧
　　謝春盤幡勝狀
新春應序嘉貺適時俎有珍蔬助甘滋于旅食首加綵
勝增賁飾于使華第切忻銘不勝悃愊
　　謝生餼奏狀
恭修賀慶巳䝉宴犒之優曲被恩私更及餼牽之厚仰
懐遇待愈積悸慙
　　謝射弓御筵奏狀
寵厚肆筵禮優講射幸享娯賔之厚愧無中鵠之功聲
畫所窮悃誠莫究
　　謝餞筵奏狀
禮成誕節將復命于明廷義重鄰歡載承恩于勝餞行
矣言旋之迹悠然懐感之情
　　謝觀打毬表
駿馬争驅廣場增氣神珠應手衆目駭觀(中/謝)竊以載舉
宴儀曲優賜節既豆觴之嘉惠復馳擊以侑歡臣等將
命兹時預觀為幸仰念寵嘉之厚益增愧荷之深
　　回燕京留守三幅書
講驩鄰域叨使指以載馳假道留都幸宗臣之相際首
辱緘幐之貺但深銘感之懐
　　回燕京留守請赴筵
乗軺假道方幸于晤言飛翰見招益欽于禮意其為欣
荷曷罄叙陳
　　謝燕王餞筵
兹幸使還復經留鑰曲䝉主禮更肆祖筵仰厚意之益
勤俯深誠而增愧
　　回中京留守三幅書
馳慶誕辰假途留鑰方幸披風之便首䝉枉翰之勤感
怍所深敷陳奚究
　　謝中京留守餞筵
還轅復命再出留都具禮餞行重勤祖席仰欽睠厚第
切感銘
　　回中京留守攀違
持節言旋既䝉厚禮飛文叙别益仰勤誠在愧感以難
名唯保調而是請
　　回諸州攀迎
幸成使事復過郡封荷雅睠之曲敦枉華緘而先及即
諧曕晤可罄欵誠
　　謝諸州請赴筵
還叱輕軺復繇樂土遽辱餞題之貺將伸觴豆之勤竊
荷嘉招但銘私悃
　　謝諸州餞送
使還假道既幸于晤瞻主禮致勤重煩于餞送情非言
喻感與愧并
　　代衛尉陳少卿使北表奏啟狀
　　白溝謝御筵狀
因時講好尤重春元銜命出疆首䝉恩渥仰荷宴慈之
及益增使事之光竊感固深繁言莫究
　　新城謝撫問表
叨承音㫖曲被撫存(中/謝)竊以改歲慶元睦鄰修好恭持
信幣道方肅于宵征逺冒徳言禮有加于郊勞其為榮
感莫罄悃悰
　　燕京謝酒果奏狀
使軺遄邁方憩别都禮賜逺頒益欽異數既享醇醪之
味兼嘗美實之珍銜感無窮書言曷致
　　檀州謝湯藥表
交慶春朝將展寶鄰之聘拜嘉樂土遽䝉珍劑之頒(中/謝)
竊以擁節馳驅際時凝凜曲軫修程之跡特推良餌之
恩祗受載維仰銜無已
　　副使奏狀
參陪使節馳騁鄰封荷軫䘏之異恩捧調和之良劑唯
珍服餌彌刻肺肝
　　中京謝皮褐衣物等表
星軺言邁天氣冽寒曲被恩慈逺加衣褐(中/謝)竊以恭修
國聘肅奉使華衝冒遵途方有凝嚴之惮匪頒在笥遽
承温燠之私撫已增榮銘心知感
　　謝館宴奏狀
乗軺稅上拜賜稠重既䝉授舘之安復荷加籩之禮寵
綏所逮銘鏤奚殚
　　謝簽賜食奏狀
車徒方憩將展慶儀醪饌有加均霑寵數極情誠而增
感在筆舌以奚窮
　　謝合食酒果奏狀
樽罍曲賜醇美既霑餚核旅陳珍鮮並享仰冒眷慈之
重愈深銜感之誠
　　謝生餼奏狀
恭致國書屢承臺餽宴犒巳霑于優渥餼牽復繼于頒
宣感㥏不勝敷陳㒺既
　　謝射弓御筵奏狀
射惟觀徳宴以示慈兹縁鄰好之修遂玷賔榮之貺能
非志彀徒有釂觴慙荷休恩充盈卑悃
　　謝春盤幡勝奏狀
律變時春恩加節物柔蔬薦味綵勝增華益欽禮餽之
優幸作使光之助
　　謝餞筵奏狀
禮成修聘將復命以言旋恩厚肆筵叨餞行而知愧皦
皦永懐于心曲慺慺難盡于筆端
　　回燕京留守三幅
講好鄰邦取途留府何幸藩宣之重先形翰墨之華感
怍兼深紓陳奚既
　　副使
叨貳使軒幸經留鑰敢圗謙徳首辱榮緘荷禮遇之勤
劬在悃悰而悚息
　　謝燕京留守請赴筵
兹幸假途獲睹旌麾之盛特勤飛翰見期觴豆之延祗
服睠私彌深感愧
　　副使
弭節留都幸聆廣譽枉書候館曲被嘉招仰欽存勞之
私第積感慚之素
　　謝燕京留守餞筵
訖事旋歸道載經于留鑰伸誠將送禮尤厚于祖筵銜
荷不忘指陳莫極
　　副使
幸參華節再歴名都方重别于音徽更叨承于飲餞彌
深感仰曷罄敷宣
　　回京留守三幅
馳驛鄰邦方勤于修聘假途留鑰將幸于聞名敢意撝
謙先煩飛翰感慚滋甚敷諭奚周
　　副使
叨陪使節幸涉留都荷睠與之特勤枉緘封而先及其
為感㥏曷罄敷陳
　　謝中京留守召赴筵
蹔憩星軺幸兹授舘遽承珍翰期以肆筵仰厚意之過
勤撫深悰而增愧
　　副使
參貳使華之行獲經美治敢希留務之隙時枉寵招悚
荷所深喻名奚究
　　謝中京留守餞筵
使軒云復幸再歴于名疆主禮尤勤重叨承于盛餞倍
銜厚遇第極鄙情
　　副使
參陪復命再假歸途方伸取别之情更辱餞行之禮感
衷彌甚溢幅奚殫
　　回中京留守攀迎
已畢聘儀復經留甸切荷謙沖之量先形緘翰之光悚
怍良多指陳莫喻
　　副使
忝貳使軒已恭修于聘好荐經留府將載邇于風猷荷
尺牘之先貽銘寸心而不泯
　　謝觀打毬表
騰踔廣場睹追風之駿足斡旋妙技駭應手之神珠(中/謝)
竊以義重睦鄰禮優展慶申惠私而加宴肆馳擊以侑
觴臣等弭節兹時寓觀為幸激懦衷而愈感寫深悃以
難周
　　去日回諸州攀迎
修聘鄰封取途治府首煩華翰仰荷勤誠感戢所深布
宣莫逮
　　副使
幸叨乗遽獲涉治封敢意謙沖先貽緘翰俯慙無巳縷
述奚殚
　　去日回諸州請赴筵
蹔休馳驛方幸假途特枉榮緘曲形嘉召彌荷勤劬之
睠尤增㥏恧之情
　　副使
叨陪星使方凟館人更辱緘題之榮曲垂觴豆之約感
慙益甚敷致何窮
　　回日謝諸州攀迎
兹叱還軺載經㑹府荷謙勤之見及損翰墨以先貽第
切悚銘莫殫剖述
　　副使
忝參復命載飭還轅先沐枉書尤欽厚意在深衷而彌
感非累幅之可陳
　　回日謝諸州請赴筵
趣還上國復過名城辱竿牘之見貽具壺觴而為召深
銜禮遇曷罄指陳
　　副使
幸參迴節荐歴名疆既䝉授館之勤仍沐壺觴之召不
勝愧荷無以喻云
　　進奉郊禋羅
右臣伏以聖神繼王重反始于祖宗禋祀肇修大推尊
于穹昊盛矣圜丘之事驩然萬國之心包茅並馳琛賮
交獻見夷夏懐仁之至誠邦朝濟治之隆臣忝守封疆
阻承鹵簿不獲駿奔于大禮第唯想望于清光貢物有
常敢踰任土之制充庭甚薄深懼黷君之誅前件羅差
教練使某乙管押上進臣無任瞻天望聖激切屏營之
至謹進
　　上廣西漕章少卿
右某言念自違恩庇日企徳輝悵道里之甚遼拜旌麾
而莫及頃濫遷于省局嘗馳謝于郵筒竊惟懇款之深
仰被聰明之照恭以運使少卿量含宏厚識際淵源乆
著正人之聲獨髙舊徳之萃搢紳慕其格度當扆噐其
材猷連捧芝圅之榮兩司桂管之重雖朝廷之意欲惠
于逺方然廊廟之資尚淹于大用佇聞不次之命以塞
至公之評某夙冒奨知尤增瞻頌伏望上為邦社精調
寢興無任激切依歸之至
　　上鄭内翰啓
右某伏審拜命上前擁麾方面中外之望猶為赫然東
南之情不勝幸甚仰惟鎮撫之始福禧以凝恭以某官
稟粹天元游心聖奥以伊臯任巳之重以堯舜致君之
明風迹髙于本朝聲華映于近古潤色大業方繄鴻筆
之攄頒條巨邦俄便安輿之奉雖承宣逺副于當宁而
膏澤尚拘于一方未諧當軸之權終蔚薦紳之望顧惟
鄙樸尤頌髙明附風雲之程嘗叨于曩日逺珪璧之度
已涉于積年欣聞桑梓之間獲被埏鎔之造第悵縻軀
于職局莫由齎謁于門闌拳拳有誠縷縷難罄伏望上
為倚注精調寢興
　　上章少卿罷廣西漕
右某伏審解印南方擁麾北闕蹔休經畫之慮即戒川
途之程仰惟衝冒之間福休以相恭以某官秉心純正
涉道精深識通幾微政有根本材猷乆服于羣口風迹
著聞于九重黽勉數年振嶺表列城之敝奔趨三節副
朝端前席之詢行膺不次之恩聊塞至公之論某夙叨
奬遇尤切瞻頌屬官局之有拘望車塵而莫及伏望上
為眷倚精調寢興
　　上河陽富相公(代浙漕/段大卿)
某言念乆違鈞庇日企台光悵外計之所拘拜髙牙而
莫及伏惟鎮撫多暇福休荐臻恭以某官與國輝光為
時間傑心游仁義之粹學際天人之交發䇿決科經綸
夙著出疆専對荒獷乆寕非堯舜不陳于君以稷契自
任于巳志巳充于功業望益重于老成勤勞邦家被三
朝之注意出入將相聳四海之具瞻握樞輟謀畫之煩
擁節遂優閒之請雖清衷加厚狥所欲于勳賢然輿論
難平願復還于鈞軸某素叨奨顧尤極頌言伏望上副
倚毗精調寢味
　　上集賢曾相公
右某言念牋封上凟愓愚慮以方深教訓下頒仰台光
而如近迹繫外臺之役心馳東閤之榮伏惟燮理多餘
神明來相恭以某官術髙經濟道著將明柱石三朝蓍
龜萬化謀謨入告自比伊䕫之誠勳業大凝逺逾房杜
之噐贊盈成于無逸避譽聞于不居增重太平之風優
游賢相之體四方奠枕莫非偃草之從百辟具瞻悉荷
秉鈞之庇某衰遲晚節黽勉東州獲逃漕輓之愆盡出
埏鎔之賜在持身而愈篤于頌徳以益深伏望上為邦
家精調寢餗
　　上省主韓端明狀
縻軀漕局曠迹計庭望徳滋深與時浸永方貢成而未
幾遽拜教于不圗榮慰雖多跂瞻愈切伏惟經畫餘暇
福休迭來恭以某官識洞淵源噐函方格奮身胄族之
貴平步鼎科之雄公忠乆荷于倚毗材術累更于踐歴
剸煩曩日肅天邑之浩穰任重此時贍邦財之用調未
遂鈞衡之用尚淹廊廟之資而某夙被奬知日䝉庇賴
既貫行于戒命且善頌于聰明願觀當軸之榮躋以快
輿情之竊議伏望上為邦社精調寢興
　　上兩省以上起居問候狀
職局轉輸奔馳列郡嵗時遷變違逺髙閎雖乆曠于貢
音固不㤀于慕徳伏惟氣體養正神明降休恭以某官
噐等珪璋量包淵藪秉赤心而内固歴華貫以荐更廊
廟未登尚抑謀猷之逺冕旒載眷佇聞委寄之優伏望
為國自將副人善禱
　　上知郡錢少卿
某不競舍田即學竊玷仕版既朴無他長每自顧以義
而不敢苟于進取故衮衮微宦勉力以資祿養者幾二
十年名聲不能動人氣力不足立事仰思古之豪偉魁
磊之士唯愧恨其不及而所不怍者所守未嘗違所學
耳曩者次補逺邑易地兹土既至之始乗圯敝紛揉之
餘鷄鳴而起孳孳從事日赴于庭者不啻蟻聚烏合之
衆而習俗輕悍人人爭勝相軋以錙銖毫髪為校而求
其所以平參以筦庫犇走簿書期㑹藂于蕞然雖極力
以為之常懼材智淺鈍不勝其任而絓吏議故僶勉區
處不遑少安惟是晨昏定省之外他皆所不暇也若其
江山清曠之興嵗時逰從之樂不知為何等事官况至
此良為未愜乃所幸者冒執事照庇之賜異于等倫庶
幾猶可為也苟或不然則引去也乆矣仰託恩力如是
其肯作慢以取威怒于不測乎雖牧兒蕘子之愚亦知
其不可為也且某獨何心而為之乎某前日以虧利之
咎輒勤有司此不職之所宜得在著令之文明如秋陽
而不可掩雖子弟不能覬幸于父兄之手也其名為罰
其理不足以辱則心無所動也以其不能覬幸則憾無
所從起也于無動無憾之間而返加横逆于承檄之人
是足為狂疾人也然則何歟盖若人舊役于縣累有宿
愆逋責久挂官籍慙于煩凂聴覽不敢數數申請乗其
來之便遂令了一名件此犯情尤不良亦祗畧與訖竟
不圖興訴以干階屏今日捧受使檄乃知縁此追逮吏
輩震恐慙恧汗流及趾不肖之迹不能逺嫌于未然其
被罪也固不敢逃唯蘄髙明委曲垂恕而亮其踈拙而
無他心不謂不知厚徳之及而疎絶之則幸甚
　　上省判皮郎中
右某伏審光膺詔檢榮贊計庭伏惟慶慰恭以某官學
窮根本識照幾微聲華一時風采羣彦蚤更噐使之重
宻簡上知之明北道宣勤贍兵儲于不日中朝遴選佐
國用于復來豈唯積勞竭慮而致財賦之饒將見高翔
闊步而攄醖藉之廣某嘗叨奬遇尤極頌瞻悵職局之
所縻走門闌而莫及下情無任欣抃之至謹具狀起居
陳賀
　　上翊善馮學士
右某言念自違恩閥日企徳輝悵道里之阻長貢款誠
而稀闊伏惟道諭之暇神明其休恭以某官涉道粹深
處躬夷亮蓍龜萬變標矩一時智謀淵淵贊計庭之財
賦風迹凜凛肅天邑之典型雅協宸衷之至貴遷王府
之佐至誠以固居有可尊之名清議所歸佇膺不次之
用某夙叨奬遇尤極頌瞻聴諄誨而末涯馳鄙心而彌
切
　　上發運皮度支
右某伏以抱非常之略微劇任不足見其所施對有為
之時唯鉅賢乃可分其所寄材與世而相㑹義兼命以
不違亦振古之所難逢在吾儒而為盛事若簪紱傾風
之衆馳慶争先而門闌荷徳之生致誠獨後豈自貽于
譴絶盖乆困于拘攣少平恐懼之衷輒恃高明之度仰
惟經畫餘裕福休在躬恭以某官氣稟純和量函方厚
術學堅正智謀博通應事變以無窮適時宜而有要作
清平之重噐奮夷亮之大心未涉四鄰之榮蹔顓六路
之計風力揚于朝右事權半于寰中無愧古人真得壯
行之志實繁輿議尚淹入告之猷某頃冒奬知復叨庇
育銘誨言而歴歴向恩義以拳拳何日望塵得伸却掃
之禮惟時欽頌固有戀軒之情伏望上副倚毗精調寢
膳
　　賀陳院鄧舍人
右某伏審光奉恩俞榮顓制命正人翔步多士驩心顧
惟門下之生少慰胷中之望恭以某官學行自信徳性
素髙以純誠結主上之知以博噐為衆賢之重勇當言
責每焚草以慎傳審治官聨惟擇材而密啟方藉英華
之氣獨承綸綍之裁然侍從雖優豈足盡逺之志儻疑
丞未拜烏能使輿論之安某竊玷奬知尤深忻頌悵海
壖之拘迹企台屏以馳情伏祈上為廟朝精調寢餗
　　賀判監侍講學士
右某伏審光膺詔檢入奉經筵聞風一時交語相慶恭
惟某官存誠務逺涉道資深術應變以無窮智運才而
莫敵獻言中禁早悟天心擁節東州力宣君澤重噐難
淹于外補封軺遽促于北歸秘殿論書必盡唐虞之道
上庠主教益敦鄒魯之風佇聞大任之榮以愜至公之
議某竊叨顧遇尤劇頌瞻悵跧縮于海瀕阻奔趨于門
下伏望上為邦社精調寢興
　　問候陳院鄧舍人
右某自違徳庇日企台光悵拘迹于海壖曠馳誠于恩
閥伏惟草制餘裕對時納休恭以某官噐業宏深踐修
方正學際天人而守之以晦智通事物而應之以虚綽
有大儒之風儼為多士之望履亨翔歩雖榮侍從之班
兼善存心猶欎將明之藴某竊叨顧遇尤劇頌瞻願觀
大任之陞蚤慰輿言之切伏祈上副睠倚精調寢興
　　問候江東運使職方
右某言念乆逺恩閎日欽徳表阻道途之綿邈貢音繹
以濶踈仰恃高明之有容庶幾愆責之可逭伏惟按歴
多暇福休並臻恭以某官噐業宏深材謀超邁累膺使
指之重夙被宸衷之知移節江東雖慰一方之望納忠
朝右尚稽三接之榮某素荷愛存倍深祝頌伏望上副
睠倚精調寢興
　　賀前淮漕俞學士移命
右某伏審光奉詔書榮趨魏闕屬拘官之有守望行斾
以無縁戀徳益多馳誠莫究恭以某官材謀超逺噐業
宏深智應變以不窮學逢原而自得乆聳仕途之望早
參公府之華上簡宸衷特預書林之選出膺使指暫分
淮甸之憂撫疲瘵以方寜廣咨詢而未足召節遽至輿
情若為然近用非宜固也速吁俞之命而對揚不晚庶
乎恢膏澤之資某竊荷奬知尤增瞻慕願為邦社善調
寢興
　　賀杭州知府待制沈興宗
右某伏審光膺飛詔雄領便藩豈唯耀閭里之觀誠足
慰東南之望一時清議交口均驩伏惟坐鎮雍容納休
駢萃恭以某官材猷超逺徳誼髙深學見于行智酬于
變奮迹忠嘉之道致身侍從之榮撫育全呉雖朝廷之
優寄贊承密席在噐業以尚淹某乆逺輝光倍增瞻仰
悵縻軀于簿領阻伏謁于門闌日對訟棠益想端人之
表心馳恭梓聊輸不肖之誠伏望上副倚毗精調寢味
　　問候發運張職方
右某言念乆逺輝光日增嚮仰再叨庇育中竊忻愉但
拘烟海之瀕難走旌麾之下在愚誠莫能少貢盖音驛
不敢僭馳豈自絶于賢門肯輒忘于禮遇仰祈明廓之
鑒委照蕞微之衷伏惟經畫多餘福休兼萃恭以某官
噐鍾間異材藴將明學逢自得之源智應無窮之變累
膺邦寄早結主知未涉四隣之榮暫顓六路之計風力
盛揚于朝右事權幾半于寰中何愧古人真得壯行之
志實繁輿議尚淹入告之猷某未遂望塵第深頌徳謹
縁一介之便聊獻積年之情伏兾上副倚毗精調寢餗
　　謝前海門徐主簿
右某乆濶緒言積瞻思而無算向縁同事忻際遇之有
涯旋審見星之行遂虚披霧之願弦朔易改音郵莫傳
幸单介之遽來荷尺書之逺及伏望俯就禮制載安寢
興宿學周才難乆淹于栖隐修途清貫行仰聴于飛翔
㑹晤尚賖保調是請
　　賀冬
右某伏以剥往復來物心將㤗隂消陽長賢履所宜恭
惟某官告徳在躬純誠應物遘此令辰之㑹納諸繁祉
之休某跧縮窮深縈縻職守第望風而申禱圗拜夀以
無縁
　　滁倅到任謝監司
右某伏奉勑差前件差遣巳于今月十八日到任訖非
材佐郡方䖍視事之初髙位鈞仁固識托庥之幸恭惟
某官聰明坐照徳誼内充表儀羣吏之端振舉百城之
治某乍顓職守仰奉聲煇未能聴教于門闌第用馳誠
于音驛
　　滁州陳内翰
比者濫膺宸紱叨贊郡條方依徳之有涯竊省躬而自
慰恭惟知府内翰性鍾間異道涉淵源以嘉謨直節而
結上主之知以碩學鉅材而聳時賢之望踐玉堂之清
近更天府之浩穰偶鎮偏封坐極承宣之效佇迎大任
行攄經濟之猷某景嚮積年㕘陪有日預忻披霧將仰
于台光先謹發函輒塵于藻鑒伏望上為邦社精調寢
興
　　又
言念近貢牋函方悸慙于塵冒遽貽誨牘但感仰于謙
光伏承山國寒微鈴齋甚暇穆若神明之相晏然氣宇
之和式慰逺瞻且符善頌恭以知府内翰術撡經濟材
藴將明外夷險而以道自期㤀貴富而以徳自任剖符
蹔屈限膏澤于一方趨節佇聞聳儀刑于四海某即奔
官守漸邇台輝唯祈召拜之少延庶慰傾依之夙望伏
覬為時自夀副下所瞻
　　賀冬監司
伏以日在北陸陽萌黄宫嵗功為布徳之初人道重履
端之始惟時賀慶之禮莫盛賢明之歸恭惟某官噐業
髙深忱誠渾厚對令序而順適納純修而獨多坐撫列
城均致福綏之及佇膺大任倍迎寵數之優某跧守備
員阻趨為夀遥企門闌之峻徒增祝頌之䖍
　　賀運使韓司勳
伏審光膺詔檢榮領漕權凡冒徳庥舉增誠恱恭以運
使司勳材猷高逺噐業宏深蔚有古人之風周知當世
之務霄岐翔步行膺三接之榮淮甸先聲立致百城之福
某縻軀職局企踵旌麾未修伏謁之勤姑獻頌瞻之懇
　　賀提倉李國博
伏審光膺宸詔出按淮邦惟時列城壹意相慶恭以某
官材深應變噐重適時要劇累更聲煇獨盛尚淹高躅
未慰愜于輿言蹔屈逺謀為福休于一道某尸官山郡
引領車塵未伸一拜之勤聊謹寸誠之獻
　　上本路監司
比者叨被恩俞幸分郡寄將依徳庇預慰誠心恭以某
官噐業宏深材猷高邁中外屢更于要職事功綽著于
昌辰持節東呉雖厚一方之福飛聲上國佇膺三節之
招某指日戒途之官瀕海望使臺而漸邇伏賔次而有
期敬遲參承併紓懇款謹先奉狀起居
　　賀豐待制
右某伏審光奉恩綸榮顓方面列城千里相慶一辭恭
以某官徳望素高學行甚偉以忠讜蚤揚于諫列以剛
明乆貳于卿曹蹔離侍從之聨出展藩宣之效睢陽近
甸頃辭留鑰之崇浙右名邦來統兵鈐之重晝錦旁輝
于鄉國歌襦翕振于民聲某之官海濱假途節下修桑
梓之敬匪夕伊朝仰旌㦸之嚴既欣且幸先馳緘慶曷
究款誠謹奉狀賀
　　賀謝蘇倅
右某伏審及𤓰受代解印還臺竊惟慶慰恭以某官性
資沖厚術學精深藹然愷悌之聲美矣承宣之助宣勞
澤國惠民物而有終奏課宸庭被龍光于不日曾惟衰
拙遂失瞻依辱誨翰之先貽在悃誠而深愧即期邂逅
以罄叙陳謹奉狀賀兼謝
　　賀章倅學士
右某伏審涓辰已諧視事竊惟慶慰恭以某官學深造
道徳粹秉彛冠多士于南宫耀英游于文舘露章請外
蚤攄及物之誠明詔發中佇聴急賢之召曾惟衰拙將
幸瞻依欣慰良深敷陳㒺既謹奉狀賀
　　到任謝監司
右某言念叨奉恩除誤膺郡寄涓辰惟謹始視事以厲
精冒庇云初竊撫躬而知幸兹焉依仰至矣情誠恭惟
某官徳量淵宏材規高逺副九重之揀擢振二浙之風
聲持節此方其盡光華之實旌能不日佇躋清近之班
某尸職海瀕馳心節下未遂參承之願且通悃愊之勤
傾向攸深叙陳㒺既謹具狀謝謹狀
　　賀台州樓朝請
右某竊審涓辰巳諧視事伏惟慶慰恭以知郡朝請材
猷敏劭術學粹深禔身固乆于中庸莅政獨多于愷悌
分符海角蹔為福于斯民趨節日邉佇迓恩于伊夕曾
惟衰拙幸邇風聲念馳慶之未遑辱貺音之先及感慙
彌甚敷諭奚周謹奉狀賀兼謝謹狀
　錢塘集巻十
欽定四庫全書
　錢塘集巻十一
　　　　　　　　　　　　　宋　韋驤　撰
　進賀皇帝登寶位銀狀
　　銀一千兩
右伏以聖明踐阼方繼照於天區臣子守疆謹貢誠於
方物前件銀地難愛寶山實效珍䖍修任土之儀仰助
充庭之末冐黷扆旒臣無任瞻天望聖激切屏營之至
謹録上進以聞謹進
　進奉皇太后禮物
　　絹五百疋
右前件物廣脩中度經緯有倫敬伸任土之儀仰備充
庭之貢謹録上進以聞謹進
　進奉皇太妃禮物
　　絹五百疋
右前件物組織成功潔完充幅敬修方物之貢䖍奉宫
闈之嚴謹録上進以聞謹進
　　賀門下僕射韓相公
右某伏審宣制大庭登庸元宰千官敬聽皆悅而成服
之心四海亟傳有忻然相告之樂况埏鎔之舊物倍簪
紱之常情恭以某官間世鉅賢經邦大器學貫古今而
行之以正智窮事物而决之以誠致主以唐虞之隆處
躬於稷契之上弼亮久安於王室將明宻契於宸𠂻陞
應上台之纒總臨百揆之務勢鈞帝賚雅符說命之書
善繼父功美恊緇衣之詠贊熙朝於九鼎之重措綿宇
於一堂之安某營職偏州馳心崇屏望風抃躍雖在輿
情之先展慶恭勤莫參旅進之末卑誠無任激切依歸
之至謹具狀賀
　　賀中書僕射曾相公
右某伏審誕告宸庭進登相位恊千官之敬聽聳四海
之具瞻欣躍所同中外如一恭惟某官生稟明氣出為
真儒學際天人之微識窮事物之表輔翊王室久全柱
石之功持總兵樞獨運蓍龜之智當太平之注意遂爰
立以登庸上頼謀猷之嘉下蘄膏澤之廣忠侔伊尹豈
容專美於商志邁臯陶奚止賡歌於舜動寰區之鼔舞
增廊廟之尊嚴某尸禄偏州馳心崇屏聞風抃喜雖在
輿情之先展慶恭勤莫階旅進之末卑誠無任激切依
歸之至謹具状賀
　　賀樞宻蔣正議
右某伏審光膺中詔進貳西樞熙帝載於一時具民瞻
於四海真儒當軸太平之勢益隆輿論同辭誠服之情
胥悅恭以某官問世異稟經邦鉅材學造聖賢之微識
通今古之變演經綸而增華國體納謀猷而仰契天心
爰倚弼諧之患亟參機宻之政文武斯憲未高申伯之
能股肱惟良雅合咎繇之詠坐振國威之逺行消邊警
之嚴某假守偏州馳誠崇屏聞風抃躍雖在羣情之先
展慶恭勤莫階後進之末卑誠無任激切依歸之至謹
具状賀
　　賀内翰曽侍讀
右某伏審拜命楓宸陞華翰苑碩德進而昌時愈盛大
儒顯而熈朝益尊四方傳聞萬口胥慶恭以某官受材
宏博造道淵深識洞古今之宜文參經緯之妙出為藩
屏而仁聲洋溢入掌絲綸而國命光華副南面之簡求
登北門之清近謀猷密啟雖欽内相之崇膏澤沛餘佇
聽四鄰之陟某逖拘職守久逺門䦨修慶謁以末由伸
頌言而徒切卑情無任依歸之至謹具狀賀
　　賀提舉周大夫
右某伏審榮被宸恩美遷使節遺愛實多於呉域按形
爰領於閩方愈益光華竊惟慶慰恭以某官器涵方格學
造本原蚤膺遴選之明久播休聲之逺推行良法已深
二浙之仁明慎盡心將厚八州之福某屬拘符竹徒望
旌麾莫修慶謁之勤第極傾依之素謹奉狀賀
　　賀樞宻安太尉
右某伏審光奉制恩崇顓樞府播傳四海欣躍一心盖
鉅賢任重則朝廷益尊輿望愜情則士民胥慶恭以某
官生膺閒氣出佐聖時蚤登廊廟而明若蓍龜力贊邦
家而久為柱石日如隙駟奪孝慕之深誠詔趣脂車副
睿恩之佇見復持機宻之政愈壯治安之基固有輝光
聳具瞻於有衆尚多頌禱聽爰立之休聲某拘守州麾
阻趨台屏奔馳展慶莫偕旅謁之勤拳跂致誠徒謹尺
書之獻某卑情無任激切依歸之至謹具狀賀
　　賀范右丞
右某伏審拜命中宸陞華右轄真賢大任贊至治而益
隆羣口同辭聳具瞻而交慶恭以某官明誠造道德業
映時傑然閒世之資沛若經邦之術忠誼久陪於國論
謀猷宻契於上心亟奉都俞之音俄遷弼亮之地肅機
進陟愈光四輔之榮總揆延登猶鬱輿情之望某守符
海郡引領台階展慶奔馳莫繼簪紳之末望風喜躍第
修竿牘之勤某卑情無任激切依歸之至謹具狀賀
　　謝運使程金部薦
右某竊審剡章過形論薦自慙衰晚曷稱推揚伏惟某
官識度高深材猷宏逺按列城而率之以正察羣吏而
取之以公雖汲引之仁宻啓不遺於舊物而承宣之未
過情但愧於誤知感厚德以固多馳寸誠而罔究謹奉
狀謝
　　謝發運胡龍圖薦
右某竊審剡章過蒙論薦自揣衰遲之迹曷當推引之
私感焉則深愧亦不淺恭惟某官鉅材超卓厚徳淵宏
肩以人事君之心執盡忠報國之節不遺舊物尚垂採
摭之情載玷公言仍重品題之賜借輝光於朽質助黽
勉於明時短技何為徒勤勞於末路深仁莫報第銘刻
於懦衷仰荷睠知卑誠不任惓惓之至謹具狀謝
　　賀提舉孫朝請禮上
右某伏審光奉宸恩榮移使節涓擇穀旦按臨列城伏
惟慶慰恭以某官材猷高邁術學淵深蚤膺朝寄之華
久聳士林之望振提良法將安二浙之情洋溢休聲行
達九重之聽某坐縻官守仰托德庥未縁伏謁於門䦨
姑用馳誠於竿牘謹奉狀賀
　　賀翟龍圖再知越州
右某伏審光膺明詔再鎮巨藩伏惟慶慰恭以某官秉
心忠厚植操端方主上庠則學制益明坐南床則臺綱
尤正藹休聲於睢北久專畱鑰之榮復舊治於浙東重
睹甘棠之茂吏民胥慶旌㦸增輝雖期仁政之行必充
衆欲第恐禁塗之召遽促西還某荷顧夙深托庥伊始
未遑伏謁姑用馳誠謹奉狀賀
　　賀知衢州陳朝請禮上
右某伏審涓辰已諧眡事伏惟慶慰恭以某官材猷敏
劭器局宏深久飛譽於仕途蚤陞華於郡守下車伊始
巳聆善政之傳趨節匪朝行聽優恩之被自惟假守幸
邇餘輝顧馳慶之未遑愧貺音之先及感銘彌甚敷諭
奚周謹奉狀賀兼謝
　　賀知越州張大夫
右某伏審光膺休命榮鎮巨藩竊惟慶慰恭以某官材
猷高邁器業宏深蚤持使節之華久聳朝紳之望頒條
督府悉欽善政之初趨召嚴宸佇聽異恩之擢曾惟衰
拙幸托庇庥通謁未縁馳情徒切謹奉狀賀
　　賀新提刑王司諫
右某伏審光膺詔檢榮領憲臺列城聞風羣口交慶恭
以某官材猷高逺器業宏深聲華見慕於簪紳忠誼被
知於旒扆蹔輟七人之列出奉使華來清二浙之刑亟
為民福某夙承禮遇兹幸徳庥未縁展謁之勤第謹馳
誠之獻謹奉狀賀
　　賀新發運黄大夫
右某伏審光膺詔檢總領漕權伏惟慶慰恭以某官器
業博深材猷高逺聲采聳簪紳之望設施動旒扆之知
暫倚宏謀顓東南之大計佇聞嚴召陞左右之近班某
假守偏州逺叨餘庇莫縁展慶第切馳誠謹具狀賀
　　賀新運使齊少卿
右某伏審光膺詔檢榮領漕權伏惟慶慰恭以某官受
材宏博植操端方聲華久聳於士林經畫累更於朝寄
提綱太府施為實亞於九卿出使列城惠澤佇宣於二
浙某拘攣假守傾仰高風方兹冒德之初未遂通名之
敬姑馳誠欵少代參承謹奉狀賀
　　賀新運使程金部
右某伏審光奉宸恩榮顓漕計伏惟慶慰恭以某官材
猷敏劭器識淵通蚤膺遴選之光久著能名之美承宣
巨屏方䝉愷悌之休經畫一方蹔假設施之妙某夙叨
睠顧幸遇按臨未由通謁於門闌姑用馳誠於竿牘謹
奉狀賀
　　賀新知杭州呂太尉
右某伏審顯膺制命出鎮藩方百城吏民萬口歌頌恭
惟某官元精異稟間世鉅賢學際天人之微術兼文武
之勝以深智而蓍龜事物以至忠而柱石邦家當日秉
鈞妙燮調於元化累年分閫廣開斥於窮邊清衷念懇
請之勤愈㫖畀承宣之逸擁節旄於左右壯屏翰於東
南何幸金呉盡起袴襦之頌唯憂飛詔趣還鼎鼐之司
某久逺台階僻顓海郡第知引脰遙想旌幢之光不獲
望塵一修桑梓之敬某卑情無任激切依歸之至謹具
狀賀
　　賀新知越州章相公
右某伏審顯膺制命出鎮藩方百城聞風萬口交頌恭
惟某官濟時碩德命世鉅賢熙載猶稷契之功致主以
唐虞之道學探聖微而充之以正勳著王室而守之以
謙鈞軸七年以盡經綸之妙旌麾千里遂操方面之權
暫輟上台之崇俯従東越之請虧具瞻於四海成厚幸
於一方偃治方初下絶無襦之嘆詔還不日上隆有衮
之恩某久冒陶鎔復叨帡庇仰承教約末由奔走於門
䦨敬致悃誠姑用勤劬於竿牘某卑情無任激切依歸
之至謹具狀賀
　　囘新及第石少府
右某伏審拜命楓宸䇿名桂籍竊惟慶慰某官天資粹
美儒學淵通藴志操以自成獵榮華而俯拾未遑修慶
先辱長牋感佩所深敷陳罔既謹奉狀賀兼謝
　　謝提刑白朝散薦
右某竊審露章特蒙論薦自維朴拙曷稱品題仰厚德
之推揚倍卑悰之感怍恭惟某官秉心純正造道淵深
按列城而力振典刑察羣吏而精分淑慝豈謂承流之
末誤膺宻啟之知雖賢者居高必欲舉材而報國而陋
儒揆已實慙借譽之過情阻伏門闌第修竿牘不勝懇
到縷縷之至謹奉狀謝
　　賀陳漕
右某伏審光奉宸恩榮移使節伏惟慶慰恭以某官天
材超卓賢履粹精早更省寺之華久聳簪紳之望政成
二浙海濱方賴於深仁詔下九重河朔遽遷於要任佇
聞優召行即近班某託庇之初傾風彌切屬拘官守莫
造賓階喜愧兼深叙陳㒺既謹奉狀賀
　　賀上官正言
右某伏審光膺明命榮鎮巨藩竊惟慶慰恭以知府正
言受材宏博渉道精深忠嘉蚤著於諌垣澄察久勞於
使節睿恩甚渥崇加専面之權仁政既揚佇聽近班之
召曾惟衰舊幸託庇庥未遂參承徒深頌祝謹奉狀賀
　　賀趙憲
右某伏審光膺宸命榮領憲臺涓擇剛辰按臨屬部伏
惟慶慰恭以提刑水部材猷高邁器業宏深聲華久振
於士林委寄蚤登於省户暫煩使指宣惠澤於一方佇
聽詔還荷寵光於三接某分符竊幸託庇云初未伸參
候之勤姑致欵誠之獻謹奉狀賀
　　賀冬
右某伏以剥往復來物心將泰陰消陽長賢履所宜恭
惟某官植德端方秉心諒直茂擁時休之集佇迎天寵
之來某屬守郡符阻趨賓次唯謹緘㬺之貢聊伸祝頌
之勤下情不任䖍切之至謹具狀賀
　　又
右某伏以陽復黄宫灰飛子律物心將泰賢履所宜伏
惟某官順對令辰茂膺純祉隂有神明之相佇迎寵禄
之綏脩慶謁以莫前致頌言而徒切謹奉狀賀
　　賀正
右某伏以三陽成泰萬物簇寅時春肇新賢履均福伏
惟某官秉彛安正順序納休阻修慶以造前第傾風而
善頌懇誠彌切敷諭奚周謹奉狀賀
　　囘福州柯司封禮上
右某伏審光膺明命榮典巨邦適諧涓吉之宜巳謹頒條
之始恭以某官材猷超越器局閎通藹聞望於周行久踐
揚於華省夀春宣化既全政術之優長樂偃藩更益兵鈐
之重遽承枉翰倍切馳誠愧荷所深敷陳罔究
　　賀提刑祖郎中
右某伏審光膺詔檢榮領憲權伏惟慶慰恭以某官智
機明頴徳量寛宏蚤膺揀㧞之公久著風猷之盛仰參列
宿未還華省之聨出按八州尚屈祥刑之察雖莫平於輿
論巳深慰於逺民曾是匪材間暌高誼營職幸同於一道
指期將借於餘光更冀保調以符頌禱謹奉狀賀謹狀
　　賀淮西提刑錢朝議
右某伏審光奉宸恩榮移使節伏惟慶慰恭以提刑朝
議秉心純正履道坦夷藹聞望於簮紳膺選掄於扆宁
政成閩部已収撫察之功恩易淮西更賴澄清之術方
依仁而為幸遽去徳以勤懐喜悵兼深敷陳罔既
　　賀新運判李朝請
右某伏審光膺詔檢榮貳漕權竊惟慶慰伏以某官
秉心沖厚植操端平蚤膺遴選之精久藹休聲之盛剖
符泗水方叨剸割之明馳傳閩方遽委轉輸之任
　　賀杭州鄧内翰
伏惟條教始頒福休並集恭以知府内翰諫議誠忱格
物智變適時傑然髙世之材富矣經邦之業正臺綱而
真邪判演宸綍而訓誥明厭真禁廬遂囊封之懇請宣
風鄉梓方錦晝之榮懽固知眷倚之深遽易蕃宣之要
布中和於列壤寛疲瘵於一方總制全呉隠若長城之
賴久虚前席佇聞當軸之歸某拘迹官規馳心德誨阻
望門䦨之峻第傳閭里之謡姑獻悃衷仰祈矜亮伏望
上為邦社精調寢興
　　提刑范學士移齊州
右某伏審詔從誠請麾易便邦列城之心馳戀如一恭
以提刑學士學行自固德性素高奮迹賢科之雄危言
諌列之峻澄清訟獄久淹擁節之勞偃息蕃宣俄遂剡
章之懇彼望風而何幸此懐慕以不勝政發休聲想弗
踰於累月恩還重任當少慰於輿情某遽失依歸唯銘
顧遇悵拘官之有守望行斾以無縁下情無任拳拳瞻
戀之至
　　謝賀錢虞曹
右某伏審光膺宸命榮踐郎曹伏惟慶慰恭以某官器
識疏通性資深厚更仕途而宣力藹朝著以飛聲貳政
殊能美恊承流之效陟明優典秩參應宿之榮某幸邇
鄰煇日欽徳望慚致誠而尚緩荷枉教之先貽懇欵所
潜敷陳罔既謹奉狀賀
　　賀提刑林郎中
右某伏審光膺詔檢榮領憲臺列城聞風交口相慶恭
以提刑郎中材猷宏逺術學精深誼滿朝紳望高國器
蚤豫宸衷之簡屢更使指之華淮甸一方兹幸澄清之
惠霄岐萬里尚淹啟沃之謀某仰德素勤托蹤伊始走
門闌而未迨貢誠欵以先馳
　　賀元龍圖
右某伏審飛詔中天復班内閣一時公議萬口交忻恭
以知府龍圖器業宏深材猷高逺累更繁劇之選久著
事功之稱戒在不虞固有除戎之備疾生无妄果成
勿藥之懽還故列之清華顓舊藩之鎮撫佇聽休聲之
逺即為大任之階某荷徳素深傾風尤甚倍常情而忭
喜悵營職以拘攣展慶莫前馳誠徒切
　　迎蔡内翰
右某伏審暫違禁掖出撫淮城千里聞風同辭相慶恭
以知府内翰材謨高逺徳業宏深夙膺旒纊之大知久
作邦朝之重器承流魏觀剸天府之浩穰潤色鴻猷踐
玉堂之清近尚緩鈞衡之拜俄從蕃翰之榮某仰誼積
年託庥有日實倍吏民之喜願瞻旌斾之光伏祈順時
炎凉為國壽重
　　賀謝交代錢殿丞
右某伏審光膺宸命榮貳郡條將辱交承尤深慰抃恭
惟交代通判殿丞智謀通敏器識優長望聳仕途聲飛
朝著外補尚淹於半刺驟遷行擢於全材某自顧拙疎
幸親契好及𤓰而代預喜於吉音解絃而調更祈於善
繼方懇誠之欲貢遽緘翰之先貽愧感所多叙陳罔既
　　轉屯田謝監司
右某伏蒙恩授前件官累日序遷公朝之必信非材倖
進志士之所羞自惟拜命之初深積省躬之愧反思所
及推致有由此盖伏遇某官盛德兼容深仁均暨逺俾
迂疎之品坐逃瘝曠之愆遂忝陟明可非驚寵懼於虚
受願充稱服之為勉在益恭竊慕循墻之戒庶幾補報
仰荅吹嘘
　　賀鄰郡通判
右某伏審涓辰巳諧視事託鄰庥而為幸造門仞以未
縁勤企風規第馳誠懇
　　賀鄧内翰復知制誥
右某伏審光膺詔檢載陟掖垣廓然輿情允矣公議恭
以某官德名超卓術學閎深智窮事物而以正自持忠
貫金石而以和外表久輟承明之直獨高維屏之功方
國祀之均釐加宸𠂻之宻睠絲綸復掌固榮舊物之還
鈞軸在權佇聞大任之召某夙叨顧遇倍劇忻愉伏門
仞以未縁馳音誠而徒愧
　　問候太原曾尚書
某言念自違德庇日企台光竊懐疎鄙之嫌慙致情誠
之黷伏惟静鎮多暇純禧薦臻恭以某官材應昌辰生
鍾間氣發胷中之竒藴收天下之休聲事功久贊於朝
廷器業迥高於紱冕輝華八座方攄經濟之謀膏澤一
方暫屈設施之術鈞軸行聞於迅召儀形庶愜於輿言
某蚤伏門闌尤深頌禱悵道途之且邈望旌㦸以無縁
伏祈上副倚毗精調寢味
　　謝成都許龍圖
右某此者叨奉宸俞誤膺使指跂輝光而甚邇圖謁伏
而未縁方馳嚮仰之情遽拜誨音之辱恭以鈴轄知府
内翰材包經濟學極淵源髙文首出於時英偉業久淹於
法從出持旌節雖安逺俗之心入秉鈞衡始慰四方之望
不日佇承於趨召惟時當遂於走迎謹泐蕪椷先馳誠悃
　　賀新運判王朝請
右某伏審光膺綍命榮領漕權八州聞風羣口相慶恭以
某官材猷宏逺術學精深蚤當遴選之優久著能名之盛
偃藩凝績尚稽三節之招攬轡宣風暫屈七閩之寄某自
維衰迹偶此尸官竊忻受代之有期何幸高賢之為繼喜
尤先衆言豈宣心未即晤瞻更祈保衛謹奉狀賀
　　謝益憲莊朝奉
右某比者叨奉宸恩誤膺使指揣薄材而非據涉逺道
以徒勞夫何天幸之深獲通鄰光之盛况眷存之有素
在嚮往以無窮方圖馳懇以上塵敢謂貽書之先及悚
若芒背泚然汗顔恭以某官徳性宏深誠心純固涵養
粹和之氣従容澄按之餘念舊物而不遺誘愚衷而加
勉飛章論薦巳銜昔日之恩詘禮見容更荷此時之賜
伏謁既拘於營職瞻風第切於馳情伏望上為廟朝精
調寢餗
　　問候汝州韓大資
右某言念逺去台輝驚炎凉之忽忽仰銜徳造增夙夕
之拳拳雖嘗奏記以致勤返以黷尊而懐畏然鉅賢多
可必將頫察其依歸而淺士有誠不敢自嫌於僭浼伏
惟鎮撫多暇福禧薦臻恭以判府大資學達聖微識通
時變柱石寧朝之體蓍龜大政之機合稷契之謀而不
顯其忠推堯舜之澤而弗逮是恥暫休熙載之力出即
偃藩之安屏翰顓居固坐分於重寄鈞衡早復庶下慰
於具瞻某尸職逺疆馳心崇屏未遂奔趨之謁徒深頌
祝之悰伏望上為廟朝精調寢味
　　賀謝梓州路運使秦朝散
右某伏審光膺宸詔榮領使臺宣揚王休慰釋民望恭
以運使朝散材猷高逺術學宏深累更委寄之勞久著
聲華之盛再煩杖節出臨左蜀之雄即聽封軺入踐清
途之要顧惟衰迹幸邇高風在馳慶以未遑遽貺音之
先及感慙彌甚敷叙奚周
　　回諸郡知州賀冬狀
右某伏以新陽云復物理將亨吉履所宜人情共喜伏
惟某官誠忱有相休祉薦臻在馳慶以未遑遽貺音之
先及其為感戢何以喻陳
　　回謝舉薦狀
右某比形公薦方愧言輕遽辱榮緘益慙意厚欽景謙
沖之度第増悚感之私
　　賀冬成都提刑
右某伏以剥往復來物心將㤗隂消陽長賢履所宜恭
惟某官徳業兼隆神明來相順迎令序倍擁純休攬轡
澄清巳遺一方之福拜恩優渥即膺三節之招曽是愚
衷第增善頌勤拳所積敷述奚殫
　　謝新興元知府蒲大夫
右某伏審光膺詔檢出領藩條千里傳聞同辭相慶伏
惟某官材猷高逺器度博深嘗持節於此方率銜遺惠
暫承流於盛府盡愜先聲在馳慶以尚稽遽貺音之首
及感慙固甚敷諭奚周
　　囘郡官生日星香狀
右某伏䝉勤厚特枉過儀不敢捧當輒違雅意感慙彌
甚敷叙奚周
　　賀提舉茶事閻承議
右某伏審光膺宸命榮領使權竊惟慶慰伏以某官材
猷高邁術學精深早當遴柬之明久著能名之盛經書
數路兹暫屈於智謀超騰一時將大攄於器業披風漸
邇為幸良多
　　謝洋守李承議
右某伏審光膺廷詔榮領郡符伏惟慶慰某官材資通
敏智識精彊兹承掄選之華暫展承宣之效尚未遑於
馳慶遽先辱於貽緘悚恧所深叙陳奚既
　　賀正成都提刑朝奉
右某伏以灰飛青律三陽成開泰之時杓建寅方萬物
遂發生之志首人正而為重在賢躬而益宜恭惟某官
秉徳粹和受材宏博履兹上日之慶翕若純休之來澄
按彌年固盡百城之福進陞不日佇聞三接之恩屬官
守之有拘造賓階而莫及第深祝頌曷罄敷陳
　　謝諸州知通賀正
右某伏以三陽交泰萬物棣通在吉履以尤宜有純休
之來相方圖馳慶遽沐惠緘愧感所懐叙陳曷既
　　謝鄰郡知通賀正
右某伏以三陽交泰庶彚棣通福履所宜時休來相伏
惟某官茂膺令序坐擁繁禧在馳慶以未遑遽貽音之
先及感慙彌甚指諭奚周
　　賀平章司空相公狀
右某伏審拜册盛儀面槐正位總二日萬幾之大加三
公一命之崇増重朝廷之尊慰安海隅之望孰不敬聽
泰然均懽恭以平章司空相公道協聖㣲德為世表蓍
龜百揆柱石四朝贊主上於三代之隆措天下如一堂
之樂慶傳渭水素號帝王之師美軼緇衣獨髙父子之繼
畀優㳺於坐論倍烜赫於具瞻九重之禮命播宣列辟
之情誠悅服某尸官逺部引領上台相與頌言心雖先
於民吏恭修慶謁迹阻厠於簪紳卑情無任抃躍依歸
之至
　　賀僕射門下相公
右某伏審誕告宸廷進登相位千官敬聽皆悅而誠服
之心四海亟傳有忻然相告之樂恭以某官生稟間氣
出為真儒極高明而履中庸可久大而充德業弼亮久
安於王室將明宻契於天心陞應上台之躔總臨百揆
之務忠符姬旦助揚文武之休志邁阿衡推廣勛華之
澤爰立一騰於綸綍具瞻載聳於簪紳廊廟賡歌正協
明良之詠寰區鼓舞即期仁壽之躋某尸禄逺方馳誠
崇屏聞風抃躍雖在輿情之先展慶恭勤莫參旅進之
末卑悰無任激切依歸之至
　　賀門下侍郎狀
右某伏審光膺制命進貳台衡熙帝載於一時具民瞻
於四海真賢當軸太平之勢益隆輿論同辭誠服之情
胥悦恭以門下侍郎間世異禀經邦鉅材智侔蓍龜誠
動金石居股肱之要而久安國體納謀猷之嘉而宻契
宸衷自天監周正類仲山之迹致君為舜雅同伊尹之
心入踐西臺之崇增華四輔之重綸綍遽播朝廷愈尊
百辟忻然盡仰國鈞之秉庶甿安若即期壽域之躋某
尸禄逺方馳情崇屏聞風抃躍雖在羣情之先展慶恭
勤莫參旅進之末卑悰無任激切依歸之至
　　賀尚書左丞狀
右某伏審光膺制命進貳台衡熙帝載於一時具民瞻
於四海真賢當軸太平之勢益隆輿論同辭誠服之情
胥悦恭以尚書左丞間世異稟經邦鉅材智侔蓍龜誠
動金石摠風憲之嚴而久禆國體納謀猷之嘉而宻契
宸衷自天監周正類仲山之迹致君為舜雅同伊尹之
心入陞右轄之崇増華四輔之重綸綍遽播朝廷愈尊
百辟忻然盡仰國鈞之秉庶甿安若即期壽域之躋某
尸禄逺方馳精崇屏聞風抃躍雖在羣情之先展慶恭
勤莫參旅進之末卑悰無任激切依歸之至
　　囘蒲大夫
右某伏審涓辰已諧視事振師帥承宣之始慰士民瞻
望之情圖馳慶以未遑沐貽緘之先及感慙固甚敷諭
奚周
　　囘運判來承議
右某伏審光膺詔檢榮領使權幸聫職以相依辱貺音
之先及喜兼愧至感與慰并伏以某官術學淵深材猷
宏逺蚤登桂籍之貴遽陟霜臺之嚴外府度財久籍贊
禆之力逺方將漕暫勞經畫之明念親誼以非遙在馳
情而固切更祈􁀙嗇以副傾瞻
　　賀中丞李龍圖狀
右某伏審恩郤固辭榮遷獨坐真賢司憲列職畏威四
方傳聞羣口交慶恭以某官生禀間異出符盛明道德
表於一時術學窮於萬變九儀贊治曩分宗伯之權八
座聫榮久總地官之屬經畫巳豐於邦計謀猷素協於
宸衷寵加龍閣之名貴陟烏臺之長雖繩愆糾繆又新
朝野之風而當軸秉鈞猶鬱簪紳之望某縻軀逺部引
領高閎謀慶謁以莫前馳誠情而徒極卑情無任激切
依歸之至
　　賀冬成都莊提刑
右某伏以一陽旋復庶彚孶萌在天時之布新宜賢履
之綏福恭惟某官誠心沖厚德性純明對令序以順居
擁繁禧而翕受百城蒙惠難淹翔步之雄三節召歸佇
聽攄才之逺曾維頌禱曷罄書言謹奉狀賀
　　囘交代陳朝散
右某伏審光膺宸命榮領漕權自慙淺陋之資乃忝交
承之契喜愧相半情誠曷勝伏惟交代運判朝散術學
精深材猷宏逺能名已簡於當守重寄遽移於便鄉
敝政在前固賴更張之善輿情所悦况多被治之先在
馳悃之未通俄惠音之已及併增感㥏莫罄叙陳
　　囘梓漕井金部
右某伏審逺持使節榮領漕權兼行入疆涓吉視事伏
惟慶慰恭以某官材猷高逺器業閎深蚤副簡求之精
累更要劇之選西垣清近尚淹步武之華東蜀閒關暫
屈轉輸之督曽惟衰迹幸邇餘光在馳慶以未遑俄貺
音之先及感慙彌甚敷諭奚周
　　謝齊卿舉召還臺省
右某竊審剡章過形論薦自惟衰拙曷稱推襃益知冐
德之深但有泚顔之愧恭惟運使少卿至誠接物直道
佐時列卿蚤振於朝光外府久禆於邦訃緩中禁論思
之拜領東呉將漕之權豈惟飛輓以助公尤欲搜揚而
報國不圖宻啓誤及匪材如某者碌碌勌蹤區區假守
無良能以聳於衆望無異政以踵於古人徒依厚庇之
餘遂及終更之去復叨借寵殊㥏過情仰荷仁言賁餙
曲加於朽質永懐晩節鏤銘第切於愚衷無任感激惓
惓之至謹奉狀謝
　　賀梓路提刑李朝請
右某伏審光奉宸恩榮持使節涓吉日以視事按詳刑
而恤民方幸瞻依實多慶抃恭惟某官受材端正造道
淵通蚤膺柬㧞之明累踐要繁之任尚淹翔步未登兩
禁之嚴暫屈盡心以厚一方之福未遑展謁第切傾風
更冀葆頥以符頌禱
　　謝運判奉議
右某叨奉綸言誤參漕計巳㳙辰而視事幸聫職以依
仁恭以某官器業淵宏材猷高邁蚤致身於膴仕暫持
節於逺方積粟阜財一歸於善畫寛民束吏久著於休
聲佇膺不次之恩少愜至公之論某束裝兼道不日趨
風方圖馳懇之勤遽辱飛文之貺感慙彌甚敷諭奚周
　　謝提刑朝議啟
右某叨奉恩綸誤參漕計視事剛辰之吉竊輝華使之
餘恭以某官植操端方秉心冲厚以學術濟通識以德
量持高材逺方嘗賴於宣風要部復叨於理劇此時閩
粤暫煩攬轡之清不日朝廷即有封軺之召某依仁兹
始通謁未由方馳懇欵之勤遽辱緘題之貺其為感怍
曷罄指陳
　　謝泉州知州陳大夫
右某叨奉恩綸誤參漕計㳙辰視事猶在於兼行走介
枉書遽承於厚意伏以某官學窮道奥識照幾先久播
休聲蚤膺遴選榮持使節巳豐湖外之財逺剖州符暫
撫泉南之俗尚稽通謁第切傾風更冀保調以符瞻祝
　　謝諸州知通
右某誤膺宸命叨貳漕權雖瞻覿之尚賖在誠情而豫
慰伏惟某官忱怐固守謙厚自持先形誨牘之勤如挹
風規之茂感慙彌甚敷諭奚周謹奉狀謝謹狀
　　囘本司運司
右某叨奉恩綸誤參漕計方涓吉以視事遽飛文而惠
音竊服勤誠但増厚愧謹奉狀謝
　　囘福州林中散
右某叨奉綸恩誤參漕計涓辰視事方獲息肩走介枉
書遽承厚意伏以某官學窮道奥識照㡬先蚤膺柬擢
之榮久著能名之盛翶翔省寺既藹於風猷偃息藩宣
尤高於治最佇聞三節之召以慰衆言之公更祝保調
以需寵渥謹奉狀陳謝謹狀
　　賀判太原府觀文范相公
右某伏審光奉詔音榮顓方面凡䝉陶冶舉切抃驩敬
惟鎮撫之初允協神明之相恭以判府觀文相公生稟
間氣出為真儒柱石乎寧朝之基蓍龜乎大政之要正
論逺參於古訓嘉猷宻契於宸衷百揆告勞暫輟鈞衡
之任列城有賴獨高屏翰之功威懐雖冒於一方瞻頌
固均於四海願聽上台之復庶安輿議之公某營職逺
疆馳誠大斾望塵通謁莫偕旅進之恭仰德致勤徒謹
尺書之獻伏望上副眷倚精調寢興某卑情無任激切
依歸之至謹具狀上賀兼問鈞候謹狀
　　囘福州林中散得替
右某伏審解印還朝擁麾過里方欲馳誠而叙慶遽蒙
枉翰以遺音欣承䟦履之餘克協福休之萃恭以某官
材猷高邁器業宏深蚤膺旒扆之知累更省寺之要偃
藩稱治方受代以言旋趨節戒行即拜恩於不次更祈
上為邦社精調寢興謹奉狀陳賀兼謝
　
　
　
　
　
　
　
　
　
　
　
　
　
　
　
　錢塘集巻十一
欽定四庫全書
　錢塘集巻十二
　　　　　　　　　　　　　宋　韋驤　撰
　　賀杭州林待制
右某伏審光膺明命榮殿巨邦敬惟鎮撫之餘坐擁福
休之萃恭以知府待制器涵方格學造本原遠存乆大
之資優踐中庸之域陞華内閣將攄經濟之才移治名
藩蹔假寛平之政迅召願稽於三節疲甿庻起於一方
某違徳踰年縻軀逺部每馳情於恭梓第引領於台麾
慶謁莫前頌瞻徒極伏望上為廟社精調寢興卑情無
任激切之至謹具狀起居兼賀謹狀
　　代陳學士賀文潞公加兩鎮節鉞太師致仕狀
伏審光奉册書仰還政事加上公之衮紱備兩鎮之節
旄極大臣報國之能盡明主優賢之禮四方交慶萬舌
同辭恭以某官夙禀元精蚤膺大任徳髙輔弼聲懾𦍑
夷進善去邪聳儀形於百辟出將入相竭忠瘁於三朝
露章堅懇於引年拜命尤榮於佚老燁燁乎功名冠世
嶢嶢然寵數深前道雖恊於伯陽勇於身退望仍齊於
師尹壯爾民瞻某素冒鈞陶深増抃躍向恩閎而勤頌
託音驛以馳誠伏望順時節宣副上眷倚
　　謝李太尉授節鉞謝啟狀
伏審光膺制命榮授節旄伏惟慶慰恭以某官性資沖
厚器業宏深行學不回養心有術繇親賢而當選尚素
富貴而守謙虗優游方册之間澹泊軒裳之際歷嵗華
而彌劭動天眷以慰隆重鎮推襃渙若宸恩之異廣廷
布告翕然士論之歸某瞻徳積勤望風馳喜造門闌而
展慶方念拘文拜緘翰之遜言敢期辱賜悸慙巳甚敷
叙奚殫
　　謝國學秋貢髙等行啟
竊審較藝秋闈薦名禮部方坐馳於同喜忽靣辱於長
牋先輩材美而充學優而勵取先多士固已驚於一鳴
决勝危科更願觀於三㨗感懌之甚叙陳曷周
　　尚書省奉㫖召試入髙麗界回逺迎狀
恭承明命逺撫遐陬敢謂馳驅之勞特煩候迓之禮
良深所感姑報以言
　　謝髙麗國王送遺狀
特損緘題曲垂惠贐文犀飾帶知逺物之可珍寶
匣將儀見深誠之相契勉受勤渠之意益増感怍之
情
　　回國王叙别狀
兹縁將命屢獲披風宣無外之君恩有加軫䘏盡同寅
之臣禮足見忠勤方告别以言旋遽貽書之見及既慙
厚意更祝善調
　　與撫守石大人狀
言念聆廣譽以欽風坐馳惟舊造崇閎而請見伏謁
未縁仰惟鎮治多餘福休來相恭以某官性資方厚
術學精深智逺照㣲材髙應變一麾剸劇固游刄而
有餘三節召還佇陟明於不次伏祈為國自夀副人
所瞻
　　謝監司狀
此者恩綸從請符竹叨榮方祗命以就途遽涓辰而視
事幸親髙庇殊愜深悰伏以某官器識淵宏材猷超逺
出領外臺之寄上分旰食之憂緫治有方均被列城之
福陟明伊邇佇聞三節之招圖修謁以未縁第欽風而
彌極伏祈為國自夀副人所瞻
　　謝轉司農上提轉狀
卿官立貳居者固難其才帝澤優賢得之尤足以貴俯
伏拜命驚惶失圖何則朝廷清明國家閒暇正臣當軸
端士告猷臺閣聚精神軒墀多蹇諤爵禄之器安有假
人車服以庸未嘗濫賞或越等倫而擢其事業或累嵗
月而不及顯髙灼然黜陟之行甚若丹青之著僥求者
罪所以激貪夫恬守者榮所以嘉清節盡出至公之道
復還治古之風在冠冕之班班宜忠良之一一而某衰
遲晩節僶俛外藩分符積年剸劇無効昨代歸於泗水
因得請於光山腹背之毛分不増於遠翮口耳之學聊
自養於㣲軀咫尺鄉閭優游物局作疎閑之身計期終
畢於天年豈謂聖睠尚回周行引重不使廢去未諧私
謀旋領職於富川仍遷曹於右棘而况司農繫乎重寄
歴代謂之大官竊省匪能曷臻斯地此盖某官借名特
甚推庇殊深天幸雖至而不敢自盈官責愈髙而第知
加懼戒存肺腑何必循墻事極慮思願忘閉閤仰答生
成之賜俯全按舉之威懇欵所潛指陳奚究
　　代馮漕學士祫享乞恩例狀
右某伏以親祫太堂盛典曠而復修均恩四方服官優
者尤幸雖遠駿奔之列亦䝉寵渥之霑恊于賞延得以
親舉臣有男某長無他技業素學儒念其遘於明時不
敢使之自廢儻被乾坤之賜庻㡬弓冶之傳其男某乞
於文資内安排干冒聖威臣無任瞻天俟命激切屏營
之至謹具奏乞以聞伏候勅㫖
　　答梓路提舉王朝散
右某引領髙風因久欽於時譽息肩遠部幸竊冒於鄰
光念馳欵之未遑愧貺音之先及伏惟提舉朝散材猷
敏劭器識宏通列城雖頼於深仁三節佇聞於迅召更
祈珍嗇以慰傾誠謹奉啟起居兼謝不宣
　　問候成都王寶文侍郎
右某言念自違庇冐日企輝光旋叨被於誤恩復載驅
於遠部旄麾甚邇悵通謁以未由音驛可修愧馳誠之
尚緩伏惟鎮撫餘裕福休倍臻恭以某官造道粹深秉
心方正諫垣清近夙罄謀猷計省浩繁比勞經畫俄輟
中臺之重寄暫臨西蜀之雄藩徳政融融莫匪去思之
本民聲亹亹猶多來暮之嗟行俟詔音之傳即聞柄任
之召伏望上副眷倚精調寢興卑情無任懇禱之至謹
具狀起居謹狀
　　謝瀘南畢撫
右某比者銜命之官涓辰視事方竊依於鄰庇尚稽致
於郵書先承翰墨之華愈重情誠之愧伏惟某官受材
通敏執節端平久參使幕之雄行迓廷恩之渥佇期還
馭即欵髙標更丐珍頥以符善禱謹奉狀謝
　　賀許右丞
右某伏審光奉絲綸復登輔弼播傳四海驩躍一心盖
鉅賢進則朝廷益尊輿望塞則士民胥慶况在埏鎔之
舊固深鼔舞之情恭以尚書左丞禀天元精為國重器
文章魁傑於當世徳業輝華於盛時曩日廟堂端謀謨
而不撓累年區宇望膏澤之載加果符倚注之深還陟
賛襄之任熈載力毘於大政秉鈞増茂於前休沛然爰
立之音佇聞於朝夕顒若具瞻之衆始慰於邇遐某尸
職巴陲馳精台屏無縁趨走敬參旅謁之勤姑獻悃𠂻
少叙輿情之賀某卑誠無任欣忭依歸之至謹具狀上
賀謹狀
　　賀蔡右丞
右某伏審光膺綸綍進秉鈞衡四方聞風羣口交慶盖
真賢用則膏澤逺大任重則朝廷尊凡預甄鎔之輩舉
増驩躍之誠恭以尚書右丞氣鍾間異徳邁明誠學造
聖心之㣲政通儒術之要出為藩屏固久著於治功入
賛謀猷廼益髙於衆望果膺眷倚之重遂陟疑丞之隆
即聼奮庸究極致堯之效佇欽注意播傳命説之音某
尸職逺疆馳精崇屏未由趨走一參旅謁之儔姑獻悃
𠂻少致輿情之賀某卑誠無任欣懌依歸之至謹具狀
賀謹狀
　　賀蔡内翰
右某伏審拜命中宸陞華内相大儒陟用謀猷當宻賛
之初舉世傳聞抃躍有同辭之慶恭以侍讀内翰為時
間出履道中行材髙應變之機學至逄原之妙巨藩累
鎮宣王化於無窮八座榮躋阜邦財於不擾登北門之
清近副南面之簡求潤色訓辭雖極文章之選沛餘膏
澤尚淹經濟之資某逖在逺官莫偕旅慶即聼奮庸之
任更勤仰頌之誠卑情無任激切之至謹具狀上賀謹
狀
　　賀正旦
右某伏以寅杓始建春律初回人統得天心之中陽長
為君子之慶伏惟某官誠忱篤厚踐履端平茂膺令序
之和并集繁禧之粹屬拘官守逖逺風規通慶謁以未
縁在瞻祈而徒切
　　問候成都劉樞宻
右某言念自違鈞庇日企台光悵久逺於門闌愧缺修
於竿牘仰惟鎮撫之暇翕受福休之繁恭以判府端明
樞宻禀天元精為國重器機宻預坐籌之久藩宣分顓
靣之權雲闕九重應佇謀猷之告坤維巨屏尚繄感愛
之明行聞趨節之光還陟秉鈞之任庻平輿議以愜一
時某跡限疆封心揺旌㦸踧踖未階於參造勤拳徒劇
於頌瞻伏望上為廟朝精調寢餗某卑情無甚䖍切之
至謹具狀起居謹狀
　　賀中書許侍郎
右某伏審光膺制命進貳台衡熈帝載於一時具民瞻
於四海真賢當軸増重明昌之期輿論同辭相為欣躍
之慶恭以某官氣鍾間異道極髙明柱石中朝之隆蓍
龜大政之要弼亮久安於邦體謀猷宻契於宸𠂻仰膺
南靣之咨詢愈顯西臺之崇峻國鈞重秉愈深膏澤之
施揆序尚虗猶鬰搢紳之望某尸官巴裔引領台階喜
抃傾風與羣情而竊倍奔馳展慶繼旅謁以未由某卑
誠無任欣懌依歸之至
　　賀曽樞宻太尉
右某伏審光膺制恩崇顓樞府播傳四方欣躍一心盖
鉅賢任重則朝廷益尊輿望愜心則士民胥慶恭以某
官天元異禀道妙資深燭理有蓍龜之明安邦如柱石
之固籌畫折衝於萬里謀猷入告於九重顯奉咨俞之
音緫持機宻之政聳具瞻之有衆雖極邇遐聼爰立之
休聲尚勤朝夕某尸官巴裔引領台階喜抃傾風固倍
羣情之劇奔馳展慶莫參旅謁之勤某卑誠無任忻懌
依歸之至
　　賀蔡左丞
右某伏審拜命中宸陞華左轄真儒大任賛至治而益
隆羣口同辭聳具瞻而交慶恭以某官髙文貫道盛徳
映時傑然間世之資沛若經邦之術弼亮久熈於帝載
謀猷宻契於上心荷眷注以彌深奉恩俞而尤篤肅機
進陟愈光四輔之榮緫揆延登猶鬰輿情之望某尸官
巴裔引領台階展慶勤拳難追蹤於旅謁望風喜躍徒
馳敬於尺書某卑情無任忻懌依歸之至
　　賀王右丞
右某伏審拜命中宸陞華右轄大儒任重助至治而益
隆羣口同辭聳具瞻而交慶恭以某官謀謨純正徳業
輝光道探本原誠貫金石勸講久參於經幄紏繩屢振
於臺綱銓綜官師方表儀於八座進登丞弼爰翊賛於
萬機當清𠂻眷注之隆慰舉世傾祈之素某尸官巴徼
引領台階展慶奔趨莫厠簪紳之末望風抃喜第馳竿
牘之勤某卑情無任激切依歸之至
　　回新渝守王學士
右某伏審光膺宸命榮剖郡符念瞻晤之有期在情誠
而竊幸知郡學士文華貫道器業映時輟蓬瀛著撰之
功分巴蜀承宣之寄鬰然盛暑想叱馭於險途颯爾清
風傳擁麾於近境尚未遑於修詗俄先辱於貺音感懌
所深敷陳罔既謹奉狀起居兼謝
　　賀成都鄭右丞資政
右某伏審光膺明詔移鎮鉅邦百城聞風羣口交慶仰
惟撫馭之始翕受福休之繁恭以判府資政右丞生禀
天元學窮聖奥中臺秉政右轄増輝方成熈載之功俄
遂偃藩之請北都觧印旄倪一意於去思西蜀建牙途
路共歌於來暮宣化承流而分憂宵旰寛民急吏而助
治明昌徳惠遽霑維慰一方之望鈞衡後任已勤四海
之祈某違逺台光拘攣巴裔未由進謁敬瞻旌㦸之華
姑用馳誠聊致牋函之慶伏望上副睠倚精調寢興某
卑情無任激切依歸之至謹具狀起居兼賀謹狀
　　賀蔣内翰
右某伏審拜命楓宸陞華翰苑碩徳進而昌時愈盛大
儒顯而熈朝益尊莫非胥慶以同辭况在冐恩之舊物
恭以内翰太守材髙應變學粹逄原仁誼充於胷中聲
聞溢於天下出顓帥閫𦍑戎重足而畏威入治王畿姦
盗革心而逺罪伸矣壯行之志偉哉中立之賢副南靣
之柬求登北門之清近謀猷宻啟雖欽内相之榮膏澤
沛餘猶為四鄰之望某尸官巴峽引領門闌修慶謁以末
由第頌瞻而尤切佇聆當軸之拜少慰薦紳之情某卑
誠無任欣抃依歸之至
　　謝䕫守王大人到任啟事
右某伏審精擇剛辰榮臨要郡竊惟慶慰知府大夫受
材宏慱涖任敏明仕途久播其佳聲朝寄雅當於遴選
緬想承宣之始已愜民心佇聞謳詠之傳必嗟來暮未
遑馳喜先辱貽書載欽辭意之勤彌切感慙之素謹奉
狀賀兼謝
　　賀彭尚書啟
右某伏審逺抗牙旌榮臨江國涓辰恊吉視事謹初千
里鈞情一時胥悦恭以知府尚書待制降材高邁造道
粹深文章冠天下之英注錯發胷中之藴被九重之眷
遇聳八座之光儀天允懇祈暫偃藩於鄉部世欽徳業
覬廣澤於廟堂曽是愚𠂻尤深善頌莫從旅慶之末始
獻尺書之勤伏望上為邦朝精調寢餗某卑情無任激
切之至謹具狀起居兼賀謹狀
　　廷評謝授官
右某啟伏䝉聖恩授前件官仰冐寵靈就安里落皆自
吹嘘之力載華衰朽之蹤愧感交指名奚究
　　乾元節啓建疏
右伏以薰風應律熈然萬寳之心祥電繞樞盛矣
一人之慶幸逢誕聖之日率罄瞻天之誠恭惟體天
法道欽文聦武聖神孝徳皇帝陛下明配照臨徳參
覆燾膺一千之景運邁三五之休規未嘗自安荷宗
祖承平之業所以致治得生靈愛戴之情均惟逺方樂
此華旦效葵霍之傾嚮托謳歌而發揚宸扆光華願齊
於北極帝躬久固祈比於南山復飭緇黄預精焚誦蕩
蕩之恩莫報慺慺之懇徒深臣無任望闕祝聖之至
　　興龍節開啟文
右臣伏以光華盛旦式欽誕聖之期宣演秘文仰祝齊
天之算緇黄咸集彌月伸䖍頌祝同聲普天一致恭惟
皇帝陛下膺圖有大御極繼明光紹祖宗之基逺隆堯
舜之治祥推繞斗應休運於千齡節慶興龍起驩心於
率土藉真銓之至妙讃萬夀之無疆今者某官内罄䖍
誠躬臨法㑹敷揚梵典已凴釋衆之勤懇叩佛慈更效
華封之禱
　　賀林樞宻
右某伏審光膺中詔榮陟西樞朝進真儒助太平於四
海仁居髙位交慶悦於一時恭以某官間世鉅材元精
異禀學造聖賢之妙智窮事物之㡬銓量士類而八座
推先潤色王言而三長兼善徳業夙髙於衆望謀猷久
恊於上心果奉疇資之音進登機宻之任公忠許國賛
成熈載之功膏澤下民行慰具瞻之衆某尸官巴裔引
領台階展慶奔馳莫繼簪紳之末嚮風抃喜姑修竿牘
之勤某卑情無任激切依歸之至
　　賀祖提刑禮上
右某伏審涓擇剛辰按臨劇部幸餘輝之將及想清晤
之非遥復此馳誠以前展慶勤渠所致敷諭奚周謹奉
狀賀謹狀
　　賀運判李朝請禮上
右某伏審涓辰已諧親事幸於聨職尤切懽悰緬惟衝
冐之餘駢集起居之福即期候迓併叙欵誠更冀保調
以符跂祝謹奉狀賀
　　回王學士以生日寄示夀星夀香
右伏䝉尊慈以某生日特貺星香仰荷勤誠固深愧感
伏思厚禮難以捧當謹奉狀回納兼謝伏惟照察
　　賀正
右某伏以萬物棣通化工方盛三陽交泰賢履所宜伏
惟某官養德冲和秉心端正兹茂迎於令序當倍擁於
純休佇聞寵陟之光行副瞻祈之切無縁慶謁徒劇情
誠謹奉狀賀
　　謝權梁山王朝奉
伏審涓辰已諧視事辱長牋之見及荷勤意以彌多知
郡朝奉術學素深材猷兼茂臨事肯違於中道長民必
愜於輿情佇聆惠政之傳以慰鄙懐之俟尚遥覯晤更
祝保調謹奉狀謝
　　賀謝王安撫轉遥刺再任
右某伏審光膺宸命重綰使權顯矣遥麾之榮優哉連
任之寄愧馳誠之尚緩荷貽翰之特先伏惟安撫鈐轄
作坊材器素高聲華夙振投筆蚤當於遴選擁旌靜鎮
於遐方俄治譽之藹聞致恩輝之被及輕裘緩帯風威
頗類於祭軍増秩賜金寵異果符於漢表未縁謁慶但
切忻愉謹奉狀陳賀兼謝謹狀
　　謝新知全州王左藏
右某伏審光膺宸命榮綰郡章伏惟慶慰竊以知郡左
藏學通儒術智逹兵機久攄將領之能果陟承宣之任
方圖馳慶先辱枉書欣感尤深指陳莫究
　　賀王運判
伏審涓辰巳諧視事竊惟慶慰某官材猷高邁術學淵
通譽藹周行進膺妙選慙臨逺服方擁節以宣風佇見
列城率鈞懽而䝉恵顧惟衰晩同此按亷維謁晤之未
能在傾馳而彌甚謹先奉狀賀謹狀
　　回答高麗人使書狀
　　答正使先狀
伏審逺持使節安乗滄海之舟來奉國憂追仰鼎湖之
駕方遂披風之便遽承枉教之勤感怍所深叙陳莫既
謹奉狀攀迎兼謝
　　答副使
伏審安若乗槎適在中秋之候勤先同軌敬趨七月之
期佇弭節以蹔休䝉枉書之首及第深愧荷無以諭言
謹奉狀攀迎兼謝
　　答正使謝大排
此者設席肆筵幸使華之戾止飛觴授爵愧主禮之闕
然珍題更荷於不遺媿汗固深於有泚謹奉狀謝
　　答副使
伏承特迂使馭來屈公堂方慙治具之疎更辱飛文之
厚感并於愧言曷究情謹奉狀謝
　　謝正使送土物
此者授館云初披風既幸雲牋飛翰繼沭於温言土物
將誠更䝉於多品彌懐厚意秪益靦顔謹奉狀謝
　　謝副使
此者既遂郊迎挹清風而竊幸遽貽篚實嘉逺物之可
珍載惟情禮之隆第有感銘之切謹奉狀謝
　　答正使賀九月旦
伏以降霜及物仰化育之成功合朔在天敬光華之順
序伏惟奉慰尚書中和有守業履素高對令節以納休
養清心而安正方修詗候之禮遽沐緘㬺之貽感愧無
窮敷紓罔既謹奉狀賀兼謝
　　答副使
伏以節届授衣在起居之順履禮隆改朔宜詗問之交
修伏惟奉慰侍郎局度端平材猷敏劭對此良辰之盛
擁夫純祉之休未遑馳誠先辱枉翰感銘兹甚叙述奚
殫謹奉狀賀兼謝
　　答正使先狀
伏以大明繼照生靈鈞鼔舞之情逺域嚮風玉帛謹梯
航之獻遽聞使節首逮郡疆沐華翰之先貽在深誠而
竊愧謹奉狀攀迎兼謝
　　答副使
伏以寶位嗣興率慶昌辰之盛樓航善濟殊勤逺使之
來方圖授館以少休遽辱貽書之先及其為欣感曷罄
敷陳謹奉狀攀迎兼謝
　　答正使謝大排
伏承特枉使華肯臨公燕念酒餚之不腆方竊厚顔沐
翰墨之甚勤難當盛意愈深感怍曷究叙陳謹奉狀謝
　　答副使
此者載飭肆筵特䝉枉馭公堂酌醴漫勤獻酢之儀賔
館濡毫更辱緘題之貺唯其叙感何以措辭謹奉狀謝
　　謝正使送土物
伏以郊迎既展幸際覿於清標方物遽貽獨㥏慙於厚
禮情重感言莫能周謹奉狀謝
　　謝副使
伏承特損華緘曲垂美貺禮將誠而兼重物自逺而愈
珍愧荷良多紓陳奚究謹奉狀謝
　　答正使賀九月旦
伏以金行脱節方物理之告成月吉佳辰在人情而重
始伏惟朝賀尚書秉彛正履持節出疆兹逄氣序之良
宜擁福休之集方圖修詗遽辱貺音感激所深指陳難
盡謹奉狀賀兼謝
　　答副使
伏以秋時云暮月朏欲生蕭然爽氣之來安若直躬之
履伏惟朝賀侍郎公忠出使頥飬順時遘令序於海邦
納殊休於賔館將馳詗候俄首沐於貺音祗荷謙懃第
倍深於銜感謹奉狀賀兼謝
　　答正使重陽
伏以龍山吹㡌傳晉彦之風流藍水看茰播唐英之吟
詠伏惟朝賀尚書逺攄賢業出擁使華將趨雙闕之嚴
蹔憇四明之隘適逄令節倍納純禧顧馳悃之未遑遽
貽緘之先辱情誠深荷筆舌奚殫謹奉狀賀兼謝
　　答副使
伏以江涵秋而鴈翼初飛曽動齊山之詠菊盈把而酒
樽入望素傳彭澤之情伏惟朝賀侍郎逺泛鯨波將趨
鳯闕伏忠懐而濟險遇佳節以納休修問尚稽貺音先
及在感慙而相半欲叙述以難窮謹奉狀賀兼謝
　　答正使先狀
伏審畢使事於天庭悠然回棹趨歸期於海域復此取
途將伸候迓之勤先沐緘題之貺第深感刻難罄敷陳
謹奉狀攀迎兼謝
　　答副使
伏審奉幣造朝已致候藩之禮遵程還國載揚使節之
光方欲展於郊迎俄先形於書貺其為感戢無以喻云
謹奉狀攀迎兼謝
　　答正使不赴大排
兹者將修主禮之勤庻㡬肯顧未許使華之辱敢不敬
從在跂望以彌深欲指陳而莫究謹奉狀謝
　　答副使
伏以敬邀軒從肆筵愧乏於嘉聲遽枉牋題左顧不䝉
於重諾第勤嚮望難盡叙陳謹奉狀謝
　　答正使賀五月旦
伏以律當午位氣肇一隂屬改朔之令辰有安時之妙
理伏惟奉慰尚書秉心處正順序納休茂膺榖旦之和
倍擁繁禧之集阻趨舍館辱枉緘題荷徳固深撫躬増
愧謹奉狀賀兼謝
　　答副使
伏以晏隂成物允恊令時合朔在天欣逄榖旦恭惟奉
慰侍郎才華輝映器宇恢宏深明消息之機倍納駢繁
之祉未遑展慶先辱貺音徒積靦顔曷勝染翰謹奉狀
賀兼謝
　　送答正使物帛
伏以寵貺物儀永佩至勤之好敬馳餽贐敢將匪報之
誠具列别牋第増深愧謹奉狀諮聞
　　送答副使物帛
伏以持節而來既首貽於方物揚舲以徃取輙獻於贐
儀聊致㣲誠具陳他幅謹奉狀諮聞
　　答正使先狀
伏審肅奉國珍望赤墀而入貢茂膺宸渥擁華斾以言
旋將遂披承先貽緘翰仰佩謙勤之意益深銘感之誠
謹奉狀攀迎兼謝
　　答副使
伏以望雲來貢蚤幸覿於風規航海言還將載瞻於聲
采首貽華翰益佩撝謙感愧之深敷宣曷究謹奉狀攀
迎兼謝
　　送答正使物帛
伏以南國珍竒過勤來貺中州菲薄輙浼將行雖誠意
之有加愧物儀之不腆具陳别幅尚憚虗拘謹奉狀諮
聞
　色羅七匹色綾八匹色紗一十九匹土絹四匹
右謹随狀塵浼伏惟留納
　　送答副使物帛
伏以曩貽方物深荷意於勤隆兹奉贐儀竊懐慙於輕
浼有少㣲品具于别牋謹奉狀諮聞
　色羅八匹色綾一十匹色紗一十九匹土絹四匹
右謹随狀塵浼伏惟留納
　　答正使謝赴大排
兹者肆設維勤仰威儀之秩秩獻酬有序敬徳義之温
温方慙情禮之疎又辱緘題之重欵誠所積筆舌難窮
　　答副使
兹者開筵有待慙不腆於豆觴擁節肯來幸少留於輿
馬不圖謙徳更辱華緘感與愧并情非言盡
　　答正使賀端午
伏以角黍薦甘靈符祛癘襲風流而惟逺驚節候之遽
遷伏惟奉慰尚書徳度汪洋材資瑰瑋遘良辰於行館
集休祉於直躬方圖竿牘之脩首沐緘㬺之貺其為悚
荷莫盡指陳
　　答副使
伏以乗時採藥幽人矜肘後之方當晝曬書高士衒腹
中之藴伏惟奉慰侍郎霜松挺節火玉凝姿順履令辰
宜膺多福方欲馳誠而修慶遽䝉枉翰以示謙懐感實
多形言難盡
　　上王内翰書
具位某謹齋沐裁書有獻提舉内翰閤下某聞道之難
行也唯徳可以行之道之難明也唯文可以明之以徳
而不以文其傳也不足以逺以文而不以徳又可傳乎
哉二者相湏而成以為斯道之主者必有命世者當之
孔子没異端起邪説誣民孟荀楊相繼於曠代而以是
為巳任使聖人之道復振於頺圯墜絶之間而後之人
不䧟溺其良心者皆其力也久而陵夷至于有唐獨韓
氏奮起排非救失其功不後三子降及五代彫敝尤甚
我朝之興剗革衰亂雖百有餘年而教化已被然而世
之士類未能向本學以組綉為得而不知有經術之用
行以智巧相高而不知有仁義之守鉅人間出徃徃橫
身肆力圖所以矯變之趣若其徳足以行文足以明堅
厚醇粹傑然而不可儗者唯公一人而巳天下之士踐
履術業有所未正莫不指公以為羞其間至與不至雖
未可以量其於翕然成風亹亹不已而日入於敦實之
域豈為小補焉且公豈人人而教之乎如人人而教之
則力亦不給矣然則何以哉公之文本六經而明之者
也公之徳安中庸而行之者也其所以育天下之材者
以此也夫唯如是則公之功又不後於韓氏也去韓氏
之逺想見形采而不可得猶襲其繪像之遺而瞻慕之
况生而與公同時竊被教育而不能一拜于左右豈不
負矣哉此士人所以汲汲爭先於門闌也某生而貧賤
不能他為以讀書考古為事性雖顓䝉粗識所向當在
㓜少固已知公之誼可為依歸廼致誠欵請聞名於將
命而公從容降接不以不肖視之諄諄導諭勉之以充
擴之本期於有所植立方是時受公之賜不為不多也
既而冐取禄仕淟涊塵土不邇輝光者逾一紀焉奔走
之隙雖不舍所學以期樹立第所得之寡不足以補其
所亡返思曩時導諭之重誠可深愧然而天下之士竊
被訓育猶以不拜左右為所負况某也承教之舊豈以
欿然于心而自絶於大君子之庭哉是敢叙慺慺以聼
命於屏下謹獻近所為論一編鄙淺無取徒為摯見之
禮且以發請誨之端也干浼威嚴不勝惶懼不宣某再
拜
　　上滕舍人書
月日具位某謹再拜上書糾察舍人閤下某聞古之君
子所以大過人者以其善推所為以及人知富貴利逹
之所以自任而不以富貴利逹之勢介放胷中則位益
高心益廣其所以推而及人者日益逺且大也於其所
及人之間其數甚愽而莫大於道義樂育其類夫樂育
之者非在於日講月諭規規諄諄於尋寸毫髪之中彼
能適然而向我者我察其材志而扶導之引翼之使之
自我而至於有為而后止此誠大君子之任也恭惟執
事以巨材厚徳致身高顯所施廓大皆有原本欲以兼
天下之善而未嘗以翲忽矯天下之士真所為知富貴
利逹之自任而不以其勢介於胷中也士人滿門其被
扶導引翼之賜者為不少益以日月則孰不至於有為
真所謂善推所為以及人也某江湖野人㓜喜讀書二
十來京師求禄仕同時進取之流素不識面者徃徃或
道名而指背究其所縁皆執事譽飾之致也未㡬附風
雲之末僅竊科第一落塵土閒闗無狀雖自信之心愈
於前時而蹤迹淟涊去門闌日以踈也因循嵗時㡬十
五年今日赴銓衡㑹執事有典制之拜地雖愈崇而㣲
蕞之舊不敢自棄於將命謁既上矣執事遇之如平昔
詢之以術學朂之以不倦益又知執事以利逹自任而
忘其勢欲推所為以及人之甚也使某也愚而無所欲
為則已如欲有為則舍執事之門奚徃哉謹録新文古
律詩共八十篇塵獻几席非敢以為文章徒以為請教
之資且明年雖加而學未畫也惟執事不以狂狷之進
而咎之不以挾故之問而欲之則幸甚幸甚干冐威重
不勝戰懼不宣某再拜
　　上太守書
月日具銜某再拜獻書某官閤下夫榱題之材施於大
厦能勝其任者棟梁借之勢也腹背之毛傳於鷦明舉
而冲天者六翮借之勢也雖有利鏃與之勢則犀革可
貫否則魯縞不入雖有輕車與之勢則千里可至否則
跬歩不進豈物獨有是殆人亦然矣今天下之吏官小
而任重者縣令為甚縣令之權裁制萬室雖舒惨在手
而其勢實資於刺史刺史與之勢則利可以興害可以
去事之疑者可以聞政之便者可以專所革易以遷所
集易以成下之難化者不能輕議以動揺若然患胷中
無有耳何為而不得哉其於㓜學而壯行庻㡬無憾也
刺史奪之勢則利不可興害不可去事之疑者不得以
聞政之便者不得以專所革難以遷所集難以成下之
難化者莫不輕議以動揺若然惟擯斥是憂奚暇於設
施乎故曰在下位不獲乎上民不可得而治矣然獲乎
上有道非脅肩謟笑耦意求從而獲之也必將誠於身
悦於親信於友然後獲之也獲之不敢豫於巳曰有義
不獲不敢非其上曰有命然則不賢者能若是乎故上
之人孳孳聼察者假借於其賢者以其有為也某不敏
生於田野不習他技專意經史遭時得官才不應用强
勉驅䇿為貧而仕自此闗柝所向未能發其志所立未
能聞於時塵泥十年食粟而已誠可羞愧今此何幸吏
于執事鎮撫之下得邑褊小尤利於拙視事六月矣無
分寸之美挂人齒牙而譴責不及誠執事庇育優賜也
然而迹逺麾斾無縁時伏左右仰聼教命且致一言以
宣鄙心之萬一惟日餒矣祗役兹便來拜庭下豈復黙
黙以自取棄故敢叙其説干叩將命以為資勢之兆則
於從政也豈云小補哉覬執事亮其誠不以狂妄咎之
則幸甚幸甚不宣某再拜
　　上通判官
月日具銜某齋沐拜書某官閤下某聞聖人之言曰君
子易事而難説説之不以道不説也及其使人也器焉
小人難事而易説也説之雖不以道説也及其使人也
求備焉嗚呼斯言至矣乎夫易事則人樂為用而難説
則君子進焉以君子之高明粹美而其類日進於前故
其智慮益廣而其道益尊也雖事則人不樂為用人不
樂為用而易説則小人進焉以小人之狹隘敖僻而其
類日進於前故其智慮益淺而其道益卑也然則小人
之事易事也雖有便巧之資㨗給之材求耦其意而為
之任也固不可得矣若夫善悦則將安施乎君子之事難
事也雖有宏逺之器兼濟之術求其見信也固不可得
矣若夫妄説則其能為乎是以古之君子擇所事而事
之未嘗妄仕也至有膰肉不及不税冕而行千里而至
不受禄而去必不得已則乗田委吏抱闗擊柝為辭富
辭尊之計耳今之仕者非若古人然古人之仕於魯不合
則於齊又不合焉則於鄭於陳於楚於燕俟其合而止
也今人之仕受官於朝𨽻職於外唯其所事而事焉姑
㓗巳自信理義自養廼其遇之難易有幸與不幸也夫
何擇哉幸而得所事不披心腹極思慮蚤夜孳孳竭其
所能而為之用者可謂智乎某無狀㓜而罷軟不能任
農工之勞又恥遭明時而不自植立不得接踵薦紳以
設施仁義之藴謀明王道之原故勉力讀書十年而仕
仕十年矣而官為縣令食粟而巳所為蓄縮未足動人
耳目而際昔賢之畛域唯夙宵皇皇常恐碌碌與俗吏
相頫仰於一世中耳乃所幸者獲事執事之賢且明也
到官之始趨謁庭下執事引之坐末霽威誨語諄諄不
巳廼知執亊開易亊之心而少加亮於愚𠂻也坐局臨
政行將滿嵗而不被譴斥豈非執事之賜乎圖欲俯伏
左右道胷中之一二且聼教命而執事逺臨他郡又數
百里而逺也所守拘繫願未獲伸第瞻頌盛徳而不知
止極充於心而形於言故筆之書以寓獻几格恭惟執
事信道甚篤自知固明不以其言為妄説也至於披心
腹極思慮蚤夜孳孳竭其所能而為之用則某不敢棄
智就愚而失所事於君子也干冐尊嚴不勝皇恐不
宣某再拜
　　上章郎中書
某聞古人有言曰㓜而學之壯而欲行之夫行之有二
窮則行之身逹則行之民行之民之尤切者宜莫若郡
守縣令守之於令卑高之相逺其間不能以寸雖所施
有大小而其趣無以異也而其治未嘗不相資以成守
得其令可遺一邑令有賢守有遺一身遺之非忘之也
無可慮之患而知其必以濟也若其不虞之憂則君子
不憂且郡守筦攝其下有貴重之勢視令之才則變置
之易如奕棊耳至於得其人猶悦以自慰况令焉者進
退在守而獲遇其賢且明則其樂而自幸也宜如何哉
樂於中必形於言既樂矣苟為能言不宜緘黙以自舍
然或遲遲其言者蓋將待可言之際耳故曰言未及之
而言謂之躁言及之而不言謂之隠非躁非隠其可言
之際乎善知本者事其上之賢也不當以是夫某不敏
生田壄間㓜不他習而喜於學學十年而仕仕之年十
而治官纔再耳僶俛其位夜氣以存雖毫髪之務不敢
輕以視從公之餘則頫仰羣籍資取理義以益胷中之
未逮能雖未知抑不可謂不知其本者矣臨邑無狀逃
責逾嵗始獲事於閤下迎拜麾斾之初固巳樂而自幸
矣然而視不敢仰語不敢出縮縮然與於旅進之後非
愚於自棄也誠以塵賤之迹未見亮於閤下苟言之不
既失於躁乎今聼命於局三月矣政無可稱而譴斥不
加鄙朴之守庻㡬稍安而閤下必少加察也居可言之
際或反箝結以自隘某獨何心哉故敢叙其欵以露獻
於左右冀閤下憐其誠而納焉則幸甚幸甚干冐清嚴
不甚悚息不宣某再拜
　　謝章守書
某謂詭言似正順言似佞苟辨其詭不可惑於似正而
取焉苟察其順不可惑於似佞而拒焉是為知言之至
也某今日之言順言也恭惟明公不以似佞而拒之夫
師帥千里如古諸侯之任近而與生民興利去疾遠而
為天子宣布風化非高明簡重知治體之君子明敏而
才者將孑孑苛刻務為煩碎非徒無益而又擾之迂而
滯者將靡敝不振坐視其下受患而巳耳且自淛而東
婺為大邦人多高貲習俗素薄悍鬬嚚訟相軋務勝朝
廷難其尹而别為簡擢之地明公居之期嵗矣政舉治
成得寛猛之中吏民帖然莫不心悦而誠服真所謂高
明簡重知治體之君子也某竊守下邑偃仰教命之久
惟知貫行夫復何措明公不以某為不才召置節下使
治訟數月雖朝夕僶俛悉力從事而昭昭之前事至見
本重輕取舍罔或違道指諭條理無有齟齬徒欲作聼
明為毫髪之補不可得已退歸故局遽逺言誨乃心茫
然如失所依徐而精思第知仰公治體之明而頌公盛
徳之美耳明公恩於鄙朴矣不有佞言干求之疑是敢敷
為順言以獻左右在明公自知不惑必不謂其似佞而
拒之也干冐清嚴情悸顔泚不宣某再拜
　　謝楊倅書
夫挾故而問君子所不答也何則資於師者不當恃舊
故而易視之苟有恃而至其不受之宜矣此特以道義
之貴雖一問焉不可有所挾况從政事上其勢愈於彼
其又可以有挾乎蓋曰法在焉而已耳且義之末然後
有法及其至也義或不勝其重上下有分之謂法故舊
不遺之謂義今從政事上而不可挾故是義不勝法之
重昭矣然而上焉者主於法而義得以兼下焉者唯守
法而俟其義而已某拜閤下之徳舊矣典邑于此復冐
閤下之庇曩者被檄假治督郵朝夕趨走左右言必公禮
必吏私心欿然不敢有一芥之挾曰守法可也閤下霽
威嚴而接之又援之以備所薦豈獨主於法而兼義邪
殆將先義而後法也還邑七八日驟違門闌惟仰高威
義之不暇情動語發書畫不能究盡姑獻其畧以瀆視
聼幸閤下少加亮焉不宣某再拜
　　上使憲使書
夫士之有常心而不變於異物者以其仁義禮知根於
中非有待於外而然也故富貴不能滛貧賤不能移威
武不能屈其所以自視常欿然而其志未始一日倦於
為善非所謂慕賞飾而畏罰沮也其知天之所與而趨
向操守適當然耳是故其臨下也恕其事上也忠取舍
有義進退有命巻而畜之終身無足憂充而擴之兼善
固有餘裕志得不以泰不得不以憾求乎在内而不求
乎其所不在焉故曰人知之亦囂囂其尊徳樂道不如
是不足以有為也然則有是心也豈或詭激以取聞乎
美言以求合乎不由是而聞不由是而合其必歸於與
正也天下之與正者常少而好詭激説美言者常多是
以士之有常心者不常聞且合也某愚無似學粗知本
僶俛㣲宦一紀于兹所施蓄縮固不足道而滋養舊藴
不舍所受未嘗敢以簿領冗未而輙忘去也若其尊徳
樂道雖未足以有為有亦庻㡬有常心而不變者矣恭
惟明公宿徳大度敦與正之心按視一道察羣吏之知
長善否昭如秋陽明白不可蔽至於詭激美言皆明公
之所不取也某今日之幸以屬邑吏迎拜麾斾之下獲
吐一辭以歸高誼豈所謂取聞求合之正乎亦樂於見
賢而不得閉黙以自棄也惟明公察焉而進退之不宣
某拜
　　上王漕書
某月某日具銜某上書某官閤下某㓜貧而愚不能習
知他事唯讀書考古學為文辭規速化之術且不自度
謂仕則行道如反掌耳弱冠而得官奔走十餘年志未
及舉氣未及舒凡至所措置去離繩約僅或容髪則有
履禍之畏况道之欲行其可竊覬邪所不失者從公之
餘則偃仰圖史耽味經籍究前人之是否評衆事之得
失發於詞章議論誠雖不才固亦足以自樂也得是樂
也其敢謂之自致乎幸而𨽻明公按舉之下民信吏戢
庻務條理故朴鈍之守亦見包蓄而不加擯斥遂得樂
於此耳然不幸所典窮僻不得一拜麾節仰聼教誨以
發胷中之未逮則前所謂樂者抑未為足矣今將代歸
豈宜無言以謝鉅徳具宣鄙心之萬一哉謹致文字若
干非敢以為文庻公知治下之吏有荷公之賜而得樂
如此也干冒清嚴無任悚息不宣某再拜
　　上王漕攝青谿書
今月七日伏奉使檄差權睦之青溪青溪劇邑宜得才
者以當剸治如某等輩僅守繩約何足任使而執事遣
之承乏意將驅䇿鈍弱使之動心極力以成駿健也固
當奔走承命不可少緩然敢以辭者某頃在東陽閲歴
半歲近被音㫖纔復舊局家有疾病治療未起遂即逺
道實所未堪且官期逾邁代者至不可度日月不多政
不能久徒使兩邑擾於送迎耳是敢敷露愚欵仰叩將
命伏惟執事容徳照隠察其慺慺而安全之則幸甚干
冐威嚴無任悚息不宣某再拜
　
　
　錢塘集巻十二
