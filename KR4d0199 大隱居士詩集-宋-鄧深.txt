#+TITLE: 大隱居士詩集-宋-鄧深
#+DATE: 2016-06-11 12:24:50
#+SOURCE: github.com/kanripo/KR4d0199 master 0c5787a5                
欽定四庫全書　　　　　集部四
　提要
　　大隱居士詩集二巻　　别集類三(宋/)
　　　　(臣/)等謹案大隱居士集永樂大典原題鄧紳
　　　　伯集其散見各韻内者裒集排纂尚得二巻
　　　　然原本不著其名亦不著時代諸家目錄皆
　　　　不載其書惟集中有逰羅正仲磬沼分韻詩
　　　　題曰深得一字諸人集貧樂軒賞花分韻詩
　　　　題曰深得把字則其名當為鄧深考永樂大
　　　　典鄧字韻下引古羅志曰宋鄧深字資道試
　　　　中教官入為太府丞輪對論京西湖南北户
　　　　及士大夫風俗髙宗嘉納提舉廣西市舶以
　　　　親老求便郡知衡州茶陵安仁溪峒之盗望
　　　　風帖息擢潼川漕鹽酒虚額久為民害請扵
　　　　朝蠲川引四十七萬守令貪虐劾奏之虞允
　　　　文貽書云不畏强禦思濟斯民挺然之撡未
　　　　見近比後以朝請大夫終於家愛居東湖之
　　　　勝建閣曰明秀有文集十巻凌廸知萬姓通
　　　　譜亦載鄧深湘隂人紹興中進士餘與古羅
　　　　志相同是編中鄉人禱雨有應時寓烏石及
　　　　咏醴泉題巗石山石鼔贈别饒司理别長沙
　　　　驛渡玉虚洞諸作其地皆與衡州相近溯峽
　　　　三遊洞峽江灔澦堆諸作其地亦皆近潼川
　　　　與深宦逰所厯一一相符則此集為鄧深所
　　　　撰審矣惟紳伯之字與古羅志所載不同殆
　　　　有兩字歟黄虞稷千頃堂書目載有元鄧大
　　　　隱居士詩集此集中答社友詩有小軒名大
　　　　隱句又有自賦大隱一律與之相合然核其
　　　　詩句標題實宋人而非元人疑大隱為深别
　　　　號故其集即以是名虞稷等輾轉傳寫遂誤
　　　　宋為元耳今特據以改題集名而時代則仍
　　　　従古羅志繫之扵宋焉乾隆四十六年十二
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　大隠居士詩集巻上　　　　宋　鄧深　撰
　　五言古詩
　　　鄉人禱雨有應時寓烏石
力穡乃有秋斯言聞自古天時或不順人事亦安取今
年問何如常暘頗為苦大田紛拆裂槁苗渇灌注井甕
走墟落河車喧旦暮江溪近復涸手足了無措禱旱急
農夫迓神擊村鼓動以千百人為此萬一舉烈日仍朝
朝乞靈空處處誰知天地囬正在頃刻許旱魃翻然收
豐隆激其怒真龍奮寂寞商羊自鼔舞張盖作濃雲翻
盆下甘雨剰水有平疇曠原無焦土言功任鬼神介我
喜稷黍飽飯可預期晚歳復何憲懽聲變愁嘆憂心成
悦豫惟時對江村所寓隘茅宇因循已半月侵凌奈酷
暑快此一日凉美甚八珍具澆腸欠濁醪錢兄尋酒户
　　　探禹穴
禹穴鎮名山神龍夙呵衛告成餘此跡天地相終始昔
在紹興中弔古先君子探穴勇躋攀慨嘆不能已援筆
賦㑹稽兼述風土美趨庭童丱時誦之能畧記頗識尋
幽趣便有東逰志道路阻且長日月疾難恃此興堕渺
茫轉燭逾三紀兩年寓臨安相隔纔一水登覽似可期
特未敢必耳今年正月末乃不料行止雲随渡江風身
著千巖裏借問自何方可訪夏后氏或指髙峰云近在
十五里是日天氣清好風濯衣袂興來不假懶偕行二
三子猶子試上庠邂逅亦能侍呼舟汎鏡湖肌膚撲空
翠新荷㸃青錢魚行不相避水净無波濤曽不踰時至
捨棹叩仙扉宫額賜龍瑞古道怪松引重門老栢倚苔
徑稍深登曲折窮幽䆳巨石忽在眼不與他石類勢壓
千萬山魑魅敢睥睨人言為洞天我忻識勝地當中生
裂紋舊傳有深閟重𤣥鎖闗鑰莫測神靈意戀戀不䏻
去而有感于已平生喜搜訪幽山殆有契何以俛仰間
來逰者三世先賦那敢攀靈光誠自愧强裁五言詩未
能無習氣詩成不湏寫阿龜聊復識
　　　逰北禪
城市有深逺為興逺如近冒暑一來逰政使俗者哂蕭
然清浄界軟語接支遁小童敬杖屨添香撥餘燼煮餅
擷園𬞞徐以茗椀進窻外得小坡野意頗無盡胡床移
最宜清風來有信静暑荷送氣敲凉竹成韻夕陽歸鳥
疾參差不作陣古寺忽横煙巧與畫張本㑹心忻有得
貪坐苦易晚酒固無獻酬言亦忘答問
　　　豐城道中
西風著衣袂凉意曉來加宿露眩光彩朝陽濕精華人
烟互踈宻物色興嘆嗟喧囂鴨子市蕭索漁人家皂裙
婦多跣及冠男猶髽挽犁並雙㹀截江横流沙佐飯缺
蔬茹作糜和魚蝦湖田不薅草沙畦多蒔麻露空立禾
架結屋卧牛車水葉枯荷芰山果瘦梨樝烏桕動千樹
雜木不一丫縁塍豆欲實編籬槿纔花三分莫問酒一
啜不可茶行行入暮烟兩兩數歸鴉聨歩得姻戚浪語
殊讙譁畢景自忘倦所厯不覺遐問宿于誰館有軒臨
水涯暗壁飛蝙蝠皓月升蝦蟆式盤疊餅餌擊缶出薑
𤓰携來尚餘樽取酌如流霞少飲不必醉遣興固自嘉
欲眠復出門漁燈認蒹葭
　　　醴泉
醴陵以泉名問泉良不逺平田數頃開方池三尺淺含
秋色幽幽辟塵光澱澱觱沸生其間的皪紛可辨纍纍
似噴珠一一如穿線多至叢萬顆少或作疎串遲速固
難期南北初無限占地喻尋丈有時忽隠見恍兮莫窮
源雜然應有眼沙石那䏻窒苔荇不得炫千載曾未枯
一日知㡬畨釀酒味固佳煮茗香可羡名泉世不乏此
竒吾未見醒心聊一掬賦詩寓三歎
　　　次韻答社友
小軒名大隠粗可供趺坐遮眼時翻書静願結香火似
介還似癡所向與時左不踐名利途竊謂志亦果人生
天地間世路多坎坷成敗端有數巧力不容佐昧者迷
所之大似蟻旋磨君㸔禽髙飛翼倦千仭堕太剛者易
亡太鋭者必挫得失相乗除倚伏兩福禍顧予何所樂
曰晏得髙卧豈惟七不堪萬事付懶惰儕類毎見寛亦
不攻其過美人如敬翁學問精而夥松柏生澗壑霜幹
乆長大富貴應不免時有可未可何湏窮婦吟再三嘆
寒餓且冀寛此抱㑹當有知我屬和聊寫情暫輟園蔬
課
　　　次韻易髙士(并/引)
　　　　都錄髙士歸自吴中出示苕溪漁唱一編意
　　　　其模寫山水盡得佳䖏因借歸讀終巻則傷
　　　　時之作過半其憂國念民之意燦然不可掩
　　　　殆異乎方外之人區區嘲風詠月而已三嘆
　　　　之餘因次末篇之韻以還之然是行也初有
　　　　同舟之約後乃不果故於詩中併及
新詩嘆干戈流移痛眼邉公若㨿要路不惜金軀捐同
舟曾有約儻行亦憂煎政恐無此吟掩巻空自憐
　　　齊雲
閒雲(一作/浮雲)無定在為問齊不齊風髙衣裳冷天近日月
低寛虚快(一作/供)舒嘯領覽時杖藜南城塊蘇耳擾擾人
自迷
　　　賦椿楸二樹(月湖手植賦/詩輙次韻)
愛均召伯棠名殊諸葛菜軒檻頓輝光東西相映帶此
意存千年其勢當兩大梨棗汛乆生於焉稱内外
　　　寄題真樂齋
魚潜深淵水鳥巢茂林枝潜者忘於淵洋洋縦尾鰭巢
者忘於林飛鳴唯所宜莊周嘆從容未免恵子疑師曠
豈知聲繆以占齊師彼各有真樂果孰得而窺陋巷顔
氏子簞瓢甘忍飢陶潜怕折腰素琴絃不施其樂可聞
歟夫盖黙識之非絲亦非竹且復非蛾眉譬如執熱者
灑然濯涼颸又如渇不禁快飲清江湄當其得意時何
以富貴為手舞而足蹈誠不之自知自知猶不可人胡
可度思君闢真樂齋我賦真樂詩寫詩聊寄意名齊儻
在斯置之勿復道焚香誦楚詞
　　　逰羅正仲磬沼深得一字
磬沼去郭近得朋忻一出曲水媚秋花輕雲翳寒日幽
野惬心期平逺快目力率爾進所携雜陳初匪一初無
惡客來不妨歌妓宻浮白行觴政追韻嚴詩律晚醉語
紛紛夕寒風淅淅策杖歸去来書床鳴蟋蟀
　　　山莊石室清坐
時登大石樓雅愛小石室欠伸欲打頭睡卧可舒膝眀
潔意自寛深沉境逾寂蔵春絶嚴風生秋無畏日天設
世莫知神工鬼有力㓜輿飽丘壑馬融富書籍洞門何
嘗扄俗客自滅跡誰歟助㣲吟幽蟲聲唧唧
　　　諸人集予貧樂軒賞花以直把春賞酒都將命
　　　　乞花為韻深得把字
旭日釀融和化工幻夭冶吾家最岑寂亦有花枝亞光
浮蝶翅動香倩蜂鬚惹名傳文中譜品入趙昌畵春歸
不可挽恐被東風嫁急呼我軰人趺坐花隂下雖無裙
可幄頼有草堪藉但愁歡未䦨酒盡不容把明年長安
城走馬逐東野
　　　官舍梅樹(并/引)
　　　　當軒一樹雖小古怪可愛嘗與趙醇道相睥
　　　　睨曰此必紅梅也既花乃紅色作此以自嘲
東風慰寂寞花到堦前樹一枝花十餘一樹枝四五妙
處在不多酴醿更屏䕶半開半未開十分好態度去年
初來時愛此當庭户便指為紅梅試問何以故入簷一
枝低偃亞復數處有是好風骨他木安敢許逮至臈前
後梅開不擇所此獨未有芽春信來何暮時着手摩挲
切勿為文具相勞雖無酒典衣吾有取因循及初春椒
蕚纔可數慫恿荷㣲暖紅英忽然吐驚喜出不料遶翫
遂成屢頳頰人共憐慚顔我自誤着眼未分明殆湏捲
簾顧昔甞笑北人渾作杏花覩認桃無綠葉吾不事斯語
吾本待以梅恨不辨紅素見花乃識花康節應笑汝
　　七言古詩
　　　忘歸
端能來作棲霞侣從他浮世悲今古翻憐春色滿天台
劉阮掉頭留不住(案此詩上/半首闕)
　　　中秋無月感而作歌
天時相催日如流今夕何夕云中秋不見佳月黙有感
試走退筆書其由去年此時汝川客一病纒綿真險厄
貪生强藥寸心酸與死為隣片紙隔破窻髣髴光朦朧
推枕起來呼小童問云月髙今㡬尺答以雲生俄滅蹤
擁衾獨坐謾空想縱有挂華未能賞重城㡬許追歡娱
終宴無聊徒悵望而今一榻烟村中稍喜時同事不同
世味淡薄幽意足元和咽漱真氣充歩屧出門舒逸興
清風灑靣衣襟冷暗雨淅􁏏作寒聲濃雲黯黲無光影
月兮月兮胡寡情故向良時多不明無乃韜光不自滿
故能養兎得長生我今解悟月深意榮華咄嗟復凋悴
歸來塞窓仍閉門衆人昭昭我獨昏
　　　遡峡詩(并/引)
　　　　峡山之勝千態萬狀妙不可窮有指其形似
　　　　而寫行記者吴仲方黄正臣之説相繼而出
　　　　乃復櫽括其語以賦詩詩成凡五十韻庸以
　　　　祈教於月湖先生
臚言峡山天下竒欲觀愁隔三千里常恐因循孤此興
非假夤緣那得至偶逄月湖起仕宦正指䕫門慗凋敝
忻然謂我便登陟乆矣與予同臭味何嘗佳處倦扶藜
莫憚西征共行李繡斾前驅抵江陵畵鷁迎車艤沙市
長年槌鼔轉船頭川后囘風送旂尾侵尋崖石惬幽賞
洶湧波濤反輕視霧船烟䌫恣深逰露宿風飡浥清氣
百巧千竒類神工紛至㳫來惱吟思取句未佳恐難操
傳筆欲書還復止去歳延陵駭心目指摘形容寫行記
今年江夏襲見聞掇拾緒餘循故事試以七言用櫽括
庶㡬二妙相表裏或若洞户之谽谺或若樓臺之峻峙
或若香山之挿爐或若茟架之横几或遮䕶如重簾幙或
張展如大旂幟或戍削如城堞髙或森列如刀劔鋭或
若蕉葉之斜紋或若蓮花之疊起或若頂相之初浄或
若蓬頭之未理或剥落為枯松身或刻畫為古篆體或
斧傷而㾗跡亂或鋸解而縫罅細或如秋𤓰作四分或
如籠餅裂十字或如白鹽之浮霜或如紅霞之㪚綺或
陳寳藏之所珍或堆鐵冶之所棄或纍萬塊而不危或
懸一髪而欲墜或飛磴而可捫天或斷崖而無立地或
窩如狐兎之穴或窈如龍蛇之閟或整如排立之衙或
鬌如對髽之髻或皎如日光玉潔或靄如雲碧烟翠或
蜂腰而或蟇吻或牛頭而或馬耳或鸞飄而或鳯翥或
猫伏而或羊跪或如皷卧如盤擎或如幢埀如盖倚或
如塔孤如橋拱或如壁立如屏翳或激卧鯨之衝波八
月潮生怒不已或送埀虹之飛瀑四時雪縞瑩無比或如
壯士之宵征十十五五相擁蔽或如醉人之春逰兩兩
三三互牽拽變怪紛然莫窮狀約畧陳之可推類百篇
湏賦謫仙才一石難施王宰技是時致身何蕭爽㡬月
清魂無夢寐弱水蓬萊何用到孤岸落伽寜有此由來
介性不婚宦聊寓閒情在山水既貪清致豁心胷仍湏
長語琢肝肺糟糠雖惡飢者厭土炭無味病者嗜萬事
終然總是空一物未忘猶有累况聞南山韓退之不及
北征杜子美議論從公何足憑唯阿相去真能㡬浮屠
公案無盡話維摩法門不容喙昭文不鼔無成虧乞就
先生叅此意
　　　次正臣韻
黄牛偶際半槽水忻然解䌫離江涘舊聞峡山最多竒
非渉風波難説似千金莫買丹青臨今日真行圖畵裏
魂驚險怪千萬狀眼洗清竒數千里戯石鹿兒玩鐃鼓
緣木王孫賣弓矢鷺鷥乆立應有待鸕鷀深沒殊無底
大淖瀑濆續續生怒濤驚浪層層起好風轉旂㨗有神
長年捩柂飜堪倚漁人生長謾不知葉舟來去紛可喜
惟愁三峡總黄濁安得一瓢獨清泚甘泉剰貯蝦蟇碚
時瀹玉塵香漱齒
　　　觀逰女次韻(并/引)
　　　　長沙風俗毎歳二月婦女紛然出城掃墓謂
　　　　之上山率以日午而返因逰帥漕花圃歌飲
　　　　盡歡窮日而後㪚時與張慶夫坐觀于竹逕
　　　　張賦詩乃次韻書所見
麗人春逰相百十此風長沙云舊習綺羅映肌白玉鮮
珠翠壓鬢烏雲濕借地持杯逓呼喚笑指花枝時小立
晩風忽遣栁棉飛竹逕梅亭巧穿入惱亂逰人歸不去
使我樽中無以給誰念朝來丘隴間紙錢吹落無人拾
　　　清隠為知觀李元禮作
世氛擾擾人遑遑静有八室無八方壺中酒好誰獨覺
橘間碁樂何可量峩峩湯湯知音少管絃嘔啞人稱好
歸來水深山更竒玉徽不按心自知
　　　湧雲
溪神騁技天公拙非雪之雪白于雪倚欄小立不禁寒
却願天日長炎熱
　　　月湖新得浮石巖
月湖先生樂山水搜竒曾不逺千里那知去郭三牛鳴
浮石巖中晦佳致神剜鬼劃有許工天墜地出知㡬世
平時樵徑所不由一旦屐齒胡為至由來絶景難乆藏
竟湏好事與經始見之三歎欲忘歸市以千金不惜費
公之得此真無價我亦聞之喜不寐朝來幽事頗相闗
乗興縱觀約聨騎霜明日暖馬蹄輕曾不踰時即其地
噴雲泄霧疑有神旋呼斤斧誅榛葦初驚巨石㡬百尋
突兀嶙峋濕雲氣嵌竇谽谺元自開藤蔓駢羅巧相締
清涵竹木總堅瘦隂生莓苔倍葱翠老根側出掀虯髯
幽草倒生揺鳯尾前山一抹横蛾眉隔盡俗塵如户閉
褰裳振足履﨑嶇披棘捫蘿窮幽䆳忽有一徑出自然
委蛇深隠闊盈咫四靣周遭歩轉髙心領目撃紛可喜
處處出石作竒怪續續哦詩聊比擬或黎其色如鐵繡
或赭其容如酒醉或傲睨而癡自笑或突怒而狠相視
或開幽室為書院或引長廊為客次或虚髙下成樓閤
或嚴尊卑作堂陛或分半月隠天形或展胡床圏地勢
或露碼碯紅而潤或錯琉璃青且膩或如入闗如升堂
或如卧榻如隠几或如立壁如拱梁或如卓筆如布字
逓逓逄迎巧獻狀試舉其凡莫殫紀最喜賓從可從容
甲乙其間有一二昔聞淡巖天下稀金華仙伯載稱美
圍中僅可坐十客舉此十倍加不啻余賀兹丘有所遭
初不逺人人自棄先生一笑與我言平生此興覺為累
豈期幸㑹得所圖孰使之然天實畀湏臾更渉屏巖巔
指云此有無盡意一水縈紆殊有情萬山囘環杳無際
規以數椽安一榻時來長嘯舒清思願觀餘力佐天巧
名與此山傳不替自惟野性寡所嗜猶喜登臨同臭味
剰欲相徔為乆計祝公先了公家事
　　五言律詩
　　　寄清曠兄弟
一别春三見相思日㡬囘自離䕫府後已過岳陽來寒
食還虚度酴醿幸晩開到時猶可及應得共銜盃
　　　寄麻姑山李元禮
不見山中客還經四度春近聞歸舊隠真箇是閒人吹
髮松風逈當軒琴月新懸知心更静(一作心/跡浄)夢不到(一/作)
(乆/逺)紅塵
　　　春寒
二月寒如臘群芳凍未芽有人能剪水無樹不飛花終
不禁風暖難教帶月華却還桃李徑次苐散晴葩
　　　黙坐
黙坐形如槁清閒智養恬飛蟲黏宻網鬭雀堕虚簷却
暑寜湏扇留香畧下簾無人撓清思至夜待明蟾
　　　山莊氷壺避暑
偏屋支巖稳斜廊引路通虚明疑貯月凄冷自迎風六
月尤宜此紅塵不到中灑然無熱惱坐我廣寒宫
　　　東池把酒
隠顯亭臺舊淺深桃杏新池光迷野鳥春色醉逰人改
席那嫌數持杯不記巡海棠宜秉燭歸恨隔城闉
　　　鑑堂把酒
池舘媚春華凭欄午更嘉日光凝水靣波影炫簷牙魚
出衝浮梗萍交載落花半酣拏小艇落調唱漁家
　　　三伏中一雨甦旱
江漲如三月天凉似九秋遭逄今日雨安穏一年收處
處香甕面村村肥藁頭小春前後好待挂百錢逰
　　　山齋早起
推枕凌晨起添衣奈冷何新霜浮瓦薄缺月挂簷多野
燒猶殘熖鄰鷄尚凍歌撥灰添宿火一快爇松柯
　　　早秋
風入題詩葉清音已奏商夜來堪簡冊客至便衣裳次
第征鴻到還令團扇蔵人情兼物意殊覺漫炎凉
　　　夢囘
日日風吹雨秋深寒氣催簷聲中夜斷月色上窻來冷
砌蟲吟穏幽屏蝶夢囘明朝應露重晩菊正宜開
　　　遣興
頗覺今朝好全無俗事闗風清林鶴喜雨霽野雲閒橘
柚埀枝重莓苔上砌斑芼羮挑野菜風味不吾慳
　　　摘橘
乆矣經霜白全然映日黄仰頭忻自摘流齒惬新嘗未
抵千奴利應堪四老藏猶勝橘州上滅跡不聞香
　　　竹筩養梅置牕間
竹與梅為友梅非竹不宜截筩存老節折樹凍踈枝静
牖初安處清泉滿注時暗香披拂外細細覺風吹
　　　除夕把酒
爆竹驚今夕屠蘇薦詰朝去來時轉眼新舊歳中腰立
地符先釘倚門錢未燒土人珍裂餅聊以薦金蕉
　　　懐清曠兄弟
殘臘迎除夕新春接上元常時陪内集排日醉芳樽歳
月驚殊俗闗山隔故園談邉應記我頻嚏怪黄昏
　　　感懐
舊日城壕興真成一夢間伯倫墳上土叔子望中山落
日難留戀孤雲自往還秋風吹杖屨囘首涕空潜
一棹載愁歸翩翩旅旐飛鶺鴒空自急鴻鴈失相依水
澁灘膠艇風斜雨濕衣感時無意緒佇立暮烟霏
　　　即事
水夹山圍近天慳日到遲塞沙擎巨石古木障崇祠黄
藁畬田栗青烟茅舍炊兩村生理足樂處㡬人知
　　　躬耕
靖節田園興子真巖谷情古人雖不見今代有同清道
義丘山重軒裳羽翮輕蕭然無俗累心地湛虚明
　　　寓寜庵縦歩
野潤雨初歇曉隂雲未開訪君行李處許我杖藜來及
到田家問還聞轍跡囘西風黄葉下悵望立蒼苔
　　　静暉樓曉坐
嶺宿寒雲薄樓迎曉日斜危簷排語雀落木㸃啼雅佛
鼓依山寺炊烟隔㟁家移時收足坐清興㑹烟霞
　　　施食
它鄉身總健毎食飯何如一飽寜無限三人動有餘嬌
鴉來木杪喜鵲下庭除施食僧家事何妨領畧渠
　　　逰再興院
山逺平田濶村深古寺幽屋頭支老樹門靣闖雙流歸
翼碧天暮寒蟬紅葉秋瘦藤聊倚壁勝處欲遲留
　　　巖石山鼔(月湖自賦/因次韻)
有字留詩錦無皮入藥嚢同堅唯鐵杖易穴豈藜床况
有千年潤能添六月凉因巖作書院馳譽比衡陽
　　　留報恩定老
住山姑小試同學偶相求兩手便分付諸公堅挽留退
庵曾毒手進歩莫囘頭早晩江湖去閒雲更自由
　　　涌翠為知觀周允昇作
山翠來如涌開軒不怕深渾疑霏霧雨已覺濕衣襟世
事歸楸局泉聲當玉琴道人塵外越我欲剰追尋
　　　新灘阻風
髙浪驚人處新灘復眼中雖無曳尾淖奈有打頭風秉
燭破春闇㸔山坐雨濛終朝收足坐兀兀與僧同
　　　解舟
波面孤篷窄關頭古渡幽舟輕疾移岸岸曲屢囘舟野
潤蒸梅雨天寒張麥秋欠伸思晚歩舍棹渉芳洲
　　　宿長湖尾
古木侵沙路柴門引竹籬山低秋水濶天逺夕陽遲杳
杳來鴻鴈翩翩下鷺鷥漁舟何處宿横笛未休吹
　　　三㳺洞(唐元㣲之白樂天韓/退之嘗㳺故以取名)
詰曲山蹊晚清冷石澗秋三門儼呀豁四壁極琱鎪上
穴重巖閟中龕一室幽斐然成五字聊爾繼三㳺
　　　接天閣為武將榮叔賦
山色渾連水波光總映空捲簾秋雨後注目夕陽中低
下翩翩鷺斜行㸃㸃鴻去天應尺五歸去㑹乗風
　　　别長沙驛渡
别去六年乆重來四日留笋輿離古驛荻岸即方舟雲
淡楚天濶風髙湘水秋洞庭知不逺乗興欲盟鷗
　　　留别趙徽猷
自客湖州市時登韞美堂雲烟㸔揮染風月共平章酒
子常同醉梅兄已再香遽為今日别欲乞舊詩嚢
　　　賦何仲敏小蓬瀛
特地去人逺遶亭教水環眼前今有此海上更無山風
月随時好琴書盡日閒方今重文舘勿乆戀人間
　　　題古亭詩
日月車雙轂功名黍一炊逹人觀物化萬事本兒嬉濁
酒聊澆舌閒愁莫上眉劉伶多事在荷鍤竟何之
　　　春夜次韻荅肯堂兄
天賦踈慵性身將四十年逄歡開口笑遇醉倒頭眠世
事多翻覆時光易變遷置之無足校五字要清圓
　　　贈别饒司理述古(許借/近詩)
岳麓一樽酒湘江萬里秋匆匆别後語冉冉歳華流正
喜重相見胡為不少留參軍詩俊逸還肯寄來不
　　　贈别周徳夫(徳夫本涪州判官而踰年/攝運屬且始見子可喜)
郡治資參佐計臺湏借留居常元少事有子更無憂君
問歸涪棹予尋出峡舟一樽談舊事何日重相求
　　　送仲敏東歸
别僅三千里書纔一載通固應難邂逅那得許從容今
日君先去何時我亦東社中如借問為道轉踈慵
　　　賀陳仲思(得近書知/長甥秋薦)
中鵠知誰好烹魚始認名報公勤有子似我懶無甥何
日親相見因風且寄聲泥金聞喜處樽酒欲同傾
　　　寄徐廣文(并/序)
　　　　予客長沙用之亦寓居春閒忽告别往賓州
　　　　暨予還家聞渠復返所寓寄四韻索詩債云
自我還荒徑知君返寓居秋來曾醉否月下有詩無兩
地成千里相㸔不一書可能忘舊債五字當追湏
　　　寄曾徳廣
懶慢多違俗尋常倦作書分襟還許乆為况定何如鴻
鴈秋風冷梧桐夜雨踈相如病好否何日過吾廬
　　五言排律
　　　寄别國清月老
珍重國清老由來隠薜蘿詩清堪供佛禅定已降魔不
向名山住其如講席何無心聊一出餘論自相多别去
今逾逺後期難重過丁寜一句子還肯寄來麽
欽定四庫全書
　大隠居士詩集巻下　　　　宋　鄧深　撰
　　七言律詩
　　　春雪
勾芒新政譲元㝠一雪填門訝許平不夜乾坤月留照
無塵世界玉裝成如何辯認梅花發只得誇張栁絮輕
數片簷前休掃去且留窻下快書生
　　　月湖山谷勸耕次韻
皂盖朱幡逰近郭野桃山杏炫紅旂㸔㸔新燕啣泥候
恰恰鳴鳩喚雨時未用經丘思靖節何妨學稼許樊遲
老農應悉使君意六勸傳教到處知(勸農有/六事)
　　　陪吴正字賞花詩
名園無物不芳妍上箇籃輿緩遶旋曲徑幽亭留客地
㣲雲淡日養花天四時公舉春為最萬事銓量酒是先
管領風光湏一醉要㸔詩筆落雲烟
　　　橘花
　　　　香最可愛前軰偶遺未之賦也且花於春時
　　　　實於霜後它果不若是宜併書之
糝枝碎玉吐香竒鼻觀頻參試論之清比木犀雖未的
烈如茉莉已無疑自從白雪避花後更好黄金鑄實時
四老隠居冝取此可能無意賦新詩
　　　晚春
雨催柔綠上桑枝新霽浮雲未盡歸寂寂簾櫳留燕舞
隂隂楊栁䕶鶯衣莫于綺席嫌籌併已覺青春作鳥飛
滿徑落花愁踏損羊欣切勿欵柴扉
　　　次韻晩春
閬仙晦日惜春歸尚喜争他五日遲延蝶晚花餘小蒨
藏鶯暗栁盡低埀頻催布榖能謀野苦勸提壺殆為私
寄語社中湏痛飲喜晴山色也開眉
　　　夏日寓山齋
山齋長夏斷過從掃地長教塵滅蹤松架青毛雲翳日
扇揺白翅雪生風書床琴匣時相近茶鼎燻爐間自供
心地清凉無熱惱炎天直與冷秋同
　　　鑑堂初夏把酒
新笋過林竹有筠老蠶登箔繭成身日穿雲出潜驅霧
風捲花飛猛送春乳燕簾櫳中晝後綠隂池舘一畨新
欲酬佳致湏何物莫厭芳醪滿入唇
　　　漕司君子堂把酒(侍吴司封/坐懐月湖)
擁岸芙蓉媚晚秋敗荷顛倒雨初收盃盤不料今朝欵
杖履如陪昔日逰竹逕以東蔵曲折水村而下轉清幽
穉松戢戢存遺愛不用詩來問好不
　　　喜雨
間㸃疎花稻已香老農猶未擬豐穰不堪雌霓頻妨雨
反厭雄風但作凉傍日猖狂唯野馬為霖信息欠商羊
忽驚頭上雲雷集甘注如傾洗夕陽
　　　月湖禱雨有應李渭賦詩次韻併呈
一雨端由誠意通不然筆落有神功奔雲擁樹千山里
迅電飜江萬丈紅黍稷盈疇纔可望塵埃眯眼頓成空
民間歳晚知何事飽飯無憂屬兩公
　　　秋大閲呈月湖先生
將兵還似將風騷軍帳從容自不勞皷角悲風肅人馬
旌旗蔽日閃弓刀折衝正自煩樽俎急檄寜聞借羽毛
洗眼臨淮新號令憑誰挑戰醉揮毫
　　　七夕競渡
水馬相先急畫橈朱樓紅粉宴笙簫月中誰念穿綵線
江上齊㸔奪錦標冷眼諸人旁賈勇争頭一皷喜成謡
憑誰試展乗槎手直入銀灣㸔鵲橋
　　　十四夜賞月
月嬋娟對竹嬋娟竹影蕭疎月轉妍纔過中庭十分好
直疑明晚一般圓銀河漾漾無塵界玉宇昭昭不夜天
君飲不多湏强飲何妨醉裏却逃禪
　　　夜興
官舍渾如僧舍幽爐香靜㘴興悠悠一忩燈火鳴蛩夜
千里湖山落鴈秋只恐有詩成筆下自餘無事到心頭
何妨信手翻書巻不限更深困即休
　　　九日靈興山沽酒賞菊
衆山環遶一溪斜低小軒忩眺望賖行遣方兄尋野店
㘴邀歡伯過仙家多情戀頂烏紗㡌不語向人黄菊花
山月上時歸更好何妨有待至昏鵶
　　　重九宿王孫舖
蘭江路盡接荆江竹屋蕭條草樹荒許乆長晴㘴極暑
霎時疎雨做重陽明眸縱少新開菊隨量何妨淺舉觴
驛舍明朝便陳跡牛山徃事莫徒傷
　　　前五日賦重九
侵尋重九雨餘秋采菊登髙事事幽偶爾見山忘日夕
頽然落㡌自風流二三日外追清賞千百年間繼舊遊
爛漫賦詩兼酩酊不然嘉節若為酬
　　　九日方壺
返照重城暮色催人家十萬出樓臺江流湛湛洞庭去
山色青青衡岳來佳處緑樽窮日飲故園黄菊向誰開
人間此㑹論今古醉聴西風拂帽埃
　　　晚秋懐社中諸子
池塘水落倒枯荷橘綠橙黄晚菊多日暖懐沙鼈𠂻甲
霜清奔火蟹横戈如今時節從來好得醉工夫似舊麽
儻有征鴻過巫峽待憑詩句問如何
　　　次韻賦十月桃為羅司理生朝
根苗不自武陵鄉挾暖凌寒獨有光韻過海棠春帶露
紅羞籬菊晚經霜宅仙本結千年實瑞世仍開十月芳
過挿一枝誰稱靣後堂楊栁舞霓裳
　　　梅方開一花
烟村清淺白沙溪籬落槎枒老樹枝一朶梅開如許早
㡬多人過不曾知風前遇我還青眼花裏推渠是白眉
未辦酒樽澆磊塊試憑詩句寫新竒
　　　早梅
荒村野水小春時縱有梅開人未知㡬度携笻無覔處
今朝映竹忽横枝脱非入骨清香動恐被傳神淡墨欺
酸意中含和鼎實相期逺到誦黄詩
　　　臘月立春
栁條弄色舞輕風不與尋常歳暮同寒氣望塵先歛退
陽和發軔已交通菜絲盤玉還充席幡字花房正代功
首迓東皇湏痛飲可能無句著新工
　　　嵗暮寄蘭牕兄在郴陽
毎日登樓望欲迷家書寫罷復題詩對床夜雨還非昨
啜茗春風未可期歳月催人驚合㳫夢魂覔路苦參差
也應梅竹多新句千里因風慰我思
　　　寄饒雲叟(渠怪人/不作書)
别來毎辱遺雙鯉頗怪吾儂不作書非為廣文官獨冷
自緣中㪚性常踈静暉待月昏鐘後制勝登髙曉雨餘
正憶去年同此㑹只今相望問何如
　　　月湖樓晩霽呈侍郎
湖光灔灔水平堤醉倚欄干晩霽時入鏡往來人倒影
窺天拂掠燕低飛雨㾗猶向梅粧見風色偏於栁線知
景物相撩無好句乞公詩作畵圖歸
　　　内集閣
　　　　月湖名閣之語曰此閣髙明暖宻宜供團欒
　　　　遥賞山雪取謝道韞故事然而月湖單騎于
　　　　此殆為後來者設今之七言所謂像賦髙唐
　　　　者也
畵閣深明雪壓冬團欒宴賞酒樽同獸爐香霧辟寒氣
翠幙妓圍囘暖風起絮撒鹽酬唱外清歌妙舞笑談中
寜無好事賢張禹不獨相忘著戴崇
　　　晩坐散花之室
官居無處寄幽棲洞户深沉坐最宜静撥爐薫挹香氣
間論畵壁數花枝蟲鳴頗似㕍來後果熟還如鶯老時
吹徹角聲巫峡晩片雲催雨更催詩
　　　玉虚洞其上有日月之象其旁有龍象之形
立馬香溪喚渡船羊腸遶盡洞呀然知誰開闢羣工巧
直許寛虚一室圓龍象現形嚴佛土烏蟾埀象燭壺天
惜哉不遇東坡賞為作新詩與世傳
　　　市橋成次韻
雷雹平時生馬蹄偶衝暴漲去難追一年病渉愁無奈
今日安行喜可知虹飲江頭愁雨霽龍横水靣暮雲埀
却憐舟楫無人渡借我江心理釣絲
　　　峽江
撃電浮霜浪作堆峡江試險眼初開常驚四畔山圍繞
不見中間水去來石出多竒吾甚愛舟移太疾首頻囘
瀕涯穏處憑誰問我欲其間作釣臺
　　　柔逺樓
柔逺樓髙豁寸眸白鹽赤甲鎖闗頭四川形勝當前險
三峡波濤㨿上㳺鳥道極天雲日近靴城匝地市烟浮
時平乆矣無戎馬囘首當年老杜憂
　　　賦清映閣
數椽茅屋小橋頭地叚無多景自幽為愛平池三尺水
最宜明月一輪秋静留人影揺歌扇輕動風漣下釣鈎
相去幽居無十歩不論時節恣來逰
　　　同友人新陂莊少憩
家家轣轆絡絲聲竹杖芒鞋取次行村笛牧羊烟欲暝
農歌秧稻雨初晴隨瓶沽得酒堪醉就野挑來菜可羮
此是田家真况味吾曹借取片時清
　　　賦清曠亭
半村半郭事林丘非閣非船傍釣舟秋月無邉凉細細
江天不盡水悠悠誰開圖畵當前靣絶㸃塵埃到上頭
我軰不妨頻假榻主人應喜共盟鷗
　　　登光寺塔
凱之曾説越中行塔級親登眼始驚畵合千山翠濃淡
枝分萬水練縱横樹頭低壓昏烟重鶴背斜拖夕照明
疑是丹成生羽翼冷然雲表御風清
　　　同廷美兄宿龍福寺
峰囘路轉竹間扄古寺尋幽當下程淺屋近山寒較早
小窻容榻意偏清睡魔催枕如元約山鬼吹燈似薄情
樽酒重温休惜醉恐君長夜厭蛩聲
　　　過吕坊渡
江闊寒風痛括肌村醪無力破寒威融霜㸃滴松間雨
愛日晴明身上衣闖竹柴扉黄犬吠卧沙蓬艇白鷗飛
燒㾗已覺春來近稍放青青出土肥
　　　自賦大隠
柴門雖設日常闗秪有琴書几案間屋宇無多聊近市
塵埃不到即深山悠悠世事非吾事徃徃雲間是我間
出處尚疑陶靖節倦如飛鳥始知還
　　　賦芷(并/引)
　　　　昔蘭窻先生嘗作芷賦其序畧曰幹長短則
　　　　蘭相若花大小則蘭相若香淺深則蕙相若
　　　　色雖綠而上加之淺黄其説如此癸亥六月
　　　　予寓䕫之鎮峽堂有以香草獻者其花尖瘦
　　　　毎幹四五可以比蕙其香清逺菲菲襲人不
　　　　減於蘭細觀花葉則外青白而中實㣲紫
　　　　土人未始知名予意此即芷也不然舍蘭蕙
　　　　之族又安得有此臭味清絶哉第所見乃與
　　　　蘭窻所述不同是不可無語以記之遂成唐
　　　　律繼賦之後將求證於離騷之士云
縹裁衣袂紫中單觸眼亭亭露未乾態度全然逼秋蕙
馨香的不讓春蘭數枝瀟灑北窻書一室清幽六月寒
了不知名疑是芷賦前詩後兩存㸔
　　　寄月湖先生兼簡渭叟
山莊杖屨飽相從毎月湏拚十日中鼎足三人同宿留
甕頭一盞奉從容别來不隔千山月舊賞難乘雨腋風
更想先生新活計烟波别業興方濃
　　　贈别饒雲叟赴萬州教官
話别哦詩當酒甌竹萌成笋麥方秋數聲春後呼風鳥
百丈朝來送浪舟已得通津好消息何妨舊物小淹留
到官應動鄉闗思南浦西山若箇優
　　　遣興次韻
山閣舂容丈尺間元無俗事撓清間有時把筆抄新句
整日開窻對舊山葉帳静㸔青似染禽言細聴字終蠻
可憐蜂子尊王意毎到衙時似趂班
　　　追送何伯憲不及
追送無從謾寄詩道間安穏我能知情懐亦似居家樂
笑語依然奉母慈巴水栁風新霽後錢塘花雨暮春時
乃翁邂逅詢佳况膝上時時置坦之
　　　送王敦素
龍蟠山色引衡廬霜落江清影碧虚鼔枻厭騎沙苑馬
行厨飫食武昌魚緩歌玉樹飜新曲趣入金鑾續舊書
官達故人稀㑹靣君來相見肯如初
　　　次韻方徳秀(渠所居有方橋又喜誦圓覺經偶/相識于三山之氷壺欲挽相過)
清風一榻借氷壺邂逅相逄日與俱學辯癡龍君有見
詩窮饞犬我何癯似聞圓覺常開巻未到方橋欲問途
稍待秋風凉冷後相從十日却歸歟
　　　次韻歐陽天聰(渠賦排悶/因廣其説)
今古由來㡬廢興人生底事謾勞生一身休作籠中鳥
萬事終歸墻角檠且與風光閒作主莫於詩社倦尋盟
相從只麽消間暇自快人間物外情
　　　次韻吴文美
决科君軰不須疑好采來如博局嬉拾芥紫青非外事
舉杯富貴可前期相將競奏大人賦慫恿常談小子詩
接武虞廷須八凱頴陽深遁我何知
　　　次韻荅克脩(并引/)
　　　　予不才且懶乆無所作克修毎見訝一日蘭
　　　　章恵示責予屬和之意峻甚欲勉强未得也
　　　　朝來牕間手正書帙見來詩猶在側忽復發
　　　　興乃抖擻嗣軸尾雖不成言語抑亦見踈慵
　　　　之意耳
懶慢相成拙似初親朋莫問近何如居然野性成孤鶴
聊爾塵編撲蠧魚才比劉墻猶自短詩如陶粟了無儲
驪珠相畀知君厚燕石輕酬笑我疎
　　　又次韻荅克修
前囘藜杖遶芳郊底處梅花出好梢野彴低横盈尺水
竹籬深䕶數家茅春風桃李成生客臘雪松筠是故交
剰欲冄携樽酒去柴門應復許人敲
　　　次韻荅周公美
温風慫恿栁婆娑兩見春來蜂蝶多遷變時光如轉燭
遲留日影欠揮戈思君欲問加飡未苦思能令太瘦麽
歳晚忘言除習氣寒灰試共撥隂何
　　　次韻荅公美二首(來詩首篇謝藥及茶/次篇以啼飢為題)
幽居正傍小溪斜想見樵風似若耶固有詩章舒眼界
可無藥物助脾家追歡難共長沙酒遣睡姑嘗陸羽茶
更祝安心為妙法都將世事等空花
四至長沙熟物情留題勝處記吾曾三生㑹是湖湘客
一鉢渾如雲水僧贏得身輕閒有味儘從人笑老無能
如君應飽田園樂猶道啼飢有怨憎
　　　謁何世南
　　　　吾清軒先生年二十以經學為古文一出冄
　　　　出而世不售于是退而嘆曰可以止矣乃結
　　　　茅清軒外形于酒托神于字以自放于愚溪
　　　　之上故醉輙作草然詩家所作甚少其所交
　　　　亦不過二三君子毎相遇必命酒以其所嗜
　　　　也在醉必書日或十幅或二三十幅或百十
　　　　幅今不有見之者其愛之重之而蔵之什襲
　　　　歟其不知其道而委而棄之歟予不得而知
　　　　之也予獨知世南所收先君書為多甚愛重
　　　　之蔵之而不輕示人乆矣嘗請觀世南曰清
　　　　軒先生有贈行詩必和此以來乃得見之不
　　　　然不得見也予欲亟見之忘其不孝之誅輙
　　　　次先韻鳴呼今日而使予得見先君之字予
　　　　如見先君也唯君圖之
愚溪草聖祖鍾王宰木今傷葉屢黄何處巻蔵雲滿紙
唯君䕶惜錦成囊不聆洒翰音聲入欲認驚龍氣熖長
一見自消飢渇念天厨珍味不湏嘗
　　　謁趙徽猷
把麾持節舊鄉闗雖幸為眠一枕安未覩青天孤此眼
不圖今日見公顔雲烟秋霽湖山静霜月晨清橘柚寒
應屬詩翁搜好句相從正願得窺斑
　　　再用韻(徽猷諸子坐間和/前韻于是得之)
葛巾藜杖欵重闗不獨風流識謝安蘭玉滿庭驚醉眼
雲烟落紙照衰顔也知鴻㕍行應起莫管鳬鷗盟漸寒
自笑斷鬚安字拙空令短髪作詩斑
　　　懐清曠兄弟
可觀閣上借牀眠明月清風不用錢㑹靣向來無空日
離羣何事有經年相望千思江湖地正坐三秋風雨天
耿耿青燈空透影可堪新㕍一聲傳
　　　䕫府長至諸州之酒畢集毎品嘗之或有味而
　　　無香或有香而無色月湖一日命酒匠置大甕
　　　悉以酒投其中而和之不費麯蘖逡巡而化洗
　　　盞一吸竒絶出於意外于是從新封泥名之曰
　　　十州春請以七言賦之
樽中賢聖雜然陳㸃化湏㬰清且醇味壓宜城九醖酒
名髙䕫府十州春投丸仙子難争手合麯香山未盡神
從事有靈應自慶而今十部萃吾身
　　　村中病起
訪醫墟落疾難痊肘後竒方得舊編藥濟君臣親劑和
火停文武事烹煎旁人笑道徒為爾午睡醒來已脱然
從此節宣防未病那須扁鵲信真傳
　　　贈唐道士
靈應堂中一羽衣衡山來此住多時困來拂榻終朝卧
醉後敲門半夜歸留客屢嘗教買酒向人長自説吟詩
開軒畧種閒花木此外懸知少是非
　　　畵壁
　　　　松柏竹鶴四者甚清然又旁出繁杏一株似
　　　　是生客要不無意賦之
松柏雙雙夾竹青來逰仙客稱閒情一時幻出誰能爾
四者依然太瘦生鬱欝相交堪掬翠昻昻自得若聞聲
如何艷冶容繁杏殆恐人嫌境過清
　　　鐵拄杖次韻答趙侍郎
非竹非藤性最剛鐵君風骨凛秋霜清堅閲世千年乆
正直持身九節長宜向山林扶矍鑠難随車馬入康荘
只愁雷電搜蛟蜃併及新詩不許藏
　　　嘗雲安麴米春
名自雲安已乆傳未嘗先覺口流涎三杯通道正須此
一盞醺人今信然取醉間闗憐杜老聞香比擬憶蘇僊
豈知閒㪚江湖客快飲瞿唐灔澦邉
　　　何先生月湖樓
青天素月古今流竒觀還須自我謀照有餘輝衆人共
取之不禁此湖收水容天色交光處玉鑑氷壺不夜秋
俯仰無塵清絶甚欄干百尺獨宜搜
　　五言絶句
　　　書事
柱礎書生水雲雷暮出山天時已秋杪氣候尚春間
　　　伏暑
正覺纎絺便未容團扇閒兒童昧災變赤體更歡顔
　　　野外新秋
平野寛無際層雲撥不開曉容收雨後凉意送秋來
　　　野眺即景
山晩餘紅照林昬集衆鴉泥深茭欲笋水滿稻初花
　　　江亭
村舍随山逺沙寮傍岸還輕烟魚復浦殘雪手巾山
　　六言絶句
　　　散花之室六言(月湖/新名)
無動現身説法毗耶到處為家誰識逄塲作戯從教現
女㪚花
本有獻花佛事何妨乞食歌姬若了悟不住相斯参透
無言師
　　　賦張以道寒綠(陸龜䝉杞菊賦惟/杞惟菊偕寒互緑)
領畧一軒寒綠掃除萬種春紅飽取披烟沐雨全勝抹
月批風
百世東坡居士千秋甫里先生近識南湖髙隠相望今
古同情
　　　冬郊
荒草岡頭牧笛急舂屋角吹煙短景做催冬日㣲暖號
小春天
　　　枇杷六言
大似明珠徑寸黄如香蠟成丸落處韓嫣遺彈可憐不
救飢寒
　　七言絶句
　　　仲春即事
嘲㺯春晴禽鬬語揄揚風色栁揺絲麥苖含穂枇杷熟
却似江南四月時
　　　楊花
楊花似雪雪應嗔㪚漫輕飛太逼真結習已消那得住
却沾塵土不沾身
　　　睡起
案頭黄妳温存睡榻上青奴誘引凉幽夢覺來山月上
一庭樹影滴金光
　　　晨雪渡洑陂
竹外楊枝學小梅竹間茅屋白皚皚撐舟獨擁蓑衣出
堪畵何須待晚來
　　　雪消
簷聲不斷元非雨山色纔開豈是雲萬象終然仍舊貫
詎須裝㸃巧紛紛
　　　清曠静坐
草迷犢角掛林笋風起繭毛揚樹花不見黄鶯飛上栁
得知深處暗蔵鵶
　　　偶感
兀兀詩書早嵗勤而今掩巻養天真政須無語叅摩詰
底用清談學晉人
　　　即事六絶
卧櫓無聲百丈斜牽夫匍匐入蘆花寒雲過鴈愁相頋
踏損尋常落處沙
凄風夜雨黄牛峽愛日寒雲白狗岍穏上瞿唐猶㡬日
闗山須㸔月初圓
舊年不雪新年雪今日非春明日春滕六勾芒真劣相
寒温相語作比隣
纈紋斑駮遶山園青帶縈紆落澗泉十月梨花開滿樹
直疑梅蘂破寒烟
昏烟漠漠雨霏霏四月輕寒浸裌衣葉滿筠籃桑徑晚
杜鵑聲急棟花飛
林間無葉供風落溪上有梅迎雪開斜日未收門巷暖
兒童笑指蹇驢來
　　　翠竹人家
户外江平不肯流短籬疎竹翠光浮畦蔬遶舍畬田粟
一飽無求百不憂
　　　村童
侵星褁飯下髙山負石趨城得米還不識往來為㡬里
秪言住處指雲間
　　　漁父詞二首
西風淅淅颭菰蒲獨棹扁舟釣五湖買斷水鄉真樂處
月明雲冷笛聲孤
活計平生一釣船將魚換酒不論錢夜來醉倒篷籠底
却在蘆花宿㕍邉
　　　舟中即事三首
兩岸農家各自耕相過正欠小舟撐牧童來往如平地
騎得吴牛入水行
騰身赤鯉江心躍浮鼻烏牛渡口過雨後風清雲净盡
一眉新月映寒波
㬠翅鸕鷀映日斜倒懸羣鴨趂魚蝦槿籬石徑通門處
茅屋松林賣酒家
　　　雨卧舟中
不許擡頭篷底下僅容舒膝簟中間聴風聴雨聴灘浪
纔得晴時出㸔山
　　　樂口橋即事
雨餘溪漲急機舂縁岸人家栁㺯風路轉源深行歩緩
青山暎水野桃紅
　　　宜春解䌫
江逈晨光獨早囘放船東下興悠㢤西風嫋嫋携將去
細雨㝠㝠㸔得來
　　　瀼西亭即事
危亭曲檻俯溪流去去來來渡口舟㣲雨不妨人刈麥
輕烟正可客埀鈎
　　　灔澦堆
水合百源争一闗正須灔澦控奔湍露機象馬渾間事
合作頺波砥柱㸔
　　　飛練
見説天孫巧一機銀河練就雪争輝長風吹下三千尺
秪恐麻姑合得衣
　　　登普濟寺慈氏閣
柔逺樓中俯市囂萬家蟻聚汩塵勞此中更覺樓低小
佛界由來著眼髙
　　　題壁平沙落雁
江寒烟暮水明霞曲折斜行雁落沙曾是瀟湘篷底見
還疑今夜宿蘆花
　　　次韻繡屏
定是司花怯曉寒花枝圍處密縈蟠草針栁線藏真巧
莫作尋常倚市看
　　　戯留友人把酒
桞還飛絮春餘㡬幸有清樽可共持今我未眠卿莫去
古人皆飲子休辭
　　　觀酒庫落成
畢卓夜行因滿甕嗣宗喜仕為盈厨自憐小户無如我
不斷瓶沽斷酒沽
泥沙糟粕不堪傳有酒知盈㡬百船浪説添盃吹野水
何如真變錫山泉
　　　荷
田田藕葉綠如裳拍塞池亭盡是香不受纎塵偏受露
十分清絶倚晨光
蓮未開時香在葉他花縱好葉無香製衣未入騷人手
象鼻何妨吸酒光
　　　憫松
　　　　道入澧陵旁多古松上釘小牌書千字文記
　　　　之間為取明者殘傷致有傾折
誰借毛錐千字力曲留髯叟百年身未能晦蹟終難保
樗櫟林間是散人
　　　贈梅
花䝉臘雪袁安卧影落寒江正則魂忽見江南春信息
誰教驛使到䕫門
　　　别金華朱丞
客中相識便相知日日相過不問時除却酒杯澆旅况
若非坐隠即論詩
梅信傳黄麥正秋征衣抖擻去難留應從臨汝江邉過
傳語灘頭舊釣舟
　　　答莊權之(并/引)
　　　　權之以四絶見貽且索和章值予戒口業已
　　　　數月矣黾勉賦二十八字既以謝權之它或
　　　有覔詩者亦可舉似以為對
寒窻十載江湖夢夜月三更風露秋静坐觀心香一炷
平生詩病一時瘳
　　　次韻答陳仲思(來詩邀/守嵗)
彤雲凍合晚來風百里溪山雪色同李􁦹那能説詩興
嗣宗端復嘆途窮
吟君詩罷不成歡尚阻青燈話歳寒亦欲分嘗竹忩碧
少須春後薦春盤
　　　贈錢道人(説相不/覔錢)
善説相傳唐世術不言錢有晉人風非錢可况言真寔
肯與尋常賣相同
　　　賦歐陽道士舞仙
博山烟燼夜三更萬籟聲沉月一庭拂拭琴床弹古調
松梢鶴睡洒然醒
　　　千葉石榴
丹房疊蘤烱雙眸熖熖燒空夜不收莫遣殘英顛倒落
一枝開早見釵頭
誰家巧婦為花謀針線殘零細意收不管生紅難熨貼
從教百皺綴枝頭
　　長短句(附/)
　　　中秋無月肯堂邀小酌賦三五七言
雨飄零風凄清坐念今夕月知從何處明未湏無月更
作惡但願有酒常同傾
