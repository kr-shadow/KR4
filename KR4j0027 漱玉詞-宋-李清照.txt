#+TITLE: 漱玉詞-宋-李清照
#+DATE: 2016-06-11 12:26:42
#+SOURCE: github.com/kanripo/KR4j0027 master c4305203                
欽定四庫全書
　潄玉詞
　　　　　　　　　　　　宋　李清照　撰
　　鳳凰臺上憶吹簫(閨/情)
香冷金猊被翻紅浪起来慵自梳頭任寶奩塵滿日上
簾鈎生怕離懐别苦多少事欲説還休新来痩非干病
酒不是悲秋　休休這回去也千萬遍陽闗也則難留
念武陵人逺煙鎖秦樓惟有樓前流水應念我終日凝
眸凝眸處從今又添一段新愁
　　聲聲慢(秋/情)
㝷㝷覓覓冷冷清清凄凄慘慘戚戚乍煖還寒時候最
難將息三杯兩盞淡酒怎敵他曉来風急雁過也正傷
心却是舊時相識　滿地黄花堆積憔悴損如今有誰
堪摘守着牕兒獨自怎生得黒梧桐更兼細雨到黄昏
㸃㸃滴滴這次第怎一箇愁字了得
　　壺中天慢(春/情)
蕭條庭院又斜風細雨重門須閉寵柳嬌花寒食近種
種惱人天氣險韻詩成扶頭酒醒别是閒滋味征鴻過
盡萬千心事難寄　樓上㡬日春寒簾垂四面玉欄杆
慵倚被冷香銷新夢覺不許愁人不起清露晨流新桐
初引多少遊春意日髙煙斂更看今日晴未
　　漁家傲(記/夢)
天接雲濤連曉霧星河欲轉千帆舞彷彿夢魂歸帝所
聞天語殷勤問我歸何處　我報路長嗟日暮學詩謾
有驚人句九萬里風鵬正舉風休住蓬舟吹取三山去
　　一剪梅(别/愁)
紅藕香殘玉簟秋輕解羅裳獨上蘭舟雲中誰寄錦書
來鴈字回時月滿西樓花自飄零水自流一種相思兩
處閑愁此情無計可消除才下眉頭却上心頭
　　如夢令(酒/興)
常記溪亭日暮沈醉不知歸路興盡晚回舟誤入藕花
深處爭渡爭渡驚起一行鷗鷺
　　又
昨夜雨踈風驟濃睡不消殘酒試問巻簾人却道海棠
依舊知否知否應是綠肥紅瘦
　　醉花隂(九/日)
薄霧濃雲愁永晝瑞腦銷金獸時節又重陽玉枕紗厨
半夜凉初透　東籬把酒黄昏後有暗香盈䄂莫道
不消魂簾巻西風人似黄花瘦
　　怨王孫(春/暮)
夢斷漏悄愁濃酒惱寳枕生寒翠屏向曉門外誰掃殘
紅夜來風　玉簫聲斷人何處春又去忍把歸期負此
情此恨此際擬託行雲問東君
　　又(春/暮)
帝里春晚重門深院草綠堦前暮天雁斷樓上遠信誰
傳恨綿綿　多情自是多沾惹難拚捨又是寒食也鞦
韆巷陌人靜皎月初斜浸梨花
　　蝶戀花(離/情)
暖雨和風初破凍柳潤梅輕巳覺春心動酒意詩情誰
與共淚融殘粉花鈿重　乍試夾衣金縷縫山枕欹斜
枕損釵頭鳳獨抱濃愁無好夢夜䦨猶剪燈花弄
　　浣溪沙(春/暮)
樓上晴天碧四垂樓前芳草接天涯勸君莫上最髙梯
　新笋看成堂下竹落花都上燕巢泥忍聽林表杜䳌
啼
　　又
髻子傷春懶更梳晚風庭院落梅初淡雲來徃月疎疎
　玉鴨薰爐閑瑞腦朱櫻斗帳掩流蘇通犀還解辟寒
無
　　又
繡面芙蓉一笑開斜飛寳鴨襯香腮眼波纔動被人猜
　一面風情深有韻半牋嬌恨寄幽懐月移花影約重
來
　　武陵春(春/晚)
風住塵香花巳盡日晚倦梳頭物是人非事事休欲語
淚先流　聞説雙溪春尚好也擬泛輕舟只恐雙溪舴
艋舟載不動許多愁
　　㸃絳唇(閨/思)
寂莫深閨柔腸一寸愁千縷惜春春去㡬㸃催花雨
倚遍䦨干秪是無情緒人何處連天芳草望斷歸來路
　　雨中花(閨/情)
素約小腰身不奈傷春疎梅影下晩粧新裊裊娉婷何
様似一縷輕雲　歌巧動朱唇字字嬌嗔桃花深徑一
通津悵望瑤臺清夜月還送歸輪
　附
　　金石錄後序
予以建中辛巳歸趙氏時丞相作吏部侍郎家素貧儉
德甫在太學每朔望謁告出質衣取半千錢歩入相國
寺市碑文果實歸相對展玩咀嚼後二年從官便有窮
盡天下古文竒字之志傳寫未見書買名人書畵古竒
器有持徐熈牡丹圖求錢二十萬留信宿計無所出捲
還之夫婦相向惋悵者數日及連守兩郡竭俸入以事
鈆槧每獲一書即日勘挍装緝得書畵彛鼎亦摩玩舒
巻摘指疵病盡一燭為率故紙札精緻字畫全整冠於
諸家毎飯罷坐歸來堂烹茶指堆積書史言某事在某
書某巻第㡬葉第㡬行以中否勝負為飲茶先後中則
舉盃大笑或至茶覆懐中不得飲而起凡書史百家字
不刓缺本不誤者輒市之儲作副本靖康丙午德甫守
淄川聞金人犯京師盈箱溢篋戀戀悵悵知其必不為巳
物建炎丁未奔太夫人䘮南來既長物不能盡載乃先
去書之印本重大者畫之多幅者器之無欵識者巳又
去書之監本者畫之平常者器之重大者所載尚十五
車連艫渡淮江其青州故第所鎻十間屋期以明年具
舟載之又化為煨燼巳酉歳六月德甫駐家池陽獨赴
行都自岸上望舟中告别予意甚惡呼曰如傳聞城中
緩急奈何遥應曰從衆必不得巳先棄輜重次衣衾次
書册次巻軸次古器獨宋器者可自負抱與身俱存亡
勿忘之徑馳馬去秋八月德甫以病不起時六宫徃江
西予遣二吏部所存書二萬巻金石刻二千本先徃洪
州至冬洪州陷遂盡委棄所謂連艫渡江者又散為雲
煙矣獨餘輕小巻軸寫本李杜韓柳集世說鹽鐡論石
刻數十副軸鼎鼐十數事及南唐書數篋偶在卧内巋然獨
存上江既不可徃乃之台温之衢之越之杭寄物於嵊
縣庚戍春官軍收叛卒悉取去入故李將軍家巋然者
十失五六猶有五七簏挈家寓越城一夕為盜穴壁負
五簏去盡為呉説運使賤價得之僅存不成部帙殘書
䇿數種忽閲此書如見故人因憶德甫在東萊静治堂
裝標初就芸籖縹帶束十巻作一帙日挍二巻䟦一巻
此二千巻有題䟦者五百二巻耳今手澤如新墓木巳
拱乃知有有必有無有聚必有散亦理之常又胡足道
所以區區記其終始者亦欲為後世好古博雅者之戒
云(龍舒郡庫刻其書而此序不見洪容齋見元藁/於王順伯因為拈出易安作序時紹興四年也)
　李易安賀人孿生啟中有云無午未二時之分有伯
　仲兩楷之似既繫臂而繫足實難弟而難兄玉刻雙
　璋錦挑對褓註云任文二子孿生德卿生于午道卿
　生于未張伯楷仲楷兄弟形状無二白汲兄弟母不
　能辨以五色繩一繫于臂一繫于足(漱玉集不載此/啟見文粹補遺)
　趙明誠㓜時其父將為擇婦明誠晝寢夢誦一書覺
　來惟憶三句云言與司合安上巳脫芝芙草㧞以告
　其父其父為解曰女殆得能文詞婦也言與司合是
　詞字安上巳脫是女字芝芙草㧞是之夫二字非謂汝
　為詞女之夫乎後李翁以女女之即易安也果有文
　章易安結褵未久明誠即負笈逺遊易安殊不忍别
　覓錦帕書一剪梅詞以送之
　易安以重陽醉花隂詞函致明誠明誠嘆賞自愧弗
　逮務欲勝之一切謝客㤀食㤀寢者三日夜得五十
　闋雜易安作以示友人陸德夫德夫玩之再三曰只
　三句絶佳明誠詰之答曰莫道不消魂簾捲西風人
　似黄花瘦政易安作也
　宋人中塡詞李易安亦稱冠絶使在衣冠當與秦七
　黄九爭雄不獨雄於閨閣也其詞名潄玉集尋之未
　得聲聲慢一詞最為婉妙荃翁張端義貴耳集云此
　詞首下十四箇疉字乃公孫大娘舞劎手本朝非無
　能詞之士未曾有下十四箇疉字者乃用文選諸賦
　格守着窓兒獨自怎生得黑此黒字不許第二人押
　又梧桐更兼細雨到黄昏㸃㸃滴滴四疉字又無斧
　㾗婦人中有此殆間氣也晩年自南渡後懐京洛舊
　事賦元宵永遇樂詞云落月鎔金暮雲合璧巳自工
　緻至於染栁烟輕吹梅笛怨春意知㡬許氣象更好
　後疉云於今憔悴風鬟霜鬢怕見夜間出去皆以尋
　常言語度入音律鍊句精巧者易平淡入妙者難山
　谷所謂以故為新以俗為雅者易安先得之矣
　張子韶對䇿有桂子飄香之語趙明誠妻李氏嘲之
　曰露花倒影栁三變桂子飄香張九成
　
　
　
　
　
　
　
　
　
　
　
　
　
　
　
　漱玉詞
