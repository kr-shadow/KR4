#+TITLE: 松隱集-宋-曹勛
#+DATE: 2018-05-12 10:19:22
#+SOURCE: github.com/kanripo/KR4d0151 master 064486ae                
欽定四庫全書　　　　集部四
　松隱集目録　　　　　　别集類三(宋/)
　　巻一
　　　賦
　　巻二
　　　古樂府
　　巻三
　　　古樂府
　　巻四
　　　古樂府
　　巻五
　　　古樂府
　　巻六
　　　古樂府
　　巻七
　　　古詩
　　巻八
　　　古詩
　　巻九
　　　古詩
　　巻十
　　　律詩(五言/)
　　巻十一
　　　律詩(五言/)
　　巻十二
　　　律詩(七言/)
　　巻十三
　　　律詩(七言/)
　　巻十四
　　　律詩(七言/)　(此巻原闕/)
　　巻十五
　　　律詩(七言/)
　　巻十六
　　　律詩(七言/)
　　巻十七
　　　絶句
　　巻十八
　　　絶句
　　巻十九
　　　絶句
　　巻二十
　　　絶句
　　巻二十一
　　　詩
　　巻二十二
　　　詩
　　巻二十三
　　　書
　　巻二十四
　　　書
　　巻二十五
　　　劄子
　　巻二十六
　　　劄子
　　巻二十七
　　　劄子
　　巻二十八
　　　頌
　　巻二十九
　　　賛
　　巻三十
　　　記
　　巻三十一
　　　記
　　巻三十二
　　　題跋
　　巻三十三
　　　題跋
　　巻三十四
　　　祭文
　　巻三十五
　　　墓銘
　　巻三十六
　　　墓銘
　　巻三十七
　　　襍著
　　巻三十八
　　　長短句
　　巻三十九
　　　長短句
　　巻四十
　　　樂府句
　　　　(臣/)等謹按松隱文集四十巻宋曹勛撰勛字
　　　　功顯陽翟人宣和五年進士官至昭信軍節
　　　　度使事蹟具宋史本傳是集前載正統中大
　　　　理寺正洪益中序稱為勛十世孫參所藏朱
　　　　彞尊亦嘗從其家借抄迎鑾賦七篇謂勛之
　　　　子姓保有此巻半千餘年勿失後復得文集
　　　　錄之盖止有家傳抄本從未鋟板也勛嘗從
　　　　徽宗北狩奉宻詔南歸後使金迎宣仁太后
　　　　頗著勞績故其詩文多可藉以考見時事詞
　　　　筆亦清雅可誦惟上吕頥浩書欲結劉豫以
　　　　圖金則其計失之太疎然奉使之功實有未
　　　　可盡沒者正不可以是槩訾之矣集中間有
　　　　脱篇落句第十四巻已佚不存樓鑰攻媿集
　　　　有所作松隱集序一篇此本亦失載盖其後
　　　　人傳錄僅存故不免於叢殘失次今釐訂訛
　　　　舛仍其所闕著之於錄焉乾隆四十一年五
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
松隱集原序
予在邑庠時聞先師今趙府長史木菴趙先生常云吾
鄉宋太師譙國忠靖公松隱文集盖嘗觀之心切嘉敬
其文藻華麗炳炳琅琅昭如日星豈珠玉錦繡之可比
倫矧其忠貞懿行表表於青史間又烏可企而及哉予
深紀胸臆而不及拜觀之深切自歎嗣後予膺貢至京
師厠職鳯池叨陞大理官侍從兩京者三十餘年邇因
冒感風症承恩賜歸醫治頗得清暇其十世孫曰參者
自幼情交因詣訪焉得請而拜觀之集計六冊通四十
巻字字精眀無少脱落洵能躬閟藏之不啻如拱璧而
亦不輕示於人故宛然若新噫由宋迄今厯四百餘年
然非忠靖公世有賢子孫能崇儒尚古寳愛恪守先人
之手澤於悠久寧有不失落而弊壊也哉其於尊祖敬
宗之道至深切矣抑又聞之其中葉頗衰不以金玉竒
玩為事而以斯集為至寳者可謂知所重矣誠可謂賢
子孫矣吁作之於前者固難而守於後者為尤難後之
為子孫者宜志夫忠靖公之志為可勉亦當以心夫參
之心為可勸斯不墜夫家世之所永傳予故樂識於是
集之末以堅其志云時大明正統五年歳次庚申春三
月朔旦大理寺正玉湖洪益中序
欽定四庫全書
　松隐集巻一　　　　　　　宋　曹勛　撰
　　賦
　　　迎鑾賦
紹興十一年十月内䝉召赴内殿曰欲遣卿請還梓宫
太母天眷卿可治行奏曰臣自北歸仰荷大慈識擢寘
在左右惟期竭盡心力不愛髪膚以答知遇兹䝉委使
仰託聖孝洎天威所臨使事必濟况臣竊觀陛下建慈
寧宫預設宫中人物服御無一不備日夕祈禱早奉慈
顔固有年矣天地助順必如聖心願承聖略奉以周旋
上曰朕自頃被命出疆以至禀大訓即大位於今十五
年餘未始一日不北望庭闈永懐温凊幾無淚可揮無
膓可斷所以頻遣使者痛念親庭居患難久宜有以承
休命仰計上天亦相其為言巳泣下左右皆掩泣上曰
汝見金主第云父母眷屬久䝉安存恩徳至厚然歴時
為多霜露之感在人子何以堪處亡者未有葬藏之期
存者巳逼桑榆之景兄弟聚族所存無幾今荷基緒居
人上每嵗時節物風雨晴晦必北首流涕若於此時大
國垂念父兄子母家眷如初則舉族感徳子孫相付不
忘於心誠恐老者有䝉犯不虞却為上國之恨卿以此
意盡言當有相應奏曰臣㳟被聖訓巳無可加損至臣
下意所不及陛下數語莫不曲當事情臣至則宣布聖
孝自應感動金人幸寛宵旰之念拜謝而出後同何鑄
入國至十二年方抵金國又西北行三百餘里名春水
引對開先殿具陳上所宣諭與何約伏地者三余為義
氣所(義氣所三字/一本作憤)激語次淚霑灑朝服又陳本朝頃有
四徳二功於上國上國乃稱弟以答本朝(答本朝三字/一本作奉兄)
非若契丹於上國徒有仇怨既歴舉六事金主與烏珠
左右大臣皆首肯意極惻然巳而烏珠傳金主語云好
待與大臣評議歸館聼㫖馬上館伴翰林學士張鈞曰
帝與國(一作/丞)相見公所言激切志在忠孝甚喜以從來
南使未有開說曉然如此者皆實事必有恩也是晚諫
議大夫耶律紹文大理卿楊仲脩到館傳金主云早來
使人所請宜允出答國書相示退後南望闕庭稱賀老
夫獨號慟淚不能止也亦痛定而然回程後奉迎還(還/字)
(一本作皇太/后歸四字)闕踰旬請祠瀝懇再三方䝉上恩許居天
台山作此圖(一作/小)賦以傳家太尉昭信軍節度使譙國
公曹勛叙
　　　受命
僕㓜稟嚴君之訓兮詩禮是傳約巳惟孝謹兮忠恪是
肩冠嵗以此道際遇徽考兮自九重而從幸北邊不以
艱棘易操兮在難益䖍及宻奉徽考宸翰以勸進兮獨
月渉星奔以南還荷上聖恩俾列班聨䝉訓辭之哀切
祈梓宫慈寜於北轅㳟仗漢節持禮首燕
　　　啓行
逖矣金源重譯北陲始䖍劉兮耶律繼侵犯兮帝畿終
叛約而係累民庶復逼擁翠華於旌旗嗣聖仗鉞再造
洪基敵厭兵而請盟許鄰壤兮淮湄申命秉信夙夜載馳
仰上聖兮永懐温凊撫四海兮靡日不思感臨遣兮丁
寧誓捐軀兮指期
　　　見接(一本見接在/北渡之後)
即路北指渉江塹淮理無南首地闢天開至泗濵而就
驛與伴使兮裴回肆筵既欵詢予兹來略陳大綱北使
捧手而咍曰何其艱哉盟未歴時理難遽諧僕謂曰我
國家以聖繼聖布恩禮兮孔該報施(一作/施報)合度爾宜廓
懐
　　　北渡
晨起攬轡忍(一作/喜)臨故汴所過郡邑人物皆漢慘神都
兮東入望雙闕兮魂斷泣經舊止路人驚盼悵予懐兮
靡陳豈止黍離之歎麾拂全趙旌簇燕雁指扶桑兮萬
里值隆冬兮雪漫寒幾墮指噤欲神散渉遼河兮航混
同逾御林兮抵春甸敵方大為海東青之擊挿天鵞以
自薦
　　　傳命
即日入謁周衛在庭奉書幣於穹帳感日色以重明肅
衣冠以儼若陳舜孝之懇誠擴聖意兮縷及如天語之
丁寧伏蒲三至旁觀竦聼余淚在服敵惻然者再兮果
允言以欽承
　　　許還
仗威靈兮下九閽格强敵兮答辭甚温紛館舎之蹀躞
傳廬帳之有言以帝意之誠孝其前事兮莫論太母康
福宜奉晨昏梓宫在窆願歸寢園即以仗衛遣使駿奔
速余駕以入謝諭其國之酬恩敵曰(一本無敵/曰二字)託寳隣
之堅持願無忘於子孫
　　　回鑾
寒澹絶漠暖移朔雲啓五城之鑾馭滌隂山之征塵喜
動慈顔和氣回春彼君臣以奉辭眷接遇兮意真肅東
朝之儀物嚴車馬以備陳撤毳幕之蔽抑御玉輿之髙
尊咸呼萬嵗聲隘穹旻夾路氓庶仰徳吾君
　　　上接
有國所無迎還鑾輿渡江淮兮波平鼓迓楫兮鱗趨於
是天子儼法駕陳路隅事創見民傾都仰二聖之重㑹
浹八紘以歡呼天地清明子母如初
　　　身退
居數日予以久留異地困於力役賀客在門固莫伸予
胸臆因念賀者以予之功也而功不可居談者以予之
能也而能者皆陛下之徳又况妨功害能者豈容爾振
職念若併棄於薄勞曷若逺鑒於在昔於是再上疏求
骸骨殊恩灼知兮許奉祠而藏跡欣䇿蹇兮出修門揭
路隅兮誰復識
　　　閑居
卜築天台松竹靚深侣方外之髙士訪親舊之知音一
觴一詠有書有琴村歌社舞時以樂楮冠雲衲閒以尋
兒童漸長嵗月任侵亦何知老之将至惟安天命兮行
吾忠赤之心
　　古樂府
　　　補樂府十篇(并/序)
夫小雅廢而頌聲寢王澤竭而詩不作何則治亂之迹
殊而哀樂之情變也故簫韶歌虞鳥獸率舞靡靡歌桀
淫湎流化是知吟詠情性闗乎盛衰参諸天地俯仰疾
徐㨗於影響形於風化傳以為動天地感鬼神不亦信
哉予讀古史見六代之樂及覽外傳自宓犧以至於商
皆有其名而亡其辭唐元結嘗第而補之惜其文勝理
異予志於古而不及見者也因申其名義補而發之庶
幾一唱三歎當有賞音者存焉云爾
　　　帝宓犧氏之樂歌
罔罟以利民也
罔兮罟兮惟田漁時兮食兮民之湏以享以祀兮燔祭
有餘
　　　　　一章章三句
　　　帝神農氏之樂歌
豐年報帝功也
豐年告成百榖用登匏籩既盈黍稷既馨昭假是膺
　　　　　一章章五句
　　　帝有熊氏之樂歌
雲門紀瑞應而昭靈命也
於昭上帝靈命有赫其命維何卿雲五色翩如游龍萃
如山崇來臨來止惕然有顒惟欽惟畏廼祗廼庸肇建
官師神民肅雍
　　　　　三章章四句
　　　帝少昊氏之樂歌
九淵澤及飛沉也
鳥飛于天魚躍于淵侯其尸之其然而然物之生矣時
其殖矣職其宜矣安其居矣神之降依昭假左右霜露
所霑罔不在宥
　　　　　三章章四句
　　　帝髙陽氏之樂歌
五莖萬物遂其性而遍諸嘉生也
悠悠上天罔不覆濩兮芸芸動殖靡不康阜兮三光全
兮五榖熟兮神顧歆兮吾人昌兮微上帝之功兮疇依
　　　　　一章章九句
　　　帝髙辛氏之樂歌
六英草木暢茂而被其光華也
時雨濛濛自西及東日月所至罔不率從田有黍稷原
有榛栗尊卑秩秩民有家室惟天沖沖惟天崇崇允執
厥中臻於大同
　　　　　三章章四句
　　　帝陶唐氏之樂歌
咸池徳施周普而流於罔極也
鴻惟烈祖啓廸後人皇皇上帝俾予字民民協平康帝
命式臧宅彼陶唐光于萬方萬方億寧亦莫我敢承如
天之運如日之升孰知其極兮不可得而名不可得而
稱
　　　　　三章二章章四句一章章六句
　　　帝有虞氏之樂歌
大韶能紹帝堯之徳而同於無為也
草木繁橆兮隂雨膏之百榖豐衍兮寒暑成之萬物獲
理兮元凱馴之顧否徳之弗類兮敢不允躬以承之庶
揖讓以救争兮傳諸罔極世不乏聖兮惟皇與直俾帝
堯之至公兮終維斗之不忒
　　　　　三章章四句
　　　夏后氏之樂歌
大夏美其功利之大而民歌樂之也
於皇上帝臨御有赫洪流湯湯弗降弗辟命於帝庭纂
服是膺隨山濬川海㝢攸寧五服既宅貢有常職恩覃
遐荒惟帝之力元圭告功敢不承式地平天成垂休罔
極
　　　　　三章二章章四句一章章八句
　　　有商氏之樂歌
大濩美其寧亂救民而能覆䕶之也
維天有光式彼大商俾正以爾萬方萬方其乂易亂為
治至于上下鳥獸草木罔不安遂帝命是膺聖政日新
佑我烈祖以克相爾後人
　　　　　三章一章章三句二章章四句
　　　琴操(并/序)
唐韓愈依古述琴操十篇詞存而義不復概見又聲譜
僅可傳其彷彿而莫知其由是故悲思怨刺抑揚折中
皆不切其㫖夫所謂操者言其志節之不可以變而衆
人之莫吾知而一歸於時命将感激以自傷寄之於音
聲者也大抵皆賢聖憤懣之所為作也今依韓愈先後
之次復述十首各冠其事於首篇云爾
　　　将歸操
孔子之趙聞殺鳴犢作
水之深兮可以方舟人之非兮不可以同游斯人斯游
吾心之憂
　　　猗蘭操
孔子傷不逄時作
猗嗟蘭兮其葉萋萋兮猗嗟蘭兮其香披披兮胡為乎
生兹幽谷兮不同雲雨之施紛霜雪之委集兮其茂茂
而自持猗嗟蘭兮
　　　龜山操
孔子以季桓子受齊女樂諫之不從因以去魯望龜山
而作
龜之卉兮萋萋龜之雲兮霏霏余之行兮遲遲龜兮龜
兮魯之所依匪顛匪危兮靡扶靡持余之行兮余心其
悲
　　　越裳操
周公思文武之勤勞傷時君之徳不能致越裳之臣也
彼雲雨兮曽莫之私黍稷繁橆兮草木其宜田野不辟
兮其誰荒之逺人之思兮其誰來之其勤其施惟先君
之思
　　　拘幽操
文王拘羑里所為作也
風入我室兮霜入我衣言不敢發兮聲不敢悲惟皇考
有訓兮余罪之歸余心耿耿兮其知者為誰
　　　岐山操
周公患時黷武思大王之徳所為作也
豳之土兮民之所宜豳之居兮民之所依予何為兮尸
之我将全汝兮之岐之陽汝其保寧兮無越汝疆斯歸
斯徂兮其誰之将嗟今之人兮何思何傷
　　　履霜操
尹吉甫子為後母見逐晨行太山下感帝舜之事所為
作也
皇之車兮僕夫馳之皇之輿兮僕夫乗之沉沉廣宇兮
燕雀安之晨羞夕饍誰其眎之親不我思兮我寧不悲
皚皚繁霜兒則履之父兮母兮兒知兒非
　　　雉朝飛操
牧犢子行年七十無妻見雉雙飛感之而作
雉兮朝飛鳴聲相隨朝刷其羽兮夕哺其兒雖有風雨
兮莫或仳離嗟余之人兮曽莫汝為
　　　别鶴操
商陵穆子取妻五年無子父母欲其改取其妻聞之中
夜悲嘯穆子感之而作
明月皎皎兮霜風凄凄摧雲翼兮天之涯望昆丘之路
兮不可以同歸子其棄予兮予将疇依月皎皎兮風凄
凄
　　　殘形操
曽子夢狸不見其首感之而作
狸之文兮蔚乎其成章身之孔昭兮而其智之不揚維
元首之昧昧兮而股肱孰為其良吁嗟乎狸之祥兮非
吾之傷兮其誰為傷
　
　
　松隐集巻一
欽定四庫全書
　松隐集巻二　　　　　　　宋　曹勛　撰
　　古樂府
　　　吳歌為吳季子作
佳人一往兮不來(鄰知/切)國為墟兮莫知儂自守兮誰依
俟河清兮幾時悵姑蘇之崔嵬
　　　楚語為屈平作
瞻荆潁兮盤盤悲淮流兮潺湲彼何人兮獨安此何人
兮獨難悼哲人之不及兮抗靈轡于江干
　　　孔子泣顔回
噫嘻吁天歟人歟回也抑亦子之命歟而其或者天實
使之䘮予何仁者之不壽而中道之棄兮噫嘻吁回歟
回歟其吾道之窮歟
　　　孔子泣麟歌
吁嗟乎麟兮麟兮汝曷來之遲兮唐虞不作兮湯武非
來者不可見兮而往者不可追吁嗟乎麟兮非吾之傷
兮而其誰汝為
　　　隴頭吟
古樂府有名無詞因補之
烏落黄雲塞草秋隴頭之水東西流水聲嗚咽鳴啾啾
馬聞思舊櫪人聞思舊丘年年征戰無時休無時休誰
能到此求封侯
兵滿天山雪滿衣漢家都䕶擁旌旗銜枚一夜襲疎勒
度隴生兵盡潛出不得戎王誓不歸歸時楊柳正依依
正依依占春色與君同醉花隂側
　　　澤畔吟
駕文螭兮翔九天天路逺兮中道還邈故國兮懐所安
心耿耿兮循江干紉秋蘭以為裳兮採杞菊以為餐望
佳人之不來兮暗修途之莫前瞰江流之無垠兮仰蒼
蒼而漫漫想荆門之遐阻兮壽春杳隔于天淵痛靈修
之獨處兮誰復與之寤言氣填膺以拂鬱兮淚承睫而
漣漣悼巳往之修繫兮欲易道而改轅顧和璧之三獻
兮冀識者之一觀阻風雨之惨惨兮而夜不得明哀時
運之若此兮余又何黙黙於久生寧懐沙抱石以自沉
兮庶齎志而下信雖世人之不吾悲兮吾容能不悲夫
若人吾願託夷齊以為紹介兮修請謁于黄虞弔巫咸
于帝閽兮友陽侯於子胥幾江神之不我凟兮吾容委
質於淵魚巳乎巳乎其靈修終不得而見乎
　　　白頭吟(并/序)
昔百里奚去虞傭賃自給秦以五羊之皮贖歸任以國
政後恱秦女而疎其妻司馬相如游宦不遂文君奔之
因其資得極意于文詞及貴恱茂陵女子文君見棄作
白頭吟以傷之
相如素貧賤羽翼依文君一朝富貴擅名價文君見棄
如束薪五羖自傭賃釋褐歸强秦鳴鐘列華屋膳羞羅
八珍厭此糟糠妻悅彼新美人二子既失意瑶瑟流埃
塵促軫不成曲未唱先眉顰一發動三歎淚下霑羅巾
通宵坐披衣夙昔誰與陳愁歎不復道平明白髮新
　　　梁甫吟(并/序)
昔人有壯嵗從軍老而還家窮獨無依晨行泰山下因
疾哀歌以自傷後人感之陸機沈約皆有此作叙時運
流邁君子履信思順悲感之意因申而廣之為變體云
晨行泰山下興懐念梁甫欲往失所從荒途亘今古却
立空踟蹰憂來與誰語日暮遵歸途㝠㝠暗風雨錯漠
傷懐抱僅得依門戸幡然賡長謡培塿隘齊魯何當執
䇿從鑾旗翼贊登封繼三五
　　　待旦吟
彼幽人兮何所思憂耿耿兮天一涯舉家親屬散百草
闗山萬里難追隨更長不寐聼鳴柝寒風蕭瑟如凄悲
安得此身有羽翼脫然避地能孤飛中宵起坐待明發
悄悄側身聼晨雞
纒綿氷雪隂風寒松竹半死相摧殘巖居谷飲蔽荆棘
藤蘿委地難躋攀猛虎志大自覊束易飽不及狐兎安
鷄鳴起舞亦漫興扣角辛苦真可歎堯禹既往小白死
嗚呼吾道何由還幽憂展轉不成卧安得日出開重闗
　　　静夜吟
静夜何所為坐對一枝燭俯仰徒四隅嵗宴靡儲粟春
耕乏良疇秋穫罔芻菽念至輙自營一飯常不足晚食
巳多幸况敢望粱肉上無官守累下無征歛促燕坐樂
有餘自足無多欲寄語當塗士吾腰未能曲
　　　除夜吟
鼕鼕夜漏嚴軍鼓鼓聲入雲雲欲舞寒風屓􁁊頑無聲
野色埋光暗塵土梅花隨臘散鳴笳鳴笳曉色明春圃
春風直莫媚新聲聲斷梅花還作主
　　　夜坐吟
空堦夜滴秋宵雨雨入芭蕉動窓户佳人愁絶坐幽閨
良人萬里勤征戍勤征戍在何處五載乗邊守當路漢
家新築受降城戍卒還家免租賦歸來直莫歎白頭濁
酒狂歌醉朝暮
　　　長夜吟(并/序)
昔魏公子信陵君招賢下士救垂亡之趙挫虎狼之秦
連諸侯之師西嚮以報秦人固守䑕伏而不敢出安釐
王畏公子之賢遂罷公子兵公子恐近禍因與賔客為
長夜之飲余悲公子之志作長夜吟以申之
舜枯槁堯瘠癯益稷播藝躬耕鋤神禹勤瘁勞體膚子
孫放廢等庸奴一身辛苦踰匹夫孔子稱大聖顔子稱
大儒寢席不暇暖簞瓢困窮廬盗跖飽人肉列鼎吹笙
竽莊蹻肆淫虐玉食驅華車人生貴得意孰識賢與愚
白日沉西山烟藹低平蕪悲風攪原隰勁氣摧髙梧歌
鐘滿前庭賔客羅簪裾侍女艶流景芳澤揚通衢珍肴
如丘山美酒如江湖賢聖茍如此不醉將何如
智士名不足愚夫樂有餘况復冬夜長風雪迷通衢美
人邀我飲清酒開玉壺明眸艶紅燭流盻光四隅縈風
轉修袂逸響縁綺疏龍香滿珠閣蘭氣生羅襦遺簪復
墮珥笑語相迎扶回頭問公子不醉將何如
　　　苦雨吟
巫山埋空曉光沒寒入風聲散蕭瑟滴瀝深摧十二峯
峽江漲白洗青壁羣隂寂寂蔽陽烏揺蕩春愁滿南國
何當羲御駐中天為我驅除風雨黑蜚亷先驅走寰宇
列缺揮鞭起龍虎鬱儀頓轡潛海隅九野冥冥暗風雨
饑鳶跕翅墮曽穹軍鼓無聲如擊缶青苔緑砌上髙堂
簷溜侵窓入煙霧南山山叟桂為薪四海横流阻行路
安有王春四百八十時蕭蕭風雨迷朝暮我願得媧皇
煉石補此破漏天令三光繼明萬物可睹免使百萬億
蒼生憔悴困泥土
　　　空謡吟
抗轡躡飛景擕手仰貟羅空謡發新聲羣響隨節和瓊
音動虚籟神宇凌髙歌偃盖滄浪宫整襟翔玉華流目
厭塵袂軒冕卑泥沙咄咄樊籠子胡不餐朝霞他年一
抔土得失奚足誇舎生失天爵擾擾真蓬麻
　　　長吟續短吟
桐花葉宻春風老長門路暗迷芳草螢燭流輝露濕光
蟾蜍景落莎鷄曉金烏出谷上蟠桃别院笙簫歌未了
九華烟滿醉楊妃樊姬靜聽雞聲悄舊人且莫妬新人
别有蛾眉更妍巧
　　　續巴東三峽歌(并/序)
梁簡文帝有巴東三峽歌止存兩句因續而廣之
巴東三峽巫峽長猿鳴三聲淚霑裳月明夜寒寒雨霜
相望各在天一方安得身有羽翼如鴛鴦千里同相将
　　　三峽流泉歌
古詞皆云琴集云初阮咸所作今新而補之
草木揺落兮露為霜三峽之水兮流湯湯我欲絶之兮
恨無梁邈佳人兮天一方明月皎皎兮泉流湯湯
　　　棹歌(并/序)
李白文集有金陵翫月醉著紫綺裘烏紗巾與酒客數
人櫂歌秦淮往石頭訪崔四侍御因作櫂歌行以紀之
謫仙醉揖金陵月浩歌目送飛鴻絶江城樽爼照清輝
樓臺忽作烟霞宅長杯引竭北斗空吳歈楚舞無顔色
行行倒著紫綺裘徑上蘭舟岸紗幘笑談咳唾驚魚龍
歴塊羣山看滅沒石頭水底度氷輪迢迢碾破澄空碧
左回右盼生英風聨袂招邀盡狂客相將醉卧緑蘿烟
三山不動鼇無力秦淮寂寂江月空人物風流難再得
　　　陽春歌(并/序)
日月易失徂年不留壯嵗多艱行及衰老感此良辰歌
以見意
草木榮兮春歸桃李芳兮菲菲彼日月兮如馳人生行
樂兮能幾時上林池館變荆棘姑蘇臺榭游狐狸人生
行樂兮能幾時能幾時兮可奈何當歌莫惜朱顔酡
漢家離宫三百所髙捲珠簾沸簫鼓車如流水馬如龍
蘭麝飄香入煙雨通衢夾道起青樓金馬銅駝對公府
五侯同日拜新恩七貴分封列茅土玉窓朱戸盡嬋娟
絲竹聲中喧笑語玳筵珠翠照樽罍繼燭臨芳醉歌舞
醉歌舞醉歌舞天長地久無今古
　　　白雪歌(并/序)
樂府有題而亡詞今補之
白雪如玉皇人壽穀白雪如霜皇人樂康還余駕兮歸
來覃威徳於八荒
　　　秋風歌
蕭蕭兮寂寥勞心兮忉忉交河水冷驄馬驕良人萬里
從嫖姚羅衣寛盡慵梳掠翡翠無光香自消
　　　迷樓歌
項昇出南國技巧多滛思草圖獻天子賞激嘉宏規瑰
材蔽江海斤斧成風雷千人扶一棟萬棟髙巍巍飛鴻
歴層簷雲雨生堦墀五彩間金玉百和雜塗泥仙葩粲
楹栱七寳裝雲楣一房百家産萬户羅東西龍綃開寳
幄簾幕垂珠璣光景艶流日樓閣低天維笙簫動虚籟
絃管明歌姬撞鐘擊鼓恣行樂牙穡錦纜環江隄天長
地久有時盡君王此樂無時衰詎知變故起倉卒不悟
人迷樓不迷君不見始皇愛阿房死葬驪山側煬帝愛
迷樓死葬迷樓北乃知生者魂即是死者魄生死在迷
樓一死良自得只應來夢兒夜夜猶相憶
　　　宛轉歌(并序/)
按齊諧記云昔晉劉明惠女妙容之所作也
明月皎皎兮江水清促瑶軫兮冩余情若有人兮鏘珮
瓊申婉約兮揚新聲託明君之幽怨兮留遲風以掩抑
借餘音于宛轉兮韵繁諧以周宻悵流月之西傾兮恨
彌襟而歎息歌宛轉兮情無極
　　　呉歌
水滿長洲月滿樓姑蘇臺榭鏁深秋君王不見春花老
響靸廊中有勝游
　　　楚狂接輿歌
世謂夷齊以為溷兮指箕子而為愚既採薇以餓死兮
又被髮而為奴鏌鎁見棄於鉛刀兮魚目寳於隋珠彼
蜂蛭之隐微兮安能語神岳而觀清都已乎已乎無為
察察而辨璠璵與碔砆
　　　項王歌
古樂府有鮑幾項王詞斷章云悲㸔騅馬去泣望􁒷舟
來氣格媮懦不稱因續而起之
提三尺兮臣諸侯手天下兮裂九州時不利兮絶淮流
江雖可渡兮吾何求寧闘死兮羞漢囚
　　　碧玉歌
南山有桂樹上與浮雲齊上巢雙鴛鴦下合連理枝不
夭亦不傷千載當若斯
　　　三婦艶歌
大婦雙綺襦中婦紅羅裾小婦服翡翠理曲調笙竽良
人幸安坐美酒傾玉壺
大婦織雲錦中婦繡鴛鴦小婦獨無事對鑑理紅粧良
人幸安坐帳暖自添香
　　　團扇歌
白露團玉堦秋風動羅幕御幸各有宜非為君恩薄
　　　嘉游歌
紫殿香風暖珠簾璧月斜閣中調寳瑟門外駐羊車
　　　元丹歌贈㑹稽陳處士
塵波溢目深溟渤徃古來今空出没喜君相見話丹經
起我凌雲惡阡陌我生素乏兒女姿靣上巉巖聳山骨
少年避地東海隅架竹編茅剪荆棘白雲為我開山容
清風為我翔真域旋屬羣冦迫敺攘淬出青萍閉丹室
風塵澒洞十餘年靈府芝田漸蕪没逢君踪跡類秋蓬
遺我刀圭延嵗月何當横槊静寰區同子山居論丹訣
　　　薄暮動弦歌
凉風生晚渚碧草羅夕隂置酒髙樓上延月開靈襟穠
粧映桃李楚舞流清音金石閒絲竹逸響飛華林賔朋
盡俊彦然諾輕千金游俠事遐覽倜儻卑陸沉常恐芳
菲歇行樂乖寸心良時難再得有酒須頻斟
　
　
　
　松隐集巻二
欽定四庫全書
　松隐集巻三　　　　　　宋　曹勛　撰
　　古樂府
　　　聖人出
古樂府有題無詞因新而補之
升太微法璇璣闢紫宫清九圍甄符命以膺歴廓氛祲
而建靈旗混車書之文軌兮納民物於雍熈噫嘻惟仁
惟義則吾知其所以能保持
　　　飛龍引
炎精應運開真籙神母嗸嗸夜潛哭五星同軌莅秦雍
十二真人翔水曲斷虵約法授天人項籍叱咤徒驅逐
蕭曹翼翼冠元功三十一君兆開國君兮臣兮俱㑹同
灑掃乾坤開夀域
　　　上雲樂
真王嚴仗衛清道表前旌翠輦浮龍藻霜戈麗虎兵哀
笳鳴廣路警蹕過曽城後乗超王屋前驅上玉京諸天
觀鼓節列聖肅儀刑朝謁虚皇罷麾幢下始青蒐兵寧
紫户閱籍按黄庭十洲皆承事九宇仰裁成暇豫迎春
宴還宫召百靈緑室陳歌舞陽臺煥日星玉酒浮樽滿
天花覆坐馨空謡洞真唱遐覽悲刼齡俯盼紅塵子起
滅輕浮萍
　　　君馬黄
君馬黄臣馬蒼君馬短臣馬長馳驅不敢先騰驤左右
先後惟其良臣馬勞悴君馬康君馬康無相忘一勞一
逸固所當君馬無逐臣馬强
　　　春風引(建康/作)
憶昔上國宣和初時平比屋驩唐虞天王禮樂縱游豫
翔風和氣凌天衢蒼龍頒春動時輅晴光彩錯明金鋪
扶晨官師㑹朝請雜㳫劍珮諸侯趨仗移走馬退東掖
闐闐車騎喧傳呼笙簫合沓送歌酒游人買笑捐金珠
太平一百六十載四方靣内無征誅歌聲未斷霓裳舞
鐡騎直指墮神都蒼茫萬乗扣軍壘六龍不御驚鏷􁠂
隂虹當天變白晝中原化作榛莽區黄旗悠悠渡江漢
百僚竄伏天一隅南極三吳北燕薊西秦東魯無完郛
至今甲歴遍三四生民散盡悲巢烏我每思家限淮水
揺揺心與飛雲孤江城春風漲白浪雞聲可數屋可踰
兵纒九宇無花木憔悴春風空緑蕪
　　　日出引
雲冥冥風凄凄綺疏未白雞巳啼角聲纔斷闢朱扉闢
朱扉欵朝日君王劍珮朝諸侯赫赫明明光萬國
　　　思歸引
嵗峥嶸以髙逝兮辰一往而不返夫君胡為乎伏幽陵
而連蹇邈佳人之懐余兮䇿予馬之不前亘川塗之修
阻以紛錯兮積雪漫漫而蔽天期百舎之不息兮命予
駕而勉旃
　　　箜篌引
行天莫乗龍行地莫乗馬龍馬各有待牽連一時假至
人運獨照八表周神化結交當結心勢利徒夸咤兎絲
倚喬松纒綿不相舍秋風飛嚴霜榮枯何所藉冨貴人
所慕貧賤人所鄙妻嫂薄蘇秦人事古如此游子歸去
來勞生良可恥
　　　日出行
日出東海隅照我草屋東屋東有榮木光彩生曈曨春
草凝碧色秋水生芙蓉江山發深秀和氣翔春風六龍
儼靈轡萬物咸昭融羲和羲和無曠爾職無替爾功使
吾兩目常明兩耳常聪則吾将薦汝於上帝而復子以
以重黎之封
　　　升天行
上智保冲淡練氣固形質精神藏杳冥獨照出寂黙三
炁俱混同求死不復得其次崇真功立言與立徳軒后
御飛龍旌幢煥晴碧楊許奉丹書凌空佐天職董奉乗
雲輿秦女跨文翼茅山與荆山遺蹤宛如昔旌陽與劉
安雞犬翔真域清虚王陵孫巍巍膺九錫雲表鳴簫笳
仗衛嚴霄極即事非荒唐粲然若白黒揮手謝時人緱
山有仙迹
　　　結客少年場行
結客少年場驊騮從驌驦鬪雞横大道獵騎巻平岡婚
姻聨衛霍賔客紛金張報仇通姓字排難匿行藏功名
看寳劍富貴珥貂璫逸氣凌秋鶚清才負錦囊詼諧驚
四坐議論駭諸郎日暮平康裏花隂醉滿牀
結客少年場横行静朔方嫖姚新拜將親選羽林郎百
寳裝犀甲千金飾箭房笑談看匕首博戯賭香囊聚飲
妖姬酒同升射雉堂聨騎絶沙漠分麾入范陽陳前誇
奪槊馬首拜降王歸來辭厚賞小閣醉紅粧
　　　涇溪行
涇溪之水兮猶可以方舟涇溪之人兮不可以同游涇
溪之阻兮猶可以為梁涇溪之險兮石齧吾廧涇溪之
水兮猶可以徒渉涇溪之人兮不可以相接
　　　長安有狹斜行
長安有狹斜劣劣通香轂道逄二少童問君住何曲我
家本神京住近濯龍北長子爵執珪次子為相國小子
無髙位校讐在天禄三子俱下來游人住行足三子俱
入門金紫照華屋三子俱升堂戯綵弄絲竹大婦縫羅
襦中婦裁氷縠小婦調鳴筝切切聲相續丈人幸安坐
置酒奏新曲
長安有狹斜狹斜難方軌道逢兩青衣問君住何里我
家銅駝陌髙閣通朱邸長子爵通侯次子聨端揆小子
事游俠倜儻卑豪貴三子俱入門軒車羅甲第三子俱
升堂光彩動堦陛大婦理珍裘中婦曳雲帔小婦弄笙
簧明粧擁歌妓丈人幸留連雅舞揚清吹
　　　飲馬長城窟行
漢馬飲長城匈奴空塞北樓蘭與烏丸先驅出絶域月
氏合康居受詔發疎勒右校羅天山左出林胡國嫖姚
登狼居旌旗照穹碧號令明秋霜毳帳餘空壁瀚海無
驚波獻㨗走重譯大将朝甘泉後部騰沙磧九宇動聲
容功烈光篇籍将軍拜通侯歌舞連朝夕
　　　代北行
漢地山河逺邊城草木長西戎空大夏朔騎送君王禮
樂兼三統車書混八荒征伐司衛霍奉使遣蘇張號令
知無外衣冠入夜郎蒐兵臨瀚海郡縣裂姑臧郵傳通
族障奚奴識憲章華夏同正朔天子坐明堂西極奉龍
馬何用贄白狼
寒風蕭蕭易水紋嫖姚十八為將軍酒酣耳熱氣益振黠
羌百萬空成羣兵車轔轔動雷轂漢軍霆擊崩屯雲登
封居胥轉瀚海波澄萬里無纖塵六驘夜遁徒苦辛當
時足雪平城恥猶恨逋誅尚有人
　　　釣竿行
昔有伯常子避仇河濵其妻思之為釣竿歌每至河側
輙歌之今補而續之云
臨北坂望南山山長水逺心慱慱鈎有餌兮緡有竿魚
深潛兮秋水寒念王孫兮何時還
　　　春江行
浦嶼連芳草夭桃間柳堤征鴻下天際游女過前溪魚
沒驚㠶影林疎見鳥啼王孫聨繡騎童子解香觽吳姬
笑留飲同指畫橋西
　　　艶歌行
陽春麗華旦杲日延清暉庭前夭桃花灼灼流芳菲佳
人惜良辰游子行不歸君看夭桃花芳菲能幾時
　　　塞北行
五月無芳草經年不見花蒼烟埋古木朔吹巻龍沙猶
逢阿母海愁看白傳义彷彿南箕下遙瞻望漢家
　　　淮南行
人去宫門寂丹成寳鼎空砌下苔錢紫庭中霜葉紅思
君聼松籟精魄上髙穹
月冷桐隂静霜紅桂影寒碧蘚封丹室青松覆玉壇如
何後雞犬不得厠驂鸞
　　　青漢謡
鼓䇿飛晨華翹轡𤣥景阿雲裾動星漢流彩鳴玉珂迢
迢拂青靄俛仰窺貟羅羣真儼龍駕拊節揚空歌靈風
翔玉京音響生雲和飛軒出閶闔紫霄髙峩峩覽極不
知疲垂足濯天河抵掌談羲黄歴世由經過下盼塵波
中穢濁真棄帑胡為戀浮境出沒相纒紆秦陵一抔土
神室生葭蘆商山髙崔嵬名與四皓俱歸來邈雲漢璧
月流綺疏悠然動清興何必騎鯨魚
　　　夢仙謡
夢入蓬萊宫岧嶤聳朱閣靈風翔紫烟靄鬱生羅幕鸞
鳳棲瑶林咀嚼瑶華蕚老龍戯滄洲噴濤盪鱗角朱戸
翳霄暉翠殿開晴廓中有神仙人緩歩鏘金鐸顔貌盛
芙蓉舉止何綽約引我丹霞房玉漿金罍酌更賜琅玕
膏笑談同飲啄仙童供蟠桃盛以朱雲絡坐看移三山
驚波沸五岳下顧塵埃徒奔走赴陵壑真人執我手殷
勤相付托若到紅塵中莫染紅塵濁他年湏是早歸來
奉迎當遣遼東鶴
　　　歩月謡
太清天宇清且髙皎然氷鑑懸層霄絳河水淺閬風息
蟾光度景揺金鰲仙人縱駕游八極鳳簫歌吹鳴嘈嘈
星宫月殿風馬逺珠華露濕旌旄冷還虚按轡窺塵寰
波裏三山銀浪巻
　　　游仙謡
羽盖承流景飇輪泛紫霞前旌絳霄隊駐節王母家真
童發清謡雲表翔哀笳樓臺上清漢服綵明珠華萬春
若朝菌歡樂庸可涯瑶席未終醼零落蟠桃花
　　　清晨謡
通夕抱寒衾冥冥暗風雨披衣待平明起履歩庭蕪遙
遥望扶桑延目上洲渚隂風驅層雲屯積亘山阜草木
纒凄悲杲日霾天歩林鳥雜亂飛修塗限商賈松竹互
摧折鴟鴞肆翔舞四海揚驚濤鯨鯢竟吞吐誰云天歩
寛宛足隘環堵殊乖夙昔心媿坐閴無語遲遲攬衿帶
櫛沐正冠屨姑以勤余生疏剔治園圃清晨勞寤歌無
乃思湯武
　　　獨酌謡
我有一樽酒來自故人家故人久相别十載隔天涯相
思不相見對月開流霞一酌延清風清風為我開靈襟
再酌勸明月明光徘徊冷光發三酌望故人明月清風
見顔色髙歌起舞賡長謡聲裂金石貫層碧伯倫巳死
淵明殂蜾臝螟蛉漫充塞湏㬰歌罷玉壺空醉覺長天
不盈尺
春風著意憐芳草芳草榮時春自老人生歡少别離多
有酒當歌自傾倒莫教憔悴損容光白髪蒼顔為誰好
　　　陽春謡
臨東皇萬物昌君陶唐宣重光臣臯䕫熈元良協三辰
撫萬方物無夭札人無傷人無傷繄元良錫以景福滋
穰穰吾君欣欣兮臻樂康
　　　深夜謡
月影移鳷鵲鑪香滿建章君王駐琱輦宫女出彤房仙
樂浮雲漢笙歌遶畫梁按圖皆國色何處是髙唐
花落春猶在人存事巳非草侵迎仗路塵滿舊薫衣獨
立空憐影當歌但歛眉羞見長門月曽同歩輦歸
　　　歩月謡
琅玕轉景蒼蚪立露脚斜飛冷光濕人歸芳草恨迢迢
劍珮生寒秋水澁離離箕斗正相望流蘇帳合金波入
風前揺袂思沉沉雷雲不動蛟龍蟄
　　　清晨謡
陽烏出谷升蟠木羃羃寒烟歛修竹狐狸竄伏不敢鳴
魑魅深潛翳林麓荷鋤田父下東臯金馬門開轉華轂
何當羲御駐中天赫赫明明光萬國
　　　山中謡
山中之樂何由說知者不言言者拙紅塵飛盡散松風
獨酌寒泉弄明月
　　　秋風引
閶闔天門開九重金莖肅肅揺霜風吳江木落龍庭空
雞鳴起舞何怱怱烟塵髙翳山(闕/)東邊聲夜入烏號弓
　
　
　
　
　
　
　
　
　
　
　
　
　
　
　
　松隐集巻三
欽定四庫全書
　松隐集巻四　　　　　　宋　曹勛　撰
　　古樂府
　　　青苔篇
陵陸變滄海復作清淺流扶疎蘂淵桂先驚蒲柳秋姑
蘇臺未乾坐見麋鹿游秦皇正游覽黄屋指沙丘乃知
晞朝露不必潛蛟虯桀跖豈庸陋比徳慚蜉蝣夷齊苦
葵藿垂譽賢伊周貧賤未必汚邪辟深可羞愚智混生
死善惡觀其由昩死尚役役身外滋旁求君不見當年
棃園歌舞人歌聲未歇生白頭及時游衍且行樂莫敎
日入辭髙樓請君試誦青苔篇令君一誦忘百憂
　　　白馬篇
吾家子建袁陽源沈約皆有述作惟道任使驅馳之事
因遂廣之
白馬何翩翩况復值神武逸足看夷由四蹄入風雨右
盼空流沙左歴無全部中夜視房心趣目翻霞舉朝飲
崑崙池夕秣龍川渚毛族空成羣斑駁亦何數神物不
空生寄托遇明主所適無險難要知同彼此歸來脫覊
束飽食芻與粟主人巳封侯安歩驅華轂
　　　美女篇
芙蓉開緑水青松映海棠新晴沐膏雨艶色明朝陽綽
約彼姝子轉盼流輝光被服妖且妍細浥薔薇香下有
合歡帶繡作雙鴛鴦上有雙同心結作明月璫珠環垂
兩耳翠鳳翹釵梁瓊鈎約雙袖提籠學採桑採桑城南
隅五馬停路傍調笑不一顧但見桑條長歸來候蚕眠
静坐調笙簧結髪事夫壻誰羡東家王
　　　逺游篇
少年重意氣辭家逺行游髙談蔑卿相峻節凌九秋仗
劍謁明主挾䇿干諸侯衆目寳康瓠明月難暗投驊騮
困短歩翻為駑馬羞虚名不足慕抗迹追浮丘至言發
深省遐覽隘九州書功佐天政美惡無不籌麾幢周四
表騎衛羅天騶簫鼓鳴清歌解駕滄浪洲金石易消朽
生死真蜉蝣
　　　浮萍篇
昔作章臺柳今為清水萍寄托一失所誰分渭與涇王
孫事游冶蘭麝徒芳馨清晨夭桃花灼灼鮮且榮隨風
易零落不及糞上英萍生八九子滋育常盈盈芙蓉飾
髙盖文藻疏繁纓寧復事攀折中心無不平
　　　攀龍引
鑄神鼎兮荆之陽鼎成兮賔帝鄉君乗龍兮龍髙翔臣
攀龍兮龍髯短龍髯短接君之衣兮臣不敢以手挽君
棄臣兮臣將疇依臣慟哭兮君不知君不知兮可奈何
風雨惨慘兮荆山之阿
　　　方諸曲
方諸限弱水髙出扶桑東霞波環玉壘雲幄䕶青宫珠
臺錦複道寳閣亘飛虹翠節迎琱輦瓊車駕彩龍羣真
瞻日御列聖從青童朝退聨旌斾杯行奏鼓鐘靈璈激
虚籟雅舞流神風真王拊節和清響流絶空哀歌悲五
濁胡為棲樊籠長生有真訣刼齡安可終
迢迢方諸宫玉闕排霄起扶桑髙扶疎森聳數千里碧
椹雜青葱蟠桃映瑶水離離間朱實鳳鳥䕶丹蘂靈風
灑蘭林空歌洞霄紫青童㑹羣真趣節召揚許安妃從
元君鸞旗翳滄渚翩翩八景輿鳴珂下容與拊手揚玉
音玅響翔天宇真氣凄金石聆之廓丹府靈波濯曜羅
朝元道笳鼓
　　　蕭史曲
玉簫散竒響真氣凄金石招携偶冥㑹理愜心自適富
貴如朝華况復多得失胡不希長年練氣固形質高舉
凌仙翰雙飛上層碧揮手謝時人去來空役役
　　　秦王巻衣曲
六國歛袵朝秦王秦王宫闕髙相望美人充積盈椒房
金珠鉛粉輝煌煌昔為花與玉今為糟與糠感時悲舊
事無意惜年光晝苦短夜苦長朝朝暮暮巻衣裳誰復
正爾恃紅粧
　　　鳴笳曲
江南春草緑江北未開花佳人在何處遷謫寄長沙
漢使通沙漠匈奴過渭橋春風吹客恨千里去迢迢
　　　鼓吹曲
按節臨瀚海舒軍耀朔方幕中延揖客馬首繫降王封
君行負弩天子賜干将後乗騰沙漠前驅過渭陽簫鼓
通平樂旌旗屬建章明堂獻㨗罷甲矛自生光
　　　採桑曲
鳴鳩初拂羽桑葉破新萌采采不盈匊攀多力未生春
服浥朝露曉日映粧明語學流鶯巧身同飛燕輕使君
勞借問夫婿自專城
　　　江臯曲
漪漣帶修渚逺水明朝暉青山横倒景畫鷁掩斜扉游
女逢交甫陳思值洛妃菱歌隨棹逺鷗鳥背人飛别有
嘉游處芳樽照舞衣
　　　泛水曲
春服僅能試荷小未成蓮畫舫維青幄平波羃素烟暖
日薫花氣新萍㸃翠鈿歌吹浮天上旌旗轉座前促粧
留晚景續酒載歸舩前驅戒津吏除道候江壖
　　　楊花曲
千里萬里長安道送君思君為君老願為水底石菖蒲
不敎零落同百草
　　　採菱曲
修渚通阿閣蘭舟飾翠旗吳姬年十五乗舟泛緑池菱
花羞寳靨皓腕發斜暉行歌櫂舩去不覺白鷗飛
　　　龍笛曲
美人滿酌金屈巵勸我行樂當及時艶歌流舞揚光輝
揚光輝照春日壽萬春歡未畢
　　　登山曲(并/序)
非叙離别夸逸豫盖欲見天下之廣思積累之勤而致
功烈之盛也
禮崇丘陟重巘省風俗緜㝢縣集紛埃鬱葱倩顧秦雍
審伊洛惟前人肇經度保鴻名兮隆徳聲陋崇高於羣
岳
　　　夜夜曲
舞衣疊翡翠海月掛珊瑚香滿流蘇幄相迎問醉無
　　　鳳凰曲
帝子舉鳳吹逸響縈回風雙飛翔紫霞駕景凌輕虹戢
影入青靄聲斷彩雲空
　　　緑水曲
春光有餘輝入水可攬結予亦淡蕩人照影空明滅
　　　塞下曲
天聲未暢威窮髮將軍已過長城窟紅旗半捲夜歸來
馬蹄踏碎天山月
秋草黄雲塞馬肥漢家驃騎擁旌旗可能衛霍年年出
不及燕然一片碑
　　　入塞曲
黒水迢迢黒山暮馬鳴蕭蕭夜争度悲笳四起黄雲愁
角聲嗚咽何悠悠隴山行斷不回首一番回首添白頭
　　　出塞曲
來時長驅五千里滿目烟塵漲天起烟塵巳息遼海空
班師來謁明光宫漢家天子耀神武不知戰士常辛苦
　　　楚宫詞
憶昔君王初選時侍兒邀寵學蛾眉而今棄置同衰草
不及章臺楊桞枝
坐待雞鳴報早朝那知别殿困笙簫妾身恨不為鸚鵡
猶恃君王顧盼驕
庭下茸茸碧草齊不知桃李竟芳菲自從侍妾承恩後
忘著迎春金縷衣
　　　漢宫詞
夜漏沉沉度建章千門萬戸鎻深房入宫不識君王靣
猶被傍人妬曉粧
鳷鵲樓髙百尺廧廧髙元不礙笙簧君王對靣如天逺
可笑梅娘不自量
費盡千金冩玉容冀承恩幸寵深宫妾心未改君心改
不及夭桃媚曉風
　　　春江花月詞
羣芳珠箔映青樓樓上珠簾捲玉鈎十二香衢遍羅綺
青樓和月為君愁
　　　花月詞
花光露重春烟濕鶴去瑶臺人竚立坐見闌干月脚西
景入長門金鏁澁花開直莫媚春風春風代謝如呼吸
　　　明月詞
明月明月出滄溟歴丹闕飛盖念西園笙歌想南國靈
波如電㵼髙丘雲幄和烟鎻空碧人間何事怨别離自
昔循環有今昔今昔雖同事不同昔時宫館今荆棘漢
家陵闕變池塘吳楚江山異南北明月那知古與今治
亂昬明有通塞我願三綱不愆四時不忒天地清寧人
物獲職白兎不見辱于蝦蟆黄髮䝉照臨之大徳非明
月之宣功兮則吾何知其為順帝之則
　　　湘妃怨(并/序)
讀陳羽湘妃怨怪其鄙野為變體三首
委瓊珮兮重淵稅鸞車兮深山望蒼梧兮不極與流水
而潺湲
風凄凄兮山之阻雲溟溟兮湘之浦落日黄兮明月輝
古木蒼烟號兕虎
雨瀟瀟兮洞庭烟霏霏兮黄陵望夫君兮不來波𣺌𣺌
而難升
　　　昭君怨
人生無定端萬事固難料美好招世患讒謟過忠告正
淑不自媚私謁事妍笑入宫踰十年嫉妬掩稱道疎賤
難為容况復昧傾巧一朝見排棄衆笑蛾眉好驅車臨
出門盛飾舒懐抱不怨君王逺不怨父兄老唯怨蛾眉
悞一生榮枯不得同百草
再拜升車望巳過却敎紅粉保山河當時豈止毛延壽
對靣欺君事更多
從來貧賤少先容况復嬌癡入漢宫一朝掩面辭君去
始悔無金買畫工
盛飾容儀舎掖庭豈知妍醜悮丹青不羞見辱單于室
羞見年名作竟寧
　　　媫妤怨
素媿河洲徳寧忘巻耳規中闈知奉順外戚敢營私辭
輦翻成妬能歌復見知自慚乖嫵媚不及舞腰兒
　　　春閨怨
著意繡鴛鴦雙雙戯小塘繡罷無心看楊花滿繡牀
　　　秋閨怨
憂勤番作妬險詖自為才趙瑟絃初絶秦筝曲更哀蛛
網羅粧鑑庭蕪暗玉階聼雞雖自悞辭輦却成非猶謝
昭陽月時來照寢衣
　　　閨怨
頭上百寳釵終身不相失唯有鴛鴦席承歡難可畢
　　　玉階怨
堂上臚銀釭閨中下羅幕思君度遥夕長於金井索
　　　幽閨怨
妾年十五從良人良人待旦驅從軍至今逺戍燕山北
但見春歸秋草緑年年塞雁去還來深院無人空緑苔
　　　春日有所思
陽春被華旦草木䝉恩私沉沉幽谷蘭不得同其施女
蘿託喬松光彩紛葳蕤游塵薄雄風光景低鬱儀巖花
落深澗甘為井底泥升沉固難量寧復論髙卑佳人去
巳逺良遇安可期流年易凋落榮盛能幾時促席具樽
酒不醉夫何為
　　　有所思
有所思兮天一涯彼美人兮安得知江臯送日下洲渚
心遥目斷征鴻飛蘭嗟蕙怨芳草歇春歸猶見霏霏雪
文姬著破去時衣寂寞愁看漢家月南箕北斗苦相望
綿綿此恨無時絶
有所思藐何許乃在洞庭之陽瀟湘之浦我欲訪之限
重阻水有吞舟之巨魚兮山有食人之猛虎有所思藐
何許沉沉静夜愁風雨
　　　遺所思
君行既云逺我思日以長思君無所遺寳帶雙鴛鴦鴛
鴦不相失錦翼游方塘副之玳瑁簪同心復同房上有
金蓮花莖葉相扶將下有並根藕藕絲百尺長同緘尺
素書封以紫錦囊上言長相憶下言莫相忘努力加餐飯
歸來花正芳
　　　思逺人
有美人兮天之涯食蘭菊兮服錦衣披瓊簡兮規天維
隔昆丘之遐阻兮限弱水之漫瀰曽故人之莫吾知兮
曠千載而不歸嵗冉冉其將莫兮儼吾駕而不可以徒
回幾逍遥於山河思夫君於式微
　
　
　松隐集巻四
欽定四庫全書
　松隐集巻五　　　　　　宋　曹勛　撰
　　古樂府
　　　京口有歸燕
春烟晝白春草緑春水溶溶曲江曲吳宫梁苑盡灰飛
鐵馬驕嘶銜苜蓿蕭條南國閟春愁章臺瑶室今茅屋
中原民庶被氈裘萬室無人皆䑕伏子歸何處定安巢
楚幕雖多易傾覆感君為君思建章萬户朱門綴珠玉
當時天下尚無為今日悲凉變何速感君歌為君哭汾
陽巳死淮隂族沉沉壯士聼晨雞豺狼當路食人肉燕
齊鄒魯變荆榛番人走馬鳴􁙢轆
　　　人生不長好
人生不長好倐忽如蕣英臨觴莫辭醉既醉莫願醒但
識醉中理無欲醒時名夷齊猶餓死誰復哀屈平陵谷
尚遷滅况乃期促齡已焉謝消長得失秋毫輕
　　　姑蘇臺上月(并/序)
按吳越春秋姑蘇臺髙見三百里下有長洲之苑予往
年訪其遺址有石橋廣數丈其長里許其水通三江長
洲洞庭臺基依山傍有僧寺云
姑蘇臺上月倒景浮天河石梁卧長洲垂虹躍金波叢
薄散蘭麝水底流笙歌歌聲未斷樽前舞越兵夜入三
江浦吳王沉醉未及醒不知身巳為降虜響靸廊前珠
翠横採香徑裏喧鼙鼓西施和淚下珠樓回首吳宫隔
烟霧姑蘇臺殿變秋蓬荆棘霑衣泣寒露至今風月動
凄凉餘址石橋尚如故
　　　錦石擣流黄(并/序)
古詞皆云亦不知所起獨煬帝有五言一章以道征戍
室家之思今新而補之
秋風清秋月明征人思婦難為情難為情蟋蟀逺壁鳴
寒聲霜砧皓腕愁不勝愁不勝愁不可剪衣可成夢君
先到黄龍庭
　　　自君之出矣代内作
自君之出矣龍香消寳衣思君共明月千里奉光輝
自君之出矣粧臺生網絲思君拂團扇相與共提携
　　　迢迢高樓入紫烟
迢迢髙樓入紫烟上連阿閣巢青鸞青鸞飛飛不復返
朱甍碧瓦空般般而今燕雀互棲止便便飽逸嗤鷹鸇
黄金臺廢燕昭死嗟嗟誰復旌遺賢
　　　邯鄲才人嫁為厮養卒婦
落葉逐驚風落花逐流水漂零無定端寄託隨所委朝
榮瑶圃中暮落窮轍裏豈不惡糟糠豈不願羅綺羅綺
閉深宫嫉妬交相靡糟糠守窮廬苦樂同終始行藏宜
自然燕巢茅屋底
　　　上之回
衛騎絶沙漠前驅過玉門雲旗梢月窟輦道屬烏孫萬
國森環衛三靈駭駿奔聲容同日月威徳被乾坤廵狩
知無外蠻戎識至尊何當鳴警蹕髙㑹醼崑崙
　　　當置酒
置酒臨芳觀張筵繼落暉選妓調絲竹迎賔奉酒巵月
影移歌扇花光照舞衣霞觴飛白羽髙論吐虹霓人生
不滿百行樂當及時當歌期酩酊誰能較是非
　　　將進酒
君唐虞兮臣臯䕫将衛霍兮恢邊陲時文景兮民雍熈
獄無寃人兮野無蒿藜玉燭亘天流離以昭兮其惟百
姓日用而不知歌鹿鳴與既醉兮而頌聲洋溢乎康逵
顧吾君之清静躬儉以寂黙兮而猶薄滋味與游嬉臣
願得連四海以為席兮酌北斗而為酒巵使五老奉觴上
夀以申祝兮令夫八元夹侍而正儀願聖夀上齊於箕翼
兮其光容充塞於四維醉大道與仁義兮而淳風浹洽
於華夷期億萬斯年兮民皆陶陶而化之慶君臣之嘉
㑹陋酆鎬與瑶池
　　　艾如張
鴻鵠逺罾繳燕雀戀藩籬争食蓬蒿下觸網斃禍機黄
雀老且黠黄口小且癡黄雀戒黄口輙莫貪腥肥
　　　遠如期
約指金環瘦不持羅衣寛盡減腰圍紅芳坐消歇王孫
歸不歸
　　　反招隐
驊騮天下駿所制在服箱蘇秦天下辯所失戀冠裳達
人貴自重出處保龍光山花麗雲錦鳥語調絲簧清泉
激鳴琴掩抑合宫商芝术勝粱肉蘭菊有餘芳白雲結
山友來往俱相忘世路甚谿谷簪笏誠覊繮人心若丘
山咫尺不可量猿鶴熟可馴人熟不可防留侯從赤松
范蠡辭越王二子保令終避世容何傷王孫促歸軫吾
徒方退藏
　　　獨不見
獨不見誰相憶花影上珠簾明月穿窓隙翡翠暗無光
蒼苔㸃行迹鸞鑑掛珊瑚寳靨銷金碧彷彿聞簫韶夢
想見顔色為我報新人好好承恩澤君看後庭花芳菲
能幾日
　　　牀前帳(并/序)
晉平虜將軍劉勲妻王宋既嫁二十餘年劉悅山陽司
馬氏女以宋無子出之宋於道中作牀前帳以自傷
蜀錦牀前帳四角垂香囊上有合歡帶下有雙鴛鴦鴛
鴦一分散不得同所將棄捐篋笥裏誰惜舊時香
　　　紫騮馬
紫騮馬出西方徑萬國來咸陽儲精房鍾循良口如米
火頭如王尾輕鬛短龍脊剛蹄圓腕蹙森開張齊平六
齒排截肪目如明星威煌煌驕嘶噴薄思騰驤廕以華
屋薦露牀金覊玉勒紅錦障鈎膺絡腦垂璫琅漢家驃
騎新開府天子輟賜威遐荒将軍横槊被金甲矍鑠超
忽踰鷹揚雄鳴矯首厲奔蹙健兒百萬紛披攘登封居
胥轉瀚海軍聲陸讋摧天狼歸來明堂見天子圖形麟
閣宣龍光
　　　王孫游
紅芳開繡户碧草襯斜陽樓上頻回首思君道路長夭
桃與芳草艶色明朝陽思君念華旦賤妾惜容光
　　　烏夜啼
饑烏啞啞不肯棲雄飛呼雌鳴聲悲娼樓年少醉歌舞
幽閨思婦寂無語將軍百戰未成功坐數更籌聼金鼓
月落啼烏近鏁窓鏁窓深處繡鴛鴦鴛鴦未就腸先結
馬踏天山夜飛雪歸來且莫話封侯同醉笙歌弄明月
　　　望行人
西北有髙樓􁰈窱入空碧徙倚徧欄干楊花滿行迹不
見行人歸但有楊花白披襟向春風為我傳消息春風
不見知此意無人識
　　　行路難(并/序)
昔鮑昭王筠皆有此作以叙征戍離别悲感之思因變
而新之
華堂髙張千炬燭光溢樽罍艶流目秦姬趙女變新聲
入金石兮裂絲竹少年意氣凌秋陽奴僕金張嗤宋玉
文章富貴何足論胡必直欲身後名顔回風雨困簞食
伯夷葵藿難為情何如嫖姚十八從將軍恩隆愛宻收
竒勲美人歌舞謝芳草春花落盡容顔老山長水濶霜
雪寒安用區區渉逺道
　　　又(并/序)
鮑昭王筠皆有所託其詞閑雅感激惟道閨門離别征
戍懐逺之思因以申之云爾
行路難行路難九折之坂無足歎羊腸劍閣視階闥巫
峽灔澦無波瀾長安九衢最巇嶮侯門處處深如淵深
如淵不可履翻風覆波當靣起况復深宫嚴九重雖有
羽翼無由通行路難行路難不如歸去貧窮静坐巾柴
闗啜菽飲水自行樂雖有風雨無憂患(平/聲)
　　　歸去來
歸去來歸去來陸行無車水行無船足重繭兮羊腸九
折歴絶嶮而盤盤跼蹐脅息以休影兮石壁屹立而不
可以攀縁上窺不測之夭嶠兮而下臨無底之深淵寒
風凛凛以切骨兮朔雪漫漫而漲天孤猿哀吟其左右
兮而猛虎跑哮乎後先緬前路之險阻其若此兮道云
逺而莫前悲已往之勤瘁兮淚流襟而漣漣歸去來歸
去來吾鄉雖逺兮及此而猶可以生還饑寒迫於屢空
兮庶乎安之若命而終保吾之天年
　　　沐浴子
新沐莫彈冠新浴莫振衣聖人貴同塵賢者汨其泥夷
齊立峻節感激歌採薇子真老谷口嵗晏無苦饑屈原
懐獨醒沉湘誰與悲漁父隨其波所適安所宜君看侯
門客饑于紈袴兒
　　　樂未央(并/序)
古樂府有其名而亡其詞
孝武初封禪蘿圖寳歴新開邊擢衛霍儒術用平津禮
樂追三統欽承奉百神嵩呼寧萬壽歡樂詎容陳
　　　荆門道
荆門道在何許萬里迢迢入南楚故人何事未歸來滿
目豺狼路多阻路多阻兮可奈何矍鑠亷公亦奚取期
君終日醉如泥賢似靈均醒時語
　　　臨碣石(并/序)
魏武作四章為樂府今亡沈約作五言但叙登臨感遇
之㫖今為四言三章一章言聖人在上物遂其性二章
言樂不可極居安慮危三章言思聖人君子以永成功
云
肅我嚴駕登彼絶阪目極天淵曽不知逺曜靈舒光樂
彼鰷鰋
杲日既升我徒既盈願言斯適至樂無聲撫躬増媿臨
深可驚
陟彼崇髙慨覽遐宇前迹可究興亡可悟安得英雄廓
彼神武澤及飛沉致馨梁甫
　　　巫山髙
巫山髙望不極飛鴻欲度愁無力我欲絶之乏羽翼峽
江水急荆門逺魚龍游之不能轉下無舟檝上無梁我
欲濟之憂力尠
　　　懐長沙
有若人兮眇何所投蘭袂兮江之滸杜蘅約席兮桂栢
為宇胡為乎終年而在兹前有沅湘之深水兮後有岳
麓之重阻聊逍遥於山阿可以避嵗寒之風雨
　　　空城雀
去年已生子今年復生孫主人既昏亂國破家亦焚宫
館變禾黍萬人無一存朝伏蓬蒿下暮宿荆莽間豈不
念儔侣豈不懐玉山儔侣髙飛斃繒繳玉山迢遰多鷹
鸇又不見咸陽三月火不滅吳宫萬户飛灰烟春鴻社
燕尚燒死况復黄口乏修翰喜無挾彈兒空城姑所安
寂寂空城雀日暮寒且饑鼯䑕啼林端豺虎夾路垂蒿
間黄雀語黄口吞聲切莫圖髙棲汝不見當年連雲宫
館散烟燎歌臺夾室今狐狸糟丘成糞壤藜藿生酒池
昔人自是不復改今人始覺前人非今人昔人未為逺
更望誰家門户歸
　　　楚妃歎
日晚章華翠輦歸寂寂深院鏁重扉非縁掩鼻移恩寵
自是新人巧用機
用意十分巧畫眉粧成獨自惜容儀非縁鄭袖能歌舞
自是人心著處迷
霜滿虚庭月滿樓羅帷珠箔閉清秋鑪香烟斷添銀燭
誰道更深睡去休
寳靨香銷翠幄寛更深明月上闌干徘徊踏碎銀蟾影
誰念從來不耐寒
人静宫深夜漏長深宫漏永憶君王可憐不及秋蒲草
猶得承歡薦寳牀
　　　隴頭水(并/序)
傷離别倦征戍也
隴頭之水兮不可以濺衣隴頭之雲兮不可以同歸事
行役兮無巳時無已時千里萬里從旌旗風雨惨惨兮
寒且饑隴頭之水兮鳴聲悲
　　　莫獨行
莫獨行風雨惨惨兮夜不得明道有石坂兮使汝車敗
而馬驚山有猛虎兮水多暴鯨任重塗逺兮無欲速其
小程莫獨行莫獨行聊可以俟同志之友生
　
　
　
　
　
　
　
　
　
　
　
　
　松隐集巻五
欽定四庫全書
　松隐集巻六　　　　　　宋　曹勛　撰
　　古樂府
　　　古戰場
烟冥露重霜風號聲悲色惨侵征袍據鞍顧盼度沙磧
縱横白骨餘殘燒舉鞭遲留問田父彼將欲語先折腰
泣云畔冦昔據此老夫父子服弓刀將軍下令起丘甲
法嚴勢迫無所逃攻城奪險數十戰民殘兵弊夷梟巢
當時二子沒於陣老夫幸免甘無聊匹夫僭亂起阡陌
禍延千里俱嗸嗸官私所殺盡民吏坐令骨肉相争鏖
唯餘將軍封萬户士卒戰死埋蓬蒿至今野火遍昏黒
天隂鬼哭聲嘈嘈
　　　戰城南
鐡騎方侵掠臨淮厲虎兵三麾俱至地一戰破思明令
下秋霜肅威行草木驚豈但全孤壘能令復舊京吾君
方用武宵旰念儀刑
　　　箕山操(并/序)
琴集有名無辭今補而廣之庶乎後之覽者可以彷彿
前人之心云
草可以為衣兮木可以為廬水清石白兮渴飲有時而
饑食有餘止不知其吾之有影兮而行不知其吾之有
軀彼日月之自明兮吾又安知其所如君乎君乎且將
凂我以天下而無迺不幾於贅乎
　　　小游仙
九霄風静夜沉沉仙籟虚徐度玉音好是太真歌未闋
飛烟遥上鬱華林
十二層城倚閬風金臺珠樹鬱葱葱遥瞻玉室藏書府
萬仭飛光散曉紅
揺曳空歌上玉清飛烟冉冉拂仙纓龍軿已過黄金闕
致肅門郎識姓名
　　　春光好
十年不見春光好龍沙馬齧長安草長安草盡人已空
宫館園林迹如掃東都西洛暗兵塵晝引狐狸上黄道
長淮水淺吳山低戍邊時廵無巳時無巳時萋萋草緑
邊馬肥濠城短小不蔽眼况復𤨏屑游芳菲何當仗劍
從神武晴春甲馬争光輝
　　　送春歸
送春歸在何處禾黍正離離江城匝屯戍楊花零亂㸃
旌旗天涯芳草連雲暮舊園桃李遍荆棘故國樓臺竄
鼯䑕衣冠不見洛陽花鐡騎猶嘶渚宫樹吳江水緑吳
山青春到春歸别有情柳色迎人下闗塞隨軍萬里清
烟塵黄金臺榭未埋沒當年勿謂秦無人
　　　秋夜長
秋夜長秋夜長風髙月落飛清霜征鴻蕭蕭度湘水草
木露冷蒹葭黄鐵衣老將尚横槊健兒甲馬争騰驤閨
中思婦臚銀燭耿耿念逺傷肺腸壯士悲歌扣商角通
夕無寐空凄凉况是愁人怨遥夜安得日出升扶桑
　　　怨遥夜
六龍滅景兮疾如馳結隣曭㬒兮沉海涯飛霜烈烈以
襲物兮其容惨慄隂風凛凛而薄人兮其聲凄悲祥鸞
伏竄兮鴟梟號呼哲人永歎以哀吟兮貪夫適其覬覦
彼庭燎之不吾遭兮良巻懐而鬱紆勞歌三發兮晨雞
未旦使我耿耿以戚憂兮獨展轉而向隅
　　　嵗將暮(并序中時/自金  歸)
嵗律將暮我行獨勞家無餘儲晨昏不贍性多愚鄙拙
於治生拊已興懐歌以自傷云
嵗將暮嵗將暮靡靡行人不歸去不歸去道路長道路
長兮復限我以石坂羊腸山多喬木兮不能為吾之棟
梁水多深阻兮不能為吾之舟航徒頓駕以獨宿兮趨
風雨於晨裝眇佳人兮懐余期遥集于扶桑
　　　隋堤草
綿綿隋堤草草色翠如茵梧桐間桃李穠艶驕陽春楊
柳垂金堤拂舞無纎塵行人不敢折守吏嚴呵嗔大業
一崩隕九廟猶荆榛隋堤草與木採斫雜樵薪秋風號
枯枝野火燒陳根園林宫館尚禾黍草木於爾何足論
　　　蔓草長(并/序)
余所寓之室前有喬木一本葛蔓延羃其上感物興懐
有蔓草長以風焉
蔓草長揺風縁砌凌髙堂萋萋宻葉䕶蔥蒨溥溥湛露
滋瀼瀼下有徑寸蘭委靡塗秋霜依憑既失所不及菰
與蒋託身肯媚附喬木持芳自㓗凝幽香蔓草長因縁
從爾摩蒼蒼一朝喬木大斤斧掘根削株貽汝殃
　　　隋堤柳
隋隄柳千里夾隋隄隄中有平道百尺隐金鎚柳色間
桃李行客迷芳菲牙檣從西來雲表開龍旗一舟挽千
人萬舟若魚麗舟中盡絶色不厭荒淫譏錦㠶壓奔流
日夜東南馳龍舟未及返身辱吳公泥神器失所託化
作迷樓灰向來桃與李花色猶不衰向來堤上柳柳色
猶依依唐公巳舉晉陽甲草木雖小知無隋
　　　折楊柳(并/序)
折楊柳即樂府鼓吹曲漢魏以來唯給邊將
折楊柳上隋堤攀條同憶送君時君王近發闗中卒更
戍歸來尚未遲
折楊柳上章臺柳色依依尚未回漢家盡得單于壘屈
指歸同社燕來
折楊柳㶚橋西去日同君上柳堤聞道將軍得天馬歸
時芳草正萋萋
去日霏霏雪滿衣思君楊柳正依依新來又得征人信
君去交河尚未歸
去日同君過渭橋橋邊新雪未全消如今窓外楊花滿
憔悴無心約細腰
　　　悲採薇
昔辭萬乗寵㓗巳歸其仁强諫非矯訐所守懐真淳邈
矣思唐虞去去迹巳陳夏禹且不讓叔世良悲辛採薇
歌西山獨往誰與隣激節不少渝終始無緇磷優入聖
人域清風髙隐淪嗟嗟首陽山今飛戰馬塵况乃匪湯
武吾子勞諄諄巳而復已而緬黙思良辰
　　　感秋蘭
雲何為兮深山水何為兮幽谷匪雜珮于華裾恥見珍
于流俗噫嘻疑枳棘與荆榛不辭榮於秋緑
　　　梅花落
殖雖無逺近開獨占三冬怨入哀笳切香凝素臉穠有
子調金鼎遺根益縣封佳人初睡起留取照芳容
　　　哀孤鴻(江上/書事)
哀孤鴻孤鴻杳何所堅氷合洞庭積雪滿南楚弔影破
寒空凄凉宿烟雨上林衰草暗池塘衡岳居人雜豺虎
縣官下詔收箭工繒繳髙張求勁羽稻粱粒粒盡輸軍
飲啄號呼困秋浦至今燕代滿干戈每欲歸飛畏弓弩
畏弓弩誰能為我驅先路驅先路歸故土一身雖困
忘辛苦
　　　天上月
皎皎天上月隨人如有情何當背銀燭棄我如絶纓
　　　闗山月
闗山月闗山月分影送征人寒光射矛㦸悲笳聲斷塞
鴻驚征人淚下思鄉國
　　　髙樓月
髙樓月倒景入闌千人眠綺牕影月在青雲端相攀不
可得空成簾幕寒
　　　估客樂
朝飲文君酒莫宿邯鄲妓近得浮梁書春前辦行計
　　　班媫妤
寵移非為妬花落不因風來往長門月羞將團扇同
　　　王昭君
好惡由來各在人况憑圖像覔天真君王視聼能無壅
延夀何知敢妄陳
　　　游仙(四/)
天河水冷烟波渺流水無聲銀浪小白榆歴歴映瑶沙
白露凄清下雲表扶疎丹桂落紅英片片紅霞散瑶草
月中桂子空傳名散在人間無處討仙翁呼童收紫芝
紫芝肥嫩光離離遺英殘蕚墜無數仙鶴飲啄時鳴飛
仙人種玉耕雲隈倚雲横笛學鳳吹湏㬰羲御崦嵫沒
相呼拍手騎龍歸
飛轡絡絶景訪我同心人解駕三秀嶺濯足玉華津晤
言㑹良契携手凌髙晨揚旌出閶闔羽節趣羣真入宴
明霞館回軿過始青音靈散空洞逸響縈雲營倐忽九
萬里流目低蓬瀛玉妃欵清話偃盖希林庭顧彼簪纓
客寵辱勞汝形神仙有真訣胡不希長齡
嚴駕發滄浪行樂從所之方諸欵青童隐景朝鬱儀流
金戒前道玉節紛萎㽔運䇿乗飛電揚旌耀彩霓斑龍
承倒景蠖略翔紫㣲命我發金䇿受事臨西垂白帝啓
真籙斟酌合四時解帶清商館置酒璇淵池髙酣發空
謡羣響凄以悲海水變蒼陸翻覆如奕碁咄叱紅塵子
役役何所為
駕景絡絶響游目低隂虹靈光轉修袂羽節飄晨風抗
手辭金母偃盖東華宫髙仙發空謡逸響飛九重霞觴
艶流目疊舞歌玉童縁雲上虚籟笑語鏗洪鐘海水屢
清淺倐忽欣再逢不惜暫游詣情欵無初終歡餘促歸
軫攝轡翔斑龍投閑憇三素保績崇真功
　　　劉生(并/序)
劉生不知何代人自齊梁以來有劉生詞盛稱豪俠周
游三秦五陵又云抱劍專征為符節官云
劉生世闗輔游俠周五陵倜儻天下俊持夸矜劉生落
魄游其間豪族相依承鬪雞横大道走馬入重城醉卧
金張館髙談衛霍營報仇先劇孟排難鄙侯嬴逸氣凌
秋鶚清才瑩玉繩燈前看寳劍雪裏按蒼鷹校獵黄山
苑追兵青海濵華夷知姓字燕趙冠婚姻恥作諸侯客
寧為奔走臣匈奴方入覲雄略未能申且醉當壚酒將
軍詎敢嗔
　　　細君(并/序)
漢武帝元封中以江都王女細君為公主嫁與烏孫昆
彌至國而自治宫室嵗時一再㑹言語不通公主悲愁
自為哀怨之歌其後元帝亦以王穰女昭君嫁匈奴單
于昭君至彼作歌自傷後人多為歌詩流為樂府遂有
明妃怨昭君怨獨細君最逺而悲思尤甚又世人無有
哀感之作余亦迹而新之抑亦攄昔人之幽憤為來者
之深戒云
族類皆有偶所偶各有方我本漢家女逺嫁烏孫王言
語既不通嗜欲寧相當生肉以為食羶酪以為漿毛卉
襲衣服蒜薤為馨香嗚嗚當歌舞跳躍紛低昻風沙障
白日四野皆蒼黄逐獵射禽獸藉草氊為墻喜怒不可
測貪戾詎易量自為治宫室僅能庇風霜嵗時一相見
但見眉目光東南望漢日獨覺霜天長飛鳥戀故林游
子思故鄉而我被遐棄失身投窮荒明明漢天子一女
奚足傷武威與文徳豈不在周行吾王居下國奉上固
所當結親徒自辱掩泣羞漢皇
　　　懐逺
有美人兮隔千里彼不來兮我獨止吳江木落又經年
壯士悲聲寒易水
　　　秋色
空空翔水裔海月飛氷輪大斾連天山羽校羅秋旻霜
輝明縞練綵錯光鱗鱗一掃龍庭空海宇無纎塵
　　　秋思
日落碧山暮隂風生白蘋飛響散髙梧水石光粼粼海
草未凋緑朔馬嘶咸秦蕭颯兩華鬢十年吹戰塵
　　　黄鶴(并/序)
古樂府有其名而亡其詞
子晉升真後茅君謁帝初靈風翔羽葆舒轡聳雲裾凌
虚前虎節方駕後龍輿平旦辭龜嶺禺中過鳳虚故里
頻遷改山川遽有無當時武昌水清淺轉城隅
　　　黄雀
羣聚羣飛畏行止飲啄驚鳴顧無已多虞多事足機張
獨宿蓬蒿信為美
　　　楊花
春光誰占得楊花獨自知未到傳消息将歸送别離隨
風飛更急入户舞還低大有撩人處粧臺惱畫眉
　　　當壚
呉姬年十五艶色嬌陽春花間開繡户席上設紅茵含
羞留醉客歛袂送行人多謝金吾子𠂻情詎易陳
　　　有雪(時冬無氷/春大雪)
有雪有雪何不時號令無乃乖其宜元冥失職變常燠
草木不黄流不澌羣蟄開張動平陸廣野宫闕騰蛟螭
方今春王布仁政育養萬物如嬰兒爾何干職助隂沴
致使造物無威儀四序平分佐天吏物色消長隨指揮
元綱既絶亂箕斗五行顛倒盈縮虧安得調元按天歩
太㣲受事三光齊璇璣不愆四七正時歌玉燭滋黔黎
爾之不職有常律司晨執僇歸攝提願得唐虞二八一
十六相佐天子雷風時至無錯迷
　　　皚如山上雪
皚如山上雪凛冽生隂寒狐狸卧深穴猛虎饑不眠下
有千尺松埋沒多摧殘山椒冠叢祠寂寞無孤烟傍有
古戰場鬼哭聲煩寃燈火斷城郭雞犬雜喧喧朝官急
征夫迫促争後先柴門不得閉行者不得還何當齊風
雪巖岫開南山
　
　
　
　
　
　
　
　
　
　
　松隐集巻六
欽定四庫全書
　松隠集巻七　　　　　　宋　曹勛　撰
　　古詩
　　　僕持節朔庭自燕山向北部落以三分為率
　　　南人居其二聞南使過駢肩引頸氣哽不得
　　　語但泣數行下或以慨歎僕每為揮涕憚見
　　　也因作出入塞紀其事用示有志節憫國難
　　　者云
　　　　入塞
妾在靖康初烽火滿京師城陷撞軍入掠去隨廬兒忽
聞南使過羞頂羖羊皮立向最髙處圖見漢官儀數(上/聲)
日望回騎荐致臨風悲
　　　出塞
聞道南使歸路從城中去豈如車上缾猶掛歸去路引
首恐過盡馬疾忽無處吞聲送百感南望淚如雨
　　　早行相州道中
安陽道上晨冲融西有雲氣成青紅四重欄干五滴水
五花競鬬相穹崇旁有臺殿峙鴟尾上有翔翥如飛龍
擎拳歎仰得未有頗似西母居其中微臣一念到彼處
仙班趨揖殊從容跪奏内人遇至道沆瀣一飲和氣充
翛然退歸復故幹神宇欲便摩青空卻看向來禮謁處
但見碧落相冥濛
　　　過楚有作(十年三過景物輒異慨/嘆成詩呈内相楊尚書)
昔見山陽盛氣象吞淮壖士子世忠孝民物安園田再
到已屯兵鼙鼓喧中天户口莽凋弊廬里儲櫜鞬濟師
有虎臣隔岸旌旗翩翠華江海上玉闕風塵邊未至重
慨歎荒城委蒼烟貔貅過江南狐兔游城顛餘民如驚
鹿菜色惨不鮮呼之莫肻留猶意敵所專三過乃三變
感時良泫然二趙忠益髙仲車魂尚賢欲弔寂無所淮
月空涓涓
　　　過邯鄲
恭持天子節再經邯鄲城斷垣四頽缺草樹皆欹傾慨
念全趙時英雄疲戰爭殆及五季末瓜分無定盟慨念
藺君髙璧亦安所盛翩翩魏公子有徳勝所稱殆今已
千年廢臺漫崢嶸趙民尚自若歌舞娛春榮金石絲簧
奏彷彿餘新聲興廢乃爾爾人事徒營營望城只歎息
盡付西山青
　　　望太行
落月如老婦蒼蒼無顔色稍覺林影疎已見東方白一
生困塵土半世走阡陌臨老復茲游喜見太行碧
　　　持節回呈王樞
去時炎歊極蒸鬱塵滿籃輿困搖兀歸時大嶺雪已飛
易水清漳醒病骨三月不親君子儒一笑且脫蕭何律
身輕頃刻渡長淮眼前喜覆杯中物
　　　賦洪景伯分繡閣
赤城今屏翰瀕濕浙右同不有仙人居梅溽難從容洪
仙下瀛州一笑除蒿蓬創閣俯江海重簷煥雲空排衙
碧嶙峋烟霞透玲瓏遙岑與絶壁但覺開青紅愛之榜
佳名坐見羣山工萬疊烘曉日六幕泛景風時時與賔
僚醉酌黄金鍾請凭十二欄更賦烟雨中
　　　及甫坐上分題賦洗竹得百字
􁟽竹有舊貫剪伐未容測長身數竿足叢薄徒累百稍
令掩翳去漸放脩直色要知清明朝惡者在所格
　　　有惠錦鷄者因暇賦之
山雞美毛羽五采若絺繡不能掩顔色居然遭籠囿嗟
賞入欄檻玩好資稚幼有稻莫能飽有水漫濡咮低昻
不自得雲山計未就應歎鴟鴉類腐鼠遨白晝
　　　分題墨梅(得客字/)
北風吹雲村寂寂練練溪流湛寒碧馬頭忽有暗香來
撼雪尋芳識標格揚鞭敲鐙荒寒路酒惡難禁賴銷
釋隴上故人消息遲一枝誰寄疎煙隔老禪幻此空
花相墨暈横斜清照客定應飛夢㑹羣仙玉樓澹月連
天白
　　　題澉浦金粟寺(二/)
我聞金粟名來謁示病相不見隠几老松竹空函丈雨
花誰聲聞擊鉢定非想歸去一笑粲春風快雙槳
入門不見佛已悟本無相若為是真求沙界等尋丈欣
逄兩禪老(尚初/法舟)妙悟滅心想行當求所求筏喻不言槳
　　　題黄灣真如山般若堂
真如山中龍象宅前三後三率禪客珍公提唱悟本心
一指不留庭下柏我來春事梅巳玉仍吸靈泉酌寒碧
㑹看海印發光時臺前璧月連天白
　　　題唯庵後大松
唯庵有長松秀㧞撐青空銅石並根榦榆枋比蒿蓬天
地䕃中邊日月奔西東願言滋浩養千歳看此公
　　　題友人書後
客子得秋凉壯懷亦增慨永念故人逺三湘渺滄海
　　　題王氏女自寫渡水羅漢
尊者蹔離方廣間神通游戲山水閑女郎夙植窺其藩
妙筆冩出尊者顔甚知此意大廓落直與世塵解纒縛
不湏錫飛與盃渡政恐有僧敲折腳
　　　贈吳思道
某也極連蹇世縁牽喧卑久困戎燼間方與鞍馬辭得
奉宫觀禄遽失糟糠妻淚零惟惠風春惨中梱悲生理
正落莫幽思難平治公來黟歙遥率孤再拜之慰藉累
年别歎息私門私而公顔渥丹緑鬢白髪稀頓換神氣
妙密驗刀圭奇内典禪悅深外丹日月遲隂功粹雅度
方為世所師永懷我先君與公深相知辱以執友契肯
顧賤子微賤子感誨言於茲老鋤犁甌窶祝場圃翕張
防寒饑時時射逺郊一一得自怡次第教三子令諳田
畆為老鈍依頽簷忘言随四時幸㑹道此樂秋風遽言
歸尚有一瓣香願奉鍾吕期
　　　贈陳季野
平生聞說陳季野渠正奇奇余下下人間韻語光陸離
韞櫝藏之當待價顧我飄然離帝傍適是適非思陶寫
庶㡬一笑排春温頼有梅花尚盈把
　　　選上人素履精修僕先識於崇信岑寂之時重
　　　來見之作詩為贈
我初游赤城松竹空函丈師時奉諸佛畧不乏供養茲
游再見之談笑益夷曠横披慰老眼甖粟煎夜餉不以
三生縁遂作一指想新蕉展時雨風鸞鳴晝講勉旃自
愛重公才定龍象
　　　寄蘇徵君
平生聞説蘇養直鞅掌塵勞慚未識清江韻語百代尊
擬望孤撐徒著屐未將經綸佐廊廟且落珠璣滿泉石
頗知新築更靚深願並廬山歌馬跡(先生在馬/跡山居)
　　　寄張逹道先生
永懷凝神公履正羣僊誇流目厭塵土軒冕悲泥沙羽
葢承倒景飇輪泛晨霞前旌絡霄隊駐節王母家真童
發清謡雲表翔哀笳樓居映朝日服采明珠華萬春等
朝菌歡事詎可涯瑶席未終醼零落蟠桃花想同董奉
君更尋上漢槎
　　　寄鄭漁仲
君家谷口藹清節後裔於今耿氷雪髙明固巳天下聞
却向山中弄明月貫穿諸史極成敗鼔吹六經方論說
碧雲日暮臨庭柯緘封肯寄衝烟蘿邊頭嗸嗸一雁過
坐想空山霜露多
　　　寄空上人
華頂峰頭空侍者家在全閩九峰下后山妙香今始聞
西江一口元非假可但枯木已陽豔更喜淮碑仍續雅
天風海雨㑹入詩况近梅花欲盈把
　　　雨中寄李正字
我能甘貧誰委悉惟欠鼓頷曳杖乞閉門寧餓十日雨
約已何能六尺屈裹子桑飯公等恩食駿馬肉我固失
行將雲水縱所如一琖清泉負朝日
　　　新歳七十以人生七十古來稀為韻寄錢大叅
從心之歳自由身恩許前期脫搢紳一褐林泉侣樵牧
熙熙端是太平人
蕭然心跡喜雙清且得肩頭擔已輕老病正須安靜處
林間風味慰平生
一二三四五六七行年臨之如電疾只將香火對清閒
古井無波應委悉
未就歸心如束濕久客京塵常汲汲碧雲向晚愛歸飛
空看五五與十十
小築幽深無伴侣黙坐忘言時獨許百年心事付閑雲
一巻仙經還太古
一鄽兒軰自鋤開繞屋梢梢併種梅摘葉尋枝看未足
横斜已覺報春來
居當山麓入烟扉喬木蒼藤接翠微築室暮年今尚少
得歸真是眼中稀
　　　錢大叅有和用韻謝之
瑞峯來現宰官身清峙巖巖聳搢紳聞道石頭時說偈
一堂驚動水雲人
氷玉無塵徹骨清世間榮禄一毫輕未論此際通三際
直向今生度此生
天一地二數至七開天之天識量疾蕩然獨立放全身
莫問諸方悉不悉
露地全牛何濕濕豈比漢隂負井汲拈出老胡向上機
便知挂一不成十
相君自是仙山侣大筆如椽鄙燕許七篇方愧不成章
肆筆相酬語罙古
忠孝傳家大府開蒼生久已待鹽梅我雖潦倒山林下
㑹聽中天紫詔來
曾奉清言吐屑霏巖廊又復仰㡬微正須國論籌前箸
毋使人間見亦稀
　　　瑞巖仰老見和復酬前韻
請得忙中物外身要看飛瀑㵼天紳佳時毎與漁樵伴
笑語相陪是故人
雙澗流泉徹底清五峯晴挂白雲輕泉流雲散遲歸歩
猶欲思豐問此生
生死之徒六與七可救羣生可愈疾心如秋月碧潭空
深閉巖扉方表悉
台山之麓少卑濕小築還占甘井汲陋巷閉門飲一瓢
慚非回也能知十
當年卜近虎溪侣領畧閑心笑相許豈圖雲水各一方
回首向來若懷古
白足持詩懷抱開清言秀潤喜惟梅便知雅貺翛翛意
端為閑人特特來
雲英兩鳳跨烟扉收盡詩才坐翠微相國題評為携挈
一方蓮社似公稀
　
　
　
　
　
　松隠集卷七
欽定四庫全書
　松隠集卷八　　　　　　宋　曹勛　撰
　　古詩
　　　送凝神張先生還茅山
我家天台玉霄峰旁臨雲海空復空水光際天接山影
山間樓閣相溟濛仙人騎鯨度空碧歩虛聲下飄天風
纓冠葳蕤跨綵翼子晉鳳笙驚盲聾半夜電雷動巖壑
一壇松檜知仙公别來放跡入朝市但覺塵土填心胸
猿驚鶴怨愧昏旦竹露蘿月徒葱蘢君庵三茅何冲融
暮春旅寓凡聖同同造勝境瞻真蹤弟兄乗雲御飛龍
為時作瑞留從容但見仙驥頂有紅凝神坐嘯隠萬松
粲粲玉齒猶顔童珮聲促詔朝帝宫清淨為正禆聖聰
坐乎少廣追崆峒物不疵癘夀域中翩然鶴歸茅岫東
一篙秋靜磨青銅他年我亦披蒙茸草屨瘦藤饑不充
應許下竈為陪從
　　　送曹藴清歸廬山
吾宗出西蜀託跡廬阜岑恭禮清虛　相與道義深别
時白日長忽茲秋雲隂永懷一笑粲水雲勞我心
　　　送子威兄鈐兵池陽
伊昔侍伯父一官尉池陽時年方九齡讀書未知方於
今渉五紀皤然鬚鬢霜茲喜伯兄官鈐兵總戎行素風
出韜畧貔貅禀宏綱小試部勒勤著鞭揚榮光青林脫
幽籜濃緑棲殘芳起予水雲心尚拘朝市忙齊山上穹
碧九華儼珪璋紫巖誰敲氷雲葉供展張清江霽逺目
帆檣下滄浪林泉作佳游為公發天藏伯父昔所臨
雲漢披天章琳琅戞鳴球往往題僧坊何當切訪問便
與磨珉蒼庶於門戸間能事歳月長仙舟渉初夏浮
雲及清涼毫舉塵土境海運圖南翔兄弟各垂白語離
熱中腸願言養浩然時舉黄金觴因風託素鰭訪我菰
蒲鄉
　　　送許尉(顔/)
平生許彥充軀膽兩豪舉掀髯叅軍事詎可細碎語我
時百僚下計拙役甚苦從事得餘力慷慨志相許公乃
小著鞭一官尉南浦鹽車雖云困垂棒亦其所願子自
薦逹天王方振旅求田勿墮氣苞茅當問楚此事豈不
壯况復吾素與我縁擁縗服窘欲訪雞黍天寒霜雪盛
世亂豺狼阻何堪南北趨别意寓琖俎傷心有清淚揮
灑欲如雨
　　　送戴才美郎中出使襄漢
仕宦將相理所當致君澤民則為良竊竊茍作兒女語
紛紛徒在鵷鷺行惟君英槩吞七澤早以閎畧吞黠羌
天子神聖熟姓字臨遣亟自尚書郎密奉疇咨持玉
節荆襄將漕觀施設小攄胷次浩不極一闢土疆包有
截江南梅開欲飛雪老境何堪與君别可竚促召黄金
闕為賀收功在三傑
　　　送徐正時歸浦城
徐子志義士觸熱如探湯逺從南浦來訪我存與亡語
兼瓊瑶温氣回蘭蕙芳炎雲正爍石懷抱為清凉顧予
巖壑姿小築台山傍兒軰雜編氓荆扉繞松篁感公久
留茲語離熱中腸行行括蒼道念此山路長公懷武夷
春復多知見香青雲勉震耀冝近天漢光草堂不道逺
時寄烟蒼茫
　　　别鄭康道
與公相從久未始蹈𤨏細我既困索米公已安吳地一
鄽了百指與閑殆天意陛下聖而武庶物進以彚擇
材訪耆宿粲若數一二考槃出幽隠鼓篋趨朝市公尚
有遐心詎冝忽初志腰䥥與手斧甘窮㡬經歳我願以
公名充庭如孔翠風雲際盛旦用激志士氣胡為倐來
往老懷惜摻袂惟冀加飡飯賢者不終棄功名㑹有日
當看詠既醉
　　　别無錫南禪蓮老
僕昔困衆難老來始一欣得履方外趣不渉劵内聞留
錫憇福境禪恱志所勤日欵鄉關舊俱歎鴻鵠分偶同
一牕雨永懷九仙雲好持洞下香法界期普薰
　　　和程機冝見貽
僕昔困犯難戎陸日所虞何能守一經且話雄千夫識
公好兄弟宛同周司徒爽徹絶俗姿秀發連璧軀駸駸
駕文圃吐論清而腴伊流如學源一洗衆病膚韶音㳂
沂說舉世必所無公家徐起之力因拯其蕪諸儒歩武
役反若轅下駒方知鉅鹿功列國冝鳬趨念茲風塵際
再得如元珠流光澈太清欲飛月下烏釀為五字句妙
語兼良圖愧此溢美多通甚非康衢新凉到棐几翠竹
環茅廬更當對論文莫問金僕姑
　　　和鄭康道喜雪
東方已明雲海立怪來雀噪爭枝集凜氣著人不苦寒
老境增衣欲重襲忽驚朔吹翔臘白隴畆為祥時適及
稍聞清響食蠶聲漸看落簷傾粟粒縈梅閣竹巧相積
透隙穿窻莫能戢散鹽蔽空誠非虛回風作舞勢方急
歴亂瓦溝已一撇紛泊何假鮫人泣但喜彌空絮影下
不管霑衣玉塵濕谷口先生好出詞韻險致高俱足給
嘉言浩若長河注答問殊非古井汲乗時和樂致上瑞
屢豐固非一朝緝湏知天門開九重布化調元密呼吸
明朝稱賀明光宫髙冠長劒千官入
　　　和李判院見貽
楚風燃竹爆幽吼曉覺春雲時蒼狗慚看歴日與桃符
猶襲塵縁戀升斗先生冒雪肯過我椒觴得奉談天口
寒素每歎濡之儒品俎常嗟韭之九但喜盍簪侍誨約
渉世粗豪一肯首五雲㑹約采真游天公見賜良不茍
　　　和王倅見惠十篇
惟公霄漢資梢梢摩天翮回溪畧蹭蹬乃爾詠葵麥㑹
復見軒昻一笑忘覊客
有琴寫流水無言道情素水寒江海深川濶牛羊暮倒
指三十年猶記潮陽路
道遠一跬歩心勤毎僑如荷深露初下翠密紅亦疎是
知詩興多賸寄懷人書
老態念百出傖客無吳田空收静中觀三疊能蹁蹮以
之忘物我此生休問天
十篇賁蓬茅心親不道逺内抃如登瀛外愧稽策蹇徒
誦碧雲句幽香發芳苑
若人冨文史皮裏羅陽秋婉此建安格當從古人求醉
侯豈可縻當封冨民侯
伊昔晉室雄風流藹於門至今掇巍科儒行歸後昆子
舍江左來應喜今尚存
僕頃將明命三往責楛矢所期宣國威寧復賦霞綺須
知處死時與生亦相似
嗟嗟困犯難皎皎心莫改而能畏四知遂復瞻八綵又
起山林思浩蕩渺江海
潦倒固久矣猶渉世網深中經謗嫉人屢欲魑魅尋赫
然天日照敢改藜藿心
　　　和程右史見貽
平生仰東坡蘇程契尤熟兩家慶流深雲外世髙躅於
今鳳池貴方判卞氏玉何止試典刑一想岷峩緑
　　　和程進道見貽
秋聲起木杪便覺密葉稀風至草木勁水濶鴻雁知壯
懷感揺落歎息囊中錐功名未卓立此心常坐馳君家
朱橋側細俯秋水遲氣近龍鳳闕喧無笳鼓悲蕭齋琴
書靜不知花影移棣華好伯仲騰起風雲時心親詩禮
學日與冨貴期不忘黄塵苦乃眷寒士饑此理誠素抱
豈復持詭随已獻仲舒策孰謂李廣奇文中有至樂妙
處含天機一官勿言困且喜願不違我誠老賔客合爪
喜見之關西相有在行矣當無疑
　　　和李提舉山宫梅
客中乍喜暄風回徐行東郭嘉惟梅蕭蕭千竿繚秀色
粲粲萬玉明芳蕤海山飛仙墮蕚緑珠璫縞袂令人疑
須臾四山下倒景華姿照眼無纖疵主人才氣世所知
意謂澹坐徒爾為杯槃錯落光陸離與客揖此玉一圍
鏘然韻語壓鄒枚清思徹骨歌無歸它時尚容嗣此賞
冠巾亂插無迎随
　　　和仲逺新池
公有靜中趣鑿山俯清深秋風夜雨過飽聞泉石音雲
岫冷蒼翠游萍紛浮沉心賞殊未已悠然付微吟
　　　和錢處和扇車
君家世徳胄冨貴出謙受泠然禦冦車為君駐户牖初
訝鼔清薰與客破宿酒又疑建溪風碾聲出兩肘細視
碧玉架蓮梗轉雙手遂令青田鶴奮翼揮莫後因知心
匠妙殆與造物友人生土宇内孰不渉煩垢有物能渾
成既耦不以九坐使塵沙刼熱惱如拉朽惟君韻髙秀
人譽不容口述作協穆如亦莫祕關紐願君均此施清
凉被馳走他時贊南風為佐虞舜夀
　　　和李次仲韻
先生柱史後道價連城重火龍燎金鼎玉樓詎可凍扁
舟造交舊已奏少微動藹然義風暢舉世士莫共雪聲
灑蓬背皓彩耿幽夢相見忻把酒清嘯塵落棟願奉圯
橋履豈憚吏部甕六鑿方有愧一錐煩屢痛益知仁者
心新詩得頻諷
　　　和丹客林公
自念老境今枯楊徒順兒軰求藥方頗聞大藥性炎燥
如燎于原其中藏是非海裏石鼎煎大藥何適求雲仙
但傳鍾吕有妙旨著在詩曲成華編誦之如射必中的
堅然不朽貫金石内外悉云妙在丹吐納何嘗及津液
此事知有行則差種芽安得豆有芽北轅適楚毎自失
復似入海欲算沙豈惟阮籍途窮哭録録尚念太倉粟
水雲難訪我軰人風期詎知晉江客三百字與五千言
一指便到元牝門它年肯約移玉趾焚香促膝為細論
浩氣收還質無槁有待斯言能却老小築雲卧天台山
再挂此冠供汛掃
　　　小三郎試院髙㨗喜成四韻
吾妷千里駒一噴緑沙外韜鈐本書史方畧扶經緯小
出附衆策坐使勍敵潰持弧褦襶子雨汗亦良媿
　　　憶天台
懸車歸台山乗田方自勤豈謂覊紲舊嚴召煩聖君
至止忽三歳遇事無一欣屢奏歸田書遐心行白雲
　　　送趙添戎還漳州
北風號枯葉漠漠天正寒弛擔逆旅中方稅游子鞍吾
甥遽相訪别久心萬端意定話親舊或悲或可歡乃將
十年心只作累刻彈脩涂困塵土客庖無盤飡舉杯少
延欵荷子襟抱寛明朝復摻袂老懷悽以酸漳山無瘴
烟漳水無驚湍侍親友于樂勿倦為戎官願因南風期
時時寄平安
　　　春晴野歩
春風揺天宇散策喜徐歩樂與二三子緑草池塘路鳩
鳴桑柘春川濶牛羊暮眷言益妍煖更約窮逸趣
　　　聞北軍犯淮
落日慘客意老懷増百憂朔風動地吼湖水吞天流甲
馬隘兩淮殺氣横九州無徳彼將滅復讎我有休羽檄
交馳際哀歌寄清愁
　　　大駕親征
北庭敗盟誓飲馬淮之沱烟塵犯江漢烽火連岷峩王
師因雷動虎臣亦星羅靈旗建玉帳鐵馬馳琱戈三軍
指故國巨艦凌滄波一戎遂大定上天佑無頗整刷舊
俗苦掃除涼法苛奸謀尚濟詭既戰猶連和復圖稱職
爾眇哉浯溪磨已悉將相力敢獻大風歌
　　　將至嚴州丘平仲忽舟中見過
念子别我久我心嘗冲冲豈意蘭溪船忽作瀟湘逄一
笑出意表相對如夢中子有親庭樂我無塵事籠願言
雲水信時寄菰蒲風
　
　
　
　
　
　松隠集卷八
欽定四庫全書
　松隠集巻九　　　　　　宋　曹勛　撰
　　古詩
　　　次魯季欽安序堂韻
蒙溪有廣厦先生居之安雅得林泉樂不與塵土干
隠隠揖遙碧瀰瀰濯清川髙明意乃適至游情所耽
世故蠟味薄豈待寶所參北牕接陶令素月撫阮
咸終吉遂無咎位置遵連山邈哉巖壑老公契如金
蘭揆此宅相竒歡然談笑間落落幽勝處安得同游
磐媿我西北客恨匪户籍占但當風月夕遐想氷雪
顔
　　　次李提舉過南園飲散賦詩韻
小山叢薄棲南郭蘭若蔽虧如間錯竹色低侵几案
涼海雲常壓波濤惡遣愁五字了未有取醉一樽良可托
折簡敢致先生游俎豆陶匏殊寂寞風流固自出元化
祥鳳夲合巢阿閣步武乃肯臨草草塵光不間知落落
今年田疇極豐熟早禾晚禾靡風雹為酒具黍共婆娑
應為野人一笑作
　　　次蔡瞻明題南園
小亭倚山肋東望渺雲海松蘿翳窻户披拂大塊噫細
路窘歩武幽花植湫隘隣有長者轍乃幸接符采山為
獻秀潤水亦舞澎湃語真頓忘歸談宗知有在復拜五
字句新喜入四大尚期一笑粲天宇約晴快
　　　次韻程機冝感懷(海風吹秋志/士增感八韻)
㡬見秋風來坐念歳月改宫蕉泣白雨孤愁越青海
十年戈甲際四海烟塵中慘慘鼓角晩萋萋禾黍風
至交類萍梗離合寧前知相思梅花發豈待中郎吹
老驥千里志元龍百尺樓想同湖海心逸氣横清秋
阿俊平生友忘言金石志永懷菡蓞晩應想峨嵋翠
北塞草色黄吹作邊風駛惟公發蹤謀莫並横經士
浩蕩氣明潔慷慨念廢興何能一念息空令衆愁增
敵彊未尋盟天王日嘗膽邊聲入河嶽孤臣增百感
　　　次南安務前水亭趙介叔韻
茲亭楚風烟晴嵐獻斜疊我來及秋杪黄花舞紅葉主
人喜清論曠覽意並愜明年西郊春㑹當來日渉
　　　松窻用杜句為韻和以棋酒為意
相君有妙趣一切不容且紋楸誰與談惟彼上人者
燕坐靡天㳺何必求雲將泠然契至道廐有真乗黄
游戲三昧手絶代無對棋勝負俱可喜是中聊作癡
簾旌風不揺博山雲自度主人下東山月色轉歸路
小小試部勒誠可銷長日汀沙㸃鷗鷺局帶山雲濕
相君有妙理芳醪正所應紅粧艷綺席翠幕張華燈
公冨天人學巳收廊廟用宿有雲水債聊寄泉石供
𢷬香復篩辣兵厨瀉芳酒天宇澄清瀾山中寄聲否
紅塵舊老我青秧新插為寧幸田畯喜何能屬車鴟
誦公十妙語便覺舒華年意與境俱㑹超凌心以仙
　　　登逍遥閣(廬山/)
松杉閟琳宫仙君朝帝所神風故靜黙人間漫今古地
靈驅鳥雀磬聲肅壇宇倚檻夕陽間雲山認歸路
　　　謝李伯時自臨安見過台州
我生雅志泉石間金閨通籍誠厚顔真人下憫覊靮舊
琳館許辭鵷鷺班
念公萬里回異俗睠我南來忘趼足它時短幅問死生
為向荒寒訪雲屋
　　　與曹道士
吾宗有佳士導江秀賢支妙處本清淨浩氣蟠虹蜺駕
言還廬山春臺方融怡他時鳴雲璈共採桐柏芝
　　　擬古
君有西州役金爐斷夕香虛窻伴幽獨惟有明月光帳
深清露寒繡冷雙鴛鴦明發持似君知妾心凄凉
　　　戲作
昨日暴熱加藴隆今日寒色如窮冬居然寒暑變春事
大鈞造化誰始終我欲直前扣天闕萬神森衛不可謁
上𤣥豈縱勾芒神朝驅赫日夜沉月吹香濕玉失長養
發陳璺啟若徒設願天勿令移指麾却收正令還春曦
暄風布暖活貧窶免詠眉山禦臘衣
　　　効寒山體
嗟我世間人有山只暫聚冨貴空中花遇合風裏絮夜
夜植業種朝朝奔苦趣佛有妙蓮花讀取平等句
嗟我世間人强有六親念看子是惡少目妬作美艷分
香且供佛有財莫言儉俯仰即異世六尺那可占
　　　新秋自喜信筆
嫋嫋秋色來不慳翩翩落葉鋪闌干藏鶯社燕圃中靜
蘆葉藕花波水寒我生逄辰似陸賈老去恨未歸長安
天公賜以八旬老客况如寄僧家園
　　　中秋前一日邀賀子忱為對月之欵乃審放意
　　　山林扁舟東去引企不已偶得小詩
積隂掃秋風吹作今夕月山嶽四髙寒天地一澄澈幽
人渺何許應喜清暉發一樽不同樂孤光共愁絶
　　　人倫僧求字
上人早出岷峩山頗游五嶺﨑嶇還妙定休咎指諸掌
㑹心不出眉宇間顧予從來多得䘮歸老林泉喜無量
它年見我巖壑中應笑如如得非相
　　　過江州柴桑淵明故居
匡廬㳺遍僧家園南望柴桑墟里烟但尋疃畦供指畫
不知市井今㡬遷五桞既無只衰草三徑莫識皆平田
欲歸四顧但遐想歸來髙致猶凜然
　　　感齒髪之衰作詩自解
我生飽艱苦初年心已衰况今七十化形憊聊支持頭
童漸不束齒敗餘墻圍髪落尚爾爾齒豁良依依
　　　過淮值雨偶成呈王樞密
明日立秋秋色至向晩雨随大風起飄盆如麻不足喻
倒海傾江差可擬髙林老木亞復折簾幕頽垣紛若委
須臾霽色上南山落日燒雲照淮水
　　　王樞宻見和復用前韻
惟公帶礪長淮比聊為蒼生拂衣起一時冠劒滿漢殿
簡注非公欲誰擬金鑾文采粲黼藻玉扆平章看端委
敢將蠅影附驥涂願薦盤盂奉明水
　　　老病
老態日益出老病日見侵疾多戒少飲杯行常淺斟孤
坐每憚起紓思不成吟白日事有待中夜誰知音
　　　懷歸自訟
讀書老不入屢讀屢遺忘遇事欲强記轉首輙怊悵以
此趨事為豈但成嘲謗人豈不自知去矣殆天放
　　　治圃
腰斧治小圃樸􁂶久不省妬芽盡芟除條逹出秀整臨
津獲梅株蓓玉作寒炯三遶無所裁留看横斜影
　　　虛飄飄
虛飄飄虛飄飄禹門三級浪仙子百花橋雪霙輕作霰
簷溜凍成條㳺絲千尺網春色掣電一抺收逺霄虛飄
飄虛飄飄比時幻聚猶堅牢
　　　梅
吾家舍西多此梅白玉花綴棠棣枝冒寒糝糝已藴玉
自開及謝酒屢持覊棲臨安三換歳向來一醉知無期
君家此花富氷艷舉觴折贈如雲披欣然拱眎不暇揖
坐想故隠增依依只今匏繫未歸去俗鞅吏網相驅馳
就公看花仍摘實信美我語如觀頤祗應兩菴有歸夢
夢到花下奚復疑
　　　寄張逹道
茅峰何山亦何好瑶木琪華並三島其間巖洞邃且深
隠居仙人得窮討遠業已跨雪色驢諸孫何能玉顔老
黑虎㑹有青鸞信洞章同夢池塘草關鍵真符付自爾
鴛鴦瓊壺每傾倒頗聞雲篆經九試自應太上傳三寶
他年芒屨謁凝神洗心拱聽無上道
　　　送鄭猷歸福唐
君家有唐第一人耕隠谷口同子真臨安始終三十載
我亦掛冠君歸閩重話向來倦㳺處蒼顔秃鬢皆如銀
喜君南歸不可從雁飛時寄天台春
　　　王正道再遇竹冠輙和來韻見鄙愫
惟公秉操如仙官一任酷暑兼祁寒存心香火接造物
達誠果再逄竹冠應言蓬萊有至樂六十九洞無纖惡
松姿鶴態不復老琪蘂瑶房未嘗落上庵至真聞屢過
口付訣目相琢磨公今得妙騰逸駕我嗟老景飛輕梭
願投黄寧拯將溺有香一瓣致禮敬誦生神歌
先生有號復有官不畏隆暑兼祁寒歸來山中侣松檜
無愧太上翔雲冠我比同庵有餘樂雲山百好無一惡
喜君宏度如容波媿我大匏真濩落乃今漂流如無何
進退未果徒鐫磨夢魂游揚欲舞蝶歸意浩蕩遄飛梭
得歸冲嗇雖當侵伐後一醉尚可同詠歸山歌
　　　與馬通判
皖山邃密常若春中有仙士久隠淪幅巾嘯傲喜接物
彷彿白鶴乗孤雲朅來帝所暫戾止亹亹清言償所喜
内慙已老不受教猶幸一奉圯橋履
　　　題衛太尉巖集圖
衞公雅志安林泉稟生似無塵土縁英標孤映出羣鶴
姿儀密際三界仙居臨山麓絶煥麗楚楚松竹相後先
幽巖嵌空截緑玉嘉木䕃映揺蒼烟喜招社友共清集
中有一老談幽禪其餘六逸咸自若炷香瀹茗殊怡然
曹丘倚案獨閣筆想見窘思人所憐衆賔得接書史樂
浩氣髙壓江湖天只覺談話可上漢不擬歩武猶居鄽
墨隠能畫巧為此一叚美事端冝傳好辭更賦風月上
勝韻直徹星辰邊他時一笑(以下闕/)
　
　
　
　
　
　
　
　松隠集巻九
欽定四庫全書
　松隠集巻十　　　　　　宋　曹勛　撰
　　律詩(五言/)
　　　投連泉州顯學五十韻
某也多竒蹇艱難已十年素風惟汗簡生計只韋編先
業雖殊軌時流幸比肩固窮心尚壯鼓勇氣無前念昔
時方阨居懷影自憐廟堂荓蠆毒宫闕䜟漦涎敵騎南
趨楚天皇北狩燕六龍塵黯淡二聖淚潺湲(某以幹當/龍徳宫扈)
(從太上皇帝/北狩至燕云)故國人何在新君信未傳自陳心膽大肯
避虎狼先落日幽都路西風易水壖珥璫金不暗睿札
墨仍鮮(某到燕京被密旨晝伏夜動齎持/上皇御衣御札邢后金環子投進)間道逃穹帳
開緘徹御筵苐知從聖化寧復較騰騫寵錫䝉天造兵
戎付路權危言乖上相邏職俾南泉(䝉恩錫帶増秩差/福建路分以奏敵)
(營密事黄相謂警/朝廷止授州都監)復記丹陽渡初移御座船孤城逃守
令衂陣擁戈鋋法駕方登頓生民豈保全嬰城因率爾
拔劒意茫然軍旅增提振囷儲不棄捐詔封霑錄用師
氣亦周旋(比權鎮江府兵官經車駕渡江南幸府中/率皆逃避獨死守訓兵即日䝉奬諭遷秩)
部領終如舊奔馳信有縁萱庭方舞綵紼序忽終天
遽見炎凉變悲随節物遷故園愁緒外歸橐淚痕邊
朋舊仍稀濶饑寒念接連豈惟裘已敝政坐履長穿
塵土千山道風濤萬仭淵輿臺俱偃蹇鞍馬亦迍邅
茲幸提封肅方依刺史賢宣恩持閫寄持橐下班聨
日煖黄龍北風遲紫帽巔(黄龍紫/㡌山名)五兵咸内戢千雉
即中堅廡屋除餘壤榕隂上故烟既能防勇鬬誰敢
闕緡錢黠吏俱冥迹虛詞詎得專禦流先治栰發偽
不輕蠲燕寢鈴無響虛庭草有芊盡欣新政下一洗
宿疴痊皂蓋聊均佚神舟艤濟川藩維随振舉風日
遂清妍只恐三台近行看一札宣第功冝玉帶歸照
稱金蓮徑入雲臺仗冝陳述職篇泉人心戀戀閩部
思綿綿内顧茲縁病趨承失備員但能懷惠養愧不
預櫜鞬恐後瞻依便先伸梗槩䖍秉鈞今有待拱手
聽陶甄
　　　張右相生日二首
玉律歌無射金風下四蓂三台丞相位一徳將臣星弼
亮時師表文章世典刑百神扶大手逺業慶千齡
氣稟無為秀鍾靈付秉鈞周南知盛徳江左任斯民衮
繡東山望貂蟬綵服春帝師殊夀祉漢祚有元臣
　　　曾端伯自承移帥川口有懷風旨無便附信忽
　　　領教喜成小詩附便奉呈三首
好在曾夫子寧追晤語期倚毗離楚日鼔吹入䕫時赤
甲薰風近黄堂淑景遲相望邈坤軸空詠竹枝詞
衣袽先九潤此日上瞿塘風月動官柳旌旗開蜀疆詩
壇凌李杜政績過龔黄追詔知非晩肯令生智嚢
某也庵居久心形付自然山林藏老退松竹養風烟遇
物元非遠尋真自一天懷人㑹心處熟誦見山篇
　　　和賀子忱喜雪
蘊玉梅初艷埋青麥自豐漸氷留水研時喜拂窻風能
賦懷王粲開樽憶孔融警寒方認鶴掃逕屢嗔童色動
書帷白寒侵蠟炬紅剡溪方逸想秀句墮春工豈意疎
慵外猶存引領中須君乗暖景一笑得相同
　　　和泉伯幽思韻
蕭蕭雲日靜細細竹風侵窻影方虛白爐烟一没沉帝
鄉憐久客歸夢亦何心洞戸褰珠網應煩問藁砧
每惜年華易風燈與鑿光心情成老大世態只炎凉冷
入芭蕉雨烟輕薜荔墻故人愁更逺夜夜渡清湘
　　　和子忱惠八月青梅
神仙聞水部妙物與長生鼎飪元滋味山樊好弟兄佳
音當有象短韻已馳兵試咽甘酸處行看雪裏英
　　　和錢處和野堂
日淨嵐光上山藏野意添海潮來隠几越岫巧當簾絶
俗冝招隠論詩未屬厭居雖朝市近事事見安恬
堂隠雲將隔名髙客已知半巖施匠石一室見操為鐘
鼎功方著山林興未遲蘭臺風致在更喜讀新詩
　　　和人久雨
緑漲東籬菊桐凋古井欄雨頻傷早榖烟冷佐新寒有
木皆生耳何顔得渥丹平章濟農事清坐且團團
眩瞀知隂久茶甌不厭濃苐憂沉稼穡寧問浸芙蓉天
濶翻盆雨雲昏淡墨峯長安鼎烹者列坐正撞鐘
連朝隂未斷仰食慮尤深簷溜無窮響邨燈㡬處砧吾
兒詩有債老我韻勞心屏翳安能借吹天掃積隂
　　　和曾守有作
問俗猶秋熱移牀趁晩凉笑談懷酒伴節物念吾鄉聞
道銀槽熟思傾玉指香政須圖一醉寧復較行觴
　　　和人見貽
某也多竒蹇當年侍玉除馳驅先輅馬扈從達幽都守
已常安分臨官歎自愚旨甘方薄宦一語冀逄途
　　　和王應夫見貽
不見應夫久永懷清晤同名髙湖海内詩在笑談中光
泛崇蘭露香傳碧桂風只應家學著更看廟堂功
况味年來薄書音寄亦稀亂離多病後人物故園非潮
揭當年㑹朋儕㡬旐歸悲心那聽此生理念依微
　　　和雙溪
常憶雙溪老伽陀日益多津梁今坐斷風月奈君何清
梵山藏路南薰歸滿柯何時話暌濶芒屨入雲蘿
　　　和曾谹父見寄
活水從澆竹閑書㑹引眠玉溪何處所璧月共清圓詩
到惟供録歡如不隔年何當見風度應向日華邊
小菴雲雨上朝檻俯晴雷客子得幽勝道人時往來閑
情聊自喜昔事只堪哀冲嗇從茲老何能敘玉臺
　　　和茅山張達道
茅岫藏清隠詩仙秀格春道真淵有妙素守峻能循鶴
舉秋聲逺詩成句法新遥知㳺詠樂言筆更如神
好笑曹功顯山林過㡬春世縁猶積壓塵網復因循踵
息綿如在顛毛雪更新歳華行八十泉石正馳神
　　　和國器喜以事業為懷
鄭氏傳家學詩書不愧心佩刀知素業游序况同襟但
喜知難字何能識至音小軒多暇日為賦九州箴
久無軒冕意出處亦何心世味思三沐花風快一襟喜
君方礪志顧我豈知音毉手非吾事深慚不可箴
　　　次韻呈南嘉
塞外初歸節泉南濫總戎請纓懷壯節横槊媿家風草
木年華晩關河鼓角雄何當一笑粲要賦馬羣空
　　　用李叅政游延福寺韻上之
落日泉南郡秋風嶺北城台符均庶等杖履喜幽行與
客情文重持懷事物輕致君皆典禮躋俗向丕平相業
甌名在辭華鉢韻成豈惟才廣大且復性澄泓賤子欣
承庇微官得代耕孤單常自畏比數欲誰名橐有書千
巻家無屋一楹朝廷今再造心跡漸雙清山轉客容薄
天迷海色横心期奉圯履鎔冶在髙情
　　　和同官問耳疾
行年七十化聵景亦乗時日近尤為祟雷轟尚弗知顧
多居士病頼有寧馨兒若得都無聽唯哦見贈詩
鐘鼓嗟無與衰殘亦任時歳華髭鬢上心事水雲知尚
若泠然善何能養就兒數篇存雅道三復愧新詩
牛鬬當年事何當復此時謷乎雖有象黙爾類無知不
作多聞士難尤造物兒儻能三耳出更誦五言詩
慍心雖悄悄藥物亦時時半耳念非病全身聵始知三
湘懷楚些一櫂憶吳兒㑹見相陪處應多古錦詩
袁宏方詠史江總得随時歸興連天去文盟落筆知雨
多移蟻垤花過靜蜂兒頼有西齋友薰風正入詩
中原困戎馬久欲謁明時文軌雖非昔英雄似未知寰
中無好漢帳下得猪兒慨念燕然勒終還吉甫詩
　　　久雨
五月正陽月何嘗與雨期浹旬簷溜注罙夕水聲馳古
屋床床漏苔墻堵堵隳子桑誰復餉勾漏政須醫
蝕餘仍苦雨猶爾晦陽暉浩浩陂三尺家家水半扉汨
陳非佛意昬墊蓋天機祈懇須冥造當仁要逹微
一旬連夜雨人物困泥中竹樹侵書暗横流趂路通竈
烟薪更濕簷溜耳難聰潤逼衣襟重何時日照東
　
　
　
　
　
　
　
　
　
　
　
　
　
　
　松隠集巻十
欽定四庫全書
　松隠集巻十一　　　　　　宋　曹勛　撰
　　律詩(五言/)
　　　贈胡珵隠君
星聚西豪里人誰識少微忘懷劵外少此道眼中稀筆
墨騰瀛禁圖書動衮衣趨風忻並世一語欲清非
　　　贈張鍊師
昔仰蘇仙跡今瞻弄玉身岳靈朝捧劒飇騎夜朝真笙
鶴聲常近烟霞到處新願言承道䕃秘語慰斯民
　　　又
䕶幄通明殿仙階貴可知塵凡聊渾跡功行欲康時明
月丹崖路秋風白玉墀行聞普濟足飛歩萬真期
　　　題小石接待庵
老大思閒適山林喜晦藏一㕓雖異縣三徑得崇岡地
僻烟雲潤年豐黍稷香心期得多矣襟袖更新涼
　　　題今是齋
偉矣髙情著齋名世亦稀但能塵事逺便覺昔年非琴
靜凝香碧神清衆妙歸諸縁只心法鷗鳥亦忘機
　　　敬題箕潁集後
昔侍先君日多令誦近詩尚知塗抹處猶記唱酬時竟
負經邦志終為造物疑篇篇親訓釋字字念恩慈
太史推經學(東坡謂先公深/於明經史學)先君得最深文章八面敵
辛苦一生心禁掖傳新句公卿録苦吟遺留示有子捧
卷淚盈襟
　　　寄溧水宰李仲鎮
不見李君久水雲魚雁沉調官聊製錦得句賸關心每
訪民情恱相望春事深故鄉與賢者北首重登臨
　　　小三妷遠持兄嫂之命見訪于荒寒寂寞中將
　　　歸二詩為别
投老台山麓松篁築靚幽行年今七十撫事㡬春秋但
喜親情話難忘為小留山川煩跋履事事見操修
不見小阮久相看情甚温肯來成宅相端可大吾門暖
日長江路梅花細雨村真成好兄弟言謝却忘言
　　　示諸子
霜入晴雲煖氷生掠岸沙卑枝閑剪橘幽徑試尋花客
路人情薄鄉關去路賖只應託諸子莫倦問桑麻
　　　獨歩南園寄子忱
野老悲春事相如復倦游肯來傾濁酒同與散清愁逺
岸重重栁晴江處處舟飛紅殘照晩閑倚水邊樓
　　　聞敵兵近淮
壬午收亨運餘屯未肯休風烟淮水近天地老身愁敵
意驕如昨江干景易秋得閑如自若心在一扁舟
　　　方撿詳出歙研求詩
黟歙與端璞爭雄稱權奇馬肝乃正色龍尾終視儀霜
毫瀹紫玉松烟生華滋都付文學老看誦浯溪時
　　　淮上幕府
上將宣威重長淮朔吹來兵戎已超距鼓角有餘哀日
薄雲多暝天寒火易灰詩成且排悶興在倒金罍
　　　聞有衣冠附偽命者
義分元無守跳梁遂不臣美新應有賦思漢定何人晩
景嗟逄此孤忠尚欲伸君王在靈武日竚靖風塵
　　　問訊子忱游天台
落落賀吏部蕭蕭湖海姿好山應自適短棹得回遲花
發庭中檻香傳舍外籬相思梅已謝無處問歸期
　　　喜張叔潛登第
潜也忠良士騫騰喜縱觀主人收俊彦學校益尊安臺
閣名聞久交㳺意始寛佐時行拭目正論聳朝端
　　　到廬阜謁清虚
足趼踰千里仙山豈易逄欲將遮日手欵扣撥雲峯奎
壁垂無極星辰拱㡬重師心微太漠不礙白雲封
　　　游廬山道中作
早踏丹楓路西風禾豆乾鳴榔秋水濶擊漂曉溪寒短
褐冝扶杖長涂懶據鞍却思冬後景黄菊壓欄干
　　　游廬山涂中雜詩
天台久宴坐廬阜得遊遨殊慰水雲念敢辭塵土勞冬
温寒色少江靜水痕髙歸趁新年近同斟玉色醪
去去忘回遠行行廹臘天江寒侵老淚霜冷逼宵眠客
路雖經至歸涂尚過千家山在台嶽南望㡬悠然
稅駕南昌郡城頭喜少留兒時誦閑賦老境作佳游傑
閣收英槩長江倚暮愁何人識老子清月上貂裘
　　　苕溪道中
秋日苕溪路輕舟棹晩霞夢魂猶畏客行李乍離家細
細來凉吹娟娟有晩花平生雲水興老境似難誇
　　　過小圃
小隠州城北先謀儋石儲㡬椽將弊屋數策未看書碧
色新松徑泉聲舊石渠欣然終日過真是愛吾廬
　　　上塘值清明
客路逄寒食划船閙水干嬌雲易得雨暴冷不成寒白
水連天去繁桃觸目看朝來有家信稚子報平安
客路逄寒食清明未到家起居須藥餌飲食任魚蝦水
淨垂垂桞風遲艷艷花興來隨處樂不復問年華
客路逄寒食猶尋禦臘衣羣芳須暖景曨日尚寒暉餘
力求閑早勞生昨夢非薺花渾似雪蝴蝶夢中歸
客路逄寒食光隂亦可驚如何介子節再過闔廬城列
岫遥逾碧羣芳晩更明飰餘風力壯掀舞小舟輕
客路逄寒食山光觸處新取魚多様網艤岸㡬州人黙
爾非無住超然得任真今年卦氣盡四顧欲何親
客路逄寒食浙西春事稀日華藏暖景天氣未單衣歌
棹喧椎鼓桃花巧映扉空收麰麥粉藥病豈心違
客路逄寒食禾秧出已齊清溪三汊淺白鷺一行低褉
飲心何在茅峰路恐迷隨時隨有樂何處不幽棲
客路逄寒食欣同不繫舟閑中聊適往要地固抽頭不
作揚州夢何能賈客留壯懷今㫁㫁世事任悠悠
　　　涂中寒食
上已當覊旅飄然浙水東好花閑照水宿雨冷連空靈
武兵方振燕然信未通無人訪老子有淚濕春紅
　　　南園夜宿有懷
老病杜門久佳時誰與過親朋懷我少風月向人多梅
影横清夜江聲動白波不如潮早晩墻外聽漁歌
　　　臨安久雨
初夏連朝雨土人云入梅但聞簷溜密不見曉光開衣
潤疑霑汗堦空任長苔地車無住著只擬上層臺
　　　謝岸老惠顯明新芽
幽壑乗春摘芳芽辱見分鶯花妨老眼香味喜新聞細
石飛輕雪圓甌泛亂雲雖無七盌量清興重欣欣
　　　食虀有作
㸃化八珍爽須煩一品虀村寒求瓮下麪法記山西宫
徵難忘味(虀賦云嚼得/來宫商角徵)膏粱勿遽迷終然調鼎手深旨
出扶犁
　　　得致仕喜成
久甚嗟形役今方得自怡所欣官已了得與靜相期風
月閑如舊心情喜可知山中雞黍友賀幅已先持
　　　憶梅
江雲暗江路曽向玉川家冷入參差玉香隨的皪花照
溪回夜色冒雪冠春華猶記西窻伴寒枝片月斜
　　　暑後喜雨
雨因祈禱得連日作亷纎候變凉飈肅人皆和氣添秋
暘猶執熱竹色故侵簷但喜穹崇徳難從甲乙占
　　　招賈祕書
不見賈夫子病懷何得陳呻吟一春了物色九秋新閑
花翳欄檻秀氣浮衣巾笑言約中澣雞黍供蕭晨
　　　和張才甫野望軒
聞闢新軒檻髙明豈鞠窮八荒供望眼萬事付冥鴻聊
味青龍鈔(公日念佛/聲不少止)行趍白虎通大千兼内外拈出便
無同
　　　寄吳思道
别去書音短愁來客路長飛魂常故國舉目念殊鄉未
暇論竒字何堪别最良秋風入邊草意苦不相忘
　　　簡冲嗇菴故人
寄跡臨安久思歸夕夢頻愁多難强醉病苦故禁人夜
短無清夢年髙歎幻身山中有道伴雲壑擅餘春
　
　
　
　
　
　
　
　
　
　
　
　
　松隠集卷十一
欽定四庫全書
　松隠集巻十二　　　　　宋　曹勛　撰
　　律詩(七言/)
　　　恭進徳夀芝草
椒掖沖襟奉玉宸靈芝莖葉出氤氲如頒月令欣欣政
先學巫山藹藹雲璀璨吐竒康夀棟輪囷絶異漢唐聞
只應一葉三千嵗萬億斯年贊大君
　　　會慶聖節
帝出乗時叶小春中興復古付曾孫奉親聖徳躬仁孝
御極天章廓宴温書軌自應歸正統戎蠻先已侍脩門
凌虛志逺吞寰宇億載端臨四海尊
　　　癸巳聖節
堪輿亨會接洪基鬱鬱葱葱動紫微理契奕秋專國手
徳兼周武一戎衣恩言下浹皆中道帝意終潜復九圍
升濟羣生歸大業同心億萬仰天威
曉雲紺瓦不飛霜瑞靄融春十月陽電繞璇樞開上瑞
虹流華渚叶珍祥威騰紫塞天驕外日拱蒼龍闕角傍
今歲㤗壇伸謁欵是冝萬夀詠無疆
　　　恭奉聖訓賦凌虛
新規傑閣倚蒼巒地拱天成十二欄但覺星辰來廣莫
不知步武切髙寒春風先到黄金闕皓月常臨白玉槃
曾侍威顔香案末䆳瞻旒扆瑞雲端
　　　宣召看紅木犀賜宴索詩并謝恩
九霞深借曉光披粟粟輕紅䕃碧枝不逐秋香勻菊艷
要烘花色並彤墀涼雲收雨朌慈惠寶幄中天拜宴私
折得一枝恩所賜喜如初挂緑衣時
　　　恭覩上聖親臨江淮耀武伊洛謹成詩一章仰
　　　賛聖化(辛巳/)
曉傳清警出龍樓八駿騰驤下斗牛鐵騎屯雲朝障殿
羽林扈蹕拱凝旒暫迂玉趾臨三楚便覺榮光煥九州
恢復故疆知黙定已看森索墜旄頭
　　　恭題觀堂
松篁深靚隠新宫十六清真位位同笙鶴似臨三境上
珮環應下五雲中烟霞頓隔塵寰路道徳追還太古風
固已羣仙資聖壽嵩呼益願祝堯聰
　　　初到闕下
墨勅雙馳侍帝傍何堪窘步入明光退風久作翻風翼
倦客何能久客梁野寺殘僧思緩步斷橋流水憶寒香
何時裋褐携笻去數里松聲細麥岡
　　　故舊見辟幕府
生逄艱苦念無前扈聖猶悲易水壖知効一官常自愧
死須五鼎遂身先頗收姓字朝廷上寧復功名日月邊
軍旅固非平日事願將餘力從櫜鞬
　　　持節和王樞密
長淮矯首得遐觀猶記當年獲奉鑾萬馬飲淮貔虎肅
六師扈蹕水雲寒欣瞻幕府蓮依水慨念神州李下冠
狼望已銷歸廟畧更持韻語訪任安
稍陪酬唱與榮觀聲並琳琅和八鑾可但文華迎日麗
自然符采照人寒笑談殊喜親犀麈接侍終慚戴鶡冠
公等雍容瑚璉器騫騰行見近長安
右府登車竦聽觀皎如玉韻叶和鑾清薰已解南風愠
和氣先舒易水寒行李喜陪金虎節移文應閟竹皮冠
願看歸去為霖雨天下蒼生在謝安
　　　持節過界
泗濵悵望草連雲眼暗凄塵秪斷魂香火固難尋寶塔
雲烟時復見沙墪五更悲壯眠難熟一片荒寒曉更昏
往事興懷今二紀道傍父老豈兒孫
　　　持節過京
與客西㳺歴汴都荒寒不復見吾廬只今黯黯塵埃起
當日葱葱氣象無雖覺人情猶向化不知天意竟何如
遙思閶闔西邊路一夕飛魂繞故居(昔家州西/竹竿巷)
　　　聞江上㨗音
朔騎南窺久未恭天王清蹕靖邊烽軍威早已聞三㨗
喜色遙知動六龍師旅夙嚴新號令版圖行復舊提封
中興大業書歌詠願刻浯溪頌九重
　　　被旨軍前講和得回
仗節親宣詔語還敢期幼稚得重看鐵衣冷挂龍鱗靜
寶劒髙藏玉彘寒兵甲從今挽河水兒孫獲與復儒冠
清閑放意山林下老援何能更據鞍
　　　呈時宰(時年十八/)
黔黎誰識迓衡功赤白囊閑寢燧烽史不絶書稱上瑞
地無遺利足三農已聞奠玉祠真室未見泥金欵岱宗
七十二君梁父禪何時展采更東封
　　　又
不毛山海盡梯航徳洽重熙聖祚昌萬國鼎新周禮樂
千官星拱舜衣裳惠霑圜土恩波濶徳及昆蟲化日長
天地至和昭感格比聞甘露降番陽
　　　政府生日
文經武緯致尊榮功徳崇髙不可名草檄預聞全國勢
按圖行見復都城衮衣三總郊丘禮黛耜初親帝藉耕
過眼蓬萊㡬清淺凝神治道自長生
上公翊戴肅朝紳衮繡趨庭下帝宸一徳格天瞻相業
密雲不雨協郊禋初筵寵錫清都奏和氣融隨明日春
成算自應同壽算兩河黎庶待陶鈞
鉅徳元功鳳應韶屏風隔坐翊昌朝星辰循軌三階正
鐘鼓重新一氣調活國工夫歸斷斷鍊形真一已飄飄
芒鞵門下塵埃客㧞宅惟看上紫霄
歳躔回次拱台星麟閣儀刑首萬英鍾阜堂堂分秀潤
淮波衮衮湛清明鋪張治具調元化整頓皇綱撫有生
鶴馭它時赤松伴丹砂九轉待功成
　　　殿帥生日
薰風拂拂下槐庭師帥膺時奠四溟代北家聲今嗣業
淮南草木亦知名陣前鐵馬三軍勇肘後金丹九轉成
立國宗臣宜壽考隂功篆玉定長生
　　　林詔使生日(時以御史/募戰艦)
杪冬慶閥綺雲浮挺育文英氣奪秋烏府暫煩安遠俗
龍驤方倚破姦謀三吳遂奠時廵馭四海咸瞻入告猷
何止隂功鍾五福巖廊已識濟川舟
　　　何季崇生日
慶閥當年侍從臣傳家今見石麒麟瑶觴初過菖蒲節
碧海聊觀荔子春超逸絶塵髯政事暑天湯餅魏簮紳
祝公千百松筠壽常對團團月色新
　　　題吳郡王家雙竹
環碧亭前碧玉枝森森連璧揖多姿節涵宿雨蒼龍並
梢舞晴雲翠鳳差架雪凌霜俱有志懷仁抱義本同時
戚垣密協如苞瑞盛事應先黼扆知
　　　題錢叅政東巖
龍顧初聞闢縱觀盡收清勝閟髙寒四圍列岫飛雲靜
十里平湖碧照寛麈尾有言皆灌頂塵中無路不驚湍
東巖端作東山望行為蒼生起謝安
　　　題王懋功秀才秀野堂
卜築清幽遠市塵一川窈窕靜松筠下臨城郭千門曉
中有軒窻五畆春㳺藝本圖佳客語好賢不覺主人貧
我來登覽秋風晩喜揖清言月色新
　　　題謝太尉養素堂
東山雅望意雍容養素璇題振道風賸貯琴書供嘯詠
更新窻户不青紅數峯吳越登臨外千里江山指顧中
玉碾碧天冷無際中秋莫放酒杯空
　　　賦郭歩帥歸耕堂
漢水無波楚岫青歸來風月久經營要親稼穡資三徑
已試韜鈐息五兵賣劒買牛聊適意揚鞭敲鐙蹔忘情
秪應未穏耘耔樂褒詔行需父子榮
　　　題迎暉堂
爽塏幽居抵萬金東西領畧水雲深江山入坐清無暑
文史銷閒靜有琴何處菱歌烟艇雨最冝秋月海潮音
主人占得林泉樂本有江湖一片心
　　　題人舫齋
君家作屋擬虛舟想見低窻事事幽竹榦巧同檣影直
簾波寒並水光浮五湖烟月應無意四海風塵計少留
挂斾天山端有待要慿巨楫濟横流
　　　題客舍
路邊小舍靜無泥風入松杉緑滿枝溪抱回隄山抱屋
舟藏曲港竹藏籬主人野性留應懶倦客閑情去輙遲
内訟塵埃猶僕僕厚顔如奉北山移
　　　寄題祝祕校航齋
密密簾垂映柂樓濟川聊此艤虛舟羣經列坐供㳺息
巨浪掀天得罷休猿鶴依棲知有地兒童遺墜且無憂
業成一棹黄金闕穏上鼇頭拜冕旒
　　　賦陳嘉謨東西軒
田田東作襯柴關濕碧吹青一望間已許傾心常向日
尚容髙卧且懷山光風春動方崇蕙沆瀣宵零可駐顔
要是耕耘在毛墨圖書佳客樂餘閒
西成髙鑿一軒通荷蓋吹凉入坐中新月不妨回夜色
有秋何止閱年豐直須落日紅無際剰看羣山翠掃空
更約他年身退後披襟來此揖凉風
　　　詠雙竹
千巖萬壑碧嶙峋密有雙成瑞此君破籜猗猗聨緑玉
並梢裊裊舞清薰巧穿怪石嵌空地色映虛亭窈窕雲
比節合心皆美事孤髙殊喜不同羣
　　　賦友人竹軒
軒外蕭騷靜碧雲有來君子助通津烟幢羽蓋誠銷暑
玉軸牙籤不受塵解籜竹林冝𤨏碎漙梢風露獻清新
茶𤓰雅納開懷客俱喜髙材似主人
　　　友人所居竹岡以關名之
曉驅羸馬踏塵埃喜見前關亦快哉㡬啓雙扉迎曉日
未妨斜月掩蒼苔聲揺沙塞可無此翠鎻城埤寒未開
趁得雞鳴也須度棄繻不是俗人來
　　　贈許察院
海内知名第一流詩從偉度破優柔知公少駐摶風翼
念我都如露地牛解臘天容先布暖得春梅意小遲留
紅穿碧甲聊随俗不奈心驚雁過樓
　　　贈李嚴州
謫仙風骨今何如自我不見三年餘雙眸如電尚可想
兩鬢欲雪今安無干戈塞路軍麾滿骨肉避地星散居
未知草堂可歸否有使可寄平安書
　　　贈聞人子進
丹地清江若有期卜居仍俯小漣漪頗憐松竹無多地
秪頓琴書已近籬久雨不妨田要潤暫凉真與病相冝
何當去此炎歊酷日待風髙脫葉時
　　　贈靈隠老
一笑相逄語上方水雲踪跡覺清凉未論方丈葛藤話
且喜齋厨蔬笋香閑拄瘦笻随意立却愁欵叚入城忙
宿山更作他時約枕簟茶𤓰冷不妨
　　　潮州贈劉大夫
山繞䝉菴十里隂兩翁逸駕毎駸駸人隨衡雁野雲薄
夢繞鱷溪秋水深别後詩章清有思向來㳺處賸關心
何妨一笑雲蘿上小約湖邊特特尋
　　　贈李次仲致政
縠水柯山隔㡬年又來輦轂拜雲天東西南北任造化
甲乙丙丁皆宿縁老境精神惟坐卧故居松竹想清妍
豈如溪上木中子日飲溪光今地仙
　　　接伴贈相送諸公
曉隨幽徑踏行雲拄頰南山眼界新馬上客塵良自笑
山中梅意欲驚春清愁有底能随酒世道何方可問津
賴有諸公同一笑得舒軟語話情親
　　　黄侍郎宫祠贈行
無雙佳譽久騰芳蹔解繁機下帝旁舉世不能容直道
清時聊欲欵江鄉脩涂按轡三秋雨别殿陪祠一炷香
顧我辱知門下久語離清淚灑滄浪
　　　與曾侍郎
里巷風和遞曉騶髙軒見顧識英猷揮犀唾玉聞鄉語
對酒看花話舊㳺殊喜故家青玉案方承大問翠雲裘
願持相業天鈞上箕潁重為第一流
　　　與李先生學士
先生聲徹大明宫顧肯馳驅與俗同但得琴書娛白日
何須鞭帽犯朝風未容倦客尋源去應謂斯人底死窮
它日雲林陪杖屨欵承願軰囁嚅翁
　
　
　
　
　
　
　
　
　
　
　松隠集卷十二
欽定四庫全書
　松隠集巻十三　　　　　宋　曹勛　撰
　　律詩(七言/)
　　　送趙安定弭節三衢
茆土真封輔帝畿天潢近派冠彤墀當機久契拈花笑
示病何勞闔國追北闕暫違文石陛西風正是菊花時
瘦笻短褐他年去洗雨濛烟訪習池
　　　送王制置帥成都(剛中/)
從來吳蜀勢相親制閫今勤侍帝臣可但覆甌稱直道
蹔煩分陜濟斯民劒關目下山河重井絡天開號令新
聖主遂寛西顧念遨頭正及錦江春
　　　送子威兄歸邵武
閩浙相望一寸心鴒原落寞歎孤音五年情話空相憶
千里閑門肯見尋只擬連牀常對語豈堪垂老更分襟
他時果許鄰幽築莫倦天台塵土深
　　　送鄭吏部出使
聖主東南眷念勞繡衣行部輟名曹喜尋物外人多竺
應遇山中相有陶丹筆不搖吟筆健頹風頓革古風髙
如何大展安邦手勿使鯨鯢弄海濤
　　　又
生靈塗炭帝應憐攬轡公應願著鞭禹貢山川仍舊貫
漢時户口失殘編交征夷夏疑非古積弊公私不記年
且乞韓州風信好二君歸計託樓船
　　　送謝景思從辟督府
乗傳逆知懷抱開壁門春晩靜塵埃萱明子舍雖云樂
檄愈頭風得屢催横槊便知威逺塞指蹤端復賴長才
維持江左風流在冨貴行看正鼎來
　　　又
艱壘師行遂坦夷中興仍待老文辭上公固已虛油幙
碩畫旋看賛鼎司氣隔龍荒朝隴蜀令嚴虎旅肅旌麾
風聲鶴唳天威振會見碁餘折屐時
　　　送子芬年家之官越上
清潤丰姿玉不瑕篇章典重見詞華韜鈐小試諸侯幕
事業共稱丞相家蓬閣晝長冝笑詠山隂春早已鶯花
鳳池自是風流在行見金門帽帶斜
　　　送人倅潮陽
情文俱至接交親折節如君未有鄰垂棒不妨希孟徳
榮親當復比安仁碧雲斜日羊山路黄葉西風鱷水濵
嗟我殊鄉遠良友尚堪病眼看征輪
　　　送丁致遠司理
苕溪霅水接雲沙秀氣全鍾化鶴家三語固知油幕近
八吟不覺石渠賖庭親戲綵心應悅路近乗槎梅已花
一意相期升館殿三年倚玉愧蒹葭
　　　送表弟丘彦澤失官之潮
此身江海一浮漚遇坎乗流莫預謀萊子奉親真是樂
塞翁失馬定無憂關山照眼長安近裘褐生香鱷水秋
隠忍功名丈夫事行知冨貴自相求
　　　送楊子寛還臨安寄錢處和
送客天台不上船東風欵叚喜揚鞭山容閣雪曉猶冷
花色烘雲春正妍壠上麥芒猶緑嫰枝間梅子漸青圓
有懷閣老應詩罷盡捲珠簾按管絃
　　　送懷英訪廬山
台嶽相逄麋鹿墟識公風骨秀而癯山林訪道誠多切
雲水期真進所如罏鼎丹砂知煉已闗河霜霰不妨渠
它時應有衡陽雁莫忘南來一紙書
　　　送張冲舉先生還山
道人丰骨出埃塵玉頰䨇紅爛澷春金液宻傳張果老
黄庭曾授赤明民秋來行李林泉好雨後雲山意氣新
顧我年華已垂盡餘齡薪水願相親
　　　送王道録桐柏住庵
早覺人間萬事非便尋幽遠净征衣每嗟老境難辭老
政使歸時未得歸物外無思皆妙道塵中有患更危機
羡君行李翩然去瓊闕從兹兩子㣲
見說當年夢甚真公今髙步挹清塵經傳桐柏兼三洞
名在明廷接萬神馬過越山資浩氣花飛剡水正殘春
白雲二友皆仙士晤語多應一笑頻
　　　送人游福唐
蘿月溪雲各未䦨他時薪水肯相安家依梵刹鐘磬静
路近台山松桂寒横槊勝流公遠詣觀瀾逸興我難㸔
歸時一棹宜須早趁取薰風荔子丹
　　　送别曹封叔
華宗丰度藹長雲一笑相逄契懶真豈但金蘭如舊分
固應俞扁是前身久爲輦轂緇塵客欲趁龍園茗盌春
顧我華顚今放跡水邊林下願相親
　　　久别黄虚中忽㑹又别二詩道意
汪汪陂量有家聲文擅區中世典刑别去十年頭已白
相逄一日眼猶青君裁短後姑假道我訪内丹殊不經
蘿月風櫺傳古錦無令簿領困周星
蘋滿烟沙柳滿洲緑荷風軟轉船頭歸篷亟作恁麽去
許事肯令如是休自有文章追洛下(虚中與朱/希真酬唱)莫縁譽
處厭糟丘君能坐致錢流地行逹通明十二旒
　　　送殿幹譙公暫歸莆田
暫輟京塵擾擾間一鞭行色冒春寒梅花細雨資能賦
野水遙山好據鞍引道頗聞辭魏闕覓官况可近長安
掀髯西笑歸宜早應及莆閩荔子丹
　　　送錢處和知三衢
忠孝傳芳在一門䨇旌光動小陽春柯山瀫水聊均逸
石室龜峰定可人紫詔宻嘗符夙夢朱轓果見撫斯民
故家未有如公者自致勲名侍帝宸
　　　和都運龍圖
一時耆舊盡英游玉節迎鑾暫少休不以秦人視越瘠
載馳楚尾與吳頭兩淮濃被鍾離政一水聊縈杜若洲
行見鋒車還禁槖巳㸔仁化浹魚鷗
老大心情故倦游直誠自許賦休休清流固已久絶望
白髪只今空滿頭軟語每思揮玉麈尋源便欲過瓜洲
他年一棹烟江雨有愧輕輕不下鷗
　　　和鄭康道
絶歎當年故作癡水邊林下欲清非未應阮籍涂窮慣
自是王通世念㣲仗節舊聞英槩偉挂冠惜與壯心違
起予徑辦從公物一䩫芒鞵一衲衣
耕隠春江水盡頭一鄽已自鄙通侯好辭遽作春半别
歸意欲兼天際流我尚未栽三徑竹君能先泛五湖舟
要來便作乗風客莫使烟光有許愁
　　　和謝景英提幹
公家繡戸壓城垣物采随時入懶軒人倚層樓風滿檻
江㴠秋影月當門賸聞薌渌羅襦麗醉㸔金荷燭影昏
可但頽然信真率亦思秀句得重論
　　　和穩上座
與公緇素兩無成世路低囘窘墨繩弱羽機繒懷畏避
孤根霜雪厭侵凌未須神秀終齊雪好囑維摩且判慿
喜讀師詩破塵坌了如松雪拂人膺
　　　和楊季廓觧元
下帷聞說盡英竒賦就三都墨未醨分比楚蘭同講學
文踰荆玉不遐遺豹藏烟霧聊相與蚌剖珠璣要及時
龍虎他年題淡墨緑衣皂蓋㸔風姿
　　　用前韻書田間晩歩
寓居蕭寺憇衰遲得酒寧論濁與醨閑裏風光常自喜
暑中人事棄如遺一溪烟水漁鄉後萬疊蒼山月上時
竹杖芒鞵田岸久稻花細細歳豐姿
　　　用前韻贈岸老
年來學稼似樊遲惟有農功每不醨事與本心雖自適
病随老境豈相遺我方枕簟和雲住公已風幡撇地時
林下相逄笑相領一枝笻竹水雲姿
　　　和曾竑父光孝佳句
使君幽討遍禪林名動三台殿閣清稍賦詩章囘好色
坐令草木有佳聲政須膏澤随軒至未礙隼旟衝雨行
爭冩雄文惟恐後喜兼和氣滿重城
　　　和黄南嘉相賀(楊勍賊馬在城下余以帥檄統/領全師渡晉江對壘三戰賊北)
　　　(南嘉有詩相/賀次韻謝之)
賊馬慿凌勢怒號鐵衣夜挂映征袍謹嚴甲士方超距
森索妖星絶繹騷横槊賦詩雖昔事枕戈待旦敢徒勞
公詩一洗烟塵氣媿甚横行不鼓刀
　　　和鄭國器來自江州道中之什
聞道山爐一炷香三餘常得寸心降直須了取詩千首
始可閑期璧一䨇梅潤未能排絮帽日陽只擬上芸窻
竚公納錫充前列毋使遲遲出九江
　　　和國器因以奉勉
宿雲濃澹弄空明桃李吹香雨屢經燕識舊巢猶頡頏
枝駢新緑尚芳馨力田須待年多黍知病好尋參與苓
莫爲無家怵鄉思且籌傑論獻明廷
　　　和鮑判院見寄
挂冠十載水雲鄉忽奉新詩助發揚老境不能尋汗漫
聖時欣服值虞唐喜君均佚琳祠樂愧我初無襪線長
他日林泉儻相覓一蓑烟艇洞庭霜
當年壯志作三軍㧞馬曾同幕下賔欲試韜鈐毘廟筭
便期鷹隼出風塵暮年嵗月嗟殘景一水波濤有故人
端謂題輿因卜築不應佳句尚悲辛
　　　次韻李漢老叅政重陽前㳺泉州東湖
郊亭十里繞風漪一鑑光㴠萬象㣲勝址幾年因事廢
遺芳今日識公歸鳯山前直供晨翠鯨海旁連漲夕暉
少並江湖魚釣樂緑蓑青笠鱖魚肥
　　　用李叅政韻并録寄舟峰師
峙玉層氷瑩肺肝秉鈞風節素巗巗交河諭㫖師無戰
榆塞宣恩俗舊衘成筭巳功休大樹洞章詠志發幐緘
斯篇疾讀林宗意快甚長風破浪㠶
世間羣盗膾人肝避地方圖水石巖客有緑林嗟路阻
書無黄耳欲何衘雨推溪柳金方重春入江梅玉半緘
永念陸趨今弗獲垂雲安得倚天㠶
昔年壯氣激腸肝錦帶吳鈎鄙隠巖喜試輕裘裁白(以/)
(下闕/)

　
　
　　　　　　　　　　　　　　　　　　霜初
應怜别久愈無味落塞如今擬荷鋤
大方今始識無隅明月珊瑚袖手攄愧甚許提圯下履
喜於親授活人書風神峙玉藏純白議論昻霄到古初
内顧斐然知不稱祗宜歸隠自扶鋤
開緘韻語起亷隅坐使心胸百想攄公比士元方展驥
我如毛頴不中書燭搖冷暈人方寂犬吠寒雲月上初
北首故關山萬叠幾時艱棘一誅鋤
曉程寒水散成隅欵段徐行得自攄天外好山宜日襯
風前老柳半蟲書賡詩巳玷清新後扣戸仍煩剥啄初
忙似老農無住著㸔人倉庾亟持鋤(有詩/催和)
　　　用前韻贈張正仲朝散
郎官出宰鎮方隅聊試牛刀意未攄不特持平争結友
要知博物有成書不驚雉羽桑隂静一洗蠻烟霽景初
恨識羽山眉宇晩每聞嘉惠及耕鋤
朅來仰止德之隅頗欲徜徉遂所攄倚杖未忘千里恨
飛鴻為作一行書喜君燕寢凝香暇念我哀涂稅駕初
湖海不除豪舉想尚容訪古問槐鋤
　　　和曾谹父見招
使君邀我避炎蒸好句先馳識故情長日流金雖可畏
小槽釀玉得同傾耡荒喜已親三徑作吏誰能更一行
且與詩翁頻嘯詠箇中佳處絶將迎
　　　和李判院宿松隠見貽
未論琢句比元暉餘事猶思學退之數畝園荒松菊在
一生心有水雲知時平豈暇尋三窟事際何能出六竒
幸有松篁隠幽築所欣鶴馭到時時
　　　和錢大叅題松隠明秀堂韻
溪聲山色助清豪小葺蘅茅望玉霄蓮社粗能追惠遠
虎頭寧復愧班超有池清淺方儲水厥木扶踈豈待高
甚辱品題嗟老矣而今不夢紫宸朝
　　　和賀叅政與應宣教詩應居與墳廬相近
庵外山高水不窮庵中道德與時隆豈圖寳所千峰静
得奉清言一笑同幽築禪扉俱不遠水光蘿月冷相通
他年更約稽山老共棹西溪十里風
　　　和錢叅政卜宅
數篇隃寄梵王宫玉立高寒並兩峯亹亹詩章煩䕶惜
時時情話憶過從雪殘蒼嶺野雲暗花着踈梅春意濃
他日菴居定相奉半山松竹更誰容
　　　和曾守祈雪
怪來六幕了無風虚室光搖表裏同端木已飛花委積
老蟾應借色朦朧忍寒須教兒軰喜清賞莫令樽酒空
想得明朝呼舞處森嚴冠珮大廷中
天其或使不輕飛有待随軒故作遲風静圓虚纔半夜
雪随精意若前期影藏寂寂沙頭鷺寒入青青壠首岐
千里歡謡歸太守邦人固已播聲詩
　　　和曾守洪倅喜雪
不知時雪覆雲沙但怪虚窻木影斜入竹不妨聽瑟縮
映空寧復問津涯盃深喜近圍爐火香冷誰尋小樹花
語到蓬仙煩寄我固應黄竹屬詩家
　　　和曾守出後房麗人
方慚虚薄預時流仍見娉婷恰上頭檀口細能哦赤壁
羊醅喜為沃清愁當軒妙有眉宇秀列屋尚誰庭院幽
頗恨夜深人已醉翩然翠袂挽無由
　　　和曾守東郊賞梅兼送范子芬
溪曲山横動曉光天開玉雪照崇岡不妨花陌依㣲雨
為洗春風澹薄粧送别休歌河滿子相思應待返魂香
坐中客已無腸㫁何况離聲更抑揚
　
　
　
　
　松隠集巻十三
欽定四庫全書
　松隠集巻十四　　　　　　宋　曹勛　撰
　　律詩(七言/)
　　　謹案此巻原闕
欽定四庫全書
　松隠集巻十五　　　　　宋　曹勛　撰
　　律詩(七言/)
　　　和人題倚江亭
老去求閑計巳疎若尋多事即荆舒孤髙簡澹為三益
淳白清涼共一虛有意烟雲供眼界無心鳥雀下庭除
茲亭未足為依泊自是山中有舊廬
　　　再和呈李提舉
僑寓江城意豈疎得親仙李似南舒髙門帶珮昭寰宇
一代勲庸切太虛相業自應求的子老成冝復被親除
中興文物須名世會見金珂下直廬
　　　和人荔子
冥冥細雨不霑梅喜熟筠籠荔子來滿眼驪山當日意
十年閩嶺此時杯色香豈謂撩禪悅甘㫖隃知並老萊
伏讀佳章輙賡唱敢將瓦礫擬瓊瑰
　　　和紹興次子所寄詩
連旬零雨暑猶强未信人間九月涼瓮裏麴生初泛蟻
壺中桂子並尋芳斑衣未遂蘭玉集吾子少留雲水鄉
門户喜猶家法在詩情輙莫似王陽
　　　和次子積雨損紅木犀
應向西瑤立赤墀鮮雲仍帶緑烟冝要先籬菊三秋艷
不放蟾華一㸃窺頗訝夙宵涼雨疾頓思晨發曉光披
騷人豪舉經年意絶歎豐姿積漸吹
　　　和人惠詩
憂患心知振古稀北征盡讀少陵詩孰能狡兎謀三穴
且願鷦鷯寄一枝出隴麥苗憂客念搖風栁色動春辭
與公共作詩魔役不害閑中故作癡
　　　又
從來五技巳成窮顧我方今五技中治絮不能防暴冷
擁爐聊復借微烘懷鄉固與我同志浮膽懸知酒有功
待約盃盤尋一醉醉來寧復問凶豐
　　　再答前韻
不裘而暖得横披絶呌西崑不復詩聳入山容成紫障
暖囘玉糝綴繁枝從知公有青雲志聊欲文成黄絹辭
但得錦嚢風月在胷中佳處未妨癡
客居索寞厭天窮撫事無能笑語中破睡好茶盈盌白
曝簷晴日半簾烘向來切巳連丁禍政以臨民獲㒺功
賴有破除餘習在后山端欲扣南豊
　　　老景逄春每多留賞子羙所謂老去願春遲子
　　　忱雅知其况以佳句見貽信筆為答
吾儔春味等閑情識我幽花種繞亭雲帶竹光天外碧
風囘松吹夢中醒樽罍湛緑邀芳景紅翠收香拂夜屏
歸傍清池留未足更㸔涵泳一天星
　　　答趙周卿
柴扄小隠二林間德有鄰兮跡遂安支派發源公雋秀
客情催我老蹣跚松留日脚秋烟薄塔響風鑾夜月寒
頗喜笑談皆自在兵戈聚首蓋良難
　　　和英上人見寄
華鯨吼雨曉聲長詩罷蕭閑百歩廊倚煖花梢清有思
傲霜菊蘂冷猶香好閑懶瓉聊煨芋不病維摩尚倚牀
滿眼雲山應自足笑渠門外馬蹄忙
　　　奉答國器見貽
連朝好語見勤渠得失從來要一如公但忘情支定事
天交更讀未㸔書柳藏窈窕金千縷月在西南玉一梳
倚熟何妨駐行李神仙亦復喜樓居(時鄭舘於/家之東樓)
光熖方期萬丈長壯心肯以醉爲鄉功名莫與平泉李
志業須還鐵硯桑待價自應聊隠黙逄年安得更韜藏
翩翩賸讀春風句兩目增明膽亦張
　　　䨇溪雲老寄示佳句及新茶用來韻為謝
老去光隂不問春只思麋鹿與為羣每求書附風前雁
便想山深日暮雲鈆槧塵勞應念我詩章棋局久思君
新茶仍副清新句碌碌麤官愧少文
　　　王元龍惠新製輙依末後耘田韻叙謝
琱章琢句茂家聲如閲龍跳讀快晴秀韻凌虛天外立
春熈及物坐中生只應翳鳯游八極但覺儀韶聞九成
願㸔浯溪擅文學要收功業付耆英
　　　新歳雪示兒軰
改歳晴和兩月慳雨聲兼閏濕長安江梅已挾春風嫩
朔雪猶飛臘月寒老境亟尋篝火暖此懷不放酒瓶乾
珠幢玉蘂明心目冩入清吟異日㸔
政恐東臯穡事慳曉霞擁日作平安禽聲便與和風暖
梅影潛搖碧砌寒幽谷定遷鶯囀巧芳郊滋喜燕泥乾
吾君勤儉寛宵旰富入倉箱億兆看
　　　老拙觀諸公及兒軰和篇差以自慰再和前韻
濃隂罙月作春慳兹夕栖巢鵲不安淅瀝潛囘連夜雨
繽紛遽作勒花寒色迷梅徑香非遠聲抑琴絲潤未乾
西北高樓臨縹緲海山羣玉得重㸔
　　　鄭吏部有詩謂未當作夀穴和其韻
子眞高韻屢裁詩不得同行暫語離春色正如重醖酒
好花尚有最繁枝老翁只喜先安穴夀數何能更問眉
冒熱歸來便如夢何堪塵土混幽思
　　　謝楊監丞雪中送羊羔酒
朝囘六出勢飛浮歴亂初看積瓦溝漫以郢人歌白雪
曲煩從事到青州因知洗吻羊肪滑可但傾腸鼠腹休
紙帳熏爐今已矣觧嘲得免繼前修
　　　謝錢處和惠燕坐搘頥蓮
不倚蒲團有妙機搘頥眞可助癡兒輟君拄頰看山用
拯我垂頭欲睡時燕坐巧能留蝶夢吟髭聊復寄蓮枝
從今寧有靈龜歎一枕跏趺總不知
　　　臘日謝仰上人惠蘭
未覺光風轉朔雲深窻乍見意增新欲先楚客傳清些
未放江梅占早春自許幽香傳窈窕更煩白足下嶙峋
爲君抖擻煩襟㸔要是都無一㸃塵
　　　謝衛太尉送新酒
君家氷玉傳素風瓮頭色與氷玉同薰人氣和喜屢接
入琖色輕㸔若空梅花破蕚香澹澹江天欲雪雲濛濛
坐客已醉復賛歎頭不岑岑常憶公
　　　酬許察院
十載天涯客路身不知何處是通津華顚久已從公道
青眼遙思有故人壯節未随塵土變窮愁專與歳時新
鄒枚正此游梁倦引手毋令浪苦辛
　　　再酬丁尉
九臯仙緒豈凡門肯顧衰翁笑語温槐里少留傳好句
楓宸固已奏嘉言瀰瀰野水山連碧嫋嫋新凉月挂昏
妙筆摛華想高興政須檀板與清樽
　　　寄宋德可觀察
北歸一笑脫風沙淮海相逄五歳華寄語欲慿滄海月
昔游空想赤城霞遙知漢殿宜鳴玉不謂青門尚種瓜
雖是道人心似鐵餘情應得賦梅花
　　　病中寄曾使君湖上
露曉紅幢緑蓋明使君千騎㑹耆英笙歌逓奏連雲上
荷芰傳香拂靣清遐想雅歡均四坐欲尋幽夢下重城
負薪獨恨窮閻卧不得臨流預濯纓
　　　用前韻酬陳判官
刺桐花發照人明三㸔薰風舞絳英海近魚肥随米賤
山高溪净照人清久聞射䇿先黄甲何意棲鸞尚赤城
顧我婆娑老林下㸔君事業映簮纓
　　　寄儲子椿
卓犖姑溪有隠君當年遠識逹楓宸鑑明塵土無留跡
水净妍媸久自眞聞道燕居求性理固應有暇對閑人
一鄽已約同藏海他日茅齋定卜鄰
　　　寄陳居士
君住西山我住東杖藜時復得相從欣欣未見飄飄舉
楚楚先經靣靣松仙事旣無妻子累丹罏自有鬼神供
來春麥壠青中過待碾新茶約段公
　　　寄山中友
同朝不復舊交游留滯行都歳兩周落景殘霞曛夕靄
斷雲横雨霽高秋因仍久作歸歟計蹭蹬端如賈客留
慚愧君恩何以報此身江海任虛舟
　　　新建秘書省呈李秘監
道山賢範久摧藏聖德重興接耿光招隠稍來周俊造
紬書行見漢文章挂簷玉榜昭新渥挿架芸籖識舊香
喜見諸儒在天禄嘉謨應欲賛時康
　　　懷歸呈同官
老去光隂易變遷佳時常在淚痕邊一寒休待綈袍惠
二頃須資負郭田邀客預留醅下酒慿欄閑數渡頭舡
此身更待烟蘿去放盡天游只醉眠
　　　小園午集坐間呈處和瞻明諸友
共向花時笑語頻不須七七倩花神中郎碁戰投機㨗
閣老詩壇着語新暖景遲遲鶯喚友落英寂寂草成茵
牡丹芍藥開非晩更約同游浩蕩春
　　　再乞休致未遂得二詩呈之竒鄉友
晩歳歸心豈易收挂冠已去復淹留東方曼倩多竒節
司馬相如故倦游牀上詩書供一笑山中松桂入清愁
兒童怪我經春病此意還能掩得不
録録雖能早致身中年東海與西秦只宜桐柏山中老
不是麒麟閣上人故病未休新病起黑頭應笑白頭新
天公早賜還山詔懷抱紛紛倦俗塵
　　　懷趙希元
久懷宣殿浮山老句滿東南著老成一笑忘言尋小隠
十年去國得䨇清别來體力兼人健喜甚詩書滿意評
天子中興求讜論故應啓沃慰平生
　　　戱簡錢處和
聞道維摩棐几前花随寳女下雲天合歡帶緩新粧薄
燕子樓深晩色鮮想得瓊枝宜夜夜只應璧月共娟娟
何時遂預平生友與出湘雲伴錦筵
　　　榮侍郎暫寓張園小詩寄懷
家來三樂益芬芳不愛華堂借草堂每聼鳴騶傳陋巷
便知寳勒下明光炊烟茶潤兼旁舍蘿月松風同一岡
錦瑟似聞方醉卧西樓横玉助新凉
　　　僕至赤城英侍者見訪好語瀾翻喜以成詩
(闕/)
　
　
　
　
　
　　　　　　　　　　　　　　　　　　　　露
自應雙鶴下青霞頗聞北海終棲火莫向東陵只種瓜
他日黄庭留黍米遨㳺海嶽未須家
靈明獨耀駐年華九任𤣥歸有等差帝一澄明藏水火
崑丘凝結粲雲霞金精盛處須尋兎火棗成時要似𤓰
識得神仙木中子丹腴願及小生家
　
　
　
　
　松隠集卷十五
欽定四庫全書
　松隠集卷十六　　　　　宋　曹勛　撰
　　律詩(七言/)
　　　陪宣撫置酒南樓
逺業嘗輕萬户侯今陪笑語庾公樓聲空冀北一曲妙
木落淮南千里秋酒興勇随髙意上月華影入大江流
主人為客留清境銷盡牢愁與客愁
　　　游惠山
舊約溪山拄瘦笻踏雲漸聽短長鐘山腰古佛閟金殿
石眼細泉噴玉龍欲濯泠泠終日水且臨楚楚一庭松
知公弭節期游勝看取詩來阮仲容
　　　過鄭吏部水閣
九夏銷煩日正長沈沈虛閣枕横塘更無塵土侵衣裓
只有荷花度晩香一道清泉供枕潄千章古木進風涼
相從時得游佳處何必持盃玉色光
　　　過處和賞荼䕷
泛舟憑檻在蓬瀛一醉心期任此生滿腹本來同鼴鼠
吸川遂欲比長鯨歸來尚帶荼䕷露夢想猶聞珮玉聲
醉後狂歌能恕否如今五日未全醒
　　　處和有詩欲過小圃
小園花木暖成圍况復軒窻倚翠微一檻海棠雲錦展
四邊山色曉烟飛春風爛澷何妨醉濁酒淋漓任滿衣
甚喜鳴珂肯相訪濟川蹔艤緑苔磯
　　　思歸天台
山中小築枕溪流却踏紅塵笑拙謀鬢㸃吳霜今已老
兒皆楚語秖堪愁猿驚鶴怨事偶爾燕語鶯啼春罷休
每與兒曹話歸計一簾清夢繞滄洲
　　　閑居泉州
平世功名不可期羝羊自恨觸藩維勞生漫揖衆人謗
雖死肯辜天下知勸進偶能回漠北輸忠猶憶佐邊陲
秋風一夜翻庭緑曉看髭髯半作絲
　　　黄灣書事時敵人犯淮
海邊鼓角動星辰我復驅貧近海濵强對溪山方袖手
不堪梅栁已驚春新元北客愁邊淚故國西郊日暮塵
誰與髙寒伴幽獨雪聲清夢入霜筠
　　　出關
筍輿清曉出都門便喜松聲到處聞可但佳㳺今止止
試尋舊友只紛紛卑棲故傳吳楚語髙意自同鸞鶴羣
且樂退身無罣礙滿襟塵土逐春雲
　　　天台宰祈雨有感
炎風踰月熾穹蒼稼穡如雲已變黄令尹為民躬血懇
神龍奮雨破驕陽髙低禾穎芃芃秀壠畝風回細細香
自爾屢豐應課最西成先可賀倉箱
　　　次子自越來見省
江分吳越寄寒温賴有飛鴻旦夕聞作别半年常入夢
相望百里歎離羣庭萱雪已侵寒綠梅萼春回耿暮雲
喜汝蹔歸俱慰恱老懷無復更紛紛
　　　無錫得次子詩促歸
老大心情不外求得閑歡喜且閑休每思塵土年華老
欲接神仙汗漫㳺三月不知春爛熳五旬却值雨飛浮
催歸又誦吾兒句便且呼童上小舟
　　　山中
告老吾君得挂冠交親猶肯問平安連天秋色雁已過
滿檻竹聲風逗寒對客杯盤心共醉催人節物嵗將闌
但知適意山林去不覺山頭行路難
　　　松隠坐上寄錢大叅
閑裏光隂不記名曲勤宏度訪公榮五雲洒翰情文厚
九節浮香琖色輕瑤箑含風清致爽綵絲縈臂眼增明
團欒每得佳時醉却恐宣麻下帝城
　　　戊子正月廿一日雪及半尺
晩訝争鳴白項鴉梅風随夜冷窻紗忽驚寒透多年被
不儗潜飛六出花歴亂已應藏月桂糢糊無處認山茶
朝來多悞尋芳客都向東風賣酒家
　　　初見梅有作(仲子折梅見寄雖尚未着花而疎/瘦纎婉巳自有無窮春意戱作短)
　　　(韻/)
至後微和入燒痕烟稍寄我嶺頭新尚無紅糁離離意
已覺清姿冉冉春未暇儗為烏有賦絶勝遂詠墜樓人
夜寒翠袖臨明月且影横斜上醉巾
　　　清明書事
老來不復較三餘只養恬愉守故居新火又逢寒食節
故人誰寄一行書随人只得身康健寓物須煩酒破除
賸讀佳章正慿檻海棠花上雨疎踈
　　　寒食有感
輦下相知把酒稀更逢寒食淚霑衣五漿道路何嘗饋
三徑荒蕪未得歸春事沉沈寒慘慘暮烟漠漠雨微微
杏花零落春還半空看簾間燕子飛
　　　春晩即事
化國舒長日正遲漫天風栁緑成姿髙低蝴蝶尚春色
零落荼䕷猶晩枝倦思有餘時種竹老懷無著强賡詩
人人一覺是非夢但得百年猶此時
　　　晩春書事
東風苒苒又將歸甚叵飛花不戀枝半夜雨驚殘夢破
一春愁是落花時暖梢裊裊青歸柳輕浪痕痕緑滿池
惟有小欄藏秀色數枝芍藥殿春遲
　　　風雨驚春
一年春事急如流每被顚風斷送休錦瑟華筵常漫度
杏園景物只供愁須知勝踐何時闕自是青春不少留
遍倚欄干望歸路落花飛絮思悠悠
　　　連雨有感
連雨霏霏作曉隂倚欄不復見遙岑已踈日上三竿報
只聽風随十日霖枝上綻梅紅自墜庭中新緑色逾深
田苗漲水横斜卧甚憫為農種植心
　　　扇車
良工巧製鮑魚形短架圓機扇比名十幅懷箱塵不到
一輪因力羽猶輕輾囘劇暑軒楹去載得長風枕簟清
失喜門邊須茗客隔籬悞作碾時聲
　　　初冬日懷先壟
中原金鼓未全衰拜掃逄時淚滿衣丘壠蕭條應蔓草
松楸寂歴想斜暉殘骸漫向天南住鄉思空随雁北飛
海上傷心一巵酒夢魂先巳酹重圍
　　　閑過小圃督治冬蔬
山園乗興便忘歸習静關情萬事非落葉翻江垂露網
小梅藏白倚苔磯等看朔雪連雲宻數得棲鴉幾陣飛
台岳久慚猿鶴怨水雲三合寸心違
　　　辛卯題壁
中原䧟賊百城沒龍馭天旋守一江恢復未逾衣帶水
功名慚有碧油幢痛無雁信來沙漠愁覺梅風到夜窻
朔吹攪雲心慷慨拊牀未易寸心降
　　　病起有感
老去心情在一鄽是中憂樂稱華顛因知不悮三三句
空近偷安九九年生死去來渾付夢火風煎廹諒非堅
第知一䄌安排了任我朝昏且信縁
(闕/)
　
　
　
　　　台城雜詩
卜築城隅久罷休數椽忽得水西頭四圍竹色繚寒碧
一徑杉風留素秋門外水天分棐几天邊桂子入簾鈎
指蹤盡得神仙客更乞佳名為歸不
老境光隂怯雨霜怕寒窒隙似猜防養生飽悟風中燭
卜宅閑尋肘後方明世漁樵終混迹故山猿鶴怨循墻
天台肯約他年隠半嶺松風殷夜牀
長歌山林五風霜翠竹青松是巨防每謂肉身求浄觀
猶勝飯袋繞諸方因風老葉閑粘網久雨新苔巧占墻
何以待賔餘舊貫一香一飯一胡牀
向來小築久鋤荒更覺閑中日月長山脚孤烟迷市井
岡頭斜照下牛羊乗槎未喜閑侵漢騎鶴何求再上揚
簡寂新詩清有素雨随擊節助浪浪
歸涂只欲自治荒久習田間興益長挿稻方能騎秧馬
觸藩遽復歎羝羊乍為事奪愧俯仰却得公來時舉揚
更待凉風下天末醉㸔墨妙冩淋浪
雨後秋風十日隂衣羅初覺曉寒侵清愁强欲親歡伯
瘦骨何能舉聚針碧玉麗詞殘照晩青樓秀色暮雲深
中郎好句傳茅屋端比逃虚喜足音
金柔火老轉清商已近蟾華冉冉光尚有㣲雲遺暑濕
不妨森木作新凉境中自有壺天濶物外每同春日長
願得身藏箕斗内白蘋紅蓼水雲鄉
元夜晴和中禁好梅影玉欄干峭窄春衫入嫩寒金翠
㑹羣仙　移下一天星斗燦喜色動宸顔行樂風光莫
放閑月在鳯凰山(此詞疑/悮列此)
　　　(闕/)
春光過似不春光自念曾無作法凉鞍馬固先均臭味
薰蕕安得更芬香畵脂敢謂名堪惜食㰖今知味更長
珍重好辭皆發藥頗慚宫徴顧周郎
爝火寧知日月光遽聞騎火犯伊凉周宣懋建中興政
上帝潜符至治香天欲卦爻重彖象民知瓜瓞本綿長
商孫駕馭方經武行見䝉衝繫夜郎(夜郎䍧牱以繫戰/艦出漢書音義)
世道艱虞太白光風棲雨食鐵衣凉誰歌漢月空相識
漫有山花先自香塞上許時兵未息水邊他日話尤長
想當清夜圓蟾白曽欲題詩問庾郎
强栽松竹養煙光官舍公餘喜晩凉習静關情惟挾䇿
愛閑修供只焚香自憐怯事如欣泰止合摳衣扣子長
斷斷此生今巳矣擬尋艇子學漁郎
遽朌翰墨發幽光内顧鯫生德甚凉已幸貳車臨海國
因知汗簡發天香花梢擢緑蜂初静梅實桃青晝巳長
㑹見紫泥傳詔札中興事業屬清郎
海色天容浸冷光秋囘山谷進風凉不須悟性三關語
自有澄心一炷香倦客棲遲歸意逺暮林搖落晩山長
從來習氣聞風悅慚愧如今陛楯郎
韻語初疑擲夜光頓驅熱惱作清凉紫髯英槩雲仍著
藏室文華錦繡香客况詎能論酒惡高懷當不較龜長
與公避地均休戚天使詩人識澷郎
　
　
　
　
　
　
　
　
　
　
　
　
　松隠集巻十六
欽定四庫全書
　松隱集巻十七　　　　　　宋　曹勛　撰
　　絶句
　　　謝賜宸翰扇
恩從清暑殿中傳鳳翥龍盤墨色鮮何物老臣容拜賜
御風挾月下中天
　　　上元前四日宣召賞梅
冉冉東風春乍回睿思宣入禁中來忽叅鼻觀清香徹
殊喜一庭都是梅
　　　德夀春帖子
曉來簾幕捲東風尚有春寒下綺櫳德滿人間和氣浹
卯山宫殿瑞雲中
弄黄宫栁未齊勻便覺風和淑景新自是東君朝㝡貴
欣欣春亊足頥神
捲簾康夀麗朝㬢經巻龍香晝漏遲閑暇瑶琴成雅奏
和風吹入萬年枝
臘餘七日換年華玉砌青萱半吐芽竹色松聲清佀玉
未須剪綵作春花
椒房懿德慶源同環佩雍容冠六宮粧罷朝元無一事
闗睢詩咏二南風
露香欄檻已青青梅蕚驚春照坐明天極元妃資内助
常年春首祝椿齡
向曉天中月一痕春陽先到鳳凰門苑中鬬草尋芳處
日日春熈奉至尊
嫋嫋柔風泮緑波深沉甲舘已微和新春玉帶香羅薄
從此宫中樂亊多
　　　端午帖子
非煙苒苒上宮雲嘉木團團午影分玉案琴書供燕適
五絃清韻助南薰(德夀/)
怡顔無暑到新宫一樣珠簾廣殿風角黍菖絲隨節物
㫖甘時下五雲中
辟兵龍印篆神經繫臂香縈綉色輕自有微凉生玉宇
池光静照午隂青(康夀/)
日華露重䟱䟱竹寶砌風回楚楚松酪粉氷壺驅薄暑
瑶琴永日得從容
朝下仙班曉景遲歩揺香認九華妃花藏窈窕知金屋
亭照回波在翠微(貴妃/)
曲檻榴花綘色鮮博山一縷水沉煙奉華窗户清無暑
習習香傳遠岸蓮
參差臺殿照祥雲叠雪含風綵縷新玉帶輕紗迎令節
五雲深處奉嚴宸
下直歸來閬苑游椒風高轉紫雲樓氷盤紋簟清薰細
捲上珠簾白玉鈎
雨後風微荷芰香頓驅初暑作踈凉黑雲捲盡青天大
却倚湖光看夕陽
　　　癸未御前帖子
廣殿薰風日正長雲峰遠岫各微茫上天不似人間熱
夏木隂隂六月凉
聖君英畧凛横秋十萬偏師奉睿謀一日已聞三奏捷
版圖行見復神州
中原久巳望天兵攻守知惟斷乃成便有呼韓歸聖化
甘泉應得慰皇情
　　　隆興天子七月十三日親享太廟先期風雨彌
　　　日及夕㧞木震海窗户俱動轉五更即止乃行
　　　禮時也喜而成三章
萬騎如雲下太清至尊親享在天靈纔聞初獻風雷息
皎皎凉蟾數㸃星
一夕秋風勢震雷頹山㧞木屋傾欹錫春大厦猶驚畏
蓬蓽茅廬亦可知
雨脚如麻入夜深飄風從雨㧞山林守燈危坐不敢息
惟有皇天知此心
　　　謝賜丹桂
秋入幽巖桂影團香深粟粟照林丹應隨西母瑶池曉
染得朝霞下廣寒
　　　觀覩宸製花落尤艶之句自古詩人未有形容
　　　及此者使落花不與草木俱委可見天地大德
　　　之心小臣不量蕪纇仰賡宸韻
春亊匆匆緑漸穠林花鋪繡曉烟中如何捲上黄金闕
許作華裀舞閬風
　　　題禁中黄石榴
榴花紅染猩猩血薝蔔叢中今鬬新何事司花與純素
不同妖艶汙天真
安石開花比御衣縐紅繁綠不能竒上林别有嬌黄貴
如剪氷綃襯玉肌
　　　宮詞
鬱葱佳氣轉春風五色雲低駐玉龍紫府清都天不遠
翹鴟渾在翠㣲中
南山迎座曉雲開閶闔風遲絶㸃埃受職百神知有象
會稽春色過江來
䕶聖軍容簇仗齊雲屯甲馬耀春㬢行知蹴踏邊塵静
十萬吞江午飲時
為銷烽燧拯吾民都督親行號令新仍詔剋戎恩寵異
牙牌御札賜功臣
聽政勤勞撫萬方蹔留行殿駐錢塘巳將輪對規行事
更向龍牀閱諫章
法書㸃畫久非真上聖傳真妙入神鳳翥龍盤時降出
二王應望屬車塵
今年臘日近春繁帝意深憂氣未暄益恐吾民有饑凍
太倉連發賑元元
山逈江回地少塵方州桃李不成春要知駐蹕非閑暇
看取君王蘓遠民(蘓遠民御/製詩也)
蘭亭久巳昧精觕睿藻傳模字一如莫更堅珉求定本
且瞻奎畫看臨書
元正不賀自清衷睿札頻頒念两宮天相吉音來自北
便知孝悌與天通
女裳縁飾麗青紅俗競浮華廢百工聖意與民敦儉素
盡除金翠復淳風
潮隨春漲雪千尋南越山藏暗浪深欲識錢塘两回汛
便如萬國奉君心
㴞天逆黨作兵端生致魁渠詔意寛咸與維新皆赤子
釋囚還並賜衣冠
中興仁澤浹昌期則百斯男自可知例詔高禖祭春社
掖庭應已夢熊羆
拱北星辰静守心蹔清警蹕鳳凰深蕭條梅栁春如許
可復風烟比上林
威懐頻嵗斷侵陵聖運當天日正升頂相如山知美䜟
紹隆火德即中興
澤國春非上苑同近郊花木漫青紅今知聖化敦風俗
不許移根入禁中
寛恤從來只陸沉丁寧今始慰人心聖情更欲民孚信
親御雲章下詔音
射殿從容御六鈞飛星白羽駭臣隣莫驚壓盡天山箭
自昔軒臺畏聖神
溥綏聖澤浙江湄風轉行宮赤羽旗責巳但書農本詔
乗春豈有宴游詩
嗣歲厖恩浹九垓熈熈人物詠春臺行知大業同文軌
今見蕭曹佐漢來
東風拂拂到行朝剪綵膺時下絳霄不但劍歌隨騎曲
行須儀鳳舞雲韶
務農春詔將臣宣欲翳禾麻變有年聖意且耕仍且戰
稍令諸道作屯田
升暘宫裏雪初消便覺春風襲栁條新醖嘈嘈㵼輕碧
盡分和氣浹狐貂
碧甲紅芽物象新天聲震耀仰堯仁只應露布來非晚
移蹕中原爛漫春
三年不廢策儒宗清問圖回自九重不特賜書榮進士
聖君政本道中庸
六宮上直試羅衣未聽鞭聲等駕時且趂曉閑臨御札
官家常是下朝遲
天德同符立極恩紹興億載撫維坤今年頒歴更名賜
大定中區號統元
江淮控制接荆蠻銷患無形仗衛閑藹藹東風符帝力
新春先到鳳凰山
聖德隆昌紀紹興稍馴强敵會清明須知不待黄河報
自有天威靖太平
湖山風月鎻蔥蔥渙號春回萬國同因使吳人霑聖澤
一齊翻入櫂歌中
上聖憂勞昔未聞看花豈復御佳辰内人聞道頻相語
不見秋千巳幾春
天開黄道日華明細細南薰下太清宮殿雲扶龍虎氣
樓臺風轉筦絃聲
　　　禁中賞芍藥口占
千壺芍藥靄祥雲一部簫韶合曲新三聖臨軒聽歌舞
端知造物欵留春
　　　御舟應制
玉蓮翠葉粲成川十里湖光碧浸天桂楫壓波横斷浦
鈎簾絲筦接薰絃
　　　禁直賦所見荼䕷
宻葉素華青羽帔繁香秀色六銖衣枕間為挿琉璃滿
清夢泠泠入翠微
　　　禁直偶作
寓直承明意味清風傳禁漏作春聲梅梢影轉三更月
身在蓬壺夢不成
緩移淑景覺喧妍春晩尤宜聽管絃院宇日斜花欲睡
池塘風澹栁初眠
聲藏禁栁鶯簧巧香靄宫花鳳髓浮不怕苑中歸騎晚
分光御燭下神州
　　　從駕玉津園
天子行春御六龍五雲回煖泛晴風和鸞寶苑梅花路
賸有香傳玉座中
花梢糝糝動朱欄萱草侵苔雪巳乾行闕風光隨處樂
春臺人物不知寒
　　　扈蹕建康道中值雪
玉界瓊田處處村羣山繚白曉雲昏聖君縞素天垂應
三白飛花奉至尊
雷動天旋從六龍更催時雪下雲空師行銀色光中地
鳥過瓊瑶草木中
　　　和曾舍人梅影雪意
䟱枝冷蘂欲揺春照水鋪苔不礙塵莫遣移寒占忩月
忩中應有可憐人(梅影/)
㝠㝠何處認飛鴻天地同雲冷不風玉蘂瑶林應在望
兒童喜入笑聲中(雪意/)
　　　守閘書事時已退居
十年壯節下清都鷁首常辭負弩驅一棹西來黄篾舫
閘胥指㸃若樵漁
薄隂䟱雨濕春容两岸增添綠與紅短棹悠悠了無事
却憐雲水舊怱怱
坐斷天台四五年居山心迹两超然誰能更看紙上語
且守自家方寸田
老去惟思徹骨清便無弱水限仙瀛士龍猶記當時夢
夢想如今海上城
野情漫對三眠桞幽思空懷九畹蘭他日倘從春歩約
湖邊一笑佀非難
　　　接伴書懷
客路空過桃李春塞塵濕遍馬蹄痕薺花如雪薹苖老
應有垂楊綠䕃門
　　　游玉隆宫(戊子冬至日/)
宮宇璇題日月明幾經兵燼獨峥嶸庭中欲問參天柏
一餉清風相伴行(殿下有吳真/君手植檜)
由晋神功竦八荒抑奸扶運煥天章中原正苦鯨鯢毒
應為蒼生淬劍鋩
至日西山道路長逍遥蹔喜息奔忙無人共飲山村酒
只對清虛一炷香(王隆號逍/遥福地)
至日栖栖水竹村晩尋净舍拂征塵梅花未見臨清淺
巳有鳴鳩喚早春
　　　游廬山將歸有作
繞砌流泉響珮環翹鴟宮殿隱仙山老難遍踏山中勝
且看輕雲薄霧間
上真應御白雲閑肅立香霏玉殿寒五百年中今應運
介鱗還與襲衣冠
　　　游蓮峯
絶壑垂蘿蓮出泥靈根㵼碧潄香曦支笻得住烟雲上
賸看飛流濺沫時
　　　巢湖阻風題岸亭
病體縈仍未肯安益嗟氣血頓衰殘更堪五日守風苦
殊覺一年行路難
　　　夜泊仙居客舍
山寒虚籟接溪聲暮雨連空翠幾層寄榻若無千里夢
便如雲衲一孤僧
　　　道過京師
都城百雉曉雲空四塔亭亭倚望中自是老懷多感慨
一襟清淚濕秋風
離離禾黍滿東郊秋入鵶聲處處嬌敗壁斷垣成悵望
一鞭又過懊來橋
　　　過真定
南北東西本一家從來河朔富桑麻棗棃隂翳忽如雪
漠漠一川蕎麥花
　　　過太行
太行應助往還程一帶峯巒日日青豈比韓蘓當日禱
兹行國事叶三靈
　　　過淮甸
長淮烟静是天津兵裏因循一半分尚有舊時鷗與鷺
夕陽歸處記南雲
　　　淮隂廟
當年漢室巳興隆自是侯居大半功火德正炎神預否
他時為造楚王宮
　　　書玻瓈泉壁
秋夕淮天不肯明壯懷衝斗若為情卧聞隔水吹三弄
又喜孤城報五更
　　　到飛泉
曉入飛泉帶月華山如相識路如家百蟲不響露初下
開盡一川蕎麥花
　　　夢中作
閬苑東頭白玉京五雲拂拂䕶層城龍鸞高並旌幢過
知是仙班退紫清
鮮雲覆首肅朝衣青靄横霄映玉鴟浩闕一聞金石奏
人間幾度歲華移
賜得淵書下太微淵靈先巳載雲旗便從碧海方瀛去
清道鸞歌與鳯吹
八景雲輿駕六龍東方常御太和風簫笳冉冉升黄道
冠劍重重拜木公
　　　觀月藏書樓
月出西南氣便清看來看到滿輪明莫嗔夜夜東樓賞
却恐中秋未必晴
　　　冲嗇有新泉
梅黄積雨思無歡麥浪揺晴喜縱觀聞道源中添一脉
莫交輕觸水精盤
　
　
　
　
　
　
　
　
　松隱集巻十七
欽定四庫全書
　松隱集巻十八　　　　　　宋　曹勛　撰
　　絶句
　　　王德言樞宻生日
露華澄澹月痕秋灝氣儲神侍帝猷蹔握元樞均造化
蒼生願看濟川舟
骨相霜筠與雪松髙才直節固無同向來舉佀他時貴
聲出丹田踵息中(公作撫屬時巳/識公貴在聲)
藉甚家聲孰可儔玉堂金馬著清脩巳攄荷橐三千牘
行相楓宸十二旒
慶源淮瀆正㴞㴞昆季中間譽最髙三接固知先政地
五兵聊欲試鈞陶
友于相愛陟通津同氣同居善益親自是茅家好兄弟
一堂和樂棣華春
每喜髙情語甚真讜言亹亹賛天鈞不殊林下忘形態
定是因中地位人
皇華臨遣下彤墀雨卧風飡益自怡口伐可汗初不識
得陪後乗始應知
中原秋色入輶軒益助胷中造化權大有新詩入行紀
他時綵筆一時編
筍輿軋軋塞沙黄赬檐廬兒語隔窗且喜縱觀臨易水
未須楓落賦吳江
八月凉秋草未斑誕辰正近舊長安客涂拜夀無琴奏
應念清輝玉臂寒
　　　政府生日
寥廓無塵臘雪晴距正五日鳳凰鳴巳膺一德明良會
更祝千齡輔太平
帝師位重侯王上身任安危社稷臣一國真封知簡在
要教長佀錦城春
郊祀三年大禮崇上公翊賛極寅㳟清壇九奏應昭格
今歲人神識景鐘
凛然漢相萬人英勲德綏懷海宇清聞道茅峯獻新植
松芽看到茯苓生
朝回寶勒照金狨綵服熈熈笑語中隔坐屏風未為貴
衮衣真是黑頭公
中興光啟自元鈞比德褒功禮意新是賛是圖超古習
儀刑一代冠麒麟
近臣宣勸上恩隆金石聲和出禁中禮貌元功宜異數
一門和氣藹春風
隆冬造化浹根荄三白書功凍漸開歲事穰穰如祉福
亦隨春色九天來
從容國論對楓宸今古無雙第一人永佐無為明大道
怡然髙夀鄙莊椿
汛掃門前積有年從來頂踵盡陶甄應憐歲歲稱觴客
又倚崇墉獻十篇
　　　和賀子忱
雨餘屐齒不妨泥自課家丁細理畦尚有種花移竹意
要令好鳥入春啼
樗散端如老鄭迂喜尋山水每携扶歸來勌卧蓬門晩
猶憶松篁巧映途
投老身同釣與漁放懷寧較董梧鋤愛閑成懶心常適
習静須香意莫虚
一川清露泣黄花拜掃人歸石路斜我亦天涯淪落客
丘園回首亂雲遮
逢時頓足念松楸節物頻遷止佐愁衰草蒼烟非故里
短篷輕槳漫歸舟
　　　和何季崇簽判
覊思登臨巳怯秋紫茰黄菊更添愁海光不動暮山紫
人在天涯空倚樓
露寒烟冷不勝秋紅葉黄花總是愁擬趁登臨倩新鴈
為傳書札到青樓
簾静櫳香嫋嫋秋綺䟽錦瑟寄清愁夢回冩出西瑶句
尚想風神白玉樓
　　　和范倅
臘雪已知收歲事快晴喜復上朝暉清樽要及東城醉
趁取風光未苦飛
當年越相有青氊百越于今奠枕眠蘭玉堦庭傳相業
聲猷賸在日華邊
繽紛剪綵慶雲低珮玉揺金冷不知禁殿想趨三白賀
微和先入萬年枝
海邊草芥一冬新况復冬温接畛春從此近城花漸好
不妨閑作惜花人
巖壑未銷連夜雪松篁深映一川梅忍寒故作遲遲去
只為清香特特來
喧喧暮雀啅寒枝夜雪澄光入錦帷示病維摩元不病
要收好語入新詩
綵幡金勝裊宮雲碧甲紅芽巧鬭新異縣幽懷易牢落
强看兒女艶芳春
輕綃乍試依微巧蠟白仍隨掩苒春忽得新詩知節物
衰遲渾佀夢中人
幕天席地供餘酌惜月留雲憶舊書今日海邊消息斷
空令稚子摘芳蔬
對雪惘然懷酒伴縈心還復為詩魔老農心念須三白
漁父家風想一蓑
　　　和錢處和大資
迷雲公巳性天開雙澗相逢若再來二老果能如洛下
固宜慧遠賦優哉
五峯懶瓉笑顔開正欲乗閑特特來十里松風一鞭穏
虎溪捉手亦竒哉
曹源一滴鑑雲開便覺星蟾動地來君去我方專此興
秖應空照話誠哉(瑞岩有/空照堂)
松牕蹔向瑞岩開便擬尋雲歩月來只恐紫泥催去路
都俞還復詠康哉
　　　和張逹道先生
杖屨從風入帝闗坐令爽氣滿西山身隨清蹕雲烟上
心在華陽晻靄間
先生道價徹雲空凛凛撑空玉一峯我亦何知求至理
頗如纎莛扣洪鐘
寒暑今應不見侵聊將内事付清吟不妨帝澤駢蕃處
燕坐山房花木深
　　　和䨥溪
琱章琢句老雙溪秀韻凌虛獨擅時字佀金陵詩似甫
風流詞翰两相宜
從來絶粒喜留侯作箇庵成漫幾秋未得歸休桐柏去
每尋故老話台州
發緘喜讀五篇詩詩到天成分外竒五一自應歸定位
他時笑領更何疑
秋忩夜雨濕晴空水國新凉滿袖風更向西湖見西子
御風如過紫霄峯
别去仙山今幾春客心牢落渴生塵建溪寄向雙溪去
一飲還應念故人
　　　和人見贈
新詩璀璨來蓬蓽徑寸光揺白玉盤二鹿巳知煩細剪
一樽無乃輟餘歡
嘗借階前三尺地從容壯節進銅盤如今袖手林泉去
惟喜天開二聖歡
牢落梅邊惟教子書聲殊喜聽三盤芳樽遠寄柴扉静
洗盞開嘗得盡歡
白玉芳醪何所似仙人掌冷下金盤青衫漢殿人將老
應酌清醇擬舊歡
　　　和韓子温韻時在九江
千里尋真一老翁南樓樽酒喜相同却愁一笑還分袂
定與江流日夜東
　　　和蘓飬直題孫郎中扶疏堂
白頂鴉兒趁曉啼梢梢寒栁出䟱籬未飛臘雪連天白
且看江雲四靣垂
馬上看花夢裏鶯自憐行路每勞生道人猶説未自在
且是扶䟱堂上行
　　　和李判院宿松隱見貽
又看歴日改新元卦氣匆匆過二年老境尤於光景惜
斜陽時候每茫然
　　　和皇甫先生題唯菴
十載重來春晩時羣峯獻秀曉風微清談更讀神仙句
一炷氲香忘却歸
　　　和陳彦容雪中
雲雪商量天四垂花應剪水未容飛旗亭有客巳豪飲
江上無人空釣磯
　　　居泉南和江給事
西山爽氣不誰何政恐愁容積漸多動地邊聲入河隴
未妨車馬斷經過
年來意緒奈愁何逢着清樽不厭多聞道公餘白蓮社
可能䟱懶許相過
　　　和李伯時韻送行
公來觸熱冒炎雲風義凌虛獨有君但覺一家增喜色
便如滿座揖清芬
一别丰姿遽六年相望淮浙限江天糟丘聞甚羊腸險
履踐欣如玉色鮮
當年成性獨存存聞道今為五女門收拾桑榆早棲泊
香烟輕巻静朝昏
移花種竹增幽尋捲箔髙忩邀遠岑腰鐮餉耕不覺老
鬢華雪領從渠侵
松喬吹斷綠雲璈海逈天空冉冉髙他日幅巾期汗漫
崑邱同約上風濤
居臨潮落潮生地占得溪南溪北雲紫陌清歌同聽曲
丹邱連日喜逢君
老病衰殘得養閑語離可復對秋山只應今夜相思夢
同渡江雲水石間
　　　和鄭國器
歸休三徑得怡顔何所羊裘與釣竿賸得新詩載行事
如游元圃拾瑯玕
老境欣逢世路平收回神觀遠逢迎五更不復趨雙闕
六鑿都忘任七情(述懷/)
幄宻花深留暖徑日融天醉泛晴芳何人收向黄金榼
猶得氛氲助玉香(荼䕷/)
濕玉吹香吐萬花先春粲粲等芳華朶雲不惜吟䟱影
踏雪應能訪我家(梅/)
帯雨看時意始真誰家院落故藏春不須更待溶溶月
鬢影香傳縹緲人(梨花/)
小桃經雨暖成川雲錦相輝粉色天摘實未毉塵世病
飛霞且致洞中仙(桃花/)
　　　送曾谹父還朝
故家門地少相傳公獨翹翹朝墨仙五两詩章藹天祿
看同勲業映青編
異枝同頴繞祥雲貢入南州瑞木新並影薰風舞交翠
要知仁政在斯民
麗句清言繼風雅手開雲漢煥天章珠璣散落佳山水
奕世人薰一瓣香
大參宴客有遺址棟宇半欹荆棘中一日青紅麗雲表
因知雅量自相同(公重修錢/大參雲榭)
玉霄欄檻冠東州幻出風煙最上頭壁月山光入遺愛
此方今巳號曾樓(公建玉/霄亭)
識公政事在愷悌接物情文惟至誠天台两歲士民説
要雨雨來晴便晴
詩源正嗣江西𣲖句律先空冀北羣從此金門玉堂去
持歸詞禁啟吾君
阿蘋能唱大蘓詞赤壁長哦更一竒臨賦圖成好相伴
東山它日固先知(公姬名/小蘋)
老來百事不闗身惟有芳醪意甚真憶着碧琳相覔去
問梅期醉水南春
借㓂何能共此邦離懷未易寸心降惟將老淚逐梅雨
流入玉溪共一江
　　　送徐正時之官贛州
君以髙標比太阿方將試用倚無何肻來訪我松筠裏
踏遍崇岡與斷坡
報道君乗六月潮在齊端可比聞韶探湯劇暑不易度
應喜南雲瞻玉霄
交游之厚鮮如公信越前修軰行中有弟方登龍虎榜
乃兄力踐古人風
君方贛水赴除書百䑨横江信所扶他日鴈山新鴈到
問先曾過赤城無
　　　送純老往會稽住華嚴
清隱孤標久死心稽山遽欲扣髙深休將下渚如華藏
須聽潮音作梵音
重隂雪意正商量豈佀師心徑絶江識破須彌山句否
任交幡影上雲忩
　　　送四子耜倅四明
我家潁水著元勲千佛名經世有聞汝幸題輿接賢守
益修㢘節報吾君
高秋風月變新凉老淚何堪不計雙從此夢魂應逐汝
南雲夜夜過鄞江
　　　送選兄歸天台
一笠彌天亦大竒選公訪我索新詩赤城歸去應相憶
十里松風月上時
　　　夢中作
畫版凌虛意欲仙彩旗招入綺羅川阿誰借我鴉鴉版
一蹙須教蹙上天
　　　書事
山居終日不開門室有南忩氣自温人籟暫休天籟息
月華將冷炤黄昏
　　　有感
百拙無能性又昏欲將昏拙去求真新來又更添些懶
雪上加霜笑殺人
　　　小軒偶成
纔添祿廪便添事豈若清貧自在閑常恨吾廬無水石
漫將青竹當青山
　　　戱示子舍
八八光隂又四春同柈殊少去年人不妨諸子頻修供
莫厭擊鮮休説貧
日日有花終日賞時時酌酒亦時醒今年剰得優游樂
亭榜宜書醉景亭
　
　
　
　
　
　
　
　
　
　松隱集巻十八
欽定四庫全書
　松隱集巻十九　　　　　宋　曹勛　撰
　　詩(絶句/)
　　　題扇
霏㣲梅雨暗林塘潤逼琴絲草木香捲箔鈎簾無一事
篆烟終日伴清凉
勢凌空碧小嶕嶢秀木成隂映斷橋注意便為廬阜想
揺風最喜水芭蕉
薰風過雨到池臺綠䕃都無一㸃埃傍架垂垂薇露重
糝枝已有橘花開
含笑殊名縹與緗就中暈紫最芬芳纎枝小摘涓涓露
鼻觀須叅著肉香(此花須著肉/佩之益香)
東風巳過曉天清尚有飛來栁絮輕捲起珠簾牕户静
一番新綠照人清
引睡文書堆棐几穿簾燕子揀梅梁好風弄袖湖山近
隴畆揺春禾黍香
碧沼波澄拂栁條坐來未覺水雲遥輕輕風絮迷新漲
一囀新聲破寂寥
慣向青林與碧溪幽居竹石自相宜種成滿眼花堆錦
開落如今總不知
草縈平碧栁舒金春色融融積漸深巢燕高低尋畫棟
宿雲濃淡作輕隂
紅槃花上綠烟㣲風轉天香暖著衣行遍四橋閑竚立
碧波時有綵鴛飛
瀰瀰水檻俯横橋水靣新荷影動揺時向青空飛白鷺
不妨翡翠立蘭苕
春去烟光綠巳齊隂隂欄檻曉晴時新梢替盡殘芳静
喜見餘花一两枝
松篁交翠入幽深道院蕭閑每遣心一炷清香宜燕坐
數聲鐘磬有餘音
弄袖和風拂拂輕衆香迎靣酒㣲醒凉尋小徑通幽處
花壓欄干竹一亭
小樓連苑碧山前終日凉生枕簟邊自是西湖秋更好
水光山色接長天
栁滿長堤綠滿池藕花倚岸两三枝文鴛撲鹿驚飛起
一棹高荷艇子移
庭萱戢戢漏新春竹外梅花冷帯雲與客對牀風撼竹
一燈殊喜細論文
小軒風景畫圖寛一再閑尋綠綺彈雨着梨花春巳老
烟沉芳草夢猶寒
老境惟期得醉歌何能浩蕩渉風波闗山月白聞歸雁
風雨秋深想釣簑
殘春已去不堪招猶喜鶯聲破寂寥花片片飛風弄蝶
栁隂隂下水平橋
雨餘湖上數峯青湖水連天似鏡平一棹迎凉快襟袖
香從蘋末晩風生
暫脫塵埃汚履絇白雲坐看起天隅筍梢觧籜揺新翠
為作麾幢執萬夫
秋風天净絶纎痕且喜新凉莫更論坐上捲簾人未醉
秋香滿院月黄昏
燕尾溪頭晩色分蜂腰山斷日斜曛半篙碧静秋垂釣
一棹黄昏冷載雲
　　　題人畫扇
雲餘蒲葦襯沙黄野水寒清鴈半翔栁下揺風雲漠漠
飛鳴應喜下瀟湘(雁/)
一川芳草接濃雲拂地垂楊帯雨昏蓑笠不堪牛背濕
迎風呼犢趁柴門(牛/)
寛圍綠野正華滋放牧横溪草軟時跪乳從兹富原隰
尚羔先喜詠來思(羊/)
槲葉聲乾雪尚浮馴和羣出映寒流啼猿不在闗山冷
相顧應無羽獵憂(麞/)
栁巳如眉拂上林細風吹動綠煙深東君巧欲裝春色
更引黄鸝囀好音(風栁黄鶯/)
薰風欄檻送微凉㓗白南花玉蘂芳倚徑一枝殊楚楚
任教蜂蝶繞清香(末利繡蝶/)
長沙筆墨妙山林植立如聽嘯月音岸槲不妨俱遂性
一溪閑與照清深(獐猿/)
烟苞綠葉擁祥雲一種芳菲秀色新宻蓓臨風凝重露
横枝照眼覺濃春(來禽/)
野林物物適幽棲春引風高裂石時何處雙禽飛不定
静宜翠竹亞寒枝(竹禽/)
慘慘江天散六花磷磷寒碧不藏砂扁舟蓑笠撐何去
應向溪頭問酒家(雪景/)
　　　題俞㨷畫八景
吳越山高紫翠重浙江東下竦雙峯峯前忽湧東西白
飛舞潮頭萬玉龍(浙江觀潮/)
千秋人去水雲空只有荷花繞岸紅寄語阿溪垂釣處
莫教閑却一絲風(鑑湖垂釣/)
蕭蕭木葉下西山便覺蓴鱸興不閑莫踏長虹千尺去
孤帆正在暮雲間(吳松秋遠/)
兹山泉石壓江西肩衲枯禪萬衆棲欲向南州理煙艇
香爐先望紫雲低(廬山霽色/)
秋濤初過静魚龍海納斜陽萬頃紅待向焦山留夕月
一㠶猶記挂西風(海門夕照/)
輕舟短棹下安流回首煙江望夕樓却記阿瞞當日事
灰飛煙㓕只供愁(赤壁扁舟/)
上下天光一碧時白蘋紅蓼照晴暉漢陽樹遠江煙起
黃鶴樓空燕子歸(鄂渚晴光/)
清湘列岫擁煙霏不見靈均弔楚妃一帶僧園入脩緑
待看嶽麓雨晴時(瀟湘雨過/)
　　　題光武廟
隴蜀趨風泣向隅征途殊喜讀雙趺他年新載碑中語
百萬俱摧歴古無
故人高卧枕嚴溪香火紛紛俗不疲倘賛提封如帝業
也分百户奉真祠
九州思漢定雄夫天下雄夫待一呼氷亦復隨人意合
從來大度自同符
　　　題倚江圖
有客登臨酒半酣道人仍為掃烟嵐痩笻更約風塵上
鬻飯老同彌勒龕
　　　題焦幹釣雪圖
四山飛雪正漫漫蓑笠何人把釣竿六月披圖方執熱
風隨玉塵不勝寒
　　　題建寧府分水嶺舖
三年閩海類飄萍今近天樞第一星雖是玉京猶萬里
江南山巳望中青
　　　題泉州延福寺壁
春深猶未試春衣漠漠輕寒酒力微堪笑楊花太輕薄
淡烟細雨不教肥
　　　題釣臺
遐想先生後丗名常如山水四時青因知功業成何事
歸美惟消犯帝星
　　　題張太尉畫
一帶烟沙接冷雲平林寂歴夕陽昏輕舟急槳歸何處
應住山前黄葉村
　　　題董亨道畫西湖
湖上秋山翠作堆湖光千頃漾漣漪曉雲貼水菰蒲冷
正是吳江楓落時
　　　題信州月巖寺
不長凢花不長松山藏月影紫雲中巨靈巧鑿如規玉
借與神仙上桂宫
　　　題岸老庵居
唯庵無住老禪人一坐中間遠丗紛不討毗耶方丈飯
應思雨滿北山雲
　　　題家園海棠小亭壁
萬㸃勻紅上海棠小亭無處着春光放教曉日滋新彩
要問東君學醉粧
　　　題丁掾釣雪圖
連鼇妙手艤前灣蓑笠琴書得自安更待一輪清月上
静看千頃玉光寒
　　　題潮州黄崗驛
旱作顛風日日吹冬來渾似麥秋時土人尚畏生炎瘴
北客聞時淚可知
　　　題顯恩寺
筍輿軋軋度林巒投宿招提一枕寛尚有山頭半峰雪
助成清夜五更寒
　　　用前韻贈閭丘民表
四寂無人雪在巒喜君乗興酒腸寛上方歸路踏梅影
霜月一庭天正寒
　　　襄事畢次舊題韻
坎臨四正峙重巒前直平田十頃寛中有佳城揖東注
萬松深宻障朝寒
　　　題李次仲庵中
杖藜乗興出江頭自挂青錢買小舟祈問仙翁餐玉法
便風一日到嚴州
　　　仲冬再到和前韻
江淮烽火照雲頭買盡臨安去國舟行見中興聖天子
一戎大定復神州
　　　題雪景
雪滿羣山萬類沉幽人閉户寂無心輕舟衝冷肯乗興
情與剡溪寒意深
四山吹雪灑滄浪两两漁舟冷不妨自是寒魚依宻藻
江深岸逈謾鳴桹
　　　題山景
林薄空濛未見花縈紆一徑向溪斜杖藜倚待舡中客
山崦同尋賣酒家
亂山蒼翠靄嵐光採藥幽人鳳子香路轉峰回茅舍静
好尋絶頂訪僧房
　　　題清虛庵
清虚指出翠㣲旁便湧流泉溉一方更拜璇題作神力
源源千古出甘凉
撥雲峰逈勢岧嶤傑閣翬飛倚絳霄扶翊道風千載遇
昭回奎畫百神朝
松篁交映有無中行近仙扉一水東獨上上清三洞妙
寶章雲笈助真風
　　　綠綺七詠
新厩翬飛萬馬還珠纓金埒綵旗間巳看騋牝三千駿
更識君王十二閑(新馬棚/)
巧闢軒忩靣靣風坐收駿足玉闗通渥洼汗血供龍馭
盡在慿欄指顧中(閱駿/)
連滄觀下两軍分金勒争馳笑語温綽撥未能防軰棒
飛星時聽過毬門(習毬場/)
爐薰一炷北忩虛公幹歸來樂有餘挿架萬籖時諷味
孟光倚阮閲琴書(西軒/)
武庫森嚴馬政高寶鞍裝絡列周遭飯餘百役皆親董
出格争先奉赭袍(後㕔/)
頗聞公退静清晨吏舍蕭然只數人豈比簿書程不識
是中得句更無塵(官舍蕭静/)
皓鶴婆娑戢羽翰移巢忽自下雲間主人元是蓬山伯
特地飛來伴晝閑(自來鶴/)
　　　梁㓗夫幽居林宇靚深規畫幽䆳不類貴第宛
　　　然山林輙得七詠以廣命名之偉
伯鸞遠業列仙癯聊欲藏修六藝初肯費精神作無益
要回清節入詩書(恱禮/)
胷中丘壑上千尋卜宅喧塵了不侵賸對直清君子痩
滿簷寒碧是山林(谷堂/)
近天尺五鬨車音此復闗門自古今盡却煩縁留静照
破閑應賴有清琴(静娛/)
堂依山麓净風煙松竹忩虛小有天汲水炷香供佛後
蒲團燕坐得安禪(本寂/)
低忩窄榻頗怡顔香繞衣襟丈尺間一笑渠渠得三夀
要令風味似商山(橘中/)
平生端亮履清脩公退蘧然得少休栩栩尚忘飛蝶想
黑甜一枕更優游(思無邪/)
西疇築圃弭櫜鞬矍相佳游此比肩自是序賔觀徳處
固宜百發不虛弦(射圃/)
　　　䟦希遠細雨圖
牽風藻荇舞清漪浪板無聲細雨時小大自殊同隊樂
宻圖勸學助韓詩
　　　䟦仰老小畫二軸
秀韻凌虛玉鍊顔蒼官偃亞碧琅玕只應中夕蕭騷月
相對一庭風露寒
蟾影寒升白玉京浩然天地一壺氷痩笻肯倚瓊田立
應念瑶臺十二層
　　　蔡提舉野望亭邀同賦
飯了從容人豈知一江風月入新詩登臨莫負野望處
更看冷雲堆浦時
　　　送荔子與髙觀察
磨銅碧海駕天風吹落閩山荔子紅弭渴文園剝明玉
急須寄上自嬉翁
　　　送臘梅與曾谹父
紫煙破蕚綴蜂房薇露濃薰冉冉香寄與赤城賢太守
要知和氣入風光
　　　送柑酒與少瞻
小摘洞庭霜後實旋篘真一甕頭春雪中急欲林夫子
漫助詩人笑語新
　　　送清隱純老住池陽杉山
㝠㝠細雨綠隂齊湛湛長江客去時剔起眉毛欣應供
横擔楖栗看來期
(闕/)
　
　
　
　　　送新酒糟蟹與賈之竒
小酢銀槽新撥醅帶糟郭索佐樽罍一時送上天台友
助對梅花人舉杯
陋巷何能有玉醅閑人正以鄙惟罍搗香篩辣宜相送
似勝騎鯨月下杯
雪後寒濃酒未醅凍吟誰與酌金罍不憂轂下米炊玉
同放馬蹄銀作杯
新詩慰我勝浮醅豈待盃盤更舉罍但願車中無折齒
何憂舉案乏持杯
企詠公才綠漲醅我方破器不成罍詞源端並流三峽
薪火何能救一杯
　　　以桃并酒餉賈之竒
家園有桃甕有酒取以先餉國正公定能百杯歩兵飲
可助一枕羲皇風
　　　得雨
喜乗一雨洗空濶便覺四山來夕隂飯了從容隨所住
追凉輕吹入䟱襟
　
　
　
　
　
　
　
　
　
　
　
　
　
　
　
　松隱集巻十九
欽定四庫全書
　松隱集巻二十　　　　　　宋　曹勛　撰
　　詩(絶句/)
　　　雜詩
方塘到影青天净幽徑生苔綠䕃濃春去得閑觀物化
吹凉醒睡喜支笻
孤山不復訪林逋杖策東風踏碧蕪九里蒼雲經曉徑
四圍碧玉照清湖
雲際翻風斷雁斜城隂槃暮噪棲鴉春容落景寒猶嫩
望盡遥天數縷霞
遠水兼天冷暮雲驚風脫葉静逾聞蒲團宴坐都無事
只有山罏供夕熏
幽棲真在赤城隈桂月蘿雲冷斗臺猿鶴定能知我意
移文未怨晚歸來
景陽未下水雲鄉梅影揺寒月一忩欹枕夢能歸故隐
滿帆煙雨渡濤江
春事匆匆祗可驚暄和喜試曉衣輕梅花爛熳渾如雪
只恐風多堕玉英
欣欣花木遞香紅雲散天容静碧空恰是韶華濃似酒
栁絲澹蕩杏花風
從來甚愛水雲居投老安閑且自如瀹茗焚香方外友
白灰紅火養丹爐
臘後暄和若夏初梅花催暖不容䟱從來凖擬連旬賞
數日能忙雪不如
曉天梅潤喜追凉湖上夷猶興自長清耳要聞蒲稗雨
挐舟深入水雲鄉
清暑堂深日景遲牀頭書策夢回時小欄閑倚薰風晩
一㸃紅榴綠萬枝
連旬梅雨暗人家甚阻支笻一徑斜待得晴明䕃新綠
追凉風帽側烏紗
此生擾擾事無窮脫得閑身石火中聊種柴桑三徑菊
未輸嚴瀬一絲風
危亭欄檻倚江干飯了登臨得暫閑林木巧隨髙下路
山容都在有無間
西忩忽見弄微明甚喜江湖作晚晴不憚雲霄遺暑濕
且無聒耳㵼簷聲(喜晴示/同舍)
綠暗紅稀迷處所梅黄雨細半隂晴小軒坐久無餘事
喜聽黄鸝一两聲
飛去鶯兒黄一㸃壓低梅子綠團枝鈎忩捲箔凉生坐
但覺新隂轉影遲
栁浪收晴水拍天湖邊宫殿影相連悠揚笛韻惟愁徹
欵乃漁歌何處舩
柑花開宻玉璘珣香轉薰風滿坐聞摘得一枝叅鼻觀
不妨終夕醒餘醺
佛頭山下雨隨風倒海翻江一餉中徙倚欄干便晴霽
湖光渺渺夕陽紅
一山孤秀隠溪雲溪影涵光隔丗紛松竹徑深凉意透
衣巾不覺午風薰
道人身在水雲鄉誦罷楞伽日乍長滿坐好風驅熱惱
一庭濃綠作清凉
輕雷隠隠初驚夢小雨䟱䟱巧潤花正是暄和好春色
常將詩酒賞年華
欵叚揚鞭過雨村沙平歩穏轉山根好花一簇墻頭見
深院誰家尚掩門
淅淅西風入小樓樓中聽徹玉笙秋不妨青竹揺殘夢
甚怯新凉攪客愁
澹煙䟱雨冷瑶林一水涓涓净不深照影自憐逼揺落
歸塗未就更闗心
　　　紹興癸丑上巳日
連歲邊氓不荷戈今年禊飲喜如何中興樂事雖無象
甲子先同晋永和
　　　枕上聞杜宇
催曉鐘殘景氣清杜鵑聲裏夢魂驚山林廣袤不知樂
猶作不如歸去聲
　　　曉聞禽
一枕山城曉夢驚子規啼破月斜明只應知我勌游苦
故作不如歸去聲
　　　初夏松隠看雨
細細南薰氣巳深午來庭户作煩襟雨雲不向西山出
只在青天忽變隂
　　　松隠雨過
坐見青天變黒雲雨來海上似翻盆千巖萬壑方噴薄
寂歴斜陽巳掛門
雲籠赫日藏陽熖人向紅塵困暑風山驛醒心何處是
幅巾蕭散夢魂中
　　　斷梅
暑雨連朝困鬱蒸淖深蛙蚓上堦行晩雲翻海忽雷震
農説斷梅明日晴
寄跡天台見未曾夏間休市絶蝦腥𤓰茄只有園中菜
淡素渾如寺裏僧
積雨連宵氣象清曉來日色頓分明更無一片閑雲采
萬里青天萬里晴
　　　聚景園看荷花
四山收盡一天雲水色天光冷照人靣靣荷花供眼界
頓如身不在凢塵
　　　途中七夕
道塗行役費光隂節物還撩一寸心百尺烟壇上星斗
笑看兒女競穿針
　　　秋日有作
秋暑强如三伏時午雲不動漲炎暉晩來忽作一霎雨
喜有新凉入客衣
未有鴉啼露氣清西南殘月半規明無言歩繞闌干曲
景與老懷空自驚
　　　丹桂再開對酒
丹桂何堪急雨催清香不肯逐蒿萊却應念我經年待
借得餘霞為再開
　　　浙西刈禾以髙竹义在水田中望之如羣駝
浙西純種晩秋禾更得明年雨不多且刈且歌豐歲甚
平洋彌望列明駝
　　　幕中冬至書事
書雲節物動冠裳愧我從軍樂事妨聽得隣家響絲竹
壯懷無處不凄凉
　　　夜坐偶成
雪後清寒硯巳氷地爐火冷撥䟱星夜深何物閑相伴
惟有紗籠一㸃燈
　　　代簡國清老惠梅
梅從雲塢冷揺春玉雪浮香不着塵愚谷斬新肯拈出
一時全露法王身
　　　憶台城之東十里梅
東城十里冷雲低照眼傳香總是梅冷落京塵誰晤語
闗河千里獨裴回
　　　問西湖梅
山肋梅花秀色新不堪寒雨浥清塵故應倒影澄瀾碧
濕玉吹香爛熳春
　　　訪印老宿寺中值雪
白項鴉兒啼遠林怪來新冷透重衾僮奴竊語若為去
雪滿前山數寸深
　　　與印老同訪天封老至夕忘歸
斜風吹雪冷征衣來見長眉老阿師為我曉開銀色界
笑談寧復問歸期
　　　光孝病中聞予與印在天封亦冒雪見過
老病維摩方丈開天風破冷舞瓊瑰滿山皓色作和氣
知是道人衝雪來
　　　代廣漕劉元舉謝趙相茶
龍焙黄封錫有功謹嚴正味德相同便知鈞播無求備
更借扶南两腋風
方珪圓璧貢春前上相分朌自九天何止芳薌禦魑魅
要知紅日在斜川
　　　謝錢處和惠握青𤓰
暑氣侵凌坐起難忽朌一握滿雕盤起嘗頓覺煩蒸去
熨齒甘香碧玉寒
　　　孫倅書尾附二詩
已作驚禽不擇柯異鄉那復困風波别來莫訝書悽惻
憂患艱難我最多
南徐作别抵閩鄉三見春風换衆芳若對舊游知識問
為言覊旅鬢成霜
　　　小詩遺人謁邑令
林生牢落歎萍蓬詞采飄飄甑屢空聞道河陽花滿縣
欲從大手借春風
　　　書王應夫題記後
每逢佳處見新詩語妙春紅繞萬枝我亦欲尋潮揭去
擬求握手話風期
　　　南園有懷
江上春隂一棹閑濕雲遮袖有無間輕莎細雨未歸得
且看重重叠叠山
　　　即事
殘冬梅玉已全開明日新陽應候來但喜癡兒欣節物
又聞殘酒滴罏灰
　　　䟦仲營子母馬
苜蓿枯時霜雪深崚嶒痩骨病侵尋髙蹄豈復騰驤意
眵目終存䑛犢心
老駒雖病氣猶雄垂耳應憐一尾風春草明年沙漠路
奔塵絶足許誰同
　　　和雙溪
從來野性自由身正欲山行不亂羣小築與君今不遠
松蘿只隔一山雲
戢戢青林萬籜龍滿提煩貺囁嚅翁只宜放出長梢去
抹月披雲紫翠中
欲往雙溪積有年病身須是履晴川梅霏正作侵衣冷
餘暖猶思糞火邊(糞火懶/瓉事也)
　　　謝雙溪見招
入夏山中樂有餘梅風淡淡雨䟱䟱塵勞久欲雙溪去
正類饑鷹待一呼
　　　謝崇上人惠新茶
春入閩溪草木香靈芽一夕一絲長上人自是春風手
分與閑人齒頰芳
　　　夏日偶成
梅溽霏微晝景長竹吹清潤着衣裳未妨燕坐連宵雨
且對澄心一炷香
且欣久雨得新晴水靣荷香入坐清盡日水塘無一事
夏鶯恰恰囀新聲
田田秧稻半青黄比屋人家煮繭香新綠侵人襟袖爽
滿川烟水助清凉
雨濕雲容廓太清池邊向晚喜閑行回溪曲港烟波綠
巳有荷花照眼明
晴湖捲箔挂忩時三靣山光翠靄低漸放扁舟波浩蕩
喜看臺榭水東西
雨過梅黄五月天風林宻處漸聞蟬直須破浪銷煩暑
一頃波光一棹烟
　　　天台書事
南忩靣日北忩寒終日南牕體甚安向道老來惟倦坐
看銷一縷篆烟殘
老來少睡怕房櫳欲睡還休被屢烘半夜披衣還打坐
耳邊聽盡两山鐘
人情人事撥來無惟有親知意不䟱數幅沓來還一幅
寒温而巳作回書
連雨催寒黄着苔紛然枯葉擁閑堦了無春意到梅蕚
只有瑞香先臘開
清曉鴉啼睡夢間喜聞飛雪滿前山攬衣忙作披衣意
不問輕寒且凭欄
小圃都無花木名只栽松竹養餘清時時風向邊頭過
喜聽松聲又竹聲
綠隂侵坐午忩明几案書繁倦思生喜拆緘題新巻帙
故人惠我見高情
終日飛霙下遠空冷回簾幕却東風瑞香滿檻深遮映
怕損亭亭紫錦籠
水雲深處是吾家飯有胡麻飲有茶鐺裏未能炊一粟
山頭學得種三花
雲出雲歸山未静潮生潮落海非閑豈如此老猶强健
一挂冠裳便掩闗
束髪名塲歴百艱荷恩早許出清班未能脱跡塵埃外
已愛著身泉石間
香火尋盟欲過門相迎道地盍先論路從舍北清溪曲
家在縣東黄葉村
飯了從容古寺前杖藜閑倚聽清泉因看隣僧一則話
攪却老夫中夜眠
　　　觀馬院洗馬
相靡相踶性不同金環壓轡照晴空晚來洗罷游韁緩
喜聽驕嘶岸栁風
　　　春晚
春事紛來似到家恨無仙術駐年華一聲雷送曉來雨
百和香凝欄裏花
滿城新綠障清塵景物回環付大鈞無奈垂楊千萬結
織成幽恨付殘春
楊栁宻栽烟外縷丁香嬌結雨中愁細推物理何能理
且作東風爛熳游
新荷貼水翠田田綠滿花梢午影圓飯了從容春事静
螭頭閑掬水濺濺
春過花飛不可尋空餘新葉翠光深爐香裊裊軒忩静
時有珍禽囀好音
　　　泛湖次栁洲
一棹西湖意不闌觧頤風約水雲寒瀰瀰細浪篷邊去
疊疊青山枕上看
净舍乗閑一葦航入門松竹獻清凉倚欄澄碧龜魚樂
照眼荷花風露香
　　　試筆偶書
家住天台水石村四圍都是給孤園有時桐柏庵中醉
醉後歌歡更自翻
　　　小雨看海棠
浣花紅綠四回環何事輕隂作嫩寒應是化工知勝處
海棠宜向雨中看
　　　雨作
千峯注雨作微凉寶殿留隂忽夕陽入夏暄寒曾莫測
雷聲猶震碧雲傍
倒海傾潮翻白雨鈎忩捲箔度清風江山一餉驚雷静
巳有閑雲行碧空
　　　題應之二扇
紡車補網住溪頭草木蕭蕭隠顯秋賈客數聲何處櫓
水雲應却羡漁舟
一帶晴林散曉鴉山邊理棹釣雲沙有人策蹇春風裏
應向溪頭問酒家
　　　題幸蜀圖
曾讀開元天寶間四時風月不教閑常聨玉轡游清夜
豈意﨑嶇蜀道難
　
　
　
　
　
　
　
　
　
　
　
　松隱集巻二十
欽定四庫全書
　松隱集巻二十一　　　　　宋　曹勛　撰
　　詩(五言/)
　　　山居雜詩
種杏三年實種桃一載花花實固可樂為農本桑麻功
成不占地改植常可誇要是農須學作畧自一家
隔歲種成麥起麥秧稻田晚禾亦云竟冬菜碧相連收
割不閑手壠畆無空阡家蓄千指客始知常有年
孟夏物物茂瓜瓠先置架(闕/)　　　　　　纒挂白
花亦巳出青實旋造化會喜園枯時(闕/)筯不增價
蒸沙以為城冶鐵用作限未伸彼利害先為巳憂患家
事席未暖基址已永歎在德不在險推類仁者諫
吾年今七十非杖或能行食罷散歩武欲與跛鱉争皮
裏氣不充骨中髓不生安能勉筋力笑傲雲霞輕
伏日更酷暑當午劇炎烈火雲凝不動勢欲(闕/)歲熱天
公蘓赤子雨隨震霆發一掃回清凉庭筠助騷屑
除地台山麓稍葺五畆宅松竹互偃亞雲山若阡陌子
舍念我老文餘躬幹役欣欣歸來樂樂豈一朝夕
墻裏種桃杏新春亦巳花墻外繞扶䟱綠䕃皆桑麻今
年風雨時日見田稻嘉長缾㵼黄湯且餉田畯茶
清曉看田去乗露衣襟凉巳有耘夫出揖我喜非常為
言苗正好喜顔笑亦長雖有吏在門視苖端可償
松根有至藥琥珀與茯苓琥珀未易致茯苓(闕/)宜精製
與鞠塵細色如截肪并一一伴朝粥地黄安可京
松色䕃人居松力治人病丹砂含其滋復可延性命幽
居繞蒼髯不畏夏日盛風來聽笙竽便有華胥興
卜居得幽勝景物無升沉峯巒環郛郭松竹排園林時
時破寂寥翛翛賴鳴禽於焉自有得天籟皆餘音
朅去天台居邑有萬户酒一出嘗十家巳覺醉屢肘留
連多好事方圓煩飣鬬約趁黄昏歸不知月挂栁
年來心目昏稍息文字業曉擁台山雲時讀修禊帖稚
子來捋鬚㓜孫每持鑷晚來微雨休幽徑無不渉
三伏暑可畏貧富方共之雨忽兼飄風凉與清氣隨一
餉滌炎暍萬里失蒸炊大哉天地德好生常所施
七月正流火晩飯净刹中稍脫蒸鬰苦頓覺心境空放
意覧翠岫徐行迎好風得來喜不徹(闕/)賜皆天公
棄官了無事飯餘心境空清琴或數弄濁酒時一中人
生苦不閑得閑須從容閉門適吾樂三籟皆同功
今年巳斷梅七月雨益大苗雖不厭雨灌恐有餘溉禾
梗正柔嫩水滿舞澎湃其間田高低于焉有畏愛
北風忽捲熱山頂雲巳馳日影未容歛雨脚俄驟垂一
向得凉吹四山横脩眉暄寒本两陸莫能測宻移
今歲立秋早便覺驅探湯雖有正午熱巳覺中夜凉麻
豆率房角早禾亦上塲吾心喜可知紀實藏詩章
晩家台山下雲水同一鄉人事講鄰曲雞黍期相當秋
風起木杪凉氣吹衣裳東家喜見招社甕開新嘗
道人談長生禪子論寂㓕二子互出竒生滅孰判别吾
儕守黄巻生理知猶劣惟當一以貫無問亦無説
前岩有蘭若委徑宜細履未能望窣堵屢復渉清泚路
紆疲脚力僧老識茶味策杖趁栖鴉斜陽在林際
客惠雙井芽千里冒寒暍品格自髙勝香味两竒絶小
小猷溪磨團團掌中月揮肘喜旋之紛汨看落雪
東岡老道友招我閱子孫大兒教以孝小兒撫以温舉
觴意未暢巳復月挂昏興言還吾廬更待它日論
真隱古招提長林如磔蝟雖有羣山峰所欠一支水草
木乏秀潤巖竇燥肌理安能借僧錫卓處泉湧沸
士不遠千里訪我村落中話舊語益宻論交顔不紅酒
䏑乏供給近製相延容白飯與青芻且餉驢與僮
栽竹勿傍墻種蕉莫近砌頃之根蔓延寖乃壞階戺扶
䟱宛成趣茂宻相映蔽操刀時遣獠洗削去蓊翳
朝來天無風秋暘劇炎鋭當年屛翳動松竹發清吹風
豈憐我老飄蕭翔異氣泠然濯煩襟蘓息殆天意
平生文字飲真積力巳久温故忽若醉卯飲不待酒昬
然亟歩武快哉繞衡陋水濶夕陽紅雨餘羣山秀
閑時謁墳山小築真隠麓怪來少清景頗似闕脩竹荷
鋤斸雲烟移種扶䟽綠亭亭纔數根一掃羣樸􁂶
閩浙風土異九日未見菊豐枝閟秀色細蓓凄巳綠當
樽折野蘂氣味亦棖觸詎知三徑中采采不一足
(闕/)
　
　
偶讀禪門禮老賾存清規魚鼔鐘磬間細行兼威儀能
居三板頭可當一住持破衲受用薄後來有不知
瑞香本廬阜瑞昌最為冠以此得瑞名昧者强臆斷種
法避寒暑錦籠不足纂欲披紫雲裘時分建溪椀
天地有大德好生洽民心炎雲漲毒暑此風散重隂欲
驅罙旬熱忽作三日霖人物荷造化喜歸田畆深
頃職古器事三代考纎悉閎異必夏商形模且朴質其
間盛欵識鼓文儼周室固知文武隆牧敦當第一
蒲桃天下冠太原與全邠邠故近西凉種植紛士民豈
但馬乳堆殆若荔子春為膏為酒醴香味有此珍
調羮商相業粉額漢宫粧寄遠與却月六朝用彌彰犯
寒清而潔騷經何獨忘撫巻懷靈均靈均亦沉湘
蓋屋不在華所欲庇風雨種花品無繁四時看開處指
喻多非約日渉乃成趣吾年能幾日景物亦漫與
海棠盛西蜀豪壓春風塗三月浣花溪游人鄙金珠少
陵時居瀼詩史切太虛獨不被品藻此理端何如
道德五千言屢讀殊隠奥頗能分句法巳自到微妙治
國與脩身篇篇言上道講解七十家識者自知要
僧相同剃除其門則異竇律儀尚講論枯禪則烏有悟
去此大魁窮説則學究與語判此科是非免紛糅
閑居養僮僕衣食必鮮美小則愛睡眠大者趨博戱不
然言疾病莫能承付委長須與赤脚昔人誠有理
莫恠游春頻只被老逼身念此樂天語誠哉辭甚真遵
行我不勌治具汝勿嗔持炬接迎我村醉欹冠巾
三春羣卉盛在花茂與殘好花正穠麗不作十日看蓓
嫩便須賞開時惟可歎繼自喜新綠吾心常並觀
煴室宿火銷緼袍良獨暖病身怯夜永老懷苦晝短棲
鳥驚簷頭朝日上忩眼未問粥靣花地黄酒須滿
侵晨盥櫛起爽氣隨凉飈曵杖踏露草不覺路已遥水
清出沙觜烟白横山腰致爽列羣岫不待西山招
從昔漫浪心家居意不適晨朝香火餘飯了辨游歴或
訪僧掇齋或隠者對奕歸來任侵燈龍吟噴霜笛
前村有經社香火訊屢通携朋閒歩往老人顔有童一
杯苦澁茗滿塘蒲稗風笑顧紙上佛何時供渠儂
平生不能棋遇棋亦輙喜從來號萬户知生不救死多
見國手説得先乃妙理更有末後着此着知者幾
不持月三長不奉八闗戒久素則生疾多肉亦思菜齒
决今莫遂啜汁老所快終當屏去葷君山得自在
江海吹天風飛舞散千壠横斜任所適光麗世非種險
穢巳平治屋背欲汹湧年豐此兆之有秋高可拱
旬日扣玉京所見如夙昔紅雲隠碧洞清溪映白石臨
流坐且久浩氣洞胸臆溪深竟難渉踟蹰撫蒼壁
古鐵如鈎㦸歲久鋼斷綻久為土氣蝕皆成豌豆􁀙銖
两每不多積之可精煉為劍或為刀花賔劣于滇
平昔喜鼇舉未易自摧墮功名邂逅來求則成大過壯
年不艱苦老即困寒餓消長理或然要知非力可
造化致有生旋亦致凋瘁草木方薿薿枝葉忽靡靡初
發白雨滌接以赤日熾末為飈風吹從是即委翳
早年困俘囚驚痛失方寸居常雖勉勉臨事輙悶悶作
字每誤墨裁詩或失韻老來疾益侵苶然誰可論
半夜秋風高便覺殘暑退一凉精神醒終夕枕簟媿我
老念病役生病為形贅永懷忘形友寒暑孰能累
雞冠與鳳仙早種近階砌夏秋無花時類能作幽致雞
色惟青紫鳳蘂雜紅翠來年不待種罅隙自苗裔
台山邑萬户户以酒為天不憚甑生塵所願酒如泉多
疾自麴蘖致天非天年因思禁酒法積粟民沛然
萬花烘天容粉色騰雲氣花雲覆臺榭疑若天亦醉杯
盤多歡賞供帳亦明麗游人侵宵歸風雨恐踵至
赤城玉京天冠簡奉香火一旦僧有之道容易佛坐忽
為道復得瞿曇加巾裹屢改神不聞二家自人我
先生羲皇上與物同逶迤道伴雜然至閑情示之希蒲
團茶味足明忩情話遲一室多入静相見亦何時
蒔松須殘臘栽花宜早春移竹日隨月種麻月及辰旺
方八卦定農詩七月陳物性無不然農業宜斤斤
山間氣候晩初冬菊英回定俟開爐集始送泛菊杯漸
列衆色異不殊東籬栽冷雨與寒烟深惜易塵埃
台山穴三獸樵者不得薪忽是食人虎便有射虎人善
惡必對待禍福常相隣罙月寢三皮居山聊一欣(時有/三虎)
(出入澗下一月/間獵人盡得之)
春雨要如膏發生物巳拆霡霂則易耨浸漬乃損麥連
旬不見日過社麻亦阨再拜祈開晴民食庶可得
蓬蓽久不居乍歸欣故情落葉聚蛛網殘莎閙蛩聲迹
與朝市遠夢隨風月清從此眠食間蕭散安餘生
八月河漢近凉蟾輝太清忩户紗巳薄草木風有聲所
喜暑云退不憚歲徂征招客對晩色酒與月同傾
村落闢幽居深静頗得趣白雲棲簷棟嵐光照牕户往
還得隠逸談笑皆舊故不畏歸途遥家家響機杼
手種亭下松偃蓋出雲外攀條喜脩榦為我發清吹曉
庭風瑟縮夜月金鎻碎種久方來歸對之顔有愧
寓居溪隂刹未暇理歸棹遮眼闕文史借書得探討巻
舒白虎通涵泳青龍鈔賢哉絶世書欣然慰幽抱
吾年巳七十眠早起不宴勌甚就宵枕卧久思永旦雖
無文字勞漸絶人事歎收其放心爾戒得尤所賛
得閑一何樂佳處先徜徉每扣隠逸士屢過清静坊地
僻干戈遠年豐禾稻香訪我亦何所南澗與東岡
架屋集匠氏斵石㝡可恤相石千仭端塹山方得出疲
形困輦置巧磓較絲忽所直等衆人人可不擇術
陳梨甘若飴雪梨脆如水二物浙左右大顆擅甘脆秋
熱兼宿酒㗖之手不置雖非鳳濁鵞惠予亦多矣
台蘿甘擅名油葱芼枯腊及居台山下生致出岩隙丁
頭形磷磷雞股香羃羃清對雲水客葷素得共食
休退居遠邑頓喜人事䟱飯籮自不足日記無可書惟
對楮先生復接松大夫溪友留白魚鼾睡驚長須
晨粥山中行落葉響歩武委曲訪隠逸清談銷百慮老
湯瀹苦茗宿火煨山芋却照夕陽歸家人不知處
初意得閑適處處期登臨豈謂病見拘未能攄靈衿小
滯廣莫願恐辜雲水心强半人事爾無令成侵尋
臨老看草聖作字意少快居然落筆際㸃畫反留礙早
意亦易事懷抱殊不介兹來每把玩徒復一歎慨
歲華念將晩寒色慘中抱昔年困韲鹽撥灰吟苦調老
來適其適所樂在燕笑招賔共一醉圍爐不妨小
北風號枯桑濃寒堅夜凍闗河鳥過少雪意曉來重陌
上未霑塵山中已成壠雝雝南去雁袖手徒目送
　
　
　
　
　
　
　松隱集巻二十一
欽定四庫全書
　松隱集巻二十二　　　　　宋　曹勛　撰
　　詩(五言/)
　　　山居雜詩
我生不僥福始終躬純臣雖更齊楚偽常鄣西風塵耳
順早引年掛冠踰八春甘與田畯㳺遂予胸次真
農人作田務耘者最辛苦肘膝伏泥塗拔莠連茹取所
拔隨已多悉釀所伏處惟覬禾稲肥豈問正炎暑
地水與火風四大各一性和合乃養形損増則成病圓
覺著于品岐伯峻其證君子知其言窮理宜至命
山中四序景巧供晨夕間茶甌不少輟詩魔常畏閑生
計付風雨年華寄毛顔支笻正獨立栖禽相與還
歸為田舎翁不作無復理耕鑿頃畝地遠近先視水溝
塍欲利達農具無委靡高田下田事得馬失馬爾
小圃藝花竹春末已繁秀土脉得鋤斸枝葉易秀茂久
以告老病未免閉圭竇相忘無芥蒂一二約親舊
古斗喜妙供溪蓀種勻抽蘸水浮翠蝟絡石駢栗皺薿
薿巧凝緑梢梢眇含秋相對几案間蕭然無與儔
閒裏心情拙還知興自嘉飢鴉時立檻野蝶自㝷花客
至聊從容僧來不厭茶晩烟時竚立列岫映餘霞
人生行樂爾行樂則心閑心既無所用和氣滋容顔衛
生有此妙餘事皆可刪若益兼忘理敢告知識間
招客圖客歡不圖能病客既醉失匕筯吐茵墮巾幘何
堪欵曲意貽念風月夕拂旦往問訊慙恨見顔色
春雪翳重霄寒雨連日夜不輟獸炭熾甚恐庭花謝疎
簾莫禦冷爐焚屢成炧寒食數日間春事求諸野
吾年踰七十真欲願春遲豈謂上元過適丁多雨時韶
華荏苒半清明旦夕期流鶯與蜂蝶冷落殊未知(戊子/年二)
(月廿/清明)
客寄輦轂下馳心田畆間君恩重山嶽臣節殊安閑雖
幸米塩足其如塵土顔終負告歸罪判然誠獨難
老去情懷懶翛然只此翁閑忩千里月修竹一簾風事
與孤雁遠心将止水同故人如問訊癡坐正觀空
寂歴秋風晩閑庭落葉深天高晴日澹山淨暮烟沉疾
病無時巳年華有底侵兩行南去雁一片北歸心
北歸了無日先壟掃何時愁與燕鴻遠心同楚客悲寒
蟬咽敗栁幽鷺來清池誰與話舊事淚蘚空在衣
連日山村雨牛羊都在欄低田漬積水臥穗鋪新寒氣
逼琴絲潤香傳岩桂丹天光惜壠畆應放月團團
秋色遂将半㳺雲時淡濃水光影䆉稏秀色増芙蓉斸
地種三徑鈎忩來五峰新晴何以卜一意聼晨鐘
冷趂西風便雲趋南國深相舂聞野唱漂絮擊溪砧小
立遲殘炤閑愁倦寸心新亭有耆舊應共惜花隂
白日忽若暮北風天正寒濃隂欲釀雪雲侶商量間羣
兒競喜躍婢子争仰看命席撥瓮碧取醉期盡歡
凄風入林薄旵日升山遲槿花落因雨菊英開映籬身
老每倦客目昏猶喜詩所欣水雲念得赴猿鶴期
晨起冒清露笋輿出城闉原野回舊色花栁揺新春眷
言山林性常與魚鳥隣怡然適襟抱自謂羲皇民
我夲汝潁士老隱天台山一瓢顧粗足三謁無厚顔身
與樵牧遠居眇林壑間不為物事役常對風日閑
平生江海性俗冗不到眼偶然牽禄養遂復事篇簡所
愧道益遠所喜性習懶末路終此惠尤得養樗散
梢梢岸上栁𥻘𥻘岸下波晴雲羃遠岫東風扇㣲和去
冬有耕植連春無干戈田畯知此意種秫應更多
髙原收菽麥下田挿禾秧田頭與地尾一一意所量躬
耕辨好怯擇種均豐荒所以終嵗間食米不及糠
大麥未救飢小麥漸擢芒此時農夫嘆政阻接青黃多
畏頻雨澤只欲暄晴光農安吾亦安朝夕祈蒼蒼
堂堂春将去好花如欵留荼䕷蔓層雪芍藥欹重樓金
沙挿架富蕙香轉林幽我欲助送之飛絮漫天愁
曉來浩露出細履欣悠然壠麥漾輕浪芳草迷平川無
邊緑成幄團飛栁皆綿老翁指謂我漸熟高低田
西山隱道室山光鏁葱蒨松竹意可揖芳潤欲入饌扳
携一二友香火共昬旦天台坐忘身笑領吾所眷
日鑄得新茗色味建水空未論七盌足先借兩腋風烹
在擊拂外香泛齒頰中若論破睡魔自可書元功
行都老故舊見贈新厯日快哉得過目蘧然若有失巳
病嗟再嵗漸老念弱質歎餘落麈尾非言付揺膝
氷壺凍欲裂霜風凌雪屋牛鬬攪夕眠缾笙不成曲平
生湖海心弗受車轅促晨興且探梅不惮肌生粟
閑中每自得閑意非陸沉蟻穴漫説夢鷗盟誰更㝷一
年記好處萬縁隨夙心即以洗其勞清月升層林
幽居嵗屢換豪舉欲誰作閑情寡賦詠舊句漫筆削草
茅晦小隱筍蕨供大嚼不時有佳處悠然動春酌
塵境得閑適塵事從如麻且發蟹眼湯一試鷹爪芽蕭
蕭衲帔冷泠泠心境嘉坐久若為侶清月上梅花
小庵築桐柏宛在艮山位數峯直遠目一水繞右地門
徑連主山松篁接空翠貴客下北闕喜話卜隣計
平生有知舊相望頓以疎卧念十日雨誰寄一行書景
巳來白雁詩漫如黃初不忘剡溪棹且䇿雪中驢
下邑常寂寞細履寒溪頭魚鰕腥㫁岸橘柚明晩秋山
色儼晴碧溪光泛澄流相思故人遠應過回雁洲
秋色不勝悲濃霜寒入衣蔬畦倦小橘茒簷曝晴暉人
去歌酒歇雁來音信稀好客招不來楓葉伴愁飛
雨急怨春晚花殘獨稔香燕巢方穩宻蝶翅覺凄凉引
睡謾支枕銷閑時炷香新晴故晚照芳草留斜陽
駸駸隨日老寧能問分隂波流固自遠雲在初無心鳥
聲驚幽思風徐快冲襟馬卿苦病多中懷天莫忱
小隱世味薄花飛慘殘春明玉剝楚筍嫩紫庖吴蓴不
覺槃筯闕但喜志意新我惟一鄽足何必問大鈞
僕以義制心自謂頗忠赤保國不保身用忠豈用力所
以四将命悉能全趙璧未當引年歸痛定思政刺
雲山貯回腸日月任轉轂客居不問鄉一飽寕較粟家
釀報浮蟻溪鱗買尺玉以充朝莫槃懷抱無乃足
平日為飽役方抛世網嬰買魚沽市醖借姓過州城老
脱塵中境心㳺物外清寒溪行不盡端為濯衣纓
素懷繞列岫乃家台山麓人境兩俱絶事物濟所欲芳
醪澈琖白茗飲瀹溪綠對客調玉軫清風入梧竹
春來每竊抃春去孰可喭㝷勝攬妍姿對花得清燕樽
酒所以樂摘植得忘倦忽改綠隂隂蒼苔從滿院
鑿池固不廣納納隘所居茍無水光寒便覺非吾廬漪
漣漾芳渚澄影浮晴虛樂哉濠梁心巳復㳺嘉魚
道人范子珉隱跡朝市端筆墨作峯嶺氣象爭㠝岏稍
變煙雲態便覺風雨寒鶴舉忽冲霄大羅得遐觀
范仙最所長畫牛誠絶筆圍模大小定毛孔不少失膊
腕與腹胯一牛動數日惟我頗得之卧起盡纎悉
寒毬格雖下春事亦可㝷故園少見之花葉均來禽芳
蓓暖苞玉半腮紅淺深與客屢清賞只恐風雨侵
隨春動草木㣲和入池閣羣芳争妍媸紅翠媚寥廓一
枝姑到眼萬態便如昨春深風雨來固巳任開落
閑居必家釀不以空乏廢小槽壓春碧渾含揖和氣三
杯禦客寒一巵欵僕意寧論有賢聖且復供村醉
小圃養春色乘時不可緩翌鋤常于于成趣湏旦旦花
摘去年種喜供一時翫舉杯付歌兒野服更蕭散
隨分作欄檻松竹帶花栁四時靣靣㸔百種日日有玩
目必羣卉洗心付芳酒吾儕不改常居間簡可久
老來叅同事勤志不敢失人言壚偃月吾意壚藏日朝
陽升西山異液甘若蜜一體奠所居旦旦享清逸
和靖骨巳槁後來欲無説細雨㫁魂句妙處益清絶朅
來客異縣籬落冷風月吟哦一字難愧此枝下雪
台山無牡丹單葉巳最貴斗檻數花爾便欲發光氣珍
重莫肯折如天藏地祕西都每興懷此賞殆夢寐
春深多夜雨倦卧得飽聽穿林乍依㣲滴簷巳紛競衾
寒似落莫人寂眷閑静怡然遂高眠枕上頗適性
澤國經炎夏常厭日晷永既乏枕簟凉亦欠氷雪冷北
忩但倦卧閑人遠造請時濯醒心泉栁下汲深井
道人有相訪不求養生訣或問琴碁妙或笑汗漫説何
州有隱逸何山富薇蕨飯了且分携日課所不屑
吾年將八十厯踐何足數義不惜骸骨愧無罔君父挂
冠復挂冠求去再求去至願誠遂心燕笑樂畎畆
山高翳落日殘照欣晚晴意適䇿笻杖意倦眠桃笙雲
水喜益近語話能忘情書來故人意相憶應遄征
松隱静無事松竹惟參差避熱卧其間綠䕃回凉吹水
雲不相遠起坐常自怡此心益浩然西風生桂枝
城居得高勝欄檻俯闤闠歛跡紅塵中㳺目雉堞外湖
光浸晴碧若與雲外㑹渙舟何處來㡬㸃忽隱晦
葉落復葉落衝飈黯寥廓重叠響瑟縮翩翻下紛泊倦
客行脩塗幽人倚高閣歸來故山休氷霜欲蕭索
商飈忽在序候虫凄以鳴嵗律念向晩崦嵫逼于征巳
歎日月疾但覺鬚鬢獰搔首欲何為松篁助秋聲
秋暑正炎酷人不得以息向晚注大雨劇暑遂掃跡蕭
然物氣平蹔止火御職上天常好生一凉誠大徳
人生不如意十固常八九吾軰窮物理挺特惟所守東
風暖入律客意濃勝酒㳺鞍縱所如寧能困圭竇
雲山環所臨烟景日自異山作故人接雲為久處計酒
酣一聲笛梅風四山起清香賸披拂參橫伴村醉
我生茍無禍放懷在詩酒詩酒得自在功名亦何有正
欲醉墜車豈問栁生肘寫我平生適笑寄方外友
墐户喜冬序秋容換霜風可歎景物移只在笑談中菊
茂遠先見蓼疎寒更紅老懷欣自愜漸享愛日功
四大一和合所以兆我命及其有損增遂復制我病五
年過縱心四大失正定新嵗轉盼來疾應改新證
新年供家廟老稚晨少忙塊坐温暖處但聞油醤香不
問物物闕有食時時嘗諸孫甚解事翁乃無飢腸
林泉久自得忩户向深幽不復嫌村酒何能有客愁夕
陽烘遠水飛絮挾輕鷗杖屨歸從晚柴門月一鈎
中春艶桃李東風惠以繁胡為連日雪花葉飄闌干氣
非驕陽候宛若殘臘寒𤣥冥僣融和玉川知其端(二月/中旬)
(大雪/兩日)
新春遨西湖結伴每有侣豈意氣差忒旬中自寒暑欣
欣一日晴愀愀三日雨謂言愛酒伴有酒誰能湑
門前露草嫩極目遨青龍䇿杖不知遠㸔山兼别峰曉
厨㝷晚筍客供摘新菘舌下清肥足何勞細肋供
我有舊知識生來晦蹤跡邂逅不可見早夜何能覔忽
然積習處相逄吐胸臆臨了一句子㑹心極得力
斗水小漣漪拳石獻岩竇蒼蒼三峰足挺挺數葉秀棐
几得巨壑幽色清永晝以我兼忘心嵩華亦何有
秋雨濕庭户陋舎集閑客重以樽酒空可為飢腸厄呼
籬取盃酌村香我先識一杯復一杯滿坐生春色
秋雨不可雷雷即雨無節況當收刈時只欲天明潔夫
何連日雨卧穗恐芽蘖已失早禾望晩田幸天輟
山色侵衣冷異氣作心賞嶺月聞鳳笙松風吹鶴氅碧
池縐澄綠羣山發清響以此助蕭閑欣然同擊壤
寂歴斜陽岸髙低猶漲痕輕舟隨浪穩遠水帶烟昏野
色㡬畨換喬林何處村情懷了無事安得易銷魂
素願㳺羌廬夢寐不可易棄官竟一往不以歸意廹屢
扣清虗仙杯酒話疇昔永懷撥雲峯西塵每相憶
飯了縱閑適杖屨渉晴晝時物破百感環山獻明秀承
宇茂芳桂追凉風細逗摘果靡憚勞聊用引稚㓜
前日花正紅今旦香已改我知色空相未開固非在韶
華每偹陳風雨不相貸任渠萬㸃飛豈待愁如海
吾家遠城市四圍縈叠嶂意㝷烟霞㳺喜逐樵牧上松
間憇兩足論高等四暢或時戴月歸山花記心想
雅意老山林每作山林趣引領山林景賦詠山林句嵐
光増日夕林風度朝暮時時携笻歸羣山送歸户
　
　
　
　
　
　松隱集巻二十二
欽定四庫全書
　松隱集巻二十三　　　　　宋　曹勛　撰
　　書
　　　上皇帝書十四事
草土臣曹某謹昧死再拜上書皇帝闕下臣聞負高世
之慮者必有絶俗之言有尊主之功者必虞殞身之患
何則言未出而見讒計巳成而被戮自古然也故志存
王室未伸所言恐罹於難者必每進而止踵將言而鉗
喙上負朝廷祿養之惠下乖見危致命之節此志士言
臣每歎息於斯乃推明哲保身之詩以自廣然果所謂
移孝為忠事君不二之臣竟未嘗以一死惑志鼎烹在
前卒鳴所言求聖君擇焉臣行年三十有六愚不練大
事獨知以孝移忠之義冀免尸位素飡之責故凡所臨
必以身殉九殞之虞常在所畧臣以為方今天下連兵
不休地不加復兵民膏原野聖主不奠居正良將死節
邊陲志士諫行言聽之時也豈可上貽六龍廵狩耶若
春夏之季少安行宫秋冬之交即偹車騎雖幸暫寧又
一日萬㡬四海庻務可天下之奏躬乙夜之覧心委於
慮而身任其勞夫何使陛下憂勞若是臣每扼腕奮衣
而起求思知畧欲為陛下攘除宿憂稍奠帝枕况主憂
臣辱獨忍緘黙不求試用耶臣謹有息民安民之䇿自
謂可以仰資聖化然語之至者不可載於奏牘事之秘
者不可泄於左右臣願賜清閒之燕望見清光俾口陳
其畧一不僥倖於寸進一不貪冒於賞典惟冀陛下知
有賤臣抱忠如此儻一語無効請就誅殛臣之幸也臣
竊覧載籍封章亟上朝奏暮召者有之立談賜璧者有
之以疇昔戰國猶取議論之臣若此方之今日豈不萬
萬於彼哉臣故不敢隱忠避死思効愚計决意所言干
犯通進惟陛下加惠特賜宣召
臣聞官者勵世磨鈍者也人者嚮德慕名者也官得其
宜則事辦而功就人樂其事則加倍而邦寧故聖人觀
向順宜因事制法所以勵人厚國也恭惟陛下建中興
之業必制中興之功然後驅一世之民而成興王之典
臣欲乞如古制為武功官賞十等惟寵戰功他賞不與
每授令繫于銜官同則以此高之宻院别置籍記載其
名謂之入等入等則不次召用陞擢使令庻約功而得
死節革濫而收實才方時右武於是在焉或可施行乞
下臣具等格聞奏
臣竊以聖王御極搃覧人羣股肱之政不間親舊所以
開導聪明覺悟奸宄也周漢之法雖不可全用而加恩
戚屬俾典宿衞似猶勝四海之人且子母之性天道至
親母以子貴自古皆爾陛下即位以來至親分離外戚
杜隔使恩禮不能兼宣且漢室之制雖任英賢猶援姻
戚親疎相錯杜塞間隙所以安宗廟重社稷宣德澤尊
至親也今母后之族久廢不錄散在遐遠不得日望清
光誠非慈愛承上之意况亂離日久人肆異謀威令不
行叛逆僣號至或訛言憸行驚懼宿衞此誠可慮倘追
召一二姻戚任以散官使奉朝請防未然之事察羣下
之端為陛下肘腋之親豈不恩禮兩全聖孝俱至哉伏
望㫁自聖心幸甚
臣恭惟二聖北狩屢易年所陛下孝思日甚一日冀在
攘却强敵迎請以歸天未悔禍尚留羑里伏望明詔有
司稽叅舊典將將來大禮加上二聖徽號不惟内伸陛
下孝友之誠庻四海萬里益知聖意瞻懷之切
臣聞有大徳者必靈瑞以符應撫大寶者必濟世而安
民鮮有端居必先窮阨如周宣之伐玁狁如世祖之平
簒莽然後光濟四表奕世承休天下所歸天神所福雖
遭變不同而天之助順均也洪惟陛下以徳承天為天
所子甚矣上帝之覆䕶于再于三昭陛下精意之䖍扶
陛下神明之祚騐於天人之際煥若日月臣請縷陳其
目靖康之初金人犯順陛下亟臨敵寨人莫不畏天日
之威洵武之直氣懾羣敵因亦還轅此天之光啟者一
也比臣歸自敵中恭奉宣仁皇后訓詞曰陛下再出北
道欲就鞍時二后洎宫人送至㕔事有幼女招兒者見
四金甲人状貎雄偉或劒或㦸擁衞聖躬女指示衆衆
皆不見然莫不畏肅后悟曰我亊四聖甚謹果獲兹報
今雖在敵中益當不忘焚禮夜深必斗下四十拜此天
神隂相者二也恭聞初領元帥欲勒兵入援至相州睿
意有卜宻射樓牌於字畫間三發三中及東渡大河氷
堅徹底渡騎未畢氷已澌流此天兆中興同符世祖者
三也靖康之末敵騎南渡時當艱危都下震動大臣䘮
氣無䇿枝梧陛下以講好之職毅然就道繼京師失守
果恊謳歌此天之昭答者四也維揚之役斥候不嚴賊
棄輜重三路並進鋭鋒已趋于揚子柄臣猶安於廊廟
陛下御殿未畢亟叱六飛方渡江壖敵騎巳及此天之
保佑者五也逆黨滔天謀危宗社皇矣上帝臨下有赫
大臣同德升日虞淵此天援明辟者六也方駐蹕㑹稽
敵衆遽邇羣工惶惑未有施為欲以大兵嬰鋒則慮失
機㑹勤討則謹重宜嚴宰相建利渉之言陛下亦從諫
如響此天開聖德者七也惟上帝眷佑若此而陛下報
夲巳隆惕惕昭事可謂至矣伏望陛下憲天之度益度
天心鍳天命匪易之言為陛下力答之意臣恐朽質倐
先朝露則聖瑞未昭謹條奏以聞乞宣付史舘
竊以古者寓兵於農以禦大敵兩漢而下無不皆然惟
魏及唐建府兵之制民兵遂廢唐全盛時戡大憝勦元
惡無非官軍者及徳少衰據藩鎮起大盗亦無非官軍
者是以歴古有叛將而無叛兵由唐而下多叛兵而少
叛將理或致然今州縣之民百倍於兵力而義不能卻
内侮強不能禦外侵者豈非未嘗習用而墮其力哉竊
見諸路州縣見行火甲以禦夜盗民安之若素習臣嘗
推行偹見其便今欲乞就建民兵之法俾粗知部勒稍
知戰事廂有坊坊有甲甲有伍伍有長許置器甲以肄
武偹州委都監縣委令佐帶民兵將領專一習按復委
太守提督之不期年一路便可得兵百萬實欲宻制兵
卒使不得逞而州郡内侮外侵遂無竊發倘或可採乞
下某取索畫一便見不擾有利無害
竊以連年征伐畧無虗月凡功烈死亊之軰冺沒無聞
致孝子嫠婦無所旌顯昔太宗皇帝不㤀勲臣猶次叙
其列得二百四家今建中興之功豈可不成一代之典
人死留名賢愚所共而聖王之祀臣有五義欲乞令所
在州縣有忠義報國當時功烈出衆所明知者許搢紳
之儒作為傳記經所屬投陳然後州府繳進宣付史舘
並嚴􁁜所在常優給其子孫不惟仰照聖澤下漏幽㝠
遂可激勸方今死節之士
竊見諸路州府管下廂軍數各不少不堪戰陣徒供送
迎然月給錢米與禁軍相等縻費軍期實為不急欲乞
權罷招填㡬年竢平定之日依舊逐營闕額錢米仰令
項樁㽜委官主管以偹别色支用
竊以朝廷加惠歸明官散在諸路以全懷來(闕/)　之恩
爵之禄之徳亦至矣付以職任有親民者有監兵者上
下玩習皆謂遠人平日强暴桀驁之性尚存廢法自任
莫能訊治郡縣姑息率以成風此類豈可長也欲乞今
後凡所注授並作不釐務
竊見朝廷以連嵗兵火財計匱耗用度既巳不足而軍
旅錢粮為先念不可誅求於民遂設鬻爵之法自承務
郎修武郎以下入中之數有差然應募者終嵗纔三兩
人至改易度牒則靡然從命是皆喜於易應而樂於創
建者竊原命婦冠帔之類似可如命宜等第自宜人以
下三等優立入中之數許人承請俾為榮母榮婦之寵
必見所至奔赴一如度牒便可施行
竊見建炎初置賞功司㝷即廢罷恐當時主者兼用他
屬之吏不得專掌致所行功賞因仍廢怠動經嵗月致
獻言者得以藉口遂成無用而類於他房竊原此司誠
為今日之急蓋賞不踰時又曰賞必以信是烏可比他
廢置哉意欲使掌有專官而亟行亦俾將士知功有專
治而不雜信賞之政中興所先也欲乞復置賞功司專
行戰陣功賞等事委能吏典治仍置簿月書巳收行過
某人功賞名件上司季攷其數或多至千百量與官吏
推恩以勸其職
竊以方今軍國之害所大者二一外侮二盗賊外侮則
朝廷固巳有處盗賊則尤不可忽嘗謂陳吴起秦赤眉
起漢以至隋唐無不縁巨盗而隳國者此害豈不為今
日之急哉竊原地日益曠盗日益衆湖廣之外鞠為戰
墟大江東西屯為賊壤其衆熾盛動以萬計所向州郡
莫敢枝梧雖不能鼓向朝廷而朝廷安得奠枕自㣲至
著建賊范汝為可為深戒若漢武帝遣暴勝之衣繡持
斧逐捕長沙今而始知當時盡善古今雖異事勢則同
欲乞今後應干盗賊專責憲臣親臨督捕次責郡守搃
衆討蕩凡在界内不計大小湏管撲滅况此兼節制管
内軍馬自可提兵䕶界臨時許以便宜如此則盗賊可
遏任内用殿最勑法以明功罪必見郡縣争奮兼功自
厲矣賊息則民安民安則國定國定之後卻外侮而鄰
敵莫能窺其隙馴致之道在戒其初
竊以州郡之富全賴商賈其什一之税則有益於公上
阜通之貨則惠養於民庻利固不一也方今駐蹕之所
宜招徠此徒少禆財用贍軍之費竊見廣泉二州市舶
司南商充牣每州一歲不下三五百萬計若今兩州除
紵麻吉貝等麄色物貨許依舊抽解外應細色權移就
臨安府抽解候事定日依舊庻得上供物貨既皆真的
又免起發脚夫之用是易十五之蠧耗為十全於行在
也加以四方商旅悉來奔凑則投回二税並在城下茶
塩鈔法當倍售於昔時舶船聞之亦必懽忻承命以就
利源比負擔竭蹙猶且趋嚮况許以全船竭貨而來哉
竊以廣南兩路自潮州而南居民鮮少山荒甚多前此
惟土人仰食故歳計租賦一皆贍足自中原兵火西北
工商士庻散處其地以鮮少之種供億兆之用又官司
科調四時有之以此民頗困乏欲乞將廣南兩路州縣
見今逐處荒廢田土括見頃畆丈尺召北客耕種量免
二三年官租委運司專一均撥授田務在隨宜就便庻
浮食流離之民有所依附而盗賊可以衰息且空居與
作役同當衣食茍為處畫則官私兩便
竊以帝王異尚損益隨時阨于艱危必奮獨見思所以
下採人事上禳天變以建大聖之夲以通天理之明在
臣下宜悉所舉在朝廷宜博詢究以稱隨時之意臣不
知圖緯弗明天象徒以講讀故實記録其語比聞祥符
中謝絳上疏言太祖皇帝生而包絡黃及受命五星聚
於奎而鎮星主之真宗升中泰山日抱黃珥含譽星見
其色皆黃土徳之符也國家宜以土徳王天下以繼聖
祖若漢以炎徳紹堯後也臣誠知此非天下急務蓋念
前人一言之出誠發於中或獲半詞之獻死不可避萬
一得偹採擇少補國家則不猶愈於黙黙耶况前歲法
駕駐蹕㑹稽去歲臨安不旬日間三經回禄豈火失其
性而至於是倘因兹多故稽合天意以順土徳不惟除
舊寘新為禳卻之術而迎氣致祥亦不失五行傳徳之
序
　松隱集巻二十三
欽定四庫全書
　松隱集巻二十四　　　　　宋　曹勛　撰
　　書
　　　上吕丞相書
某竊以中國所患獨苦金人上使天子駐蹕淮浙宗廟
祭享靡得定居下致元元父子離散肝腦塗地瘡痍不
復哭泣不絶以至四方雲奔霧合姦臣賊子僣用車服
釁端悉自金人明矣然建炎間遣使十餘軰鑿空而行
求敵悔悟禮意非不偹陳辭非不切每拘留使者竟無
一報亦莫得敵意徒兵戈相㝷連年困苦豈昔所遣使
輕冒尊貴妄言自薦臨事而懦姑私一時耶豈不察其
端所向未當致違籌畫之善徒為敵人輕笑之具耶然
朝廷至今未再有處某謂北邊之患方今天下未定境
土未復士卒疲敝民力匱耗未可以威武服也金人蹂
踐中原暴虐毋信窮兵殺戮甚騖無道未可以仁義交
也委曲之禮書辭之勤固巳行於靖康之末建炎之間
又不可以典常遇也獨可旁資所親假其㳺談萬一受
交得通信使然後務屈藏疵稍以徳致則社稷之計成
矣某聞山東劉豫政和間嘗任臺諫金人信任偽王以
全齊未即天討偷生海表彼亦待朝廷之命固久儻因
以一介之使間道馳詔諭以恩信許以爵位使日就月
将開悟敵心委以賛成南北之好為駐蹕息兵之期於
可否間将明得其情偽彼劉豫業夲儒生曉知義分必
涕泣被靣稽首聽命理之固有事實可圖此上計也故
熟思今日之急無先於此朝廷宜力行之某居親之䘮
言事於上踰越禮制有誅無赦蓋聞忠孝者天下之大
夲頃親安時薄祿是私今親亡矣身當報國故冒哀投
陳政以時事之急間不容髪茍偷安便非忠孝人也兹
願竭力死節請行於東致主上屈己通盟之誠宣主上
懷親孝治之切喻以大義激發其衷俾君臣向化歸命
聖徳此某之赤心有死無渝者也伏望僕射相公詳閲
利便㫁於必行似不惜捐小臣而冀大事昔漢高帝困
平城婁敬進和親之議飾子女以悦匈奴極天下之至
弱當時以圖安四海猶即施行今某不知忌諱進聘偽
之説蓋事或權宜有不容惮者至某糜捐一節以取報
命則區區自謂肯多古人惟主上以天下為度則漢文
之詔尉佗不屑為也如允某所言乞不用禮物私覿及
奉使人從等只乞朝廷降國書詔命罄身賫往庻得成
事其餘詳略乞賜機務之暇令靣陳所以去之状一語
無效願就斧鉞冒犯鈞嚴不敢繁叙某下情不勝戰汗
之至
　　　與劉豫書
某聞巽以行權者君子之乘機貴有所狥者志士之顯
位執權以司契則事或便民而虐已獲狥以就義則理
或功崇而業廣古今不常惟知者為能就變從時同符
大業安能規規於所屑哉伏惟公以文武之資搢紳之
望安輯表海宅全齊而有之矜士民塗炭之久憫郡國
兵火之甚酌時隨宜勉徇敵意建大號居留都豈遵上
令有不得已者前所謂巽以行權者歟我宋以金人丙
午之㨗三辰失序二聖北狩流離兵革之苦從事征伐
之勞天心已回於顯佑廟祀有永於寶命今上皇帝以
英謀睿武厚徳深仁獨提天綱撫寧列辟海宇愛戴日
月重光屈已尊賢而旁招俊傑安民繕兵而式鑒前恥
與一二大臣宵旰國政復祖宗之基建中興之業今親
屈而下逮惟公熟察前所謂貴有所徇者歟治國治家
審此兩涂為治道之先外料敵之強弱内度勢之可否
以人徇已則已得而人失以已徇人則已失而人得徇
人者賤人所徇者貴貴賤得失較然而明豈待夫兩軍
相當而復决於衆人之言哉故某之來有得於此重以
今上皇帝食不甘味寝不安席心如揺旌蓋有日矣意
者天下苦於兵革父母罹於阨困赤子盡於屠戮國歩
厭於時晦欲因足下得結金國通使議和以親南北之
好然後互有所便各得以聞求改作而捐故定安危而
保民弭亂是期他無求也懇懇切切願公受交於宋以
成所徇上息天變下安封畛時哉天命公其留神則溥
天率土大慶幸甚然四海方徳公之美順於太常者曰
戰國争彊齊稱十二臨淄遺俗忠烈具存靡煩攻城野
戰之役毋有遺鏃亡矢之費荷戈百萬遂聽威靈此公
之武也播告之語率戒覆車彼疵已德自古皆爾公正
云前朝失御罔及其他此公之忠也襟帶土宇用廣疆
埸而拓地之騎終不忍南下此公之仁也汴為都㑹宗
廟具在權宜正南無所毁撤此公之禮也公詩書貴胄
冠冕偉人乃降詞氣屈體北俗有見忍恥包羞欲成佳
傳此公之明也推此五美令於國中實得其利兼得所
願矣然将順正救敢布腹心古謂暴得大名為不祥必
有所屬乃成善救故立國者冠蓋相望伸其所附附德
貶暴假以濟衆則作政立事人心敉寧動兵行師毋有
越絶致赤心之約固百世之守堅以大義而不渝固所
附然爾必或不能雖清濟濁河長城鉅防不足以為固
塞徒階于怨惜哉是有義於創始必秉德以善後則聖
賢之業也復次五願者中國冠帶之域稷下禮義之聚
俗義甚高人濟其美公無重世之德於齊土民有莫大
之怨於金國公之拔起驟加民上不能無内剛外柔坦
然無間者願公親宋者一也公因金命制有一方彼常
貪于厚與曲順其㫖則孰不見賔一旦無厭之求稍稽
需應飾詐中變奪其所憎與其所愛竊恐後之有齊者
非公子孫也石晉在前可為龜鑑况今屯兵設将悉彼
付授又與石晉異矣願公親宋者二也此疆爾界中外
之限初雖侵據終亦還復金為虎狼之國蹂踐我土以
殺不以德民厭苦甚久又内有契丹渤海之憂外偹我
宋收復之慮彼固惴惴不保枝梧而欲長倚以為重則
誤矣儻結於宋北乖所存南猶獲助子子孫孫終不失
勢願公親宋者三也公不與宋則巳今契丹以數百年
基業其中豈無孤臣孽子欲復其宗廟者豈無貴族大
種不甘其役屬者或結宋連衡而起金必併力以銷内
變收兵于公公寧不遣遣則新造之齊内失兵力外虞
強敵我宋亦遣精兵復故地誰不爭下其城以迎王師
方時雖有威宣之略諸田之智不能興已願公親宋者
四也割地包利五伯所以覆軍殺将而求也封侯貴親
三代所以放弑而争也公今高拱而兩有之矣尚欲依
金以攻宋則宋民之心不懈将帥之謀争奮宋金久相
持連兵五六年間徒阨其父母而宋室自若此漢髙之
兵也天方啟中興之宋未可圖也金為天下仇公養仇
而奉之泰然自居冀成善後亦為公惑矣此願公親宋
者五也雖曰公權時之宜勉事容悦然理不先曉則流
而不返今槩舉大要非説公背金而歸宋特欲祈公事
金而親宋一言之助如前所陳俾宋金遣使結轍於道
公之德業於是益隆因處中而兩利之公欲何居焉書
曰前慮不定後有大患治之其先亊謀之其未有患至
而後憂則大事去矣知者偹禍不為怨府願熟計之説
者或謂以今之勢厚禮事金合從其威足以壮國是言
者徒知一時之利非百世之利於公何有哉特欲挾公
家成私門為歲月之計又惡知親宋親金何者為不怫
天下之心哉茍善於此則天下震動必稱公為義我宋
益德公公然後以天下之譽善金金又不敢縱暴於齊
是以天下之譽止暴於金厚交於宋名髙一世光燭前
古兹時名寵将皆制於公其於守區區之地負天下之
議固有間然抑嘗觀漏甕焦鼎之説乎今有焦鼎其下
方然適漏甕在側貯水將泄誠能激欲竭之水沃甚焦
之鼎是一舉而漏水獲存寶鼎不燬即以供餗豈不全
於物利於用耶惟三復其意也某又聞規小亷者不能
成榮名守曲謹者不能立大功以足下榮名大功固巳
顯著必也使賔客無口實公議蔑附耳示以方來不羞
其行則為平允昔秦繆公以由余至則曰鄰國有聖人
遺樂修好楚成王因重耳過則曰從者國器此天所置
厚饗之以二君之賢猶且區區以禮是豈不足於功名
哉賢者謂小亷曲謹不見比數必使光熖煥赫氣蓋一
時與天壌相弊乃止耳後之讀者顧不偉歟某慷慨兹
行謂理無不可明目張膽因發為此書恐居常亦厭飫
羣下謟譽盛徳必隂求諤諤以㫁國是忽有逆耳苦口
如此書者亦所欲聞惟幸聪明聽許萬一不然則幸磔
某於齊之市令於齊之民曰此教我背金而親宋者也
庻天下人明知公事金為不疑而金益重公矣情廹意
切語不成文冒犯威嚴言盡於此不宣
　　　與泗州陳敏書
以拙者觀淮上事勢慮人必熟聞吾友忠孝正直兵少
而精不可勢屈料度用兵拳手相接之際湏鏖戰血戰
計勝力勝而後巳既金人料我如此則豈肯輕犯泗上
損其鋒也必從他路㝷隙犯江則泗在其後形格勢阻
進無所掠退無歸路若不為計則孤城獨立未有援兵
粮運未繼又其衆多懼腹背有可畏之勢公於是時宜
必自有轉身一路别出竒謀也然愛吾友之深輒為一
説以獻若金人甚重不可襲其背彼必以少兵綴公歸
涂為善後之䇿公宜盡以所有犒設軍民誓衆而北徑
擣山東不焚燒舍屋不取子女玉帛不殺契丹渤海諸
國但掠地收衆據前人要害之地號召中原傳檄燕山
等路承制封拜亦足以牽制敵謀然後奏封行在為不
合在外專兵待罪取㫖之計未審可否當勝焚樓櫓棄
輜重浮江而南也
　
　
　
　
　
　
　
　
　
　
　松隱集巻二十四
欽定四庫全書
　松隱集巻二十五　　　　　宋　曹勛　撰
　　劄子
　　　論和戰
　　　論畏天
　　　論保民
　　　　論和戰
臣竊惟天下大器宗廟社稷大計四海生齒大夲皆繫
於國之安危在今日利害不出於和戰之間議國事者
當先審所尚而定國是國是者天之所與時也時之所
行事也當戰則戰當和則和先後緩急不容無一定之
論必措國於至安然後天下大器定於不傾宗廟社稷
隆于鞏固四海生齒保于輯寧雖必世百年守之不易
可也不審所尚而逐紛紜之論僥倖於萬一名曰嘗試
之説天下大禍莫大於以國狥嘗試之説可為寒心者
也且國之安危與已之進退得失孰輕孰重已之進退
得失與人之毁譽好惡何損何加人臣而能辨此然後
可以議國事茍惟以己之進退得失為心則必以人之
毁譽好惡為重彼以謂人之毁譽好惡與其已之進退
得失實相妨也故言戰則人朋而隨之者衆多譽之者
亦多其心非一一明乎戰有必勝之道也特以謂主戰
者不失為尊主強國之説今日言之譽之者必多固無
害於已之進他日雖和亦無害於已之進蓋和亦不可
忘戰是今日之言與他日之言皆無害於已之進而當
戰與不當戰於國之安危不問也言和則人皆睥睨而
不敢隨者以和難保也今日言和固不妨己之進一旦
有異焉則必大得罪而去不若言戰之兩無害於已之
進也而當和與不當和於國之安危亦不問也况言和
則主戰者惡之則毁至矣於已之進豈不大為害乎二
者皆不以國之安危為心而惟以已之進退為心以人
之毁譽好惡為心此今日之風俗紛紜之論所自起也
陛下所與圖回天下不過宰執數人而紛紜之論亦足
以眩數人之聽是以廟堂之上主戰者陽為尊主强國
之言以收小人之虚譽其中未必真有善善之䇿也陛
下不用其言則以拒諌竊議於陛下以弱國騰謗於同
列浩然引去亦不失高爵厚禄而小人之虚譽愈歸之
主和者亦不知固執其所見往往惑于尊主強國之言
而求免乎卑主弱國之謗進則迎合主意退則雷同衆
人所謂國是果安在哉臣所謂以國狥嘗試之説可為
寒心者也上天崇正統於中國保固祖宗積累之基純
佑陛下之聖德眷命纉承将以光大久長於其後故周
旋調䕶成此安定之期若曰人謀恐未易致是臣不得
不辨者惜天意與陛下聖徳混於紛紜之論而不知所
分也臣聞强弱異勢不可欺也人身不能無病能不諱
病則可以全身國不能無弱能不諱弱則可以圖强弱
而為強自欺可也欺人可乎欺人可也欺天可乎春秋
時吕甥為王城之盟謂秦伯曰晉國之小人不憚征繕
以立圉君子則不然曰必報德有死無貳納而不定廢
而不立以徳為怨秦必不然秦伯曰是吾心也歸晉侯
而成盟晉國復强晉君子可謂能審所尚也方其弱則
言弱能不諱弱則足以養强也能養强則足以成强也
使人臣之謀皆如晉之君子國何患哉陛下察今日紛
紜之論如晉君子之言乎抑皆晉小人之言乎君子小
人不能逃陛下聖鍳則陛下刑賞行矣單于嫚侮議兵
樊噲請以十萬橫行匈奴中季布曰噲可斬晁錯發七
國之難吴楚起錯乃欲居守而勸景帝親征又方與帝
調兵食身斬東市非袁盎私意也人臣自為紛紜進説
而不可用不加罪焉且誤國矣亦不加罪焉孰不以嘗
試之説售其身乎其言不行又無所加罪是以肆為紛
紜而無所憚也臣觀今日之事非前日之比者以天定
故也申包胥曰人衆者勝天天定亦能勝人臣解之曰
禍福無不自已求人衆者衆之所為凶徳已極自求禍
者也天豈樂禍乎人之所為凶徳已極禍必自至天不
能庇也故曰人衆者勝天前日之事也天之於人禍終
不悔乎其報巳極復圖安孚是謂天定人何以勝之故
曰天定亦能勝人今日之事也臣請以東晉宋武帝騐
之東晉之渡江也謀復中原之臣如劉琨祖逖庾翼桓
温之徒皆可以有立而卒不能成功者天定也苻堅為江
左之舉以百萬之師一敗於謝元劉牢之身死國亡計
不旋踵豈謝元劉牢之勇過於苻堅乎天定而堅欲以
人勝自取禍也宋武帝得關中棄而不守知元魏之必
來也宋武棄關中元魏即取之由是南北舉安知天定
而不敢為不定天佑之也故天定則人主之意不可不
定主意定則人臣之意不可不定君臣之意定則天下自
定定不定禍福如彼之明可不畏哉今陛下與腹心大
臣酌天意之大定以㫁國是以今日巳有成䇿巳見定
效尚可復容紛紜之論崇虚名而令國受實禍乎敵欲
求安易於保安者守邊不動為長久之計則敵保安之
䇿也我欲求安難於保安者恃敵不動則我保安之䇿
也彼既不動我非特保安而巳因得自治焉則千百之安
在我也臣之所望於陛下者此也萬一為紛紜之論所
惑以蹈至危則臣所望於陛下者未易就也此臣之所
甚憂也願陛下毋忽臣言奉二儀之無私掲日月之大
明聳山嶽之不動行四時之信令則陛下之所欲為者
自是無不可為者矣臣不勝至願
　　　　論畏天
臣愚既陳定國是之説于前繼此願陛下勉勉愈勵畏
天之實以畏天意而巳臣仰惟陛下誕受丕圖遭家多
難臨御以來應天眷佑大約有十皆深切著明之効至
于今日巳就安定然後可言臣請偹言之初為質于軍
前繼撫軍于河外其歸也孰脱之其出也孰命之厯數
在躬遂即大位其眷佑陛下一也旄鉞所指偹嘗艱難
水陸之行偃薄風雨将究觀于厯試必保安于萬全其
眷佑陛下二也四川天下之根夲荆州襟帶之上流兩
淮形勝之要地頃者四川嚴守關之師荆州附鄂渚之
軍兩淮成犄角之勢截然四固南紀以安原始維持似
非人力其眷佑陛下三也巨盗魁寇嘯聚蜂起曽未㡬
年掃無蹤跡雖資廟筭實出天亡其眷佑陛下四也連
嵗稔熟濟接以時大兵之後實難于有年有年固難況
屡豐乎是以調發之煩科歛之重民力雖困尚堪支持
其眷佑陛下五也晉元帝渡江雖遠外冦王敦蘇峻迭
出為亂庾亮有汚人之塵陶侃有折翼之夢奸宄内訌
何以制外陛下廵幸厯時豈復有此憂哉國于天地有
與立焉其眷佑陛下六也假劉豫而助之兵尼堪之謀
深矣然土龍芻狗卒無所成豫無所成尼堪所以去尼
堪去豫所以廢向使尼堪不去劉豫不廢則成三矣三
不可和也不和終不定也天意委曲如此皆為我宋其
眷佑陛下七也達蘭復我中原而與烏舍異謀雖和必
不久達蘭死烏珠用事欲復取中原而烏舍蕭慶勸其
用兵和議去矣臣奉使在北廷烏舍蕭慶見臣即欲投
諸鼎鑊何止被留哉方擾擾間二人一旦連頸被誅臣
所親見也向使烏舍蕭慶不死今日之事尚敢望乎二
人之死非天殺之而何其眷佑陛下八也先帝梓宫之
還因山之功告成久矣皇太后久留于北陛下念親之
心無一日忘今歸就慈寧之養亦四年矣是豈人力所
能致哉非天克相陛下純孝未易就此其眷佑陛下九
也庚申之嵗金人復取中原兵再舉矣南北轉戰至辛
酉之春猶未定天下之人皆曰用兵未艾也是年秋九
月烏珠又大舉兵而南陛下先遣臣某劉光遠繼又遣
魏良臣王公亮至泗上未㡬金遣蕭毅邢具瞻來審議
和議遂定兵已熾而遽息事方洶洶而遂大定亦豈人
力所能致哉靖康之初國人皆以和為請而終不能和
辛酉之冬國人皆以和為非而卒成和天之從違可見
矣其眷佑陛下十也臣竊窺天意眷佑陛下深切著明
之效不可誣如此豈非以陛下明畏天之道必能紹隆
祖宗積累之基業乎陛下勉勉愈勵畏天之實以副天
意考其既往騐其将來天之眷佑所成就于他日者當
如何哉自古創業繼世之主膺天眷佑而能克修畏天
之事未有不愈隆益大而永命者堯舜禹湯文武徳同
乎天亦必謹畏天之道載之典謨形于雅頌班班然也
夏少康以一成一旅復禹之績太甲從伊尹之訓高宗
用傅説之戒皆能成中興之業畏天也成康守文武之
謨烈而大成畏天也宣王興衰撥亂復文武境土功績
之美方見於采芑六月之章而庭燎之箴沔水之規祈
父之刺繼作矣始畏天而終忽于畏天也漢高崛起豐
沛自謂能用三傑得天下天下未定君臣相與逸樂遽
入于無為既老昵愛幾成廢適立庻之誤再世而有吕
氏之患天方祚漢特假是以戒其後遂有文景之治天
命吉凶之報也武帝始不知畏天終能畏天卒為七制
明主唐髙祖不及漢高遠矣以太宗之明而好大喜功
勤兵于遠自違天戒末年用人納諫大不及貞觀時留
李勣輔高宗終成武氏之禍又甚于漢之諸吕亦天所
命吉凶之報也明皇憲宗始知畏天終不能畏天始則
天相之終則天敗之皆視其所為不可欺也聖朝太祖
皇帝由揖遜得天下固不可與漢唐同世而語祖功宗
德繼序興隆未易殫數大抵人才以兢業恪恭為用風
俗以敦實儉嗇為夲兵以不用為武刑以不刻為平財
以不歛為富一言一為立政立事如天在傍不敢慢忽
是以天心克相和平安定三代以來未有如此之盛且
久者熈寧大臣進天命不足畏祖宗不足法人言不足
聽之説文恬武嬉牙蘖怨恫五十餘年竒禍大作而陛
下適膺斯時誕受天命天意畀付蓋可見矣臣聞既亂
必有定定亂必以治治亂之夲先繫於生民之休戚又
繫於人才之賢否政事之得失紀綱之廢舉風俗之厚
薄陛下以天命之哲天錫之智豈不明此五者為治亂
相易之夲乎聖意非脱畧而不為也前此所未暇也今
天下定矣前此所未暇者今可以有為矣亦天之眷佑
始終於陛下将以成今日之治臣願陛下勉勉愈勵畏
天之實以副天意者區區之忠在是而巳臣攷秦滅六
國而繼周有統而無德不為天所佑二世而為漢漢亡
天下三分統不在吴蜀而在魏者将以與晉也晉得吴
蜀合而為一其後不能保其一天使劉石亂華元帝渡
江雖南北分而統在晉宋繼晉齊繼宋梁繼齊陳繼梁
皆得統也五朝而合于隋隋受周禪夲無統得陳而有
統亦以無德不為天所佑二世而為唐唐亡天下八分
雖朱梁石晉皆可以得統者将以興我宋也五代五十
年而為我宋太祖皇帝取吴蜀閩越南唐以并天下太
宗皇帝取晉遂混為一靖康之變至是又分南北乃定
自秦合天下至漢末而三分至晉而二分其數五百年
自隋合天下至唐末而八分至我宋而又分其數亦五
百年天命可不畏哉晉之分南一姓而北十數姓今日
之分南一姓而北亦不一姓晉分而南北不定者又十
數年今一分遂定而天命在陛下天之責我者重責彼
者輕望彼者略望我者全筭計見効攷其既往騐其将
來天之眷佑所成就在陛下決非淺淺者臣揆此理甚
明願陛下勉勉愈勵畏天之實以副天意而巳臣不勝
拳拳之誠惟陛下裁赦幸甚
　　　　論保民
臣拳拳之忠既願陛下愈勵畏天之實以副天意仰惟
陛下嚴恭寅畏昭事恪謹發自渊衷光於聖德躬行有
餘矣其見於立政立事與二三大臣同心以明畏天之
事者臣願以保民為先臣聞春秋傳曰國之将興視民
如傷是其福也福者天之所錫國之将興賴天命爾必
視民如傷然後為福是以自昔聖人所言天也人君也
民也未嘗不連屬而為辭蓋人君者天之所命而民者
天之所親也後世為治者每離而三之所以下不為民
所懷下不為民所懷則上不為天所福此理豈不昭然
哉子貢曰如有博施於民而能濟衆何如可謂仁乎孔
子曰何事於仁必也聖乎堯舜其猶病諸保民之事雖
堯舜猶以為難也臣伏覩咸平中澶淵之役可謂大得
志矣當時若從諸将言何所不可真宗皇帝不為也遣
曹利用出使結好交幣行千萬世息民之䇿其形于言
曰我為憂民切戎車暫省方聖意安在哉慶厯中北兵
壓境遣蕭英劉六符來聘必欲得闗南故地乃止可謂
輕侮中國矣以當時事力豈不能快意于一戰仁宗皇
帝不為也命富弼報聘増幣結約尋前盟而固之其形
于言曰朕為兩朝赤子故屈已増幣以圖寧息聖意安
在哉二祖之意蓋不欲逞一時之志而啟後日之禍保
民之大惠也天佑祖宗保民之盛德所以隆其基業於
未艾者顧不在此乎宣和海上之約使謀出於彼在我
當曰契丹吾兄弟之國祖宗兼愛南北之民通好結和
載書具焉天地鬼神是臨契丹之患吾當救之而反共
圖之天地鬼神謂何彼聞此言臣知其縮頸而走也倘
先自我謀則又何説歟天佑祖宗保民之德所以隆其
基業於未艾者今在陛下諒陛下必能畏天必能保民
必能承祖宗積累之基又能光大久長於其後也又畀
陛下為先帝雪恥于天也亦祖宗與先帝在天之靈所
以深望于陛下者也遺大投艱在陛下豈不重乎保民
之事陛下可不勤乎河南之復一予一奪終嵗而巳亦
天将以觀陛下保民之方也臣料是時謀臣必有獻言
者将因河南之復大舉而取東北又欲深入以雪大恥
陛下固未入其言使謀之者不巳一旦聖意從之則兵
端禍夲創立自我天意若曰斯民也針石磔膊于前日
非得巳也摩拊吹嘘曽未幾時而更創為兵端禍夲生
靈餘幾忍戕之乎兵連禍結又當何時而定乎天亦駭
之也故復以河南予敵不予不息也不息不能保民也
天意豈不明哉天佑祖宗保民之德如此所謂以報宣
和之舉如此既予陛下以河南復奪之其速如此皆以
保民也陛下頃者宸心獨㫁屈已通和以圖休息得祖
宗保民之意也今又與同心大臣審定國是以應天定
之心皆行保民之大惠臣猶以保民為言者聖人以一
夫不獲為辜君子以匹夫匹婦不被其澤為愧恥保民
之事不當存其大而略其細有其心而無其實德今也
田疇之不墾闢户口之不滋益商人販賈之不通工人
器用之不廣逃移溝壑之不免愁歎嗟怨之不除以是
為保民可乎陛下寛恤戒告詔㫖屢下掛墻壁訹無用
之空文銜命令加出使之重擾譬猶雨露自天而降中
間為物所隔潤澤不及於地陛下存其大而臣下不能
行其細陛下有其心而臣下不能施其實德臣所以有
言也夫生民之休戚在人材之賢否政事之得失紀綱
之廢舉風俗之薄厚陛下前此東西巡幸未有定都和
戰攻守未有定計應敵不暇不能以自全自全不暇未
能以有立之時也是以人材隨所舉而用政事循一切
之宜綱紀聽其所分風俗任其所尚保民之事若有所
未暇天之責於人者輕也今天下巳定自全之時也有
立之時也天之責於人者必周也臣仰窺天意下詳民
瘼恭望陛下一視同仁於此時至切也陛下所當留神
羣臣所當竭力無出于此愚臣於此所當盡言也伏惟
聖慈加察焉不勝天下之幸矣
　松隱集巻二十五
欽定四庫全書
　松隱集巻二十六　　　　　宋　曹勛　撰
　　劄子
　　　進前十事
　　　進後十事
　　　　進前十事劄子
臣昨日伏䝉聖恩賜對便殿漏數移刻下詢周悉使得
盡所欲言而三聖人之意俱獲條陳既畢使事退就誅
戮無所憾者豈意天造曲臨又欲官寘一路謂臣智勇
可偹使令聖訓温厚宜待有功而臣妄庸何可負荷念
無㳙塵禆益之助乃獲山海崇深之恩撫躬愧汗至於
雪涕再䝉聖訓令臣今日入對将敵中所見具劄子進
呈今謹條畫事渉國體者伏望萬機之暇特賜睿覽如
可施行即乞速賜行下其中利害急於星火有間不容
髪者又恐非常之事衆亦増疑伏願陛下㫁之以英武
不求於僉論然後此亊此功決無阻抑庻幾周宣之詠
不獨著於當年恭俟進止
　　　　前十事
臣頃離太上皇帝御前得聖訓曰金人廹逐令拜北塞
我對以朕昔謬與大金結約為兄弟之國於義無拜禮
今日雖被囚擄頭可㫁拜不能設金人見予不能屈亦
(闕/)然予豈畏死也歸奏但有可清中原之謀悉舉行之
無以予為念且保守取自家宗廟言訖嗚咽又語臣曰
歸可奏上藝祖有約藏于太廟誓不誅大臣言官違者
不祥故七祖相襲未嘗輒易每念靖康年中誅罰為甚
今日之禍雖不止此然要當知而戒焉
臣見金人語云今二聖在遠雖曰三遣使勤請金人決
未聽從蓋以納欵請命割地稱臣在淵聖皇帝已行之
矣後來何事可副今惟有設壇誓将戮力死戰若勝一
陣則金人便當知畏一靣遣将掩殺一靣遣使迎請臣
得之金人恐有採擇
臣竊原金人之計善於傳播聲援使欵我師謂如二聖
北狩欲寛聖心每使人稱陛下已領兵屯河北岸凡金
人所得之物皆已奪去二聖私喜竚望大兵迎鑾謂指
日可待故逗留天眷過河略無損失者亦其計使然也
乞今後凡云契丹軍漢兒軍僉軍渤海軍欲相借助者
切宜詳覆而後信恐墮賊計中
臣契勘滑州今為極邊沿河控扼之勢此為先務宜揀
擇利兵慎選将帥付以鎮撫之任設北岸纔有偷渡舡
栰湏(闕/)　　斬獲然後巳庻使金人知中國偹禦嚴切
過於曩日必使無南靣之心乃為盡善若不迎頭奮擊
恐又生凌暴愈難制禦
臣五月間由真定趙冀州界間道而回竊知河北之民
忠義赤心貫於白日雖脅附者五城(安肅軍懷州衞州/真定府廣信軍)
其民強顔偷生怨入骨髓顧其餘城守皆堅壁不下嘗
擁衛太上皇帝聖駕經趙州城下令王宗沔傳聖訓及
諭以北狩之禍令城中投降城中人得詔不答但矢下
如雨且不得近又鄰郡聲跡不通莫肯相援者蓋尚遵
靖康詔㫖今乞遣使宻諭今後許鄰州相應毋自孤危
如能借助同退賊衆則當厚其恩賞或許以世守
臣過恩冀之間農民自置弓劍保䕶一方謂之廵社遂
致道路肅靜都無冦掠其於忠力極為可取試詢其數
兩州約三十餘萬問其所向心存田里欲自保其土既
不可使令只乞遣使撫諭嘉其能保國保家之意庻知
上德意益盡其心
臣契勘自相州以北有山寨約五十餘處每寨不下三
萬人其徒皆河北州縣避賊者今聞脅從者十餘寨例
皆以無粮無援遂且俯從其餘尚偃蹇山谷間皆忠力
勇敢之人内一寨李舎人統之堅欲留臣為佐臣辭以
有故宵遁得免此軰乞宻使招來責其自効如能救援
一州者即以州付之仍重立爵賞勸其後効
臣在敵寨時具聞敵人言金國擇利便謀江南又曰上
界有天堂下界有蘇杭其勢欲往浙江臣復云南有大
江之限者不一國初諸僣以為天塹豈易往也復對臣
曰當不險於海海且徑渡况江耶此語不妄決為可信
仍欲驅河南户口以實五京(大遼有中上東西燕等五/京經兵革之後人物稀少)
(故欲驅去/補其缺疎)又分畫主首各有所部其於諸路闗防實不
可緩
臣竊謂即今州縣英材甚多往往以朝廷之禮未至故
隱伏不出切恐一旦為盗賊所掠則適以資冦甚可惜
也今欲乞别立招賢之科諭以築臺嘗膽之切感動其
心則束帛賁于丘園蒲輪方轂而命駕彼亦有待而來
也然後觀其文武隨材器使且燕越雖列國不足比數
然今日之變甚於曩時故臣萬死妄論及此
臣伏讀戰國時吴既敗越勾踐以一旅之衆棲于㑹稽
坐卧嘗膽曰爾忘㑹稽之恥乎後卒破吴國燕昭與齊
有隙因郭隗築黃金臺招徠賢俊共圖興復後得樂毅
破齊七十二城是二君者志於報怨不異夲圖故卒獲
所欲豈非志堅不渝而得士為確神物亦相其為耶臣
觀今日之勢甚於燕越恭惟陛下以英謀睿武撫有區
夏孤危于時厯代未見其比識者寒心然聖志所向雖
将大有為苐廹于貪功冒賞之人窒塞於内使陛下志
意不得兼宣臣竊謂陛下宜外身殉國期慰祖宗之靈
洎太上付委之切親整六飛躬欵太廟哭於神主之前
訴此大變繼詣西洛朝謁陵寝然後駐蹕都畿下痛切
之詔號召四方智勇豪傑舉國北征以圖大舉使老少
負粮壮健出力人孰不飲泣扼腕來赴國難者庻攘却
外侮剋清禍亂迎請兩宫與衆共濟豈不韙歟茍失此
舉過此而議未見有䇿也臣知舉此僉衆莫容願言斯
剖當拱手以待誅殛臣死罪死罪
　　　　進後十事劄子
臣去嵗自敵中齎持太上皇帝宣和皇后中宫皇后書
信悉得奏陳重念臣初被宻㫖令從間道晝伏夜動山
行草宿憔悴飢渇了無生理鄰於死者殆以百數僅得
生還當時伏䝉引對便殿玉音褒賁朽骨再肉繼被拔
擢進秩賜金欲寘於一路無何㒺識忌諱具敵事切直
貽怒執政謂臣警朝廷前降異恩遂遭中輟止授列郡
臣以一介之賤不敢論列遨翔淮甸進無所留退無所
守趦趄若窮猿之無林寄食友舊人憫其苦然食陛下
祿荷陛下恩顧何以圖報耳聞目擊意尚未艾又欲伸
喙一言不敢避死雖然所述十事巳被罪譴今欲再以
十事仰干睿聽伏望天慈特賜乙夜之覽恐可助聖政
之萬一俯伏待罪恭俟進止
　　　　後十事
臣恭惟北狩之禍四海痛心溥天率土莫不願從軍北
伐亟奪以歸蓋縁陛下孝思之心未嘗少寘茹素罙月
祈天請命所冀上天悔禍二聖還闕雖然誠甚至切然
未有明示於衆者欲乞今後遇朔旦陛下躬欵殿陛望
拜塞北播告有司時暫為例使天下士民益知聖孝不
勝幸甚
臣竊見三路遣使金國軍前通問二聖皆陛下親加選
擇忠孝博辨之人俾其遠使異地為國宣力與平時事
體不同混㑹迎請無大於此如聞惟見謝辭得望天表
餘不得奉清閒之燕殊未盡使人之言況即日尚未有
遣行者乞數賜靣對諭以睿謀聖畫既行臨遣曲加禮
意庻周旋其心甘于死節仍乞将奉使二字令三省别
定稱謂(臣乞靣奏/别定之意)
臣竊見河北河東等路投下蠟書皆忠義慷慨之士或
在職在私捨死應募暴露萬状得達行在投陳之後既
不見天子又不識宰相使其皇皇胸臆無所剖判既歸
則烏有好語語其州里哉欲乞指揮三省應有似此等
人令宰執親加問勞詢其所欲待其無所訴述然後爵
賞之遣歸
臣謂方今錢穀大計應諸路軍湏者全在東南又其間
就糧避地之人色色蠶食加以修城科草歛率未巳民
惟邦夲夲固邦寧誠可矜惻乞指揮朝廷量東南所可
行外諭以駐蹕之近優其諸般料役用稱恤下之意
臣竊謂陛下躬秉武節威行四方然出師討蕩尚循舊
制欲望聖慈遇有某所用武即乞如唐故亊拜為某道
行兵大總管付以一路黜陟之任庻職專而任明式新
中興之業
臣竊惟惻隱之心人皆有之不可謂金人為國仇而忽
之為君長者能無慈仁也過為之禮正在今日且二聖
在遠陛下所深痛乞每遇遣使謂如春行則令附絺綌
之服各數百件物雖㣲而可以表見陛下孝思之心次
可使金人執持衣物有以感動
臣嘗思唐德宗奉天之役得一陸贄論撰詔勑使千里
如對靣将士聞之無不感泣後卒致興復是則凡厥王
言可不慎選老成臣前日伏讀鷹狗詔以宵旰字為霄
以修德字為脩以斜封墨勅字為邪若言霄脩則可為
筆工之誤若云邪封則似非可移罪於人傳於四方恐
成王言無稽之議舉此一端類皆若此乞今後翰苑作
為文詞語切加至以實不以文則庻幾四海之遠惟語
言所及可以激勵人心有赴難伏節之士為時而出
臣竊謂北庭金冦侵犯兩河我師尅平屢有㨗奏皆自
陛下聖武遠昭宸謀先定遂臻禦侮至榜於通衢欲使
四方聞之謂掃除猖獗有撫寧之漸用安民庻意豈他
哉然草茅之賤猶曰今日之事殺千百之級退尋常之
陣豈足為陛下道祗益繁文無補大德欲乞今後遇有
小㨗不必飾諭庻彰聖度並包之廣
臣竊以國之大夲曰衣曰食然農無牛則無以耕耨耕
耨不時則乏食矣蠶繅無桑則無以食蠶蠶食既闕則
無衣矣今軍興之際卒伍斫取桑木民間私自烹牛成
憲莫舉遂不能禁茍且者尚謂牛桑小端未害於政殊
不知衣食之源根夲所繫終嵗之後無農織矣乞嚴行
禁止庻務農敦夲稼穡以時嵗無流離之人俗有衣食
之足天下幸甚
臣恭聞陛下自登寶位凡宰執奏對不論巨細直可之
而巳罔聞有所詰責臣初不敢遽信繼熟外朝之議亦
莫不然臣始大懼臣死罪伏望陛下若稽太宗皇帝之
訓使所奏不得欺所言皆成法必有震怒以恐動大臣
必有識擢以招徠言士則天子操柄御臣之要實見於
中興之時臣草萊一介狂率愚論萬死不赦惟陛下裁
幸
　
　
　
　
　
　
　
　
　
　
　
　松隱集巻二十六
欽定四庫全書
　松隱集巻二十七　　　　　宋　曹勛　撰
　　劄子
　　　謝宣示晉唐法帖並御書臨夲
臣伏䝉聖恩宣示晉唐法書墨蹟百軸臣庸陋寡識何
以仰賛化育第瞻天縱之學奎文聖畫楷法草聖冠冕
百王七縱八橫竒逸萬状如入武庫神觀竦異巻舒之
際顧揖不暇衷抱榮感無以形似其如巳見輒亦冒聞
莫補崇深仰冀睿鑒臣頓首死罪
　　　進太上乞罷朝陵
臣連日聞朝論外議皆謂宫中亟有朝陵之行在今日
陛下既就燕閒不與機政則訪尋山水怡悦聖情固所
當然但強敵内侵未見奏㨗今上宵旰不遑寧處陛下
縱不預戰守之計亦湏候萬一果然敵在江上地近勢
蹙是時鑾駕略為順動誠似未晚况宗社所繫兵民倚
重臣所以忘萬死輒伸肝膽冒凟聖聽伏望聖察不勝
戰汗之至
　　　諫止洞霄等處燒香
臣叨竊祠禄略無禆補於崇深非仰賛聖造何以安跡
然深恃舊物輒有所陳冀達天聪曲照愚悃冒凟之罪
謹俟誅殛臣竊審聖駕欲詣洞霄等處燒香有見上聖
既端拱凝命不以萬幾縈心猶寅畏天命為國為民祈
福於上下但適此春晚正農務蠶麥之時而自北闕至
洞霄驅民治道實妨農亊又從衞及廵䕶兵馬諸司執
役無慮萬人方春晩多雨少得晴明道路泥濘儀衞狼
藉觀望不美鑾駕一出有此數嫌况從來上聖以仁徳
及物於此不能不惻然若候收刈了擇晴和日分作數
日從容俾一行得宿食之偹無雨水之患豈不兵民優
㳺仰稱聖情祈福之意臣愚不識事體輒布瞽言不勝
待罪俟命之至取進止
　　　議淮上亊宜
某嘗謂主當持重而客利急攻亦兵法也今敵逼兩淮
殆踰一月我之諸将屢獲小㨗而敵全師實未嘗動客
當務速反若無意于戰疑敵以羸兵驕我而伺我之怠
且耗吾之軍鋒然其驅烏合焱起之衆不能乘鋭氣數
道並進俾我不暇為謀乃遷延復却曠日持久師行千
里情状易見我之諸将得以從容成偹既經累㨗膽氣
益壮聚謀蓄力務以全制其後敵之敗北在理不疑所
慮諸将持重太過反類畏怯或貪小利不顧大計今若
令淮東堅壁不戰以搤其膺淮西由廬壽擣雎亳以攻
其背舒蘄二将連旗深入朝廷方追馬軍之師俾佐兩
淮宜促其期以速其至自光入蔡去汴最邇宜出其不
意急詔鄂渚由此進兵以傾其户庭水軍自淮入海以
邀其餉道是皆昔人師行㨗徑矧諸將皆朝廷素所寵
厚臨危宜無愛死今敵騎充塞江北實繁有徒屢折不
退有盤據淮右之意願朝廷毋輕此敵毋惑不根之言
號令之出務加稹宻前代漏洩禁中語猶不免其死况
成敗安危所繫乎倘能堅守此䇿㫁然不疑非獨可以
却敵而巳敵将懲艾可數十年無疆埸之憂僣越干冒
惟在威㫁
　　　與朝廷議分帥
某嘗謂有善聽者或無良謀有謀略者或不居利勢今
有善聽足以運用所謀有利勢可以乘謀取勝尚何緘
黙而不措詞於其間竊見兩淮境土巳遣守令而淮北
諸路尚連兵未息今春夏之交正夲朝居利勢之時若
不早為之所秋風䬃至則朝廷不得安枕矣且兵家在
識地之先後先後之勢在量敵之難易若今之先宜且
以河南之地為易陵寝宗廟所繫兵力亦可及而易於
用功速能成事然夲朝遣發将帥其權甚輕輕則武功
不立每失機㑹何則一一待禀廟略則有制勝之失以
至或朝廷或行府或所部併有差委去就不同則又皆
當獲罪愚謂宜以江淮荆襄川陜分為三帥各領所部
得便宜從事惟三帥則湏擇材位兼将相可付重任者
命之仍於逐路差宣諭官一員視其進退若三路區處
既定遇有軍行亊宜即馳驛於朝朝廷所行賞罰而巳
他日赤白囊至亦免紛然於一堂之上只在分帥及得
人可為久大尊國之計其間條畫當自有成憲若他時
講好睦隣之後亦用此不殊
　　　乞以鄧王為臨安牧劄子
臣伏見邇來金人遽背聖德曲從其欲而貪得不巳内
侵兩淮民物騷動方且無時恭讀聖詔擇日大駕親臨
江表身據要地以為聲援於是海宇神民無不仰知聖
意以宗社之重屈九重之尊躬捍驕敵欽味詔㫖臣至
於泣下以陛下神武之資當孱弱之衆自應便見掃清
淮甸易若摧朽但當此寒月復勤清蹕如此遠去則臣
下何以報聖德之萬一臣以謂臨安有宗廟事重德壽
洎大内六宫皆上繫聖心曲勞宸慮者臣僣易冒凟天
造如鄧王若除為臨安牧似允海内之望一則為御營
之殿委以在後為陛下闗中次可以安靖兩宫拊綏州
郡則陛下遂得奠枕一意北討仰祈陛下以善後為先
㫁自宸志以取萬全臣芻蕘之言犯顔輕出惟上帝裁
幸
　　　上朝廷乞加恩淮西廟宇
竊見夲朝大軍累在淮上與敵人接戰無不大㨗維廟
謨将畧舉無遺䇿而覆軍之際每風雨助順雷電叶威
豈上天降罰於敵人抑淮上神物克壮皇圖欲乞下夲
處保明将管内有勅額廟宇並加封爵以旌王師所向
人神同寅之意
　　　乞免差軍兵挽奉使舡
竊惟朝廷以前日主帥養卒成驕視州縣如無物對百
姓如仇敵朝廷熟知此患乃搃而一之諸軍欣驩承命
恩威方浹皆知有上之德澤及爵禄之貴無不戴上恩
矣迨今未久知獻言者欲軍中選輜重為金使挽舟自
盱眙至臨安往還皆用之某謂尋常将帥暫令屯數畆
田少資軍用猶有難色至今屯田之䇿未就况今以平
日所切齒扼腕者令俯首低眉為役使之容哉茍值深
夜風雨巳飢未食之間小人易動萬一惡語及使人必
招召釁端不惟三時造飯難趁期程而十日不易必有
疲乏雖曰少寛民力便於示恩宜有審處若依舊和顧
人夫只覺察其弊似為兩便
　
　
　
　
　
　
　
　
　
　
　
　松隱集巻二十七
欽定四庫全書
　松隱集巻二十八　　　　　宋　曹勛　撰
　　頌
　　　乾道聖德頌
臣恭惟皇帝陛下膺上聖之期繼中興之統紹登四載
恭勤百為廼乾道改元政事具舉營戍罷屯黎民於變
時雍廷臣大小率職致淮北之蝗入境自斃秋成之積
嵗登大有是皆陛下聖德昭著雖黃童白叟所不待言
而知臣以草芥之賤廹桑榆之年際遇四朝叨塵二府
豈不知清明之時方深貪戀大懼榮禄浮實莫允清議
故控露忱悃仰凟天聰特䝉賜俞以幸晚境安處閑退
日聽康衢熈熈之謡顧老臣不當以翰墨輒塵宸扆然
抃蹈之餘有不能自巳者謹擬元和之作極思選言撰
成乾道聖德頌昧死上進雖未能形容聖德之萬一庻
少伸臣子歸美之誠其詞曰
　維聖有作　紹隆興運　天經地義　宗堯越舜
　風俗惇厚　日星清潤　氷天桂海　咸祗成訓
　皇矣藝祖　肇開宗祊　用集大命　再造羣生
　卜世卜年　周室與京　德懋聖孫　區宇載寧
　龍潛出震　握符御極　恭儉慈仁　已隆燕翼
　勵精治具　羣工惟辟　斯皇聖德　以受方國
　躬秉要道　化成斯民　問寝視膳　克勤日新
　刑于四海　率土興仁　至矣聖孝　悦安嚴親
　憬彼不庭　久失我重　稍恢雄略　盡還尊奉
　復修絳樂　亟續騫貢　布昭聖武　式皇鉅宋
　洪宣景命　爰振皇綱　詔令諭㫖　粉澤八荒
　宸奎逸藻　龍鳳騫翔　煥乎聖文　彬彬日彰
　誕敷武節　克柔强鷙　風靜邊柝　烟沉晚燧
　穡夫力田　塞馬埀轡　巍巍聖功　允格康濟
　光啟元良　鶴禁建儲　遴擇端方　賛翊詩書
　濬哲文思　日親睿謨　於赫聖明　有開令圖
　當天執籙　了無玩好　貴異獻輸　蕩然一掃
　力敦嘉靖　詢謀政要　丕鑠聖㫁　坐臻是奥
　從容搃攬　用體乾剛　文武一道　督以經常
　王化溥博　景風丕祥　格天聖治　時雍時康
　咫尺威顔　豁逹方寸　日角珠庭　金聲玉振
　穆穆皇皇　天儀明潤　洪惟聖表　萬㝢朝覲
　乃武乃文　止戈好生　華夏蠻貊　底于丕平
　罔或反汗　克㫁惟明　長䇿遠馭　奕奕天聲
　寶緒重光　宻答純佑　既恊皇極　昭報方茂
　堯父舜子　撫封増舊　行復九有　亘萬萬壽
　大哉乾元　萬物資之　赫赫明世　吾君繼之
　熾昌隆祚　惟皇造之　億萬斯年　惟皇保之
　　　李次仲誕辰頌
柱史列裔清映霞舉環堵所禮土木所與起死濟民渾
跡塵土好生廣德宻佑人主三千功就易遷行著東恩
及孫西色仍叙仙不言壽道不言古願祝羅浮五雲同
侶
　　序
　　　鄭康道諸公詩序
山西鄭公康道少年英槩有援天下之志當靖康極言
當時利害天子是其䇿俾杖節使夏臺責其悖禮之失
言皆極原夲夏人氣沮結舌請命如初㑹建炎末南渡
名禄兩不一獲人憫其貧勸就仕宦年方不惑竟掛冠
神武小築江上日與漁樵為侶雖一飽之無時晏如也
獨喜賦詩作詞章或與人論折衷是非即掀髯擊節過
人數等尋常忘去世味教子讀書外恬愉而不競中金
玉而不耀好事者日造門求奉博約之誨朋舊者日有
酬倡以求發明之益遠近咸化一方質成超然卓犖之
行求之一世無有也求於古人其子真之徒歟朝右士
大夫皆歆艶其為賦詩美之夫薦紳聞其風者皆羞為
禄廪所縻恍恍自失悼歎為巧宦矣隱淪畎畝率欽其
操不遠名教内訟其詭激自失為肥遁矣是則真能感
勵貪墨惇厚風俗行已始終無愧孰愈於康道乎又盡
裒諸詩不間高下先後類為一集俾天下後世式其正
諒為一代豪舉也且儒有善行而不能踐履士之罪也
士有善行而天下不知亦朋儕之罪也故直叙其略為
世矜式時乾道改元孟夏上澣日譙人曹某序
　　　真和尚紹興傳燈序
佛之一字明心達性修巳脱塵攝鋭澄源得大自在故
謂一大事因縁又曰出世間法山林之士搢紳之家隱
跡遁名警世離俗先為一切軌則以心印心或介以自
持或通以接物支分派别未易以同異窺測往往收正
宗闗鍵諸方行解從聞思修至瞥地處道成果熟自然
諸佛推出豈資人挽引耶是謂夲分衲子或有佛者謂
心即佛爾其于辛勤修持亦餘事爾乃不謹細行合詞
同氣不出户庭不親師友放誕於口耳之學以茍坐上
之語吁足怪也不有宗匠拈出要領寧接後學嚴陵惠
真禪師(闕/)　悟向上機佩毘盧印六住大刹徧叅法席
經行勝地求善知識不惮夷險包笠之出函丈缾錫之
勤究竟法要遂證已事又㑹諸方真實之語為一源透
徹之用縂緝宗派録為部秩開人之天者鋪張典則開
天之天者廓達融通指歸妙源接引善類名其書曰紹
興傳燈凡廿巻彼三燈固具皆前代耆宿今全秩宻載
乃夲朝英㳺或宰輔貴近埀紳正笏侃然立玉墀之賢
或肥遁士人埋光鏟采傲睨於風烟之表一言半句全
提妙心流傳人間皆所紀録以至縁覺聲聞化現寶社
大士散聖殊塗同歸覧者其自得於掩卷之餘豈不謷
乎大哉俾無為無住無修無證坐可窺天測海而針芥
相投隨機任縁得歡喜處茍或不然則一筆抹下撥弃
土壤免使後人鑚龜打瓦
　　　送孫宗丞序
宗丞孫公自丹陽遵海而南適抵温陵既就舍賤子進
見每於承教居則問學仕則問政萬索千辨使人乘理
而詣所謂林宗以勸學為心千日一致者也又復騷經
楚些許追逐於章句間惠遺詩札遂盈巾笥每成誦在
口覺松風逓奏氷玉滿齒一塵不立萬慮洗然於是景
行跂尚之不暇一日見告欲還斾仙里某對以方兹世
道多故冦賊蜂蟻吴頭楚尾正四戰之地今境未加靜
人未敢復豺虎縱横摩牙掉尾而噬人者在處有之何
兹行與始至改圖若此耶願少駐嵗月以待寧謐公曰
此土高宇大厦足以貯骨肉谿魚香秔足以充口體固
為避地佳處又前涂扶戰而鬬束甲而趋險阻艱梗所
以為憂者至矣然吾重縁手足之愛在遠而未親鴒原
之歎懐風而思集顧豈以小安而易吾天倫相從之樂
哉又豈能獨安而不同患難哉艱險甚輕友于則重此
慷慨決歸不疑之状某聞是語已愀然屛息移懈為悚
無以為對少則拱手而進曰甚哉孝友之詞今乃到耳
某不復譊譊矣公他日立朝推此誠以佐吾君則為忠
為信布大義於四海施大德於隣敵二聖大駕不難回
也九州故地不難復也登崇善良蕩除外侮光賛皇極
坐致中興當自此舉矣公言信行直發於天性則某宜
序而佩以為矜式者如此方時清薰襲衣南風在候汎
緑水于遥海漲飛㠶于半天孝友神扶誕先登岸此下
交之破啼為笑撫事増異者也敢叙所仰以詠行色庻
異時詹拜不為膺門生客紹興壬子閏夏中澣譙人曹
某序
　　偈
　　　高麗爐一枚寄虎丘紹老為説偈言
兹爐之先鯨波空際有國曰韓以陶以器奉之函丈寶
烟輕細此一瓣香用嚴報地
　　　黃節夫問疾以偈答之
四大和合成我身四大損増成我病我病在枕誰為起
我艾在身誰為痛惟此疾痛切身時畢竟二事誰復代
公今累紙示格言願示免疾痛一句
　　　戲妙德二偈
萬行不修無事也隨縁放曠任逍遥昨夜人言風雨急
忩間只道海門潮
稳得身心常坦坦此事從來高着眼山河大地徧㳺行
只是雨下不借傘
　　　國清曹源為書名已復説偈云
非湛非揺真源常在直指性海搃别無礙星分月現光
涵法界寄語諸方莫作擬解
　　　偈送剛僧録入塔
嗚呼剛兄相識半生慧林勤舊崇先寓名五旬戒臘八
十壽齡平居慷慨末後分明超山之麓示人無生松鶴
移巢月冷風清
　　　施磨衲與惠因長老
三韓山川悉漢地其中佛法亦復然王子義天不思議
剪除鬚髪作佛事東渡叅問三乘法無為分與最上乘
喜抱方袍入浄人有僧恭敬能攝受寶華粲縟並文綺
金針細衲成帖相衣祴一一如來法一一針孔藏妙用
經厯百千無退轉佛光律儀不曽失我以瓊瑶易得之
每善䕶持神通藏是故回施惠因老願以此衣覆法身
天風海濤助潮音普聞四衆及一切常如此袍無㫁滅
惠因法施亦無窮楖栗橫拈師子牀法法流通並東海
　　　罙公出示崇寧超然相與之詩賛以伽陁
崇師金聲居士玉振芝蘭道同萬涂一進妙語領畧後
學標準如是如是雲駛月暈
　　銘
　　　松隱歙研銘
分封譙國羣書潤屋寳兹粹然黟歙之玉豐肌澤理縈
絲疊緑松煤相與文几立獨
　
　
　
　
　
　
　松隱集巻二十八
欽定四庫全書
　松隱集巻二十九　　　　　宋　曹勛　撰
　　賛
　　　聖瑞圖贊(并序/)
臣恭惟光堯壽聖憲天體道太上皇帝陛下聖文神武
夲於生知天德地業復繇繼序爰自誕聖以及纉承上
天祥應皆前代所未見如靖康改元離析其字已符上
瑞華夏具悉臣又自燕山受徽宗帛書詔陛下即大位
顯仁宻得符應皆為瑞騐所以擁珎圖登大寳居人上
無後艱者以瑞應昭昭可攷而知臣仰䝉顯仁皇后洎
陛下閒燕宣諭並華夏所傳皆駭心動目感化人心遂
日靖四方再造王室彼餘分閏位乃欲震耀一時争衡
百代為可駭笑今畧輯瑞應凡十有二謹稽首頓首繫
之以贊少伸臣子之忠誠太尉昭信軍節度使提舉皇
城司曹(某/)編
顯仁皇后在敵中因徽宗問康邸祥異奏曰上初誕育
有金光粲然耀室中並四聖從行事似非他兒比異日
必得天位臣謹贊曰
　聖人挺生　咸臻上瑞　玉質金相　氣應必貴
　榮光曄曄　異色煒煒　所以堯母　期得天位
上未出閣顯仁撫愛每賜以所食之物一夕夢神人告
顯仁曰爾後勿以殘物食上戒之甚至顯仁驚悟即日
嚴語諸御凡進上之食必取於庖厨不得以殘物臣謹
贊曰
　開先奕奕　神化拱極　力誨殘餘　勿繼玉食
　母后益悟　天降真跡　固知至尊　萬靈受職
上出閣講學餘暇喜親騎射又以二囊各貯斛米兩臂
舉之行數百歩人皆駭服以至異國聞之莫不畏仰臣
謹賛曰
　上或閒燕　以力自舉　臂挾兩斛　從容千歩
　逮挽六鈞　亦不愆素　聲乃四馳　敵畏神武
靖康初金人犯順大河失守敵抵京城廟堂無䇿上慨
然謂獨有増幣講好欽宗乃遣上求成張邦昌副之見
二太子阿固達阿固達謂其徒曰上氣貎非常恐過河
為宋人擁留不若令易之乃以他意遣上入城肅王果
代行臣謹賛曰
　惟聖有作　異表其臧　珠庭日角　鳳姿龍章
　敵乃他料　為謀之長　衆固勿識　宋德益昌
顯仁皇后嘗宣諭曰靖康初遣親王使敵所擇或未受
命上慨然請行欽宗甚悦啟行日顯仁㦤節送至㕔事
小女招兒指曰有四人甚長大或執槍㦸或持弓劍從
王馬後衆不見也顯仁曰吾事四聖甚謹必獲保佑臣
謹賛曰
　帝王有真　畢彰殊應　天心既卜　䕶以上聖
　凡目莫覿　母后黙敬　至磁無行　不墮敵境
上出使金國王雲副之至磁州忽郡民數萬同聲請上
謁崔廟上翌早至廟升自東廊見庭中一老人青巾秀
異厲聲曰王雲不得邀王北去時雲從上即有數人持
雲下尋為民所殺上令捕殺雲者甚峻顯應忽遣㕔子
馬以所乘小朱漆轝令上乘歸上曰吾人臣豈敢乘是
日非民殺雲則雲邀上北矣臣謹賛曰
　雲不知㡬　力邀北驅　應王殺之　天心所知
　神民共濟　乘以金輿　大命巳兆　是為寳符
靖康丙午京城䧟敵蓋取二聖及天眷在南郊敵謂守
者云上領兵河北旦夕即至俾守者聞其言紿寛二聖
之心顯仁嘗以象棋黃羅裹将子書康王字晨起焚香
祝曰若擲子在盤惟康王子入九宮者上必得天位擲
下果如祝他子皆不入衆皆稱賀亟奏徽宗大悦且異
之臣謹賛曰
　宗廟大慶　曷論舂陵　三十二子　乾吉允升
　克應宻祝　如叶大橫　再造王室　萬福是膺
磁人以王雲欲挾上北去民乃殺雲廟中上猶駐磁而
敵騎大集至郡東問路傍老婦上在磁否婦紿曰前日
上巳過山東敵驚歎追巳不及即退舍臣謹賛曰
　上駐滏源　號召忠義　敵知覇府　追以精騎
　問媪期實　媪乃左指　軍候不驚　可識天意
上經鄆州舘于州治圃有榭曰飛仙臺上意宻有所卜
命箭連中榜上三字無偏無側箭皆在字形中上悦臣
謹賛曰
　覇府初建　英雄林林　謀畫雜進　率罄忠忱
　上意有卜　三箭叶心　曷求龜筮　赫然有臨
上駐磁州晨起出郊騎軍從行馬首忽白兎躍起上彎
弓一發中之将士莫不駭服然兎色之異命中之的
二事皆契上瑞臣謹賛曰
　維是白兎　色應金方　因時特出　意在騰驤
　聖人應運　撫定陸梁　一矢殪之　遂定遐方
上自磁州比時窮冬沍寒經李固渡履氷過大河上令
扈從馬先過獨殿其後惟高公海一騎從行上纔及岸
氷作大聲坼裂回視公海馬巳䧟氷中公海惟持馬籠
頭得免臣謹賛曰
　邊塵䝉天　朔方巳隔　氷河千里　與雪同色
　御驥登岸　氷遽解坼　呼沱曷聖　維德光宅
上受命為大元帥方治兵選将應援京城忽夢欽宗如
尋常在禁中脱袍以衣上上恐懼辭避之際遂寤臣謹
賛曰
　靖康之初　上為愛弟　連将使指　敵畏英睿
　解袍見夢　授受莫避　天命有德　中興萬世
　　　陶淵明畫賛
偉矣靖節百代猶堅歸來一賦高韻凛然漉巾瘦笻墟
里風煙仰止清名日月在天
　　　禇遂良帖賛
禇河南作字為一代翰墨之宗以嘗受詔臨寫禊帖所
得遂多此帖六十四字尤為寳玩巾以緹襲繫以賛曰
丙舎妙翰姿度橫出位置端雅尚想置笏
　　　張長史帖賛
書法盛于魏晉至唐名家者尤衆長史作字不减晉人
格韻超詣亦一時所宗繫以賛曰
長史心畫資晉全體得法有在落筆遒麗草聖三杯包
管五指規意相權顛亦可喜
　　　懐素逐鹿帖賛
懐素字畫名唐中蓋用意甚篤加以琢削礱礪㑹於瑋
竒故此帖自喜至以所能欲逐鹿中原則其自負豈止
扛鼎計旭聞之當不憚並驅也賛曰
藏真書法末視公卿草聖欲來以酒為兵意並逐鹿雄
傑可矜旭顛素狂弄翰之英
　　　威畧帖賛
破羌秀發筆勢若神厯代惟訓法孰與隣瓊琚六轡騏
驥千里因使王畧百世増氣
　　　錢大叅芝草賛
芝英顯異龍顧新府煌煌挺秀粲粲宏宇蓊若雲集翩
然鳳舉慶肇具瞻東岩濛雨(府山名/曰龍顧)
　　　賀子忱喜容賛
巾山之陽佛宫與隣有老人焉鷗不亂羣橫縧短褐芒
履綸巾姑吏隱于金馬阻安期于海雲
　　　趙千里真賛
此尊者雙瞳瞭然奮髯虬然志趣丘壑風神臞仙昆季
燕處華蕚相鮮芝蘭庭户筆墨山川此特妙發天藏為
金馬之隱爾詎知高視物表居玉牒之賢至抱負磈礧
凌轢萬象雕龍海陸顧丹青不可得而傳也
　　　趙希遠真賛
天潢流派濯秀玉淵丰姿英發神宇粲然彼天下能事
琴書筆墨固不可寫而難兄難弟一丘一壑亦安得而
傳霜松雪竹宗籍之賢
　　　錦谷懶翁作馬溪清虛像
稽首妙通天人矜式馬溪道成神化應跡清虚光嗣兩
宫咸識孤雲不留復歸修息二仙英舉繪素連璧一止
一鳴惟道惟德
　　　同前像張簽判求真
有唐妙通馬溪應踪道被西蜀穆穆仙風清虚攝化聲
動闕下烟霞歩趋鍾吕是亞雖不間光塵遨㳺廬阜恐
粃糠俗累則不得方其駕也
　　　張果先生賛
毒酒碎齒空齦復生欲妻玉真萬里忽行趙州驢跡入
石何驚善權仙蹤世外蓬瀛
　　　隱翁賛
稽首妙像鶴舉紫庭玩桂廣寒翼日太清渾合上道宻
格元精帝師後裔惟公蔚興
　　　朱真人賛
靈泉真人兩蜀鍾秀馬溪道成茅茨賦就厯正救物不
跡不有為師之師再拜稽首
　　　劉蓑衣賛
高真化導隱顯勿彰先生則然寒莎製裳不裘而暖不
厦而凉年貎孰測風神豈常咎休明明道妙洋洋吴門
繼梅受福一方
　　　鄭逸道法師真賛
谷口後裔清節不改手曵瘦笻眼髙四海
　　　布袋和尚賛
三身調御四明風月化身百億海岸孤絶如是如是以
英以傑果然倒用毘盧印一笑石霜捧頭血誰寫孤身
四海㳺何妨鷺鷥還立雪
　　　佛母賛
諸手捧手九龍浴秀化身百億函蓋宇宙示衆生生除
衆生有是大明王母儀攝受
　　　大慧禪師真賛
稽首一代豪舉厯盡死生艱苦中興為龍為象高坐罵
風罵雨是甚麽精靈鬼怪説許多胡言妄語歸坐明月
堂中且得都無寒暑要識此老鼻孔大衆只箇是否
　　　真如心老真賛
貎古神清湖山之英提綱法要鬼神以驚蓮社夙省一
笑相領真如真如同畆異穎
　　　靈隱遠公真賛
佛果嫡裔風姿英粹萬物方春千岩初霽常棣一枝中
興臨濟諸方竦企風聲鶴唳被詔靈隱般若増氣説法
九禁帝得大意漢高便有蓋國謀奪得韓信印可喜
　　　實腹琴賛二
嶧陽之竒就樸不遷外規清製内合自然霜廷肅珮玉
澗幽泉若鐘若磬冲澹兼焉
偉兹珤器任以天成中堅外静心虚乃清鸞龍擬象金
石和聲奏我南風太古之情
　　　琴賛
鳴鳳秀榦太古遺音冷風翛然以寫我心
　
　
　
　
　松隱集巻二十九
欽定四庫全書
　松隠集巻三十　　　　　宋　曹勛　撰
　　記
　　　净慈創塑五百羅漢記
臨安都㑹實據形勝東連巨浸揖溟渤之空濶西接天
目孕山乳之宏秀靣朝背負勢兼吳越覆壓千里利盡
南服而湖山在其右一水練静名岫環疉平碧十餘里
旁岸皆僧坊寳社净慈山報恩光孝禪寺實居其首在
錢氏時為永明寺慈化定慧師道潜居之潜有行業一
時推重嘗請於忠懿王求塔下金銅羅漢像㑹王曽夢
十六大士從師而行宻符請意因如其求歸於精舎是
知多士一旦髙臨於風烟之上者光景固肇於此矣是
後智覺壽禪師相繼住持作宗鏡録等數萬言為衲子
指南至聖朝神宗皇帝以圓照禪師宗本大通禪師善
本相繼法席英風義槩聲徹上都詔對殿中名動海内
叢林之盛號為南山之冠建炎初寺遭回禄基址但存
緇褐蕭然遂為荆榛之地住山者苐辦粥飯已為能事
無復有一毫興建意紹興初翠華廵幸蹔駐此邦士大
夫往往感今懐昔訪尋曩所咸欲稍復舊觀日以為念
㑹有薦湖州佛智大師道容住持衆恱請之容既至創
闢堂宇挂塔禪徒魚鼔聲聞一新其塏又念昔金銅像
夢應殊勝且無礙神通有不思議力乃勞心募化罔憚
寒暑能者効勤巧者獻工富者輸財辯者勸施以至行
商坐賈田間著姓破慳捨有整平故基創建五伯大士
釋迦中尊金碧相鮮丹雘有度行列拱對環向序居蕭
散契方廣之名莊嚴等石橋之勝榱題煥麗繞以重楹
應拱之相覺顔間俱有喜色逮及寳幢花幡帳坐供器
凡作佛事者靡不畢舉鳩工于癸酉之夏落成于戊寅
之春訖歳五周始即厥緒四方觀者莫不賛歎規制雄
偉像與法稱大江而南得未曽有宜為行都道塲之冠
塑者一僧事竟即化原夫湼槃經義謂昔五伯商人採
寳出海值千盜攘去併剜其目商日夜號痛欲向無所
人有告之曰靈鷲佛氏能救汝苦與我重寳引汝見之
商且行且捨至大林精舎佛為說法各證阿羅漢果盖
其因苦願力普攝無邊散處山林分形顯化作人間福
田亦所以示人從生有貪因貪受苦因苦得報回向正
念具大神通成就一切者時勸化有承宣使王公繼光
勸化一時心存諸佛凡善縁所在無不導衆心而稱首
故兹勝事助縁最于他人自治木塑造裝褫脩供莫不
身親惟興隆之意豈昔因中於儼然未散處自有一種
法性不然何歸依嚮道之切也佛智嘗謂予曰物之成
毁率繫人念之善惡彼念之不善則寺之殿宇山立嶽
峙蔽虧日月者可使灰飛煙滅掃地無餘至念之善者
慷慨欲復則瓦礫之塲化為蓮宇荒穢弗治倐爾金碧
不疾而速日就有成其于生滅成壊變現湏臾於其中
間雖亦何有然所以為不滅計者畢竟不在念外也若
止於觀感而化自一鄉至一國被於天下後世其利益
可勝言哉心法悉繫於心明矣佛智履踐端粹皆在正
受攝相歸性信於諸方屢求文於予乃摭寺廢興羅漢
因果檀那資助佛智竭力及搃費千萬餘緡叙為梗槩
俾覧者具詳衆事於予文施誠不唐捐紹興二十九年
已夘正月上元日記
　　　天竺薦福寺懴主遵式勅賜師號塔名記
紹興三十年七月某日有勅以天竺時思薦福寺故住
持傳天台教觀僧慈雲法寳大師遵式謚懴主禪慧大
法師塔曰瑞光一衆望闕祗承明命天下衲子賛歎異
恩得未曽有誠山林苾芻不世之遇維砥礪名節端委
立朝鉅徳崇勲暴耀一時未有百歳而後際㑹若斯之
隆也嘗謂佛者非特示其徒草衣木食從事枯槁蹈虎
狼之區與物外為友而已葢將使脩身八戒傳持三學
續佛慧命作新人天若但守赤軸梵唄冥行愚接不造
諸佛境界亦非其徒也惟師苦身滅性死心忘生夙於
賢刼㑹中尚志而出遂與天子宰相講論至要廓然大
觀以已之天開人之天騫然髙舉出於其類而㧞其萃
一意願力鋪張宗乘修六度備萬行止作觀以明空幻
之法俾本性靈承安静無住又行道之地每熾炭燃𨫼
寘殿四隅晝夜經行以指抹𨫼十指存三乘痛烟起示
無生法忍俾學空寂者得眞法供養以是不愛軀命顧
肯求嘉號夸示後世耶然利於時用者道必廣化導既
深者譽益崇雖厯塵刼聲跡愈著是宜為聖主覧文知
名即名増諡顯題塔號以榮其終光昭異數用詔方來
虛空有盡師名無盡則斯事也可得無書乎師五世孫
子琳不忘夙授霑飫甚深見索鄙文叙致本始若世功
實行則有曲記䟽其詳兹文之載直書聖主所以褒揚
髙世之士誘掖寰中有識有情咸飭衆善自爾千百載
下凛凛然増嚴霜烈日之操矣可不尚歟
　　　六和塔記(大宋臨安府重建/月輪山壽寜院塔)
嘗謂天下之事利害相若惟能因利以除害則利斯得
而害乃去錢塘昔號都㑹既天子建翠鳯之旗為駐蹕
之地可謂據東南天設之險而浙江介于呉越一晝一
夜濤頭自海而上者再疾擊而逺馳虎駭而龍怒猛如
山立歘如電轉掠堤突岸摧䧟莫測甚至於捲民廬舎
衝壊田畆為臨安之患久矣雖智者造謀巧者述之莫
能禦也故洶然獨起殊百川之進退昔人嘗以為言又
謂浙者折也以潮之出海屈折而倒流其地形蟠吳挾
越夾羣山而中來折入既深激而成闘夫以天設之險
為東南之固可謂利矣而其奔濤巨浪民不奠居則害
可勝言哉冥冥中果有神物典司其事錢氏有吳越時
曽以萬弩射潮頭終不能卻其勢後有僧智覺禪師延
壽同僧統賛寜創建斯塔用以為鎭相傳自爾潮習故
道邊江石岸無衝墊之失縁堤居民無驚溺之虞聞者
徳之而武林郡民日由之而不以為徳宣和三􁱵塔與
寺為冦盜所爇赤地無餘自是潮復為患歳加一歳或
疾浪澎湃舞潛蛟躍鰍鱣以至巨浸怒沫傾刻間擣隄
壊屋侵附江之陸數十百丈民雖實苦其害然迄無以
措手紹興歳在壬申天子憂之思所以制其害者在廷
之臣首以興復斯塔為請詔賜可下有司計度意將官
給金幣庀工治材而都下守臣擇可主持斯事得僧智
曇蔬食布衣戒行精潔道業堅固可任以幹縁乃縷陳
塼石土木方隅廣袤所以復塔之意曇口諾心然願以
身任其勞仍不以絲毫出於官請得募民衆畢兹勝事
都守即日命住持是院曇自被命如大檀越和義郡王
楊某率先衆力出俸資助又居士董仲永以家之器用
衣物咸捨以供費先造僧寮庫司水陸堂藏殿安存新
衆俾來者有歸依祈求之地以致中朝蓮社聞風樂施
雲臻霧集雖逺在他路亦荷擔而來自癸酉仲春鳩工
至癸未之春五層告成是年歳晚則七級就緒巍然揭
立成數十尋跨陸俯川欄楯層繚靣靣閎敞寳網鳴鐸
光動山海撐空突兀已立於風烟之上外則規制壯麗
氣象雄傑日以萬衆歡喜瞻仰得未曽有内則磴道以
登環壁刋金剛經列於上下及塑五十三善知識備盡
莊嚴至於佛菩薩衆各以次位置凡所以鎭静山川䕶
持法界調伏魔境者莫不賅而存焉塔興之初土石未
及百簣而潮勢雖仍洶湧浪猶暴怒已不復向來之害
編氓得袖手坐視畧無隠憂矣噫塔之利益果可以除
害如此之驗耶曇之願力縁法乃能興利如此之速耶
以故衣冠緇黄耆艾士民徳曇甚深而拱手賛歎是塔
也不特鎭伏潮不為害又航于海者寅夕昬晦星月沉
象舟人未知攸濟則必向塔之方視塔中之燈光以為
指南則航海無迷津之憂是致富商大舶尤所歸向而
喜捨無難色此又塔之利也塔將圓滿寺衆以事之始
末求予文以記其實曇東人也體識深敏早受律儀持
教臨壇已踰三紀信心之士往往聆芳咀妙割縳導迷
作大方便䕶於羣生顧予知曇之戮力乃申利害之所
出陳上聖之憂勞紀廷臣之建言道曇之率衆與夫工
徒用度之數皆摭其實庶知不假聲勢成兹利益備諸
難事而盡未來際千百載下僧俗當共謹䕶以為此邦
植福豈不美哉約用工百萬緡錢二十萬云嗚呼佛以
像教開示羣生而迷妄不靈渾然莫知所謂塔之為意
葢稽諸一體内外洞逹於天人嚴持妙圓出乎物表堂
堂此塔即此佛也以是威神峙廣大之地四時有謝法
體常然屹若佛身臨以願力足能制諸外道降伏天魔
此釋迦文所以禮多寳塔也推是在人清修梵行與之
齊肩比塔髙廣攝受一切則與冥然日用而不知者固
有間矣予故標此若形理兼宣則自應氷釋云
　　　徑山羅漢記
徑山蘭若唐國一禪師道塲先有神龍居之隂功宻行
大庇其衆歳時香蒲之供殿宇之嚴或不謹於清規或
弗䖍於瞻視必動以神威示以顯化緇素惴惴無不増
長善念國家歳時畢彰殊應香始在爐足未及麓而所
欲已遂矣是宜爵以眞王封以美號載在明祀為一方
福田佛日杲公禪師被詔住此山四衆歸依肩摩踵至
彼上人者建化宗極益新寳刹廣大神居禪衲翔集室
中無虛日師持竹箆子為信器便門以示學徒機反于
機事復無事言下頴脱得出世間法者比比皆是寺舊
有春供羅漢一㑹最為勝縁而繪像經久絹素叚裂丹
雘渝變不可以傳逺佛日以為言有湛然居士宻已領
觧獨運誠意欲别為繪事増大圖軸俾瞻之仰之悚然
信禮思得鴻筆用稱志願湛然有壻監𣙜貨務趙伯駒
禀天潢之秀擅丹青之譽規摹人物效法顧陸或得其
㳺戯於一水一石必珍藏緹襲士大夫每以其難致為
恨倦於落筆厥聞四馳趙遽受湛然託後直宿務中夢
有王者傳呼入謁車騎甚整方理冠屨王已造前揖而
言曰湛然相委山中所仰湏煩專精甚善以眷屬棲托
敢爾相祝將去猶遲㽞曰願加意趙恍惚未知所對遂
寤亟省適夢索其風貌則徑山龍君之神遇也乃滌慮
澡思頓革夙倦却去葷茹自昕及昬入不思議至忘食
息軸冩五身百軸而足莊嚴采翠㣲妙清净行道入定
起坐顧瞻笑顔愕睇卻立反觀騎跨儀形升降神變道
韻清穆凝表睟澹髙出塵外意蹈大方肅容諦視無不
周盡體制香雲縈拂便如㑹方廣中誠曠代之神品極
當時之能事畵既成湛然又各製髹塗葢鉢匕筯瓶爐
周以食案佐以桶洒并茶具鍋釜之屬悉備于用俾渉
彌久亦供聖位嘗謂一佛二佛三四五佛猶曰善根况
見在正念初無絲頭妄意計彼五百大士於香火冲漠
之際視湛然猶此畵此器之不冺其於動静安樂之適
當無得失去來之累獲净信騐可謂甚深湛然復謂予
與佛日曰向上法要離一切相方名諸佛然不有三身
何以示迹倘雲開天空徳成於悟則證菩提於上根茍
逐物生情迷而不返則中邊俱滯于為幻盡未來際尚
何言哉非自得於性相豈易言説因相視一笑譙人曹
某拱手賛歎財法二施得未曽有摭其始末為書梗槩
後之覧者又宜知言動間物已司其作止可不念與佛
日喜廼伐石而碑之時紹興三十年歳次庚辰正月戊
寅上元日記
　　　徑山續畫羅漢記
僕獲與今浙西路馬歩軍搃管趙公希逺及其兄千里
交㳺甚久喜其棠棣之愛鴒原之敬實士夫之儀矩兄
之拊弟弟之奉兄曰坐則坐曰食則操匕筯以食事之
細大希逺舉不先其指人謂翔二鳯于層雲詠連璧于
一時宗族歎仰又博渉書史皆妙于丹青以蕭散髙邁
之氣見于毫素嘗耳其論畵冩人物動植畫家類能具
其相貌但吾軰胸次自應有一種風規俾神氣翛然韻
味清逺不為物態所拘便有佳處况吾所存無媚於世
而能合於衆情者要在悟此故二公以一圓墨舒巻萬
象俱受聖知凡所落筆皆縹嚢玉軸為上方珍玩僕無
半辭溢美也向者千里嘗為徑山果禪師畫五百大士
百軸舉世以為榮觀備佛事伊蒲之供者寺無虚日葢
人得争先覩之為快偶不謹囘禄皆失於煨燼中所存
僅三十軸抑天遣六丁下取將耶抑大士厭濁世之薫蕕
欲脫迹方廣雲烟之際耶時千里已下世數年今住
持聞公禪師實嗣法大慧有詔令繼大慧法席父子接
武一音提唱道俗歸曏龍天作禮學者輻湊惟恐其後
上聖知師道價屢召入内殿從容禪恱機縁純熟發明
大要神動天隨揚厲般若之益如水赴壑特賜慧日禪
師一時榮耀四方衲子咸知尊仰以至襲大慧之規再
建傑閣跨以飛橋樓閣門開中嚴毘盧等像後具函藏
所畵阿羅漢環列護法諸夭其下則水陸堂堂之西南
則為客館閣之東重建鐘樓髙出雲表與橋相視亘大
羅漢閣則如左右翼棟宇宏麗輪奐炳然也聞公住持
踰五載聖上寵渥錫賚異常念莫能報國恩乃祈以本
院專為祝聖壽道塲尋奉俞音仍特賜寺顔為興聖萬
壽禪寺免諸州塲務商稅并平江府和義莊除納正稅
外非時科敷悉䝉蠲免皆異恩也公又懇希逺公求補
大士之闕而希逺向知被焚固宻伸此願就其兄之勝
縁足大士之聖位亟具繪素靡間寒暑不數月妙相梵
容金碧璀璨磊落在列如聞音吐靈山一㑹便若儼然
未散嗚呼誠心雅度妙筆神集莊嚴麗宻髙臨於五雲
非烟之上非昆季其志一其誠篤何以致是哉且觀此
身如夢幻能以此洗心追嚴於冥寂之際結及於冲漠
之間者顧肯沉於諸妄而圖無益之想増有生之障耶
仁者用心卒不唐捐故寺之逺近檀那歡喜修供併日
罙月畧無間斷豈昆弟共兹報縁中先得神通第一者
與某比以湛然居士見委紀事在前希逺又托記於續
功徳之後載欣書事筆不停綴它年覧者或亦刮摩世
習共進此道則登山臨水擲鉢杯渡處處相逄矣尚願
寺之典領與山君伽藍益加守䕶無縱大士有石璧崑
岡之㳺用稱人天愛護之切時乾道癸已季夏望日記
　　　崇先顯孝禪院記
臣恭惟紹興皇帝執符御宇光啟中興溥博仁恩化覃
無外忠厚邁周家之政勤儉越漢文之徳凡所謂甚盛
之舉皆見于設施其號令言動之際記注固已成書惟
致養東朝前聖以承顔順色問安嘗膳極四海之奉均
寒暑而不渝猶為餘事又思所以崇東朝之先以昭東
朝之孝者選去城不逺有皋亭山地極秀潤形勢朝揖
得故伽藍基址乃建刹為追嚴道院庀徒度材殿宇告成
詔有司賜以崇先顯孝禪院為額命臣作文紀其實臣
敢不對揚天子之休命臣聞虞舜恭已南靣在宥天下
豈小信小惠孚徧之所致惟教以孝所以能化成天下
其後武王以孝稱三代顯王者其垂拱而天下治得以
繼有虞之無為亦惟達孝而已諦觀虞舜周武克底於
治仰知聖朝崇色養之化敦於變之風其得大孝為治
體之宗乎寺處臯亭山之陽面直北髙峰左則長河深
潤右則馬目相拱山水對峙秀不可掩連絡崇岡松杉
彌亘翹鴟隠顯望之屹然實帝城之東際也上棟下宇
翬飛輪奐大自佛殿雲堂鐘樓經閣法堂寢室庫司香
積水陸藏殿官㕔童行寮後架浴院囷倉作屋舩坊旦
過以至前資延壽應用之所無不畢備小大楹檐凡一
百七十有四起造于紹興之辛未落成于次年壬申之
仲冬仍詔攸司俾免科敷差借不許官司指占至來歳
冬勅撥田三十餘頃歳可收米二千一百餘斛柴山桑
篠等地二千八百畆有竒可足煙爨之用又有旨賜江
下房廊土庫等九十間以其日入充僧供至是魚鼔増
煥瓶錫饒益持誦精慤行業修謹水邊林下叅學之人
緇素畢來趨向為一寳社安住為一法界遂甲杭之叢
林其徒粥飯之餘惟香爐經巻依儀行道苐知追嚴資
薦罔有公幹驅馳之勞太師平樂郡王淵皇太后季弟
以疾薨始葬於寺後相繼諸韋氏與凡韋族有不幸者
皆以次序置塋列冡初王以東朝懿戚平居習静留意
理性創寺之始請於朝以僧文剛住持剛即為區處位
置法則名刹匠成于心授規于匠按圖分布一皆如指
寺既即叙剛以久勞告退經三易主者隆興皇帝知在
昔土木薪水之勤復命主寺事至則一衆欣然承順廣
基大厦文甓雕甍皆昔所剏意雖燈籠露柱無不知識
於是益相倡率蔚為清修允彰前功再紹之驗嗚呼皇
太后所以致崇先之甚䖍者則見天子事親之誠也得
顯孝之甚力者則知天子奉親之孝也推而放諸四海
生盡其養死獲其葬致熈熈然有家至戶到比屋可封
之民於崇顯之道豈不驁乎大哉至若法筵大士陞堂
一瞬説種種方便舉向上機縁妙湛靈明頓超三乘五
教之地使過去見在皆承法䕃上以祝南山之壽而萬
福攸同次以㧞净土之歸六識不昧乃至十方九有靈
虚空界入不思議妙莊嚴境則崇顯之意是宜畧見于
斯文兹得撡筆記一代之勝臣實與榮焉隆興元年歳
次癸未七月朔庚申初三日壬戌上石
　
　
　
　
　
　
　松隠集巻三十
欽定四庫全書
　松隠集巻三十一　　　　　宋　曹勛　撰
　　記
　　　顯恩寺記
余頃以困於艱虞請祠客台州每引領鄉闗邈隔南北
慨念松楸久無洒掃計湮沒於草莽中自先君先妣而
上凡四十餘䘮在焉遇晦朔節序隂晴風雨未始不北
首泫然流涕也紹興初先妣潤國丘夫人遽捐館舎繼
亡弟亡妻在殯以未得囘故都且擇地卜𦵏俟還先壟
有日財負骨以歸因得地臨海縣眞隠山之陽為窀穸
以待北歸隆興初余承國恩叨居掌武以故事得於墳
側建寺度僧以昭恩紀以薦冥福遂就墳東南故顯明
寺岡阜拱揖松竹茂宻相傳梁天監中馮氏所捨具名
請額於朝䝉恩以顯恩褒親禪院為名時隆興元年也
寺本律刹僧皆星居為出俸餘建方丈寢堂僧堂後架
㸔經衆寮及溷軒浴堂鐘樓三門善神等皆創為之并
増米田助供齋粥革其舊俗悉就清規請禪學僧住持
自本韶至師玉凡三易始得師玉能以身律衆結善知
識縁除欹去弊逺依䋲式金碧其宇燦然為化城逺近
詹敬得未曽有自爾可為徃來士民祈福之地此刹最
居僻左惟罷叅耆宿為身辦道本分衲子常安坐三个
扳頭當一生住持者始肯少分相應况魚鼓依時油醬
俱足作一小叢林是為安隠䖏仍此方信嚮皆習般若
助揚宗風不致弊於流俗斯可尚焉余又闢寺西隙地
為屋二十餘楹井竈什物牀榻皆備以待省墳子孫歇
泊之所率不干寺門而側又築南墻自東直西以限牛
羊徑墳中余以經憂患最多濱於九死未應引年而致
政與兒軰卜居丹丘間來墳山樂其地必留連旬日方
歸也暇日作記用昭上恩使世世子孫知兹刹廢興所
自以無忘國家之徳意云時宋乾道七年歳在辛卯七
月旦具位曹某記
　　　仙林寺記
臨安在東南自昔號一都㑹建炎及紹興間三經兵燼
城之内外所向墟落不復井邑繼大駕廵幸駐蹕吳㑹
以臨浙江之潮於是士民稍稍來歸商旅復業通衢舎
屋漸就倫序至天子建翠鳯之旗萃虎貔之旅觀闕崇
峻官舎相望日聞將相之傳呼法從之朝㑹貢輸相屬
梯航踵至翼翼為帝所神都矣惟是僧舎無有鐘鼓莫
聞士民時靡(闕/)序諷唄祈福之地有僧智卿發廣大願
辦具足心布褐而衣麻麥而食出謂衆曰上聖既宅有
四海撫存八紘蹔以千乘萬騎廵幸浙右可無佛宇朝
鐘暮鼔講如來妙旨為有衆之歸依則三乗既傳六用
可警乃以平日所講學談眞空論眞諦喻幻質渉幻事
不有戒經莫傳正受奢摩他門當為依怙尸波羅宻可
證師資超契律儀是親近處力陳詳説俾善性觀妙者
無不心悦誠服因草立舎宇四教獲存如谷答響不墜
於淵深於是梵侣徳徒日相諮扣又念必立法筵乃揚
教迹方袍之士足可攝受有右武大夫蔡通捨地一叚
及御帯楊公恕大夫司邦憲等諸大檀那皆裒長財積
土木轂擊肩摩水航陸聚雲臻霧委莫可數計不約而
集凡心許意諾者各出力以營建悉心於督護自紹興
十有三年創為三門佛殿藥師殿法堂佛閣戒壇寝室
方丈僧堂厨庫廊廡鐘樓磨坊病院選僧浴厠無一不
備以昔之榛葦之地易而為化城之所洒甘露而徧十
方居法衆而與世等以至墻垣溝井鐘磬魚鼓畧相隠
境無不給以受用身土交泰融乎一妙巍然東際翬飛
輪奐為行都僧坊第一至紹興三十年落成上憫其勞
出於一力特賜仙林慈恩普濟教寺額以寵之仍勅智
卿令住持傳教師又謂江表僧尼惟受具足律儀未圓
菩薩大戒甚非全律欲營方壇遇聖節生辰普為僧尼
増圓戒以開度䟽奏上加賜壇名曰隆興萬善大乘戒
壇木未及匠師示圓寂其上足復欲成就師之前績妙
究故圖力裒衆施鳩工營立増大本願方壇克成畧無
遺恨仰以祝無量壽則壽齊天地俯以答常寂光則光
融法界豈不驁乎大哉智卿中山人母孕師夢採白蓮
執持而寤生既茂異長尤䟽通神清體愉氣和志逺在
搃角見僧即合掌敬待不茹葷辛惟喜簡素父母不能
制令禮本州仙林寺僧徳杲為師十六歳落髪授蓮經
七萬餘言不旬浹能暗誦又喜叅訪名師頓悟宗乘了
明諸教後渡江抵臨安値縁教焚如僧至無屋可居師
又謂教有四宗而三宗盛行惟慈恩將墜不復流布乃
制行孤絶日燃香三炷過中而食三衣惟布人不堪其
苦又募縁開版兼廣慈恩及諸宗乘䟽抄一宗皆得圓
信師之於寺宇作大道塲門門户户鏡鏡影影緇素瞻
敬莫不歎其希有遂即講説教典法性因縁六凡四聖
開曉衆知罔有鈍根不領之觀梵侣奔輳日倍一日帡
幪之芘髙廣鮮煥冬温夏凉什物無一不新凡受誨者
得大搃持指導身心隨所俱利方且一錫一鉢得安養
燕坐遽爾順寂四衆所以無不悲戀也則師之於仙林
可謂始終如一矣寺門託記其事得原始要終又乆知
二公圖慮相成其志足為世標的深嘉其用心而樂為
之書雖老病勌于筆墨亦勉以隨喜云
　　　清隠菴記
僕守官臨安抗塵走俗殊為勌㳺雖有湖山公冗見驅
不能極曠覧之適常慊然於懐思得閒静處與道人衲
子軰或圍坐談笑或攜笻細履開眼得林泉之勝坐卧
有雲霞之氣蕭然徜徉不知老之將至偶去城一水獲
徳清下渚湖中小山約五十餘畆因栽栁岸峙松簷植
竹塢作屋數椽俾前住何山祖純居之復能増眠雲釣
月之區廣捫腹歩武之地每梅雨霏空斷霞照晚清風
拂衣白月在波樵歌漁唱連發於煙雲之中輕帆短棹
往來於菰蒲之末至若中霄月好㣲瀾不興湛若琉璃
碧浸百里不知身世在塵埃間也雖孤山擅武林之名
校之似不我過噫物外佳㳺孰能以智力窮惟有志於
物外者方得之因榜為清隠以識僕素心復直書其事
以示純純曰非風塵表人不知塵外之樂非塵外之士
曷可居焉此菴不處要塗不渉塵境在㳺方之外當與
松喬世同静友今我與公豈不優哉然任風節喜韜晦
者固勿使知因相與一笑時乾道改元季春上澣具位
記
　　　和州修城記
長淮之南山水平曠當承平時民物阜繁魚塩之利甲
於他路而守其土者狃於故常初不以城郭為意狐狸
穴其下商賈經其上無設險之固失百雉之規歴年巳
久晏如也建炎間經兵燼之後益無疆理民散而之四
方郡刺史視所治同逆旅不顧逺圖茍偷一時閲歳月
則去致民不奠居官無善政絶有司之貢賦以供公上
惟官府之省廢墟落闤闠吁可歎也隆興初天子以淮
東州郡外為邊陲謂合營建郛郭保有吾民城池既立
則鑿井耕田稼穡以時資其賦入用敷錫於黎庶兩路
土疆可坐而定雖前此守臣經一旦之變不死於陣天
子亦以任其罪者非特州郡之吏失職乃一切貸其不
守而推恩死節褒賞非命斷然謂城郭不立器械不具
戍兵無屯泊之地百姓失經常之業則何以責其一旦
之罪此城郭所以必立也歳在乾道戊子上命臣舜舉
訓諭曰和州為漢唐時佳郡自再經向來辛已甲申之
擾堡障不固山川陵夷使淮民無生生之理江淮失捍
禦之衞可遣馬司官兵即其基址興版築之功嚴為經
理俾吏民安業以備非常於是誕將天威遣發軍士纔
六千人令許贇統率及主計提振躬晨夕之役以是年
仲春起功訖庚寅初夏崇墉雲峙下臨江淮髙濶隠然
環其封畛光景不耀山川含滋跂視眈眈眞可肅遏亂
畧矣城之周圍凡三千歩有竒水陸十門順民出入樓
櫓相望得金湯之勢至守禦之具亦槩存焉一不資民
力一不求大農凡厥大費大勞而兵衆効力咸懋乃績
者皆聖神經逺之畫保圉安民恃以不恐而有公私皆
濟之利既落成奏功於上賜錢三十萬犒師徒畚鍤之
勤軍士驩呼仰承徳音郡太守胡昉張椿或謀其前或
力於後宏規逺畧各既乃心無不曲當噫自古城郭之
修皆壯都㑹而保聚生齒多厯年所亦不至陵夷圯壞
者豈皆堅深也惟在人以將之則陴障之限似非所急
苐後世無其具以禦患乏其材以為守紊法制而圖其
存失人民而保空壘人無智名勇功惟利禄之趋致皇
武不竦云何憑倚尤可興嘆此文王城朔方而先得南
仲宣王城東方而必起仲山甫者葢以此也方上聖擴
孝徳以治天下恢仁政以撫海内監二臣而作命睦鄰
休士躋斯民於仁壽之域保乂王室底於嘉靖長淮列
城豈不幸歟於是拜手稽首直書其畧用以對揚天子
之休命
　　　戰塲立經幢記
佛以三身調御萬行周圓悲智㑹融觧脫生死有經呪
之勝妙期超度之廣博生者則驅八萬四千之塵勞成
就一切死者則㧞濟銷隕於苦趣上生净方願力宏深
作大方便比以戰士荷戈被甲䘮於白刅皆愛君憂國
之人長夜無歸漠然何托忠魂義魄月惨風悽有湛然
居士表率衆志建幢五所刻佛經呪廣薦亡歿雖非唇
吻聲音之所出既標於幢則日月照明皆乘佛光也風
雨所及皆聞佛音也資大光明乘大威徳普薰有截拯
救無量冥行幽滯有知無知以至畜生餓鬼地獄輪廻
皆獲正受昬䝉者昭洗沉累者升舉與天地相終始寒
暑相往來有形有盡此幢無盡無盡可盡此願不盡亡
者以無盡之惠至未來際常得受用經云摧邪建正名
曰寳幢况一字含萬法一音耳幽顯汪洋溥博當處現
前非居士以十波羅宻為心何能利益生死充滿法界
良縁最勝莫顯於斯曹某為記於後式紀其實
　　　净嚴僧田記
嘗謂諸福田中眞法供養是最勝之縁故寳髻長者施
飲食為第一至香積如來以鉢飯徧十方善財瞻仰為
甘露之味因知可資以不退轉者頼食為天儻學佛之
流皆欲山棲谷隠食草木之實世之五穀悉屛去而不
用然後謂之不與世相雜名為苦行苦則苦矣其如身
何今遵佛之約不肉食而蔬不過午而食斯規甚至必
使一切屏去可食之物其不餒而死幾希尚何佛之可
學也是以世尊嘗乞食於舎衛城中食已而後説法則
食者誠用以養身而求至夫道也故曰為成道果應受
此食是二時之供可不間以鮮美哉長老了居既買田
歳度一僧善利已博又募信心檀那别置田三百二十
畆為供僧換堂珎食之用甚矣有意欲人至於道也蓄
如是田供如是僧因如是食辦如是道當有發眞悟頓
得正法眼為人天所嚮豈不本於安禪養道之具哉則
居公用心端有驗於此雖然天下之事成之甚難而壞
亦甚易兹田既資衆力可謂難矣余恐後之繼者或耕
耘不至而無秋成之望收視不謹而有侵漁之失用度
不節乃多費損之耗以至歳月寖乆乖住持之方乾没
於庸人則前功廢而後善絶可不深戒故余併記亦居
公之志也居嗣法徑山大慧杲禪師當大慧間闗在外
時居能隨以奉事勤苦困躓罔有愆憚相與終始不失
師弟子禮其強忍堅固不背本如此今置田為度僧供
僧之計利益後來誠足嘉尚若其所行所志叢林中眼
目髙者讀斯文則抑有所宗矣
　　　净嚴度僧記
釋迦如來成等正覺隨宜設化説法度人初度則阿若
憍陳如最後度則湏䟦陁羅所應度者亦皆得度猶説
遺教經以告諸比丘垂於無窮雖滅度後教法具存如
佛在世則知佛之出也本於度人至於遺教之設直欲
精嚴其戒行防閑其非僻爾是經之傳俾後世或見或
聞皆有所宗仰由是凡學出世法落髪披緇依瞻佛日
者率稱遺教弟子如一燈之明可至於百千萬燈無有
窮盡實自是發之佛欲度人之心可謂至切知省董公
以勤勞之節入侍幃幄積有歳年每肩一心克辦衆事
號謹信之臣而又了知苦空信向般若既著嘉蹟擢登
省庭例賜功徳院額為净嚴禪院延請僧了居居之居耆
徳飽恭為叢林規則公沒之後精專恪守有加於昔傳
道之外復徧募信施買田百畆約每歳所收度僧以續
佛事可謂得遺教之旨矣自非董公有知人之明於前
居公能不負所知於後何以至是某告老寓居天台林
泉間净嚴專使求文以紀其實乃為述遺教之意備告
之誠使得度者以此為心則無戒行之失它日繼居者
以此為心則有歳増之員是得度與度人一舉兩得也
以此仰祝聖壽當千萬年常見流通以此廣祝聖之衆
必厯塵沙刼名具實在其為廣大詎可算數惟後人守
之勿墜厥旨
　　　重修桐柏山崇道觀記
天台山之右曰桐柏自地距洞門幾十里始至其上重
複奥區别為寳所四山如城郭不假除治雲聳壁立天
造地設中則葛仙翁初錬丹之居至唐司馬子㣲大營
宫宇設虚皇像以安羽流玉霄峯直其東瓊臺峙其西
靈府方瀛奠其北中有瀑水飛流噴沫勢若萬馬奔而
南下四時落巖浩垂天紳居人行客彌望不極故眞誥
謂越之桐柏實金庭洞天養眞之福境上眞主領以㑹
羣仙固非尋常山川惟龍蛇所處是以髙接上漢深隠
九扉控引天地錯綜今古包括形勢不與外塵相闗茍
非棲神養素之士則不能少留煙霞間僕比丐閑税鞅
踰月都忘俗駕因見屋宇閲五代至今無不損弊而象
設䝉漏往往渝剥欲力為勸縁營建時觀門都監石慶
端道副正厲永年石葆璋皆捧手相勉誠山門不世之
幸獨葆璋願竭力任土木之役罔敢懈忽於是六七年
中專以觀事求在位者得太師和王楊公并其子敷文
閣待制偰洎僕悉出俸錢擴殿廊基各増濶丈餘創為
髙廣顯闢修廊又摹古石本繪度人經像於壁改造三
境正殿及命工裝彩棟宇俾之輪奐其像失天人之容
者則易塑晬穆増舊金翠以至立三官殿移齋堂為鉅
甍可容千衆并敞東西兩客舘以待過賓撤去外户倣
中都上清之制宏啟三門塑龍虎君率極雄槩展立櫺
星門以拱眈眈之勢覺青崕丹壑松竹蔥蒨隠居道師
悉藴和氣道士唐知章以錢氏手冩金銀字道經出私
錢建藏并殿由是内外堂宇皆備凡良材甓文石五金
之用自重山而下扛木累土於上及諸彩繪等約費千
萬崇厦屹嶪翹鴟相直如出於浮空紫翠之中粲然一
新眞九清仙聖之攸居萬靈威神之所御嚴嚴翼翼翬
飛閎耀化成中天來居來㳺者皆道念超勝殆若靈仙
飛化無不懐凌虚靖一之志遂可日與清衆升殿香火
仰祝天子萬壽為閲世無窮之道塲豈不休哉故一山
净友觀感而化以勝増善平日慵惰嗜食之徒皆磨礱
淬礪期合於眞㳺泳道徳率皆脩整得慈儉三寳之益
問其教則精勤持誦皆不踰矩入於堂則戒臘有序無
語相奪倫與之則氣貌清潔深入仙宗其於負荷至要
隨時樂道可以副紫陽新宫之文而山卿有不可無辭
以言其詳也僕晚暮之景得相與成兹勝事因為原本
極始叙得人任職比舊修創増易之難刻於堅珉以示
將來葆璋常曰刳心瀝膽每無忘於興造有日矣然未
遇知音果上眞垂憐肯助此功而成者以桐柏在浙東
最號名觀扶晨暉霄緱山降九清之駕辟非素景首陽
䇿三公之衛至朝廷則鉅公顯人每為均逸提領之所
又閩廣湖湘多取便道車馬㳺訪項背相屬賔從棲止
視餘處為尤煩詎可隘陋徒示虚無且復吾教惟言清
净淡泊非有死生福禍為警世資取之方獨有際遇賢
智心規亮清始可求建易興作覬接續眞境弗墜厥績
所以倍難於時也噫不避衆人之謗不虚一日之供躬
役土木載新静域能畢力而不憚者葆璋是已豈不賢
於坐視以待其廢墮哉後之繼者儻不忘前人之功俾
道衆晨夕瞻禮安於寢息而保希天之樂亦始事者之
幸必不獲譴於洞天福地矣尚監於兹僕停鞅方外野
鶴閒雲蘿月松風放意身世寄言蕪類且勸方來爾其
諸梗槩覧者當有得於斯文乾道四年歳次戊子清明
日記
　
　
　
　
　
　
　
　
　
　
　
　
　
　
　
　松隠集巻三十一
欽定四庫全書
　松隠集巻三十二　　　　　宋　曹勛　撰
　　題䟦
　　　恭題太上皇帝賜御製御書翰墨志
恭惟光堯壽聖憲天體道太上皇帝端命穆清化周綿
宇盡無窮之能事覆有截而研幾物之不齊固藴萬變
道合至妙㑹以一心或於話言宜付以笑談或於翰墨
必詔以可否莫傳於世肆筆成書彰盛旦之嘉言重帝
王之懿徳法宫多暇明忩净几四方萬情時一志之不
愛珠玉不邇聲色乃獨並寒儒刻意聖學不滯古制不
狥今為惟斷以嚮善悉歸雅正質文相濟為一代格言
題曰翰墨志又特灑宸翰書以賜臣顧無顯績獲兹假
寵不敢徒藏私室謹拜手稽首勒諸石用廣堯文之煥
以永下臣之榮
　　　恭題太上皇帝御書史實
紹興二十八年三月中澣日有旨以御書史漢事實賜
臣曹勛寳章奎畫焜燿天壤豈以臣羈紲之舊特被以
不世之遇俾為非常之恩顧臣草芥何可負荷恭惟皇
帝陛下聰明濬哲撫寜函夏崇儒憲古茂建丕圖謂懿
則嘉言流風善政有補治道者肆筆成書妙奎光壁彩
之神極龍蟠鳯翥之勢儲思淵黙作之君師於皇偉哉
用以詔天下後世臣一介踈逺無文以形容聖謨神藻
之懿然叨榮過重撫已懐慚命工刋石上以廣緝熈之
光明次以賁子孫於奕世
　　　恭題太上皇帝賜眞草宸翰
恭惟光堯壽聖憲天體道太上皇帝早以神武撫寜寰
區恢淵黙而宅𠂻擴易簡而敷化體元抱一將聖多能
考八法之楷模畧為典則該二王之秀勁冠以風神髙
攬前蹤擅場百代暇日伏䝉聖恩念臣羈紲之舊特以
眞草御書為賜捧拜睿藻仰奉堯文豈應雲漢之章俯
降蓬茅之室謹摹宸翰刻於翠珉用為子孫之傳期答
崇深之貺
　　　恭題今上皇帝賜御書阿房宫賦
臣聞有心法有書法心法見於所書之文書法見於字
畫之際恭惟皇帝陛下挺生知之聖躬天縱之能萬機
餘閒不以聲色為娱珍玩為好惟留神翰墨恬養天和
所書之文必聖賢格言所作之字備古今衆體宸奎藻
麗與雷霆風雲同變化之用豈特以翔鸞翥鳯下與鍾
王軰較能於位置㸃畫間哉今書杜牧賦聖意所寓尤
邃於興寄葢欲敦舜禹之儉監亡秦之侈以安養斯民
混一區宇為心非止㳺戯筆墨三昧而已臣實何人乃
獲斯寵拜賜榮耀蔀屋亦光感幸之情無以自見謹昧
死拜手稽首賛述於右復鑱琬琰傳示子孫垂諸無窮
以無忘聖明之休命
　　　恭題今上皇帝御書和韻
臣草茅一介備位掌武獲於清閒之燕得奉咫尺之顔
仰見英睿聖武深仁厚澤問安視膳孝通神明戡難守
成信貫金石同堯仁而遐覆廓舜徳以比隆葢學究天
人性鄙珍異機暇惟親翰墨製述寳章至屈俯同之尊
成賡載之美辭備雅正則金聲玉振之文也書具眞草
則龍翔鳯翥之勢也焜燿今昔砥礪臣工臣内惟非才
曷副錫與兼得之渥身榮心愧詎敢私藏恭勒於石用
訓子子孫孫俾永膺龍光不忘忠赤
　　　恭題今上皇帝賜和韻鷓鴣天詞
恭惟今上皇帝以舜之孝纉禹之功撫寰㝢以同文馭
佳兵以戢武溥率既若翰墨惟新每觀妙於古先即凝
神於物表聿符元覧裒對衆眞小臣陪班蕪詞輙貢荷
上聖不間於草芥賁宸章亟就於笑談屈體俯同垂情
寵答辭擴一時之勝特字兼八法之邃嚴惟是隆恩遂
忘疵賤謹刋諸石用永於家庶彰厚下之天心少伸報
上之臣節
　　　代張太尉䟦御書萬巻堂
恭惟皇帝陛下躬神武之資嗣膺厯服廓覆燾之度撫
寜華夏問寢侍膳誠孝格天慈儉樂易聖徳及物圖回
萬務博綜羣經筆不停揮備該衆體臣么㣲之賤際遇
濬明偶圭蓽之陋藏少文籍門目雖廣殊闕古文以萬
巻名其室仰䝉天造不間踈逺每按目宣取經御覧者
率再矣仰見聖學髙深夐出百代復追鍾王之妙特紆
宸翰賜萬巻堂三字下賁蔀屋鸞龍飛動雲漢昭回寳
畫尊嚴日華明潤小臣何補得奉璿題謹拜手稽首勒
諸堅石用侈逄時際遇之榮以罄拱極朝宗之志
　　　代李節使䟦御書
一介邊逺久受聖主之知識㧞於行間榮出其倫類非
有危言劇論以驚時俗非有閎智逺畧以求遇合第盡
瘁所志不憚萬死以酬洪造比縁恭承睿訓俾搃舟師
仰憑天威掃蕩兵氣肅清海道已臨全齊凡蜂屯蟻聚
莫不稽顙聽命既上甘泉之奏遽先雍齒之封又䝉聖
恩親灑宸翰賜忠勇李寳四字於旗麾之上得覩翔龍
威鳯勢若騫飛河圖洛書自然㸃畫九天而下一軍皆
驚莫賛日月之光徒仰天地之徳臣聞心存衛上謂之
忠氣能冠軍謂之勇顧臣初無他技惟知忠以報上詎
敢言勇於諸軍偶値金人叛盟肆行侵侮得提兵護塞
身先士卒特荷奬擢曲取一時之薄効賞以無前之異
恩如慶雲景星光被軍衆豈但小臣之私幸是殆借奬
㣲勞以激礪師旅臣敢不乃心王室益䇿疲駑剋清中
原奉迎法駕還都大府盡復輿圖素志幸伸用對揚天
子之休命謹拜手稽首勒諸堅珉示寵後昆
　　　代林門司䟦御書
恭惟光堯壽聖憲天體道太上皇帝挺姿神武撥亂中
興聖學英文重立四極夷夏畏戴天人攸歸在干戈搶
攘之際御翰墨畧不間斷心悟神解眞草兼備龍翔鳯
翥古今莫倫研窮八法攄為睿藻先臣某䝉被官使最
為親宻暇日特出宸翰以賜即珍藏什襲加惠子孫令
捐舘舎已乆不肖之孤臣某繼荷選擢靡間夙恩謹遵
遺訓刋於琬琰式彰聖徳用永其傳
　　　䟦三王酬唱
向在政和間側聞徽宗皇帝嘗訓諭諸王曰願王常親
師友多為善事俾士論稱為賢王毋呼為寵王諸王仰
承睿訓無不砥礪學業無㳺樂犬馬之好今上皇帝在
潜躍時率遵祖宗之訓博約諸王尤於勸學為切四海
向慕如出一辭今得觀鄧國慶國恭國三王酬和詩章
比興風諭皆歸雅正如明玉美錦人知為珍竒而誦詠
之惟恐其後昔東平王發一善言猶見於史然未嘗發
為詞章如此之富而劉子嘉乃得為騷人墨客曵裾朱
門表而出之誠一代榮觀
　　　䟦岸老所藏陳司諌諌後䟽
了翁在崇觀間以直道正辭作尊堯集奏御時蔡魯公
當國惡其詆訐以旨斥責台州郡將觀望令兵卒監守
諸卒無禮翁乃日持戒行眎其窘辱畧不為意後諸卒
列謝曰前者犯分廹於上命為之司諌望不加罪非大
力量亦死於囚中此䟽在台時作語言筆力殊不少衰
非清修梵行深入佛海何能厯此至其舉擊竹拈花之
縁葢自謂也唯庵其珍藏僕仍為標出用相裝嚴
　　　䟦鄭康道棄官詩巻二
靖節清言百代所尊方歸來時棄彭澤印還居柴桑康
道師其髙亦棄滁陽職卜築江上人不堪其憂方雅詠
自適唐人謂林下何曽見一人詎知數百年之下始見
此賢破天荒也
君子之行殊塗謂顯晦之跡異也康道方强仕時幽􁎾
不回自求其志怡心俗表氷潔玉輝激貪夫起清節復
得二公翰墨縶維之而老我不自顧尚落筆巻末耶
　　　䟦張安國題字
顯貴英㳺乃如湖海之士胸貯丘壑筆力扛鼎以飽學
妙藴移其骨相展玩數過方想漫仕之風度挹筆墨之
秀發而末奉延陵之臨冩絶歎㸃畫之超詣昂霄聳壑
過數等矣因知風檣陣馬一日千里孰不瞠乎若後哉
　　　䟦張安國草書
安國此字尤為清勁如枯松折竹架雪凌霜超然自放
於筆墨之外雖醉中亦不忘般若豈箇中自有一種習
氣畧無間斷又此觀音心呪而曰釋迦其示不二門安
國得之深矣
　　　䟦黄魯直書父亞夫詩
黄太史以詩專門天下士大夫宗仰之及觀其父所為
詩則江西正脉有自來矣是父是子嗚呼盛哉
　　　䟦吳斯道詩後
吳丈作詩之苦備見東坡姑溪為之發明作字之工熟
得襄陽漫仕為之研究後翰章為一時標峙然前軰用
以禔身處未始草草豈以從官後便以是事為竟耶
　　　䟦米帖二
米老精收由滋而下筆墨之妙自成一家故得名本朝
為海内所宗然有早年晚年改名未改名之别覧者當
加意焉因公求䟦乃書於此
米襄陽此帖猶是早年若後此所書則英風義槩筆蹟
過六朝逺甚然前人用意多推奬若一嚬笑一言動可
道者必譽之足以激昂士風皆歸於厚是宜蔡公珍藏
當不憚頻以示人也
　　　䟦山谷書
涪翁詞翰自是一種家風讀之使人増宗派之氣但比
早年書復多誤筆而不甚遒勁然鼎中一臠亦足以快
饞嚼也
　　　䟦逸少十七帖
逸少書自六朝以降一人而已故歴代寳之以為大訓
唐太宗殊加愛重至為親作傳紹興天子尤喜之以千
金易一字眞蹟遂多又為書其傳千載之下何其幸也
此十七帖乃江南李氏墨本字不失眞形範髙古思賢
宜珍藏之
　　　䟦心老所藏蔡君謨書判
前軰居官不茍且不作癡兒計於書判可見矣公楷法
行草為本朝第一聞薛紹彭得公所寫華清宫記謂米
元章曰請公放下人我擔子一看其為名世之士愛重
如此師其珍之
　　　䟦陶隠居書
陶𢎞景年四五歳以荻為筆灰中草書後遂工草𨽻縁
求宰不遂脫朝服挂神武門而去評書謂𢎞景師祖鍾
王采其骨氣至眞草體勢反合歐虞此帖清髙閑澹雅
有秀韻是知歐虞作畧得六朝韻為深帖語似邀屈畫
工故其説頗詳云
　　　䟦唐人墨蹟二
先賢作字必首為數行楷法然後肆筆以終其書者葢
所以示其學古之蹟施於行草為有叙如二王起居帖
長史家問帖眞卿坐位乞米帖可見矣
學書之法先湏楷法嚴正得筆之意然後措㸃畫於落
筆之際則具體而不放意於無考正之地抑有據矣
　　　䟦苑箕叟徽猷墨竹
雲根截蒼玉嫰蓧揺踈煙詩家領畵趣妙處亦復然
　　　題出山相
厭有相者必求於心迷心境者故示以相搃門豈二過
見莫障開我迷雲登聖不妄瞻彼如來合十爪掌
　
　
　
　
　
　
　
　
　
　
　
　
　
　松隠集巻三十二
欽定四庫全書
　松隠集巻三十三　　　　宋　曹勛　撰
　　題䟦
　　　䟦陸賈圖
僕幼讀西漢便喜陸賈之為人其行已之長慮事君之
大節為人之成謀善後之智䇿每三復而歎仰之雖東
漢士夫以風節相尚其行義立志比西漢終不能自全
是知其况每下矣僕累將使旨偶叶上意得保首領庶
幾昔賢乃以負郭所種飲酒所用分遺三子仍畵此圖
人各一本俾通曉賈意僕亦不待引年力丐休致卜居
於天台山麓往來子舎率不踰季即移舎焉其擊鮮之
樂車馬之遺不待言而意已傳念非教子一經而有益
過之誨誠非昔戒苐僕身厯多難速於安養倒行逆施
以保其身爾若謂玷國朝以來家風千佛名經之選固
獲罪名教也噫人謂欲享其佚而用之以惰者其佚必
窮儗獲其欲而用之以肆者其欲必廢吾與若軰尚監
兹哉
　　　題三蘇圖後
予藏此像每展閲瞻敬攬餘烈而揖清風用以自慰宣
政間先子與叔黨少尹鄉契厚善觀此軸云甚肖予時
在上庠每得侍立即垂教不勌公取剥餘蓮蓬畵松一
株偃葢勁挺有傲雪霜之氣題曰霜風遺予曰子後福
祿如之每著於心不忘其見予之意云
　　　䟦趙超然詩後
老超然舊友也平生留意三乘得向上一著復以筆墨
㳺戱佛事皆林下出塵之語向秦丞相擅一時之權窘
以它事寘居士於舉世不堪之地人謂必死公以此道
安之畧無罣礙後正王封葢其所得過人多矣觀與罙
公周旋於詩札間使人増道契之重(闕/)
　　　題觚賦詠或與方外之友談經味道(闕/)
世胄儒學開國承家幼喜誦此經艱闗不輟唐張御(闕/)
　
　　　䟦崇蘭圖(三賢者簡齋叔問程志道/)
(闕/)　　余比自渡江皆識三鉅公及知崇蘭同心(闕/)
　
　
　　　䟦鄭樞行狀後
嘗謂士抱非常之才故能定非常之事有啟天閉地之
識始建衛社稷之功彼錄錄軰過而不顧者有矣僕比
官泉南得與樞宻弟致逺聯事備聞公當阽危之際獨
立柏臺力抗非類盡忠節叱不臣罄一時之仁勇伐二
兇之逆謀方苗傅曳其帶時變在湏㬰公視之如拉
朽初無避就凛然直與叚顔英烈並驅誠大丈夫哉他
日苐復辟最當揭若日月矣
　　　題鄺太尉枇杷洞
鄺仲詢并第六弟朝直之暇搃董徳之趙安國楊子正
李功遂王與善及三茅髙士張逹道桐柏王虚中洎劉
景文曹功顯㑹於枇杷洞之晚翠庵一觴一詠載笑載
言坐間萬景視側百趣客皆自得坐立裕如或彈琴圍
棋或操(闕/)　　　　　　　　　　　或與劵内之
士㵸茗焚香或前直江潮有層瀾鯨波之思或後臨西
湖放山水煙雲之適揖重霄而收灝氣梯石橋而探穹
崇倚長松而知茯苓破蒼石而見白玉葢松嶺之福境
也不覺日暮夕隂西起嵐光明滅山寒侵衣賓從忘歸
繼歡以醉慨念幽絶爽塏之所亭榭臨瞰之偉千百年
之上天藏地祕寂寥無紀一旦表而出之境生象外紛
然盈前履以髙韻幽曠之士遂極一時之勝又謂此樂
不可無聞因語僕書於石壁云
　　　䟦朱丞相書劉髙尚事跡
大丞相朱公風神髙快氣韻静一夙禀穆清之喆叶賛
熈治之運天眞太和幽結羣類故一見髙尚所與次仲
書問黙與意㑹歸心明䟦宻契道眞信乎巖髙則雲霞
之氣鮮林深則竽籟之音亮過庭之訓芝蘭接武為世
極榮行輔上聖建翠鳯之旗於故都同文軌於方域則
子房鄼侯不專美於漢而髙尚次仲實松喬之約非主
客也
　　　䟦東堂先生詩巻
毛澤民以文章名世於長短句尤為超詣若詩文則傳
人間者甚少今此篇髙絶情文兼厚蔡公復藏以什襲
不惟知先世過從之賢且見好賢樂善之誠宏賁今昔
曹某雖未識靣喜書巻末
　　　䟦郭恕先畫
郭恕先神仙也事跡見於國史史亦載能畵入神品然
世罕有得其畵者予家藏此軸三世雖屢遭驚恐惟不
失此豈神仙護持得珍玩以永世耶
　　　䟦董亨道畵吳江圖
僕頃屢過吴江每廹吏事不得縱意所如一夕乘月抵
橋下横􁌹數聲水鳥驚飛覺魚龍出沒波間冷透衣袂
逮今十五年猶思之今見亨道畵此軸為題一絶於後
云月净吴松碧照空水天都在玉光中十年不踏長橋
路想得沉沉卧影虹紹興戊寅四月中澣功顯云
　　　又䟦别軸
亨道居山林秀絶處潜心幽勝出為無盡觀横斜平直
七縱八横持一圓墨舒巻楚山要領則我亦為之楚足
不作窮探也功顯云
　　　䟦功徳寺賜額石刻
偶以𤨏材奮身孤逺累縁薄効得際聖神荷四朝眷知
致位掌武名浮於實奉職靦顔所幸叨冐之後合奏請
墳寺額為存歿之榮尋具懇章上逹宸扆果䝉天造俞
允賜寺額為顯恩褒親禪院恩賁甚渥事愧罔功得以
香火之勤仰祝天子萬壽餘澤細行用追嚴先世其為
不世之遇豈言語可喻兼臣故鄉本潁昌府自國初至
今業儒學取科第皆早世雖居汴自先臣以上累世墳
壟皆在潁昌惟母妻及亡弟塟於此山歳時永懐松楸
久闕展省今得裒祭於一堂之上魂魄有歸誠泉下之
幸謹以勅書刻諸堅珉庶永乆相傳子孫不失祭享上
以昭聖代之光寵次以僥幽明之冥助
　　　䟦雪竇偈後
雪竇顯禪師名冠諸方為一代宗師有所書偈流落霅
上皆元符崇觀間大臣從列及當世名流勝士題識其
後乾道中住何山純公偶見知舊欲以此偈糊壁純不
以實告亟求佳楮易得之出以相遺予三復歎賞手之
不置若元珠之再得也因為褾褫箋其漫晦復授純謂
可送雪竇方丈令世世傳揚為山中家風俾眞蹟不沒
墜人間顧欲糊時豈止覆醬瓿也純喜請走四明付之
計顯公亦謂余不忘付祝云
　　　䟦香嚴頌後
古徳垂教或示人或勸人皆方便門也香嚴此頌勸導
俗情俾趣眞寳若於此薦得便當一躍跳過天門運斤
成風千金不換心老到此想連此軸一擲矣
　　　題周昉大内圖
有國之化每自内以及外然下以承上從風而靡矣周
昉能彷像禁宻繪以為圖則用心於美化欲作世範志
意亦廣矣是宜藏之况丹青人物之妙深造原底葢有
唐名筆也
　　　䟦打毬圖後
此唐太宗打毬圖備盡乘騎擊逐之妙今跨照夜白赴
毬甚俊使人想像横衝宋老生軍時可見一時破敵意
氣
　　　䟦九行洛神賦
陳思以洛妃寓言一時稱重百代又得顧虎頭冩其情
狀大令書其文采畫法心畫之妙後世以為能事盡於
此比祕藏大令眞楷九行較世所傳尤為秀㧞行行典
麗字字清勁懐神物摘取散落小全赤水元珠未可再
索然書府中眞有光氣屬天矣
　　　䟦趙千里畵石勒長跪圖
石勒㣲時王夷甫便識此人異相急逐欲殺之得右侯
遂帝全趙亦其英畧絶人信任賢俊之效兹見佛圖澄
推誠接物有足多者千里乃肯冩其梗槩云
　　　䟦心老所藏
昔人謂書以精神為上結宻次之位置又次之楊凝式
身在衰亂猶能以筆法傳後者一主於精神可不務哉
今四公皆廊廟器至盟雅道宜其心畫超軼絶塵競爽
名世况元祐間奎壁和氣鍾於朝右遐想風度覧此心
目之敬敦行師宜襲以珍所也
　　　題陸宰七賢圖
曠逹之士代有其人竹林七友最為名世雖被外難而
清節楚楚無一絲頭㸃汙山水厯古推重宜也天台邑
大夫好古博文藏此圖以相示因知君維持雅士為力
云
　　　䟦衛太尉巖集圖
衛公雅志安林泉禀生似無塵土縁英標孤映出羣鶴
姿儀宻際三界仙居臨山麓絶煥麗楚楚松竹相後先
幽巖嵌空截緑玉嘉木䕃映揺蒼烟喜招社友共清集
中有一老談幽禪其餘六逸咸自若炷香㵸茗殊怡然
曹丘倚案獨閣筆想見窘思人所怜衆賓得接書史樂
浩氣髙壓江湖天只覺談話可上漢不儗歩武猶居鄽
異隠能畫巧為此一叚美事端宜傳好辭更賦風月上
勝韻直徹星辰邊他時一笑忽相値固應何止三千年
　　　䟦夏御帶所書千文
太尉夏公以戚里肺腑之貴躬翰墨冷淡之學敦詩説
禮博綜羣書心慕手追備盡八法其於㸃畫之妙已凌
跨昔賢意好不倦日進未艾也東坡謂眞生行行生草
昔人皆正行草書兼得而後横斜平直無不相乘除更
願力於眞行則他日不擇筆墨信手拈來無非麟之一
角也
　　　䟦唐文皇手勑
文皇嗜二王書不啻饑渴鳩集搜採殆盡其精㣲悉存
於胸中故落筆之際則英偉雄俊非復二王氣味大抵
帝王自有範圍神化之妙非世智能測
　　　唐文皇九仙帖
唐太宗開基盛主好大喜功雖引使人亦不付有司斷
以已意其於翰札之美則龍跳虎卧矣
　　　䟦智果文福帖
此帖前為行草後自年月下小楷十二字語意所稱道
類謝安石一軰人果初師智永然特瘦健與永不侔嘗
謂永曰和尚得右軍肉智果得骨於此可見但評書頗
譏果傷淺露者豈以果作字期於有似致輕重不倫遂
失自得之趣宜評者為言也迹其好尚則優矣
　　　䟦王羲之雨晴帖
羲之與子姪軰書草草似不經意及尋繹之筆筆皆有
位置如大辯智人雖語黙無常悉證於道此帖是也千
載間雖有作者往往得彼失此曷能集大成也
　　　䟦晉王洽仁愛帖
王導行草見貴當世洽在諸子中又最知名而書不減
父風下筆有新意此帖當是以其兄散騎常侍恬之亡
也語故切至筆鋒鮮潤加之結宻未必不氷寒於水
　　　䟦陸柬之千文
陸柬之當唐太宗髙宗之朝故書千文闕淵民治三字
少學書於其舅虞世南晚乃習二王法故體象與世南
殊不類張懐瓘謂一覧未察沉研始精則王虞神氣柬
之筆下為可分矣
　　　題親書金剛經後
世胄儒學開國承家幼喜誦此經艱闗不輟唐張御史
冥報録亦謂此經為續命經謹齋素金書上資亡過父母
下續此生壽命伏願名掛佛心經與事應不間今古均
得感通仍取壽春府永慶寺石本不書分數以則為即
庶冥官所取之文讀誦者必獲勝縁同登覺道時大宋
乾道四年歳在戊子立秋日具位曹某書時年七十一
　
　松隠集巻三十三
欽定四庫全書
　松隠集巻三十四　　　　　宋　曹勛　撰
　　祭文
　　　祭告徽考文
維紹興十二年歳次壬戌三月初一日攀附孤臣曹某
謹稽首泣血祭告於大宋徽宗太上皇帝臣頃屬歳在
丁未自燕山被宻旨令朝謁嗣聖當時於重圍中泣血
辭去凡所行授一一上逹道路隔絶無從復命玉音在
耳恍未十年遽聞駕已棄天下攀附賤臣尤極摧殞慙
大恩之不報痛崩問之鼎臨既不終羑里之奉又不得
穿壙而死皇天寃哉此怨罔極今日奉事嗣聖講好金
國水陸萬里趨造上京宻邇陵寢無從拜伏引領神御
肝心糜潰敢冀上皇隂相其為俾梓宫母后及事闗宗
廟者率獲所請天下幸甚臣又有鄙意敢以奏陳昔太
子申生謂夷吾無禮猶訴之天帝終斃於韓及唐李徳
裕貶死海南見夢於令狐綯求歸骨於洛綯曰衛公精
爽可畏猶得歸𦵏彼二臣者是何草芥上可以訴天次
可以動人悉如所禱恭惟上皇八聖繼承為一代英主
慈惠四海廿六年無故播遷海㝢所痛蒼梧不返想在
天之靈豈不能以胸中鬰抑少如二子上訴穹昊使靈
駕及宗族免困異地得保血食入於太廟哉豈宜以前
日隂山之約遂甘䧟辱為沙漠寒苦之魂若乘臣之來
畧施威通或令金國要人形於夢寐或乖厲時事使畏
懼知罪俾強敵革心梓宫可歸太后可還聖嗣有衣冠
之奉孝思無北望之哀凡在溥率永有依向臣受命感
切為國家舊臣故爾哀懇不間幽冥之分伏惟少畧寛
慈大宣靈響如前所奏當不甚難愚誠之廹恭惟聖鍳
謹奏
　　　祭二兄鈐轄文
維乾道三年歳次丁亥閏七月朔十八日癸未族弟具
位謹以素羞清酌致祭於鈐轄二兄之靈惟兄世為清
門先業逄辰居亳之右閥閲日新兄忠信孝友起家委
吏筦庫帑鑰不憚𤨏細官於臨安垂二十年中間契濶
顧我江壖話舊雪夜曝背晴軒劇談書史典章如存我
被再詔骨肉團聚十載闕下每同燕豫兄被選擢鈐兵
池陽我亦挂冠亟渡淛江自爾别去未閲兩歳遽以訃
報五内驚潰四海之間有此一兄柰何見捨逝水東傾
兄眞去耶烏乎哀哉兄竟去耶烏乎哀哉兄幸有子行
夫子道文采門户世業克紹烏墪佳城悽愴此心遥致
一奠淚血在襟尚饗
　　　祭所生母懐澤夫人文
維年月日甲子男具位曹某謹以清酌庶羞之奠昭告
於所生母懐澤郡夫人王氏之靈嗚呼某以不天幼失
所怙致母子間莫訴哀苦比叨升朝忘姓氏故稽於封
號三紀罔措哀哀遺體旦旦有負幸神宻告始遂顯序
尋䝉天澤小君是與素志獲伸悲喜遲暮尚祈九泉之
下益承我先太師之徳而永芘厥緒尚饗
　　　祭錢少師文
維紹興三十一年歳次辛已九月戊戌朔某日某甲子
具位曹某謹以清酌之奠致祭於近故少師相公錢公
之靈有偉哲人國之懿親早厯華近晚契清眞位處上
公徳冠臣隣不有其有惟勤其勤坐進此道髙出世塵
仙壇拂行丹竈生春壽果逾俗登兹八旬爰有賢嗣履
上星辰行居廊廟左右帝宸可謂有後清白益新某也
辱眷奠慰莫陳逺致一觴雪涕紛紛嗚呼哀哉伏惟尚
饗
　　　祭鄭編修漁仲父
維紹興三十二年歳次壬午三月丁酉朔十一日丁未
具位曹某謹以梵唄蔬食三奠致祭於近故編修鄭公
之靈惟公博學醇徳名冠閩川早持文柄鄉社曰賢士
薦於上白衣登天一言悟主得君為專請還舊隠撮史
成編開巻百世褒貶粲然鳯騰鰲舉圭方璧圓咸謂兹
書通鑑後先成書議奏病忽弗痊如何不弔壽止中年
志豈暇展官未及遷遽爾長夜非鬼必仙朋友嗟惜孰
不涕漣嗚呼漁仲魂安所纒酹我沽酎夙好靡愆撫棺
増慨英物歸焉嗚呼哀哉孺子肖君秀發玉淵官必及
嗣雅志可宣尚饗
　　　祭李姑夫文
公髙明博逹惟義是趨書史經傳惟道是居公㳺太學
譽振上都肅陳八事宻契廟謨公之孝友義先諸孤訓
以中道允為碩儒公在幕府婉畫盡攄力賛郡治狥國
忘軀得囚出獄已赴通衢公察其寃奏免尸諸友托以
死直誠不渝妻子既來物封如初不屈世俗早乃懸車
過家上冡焚黄墓廬燕居申申親舊愉愉日以棊酒賔
客充閭樂事方終一笑而趺了無疾苦神色不渝忽云
逝矣誠佛之徒定終始以道而去就一何裕如嗚呼哀
哉婦嚴中梱實我之姑蘭玉詵詵博綜詩書逺業大門
姑訓有餘紋楸色静緑酒涵虚寓此一觴涕泣與俱伏
惟尚饗
　　　祭王道録正道文
維淳熈元年三月戊子朔太尉昭信軍節度使提舉皇
城司曹某謹以清酌庶羞之奠致祭於故冲隠道録先
生王君之靈嗚呼公自童稚潜心羽衣以道自任學富
其辭宣和天子冠服尊之教門龍象見於設施南渡而
來聖主諏咨丹經奥約有問即知厥聞洋洋于焉四馳
冲隠賜號名冠一時力求訪道台山是依我喜相遇分
庵處兹嘗謂昔夢桐柏主持今當領職克踐其司聞訃
驚歎隣無善師果赴主者弗及耄期臨終遺頌辱公厚
知所以連日惟有涕洟具饌設奠以致我思西望稽首
文以寓悲尚饗
　　挽章
　　　故知院樞宻相公葉公挽章
取次如前俯論兵度昔賢擊姦清相位捧日上虞淵氣
節公卿右勲庸日月邊一生惟許國史牒諒盈編
帝命洪樞貴身兼制閫雄江淮奠諸壘廟社賴元功憤
敵㳺魂孽馳神積慮中慶聨蘭玉秀相業看家風
　　　林徽猷挽章二首
昔處朝廷日堅持諌諍風宰司資大政帝座識孤忠烏
府無前匹龍驤有舊功中興追録處耆徳在淵衷
出鎭温陵重隣邦頼設施未容推厚徳遽復見豐碑落
日輝丹旐凄風入素帷便知餘慶在絶筆看遺詩
　　　陳太夫人挽章二首
淑徳兼前懿年齡甫八旬義方能教子佛理巳詮身卧
病才踰月求醫不浹辰人間膺上壽松路黯凝塵
有子賢仍貴成家際盛時清修勤且儉御下愛而慈忽
忽辭榮養哀哀見孝思几筵將啟紼惨淡曉雲悲
　　　楊和王挽章五首
奉鑾翔覇府血漢聖心留稍護勾陳衛旋分慰撫憂威
名騰潮海姓字竦旄頭和國眞封貴元功記冕旒
代北生英傑臨戎發䇿新兩淮平僣亂二紀並洪鈞定
難詩書將推忠社稷臣臨分䨇下淚每憶每霑巾
早歳名虓將隂功晚益昌職齊張右相威並郭汾陽水
月宸奎炳風雲寳墨香兩宫恩賻禮深見眷忠良
帝謂闗張勇氣吞豺虎羣忠誠昭白日始卒相明君滅
沒台躔耀哀榮鳯口墳傳家有賢嗣淚血入江雲
乍去潭潭府方多耿耿心嘗忘言激切共歎老侵尋側
聽醫方騐何期訃報臨縗麻望神坐雲亦惨愁隂
　
　
　
　
　
　
　
　
　
　
　松隠集巻三十四
欽定四庫全書
　松隠集巻三十五　　　　宋　曹勛　撰
　　墓銘
　　　大寜郡王呉公墓銘
乾道七年二月廿一日太師保康軍節度使大寜郡王
以訃聞於兩宫駭惻歎悼今上詔遣省官護襄事輟視
朝三日賻贈有加及奏光堯壽聖憲天體道太上皇帝
壽聖明慈太上皇后亦遣親貴監視凡終具窆所悉出
有司士夫興嗟以為哀榮公姓呉氏名益字叔謙世為
汴之開封人曽祖文誠祖從亨父近皆贈太師呉王曽
祖妣王氏祖妣劉氏妣張氏並封呉魏國夫人父吳王
以素行醇固充養有道簡易平澹規模逺業每就職不
以智名勇功為能而親舊知識無不隂受其賜女五人
次即壽聖明慈太上皇后男二人長即公也公夙禀貴
質生而有成自幼歳惟親文史尤喜翰墨作為詩章年
漸長則兼資武畧才業過人載籍所傳古今人物醫藥
丹竈無不該曉尤邃於音律且復仰受中宫之訓必根
於為善務外家無驕貴奢麗之習弟姪聚族罔不承化
尚何有流水㳺龍之嘆徳風所動也公胸次卓犖力行
而有所至今上在位公於國為元舅眷禮恩錫舉朝莫
如自建炎四年補初等官至紹興中四遷至右武郎十
三年以皇后受冊授成州團練使帯御器械繼授秀州
防禦使至十五年三遷為保康軍節度使提舉萬壽觀
十八年除太尉又八年遷開府儀同三司廿九年顯仁
皇后上仙充搃護使次年除少保今上即位進陞亞傅
封大寜郡王乾道年兩轉至太傅七年詔除太師邑踰
萬戶其為一時震耀搢紳榮之上聖方厚禮母家公忽
以㣲恙伏枕數日間竟不起疾時年四十八即以是年
辛卯三月十一日乙酉𦵏於臨安府錢塘縣履泰鄉祔
先塋之次先娶吴越錢氏次娶王氏封秦國夫人子男
九人珣璜琠皆從義郎璐璟珙琦皆秉義郎琯右宣義
郎璹右承奉郎女六人長適登仕郎張聞禮次早卒次
適右承務郎沈棅餘尚㓜孫男女八人亦幼其孤皆力
學有行誼號訴求書公履踐大畧納於隧少紀寵異及
行巳楷模以培基衍慶於後昆徳聲流澤於百世者至
若平日細行則詳載於神道銘曰
惟延陵札蔚為大倫以封氏姓代生哲人三王於吳聖
后興世世用多賢慶及孫子公之㧞萃作後之萃克忠
克孝聞禮聞詩兄弟而處並為公師戚畹之盛濶歩共
馳榮蘭叢芳一香同色化家化邦率歸典則官最一品
師傅峻職位髙靡懈鍳於在昔有才有位厥徳藹然雖
嗇於壽賢嗣是傳歸祔先壠湖山雲烟國恩隆異式安
新阡
　　　新興郡王呉公墓銘
今天子即大位寅奉親闈孝格髙厚至於諸舅悉寵王
封一時戚屬恩榮莫二乾道二年八月二十二日少傅
寜武軍節度使新興郡王致仕吳公以疾不起訃聞駭
悼輟視朝賻贈有加遣中使護襄事皆出殊禮公諱葢
字叔平世為開封人曽祖文誠祖從亨父近皆贈太師
吳王曽祖妣王氏祖妣劉氏妣張氏並封吳魏國夫人
父吳王以操履簡静所臨皆隂功宻行如歳寒松栢秀
出孤嶺又所與㳺悉莊士正人無媚奥於世天賛其徳
是生聖后即壽聖明慈太上皇后男二人次即公也公
少有大度姿貌秀澈賦性謹厚沉黙寡言惟喜琴書它
無嗜好復能以一圓墨舒巻萬象得於胸次非庸工俗
士之可並居家教子讀書率有世範故事上承下皆以
誠恪與人交㳺自忘貴勢若寒素然事兄大寜王謹於
悌而孝於心兄尤以手足相爱豈意嚴霜下墜棣蕚失
聨遽聞早世享年四十有二大寜王每興鴒原之悲痛
終天之别撫其孤恤其家無毫髮間斷公實中宫幼弟
信錫恩禮不忘平昔之為善公自紹興五年以中宫進
封授承信郎九年兼閤門祗候十二年遷閤門宣賛舎
人次年授武翼郎閣職仍舊皇后受冊除髙州刺史至
十五年兩遷至建州觀察使提舉佑神觀廿六年除寜
武軍節度使三十年除太尉今上即位進陞開府儀同
三司充萬壽觀使乾道元年遷少保進封新興郡王二
年八月以疾休致詔除少傅依舊節鉞茅土致仕遺表
贈太傅首尾恩禮無少疵纇可見在官之有守兩娶宗
女越國夫人男五人長曰環閤門宣賛舎人幹辦皇城
司次曰玫秉義郎閤門祗候幹辦御前忠佐軍頭引見
司次曰珪從義郎原畿(闕/)二副將次曰燦秉義郎次曰
璿右承奉郎女四人長不育次與幼在室次適將仕郎
顔楠孫男三人長曰興世次尚幼孫女四人亦幼將因
太師之䘮祔先塋之次自臨安府寳藏縣遷於錢塘縣
履泰鄉之原永為吉宅子孫蘭玉焜燿一時誰其似者
銘曰
猗與新興為國懿親貴世養習厥徳有鄰持重克常忠
亮幸伸資以立操小心惟寅惟昔世用以人為重公之
弟昆奚在有衆襟量閎博氣序弗縱受知聖主茅土是
寵如玉藏山如珠藴淵山川含滋公徳比焉有禆於上
有聞於天力行自躬罔不曰賢云何不淑乃靳於壽孝
悌相宣咎則莫究窆聨父兄佳城靡右嗣子其昌顯慶
於後
　　　净慈道昌禪師塔銘
師名道昌俗姓吳氏湖州歸安縣寳溪横洋人母初孕
夢梵僧至門謂母曰某夙禀善戒縁當托化語已不見
及誕夕有白光滿室家人異之既丱聪慧超出倫軰絶
不為兒童嬉戯喜聽僧講經論便相詰問母謂曰汝欲
作僧耶師即合掌欣答曰是所願也六歳投鹿苑禮澄
公為師十三祝髪受具堅持净節綽有成人風至十五
擔包行脚不憚寒暑尋訪耆宿究最上乘時妙湛師住
湖州道塲山道價擅一時四衆皈仰師首扣謁一日問
妙湛曰不起一念時還有過也無湛曰湏彌山你作麽
生㑹師於言下領畧自爾機鋒㨗出有無礙辯後日湛
再見師風神秀發氣槩過人載試以言大䝉印可師藏
器於身不有其有猶率時號俊傑如翠巖宗何山辯天
皇光同㳺淮楚湖湘間禮長靈卓保寜機佛果勤等大
善知識㕘同此事軰流無不歎異以為夙植善性有渾
然天成之契師每於佛果室中問答百出了無留礙勤
大喜請為記室師拂衣不顧後諸方皆欲延接若浮雲
之巻舒無當師意者罷叅歸霅川士人莫倚施米麥豆
六伯斛懇令出世住持何山師所得既過人為妙湛髙
弟中白眉故時流喜謂誠中興雲門可獨擅其道有堅
白同異者皆望崖而退左丞葉公寓卞山與師契厚每
魚鼓相從伊蒲共饌説甚深法約為方外忘形之交繼
公薦住平江瑞光移穹窿又遷四明住育王山皆創成
法席一新寺宇至建炎初退席披百衲跨黄犢㳺禮天
台信人邀留更無虚日紹興間値叅政張公帥閩請師
住大吉又過秀峰衲子往者肩相摩踵相及入山禮問
惟恐其後先是妙湛住净慈有大通所傳雲門大師摩
衲巳八代相授至是妙湛對雪峰大衆以此衣授師衆
謂不失其宗人皆榮之復住龜山衆盈萬指率以接引
為心雲衲歸焉葉公帥建康時蔣山新經戎燼屋僅數
椽像設莫存基址如故公奏請師住此山不數年樓閣
化城若自天而下寳公規制盡復舊觀山中一草一木
若鳥若獸皆被賜焉師稍倦應接力避法席回居卞山
葉公朝夕㳺處雖夢寐間靡忘話㑹因了公辭徑山太
守奉旨即請師繼之屢辭不可經五年翠華駐臨安靈
隠方丈暫虚師被旨住持時丞相湯喜師履踐禪院徳
臘俱髙欲以激昻有衆奏授佛行大師時年七旬餘即
告老選靈泉幽隠為出塵之所退居其間自號月堂杜
門謝客以養晚景然闕下士夫甚衆求訪師者日不暇
給値净慈闕住持十方衲子懇府帥王公親入山敦請
師不得已承命師雖壽髙而神采煥發提唱明爽問答
無間常曰吾欲得眞實慕道之士令大徹大悟起雲門
一派俾天下向吾教者知有此宗則人自然如水赴壑
豈為枉道渉叢林耶忽以辛卯歳正月上澣擊鼔辭衆
逺近咸集無不泣留侍者宗本求語師曰吾平生拈古
頌古流布其語已多尚何言哉端然而化師年八十有
二僧臘六十九夏住十一刹所度小師踰二百人嗣其
法者二十人爾以二月旦入龕𦵏全身於寺之東隅地
尤爽塏如師之志先住何山其妷純公以行業懇求銘
於予予亦識師之為人銘曰
西竺之教被世甚深持般若力同鼓一音大江東南曠
逺攸濟各䟽其源以克承世維佛行師祝髪吳興幼負
佛性與生俱生得法妙湛廓然一鑑清净寳目了無明
暗師以是法施於諸方度十一刹壽考允彰倐爾而去
日以亭午逾八之年無憾其侣慈城東際一塔巋然湖
光山色全身安然師猶子純承誨在昔力廣行業粲然
兹石
　　　天竺證悟智公塔銘
證悟大師名圓智俗姓林其母沈氏夢一老儒求托宿
室中寤而生師幼便聰頴精於處決喜人誦書不好戯
弄羣兒拉為竹馬之㳺師方挾冊問難字畧不與兒酬
對父母異之令習儒業即欣然志學之後書所經目悉
能講説雖醫方卜筮亦皆詳究每用一藥即舉寒凉治
療使服者心開意曉病亦隨愈一日至僧舎有律師方
講觀經傾聽乆之歎曰落日之處吾有故鄉今厯耳根
如得家書矣慨念世間名利非我所為若流浪生死海
中徒自困耳必依空寂之法以横截苦處丈夫志氣豈
不在兹是後每潜往聽講尤喜天台之教謂可傳持父
母不能奪其志年廿四祝髪受具依白蓮仙法師入室
問具變之道仙指行燈曰如此燈者雖性絶非本自空
寂理則具矣六凡四聖所見不同變則在焉師不契後
因掃地誦法華經至知法常無性佛種從縁起意遂豁
然徑見仙而言之仙曰且喜大事判然法華止觀此為
喉襟汝能省知誠造㣲入妙也師自是㳺心昭曠多以
此示人每五日一寢餘則涵詠道要惟恐不及或勝日
佳時人請放歩閑静師曰我之㳺則明忩净几舒巻赤
軸㳺三周叅五佛若閲止觀則十境十乘見祖師於塵
刼也人益竒之一坐東掖山二十四年兩山千衆既皆
耆宿師之論辯悉出兩山之右遂請為上首師常患本
宗學者囿於名相膠於筆録至以天台之傳為文字之
學南宗鄙而不相領畧每勉其徒曰豈不思吾佛云是
精進處只此一句便有向上機縁何不覿靣激揚斯事
其衆聞此莫不警悟師每至月半作説戒布菩薩法事
或曰學圓頓者何必爾耶師曰吾於時刻中未嘗不以
波羅提木义為師及以三十七道品綱紀其性雖登壇
受具踰五十年而扶律談常未始輙易台州守叅政謝
公聞師道譽請住祥符殿撰劉公問教中一句如何舉
揚師曰文詮不到即事為眞劉未曉師曰現前諸法劉
曰猶是合頭語師曰是誰喚作劉俛首未答師曰離鈎
三寸不犯煙波劉大喜即日親製䟽請住鴻祐寺士夫
欲其近城又移住日山寺太守端明胡公問師曰聞師
住鴻祐時被旨靣頌大悲圓滿心呪呪則不問如何是
大悲圓滿心師曰呪前所列十願心若將此願心投向
刀山山即摧折施諸餓鬼鬼即飽滿豈不因心而然胡
公稱重又以所在道俗推仰十年之間再更白蓮赤城
慶善三大刹師至慶善曰吾落髪之地可以投老始終
有在世可居矣鄉人亦争為出財力整治忽奉旨住臨
安府上天竺寺師曰都下名藍豈容冐居而榮出上命
理無違拒即赴之首見太師秦公時方當國問師曰止
觀一法耶二法耶師曰一法也譬之於水湛然而清者
止也可鍳鬚髪者觀也水則一耳又猶兵也不得已而
用之以衆生有重昬巨敝之病用止觀以藥救其心性
歸為大全之一體俾法界寂然其名為止寂而常照其
名曰觀也若其所止則何所觀如公垂紳正笏燕坐廟
堂不動干戈中興海㝢亦若是而已公喜曰幾乎蹉過
佛法之妙乃如此太原王公深相器重為法師㑹於覺
苑請師講華嚴經髙臨一衆義天性海者因而無不通
脫後見太師忽曰覺苑所講如何是大方廣師曰大則
無乎不在方則非背即向廣則無所不有又問四種法
界師曰事法界者波騰鼎沸大用繁興理法界者十方
世界永寂如空事理無礙法界者在有不廢無雖動不
離静事事無礙法界者法法終日隨縁法法終日寂滅
此四種他宗説為果吾宗則與佛同源又問四種外更
有何法師笑曰却請公下語公曰可謂得華嚴髓矣由
是朝野争相傳誦謂未有脱然明白若斯之偉上竺乆
在灰燼之餘荒烟寒草僅有一殿奉大士香火時重師
行業者裒錢五萬餘緡殿堂門廊煥然金碧更新舊制
當建造日術者謂星辰不利主者師曰佛與天星同一
造化吾餘暉無幾死復何憾宜亟為之師果㣲恙謂衆
曰吾去無難但此縁未了耳是夕夢一仙人與藥飲之
曰此天液也及覺所病頓除歩武益輕神采加徤衆皆
異之紹興二十七年夏乆旱奉旨祈雨㝠禱曰三日不
雨老朽將奚益誠心所格雨乃隨至即於明慶寺講法
華經一席遂告霑足師嘗到寺莊聞乆用牲牢祀神師
曰何可違佛禁即為神説戒以蘭羞代血食自此年穀
豐盈倍於常歳次年夏中遽督工役甚速至冬寺屋咸
備忽示疾語衆曰渡江以來得寺宇告成志足意滿乃
書偈曰人作辭世頌我無世可辭白雲回首合青靄入
看無顧首座若訥曰汝於此方當有大縁宜紹道塲流
通吾教復書數語與當塗曰不孝有三無後為大佛法
無量不傳亦大若訥後生可畏先逹咸推戒行䨇崇儀
觀兼美冝嗣猊臺之麈拂俾奉靈感之道場并寫遺平生
知道俗書一皆有理畧無留難放筆端坐而逝經二七
日若訥等奉全身塔於寺之東實十二月十二日也師
孝於親信於朋友所禱於上下則應如影響嘗著普賢
觀指文等數書傳於世住持名刹皆有建立受教之士
率能立僧不徒為飯囊以取容於時故所至輻凑以不
得侍瓶錫為恨僕喜其道每親炙之既就窆若訥謂僕
知師為詳請叙而刋之乃為銘曰
維兹巖邑靈江之湄物秀而美民淳以熈兩山精勤有
證悟師縱無礙辨廣智者辭學者千笠抱疑顛倒師發
正論横議一掃聲聞黄屋赴天子詔以佛諭佛即妙而
妙駐錫上竺戎燼之餘師乃唱言萬指並趨芟除榛莽
騰架殿廬士夫慕嚮金碧其居朅來頂謁師已川逝清
風在堂布金在地望斷雲漢一塔永閉其嗣清銘用信
後世
　　　華嚴塔銘
嘗謂緇素異勢其道惟一茍造源底皆可以獻明主受
世福如良金美玉初不即人而人將即之况攀麟附鳯
感㑹一時耶佛者道仙錢塘人俗姓張氏初其母夢在
精舎見數僧室中相語光明赫然母瞻禮歎仰有老僧
授以明珠使吞之已有娠生師風骨秀整自為兒即不
喜戯弄求出家父令依祥符寺慧鑒律師是時律師先
夢神謂曰汝母復來也翌日師從其父來時方四歳律
師以夢故不欲子之令禮法孫奉基至九歳落髪受具
戒便有師子奮迅之氣日讀華嚴經通諸要義復為法
施一時老宿喜其有天成自得之學又與僧净暉為林
下㳺方友相與研究日不少間秀水青墩鎮寳閣賢首
教院自熈寜間建立華嚴講席實法師净源道塲秀異
頴出者無不依止師往造焉時法師性公示師以普賢
行願品用觀師意師日夕精究理地得明心三昧曰依
普賢願立誓為終歸三年下帷從事香火華嚴㣲言奥
旨獨得於科觧之外俊辨逸發洞逹如見性公異之師
既契夙志思欲徧叅乃與净暉相語曰昔人南㳺我葢
北訪期益廣所學用印實際因同㳺京師舎於酺池寺
之仁王院稍攄積習作大佛寺知音者衆日以藉甚親
王戚里賢士大夫皆喜從師為澹泊之縁寳韉金勒戶
外屨滿不倦也師各以其身而為説法厭足歡喜凡十
四年至宣和丙午復同净暉回姑蘇居光福山招法侄
思彦翦草結廬為終焉計㑹今天子握乾符接天統建
翠華之旗省方南國鈎陳之衛蹔駐臨安有懐蓮社即
詔有司以物色求一師使至不敢避即赴行在所既對
上大喜自爾數侍清燕踰十年間未始有干求所奉惟
炷香瀹茗每逢壽節赴内道塲皆為上首用對揚休命
始以净暉為左街僧録師為右街至紹興十二年暉死
乃以師録左右街思彦代為左街僧之品秩以是為至
師庵於西湖九里松暉公塔在焉増益殿閣依華嚴界
觀作諸佛事清修梵行若化城出於東際上特賜寺額
曰圓覺日嚴妙供以祝萬壽後力懇還山未奉俞音以
紹興十八年閏八月廿一日示疾命思彦曰吾報縁將
盡汝其紹之上酬聖恩下從吾志又曰夢幻之身如水
浮漚豈能長乆動不動法皆是敗壊不安之相無牢强
者思彦惨然曰師平日得出世間法今將安歸師曰從
來所得老無背違惟此願王不相捨離普賢境界隨處
發現我以净土寂光為所歸矣次日晚氣息僅屬猶示
衆曰凡所有相皆是虚妄若見諸相非相即見如來語
訖儼然自右脇而化壽五十五僧臘四十六以其年十
月初四日塔於圓覺之東北實與暉俱師始賜號妙音
圜常至是上恩改賜無際海印法師塔名華嚴因師所
得法要用旌不朽既塔又詔臣某類其行事載之於石
顧乆與㳺處多見其行業且歎虎溪一笑之集泊然無
所因為直書繫以銘曰
維師仙志醇誠自斸髪為時英兮誦華嚴儼上乘推至
要悟後生兮以昔契見帝庭膝前席藹休聲兮統方袍
僧極稱既遇合志弗矜兮立精廬圓覺名保願王香惟
馨兮謂時哉永厥齡忽去來隔幽明兮上恩渥號益増
窆於塔孰與京兮噫方外有哀榮千載下視斯銘兮
　
　
　
　
　
　
　
　松隠集巻三十五
欽定四庫全書
　松隠集卷三十六　　　　　宋　曹勛　撰
　　墓銘
　　　永嘉郡太夫人唐氏墓銘
紹興二十年三月二十二日永嘉郡太夫人唐氏終於
賜第夫人實大内媫妤之祖母内出車馬臨奠恩㫖隆
渥極一時之哀榮夫人潁昌府長社人内殿崇班唐禧
第五女年十七歸果州團練使劉公諱從逺夫人禀性
慈仁接物惠下得温温恭人之道方其在家也事父母
以孝職女功以謹見兄弟不踰閾閨範懿徳藹於宗族
既歸團練公事舅姑以恭奉夫以禮舉案之際相與如
賔娣姒婣睦稱為孝婦且復欽老慈幼厚人薄巳澣衣
菲食梱内肅然畧無世間脂粉態戚疏則效僚友知勸
薰蕕他類平日闕傳訓者慚戢自貶無司晨索家之疵
後聞父母喪累日不食毁瘠幾於殞絶兒女泣止之始
少親漿粥其於追惟若將終身士夫增異焉政和壬辰
間團練公監信州永豐縣稅甘露降於㕔事前兩松之
上凝結光瑩大者如珠細者如霧取而咀味甘若飴蜜
紛泊雜墜殆踰四旬州將異其事剡章上達君相嘉歎
人皆謂夫人調䕶内外淑性一如衆情賛美聲凌浮雲
感召所致然非誠信結於人格於神見於物則未易曲
臻上瑞天意何炳炳耶初團練公病夫人躬親藥餌至
連月不觧衣後時而飯當暑而燎以身祈禱及不起疾
哀摧茍存不御塗澤外除之後縞服齊素誦佛書累年
日勤香火靣垢服弊不廢常徳又專教諸子力學應進
士科三遷而至道不愧孟鄰諸子克副其意皆躋顯仕
相勉致譽於搢紳效見明矣夫人奉蘋藻之薦尤盡誠
畏每經時祭則終日夕不懈煎和盥滌豐潔品羞隆暑
沍寒細大必親每語子弟曰為人後者盡瘁嗣孫之職
猶不足以答劬勞况時思之際可輕事死之道耶其家
遵以為始訓弗敢弭忘平居不殺物命欲去葷血多菜
食不以厚味易其介自哀疚之餘益親内典世道衆務
莫能縈拂其心惟聞人疾苦惻隠而覆䕶之若隣里有
喪亦為揮涕艱於送死者出財以賙其急足於用度者
豐具以盡其禮葢仁心出乎天性果繇衍慶女孫入嬪
宸極有輔佐之賢處貴軫物尤襲其慈孝致一門鼎貴
身封小君天假上夀克答淑謹卷耳樛木化被寖廣豈
不有自夫人初以長男陞朝遇郊祀封孺人繼以媫妤
進封永嘉郡太夫人享年八十有五視聼聪明歩武輕
强不資扶掖雖卧病踰月神識不亂怡然而逝類有道
者團練公先夫人廿二年卒有子男四人長曰懋任右
武大夫貴州刺史兩浙西路馬歩軍副都縂管曰懃承
節郎特添差幹辦儀鸞司曰愿承節郎特添差幹辦馳
坊曰悟正幼修梵行祝髮受具戒為右街鑒義賜紫定
慧圎明大師女一人適敦武郎左宗彦孫女二人長即
大内媫妤次適校尉張文中孫男三人允升閣門宣賛
舍人幹辦御輦院允中承節郎允恭未仕曾孫一人早
亡以是年五月丙子朔二十七日壬寅𦵏於臨安府錢
塘縣所賜褒親崇夀院祔團練公之次禮也嘗謂賢母
之承家亦希出於時本其威慈不偏陶成子孫以膺明
代之選千萬年尚有耿光如懋居戚里之懿猶敦舊學
同氣燕居以詩禮相傳媫妤以婦政嬪風克宣隂教義
形熊檻為履常之域則賢母積習之應神所祐者固將
奕世是知希出之人其節必異書傳所載纔一二數不
止當世企羨亦信史所喜而垂為令則也某跂慕有素
㑹懋泣血見屬乃次叙其行事而銘之曰
猗嗟夫人其先潁濵秀著閨房義動搢紳作配彭城惟
禮惟孝詵詵芝蘭世知其教内助孚允僚友格思所漸
既廣化悍為慈婦容母儀是為衡鑑施及六姻以則以
範氣薰神格甘露宵零郡舉孝感達於帝庭衆謂柔儀
旁縁上瑞瀼瀼所居前瞻無愧信以志達事逐和宣史
牒載光朝右嘉焉况禀專靜奉上率下克肇令緒闗睢
之化女孫二人承光紫宸避輦題扇懿徳日新奉真好
生宜被夀考殁享至榮一時煥耀賜以安宅鳳山之隂
川陸秀鬰氣象靚深夜臺弗晨永賁不朽輔翊昌旦益
慶厥後
　　　董太尉墓誌
乾道元年七月九日董公終於私第皇帝聞訃驚悼賜
水銀龍腦以殮太上皇帝加賜秘器賻贈等人以為哀
榮公諱仲永字徳之世為開封人曾祖居正故贈左金
吾衛將軍(闕/)　　　　　　　祖之純故任中衛大夫
康州觀察使祖妣安康郡夫人任氏父舜臣故贈寧逺
軍節度使少保妣福國夫人鄭氏公幼而端謹不為兒
嬉事便若成人父母待之不與諸子等特所鍾愛寧逺
君經郊恩奏授入内内侍省左班殿直年在髫齓連丁
家艱哀慟過情形體骨立親舊勉以門户大事方且在
已何至毁瘠若此始就苫次政和二年服除入直禁省
時方十四嵗就職未幾㑹禁掖火公挺身撲䕶人甚壯
之功最遷右侍禁欽宗覃恩轉西頭供奉官光堯夀聖
太上皇帝御圖於應天轉東頭供奉官建炎二年扈從
至維揚轉修武郎兼睿思殿祗候應奉殿中益自刻勵
蚤夜不懈渡江而南勞能為多遷敦武郎紹興初幹辦
延福宫騰踔之基皆自公始公乃謙以自牧謂耆宿在
其後丐閑歸吏部銓寓居蘇臺後二年上思其屢試繁
劇除幹辦後苑以起之次年遷天章閣兼翰林司馳坊
經奉上顯仁皇太后冊寳典司内中儀範遷官一等繼
修製中宫册寳及受册恩併遷至武功大夫遥郡刺史
改幹辦鈞容直時樂府草創公整齊鈞奏綿蕝慶禮簫
韶悉備律吕和雅上喜其克諧亦遷秩焉後因專發機
速郵逓既不稽遲又無差舛特轉團練使改鈐轄教坊
尋擢内東門司主管嗣聖潜邱遷承元殿神御赴景靈
宫苐賞居多亟升横列再經中宫謁家廟轉左武大夫
年勞增禦侮再陞亷察又三年幹辦御藥院四年除昭
慶軍承宣使實紹興二十六年也嵗中帶御器械經三
嵗除内侍省押班兼親賢宅是冬遷入内内侍省押班
因自謂曰材本孤逺躐寘省庭極職之下豈宜乆處即
引疾丐退授提舉佑神觀未幾上聖龍飛太上頥神宫
宇以公勤舊命提㸃徳夀宫纔二年復求奉内祠遂如
歸休之心方與同志訪尋雲水擇山林佳處為終年之
㳺忽感河魚疾一朝夕間便覺委頓親舊環繞力以藥
石針艾拯救公正坐若屛絶念慮㣲誦心經稍不聞喘
息則已逝矣享年六十二公娶趙氏尚食奉御舜賢之
女治家嚴而有禮梱内之政晏如也先公卒男三人長
曰原忠訓郎閤門祗候早亡次曰夀寧入内内侍省髙品
以疾廢季曰夀祺見任武翼郎兼閣門宣賛舍人幹辦
御前忠佐軍頭引見司女九人長適武翼郎權發遣兩
浙西路兵馬鈐轄趙伯駒次適修武郎閣門祗候沈衎
武徳郎盧師忠忠訓郎郭忠髙椿保義郎楊大亨承節
郎蕭曛賴嗣昌成忠郎姚諤孫男三人曰珏曰珪保義
郎曰璟承節郎孫女三人皆幼即以是年八月十四日
庚寅𦵏於臨安府錢塘縣履泰鄉賜寺净嚴佛刹合夫
人之域禮也公天資仁厚賦性敏逹歴事四朝夷險一
致恩禮每加優渥服勤益殫夙夜始終富貴無矜伐之
色周旋禁省有謹畏之稱領職不懈辦事約已輕財好
施周人之急有苦必濟片善不遺為之恐不力聞之惟
恐後四方貧乏客寓疾病者皆投誠倚辦出囊中萬數
創浮圗營佛廟預置絮襖褚衾囷廪積粟遇冬月即宻
遺飢凍之民嵗終徃徃自亦無餘閭閻有男女婚嫁貧
不能成禮者必裝以遣之仕至銓曹有無粮以日給及
已受成命而無僕馬費者悉出財以賙其用識與不識
皆與之至若貧病於旅邱必先濟以財然後遣醫療疾
日問安否或道路死而未殮必與棺椁衣衾遣親信葬
藏之又創一净坊在城東曰因果院凡遺骸暴露專用
歸之嵗時齋設經呪令僧追薦里巷間不能營口腹或
不起疾皆指董門為歸公應之裕如未始自徳也至聞
他郡邑有營善之衆必持香茗經卷及供僧之奉專介
饋遺用勸其勤以是善類無逺近宗之昔嵗淮甸民被
兵刃士死戰陣公書度人經金剛經刻五大石幢分峙
江淮間曰草木風雨助二經之音亦可超度亡魂其設
意慈愛盖衆人思慮素所不及者公自幼喜學問然不
求甚觧末年嗜易得邵康節之學闢室名安樂窩主上
為親御翰墨書榜以賜又希董奉君營小圃曰杏莊日
與賔客炷香瀹茗佳時觴詠放懐杯酒偶或無侣則不
操匕筯名山勝地命駕亟行千里之逺裹粮不憚遇仙
佛道塲必作嚴供而廻手書佛經滿四大部藏其他經
呪鏤板印施莫可數計自號湛然居士比嵗薄歉死於
疫癘者衆公隠然興懐思有以薦㧞之大具普博之供
為水陸於四名刹凡經中秘宻語可資冥福者悉刋印
焚化是縁未竟公有長夜之痛士大夫及逺近之人無
不嗟惜以公仁心感於四衆深且厚也先是公去嵗方
燕坐忽命壻髙椿執筆書曰吾開封人父祖皆顯仕祖
母任氏介玉之親母鄭氏子約之妹居於東都甘泉坊
小貨行自幼從學事佛修種種功徳無不感應政和入
仕所經變故皆全身逺禍以重佛道書經之力副以偈
曰年次甲申無着無塵心中了了道徳全真命藏箧笥
中當時固疑其言至啓手足求其行事果得證明乃預
知大期人增異之介玉子約皆當代北司名臣云葬有
日夀祺持趙伯駒所記公歴官行實泣以見深幸為先
君銘於幽阡庶信後人而盡子道泣涕不止僕辱公乆
要甚喜其仁心不可他辭於是盡載所記文不加㸃系
之以銘曰
猗嗟董公藹著仁風逮事四朝惟勤惟恭秉操玉立遇
物心通四十年間仁化在中束髪筮仕入侍殿閣一節
以趨中外咸樂回禄偶煽撲䕶祗恪自爾簡在繁劇是
託建炎御極被遇殊專給事嚴秘軍檄兼宣縂治鈞奏
備樂聞天宫苑華要峻從内遷復以勞能職供神殿日
在衆務冠佩不燕遂擢東扉時謂更練序進省闥力丐
祠館天子憫之賜以優㳺靜寄山房放意林邱忘懐觴
詠莫間朋儔為善不足力繼前修䘏孤拯貧濟飢念死
扶生療疾送終掩胔無告寒士道人禪子弗間市道率
若在已以身方暍急人之煩以我履霜知人之寒想望
矜嗟施不為難棺殮衣被蓄以赴艱成性存存黙契深
造數得方外至言妙道脫屣之際屈伸臂了方恨無語
遺辭在藁嗚呼仁人世善畢臻夀擬松髙倐忽春雲净
嚴賜刹哀哉髙墳無愧俯仰尚鑒斯文
　　　鄭門司墓銘
紹興七年八月武功大夫文州防禦使寄資入内内侍
省東頭供奉官幹辦内東門司提㸃六宫一行事務鄭
公感疾體漸清羸上聞之亟遣其子幵輟禁職侍疾公
戴上徳賜屢手額惓惓若不巳者誡諸子曰勉力問學
忠以事上勤以涖職居家惟儉接物惟恭四者吾軰事
也不可少怠後四日神色怡然終於正寢聞者驚悼莫
不嗟惜公諱景純字夢得世為開封人曾祖守鈞累贈
少師祖志明累贈左金吾衛上將軍父昭緒累贈開府
儀同三司母孫氏永平郡夫人公以建中靖國元年父
任清切補入内黄門經崇觀給事之勞凡六遷為供奉
官皆獨被恩遇最䝉眷奬又自政和至宣和初九遷至
武節大夫忠州刺史直睿思殿當平居時宫壼之選殊
號難致公奉清間之燕出入謹宻朝夕不懈受知徽宗
皇帝日躋顯仕又兼皇子嘉王府及蕃衍宅承受公始
名康祖宣和三年特轉右武大夫保信軍承宣使七年
三月以足疾力丐外祠用便醫藥太上皇帝不重違其
請差提舉西原嵩山崇福宫賜今名當時以進官之峻
横躐數等復預賜名之寵人皆榮之次年除拱衛大夫
至靖康淵聖皇帝即位公以服在舊列素已知名上方
簡㧞待之不次而逡廵避職弗肯冒居乃同樂忱等上
章謂祖宗朝凡北司官悉當寄資至帶御器械及兩省
官始正領所授既日直殿廬攝事禁掖請依舊制以備
朝謁上知其忠也從之是月誥授武節大夫文州防禦
使從寄資之請也建炎三年以今上皇帝登極覃恩轉
武功大夫遥郡如故特差兩浙西路兵馬都監至紹興
四年召入幹辦龍圗天章寳文顯謨徽猷閣公為一時
耆宿老於文學欲器使之故不由延福宫後苑兩階徑
擢龍閣超遷之峻未見其比繼不閱嵗再除幹辦内東
門司兼提㸃六宫事務時北方用兵盡䕶宫掖條畫有
方更歴施設號為稱職次年八月四日忽以疾不起訃
聞上悼惜其材未盡用也享年四十有七娶牛氏封安
康郡夫人有子三人長曰甡任入内西頭供奉官次曰
幵見任入内内侍省東頭供奉官睿思殿祗候幹辦後
苑幹辦翰林司次曰朋武經郎閣門宣賛舍人幹辦御
前忠佐軍頭引見司女二人長適武功大夫寄資入内
内侍省東頭供奉官實録院主管諸司兼監門楊興祖
次適左武大夫貴州防禦使兩浙東路馬歩軍都縂管
劉綱孫四人曰邦美見任入内内侍省内侍髙班曰邦
直承信郎曰邦(闕/)未仕曰邦憲入内内侍省内侍黄門
孫女三人長適入内内侍省内侍髙班聼喚上名梁彬
次適入内内侍省内侍髙品續康伯次尚幼公年十三
即入仕居家力學不倦書史為樂日親賢士大夫講說
大義凡經籍隠奥古人成敗無不該通自少及長敦尚
儒素凡追逐綺靡畋㳺狗馬之好一切未始經意喜學
楷法酷好虞永興書作字清勁體製超邁知法書者宗
之故厯事累朝皆蒙擢用不以尋常見遇盖其操履純
正徳歸於厚任嘉王府日口不及俗務言不及世態勉
王為善日不輙廢誦讀閑暇必規於孝謹之道令親詩
書致王修餙肅謹朝謁徽考大見嘉賞每有寵數每辭
之公智思凝逺絶人數等所至不憚勤勞後来遂為則
效又喜從士人游食客日至了無倦色嘗有畵雪滿羣
山為獻者命坐客名之皆欲出奇求合乆未有答公悠
然曰却暑圗可乎舉坐歎其曲盡命名之意又府屬中
嘗有負才不得表見者公宻陳文章行藝於王前以謂
已當居其下府屬因得陞改人知而造謝畧不接顧甄
别士類不收私恩類皆如此所以教子卓犖不羣苑使
公雅繼父風入侍玉華兼領要務以亷謹稱宣賛公束
帶立朝多被掄選館客入覲持禮出疆薦受付委為時
聞人昆季間雍穆自將同居無間言搢紳稱之皆義方
之訓也將以紹興二十七年丁丑十二月癸丑朔初十
日壬寅𦵏於臨安府履泰鄉胭脂嶺大監塢之原一日
苑使公持公履歴泣見謂曰先公嘗與子之先君有同
僚之契今者誌文非子尚誰屬乃泣下沾襟念頃因過
庭實聞公行事為詳義不容辭乃為銘曰
於皇徽考乃聖乃神在帝左右必惟其人偉矣鄭公名
藹搢紳問學之富首被選掄維公秉徳中外樂易所以
造道博約申止事上則忠睦族曰悌攝職從政亷以行
已殿閣禁嚴揚厯方崇亟擢東扉遂禆天聪旦夕顧問
侃然納忠有猷有爲方付委公胡爲不淑弗假以夀帝
曰惜哉所用未究令子克紹新阡安茂千載視石尚慶
厥後
　　　幹辦内東門司楊公墓誌銘
頃宣政間近衛多名公賢者往往賦性凝逺識度絶人
臨事不茍爲一世則效如楊公延宗在徽宗朝被命陕
右亷訪時清河郡王張公武威郡王韓公皆在部屬公
識其人特於衆中延致每異禮之且力加䋲撿勉以善
事又宻賙其不足常謂王苐精習戎事思建功名他日
必立殊常之勲勿以尚在貧乏遂自棄也二王自是謹
其教盡捐里巷之習率由仁義之道後三十年果皆貴
顯皆致王封二王見其子門司公必加禮敬俱曰知人
之鑒無若阿父我輩非公教飬何得致身如此然賢者
必有後公即亷訪公之長子也名良孺字子正早受父
䕃為内侍曾祖懐憫故任金吾衛上將軍妣馬氏安康
郡夫人祖元卿故任供備庫副使妣張氏秀容郡夫人
母彭氏封恭人公在建炎初入仕日侍清禁備著勤績
當時邊境未息赤白囊封無日不至公職儀鸞司扈從
應奉左右畧無闕失洎兼殿閣晨夕近宻不以家事為
念上每撫慰之愈盡恭勤二十年間以省户舊制凡五
遷至幹辦内東門司逢時遇合際風雲之㑹人皆榮之
前此未見其比在職二年以㣲恙力求祠館上意方加
任用累不許其去公數具懇誠竟如本志轉武功大夫
主管佑神觀恩至渥也既就閑適即治所居為燕息處
蒔松竹花木日與親朋飲酒賦詩時有佳句為時輩所
稱聞諸方有道者不憚數千里命駕便往初不以寒暑
違其意物外之性尤超然自得殆將與造物者㳺於無
何有之鄉人徒見其尋訪髙勝逺適名山不知其寓興
所在實趨名教中樂地至隆興甲申方俟秋晚訪桐柏
山異人忽前數日治嵗計多寡箱箧所存創為簿書㑹
計其用曰人生貴在知足知足則不辱樂在自適自適
則心逸儻營為不止且老境見逼嵗不我與吾將曷以
哉所欲惠遺兒曹者既足飬吾身者又備尚安所事左
右怪其言至四月十四日朝脯竟散歩之餘就枕食頃
初無疾苦亦無驚怖如平時熟寢者侍人以時起之方
訝不聞喘息則奄然脫去矣識與不識皆悼惜之莫不
歎其夀不永而用未盡其材也非渉道者疇克爾享年
五十有四娶彭氏封宜人長子震受性中和樂於為善
過庭筮仕綽有父風次子需日親翰墨不墜先世以次
年乾道新元三月十有一日𦵏於錢塘縣方家塢母夫
人先塋之次公少時尚氣節奉宸之外與世寡偶當官
處事茍一决於心雖羣議紛然莫能撼也勤職奉法守
正嚮公上特知之故在儀鸞司累任不易他吏可見為
政之方受知甚渥至閑暇則彈琴摘阮嗜詩書作為文
辭中年畧去時好放懐交㳺孜孜雅道日有課程惟恐
不逮後既退休多作善縁親友間摩拊以誠骨肉間待
遇以信接物誠信有加士以此争為過從交口道譽内
外雍容至身後送車沓至皆傾盖之効其孤震泣謂余
曰公嘗與先人游處多得平日行事哀祈作文將表其
墓義不可辭於是叙其履踐繫之銘曰
猗嗟楊公忠厚致身持已以亷及物以仁宻侍禁嚴踰
三十春夷險一節惟忠與勤眷顧日隆職業逾新領局
幕帟萬數新陳晨夕出納條目其振帝謂勤恪薦授莫
倫峻遷異渥超逸絶塵序進東扉習與徳隣忽謂榮禄
豈宜乆遵抗章黼扆竟回萬鈞得就閒曠藜杖幅巾觴
豆親友寓意松筠設醴情話訪道求真性天方適遽罹
厥屯有子嗣徳惟孝惟純長湖之側石廩藏神朋舊泣
涕瞻彼煙雲過而式者有感斯文
　
　
　
　
　
　
　
　
　
　
　
　松隠集巻三十六
欽定四庫全書
　松隱集巻三十七　　　　　宋　曹勛　撰
　　雜著
　　　讀李斯傳
余讀李斯傳惡其以忠名已以邪徇事國輕已重大逆
不忠試舉其目知有國者資禮樂以綱維斯則請焚滅
詩書以愚百姓知太子者天下之本斯則使扶蘇監上
郡而不諫誅嫡立庶以滅公知物禁太盛盛必有衰斯
則身居其地而不知所稅駕知商君之法刑棄灰者為
苛斯則聼趙髙嚴刑酷法之令增督責誅求之術以至
帝不坐朝趙髙用事禁中族大臣治阿房盗賊半天下
身為丞相既不能鎮撫又不能諫諍及墮髙計中乃疏
七罪以自矜引比干子胥為喻斯妄人耳又安可希二
子之萬一也噫吞國稱帝致秦一統者斯也法嚴人叛
致秦一旦委地者亦斯也至其死又具斯五刑論皆斯
而已豈不宜哉豈不宜哉
　　　答蘇張問
客有曰蘇秦張儀一等人否余曰原其利吻辯給鋪張
心計疑若同科較其行事則秦當優於儀秦以三寸舌
說六國君合從擯秦使秦兵十五年不敢出闗天下無
事其智盖有過人者及畏誅詳罪未能敝齊而身死勢
使然也若儀則忠不足而詐有餘者也如兩説秦誅周
王取寳器挟天子令天下周當七國争雄時危阽莫支
賢者孰不欲奮而安九鼎尊天王儀乃每以周為言故
司馬錯言刼天子不義卒不用儀計然所不幸者後世
師其言莽卓魏武率挟天子以相簒弑逮六朝五季叛
逆皆爾非儀啓於前耶作俑之姦擢髪莫數其罪至再
語楚以秦女為箕帚妾縱楚王昏童不悟其薦詐而儀
之無恥甚矣余故謂秦優於儀者以此
　　　孟軻辨
孟軻莊周蘇秦張儀皆同時人軻與秦俱事齊宣王然
孟子有公孫衍張儀豈不誠大丈夫之語而獨不及秦
豈軻俱禄於齊而羞其行故不及耶又周在楚賢者當
相聞而書乃相逺宜軻道不同不相為謀耶知此者亦
有辨矣
　　　書硏靈
曹子從事軍幕有故硏敝於泗水之山把玩細碎慨然
者罙日客有教以漆續其璺周以文絲滴水取墨庶幾
嵗月復補几格之缺乎余信斯言呼工印其語未竟至
夕夢方頥頯顙深目蒼色者揖余語曰公欲膠破硏乎
曰然曰公何匿於世譽不知起滅之理也夫物生於土
必反於土歸根復命輪轂更相此生死亦其常研既從
公登頓貧賤水陸共載松煙披拂發公臆説或受賞於
上或獲罪於下見公倉皇筆墨窘思相對伸紙却巻欲
罷不能者積有年矣今幸見敝得瘞於槁壤亦公終惠
尚何信客語欲續已破之物使不得休息耶雖公無恥
於硏而硏獨不求冥心元造耶予聆其言拱未有對客
遽揖出覺而視硏客教因已
　　　住持論
予每恨訟火坑極大何為負之而走又未有脫計因以
此身為住持人骨肉為堂衆住持偶有報縁為衆齋粥
飯頭復幸庫司未闕縁合而聚方其聚時一衆自若何
妨住持行道豈勞住持人大費心力耶苐自不生他見
不作陽禍守已知分以待縁離爾至於比僧則預合區
處生理人道有不可已者用數日筆墨心計則辨矣幸
不以火坑之困自惑於心也心口議定頗似泰然
　　　挂冠説
譙人生於元符之戊寅至乾道乙酉六十有八春既晚
耳忽聵窅然無所聞兒輩問起居則無以答婢僕問飲
食亦無以應目不瞬形不搖木偶人也兒輩厲聲而呼
始呀然有聲亦不諒其云為諸子始駭歎呼醫矣胗之
者謂本無甚苦病非在内恐藥之不加騐形拘於外宜
砭以取効依其法連旬其聵愈甚醫又言氣痞於上則
喜怒所致藏弱於内則證通於竅於是加用藥劑併施
針艾曲盡方技終塞不通予呼兒来前曰予自少年渉
歴艱苦遭罹憂畏冒犯霜露洎隨從徽宗北狩死於敵
手而復生又被宻㫖間道攜勸進書及二后的信間行
北道夜行日伏或飢渴併日或卧於汚濕一已百恐朝
不保夕既得上達又困於桂玉勞於千慮聞鼙鼔之音
猶疑有變驚鳴笳之響尚思困敵聞足音之衆則惕然
慴懼皆損心神傷血氣積日已乆膏肓其疾老則形見
遂不能治所幸身獲存與汝輩得保門户爾惟此幻軀
如日用之物璺裂既衆勢欲還土詎能補其罅隙之多
耶顧相繼有生之病豈止聵耶已而已而速謝醫亟挂
冠也諸子唯唯
　　　記枕上有感
地與天接天為水籠涵虗混清與道合同水彌六虗道
與適從渙然我懐心水俱融
　　　記翟望話
翟望京師人大父光圗為安定靖王教授望年二十誦
書通大義性端静沉黙仕宦泊如也喜讀騷經楚些亦
寓詞蘅杜間規衍其才意紉蘭握蕙遇合非常每水邊
沙外屬思幽放人莫測其意嘗寄言曰洞簫吹兮春煙
緑風光粲兮人如玉搴木蘭兮溯流波懐彼美兮憂心
若何一夕夢麗人莊容獨秀翳修竹而立隔溪語望曰
苕之榮兮春日陂遲濕汀蘋以建址兮冒卿雲以為帷
吹浩香以渡漢兮示秀色與華姿居誰與復兮挽明月
以揚輝悵谿風兮聊詠言於兹歌畢致一笑而逝望寤
亟書於紙心惝怳者累日後思天清寺之菊坡謁僧琴
㑹僧出因憇北軒有一姬先在焉容色鮮麗疑若素識
因質名氏不自知體之前也姬笑曰妾有外姒約我㑹
此偶故渝爽然室有酒肴能少駐否望欣然從之至則
一竒醜婦傳餐酒數行移坐相近稍既情昵望被酒諷
苕之榮以自喜姬曰溪風之隔殆不然矣望領其語而
不訝復扣以他辭宛不蒙答日暮姬曰而後月半約當
預聞願寘君子之念姬先出門莫知所適望徘徊欲歸
見軒壁挂所喜玉女觀泉圗心以為畵之靈遇後售圗
以歸亦擬夢詢作靈遇賦賦多不録噫无妄之想則隂
物遂託以見祟抑可戒也
　　　記施逵事
建人施逵字必逹頃在上庠小才無所成建炎間賊葉
濃陸梁閩部逵宻佐之後官兵獲濃而朝廷以逵書生
偶然相從宥其死只從編置後逃入燕中改名宜生就
燕登第其賦題曰帝日射三十六熊逵賦破頭曰天子
内修文徳外偃武功雲屯一百萬騎日射三十六熊後
進用至翰林待制曾將命本朝小人之態方有徳色不
愧也余被㫖入金議事逵又為館伴亦不相唯阿可見
賊心逵少年時題人平沙落雁畵云塞鴻横天三兩行
欲下未下先悠揚平田到處菰蒲美託身何必来瀟湘
則南北之意固已夙萌詩言志可不信哉
　傳
　　　荔子傳
荔子其先夏末隱居岩谷讀松柏後彫之語乃曰吾鄙
不若其自㧞行間不易其操秀出畦疃人譽其實則慤
然可全也子孫悉遵其範後散居粤蜀漢初逺孫支因
南越王佗去帝號隨使入貢留居上林司馬子長引為
章句以贍賦律人始知名或夢曰荅遝離支寤而莫識
其義筮得卦之離䷝(離上/離下)曰離麗也日月麗乎天百
穀草木麗乎土吾根於土木之列後世子孫其顯於文
明之時乎今夢與卦符當縁卦受姓因省麗為荔而氏
焉至於為人顔如渥丹内明潔若冰壺鳶肩火色人謂
似馬周每賔客環坐必摘實抵核衆美之不容口曰與
子語端如揖雲表之靈沆􁴦之液渴心洒然為之釋去
子素知飬生每對客健啖之餘必以蜜為漿人或問其
故曰蜜中邊皆甜吾服食多用以疏利爾㑹尚食監奏
子名於上上即日召見與語咀味其㫖稱善乆之曰惜
卿居南方僻逺之地不近長安合待詔中元妃殊喜其
為人謂子清心玉瑩當備啓沃上因時時召見或出則
上與妃虗已以待致驛使交馳每從樓上望見騎塵蔽
天妃必笑而識其来丞相九齡薦其實曰君子有三變
惟子有是夫居益熟賔從盍沓爭求邀置上疑有賄詔
曰子門如市何也曰臣門如市臣心如水上益厚遇之
子昆季見子顯咸謂吾儕視青紫如拾地芥豈乆纍纍
於時必待子乃食於時君耶子為奏名於上賜陳紫方
緑令如所志又荔非元禮亦將兵居塞下同列咸害其
寵乗間譛於上曰荔子為人性多熱中易以形見既乏
耐乆之表又多乾沒於下非大臣體上唯唯未有以發
㑹子晚節多内重上由是疎之乃以鄼侯封於家子沒
後蔡君謨譜其世家閩族方著云太史公曰荔之先既
能禔身後彫慤然於世子又能純白備於胸次韞匵而
藏諸雖無甚功烈其進退不踰於實亦君子之致乎然
率徳易變盖中人之疵其不免於讒口又豈一朝一夕
哉
　　　綦局傳
綦局字定方本木支姓漢初避地東甌局生而有文鄉
人皆材之後走長安益自盤錯了無節目當時宗匠一
見之曰此奇器也因與定交局亦自負有四方之志與
孔子髙弟漆雕開游後得墨子白子相與聚首談兵家
之要以此俯仰於時士大夫莫不喜為之下皆曰但吾
習戰而老死不見兵革者其在二三子乎居頃之東郡
太守奕秋者天下名守也喜局輩從容俱薦於上得待
詔公車每呼局則墨白二子不待詔而皆往景帝喜局
方正不撓俾職東宫侍太子游宴甚與局熟㑹吳太子
朝洛陽帝令與太子飲博吳子被酒桀驁太子目局提
殺之自是信用而吳濞亦階此稱兵尋復破滅太子謂
人曰局雖外示平易而中含繩墨所謂有界有辨以經
緯致師者耶即位以前功封竹放侯局既侯而年已髙
或告二子曰吾位至此實子左右之然公等玉質圎重
以縱横應物元素分矣惟余樗櫟之賤老朽日逼既不
能韜晦文質又自媿亡於多岐每念平日目厯戰陣觀
所謂達者硏道知士奮機雲合星馳虧成一判是事於
吾所閲多矣盖强梁者先敗未有不以知靜勝者吾計
已决今幸上未賜斥逐及此丐退雖靣蒙塵埃身親槁
壤亦無所憚茍上惡其乆寘新以代則頃時膠漆之固
頓挫一隅欲以直列無益也即日請去上從其志有子
盤嗣太史公曰甚哉局之進以道退以義也方其履冒
行陣則無轍亂旗靡之責乃有三覆七牢之功又能以
時而退與夫一介不立賂以買直者固有間矣
　
　
　
　
　
　
　
　松隱集巻三十七
欽定四庫全書
　松隱集卷三十八　　　　　宋　曹勛　撰
　　長短句
　　　大椿(太母慶七十/)
梅擁繁枝香飄翠簾鈞奏嚴陳華宴誠孝感南極老人
星垂眷東朝功崇慶逺享五福長樂金殿兹時夀恊七
旬慶古今来稀見　慈顔綠髪看更新玉色粹温體力
加健導引冲和氣覺春生酒靣龍章親獻龜臺祝與中
宫同誠歡抃萬億斯年當蓬萊海波清淺
　　　花心動(太母慶七十/)
椒柏稱觴撫寰瀛佳辰正臨端月瑞應屢臻宫籞多祥
氣候暖回微冽聖母七旬夀夐無前天心昭格溥慶處
坤珍効祉宴開清切　金殿簫韶備設鏘鈞奏留雲舞
容回雪赭袍繡擁禕翟同誠逓捧玉杯歡悦願將億萬
喜祝億萬從兹無缺太平主永隆聖孝鳳闕
　　　保夀樂(太母慶七十/)
和氣暖回元日四海充庭琛貢至仗衛儼東朝鬰鬰葱
葱響傳環珮鳳歴無窮慶慈闈上夀皇情與天俱喜念
永錫難老在昔難比　六宫嬪嬙羅綺奉聖徳坤寧俱
至簫韶動鈞奏花似錦廣筵啟同祝宴賞處從教月明
風細億載賞温凊長生乆視
　　　宴清都(太母誕辰/)
畵幕明新曉晴日薄小春㣲動花栁宸闈薦祉東朝誕
育載光坤厚朱顔内鼎丹就喜自得長生妙有奉冕旒
衣彩坤珍同耀帕羅珠袖鈞奏翠羽簾垂三千粉色花
明如繡歌聲緩引梁塵暗落五雲凝盡龍香繞斟芳酒
儘夜飲何妨禁漏萬萬載常向慈寕俱獻聖夀
　　　又(貴妃生辰/)
鳳苑東風軟春容早嵗端新律初轉宫雲麗曉人日應
鍾慶符閨範元妃懿徳尊顯位四聖晋芳避輦佐聖主
美化重宣光被海宇彌逺香滿帝渥恩隆歌珠舞雪俱
陳絲管彤闈共悦天顔有喜看夀觴親勸今年外家華
煥擁使節新班侍宴願萬載衣冠椒房常奉舜殿
　　　一寸金(太母生辰/)
霜落鴛鴦綉隱芙蓉小春節應運看月魄分輝坤順同
符文母徽音芳烈誕育乾坤主均慈愛練裙豈别經沙
塞渉履煙塵瑞色怡然更英發　上聖中興嚴恭問寢
宫庭正和恱看夀筵髙啟龍香低轉聲入霓裳檀槽新
撥翠衮同行樂鈞韶奏喜盈絳闕傾心願億載慈寧醉
賞閑風月
　　　國香(太母生辰/)
十月新陽喜桃杏秀發宫殿春香寳厯開圗文母恊應
時康誕慶欣逢令旦向花闈罄列嬪嬙歡榮是九五侍
膳芳筵翠扆龍章天心人共喜拱三釵瑞彩同捧瑶觴
禁中和氣都入法部絲簧一片神仙錦繡正珠簾乍捲
雲光遐齡祝億載永奉慈顔地乆天長
　　　又(中宫生辰/)
紅染芙蓉似曉霞麗日秋滿珠宫瑞彩朝来都做和氣
葱葱共慶龜臺降祉化均調六幕同風昇平助隂化奉
飬餘閑翰墨鸞龍羣仙移彩仗盡紅粧玉帶樂震霜空
響入千岩芳桂香散房櫳勸夀酒天顔有喜奉觴雁序
雍容蟠桃侍從比嵗嵗今朝薦酒瑶鍾
　　　長夀仙促拍(太母生辰/)
舜徳日輝光正初冬盛期東朝喜誕生時向彤闈清净
均化育自然和氣長生乆視金殿熈熈宴瑶池　褘衣
俱侍玳筵方唘䖏花如錦耀朝輝太平際天子天下飬
共瞻誠意南山䖍祝億萬同斯
　　　又(貴妃生日/)
絳闕聳岧嶤正春光到時當人日誕芳儀向宫壼雅著
徽譽美懿徳無虧深被恩榮金殿宴嬉氣融怡　賢均
樛木宜頌二南詩天心喜錦筵啟闔部奏笙簫祝夀處
願與山齊年年常奉明主瓊幃
　　　齊天樂(中宫生日/)
芙蓉凝露青霞䕶朝日綺疎風細正是中秋時候喜逢
中宫葱葱佳氣雲龍慶㑹賛真主當陽輔成天地暇日
琴書暫閑蚕館見賢志嬪嬙衣羅乍試盡趨椒殿喜芳
綉筵初啟酒靣騰紅香煙罩碧恩滿六宫金翠何妨絳
燭任花欹玉側勸交沉醉鳳闕龍樓夜色凉似水
　　　透碧霄(中宫生辰/)
閬苑喜新晴正桂花飄下太清寳籞凉秋夢祥明月天
開輔盈成宫闈女職遵慈訓見海宇儀刑奉東朝晨夕
趨承化内外咸知柔順已看彤管賦和平　宴坤寧香
騰金猊煙暖秘殿綵衣輕六樂絲竹繞雲縈水縂按新
聲天臨帝幄親頒夀酒恩意兼勤雁行綴宰府殊榮願
萬億斯年南山並永坤厚賛堯明
　　　芰荷香(中宫生辰/)
綵雲閒正西瑶阿母初駐非烟曉空吹靜暑風清度薰
絃母儀萬國配帝徳直切天垣隂化從此俱宣六宫内
壼欣拜新班　况是闗睢詠懿美奉東朝晨夕甘㫖芳
鮮上膺慈訓下齊海宇均歡坤寧暇日慶盛旦且欵芳
筵永賛二聖當天雍和化洽億萬斯年
　　　瑞鶴仙(貴妃生辰/)
小梅凝秀色泛霽靄晴和春容初透璿霄降仙格覺葱
葱佳氣先驚花栁芝蘭户牖慶禀質天長地乆有當熊
避輦嘉聲懿徳六宫居右　清晝文簫儀鳳妙舞低雲
緩鏘鈞奏香傳繡幄騰非霧上金獸願千齡遐筭三寧
慈愛長享兹辰勸酒向瑶臺閬苑芳音永嬪萬夀
　　　賞松菊(夀聖誕辰/)
凉飈應律驚潮韻曉對彩蟾如水慶霄占夢月已祥開
天地聖主中興大業二南化恭勤輔翊撫宫闈看儀刑
海㝢盡成和氣　禁掖西瑶宴席泛天風響鈞韶空外
貴是至尊母極人間崇貴緩引長生麗曲翠林正香傳
瑞桂向靈華奉光堯同萬萬嵗
　　　玉連環(天申夀詞/)
慶雲開霽清華明晝殿閣風度薰絃電虹敷瑞應炎運
當千端景命符聖徳三階正萬國歸化逺性文思睿藻
問寢格中天　深嚴䆳啟芳筵正花擁絳扆瑶殿神仙
緩聞鈞韶奏下歌舞雲邊宫闈罄和氣浹南山罩翠靄
上夀煙祝無疆御厯萬萬年
　　　夏雲峯(聖節/)
紹洪基撫萬㝢中興寳運符千樞電瑞繞景命燕及雲
天挺生真主平四海復禹山川班列立瞻雲就日職貢
衣冠　歡均鼇禁鵷鷺望花城粉黛金獸祥煙笙簫緩
帶化國日永留連寳觴親勸須縱飲歌舞韶妍都是祝
南山聖夀億萬斯年
　　　鳳凰臺上憶吹簫(聖節/)
碧玉煙塘絳羅艷卉朱清炎馭升暘正應運真人誕節
寳緒重光海㝢均頒湛露環珮拱北極稱觴歡聲浃三
十六宫齊奉披香　芬芳寳薰如靄仙仗捧椒扉秀繞
嬪嬙上萬夀雙鬟妙舞一部絲簧花漏蓬莱殿裏光照
坐樽俎生凉南山祝常對化日舒長
　　　安平樂
聖徳如堯聖心似舜欣逢出震昌期中興繼體撫有寰
瀛三陽方是炎曦萬國朝元奉崇嚴宸扆咫尺天威瑞
色滿三墀漸嵩呼均慶彤闈　正金屋粧成翠圍紅繞
香靄髙散狻猊東朝移琱輦與坤儀同奉瑶巵闔殿花
明億萬載咸歌夀祺視天民永祈寳厯垂衣端拱無爲
　　　夜合花(聖節/)
星拱堯眉日臨雲幄曉天初靜炎曦香凝翠扆花籠禁
殿風遲綵山髙與雲齊奉明主玉斚交揮慶天申旦九
州四海同詠昌時　今年麥有雙岐别有琅玕並節深
秀聨枝豐世瑞物嘉祥俲祉熈熈坐中莫惜沉醉仰三
聖玉徳光輝獻南山夀嚴宸萬載永奉垂衣
　　　綠頭鴨(聖節/)
喜南薰泛景翠雲低栁正凉生殿閣梅潤曉天暑風時
候應乗乾彩虹流渚驚電繞璇霄樞斗大業輝光益建
火徳梯航四海盡奔走六府煥修多方平定寰宇歌元
首凝九有三辰拱北萬邦孚佑　對祥煙霽色清和鳳
韶九成儀晝聴山聲響傳呼舞騰紫府香濃金獸禁籞
昇平慈闈燕適褘衣共上玉觴酒齊奉舜圗南山同永
合殿備金奏祝聖夀聖夀兩儀並乆
　　　浣溪沙(恭請賞棖/)
禁籞芙蓉秋氣凉新棖豈待滿林霜㫖甘初薦摘青黄
　乍剖金膚藏嫰玉吳鹽兼味發清香聖心此意與天
長
　　　又
西苑煙光倚檻新桃花艷艷静無塵照溪紅映一天雲
　肯放落紅流出水且尋歌舞賞明春持盃知是洞中
人
　　　又
翠袖攜持婉有情湘筠犀軸巧裝成隨聲一葦更分明
　倚竹雙絲明玉細低眉數曲語鶯輕轉移新韻幾多
聲
　　　又(恭請賞燈/)
春到皇居景晏温冰輪駕玉上祥雲燭龍衘耀九重門
　宫掖兩儀臨舜殿金蓮萬斛奉堯樽官家慈孝格乾
坤
　　　又(詠丹桂/)
初過西風煙雨㣲霓光留景正團枝月中新彩與增輝
　霞影分丹乗浩露珊瑚秀色滿彤墀凉飈吹上赭紅
衣
　　　又(西園賞牡丹夀聖親見䨇花臣下皆未覩折/以勸酒詞亦繼成)
春曉于飛綵仗明西園嘉瑞格和鳴花王特地獻雙英
　並蔕輕黄宜淡淡聨芳競秀巧盈盈飛瓊蕚緑不勝
情
　　　又(賞梅/)
日上龍城散曉隂瓊芳堂下玉成林江梅開未十分深
　隨處錦亭穹帳暖冷香邀住入衣襟酒腸判斷付頻
斟
　　　又(琵琶/)
玉柱檀槽立錦筵低眉信手曲初傳鳳凰飛上四條絃
　楊栁已吹三叠韵何須人在九江船夜凉人與月嬋
娟
　　　臨江仙(中秋夜禁中待月遐觀清風襲人嘉氣/滿坐前夕連隂至此頓觧少間月出雲)
　　　(静瞻天容如鑑上喜以詩句書扇臣謹以臨江/仙歌之)
連夜隂雲開曉景中秋勝事偏饒十分晴瑩碧天髙臺
升吳岫頂樂振海門潮　桂影一庭香漸逺四幷都向
今朝宸歡得句付風騷圍棊消白日賞月度清宵
　　　又(應制賞芍藥/)
嫰緑隂隂臺榭映南風初送清㣲揚州花市進芳菲絲
頭開萬朶玉樹襯繁枝　自是詩人佳贈意花王香借
餘姿翠紅深展奉瑶巵何妨沉醉賞天與絆春暉
　　　酒泉子
愛景催暄初向晴梢舒玉㸃修筠靄靄隔嬋娟更清妍
　東風欲到冷霜天常記孤山殘雪路一枝流水小橋
邊卧疎煙
　　　又
惨惨西風人與西州俱不見一江殘照落霞紅櫓聲中
　汀花蘋草六朝空人向賞心增逺恨閑雲猶遶建康
宫古今同
　　　又
霜䕶雲低竹外斜枝初璨璨仙風吹墮玉鈿新度清芬
　欺寒冰艷了無塵不占紛紛桃李徑一庭疎影冷搖
春月黄昏(朱希真嘗䟦此詞及謁金門春待去詞云讀/二詞洒然變俚耳之滔堙還古風之麗則宛)
(轉有餘味也盖治世安樂之音歟恨無韓娥曼聲長歌/以釋子幽憂窮厄之疾但誦數過增老夫暮年之歎)
　　　又
迎靣霜風野館山村逢至日開懐欲殢酒盃空與誰同
　一緘來信託飛鴻信裏催歸無限意黄昏應是出房
櫳夜香濃
　　　又
簾幕閑垂宻宻圍氊紅獸煖有人陌上冷征衣未成歸
　簷間鵲語卜歸期應是疑人猶駐馬𤨏窻日影又還
西翠眉低
　　　訴衷情
西都花市錦雲同穀雨貢黄封天心故偏雨露名品滿
深宫　開國艷正春容露香中綺羅金殿醉賞濃春貴
紫嬌紅
　　　又
人情世態飽經過眼也見來多忙中掉得便去不是有
人唆　雲似舞水如歌笑呵呵這回還我半世偎綏一
味磨跎
　　　又
得抽頭處好抽頭等待幾時休賢且廣張四至我早已
優㳺　黄道服布錢縐煞風流往来熟後也沒驚怕也
沒憂愁
　　　朝中措
酴釄芳架引繁英香逺透簾清更與洛陽花市一齊移
在宫庭　琉璃萬朶嬌紅嫩紫縂是嘉名殿閣真仙同
賞天顔喜入歡聲
　　　又
寳筝偏勸酒杯深歌舞乍沉沉秀指十三絃上挑吟擊
玉鏘金　牙臺錦靣輕移雁柱低轉新音妙是不須銀
甲向人說盡芳心
　　　又(詠雪/)
斜斜整整暗江灣蓑笠有無間應與君家却暑冷看白
滿羣山　想來何處金爐焰獸玉斚􁊭顔好是溪涵寒
影山隂一棹人還
　　　又(送袁提舉/)
鳴珂攬轡玉霄東持節散陳紅子舍已先多士一鞭同
裊春風　西甌舊治棠隂秀茂竹馬迎逢正陪行馳金
殿仙班看綴䕫龍
　　　西江月(應制丹桂/)
霞綺濃披翡翠晨光巧上珊瑚丹林偏許下清都香占
深岩煙雨　秋到九華宫殿赭袍紅借繁株廣寒桂與
世花殊不帶人間風露
　　　又(西園雪後應制/)
連夜六花飛舞清晨玉境金堦湖山寒霧隱樓臺難畵
西園真態　月殿九華同到琱輿乗興俱來浮春簾宻
錦筵開不是山隂訪戴
　　　又(琵琶/)
絃泛龍香細撥聲回花底鶯雛低眉泛手巧工夫猶帶
巫煙楚雨　人占東風秀色花籠寳髻真珠錦絛金鳳
要人扶只恐乗鸞飛去
　　　又(賀子忱家賞瑞香/)
春綉東風疑早映簷翠箔低籠氤氲不似夢雲空葉宻
香繁侵凍　折桂廣寒手段移来㸃撿珍叢醉歸滿戴
紫雲濃抱膝菴中仙種
　　　謁金門(詠木犀/)
香乍起滿院垂垂岩桂未捲珠簾香已至酒杯言笑裏
　葉下茸金繁蕊别是清妍風致更逺隨人聞細細月
華天似水
　　　又
春待去簾外連天飛絮老大心情慵縱歩草迷池上路
　春去不知何處欲問誰能分付但有清隂遮院宇晚
鶯和暮雨
　　　又
春漸至雪染梅梢輕細試踏新蕪殊可喜冷雲閑照水
　白苧今年不寄最好且尋幽㑹不怕清寒侵紫綺看
燈同晚醉
　
　
　
　
　
　
　松隱集巻三十八
欽定四庫全書
　松隱集巻三十九　　　　　宋　曹勛　撰
　　長短句
　　　水龍吟(㑹慶節/)
翠簾遲冷龍樓麗日海宇明新霽樞旋大電虹流華渚
陽春天氣出震乗乾保民立政垂衣裳治誕恩均九有
功兼七制恢圗撫四荒外　威動殊鄰萬里擁衣冠稱
觴玉陛虞韶緩度龍香飛下晴雲如水行見冰天版圗
來下諸侯盟㑹奉怡顔宴罷歸移寳輦向瑶池醉
　　　又(東宫夀詞/)
嫰凉㣲嫋秋容乍肅逈覺凉如水重陽已近岩華增秀
一鈞天際香動前星氣横文圃榮光呈瑞仰宸心宻眷
行都正牧兵民奉神明治　金殿朝廻燕適肆武功文
徳咸備消閑翰墨惟親書史不尋羅綺歡動龍樓宴開
鶴禁生朝和氣願青宫布政龍樓問寢同千萬嵗
　　　又(慶王誕辰/)
傍堦紅藥新梢翠竹榭閣薰風靜維神降嶽維熊占夢
姿儀玉聘金殿趨庭禁嚴衣彩寢門温凊是宗藩帝子
天潢寳牒當神武侍明廷　為善先知最樂詠詩書存
存成性親師講道摛華揮藻水雲髙興一代榮觀千春
嘉祉古今難並看青華蕊簡松喬比夀佐南風政
　　　玉蹀躞(從軍過蘆川作/)
紅緑烟村惨澹市井初經敵舍館人家悽悽但塵土依
舊春色撩人栁花飛處猶聼幾聲鶯語　黯無緒疋馬
三㳺西楚行路漫懐古可惜風月佳時尚羇旅歸處應
及荼䕷與挿雲鬢此恨醉時分付
　　　又
雨過池臺秋静桂影凉清晝槁葉喧空疎黄滿堤栁風
外殘葦枯荷凭欄一餉猶喜冷香襟袖　少歡偶人道
銷愁須酒酒又怕醒後這般光景愁懐煞難受誰念千
種秋情乍凉雖好還恨夜長時候
　　　花心動(瑞香/)
玉井生寒正楓落吳江冷侵羅幕翠雲剪葉紫錦攅花
暗香遍薰珠閣瑞非蘭麝簾櫳透比氤氲清徹寥廓向
燕寢團團秀色巧宜圍却　寳檻濃開對列蜂共蝶多
情未知花蕚愛玩置向窗几時時更碾建春澆着最是
月明風静夜驚夢回酒醒初覺野梅早前村任它暗落
　　　又
緑結隂濃漸南風初到舊家庭院細麥有花圎荷浮葉
翠徑受風新燕乍晴還雨香羅怯惜栁絮已將春逺最
好處清和氣暖喜拈輕扇　好對層軒䆳館供極目晴
雲曉江横練煮酒試嘗梅子團青草草也休辭勸待等
閒暇尋勝去又閑事有時縈絆且趂取良辰醉後莫管
　　　清風滿桂樓(丹桂/)
凉飈霽雨萬葉吟秋團團翠深紅聚芳桂月中來應是
染仙禽頂砂勻注晴光助絳色更都潤丹霄風露連朝
看枝間粟粟巧裁霞縷煙姿照瓊宇上苑移時根連海
山佳處回看碧岩邊薇露過殘黄韻低塵汚詩人謾自
許道曾向蟾宫折取斜枝戴惟稱瑶池伴侣
　　　四檻花
鴛瓦霜濃獸爐煙冷鎻窗漸明芙蓉紅暈减疎篁曉風
清睡覺猶眠怯新寒仍宿酒尚有餘酲擁閑衾先記早
梅糝糝流水泠泠　須知嵗月堪驚最難管蒼華滿鏡
生心地常自樂誰能問枯榮一味情塵揩摩盡人間世
更沒虧成惟蕭散眠食外且樂昇平
　　　勝勝令
梅風吹粉栁影揺金漸看春意入芳林波明草嫰據征
鞍晚煙沉向野館愁緒怎禁　過了燒燈醉别院阻問
尋𤨏忩還是冷瑶琴燈花謝也擁春寒掩閑衾念翠屛
應倚夜深
　　　二色蓮
鳳沼湛碧蓮影明潔清泛波面素肌鑑玉煙臉暈紅深
淺占得薰風弄色照醉粧梅粧相聞堤上栁垂輕悵飛
塵儘交遮斷　重重翠荷净列向横塘暖爭映芳岸畵
船木槳清曉最宜遥看似約鴛鴦並侣又更與舂鋤為
伴頻宴賞香成陣瑶池任晚
　　　鳳簫吟(郊祀慶成/)
列旂常中宵天凈郊丘展采圎蒼肇禋三嵗禮聖天子
為民致福穰穰凝旒親奠玉粲珠聨星斗垂芒漸月轉
燔柴露重煙斷壇旁　歡康青霞催曉六樂均調響逐
新陽輦回天仗肅慶千官抃舞繡錦成行雞竿䨇鳳闕
肆頒宣恩動榮光賛永御蘿圗霈澤常撫殊方
　　　六花飛(冊寳/)
寅杓乍正瑞雲開曉罩紫霄宫殿聖孝䖍恭率宸廷冠
劍上徽稱天明地察奉玉檢璇耀金輝仰吾君親被衮
龍當檻俯旒冕　中興明天子舜心温凊示未嘗閑燕
禮無前比出淵𠂻深念賛木父金母至樂萬億載日月
榮光俱歡抃羅綺管絃開夀宴
　　　松梢月
院静無聲天邊正皓月初上重城羣木揺落松路徑暖
風輕喜揖蟾華當松頂照榭閣細影縱横杖策徐歩空
明裏但襟袖皆清　恍若如臨異境漾鳳沼岸濶波净
魚驚氣入層漢疑有素鶴飛鳴夜色徘徊遲宫漏漸坐
乆露濕金莖未忍歸去聞何䖏更吹笙
　　　索酒(四時景物須酒之意/)
乍喜惠風初到上林翠紅競開時候四吹花香撲鼻露
裁煙染天地如繡漸覺南薰縂冰綃紗扇避煩晝共游
凉亭銷暑細酌輕謳須酒　江楓裝錦雁横秋正皓月
瑩空翠欄侵斗况素商霜曉對徑菊金玉芙蓉争秀萬
里同雲散飛霙爐中焰紅獸便須㸃水傍邊最宜着酉
　　　金盞倒垂蓮
穀雨初晴對曉霞乍歛暖風凝露翠雲低映捧花王留
住滿欄嫰紅貴紫道盡得韶光分付禁籞浩蕩天香巧
隨天歩羣仙倚春似語遮麗日更着輕羅深䕶半開㣲
吐隱非煙非霧正宜夜闌秉燭况更有姚黄嬌妬縱賞
任放濛濛栁絮
　　　八音諧(以八曲聲合成故名/)
芳景到横塘宫栁隂低覆新過疎雨望處藕花宻映煙
汀沙渚波静翠展琉璃似竚立飄飄川上女弄曉色正
鮮粧照影幽香潜度　水閣薰風對萬姝共泛泛紅緑
閙花深處移棹採初開嗅金纓留取趂時凝賞池邊預
後約澹雲低䕶未飲且慿欄更待滿荷珠露
　　　水調歌頭
江影浮空濶江水拍天流山藏地祕偉觀須是偉人收
聞道煙斜雨暗還留月底風邊墨客一凝眸欄檻隨指
顧江海逺生秋　繡簾捲開綺宴翠香浮鄒枚賔從俱詠
韵間出嘉謀㸃㸃羣山吳楚歴厯三州燈火潮落沒沙
鷗老子㑹心處應已付南樓
　　　倚樓人(酴醿/)
清明池館芳菲漸晚晴香滿架籠永晝翠擁柔條玉鋪
繁蘂裊裊舞低襟袖秀蓓凝浩露疑挂六銖衣縐檀㸃
芳心體薰清馥粉容宜撚春風手　肯與芝蘭共嗅洞
戸花别是素芳依舊剪取長梢青蛟噴雪挽住曉雲争
秀樓上人未去嘗恐風欺雨瘦紅綃收取舉觴猶喜窨
得醺醺酒
　　　飲馬歌(此腔自敵中傳至邊飲午馬即横笛之/不鼔不拍聲甚凄斷聞烏珠每遇對陣)
　　　(之際吹此則鏖/戰無還期也)
邊頭春未到雪滿交河道暮沙明殘照塞烽雲間小斷
鴻悲隴月低淚濕征衣悄嵗華老
　　　宴清都(玉隆宫記/)
野水澄空逺山随歩筍輿乗興廬阜天池最極雲溪最
隠翠迷歸路三峡兩龍翔翥盡半月猶貪杖屨間引杯
相賞好處竒處險處清處凝竚道友重陪西山勝跡玉
隆風御滕閣下臨晴峰萬里水雲千古飛觴且同豪舉
喜醉客龍吟度曲待記成佳話歸時從頭細數
　　　醉思仙
記華堂對寳臺絳䗶紅艷成行嚲烏雲髻映淺淺宫粧
江梅媚生嫰臉瑩素質自有清香歌喉稳按鏤板緩拍
嬌倚銀牀　天外行雲駐輕塵暗落雕梁似曉鶯厯厯
瓊韵鏘鏘别來乆春將老但夢裏也思量仗何人細説
與為伊潘鬢成霜
　　　杏花天
桃蘂初謝䨥燕来後枝上嫰苞時節絳蕚滋浩露照曉
景裁剪冰綃標格煙傳靜質似澹拂粧成香頬看暖日
催吐繁英占斷上林風月　壇邊曾見數枝筭應是真
仙故留春色頓覺偏造化且任他桃李成蹊誰説晴霽
易雪待對飲清賞無歇更愛惜留引鷴禽未須再折
　　　江神子(谹父以昔年夢詩寄/為長短句因韵叙謝)
帝俞賡載下方壺雨隨車曠時無盡道南豐仙骨秀而
都光照丹丘人快睹金騕褭玉蟾蜍　自憐老景病仍
癯芘㣲軀駐安輿暗潤赤城風露喜踟蹰行矣相門還
入相看惠愛詠猗歟
　　　又(谹父生日/)
南豐詩將駐靈江下明光惹天香十雨五風連嵗致豐
穰初夏晴和纔四日開夀席宴華堂　嚴宸已奏奏南
章眷循良比龔黄玉筍班聨宜冠紫㣲郎從此鋒車宣
室召攄相業夀而康
　　　滿庭芳
白㲲行纒青巾包髻幾年且混常流寰中誰見心地自
清幽雨散崑崙頂上香潤徧瓊圃無憂靈芽長如今寒
暑飢渇縂何愁諸公須着力塵縁埽盡師㫖堅求看天
邊飛金走玉難留住箇菴兒不大爭戀得月館青樓台
山裏從人一任說个好蘇州
　　　又
老不求名心惟耽靜舊縁厯過艱難杜門無事一味放
癡頑只藉爐香上徹與天地平直交闗真人喜扶晨遣
客時暫下仙班矜憐身已病九疑夙駕来顧台山看神
超清境玉鍊朱顔為向芝田桂圃收妙有與作真丹他
年報冲融朝禮香火紫雲間
　　　又
秋色澄暉蟾波增瑩桂花宫殿香凝夜凉天半横管度
新聲應是齊吹萬指岩谷震石裂霜清天如水飛雲散
盡江月照還明人間何處有祥風緩引飄下層城想廣
寒光冷妙舞輕盈願上君王萬夀空竚憶酒海吞鯨歸
来也驚濤隐隐餘韵入青冥
　　　又
玉景明心木雞修性要須和㑹三家未知金靣何處認
摩耶自有身中異境藏巨浪一㸃籠紗升沉際難將賦
得有限逐無涯時時須㸃撿隨縁遣性何更興嗟那浩
然獨得逈絶痕瑕妙古熈風惠日乗正氣三縷明霞真
機運連環放下無處不光華
　　　又
(闕/)
　
　　　又
風攪長空霜飛平野冷雲常帶遥山亂雅聲斷煙靄有
無間氣與寒威共凜深繡户簾幙重闗梅枝亞纎纎秀
色疎影小欄干相攜同好景窺簷望雪呵手低鬟笑語
裏都言雪意非慳有箇紅爐暖處團獸炭不肯宵殘從
教醉重衾並枕門外任清寒
　　　武陵春(重陽/)
今嵗重陽經閏早金蘂粲繁枝玉殿珠樓歩輦隨髙興
在東籬　且泛金英同㶑灧休與傲霜期只恐秋香一
夜衰須挿滿頭歸
　　　又
玉露金風尋勝去一月看三州紅葉黄花滿意秋真是
巧裝愁　我在天台山下住松菊占深幽歸趂梅花映
小樓應問乆遲留
　　　又
慘慘江雲渾不動玉雪耿孤芳蕚緑仙人帶暗香風韵
冷尤長　隴信不來寒日晚疎影照澄江肯借横斜伴
酒觴應共月商量
　　　又
春到小園春草緑煙雨濕雲山池上梅花已半殘無奈
晚來寒　不怕醉多只怕醒花影上欄干人在東風縹
緲間誰與伴幽閑
　　　玉樓春(後宴詞/)
九重盛旦薰風候佳氣氛氲横永晝眉心煙彩擁羣仙
華宴重開同聖后簫韶宫殿鏘金奏香繞祥雲騰寳獸
三千嬪御奉嚴宸億萬斯年祈聖夀
　　　又
佳時莫放㳺鞍倦梅潤清薰隨處宴不妨一半雨兼風
况對有情鶯與燕瓊艘百柂花千㸃肯使笙歌容易轉
興来人事酒銷磨誰問蚊雷和蟻戰
　　　又
秋閨思入江南逺簾幕低垂閑不捲玉珂聲斷曉屏空
好夢驚囬還起懶風輕只覺香煙短隂重不知天色晚
隔簾人語趂朝歸旋整宿粧勻睡眼
　　　又
晚粧初了明肌雪春破嬪娥魚貫列笙簫吹斷水雲閑
重按霓裳歌遍徹臨風誰更飄香屑醉拍欄干情味切
歸時休照燭花紅待放馬蹄清夜月
　　　又
城上風光鶯語亂城下煙波春拍岸緑楊芳草幾時休
淚眼愁腸先已斷情懐漸變成衰晚鸞鏡朱顔驚暗換
昔年多病厭芳樽今日芳樽惟恐淺
　　　又
昔年曾到神清洞笑領希夷非夙夢看時須到月邊烏
養處且論鉛與汞土膏仍有黄芽動神水澆香靈氣種
夜深誰伴玉琴閑鶴在九華松露重
　　　浪淘沙
歸意逐飛鴻㸃㸃書空愛渠南去曉煙中不似老人塵
土裏一似癡聾　庭院晚来風還過秋容舊時與客繞
珍叢有酒不曾無客醉歡與秋濃
　　　又(木犀開時雨/)
秋杪喜新凉煙澹池塘團團巖桂作風光多少水雲蕭
散意都付芬芳　雨逐漏聲長小院囬廊枕邊清夢幾
悠揚只恐四簷聲未斷洗褪幽香
　　　鷓鴣天(詠棖/)
楓落吳江肅曉霜洞庭波静耿雲光芳苞照眼黄金嫰
纎指新開白玉香　鹽勝雪喜初嘗㣲酸厯齒助新粧
直須滿勸三山酒更喜持杯雲水鄉
　　　又
准擬中秋快客情新亭雨後喜登臨彩蟾特地中宵出
吹散層雲十日隂　松露重月煙深祥雲捧玉到天心
金波動是經年别為酌金荷醉碧琳
　　　又
曾到東風最上頭低雲閣雨接溪流只應縞袂閨房秀
尚帶天香汗漫游　當日暇從賢侯衝寒迎翠小遲留
歸驂白鳳來何處更指玉霄城畔樓
　　　又(席上作勸子忱李相之酒/)
雪後疎香一兩枝髙軒乗興訪春時金蕉酌酒應須醉
玉指傳觴豈易辭　嗟老大喜追隨南樓宵漏任遲遲
已聞水部神仙語更誦騎鯨短李詩
　　　好事近
花動兩山春緑繞翠圍時節雨漲曉來湖面際天光清
澈　移樽蘭棹壓深波歌吹與塵絶應向斷雲濃淡見
湖山真色
　　　又
宻宻偃蜂房香逺未應時霎薇露紫煙浥盡任風欺雪
壓　老人曾飲百川空相對肯㣲呷攬取占先風度醉
髙燒紅蠟
　　　又
潮盡海波平賞盡緑煙凉月羅袂乍迎風快誚喜歡不
徹　一年好處記如今朝暮更無熱庭院晚來些雨是
開樽時節
　
　
　
　
　
　
　
　
　
　
　
　
　松隱集巻三十九
欽定四庫全書
　松隱集卷四十　　　　　宋　曹勛　撰
　　樂府句
　　　選冠子(淮上兀坐等待取接因/得漢使一詞他日歌之)
細栁排空髙榆擁岸乍覺楚天秋意凉隨夜雨望極長
淮孤館漫成留滯天凈無雲浪痕清影窗戸閑臨煙水
歎驅馳塵事殊喜蕭散蹔來閑適　常念想聖主垂衣
臨朝北顧泛遣聊寛憂寄輶軒載攬虎節嚴持談笑挂
㠶千里慿仗皇威濫陪樞筦一語折衝遐裔待歸來瞻
對天顔須知有喜
　　　月上海棠幔(詠題/)
東風颺暖漸是春半海棠麗煙徑似蜀錦晴展翠紅交
映嫩梢萬㸃胭脂移西溪浣花真景濛濛雨黄鸝飛上
數聲宜聼　風定珠欄夜悄蟾華如水初照清影喜濃
芳滿地暗香難並誚如綵雲光中㽜翔鸞靜臨芳鏡攜
酒去何妨花邊露冷
　　　勝勝慢
素商吹景西真賦巧桂子秋借蟾光層層翠葆深隱幽
艷清香占得秀岩分種天教薇露染嬌黄珍庭曉透肌
破鼻細細芬芳應是月中倒影喜餘葉婆娑灝色迎凉
移根上苑雅稱曲檻囬廊趁取蘂珠宻綴與收花着宫
裳簾櫳靜好圍四坐對賞瑶觴
　　　定風波
雪後籬邊冷未晴江天濃淡暗還明斷續流香傳玉蓓
心醉臨風嗅蘂不勝清映竹幽姿深有思何似照溪真
色更多情待得㣲酸藏薄粉黄嫰濕雲潜放雨輕輕
　　　祝英臺
晚寒濃殘雪重春意在何許蕚緑仙姿海上未飛去粲
粲玉立丰標天寒日暮笑東風不曾輕付幾凝竚閑為
冩出横斜無聲斷腸句常對幽情何事更重賦待約他
日貂裘玉谿清夜噴龍吟月明徐歩
　　　二郎神
半隂未雨霽曉寒輕煙薄暮乍過了桃青名園深院把
酒偏宜細歩滿檻梅花繞堤溪栁徑暖遷鶯相語春澹
澹漸覺清明相傍小桃才吐凝竚山村水館難堪羈旅
甚覷着花開頻驚屈指謾冩奚奴麗句幸有家山青鸞
應報為我整齊歌舞一任醉倚羣紅花沾酒汚
　　　蜀溪春(詠黄海棠/)
蜀景風遲浣花溪邊誰種芬芳天與薔薇露華勻臉繁
蘂競拂嬌黄枝上標韵别渾不染鉛粉紅粧念杜陵曾
見時也為賦篇章　如今盛開禁掖千萬朶鶯羽先借
朝陽待得君王看花明艷都道赭袍同光須趂為最席
偏宜帶疎雨籠香占上苑留住春奉玉觴
　　　滿路花
清都山水客何事入臨安珍祠天賜與半生閑曲池人
靜水擊赤烏蟠飛上煙嵐頂三縷明霞照晚時對胎仙
圃中有箇小庭軒才到便翛然坐來閑看了篆香殘道
人活計休道出塵難歸去後安排着一輛麻鞵定期踏
遍名山
　　　一剪梅
不占前村占珤堦芳影横斜積漸開水邊竹外冷揺春
一帶衝寒香滿襟懐　管領東風要有才頻攜歌酒上
春臺直須日日玉花前金殿仙人同賞同来
　　　御街行(和陸判院梅詞/)
凌寒架雪知春近閑探處如相問溪流清淺暮雲低玉
蓓横斜風定晚枝雀啅幽姿方展還映疎篁冷　鏡鸞
粧罷明梢嫩猶記宜相並如今却月别傳香知引人何
幽興不堪樓上昭華吹斷聲與愁腸盡
　　　行香子
也愛休官也愛清閑謝神天教我愚頑眼前萬事都不
相干訪好林巒好洞府好溪山　日月如槃缺又還圎
自然它虎踞龍蟠河東上下一橦三闗看也非慳也非
易也非難
　　　木蘭花
斷虹收霽雨捲簾幕與風期正燕子將雛鶯兒弄巧日
影遲遲荼䕷牡丹過也但㳺絲上下網晴暉三月韶華
轉頭易失宻䕃勻齊　常思入夏景偏竒是梅雨霏㣲
更乍着輕紗凉揺素羽翠㸃清池還思故山舊隱想葱
蘢翠竹鎻窗扉獨倚西樓漫乆此懐冷淡誰知
　　　驀山谿(李次仲誕日/)
烏龍雲洞神䕶紅塵外金鼎飬丹砂有仙卿清修名世
三千功行活字少人知松露閟紫煙深知是聃翁裔吹
簫後約豈慕穿青紫八十在人間此當日何須指李相
逢一笑酒量海同寛㧞宅隠玉霽寒升舉應新嵗
　　　慶清朝
絳羅縈色茸金麗蘂秀格壓盡羣芳人間第一嬌拂深
紫輕黄乍過夜来穀雨盈盈明艷惹天香春風暖寶幄
競倚名稱花王　朝檻五雲擁繡䕶曉日偏宜翠幕髙
張穠姿露葉臨賞須趁韶光最喜鑑鸞初試一枝姚魏
挿宫粧燃絳蠟共花拚醉莫訴瑶觴
　　　千秋嵗
洞房秀韵結綺臨春後都壓盡名花栁錦堂籠翡翠璨
枕同清晝誰似得佳時占斷長懽偶我昔聞名乆欲見
成消瘦尋不遇空囬首征途難駐馬坐想冰姿秀慿寄
語南歸更趂酴醿酒
　　　轉調選冠子(宿石門/)
秀木撑空凝雲藏岫處處羣山横翠霜風冽面酒力潜
銷征轡蹔指天際紅葉黄花水光山色常愛曉雲晴霽
念塵埃眯眼年華易老覺逺行非易　常自感羽客難
尋蓬萊難到强作林泉活計魚依宻藻雁過煙空家信
漸遥千里還是闗河冷落斜陽衰草葦村山驛又雞聲
茅店鴉啼露井重喚起
　　　水龍吟
凍雲閣雨長風送雪萬里無凝滯斜斜整整純白入素
應同太始袁巷蕭條冷光寒透有人曾至但極目圎虗
上下澄明瑩潔如混元氣　時聼松篁㵼墜任山川珠
聨玉綴一塵不染一毫不現真空妙冶祥應三白潤歸
多稼巳成豐嵗待收拾天翁茶塩賀喜興村東醉
　　　又
烘簾晝暖正飛花堆錦風遲煙暮緑葉成隂春老甲子
誰能重數梅已青圎問園林好雪深猶記曾撚疎枝否
須知物外這些光景常駐　聞道江水東頭同門相過
不作兒女語醉墨凌波歌數闋心跡都忘逆旅胸次扶
揺壺中光景肯與人同趣栖塵功就浩然俱待飛去
　　　又(曾相生日/)
海榴紅煖圎荷翠小榭閣薰風淺真人撫運雲龍相際
真賢載誕魯國元勲相門接踵傳家非逺輔中興大業
折衝隣壤扶紅日上霄漢　端是清明重見範陶鎔咸
收羣彦垂紳正笏爐煙不動宸廷閒燕天地成平父堯
子舜永膺宸眷賜我公嵗嵗恩榮錫命向黄金殿
　　　又
曉雲閣雪䟱梅綴玉麈尾聞談吐精忠許國才華摛錦
塵勞釋去六印雄圗百川明辯蘇張誰數有竒謀欲下
隂山族帳惟英衛可接武　想見臨戎丰度慨然定中
原疆土果驚一坐折衝遐裔嘉言循古安拊疲民靜摧
驕敵無煩旗鼔看功成入輔中興永佐輔乾坤主
　　　念奴嬌(送李士舉/)
公家世徳建凌煙勲業中興長策三十年来皆帝扆殊
選金甌名迹眷倚江南澄清一道遴柬惟公得西清嚴
秘寵光動髙奎壁　深殿衣惹天香皇華原野接蕭蕭
秋色六筦均輸行奏課唐室家聲皆識老我相逢萍蓬
飄轉晚景俱頭白西山南浦遡風衰淚横臆
　　　又
瑑冰鑄雪賦神情天壤無倫香澤月女霜娥只長有如
許清明姿色鈿玉釵梁温瓊環珮語好新音發相逢一
笑桂宫連夜寒徹　應是第一瑶臺水晶宫殿裏飛升
仙列小謫塵寰縁契合同飲銀漿凝結醉裏歸来魂清
骨醒乍向層城别曉風吹袂冷香猶帶殘月
　　　又(持節道京城中秋日/)
五門照日是真人膺籙炎圗家國二百年来撫四海安
樂六服承徳虎旅横江烟塵眯眼恨有中原隔宫城缺
處望来銷盡金碧　征轡蹔欵神州期寛北顧且驅馳
朝夕皓彩流天寧忍見雙闕籠秋月色欲飲無憀還成
長歎清淚空横臆請纓無路異時林下猶憶
　　　又
半隂未雨洞房深門掩清潤芳晨古鼎金爐煙細細飛
起一縷輕雲羅綺嬌春争攏翠袖笑語惹蘭芬歌筵初
罷最宜斗帳黄昏　樓上念逺佳人心隨沉水學蘭炧
俱焚事與人非争似此些子香氣常存記得臨分羅巾
餘贈盡日把濃熏一回開看一回腸斷重聞
　　　又(林禽/)
禁煙過也正東風濃拂来禽竒絶翠葉修條千萬㸃輕
染㣲紅香雪霽景烘雲暖梢吹綻浩蕩春容濶棠隂已
靜此花標韻終别　猶記寳帖開緘如何青李與佳名
齊列秀實甘芳莫待看葉底勻圎堪折且賞瓊苞繁英
挿鬢淡竚留風月宜將圗畵有時凝想重閱
　　　沁園春(早春/)
春㸃煙紅露晞新緑土膏漸香散懶慵情性尋幽選靜
一笻煙雨幾處松篁恨我求閑已成遲暮石淺泉甘難
屢甞猶堪去向清風皓月南澗東岡　如今雁斷三湘
念酒伴不来梅自芳幸隠居藥館孫登嘯詠從容雲水
無負年光且共山簡琴書朋舊時飲無何㳺醉鄉歸常
是趁前村桑柘猶挂殘陽
　　　又
濃緑交隂脆圎經雨夏景正新遽紫泥封檢紅幢建鉞
飄然吹起一片閑雲禁殿趍班玉音親詔並遣皇華通
寳隣凌歊去任重霄愠暑萬里風薰　炎曦正斡天鈞
更午氣均齊天地根運至精感化千和萬合滌除旁說
必自成真巳約歸期秋風前後梨棗黄花滿地勻閶闔
曉待朝元紫府上達明君
　　　又
五老横峰二林雲衲自古洞天噴玉龍飛下三峡水望
香爐晻靄如起非煙有个真人撥雲峰一宴坐修真不
記年明廷詔看龍翔鳳翥宸製奎篇　君臣際㑹誠難
聳翠閣頻朌寳墨鮮衆妙門皆向㣲言顯啓兩朝天徳
甘湧神泉道化承平應稽升舉且向人間尋有縁掀髯
笑做廬山隠逸大宋神仙
　　　青玉案
東風冉冉遲芳晝漸黄綴疎疎栁為惜春來通安否可
能相就徑須圗醉莫問傷春瘦　陶然共酌新醅酒詠
好句須還鳳樓手唱了新詞歸来後𤨏窗香暗語聲和
笑喜入燈花秀
　　　又
塵埃踏遍長安道念雲水歸来好趁得梅花先春到冷
雲疎雨暗香寒艷萬玉明清曉　青鞵黄帽從渠笑粲
十里冰姿歩時繞正怕和風都開了已輸髙士錦囊翻
句醉後先傾倒
　　　虞美人
風流賀監栽培好梅最妍姿巧娟娟占得入時粧秀影
横斜香並綵鴛鴦漢臯觧珮當時遇緑滿經行處如今
清夢已驚殘賴向君家窗户得重看
　　　又
芙蓉露下閑庭晚猶覺秋容淺驚心莫道嵗華賒已有
官梅輕放小春花西風河漢溪流月月下疏疏雪新粧
喜是夀陽人鸞鑑不勞呵手對寒雲
　　　阮郎歸
誰將春信到長安江南臈向殘玉妃何事在人間冰肌
瑩素顔　新月上怯輕寒香心破紫檀數枝斜傍小亭
閑黄昏人倚欄
　　　又
玉宸賜得水雲身初欣不佩紳煙霞一任着衣巾朝中
散袒人　湖水靜了無塵語兼天上春道人相見肯情
親銀鈎墨尚新
　　　菩薩蠻(和賀文/)
琴堂窗户清無暑宫粧爭捧黄金注勸我醉秋風難辭
兩臉紅　别來三墮葉同是修門客十載歎萍蓬方忻
一笑同
　　　又
稽山鑑水無寒暑荷香蓮露相傾注堂擬揖樵風山圍
晚照紅　桃根隨秀葉玉麈頻招客客况不言蓬回舡
逸興同
　　　又
蕭蕭還是秋容暮爐薰已冷氲香注猶記踏香塵東風
滿院春　冷煙迷望處聲斷欄干雨無計問行雲黄昏
空掩門
　　　又
飛花零亂隨風舞花梢猶帶虚簷雨簾幕映黄昏江天
日暮雲　有人樓上望生怕褰虚幌冷落對爐薰一春
常怨春
　　　又
亂山影直危樓起天涯目斷雕欄倚寂寞過東風行宫
煙雨中　長安何處日城郭今寒食誰待翠華歸片雲
天際飛
　　　又(囬紋/)
等閑將度三春景景春三度將閑等愁怕更髙樓樓髙
更怕愁　弄花梅已動動已梅花弄梅看幾年催催年
幾看梅
　　　又(回紋/)
雨昏連夜催炎暑暑炎催夜連昏雨長簟水波凉凉波
水簟長　翠鬟雙倚醉醉倚雙鬟翠香枕印紅粧粧紅
印枕香
　　　又(回紋/)
玉璫揺素腰如束束如腰素揺璫玉宜更醉春期期春
醉更宜　繡鴛閑永晝晝永閑鴛繡歸念不曾稀稀曾
不念歸
　　　又
天台不是登長道渾如弱水煙波渺樓上指歸程春風
無限情　石橋書不到雁陣横空杳愁緒比遥峰依依
千萬重
　　　清平樂
秋凉破暑暑氣遲遲去最喜連日風和雨斷送凉生庭
户　晚來燈火回廊有人新酒初嘗且喜薄衾圍煖却
愁秋月如霜
　　　又
風休雨罷三五春寒夜翠額重簾何妨下一炷非蘭非
麝　紅蓮開滿吳宫華燈小試房櫳客裏愁須强遣從
来我軰情鍾
　　　又
一春老病空過春光永藥鼎煎爐朝暮景只是毉方藥
性　經旬日色雲遮山髙寒透牕紗常恨簷頭傾雨猶
能枕上看花
　　　又
趙家燕燕宜在昭陽殿春入館娃深宫宴秀色從来未
見　淺嚬輕笑都宜臨風好是腰肢今夜松江歸路月
明愁滿清輝
　　　又
春前别後常是雙眉皺生怕鶯聲催殘漏夢破閑衾堆
綉　又還玉露金風秋聲先到房櫳川上不傳尺素雲
間猶望飛鴻
　　　又
去年春破强半途中過日日蓬窗眠了坐飽聼吳音楚
些　今年猶在天涯客情觸處思家栁陌依然梧院竹
疎特地桃花
　　　又
别来春半觸目愁腸斷砌下落梅如雪亂拂了一身還
滿　雁來音信無慿路遥歸夢難成離恨恰如春草更
行更逺還生
　　　㸃絳唇
怯雨羞雲翠鬟初按檀槽就賞心時候常勸花間酒慢
撚輕攏怨感隨纎手胡沙奏幾行紅袖都道誰家有
　　　又(奉㫖西湖探梅/)
不厭頻来探梅選勝湖山裏瑶林瓊蘂真是㳺方外玉
殿珠樓不並人間世何妨醉都無寒意滿坐唯和氣
　　　又
有箇庵兒做来不大元非小陽光常照坐卧誰知道煉
得丹砂不是人間竈冲和妙鶴鳴猿嘯一任西風老
　　　又
秋雨瀰空冷侵窓户琴書潤四簷成韵孤坐無人問壯
志銷沉喜入清閒運常安分炷煙飄盡更撥餘香燼
　　　又
惨慘春隂畵橈寒漾梅風去冷風吹度愁入淮山路歌
扇歸期只恐春城暮人何處栁汀煙渚聼盡蓬忩雨
　　　又
昏旦交時箇中已有甘香味咽同真液便覺温温地八
一髙蟠光動重樓外但留意自然和氣香滿崑崙水
　　　又
一氣冲融浩然識取生縁處歛歸靈府便作真鈆柱九
任𤣥歸行處龍先虎山頭雨散成清露瑪瑙生元圃
　　　又
石洞清寒栁煙吹散松風靜日華光映翠水環雲徑道
境多閑不似人間景談清净道師謌詠花轉雲房影
　　　又
晚日濃隂冷雲遮斷山無數雁飛箏柱都向愁邊去簾
影沉沉一縷芳香度深庭户且尋懽聚雪意還成雨
　
　
　
　松隠集巻四十
