#+TITLE: 文恭集-宋-胡宿
#+DATE: 2018-05-12 10:19:08
#+SOURCE: github.com/kanripo/KR4d0022 master 4c6df4bd                
御製題胡宿文恭集
久曽割裂得全難四庫捜羅為復完(是書亦散見永樂/大典中經詞臣採)
(輯復成/完本者)如此立朝有本末可教遺帙聴彫殘既經呈覽
斯予事自與發潜令彼安通集原應俾鈔録至文乃合
命鐫刋教坊致語寧忠告道院青詞實異端(胡宿文筆/頗佳允宜)
(刋以傳世第集中兼及道場青詞殊乖正道且代教坊/致語及為内中侍御賀詞則尤為瑣狎自當存其正者)
(刊行全集/鈔存可耳)去取之間繫旌癉示茲大畧付儒官
　乾隆乙未仲春
欽定四庫全書　　　　集部三
　文恭集　　　　　　　　别集類二(宋/)
　　提要
　　　　(臣/)等謹案文恭集五十巻補遺一巻宋胡宿
　　　　撰宿字武平常州晉陵人天聖二年進士厯
　　　　官兩浙轉運使召修起居注知制誥由翰林
　　　　學士拜樞宻副使以太子少保致仕文恭其
　　　　諡也事蹟具宋史本傳宿立朝以㢘直著而
　　　　學問亦極該博當時文格未變尚沿四六駢
　　　　偶之習而宿於是體尤工所為朝廷大制作
　　　　典重贍麗追踪六朝其五七言律詩波瀾壯
　　　　濶聲律鏗訇亦可彷彿盛唐遺響陳氏書錄解
　　　　題載宿集七十巻久無傳本近人編北宋名
　　　　賢小集所輯僅寥寥數篇厲鶚撰宋詩紀事
　　　　捜羅至博所錄宿詩亦祇從志乗掇拾未窺
　　　　全豹至金元好問選唐詩鼔吹誤編入宿詩
　　　　二十餘首説者遂以為唐末之人爵里未詳
　　　　今考好問所錄諸詩大半在文恭集内且其
　　　　中有和朱况一首其人為胡氏之婿與宿同
　　　　籍常州具見所撰李太夫人行狀確鑿可据
　　　　好問乃不能考證舛錯至此亦可知金元之
　　　　間其集已罕覯矣今惟永樂大典分採入各
　　　　韻下者裒而錄之計詩文一千五百餘首雖
　　　　未必盡合原目而篇帙較富已可什得其八
　　　　九謹以類編次釐為五十巻庶俾藝林好古
　　　　之士得以復見完書其有永樂大典失採而
　　　　散見於他書者則別加搜輯為補遺一巻附
　　　　之於後焉乾隆四十三年九月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書　　　　　集部三
　文恭集目録　　　　　　别集類二(宋/)
　　巻一
　　　賦五首
　　　五言古詩十八首
　　　七言古詩一首
　　巻二
　　　五言律詩九十一首
　　巻三
　　　五言律詩二十一首
　　　七言律詩五十首
　　巻四
　　　七言律言七十六首
　　巻五
　　　七言律詩二十七首
　　　五言排律十九首
　　巻六
　　　五言排律三十一首
　　　五言絶句二首
　　　七言絶句八首
　　巻七
　　　奏議十八首
　　巻八
　　　奏議九首
　　　狀十一首
　　　議二首
　　巻九
　　　表十三首
　　巻十
　　　表十九首
　　巻十一
　　　表十五首
　　　笏記五首
　　巻十二
　　　外制三十二首
　　巻十三
　　　外制四十二首
　　巻十四
　　　外制九十五首
　　巻十五
　　　外制四十六首
　　巻十六
　　　外制二十六首
　　巻十七
　　　外制四十八首
　　巻十八
　　　外制七十一首
　　巻十九
　　　外制五十三首
　　巻二十
　　　外制四十二首
　　巻二十一
　　　外制四十九首
　　巻二十二
　　　内制十二首
　　巻二十三
　　　内制十四首
　　巻二十四
　　　内制三十一首
　　巻二十五
　　　内制五十首
　　巻二十六
　　　内制四十九首
　　巻二十七
　　　内制九十首
　　巻二十八
　　　帖子詞五十二首
　　　上梁文三首
　　巻二十九
　　　策問六首
　　　頌銘二首
　　　論辨二首
　　　序賛三首
　　巻三十
　　　書啟十首
　　巻三十一
　　　書啟二十七首
　　巻三十二
　　　書啟三十三首
　　巻三十三
　　　書啟三十首
　　巻三十四
　　　書啟二十九首
　　巻三十五
　　　記九首
　　巻三十六
　　　誌銘二首
　　巻三十七
　　　誌銘三首
　　巻三十八
　　　誌銘四首
　　巻三十九
　　　碑表塔銘三首
　　巻四十
　　　行狀二首
欽定四庫全書
　文恭集巻一
　　　　　　　　　　　　　宋　胡宿　撰
　賦
　　正陽門賦
有宋受命惟皇建國獲九金之神鼎應五精之火徳將
以定九廟之攸居彌萬世而不易陋洛陽之如掌纔可
以備離宫謂函谷之扼關不足以創宸極于是即房心
之廣野據神明之華域得天帝布政之廷命司空度土
之職申畫郊圻繕營宮室建萬雉之都城順五土之方
色王畿千里侔日徑之傍開君門九重法天關之上闢
粤藝祖之創基逮永熙之御歴戰壘尚多寅車未息方
且法神禹之卑宮循姬文之旰食重長府之仍貫惜露
臺之勞役惟此應門闕乎盛飾屬三葉之承祧配九皇
而比迹受萬玉之㑹朝覽四海之圖籍老上修懽日際
來格風徳周乎四面言語重乎九譯天業暉昌國財厚
積遹廣先猷乃籲衆力謂皇居之偪下虧萬乘之尊嚴
謂寶儉之過中非四方之表則矧帝閽之峩峩圖天象
之奕奕一開一闔于以順乎隂陽不壯不麗何以威乎
戎狄于是申嚴戒告條具章程運松石于海岱下杞梓
于荆衡瓌材畢至美礎森呈詔將作之利器按堪輿之
秘經天老推策石師督繩晝則瞻乎陽景夕則攷之極
星雲漢昭囘正瑶光于神縣山河表裏裁寶勢于坤靈
築金椎兮堅重置水𣙗兮端平子來輸力人謀獻能千
章兮俱度萬斧兮並興賦東山之悅使造靈臺之樂成
挺庶物而首出恍緣雲而上征覆壓九軌森倚萬楹冠
廣内以凝宇標正陽而定名寶篆鸞飛耀煌煌之金刻
榮簷虬聳壯翼翼之瑤京崒兮天黨屹若神行麗譙横
亙磴道階升雲梁布藻煙瓦搖青方疏洞開璇題彪列
藹若鮮雲蔽嬋娟之素月鏤檻周施彤欄鉤折宛在半
空横連蜷之雌霓俯畢昴之中街聳象魏之雙闕觚稜
上拂隠日月之囘環輦道相過瞰煙雲之明滅綴以昆
金飾之和璧塗雘澄鮮榮光射激離朱奪其目精計然
喪其心畫形半起而還正勢將翔而復抑跂而望之若
太陽御六龍升扶桑而耀色迫而察之若威鳳將九雛
下丹山而接翼東虬兮西獸交鎮兮左右南箕兮北斗
夾照兮前後赫赬壤以周布岌飛廊而卻走刻雕辰象
按宣夜之渾儀圖狀神靈選尚方之畫手偓佺飛步來
曝于南榮曼倩凝睛下窺于朱牖瑰譎萬態于何不有
雄昈兮赫侈磅礴兮穹崇彈壓兮萬㝢冠映兮九宮如
衣服之有冕譬鱗介之宗龍配天之業兮巍巍而蕩蕩
(案此下似/脱一句)鬱鬱而葱葱俯太行兮卻倚瞰洪河兮注東
漢圖五嶽之形儼存于宇下周制九丘之地悉布于檻
中是知帝者之有為也闡元極稽邃古述作表聖明之
功擬議成變化之序宅中肯構法太紫之圓方大壯取
模用高曾之規矩故能御六辯總羣綱安天下于置器
尊人主以如堂鼔協氣而中出導靈風而逺翔納物于
崇丘之富躋民于壽域之康樹闕中天闡三正之敎法
建瓴高屋制萬國之侯王若乃分至御辰清寜貺吉攷
太史之宏議酌觀臺之故實命保章之職仰以占乎五
雲詔師摯之官中以吹乎六律此所以察羲易之時變
助箕疇之陰隲又若禮罷神壇詔囘天蹕御百常之豐
樓端九章之華黻肆赭案兮横霞植靈芝兮翳日俯輪
奐之神構耀顒卬之聖質樹孑孑之雞竿降洋洋之龍
綍法眚赦于帝媯效祝飛于天乙感人之樂怳發于鈞
霄呼歲之聲喧踰于少室茲又恢一代之典禮俾百王
而祖述大哉三光之所照九賦之所均有宮室以安體
有衣冠而正身穆穆中夏眈眈紫宸功崇則業大德盛
則禮尊斯干詠于周家落成百堵建章營于漢代麗極
千門況乃業包海岳道格乾坤踰蒼姬之拓統超金卯
之集勲撫和曠俗惠養齊民秋毫皆出帝力率土莫非
王臣靈臺偃師靡務先王之武闔廬蔽雨施及吾儕之
人故得中外畢力大小懷欣胥靡之工驩趨乎版築斵
墁之匠投衒其風斤役不愆素事俱中倫彼土階載乎
往牒茅殿標乎舊文或出墨家之瑣瑣或主玉帶之云
云(案或主原本作或生就文義當是主字玉帶之云/云謂漢武帝時公玉帶所上黄帝明堂圖今改正)繩
以大中之法度彼又齷齪而奚足論若乃攷乎黙定之
理剽諸故老之聞正者所以建萬事之紀陽者所以為
衆陰之君鎮天安之路寢壯帝宅之威神豈人謀之經
始亦天意之㝠存蓋以恢久大之徳業崇燕謀于子孫
利正元亨四徳扶于君位謳歌獄訟萬年繫于天閽下
臣委質盛期棲蹤禁陌睇閶闔之華峻干青冥而烜赫
惕位貌之喧卑悵威顔之疎隔禁門引籍非如司馬之
朝臣行在獻文復愧甘泉之賦客乃作系曰煌煌特闈
明明哲后樹華構兮無疆建豐規兮可久拂倚杵之寥
廓鎮方輿之博厚拓基鞏固將金狄以同堅卜世脩長
配神樞而不朽者也
　　建用皇極賦
在昔箕子贊于武王演皇極建用之道為彝倫攸叙之
綱經以大猷統九疇而克正執乎至徳裕萬化而有常
故能立觀天之至教為經國之彝章原夫立民必本于
大中治衆必由于至寡既抱一以行矣實用九之大者
體元立制將舉正以適中極深研㡬乃立常而化下豈
不以皇者保大之至極者處中之規建于民則國之寶
也藏諸用則神而化之肇修乎八政之紀上律乎五行
之宜酌剛柔動静之方裁成大本樹正直平康之道表
正丕基義用遵王仁符守位慎過差之咎取中庸之治
立乎大法為百世不易之規綜爾羣倫協一統無偏之
義功歸乃聖道格惟皇協九功而時叙體五始而化光
保合太和克御旁行之道綜制萬變統歸中立之方去
彼異端謹乎常憲六極所以垂戒五福由之致勸既殊
塗以同歸由執一以應萬亦同夫三辰上運歸尊乎璇
極之居四氣旁流取法于斗杓之建無反無側有猷有
為處人上而欽若正天下以宜其允執厥中仰稽古重
華之訓莫匪爾極見思文后稷之詩大矣上聖有為羣
生作則體風行而斯化妙日用而不測故能昭睿哲之
元功建中和之至極
　　黄離元吉賦
黄居中而秉色離含章而守柔蹈至和而不競統元吉
以來求粲兮有章履文明之盛位沖然處順被謙益之
鴻休明兩之卦聿陳黄離之象斯得能居六二之位遂
配中央之色有文在内符聖人赫赫之明守正于中契
君子温温之徳粲英華兮發外迪清明兮在躬安六爻
而順守執一徳以内融煥乃文章發耀于重明之際惡
夫朱紫含華于正色之中豈不以五采平分黄者色之
懿八卦並列離乃文之粹觀一陰之成象統二美而居
位法之繼照天光臻下濟之功執以嚮明文徳有化成
之利盖由體無剛壯道有休明乘初陽而不憂于患履
大中而克立其誠故能主斯文于易象配其色于土行
昭明之徳内融虚而不耀和順之猷中積動乃咸亨然
則柔而不害者物之所應剛而自用者衆之所病既章
明之在御又沖和而守正故得百祥由是而告休萬福
以之而協慶履乎中道守一色以惟醇秉乃至柔配休
光而為盛精義惟賾聖文有為雖垂言于麗正俾觀象
而緝熙黄裳之所謂在中誠非遠爾白賁之但能无咎
奚足方之異哉美質無華至虚攸保成茲顯懿之徳由
乃黄中之道宜乎重華光表之君為法式而是寶
　　蒙泉賦
稽易中之奥旨見山下之出泉養䝉之體斯在善利之
功未宣静之徐清藏用于濫觴之際動而愈出含滋于
濟物之前立言盖自先聖育徳爰資上賢原夫䝉之為
象兮晦而未章泉之為性兮導之斯出將處順以待用
貴守䝉而不溢況夫人事在養功未發之時驗以物情
當習坎初來之日發彼變盈之地依乎藏疾之山既靈
長之斯肇豈利用以為艱守爾奫淪備潛徳于一源之
内待夫疏導致成功于萬派之間柔以居之漸而著也
涓兮之狀初出冽彼之容肇瀉清而不撓善淵之性居
中寂爾含虚觱沸之容在下莫潤乎水受之以䝉契木
升于漸允法井養之無窮含徳以居藴斯干之厚利俟
時而動蓄上善之元功則知蒙實俟時泉惟立象捨之
則獨安于静用之則利有攸往居乎善地固不雜于下
流洩爾靈源信無踰于朽壤豈不以䝉之道貴守其正
物之用亦存乎時善下之勲未舉守柔之道攸宜將萬
物而浸彼豈一勺而取斯澄乎秩秩之原至誠自守譬
彼存存之性果行無虧異夫湛爾中虛淵兮下據思混
混以致用朅涓涓而至著儻加乎疏導之功庶滄溟之
可助
　　顔子不貳過賦
偉顔子之賢哉亞聖人之上才既知過以無貳益閑邪
之不囘秉先覺以觀身幾微必顯敦至誠而適道悔吝
何來原夫處陋巷以屢空冠孔門而博雅能盡去于貳
過將動由于純嘏事有未善但見乎必先知之改而後
行孰云乎不早辨也然則過不可顯貴乎内遷貳不可
長防乎外宣可離則且非乎道有開則必辨其先極深
而研在方寸欲萌之際造形則悟當細瑕未兆之前守
爾中庸敦乎誠慤去邪惟務于得善達節更聞于好學
稽仲尼之無大所謂前知攷子路之喜聞誠為後覺莫
不慎乎幽獨戒在防虞既度思而不亂諒憂患以終無
自同乎禹稷之道豈比夫師商之徒苟知恥以方迴是
謂過矣既表微而克正其殆幾乎則知善乃貴乎則遷
過實重乎勿貳自存淵黙之境不在彰聞之地復為徳
本我則體復以終誠㡬者動微我則研㡬而繹志故得
改兮勿憚去以無疑蓋慎乎亂之生也且殊乎人必知
之苟洗心而奉若在滌覽以宜其未嘗復行諒無憂于
祇悔不可則止豈有患于小疵彼視履考祥退思補過
皆已成而是改非未眹而能破所以保中道之誠明為
至聖之翼佐
　五言古詩
　　讌集
鬱陶倦煩暑爽豁逢蕭辰開樽有歡伯傾坐得嘉賓雕
盤薦肥羜寶刀鱠霜鱗清談屛世務善謔到天真須言
燭可繼莫訴盃行頻至道諒在已外物不關身
　　雜興
嚴霜沾百草不問菊與蘭行觀秀色萎坐使芳意殘有
酒聊自把無萱良鮮懽安得青精飯為駐顔如丹
　　怨思
陰蟲思衰草羇雌啼空林盛秋授寒服獨夜擣清砧影
孤隨月瘦肌薄怯霜侵平生託義分夢想在容音山頭
憐化石陌上重辭金安得兩黄鵠因之傳此心
　　怨詩初調示龐主簿及鄧治中
我生豈不辰貧賤亦偶然讀書飯脫粟差可樂餘年藝
麻室南端種桑屋東偏弱婦事紡績丁男長力田瓶儲
苟不乏安用三百廛老翁飽食罷日晏尚高眠豈知天
地間陵谷有變遷獨恨生苦晩不在羲皇前嘗聞父老
言醉鄉隔烽烟安得盈觴酒時復中聖賢
　　碧樓
中條何峩峩映我縹碧瓦汾水望飛雲參旂晀綠野美
哉山與河河流疾于馬
　　讀僧長吉詩
生民類能言茲文特淵邈精韞在希微幽通資寫託狀
物無遁形舒情有至樂自非妙解機誰抽神奥籥大士
棲緣巖門前即台嶽翠屏何峩峩千仞拂寥廓芝术被
諸峯煙霞興衆壑中安仁智居旁研華竺學觀法識非
空了心無少著人境既相於神明信超若作詩三百篇
平淡猶古樂于言雖未忘在理已能覺天質自然美亦
如和氏璞貯之古錦囊訪我杼山郭杼山空崔嵬然公
久寂寞中間三百年寂寞無人作何意正始音緒餘在
清角山旁夏欲休林英春稍落吟登蒼卞餘歸夢華頂
數駕言整巾瓶仍前侶猿鶴誰言雲無心還依故山泊
(王君玉送歸有春/風吹孤雲之句)顧予禽鹿姿繆此縻人爵居常眩韶
音㡬駭頓金絡比將親椒蘭端欲甘藜藿緬懷淨名庵
終尋香火約
　　池臺
層臺遲夕娟清池弄秋水蟾明桂樹間魚躍蓮葉底如
何惠莊津乃在蒲城裏
　　遠行
古有悲秋篇遠行第三句人情重辭家客意倦長路征
馬陟前岡栖烏集喬樹慘淡層陰生號呼勁風怒匣琴
徒自攜杯酒與誰遇衣帶緩于前衣香非復故
　　遊矚
旻宇斗澄霽池臺始登臨幽芳無艷質爽籟有真音閒
雲乍明滅寒䳵忽浮沈青山晴好望白道細堪尋疎蟬
嘒急管躍鯉應鳴琴微風獵椒桂快哉一披襟
　　野廬
休舍松石間外物不可必一馬究微言五禽治生術仁
智得所廬吉祥來此室
　　珍禽亭
仁人坐高齋忘機宅真粹魚鳥沐餘恩樹石䝉善氣珍
哉島上禽託身良得地
　　静齋
鈴閣侍衞稀幕府文書省石上試真茶松間移小鼎吏
師所至清仁者本便静
　　惜花亭
層陰養花天亭榭多春色午氣入衣香東風吹酒力睠
戀冶城遊黄金良易得
　　寄題齋館
東南有仙人玉案經近侍為愛飛來峯翻然下平地白
雲相與栖絳雪居嘗餌日作冷泉游時尋徑山醉徑山
有五峰參差標紫翠西山玉芝巖縹緲多雲氣巖間名
勝僧除館待公至施樹得楩楠開軒對松桂啼鳥傍簷
楹鳴泉落堦砌蘚徑闊三條籃輿時一詣汲井試茶腴
援琴和松吹榮啓老來歌華胥午間睡追隨支許遊嘯
詠羲皇治武林賢主人官儀斗樞貴同是老成人俱懷
方外志流水與斷墁神交復心契數幅伻山圖三伏挂
㕔事長謠紫芝曲遠寄青霞意他年羾赤霄定挹浮丘
袂
　　題飲光亭
林風引石溜席上清且寒主人白羽扇觴客水精盤絃
歌泛宮羽酒面生波瀾
　　送客
秋意不自適況復登河梁眷言送歸客徙倚見斜陽雜
珮解席上斑騅嘶路傍風雲感素節絃管思清商菊殘
餘老蘂蕙晩非新香何以致叩叩臨行持一觴
　　邊思
勁氣初折膠奔書聞插羽寒金刁斗鳴夕火兜鈴舉霜
威畫角雄月思清笳苦驃騎出鏖兵輕車前确虜一鼔
繫名王三㨗獻英主天山掛雕弓玉塞休强弩龍頟近
封侯華堂盛歌舞
　　彭山贈貫之
彭山隔重湖落日見孤塔揚舲入空曠煙樹散鵝鴨山
中老臞仙萬頃纖芥納乘風落珠唾瞑色遠相答平生
爾汝分磁鐵契已狎萬緣一笑空箇處無剰法方舟過
谷隱風雨寒霎霎黎明帶星歸尚及齋鼔踏臨岐戒後
㑹梅熟新秧插期我散縑楮莫忘鷗盟歃
　七言古詩
　　謝御書飛白扇子歌
聖皇多才復多藝包犧徒云造書契坦然制作侔日星
煥有文章賁天地太宗飛白入于神玉堂四字標竒勢
寶跗一學造其精聖祖神孫知善繼萬幾餘力表全能
三紀體仁成至治金壺貯墨奉嚴禋往年大揭明堂門
素龍鱗角儼欲舉白鳳翅翼行將翻八㑹遼邈不可見
六書細碎何足論仁慈原廟多珍榜河漢黼黻輝朝昬
天公常勅六丁䕶在在處處祥煙屯邇英叨籍侍清切
浴蘭每歲逢佳節鮫人海底織冰綃宮工天上裁紈雪
彌綸寶箑已珍華泛灑神毫益精絶紛如薄霧翳靈芝
淡若輕雲拂初日免令常侍登御牀就降王人頒睿札
玉璽封題光姓名孤臣拜手懽且榮暘炎扇暍昭慈眷
夙夜安民彰聖情九門纔傳妙墨出三殿已覺薰風生
標章有愧參鴻碩視草無能禆聖明短歌莫盡形容美
微志聊依頌嘆聲
　
　
　
　
　
　
　
　
　
　
　
　文恭集巻一
欽定四庫全書
　文恭集巻二
　　　　　　　　　　　　　宋　胡宿　撰
　五言律詩
　　早春
燠沐陽和盛蒼筤老色濃大明消積雪青靄遍諸峰逺
浪浮赬鯉驚雷起蟄龍去年南去鴈薊北又相逢
　　津橋晩望
徙倚津橋上蒼凉樹幄中江雲數峯黒山日半規紅菖
葉深依水蘭苕迥得風雩壇春服就歸思羨沂童
　　井桐
一水清無底雙桐碧有情銀牀翻晝影玉虎墮秋聲露
葉游絲斷風枝宿鳥驚隔簾人不寐又送月西傾
　　春晩郊野
岸幘坐前楹天圍極望青月華開嶺霧風影碎池星重
露驚棲鶴幽叢帶暗螢塵機心久息寧待據梧瞑
　　舟次江口
香吹生蘭渚飛霜下荻州月波清浸夜天幕冷垂秋逺
嶼迎潮没寒烟護水浮櫂歌來澤畔知是採菱舟
　　賦江臯
目睇蘭臯上春波泛早暉畫船人競渡繡羽雉交飛島
樹殘潮落汀花宿霧稀短亭迷酒市官栁緑依依
　　西郊二首
髙樓十二曲倚遍到斜暉天幕清無翳溪雲凍不飛斷
岡殘燒盡逺樹宿禽歸久憶蓮華社鐘聲隔翠微
逺籟生寒野平蕪弄夕陽天寒空鳥道水落見魚梁島
樹風仍蕩汀葭日映黄津樓慵極目杳杳白雲鄉
　　慶雲寺檜
寳坊金布地嘉木此含榮吴帝留青蓋湘神駐翠旌月
移香砌冷風入夜琴清若比東陽樹婆娑意未平
　　送臧寺丞赴建昌
新擢京司秩初旌幕府賢少年裁美錦晝日撫鳴絃山
好當衙際雲閒至榻前庭中無一事時問岳僧禪
　　送君為從事東歸
秋半飭歸艎輕橈入水鄉吴歌聞子夜陶菊見重陽月
浦鯢收浪霜空鳥拂檣南冠歸未得潘鬢莫蒼浪
　　送孫從事
三十一仙科同時升大羅軒翔幾人去淪謫獨君何淮
桂牽吟數湘蘭寄恨多且欣彈頍弁榮路未蹉跎
　　送王從事赴漳州
再奉天官集初登郡將筵檄材磨盾妙賓履躡珠賢舊
洞毛生竹新池水映蓮幕中多暇日曳彩戲親前
　　禁直晨興呈承㫖侍郎
内殿已攢㸃(禁中漏盡/謂之攢㸃)攬衣朝未央月低銜禁樹雲薄
護朝霜欲放魚文鑰先含雞舌香大昕鵷與鷺奏事向
明光
　　館中候馬
紫陌歸鞌後端門午鼓餘銅池銜落景鐵㰅掩殘書水
逺溝聲細花閒壁影疎去騶呼已逺自笑守應廬(案應/廬二)
(字未詳所本宿又有上小謝學士啓/云更直應廬當是指秘閣直舍而言)
　　近郊
信馬斗城外芳郊秋物多丹楓驚嵗晏華黍喜時和野
老醉相話牧童閒自歌牛羊稍覺晩一一下層坡
　　沙鳥
一啄樊籠外蕭然烟水鄉折蘆翻夕夢急雨亂秋行南
澗漁波淺西風菰米香世無摩詰手誰與入清防
　　嵗除
守嵗薫爐永迎年煦律回仙人收臘去木帝送春來桂
伴隂蟾隠梅衝艷雪開平明喧夀讌柏葉奉懽杯
　　鸚鵡杯
介族生螭蚌杯形肖隴禽曽經良匠手見愛主人心置
在金樽側來從珠水潯(陸機薦戴若思曰明珠/大貝生于江鬱之潯)願為仁
者夀再拜莫辭深
　　上苑
漢籞春來早光風近太清花深迷玉漏霧逺失金莖夾
道青松密周阿碧樹生回瞻葱鬱氣遥覆九重城
　　山中
乗秋尋逺壑偶到幽人家濁醪釀秫米香飯炊胡麻微
徑捫蘿蔦髙峯弄雲霞餐和殆忘返落景半規斜
　　東溪早步
宿雨澄紛幕髙霞冠逺岑青蓮護水色翠竹結村隂雪
浪魚跳藻風簧鳥囀林峭帆天末起撩動五湖心
　　水館
略彴横雲島欄干瞰玉淵雨汀翹睡鷺風樹咽嘶蟬緑
髪莓苔地紅衣菡萏天夜凉三弄笛月在釣魚船
　　送徐晉卿東歸
夜來龍具冷有客厭長安去國朝衣緇還家楚葉丹雪
情欺酒薄月思拂琴寒只待東風起林鶯振美翰
　　送旌徳田宰
錦邑罷鳴琴歸塗指上林栁鞭饒醉折山館勝遊吟清
譽時苗犢離悰望帝禽明庭趨覲日優績簡宸襟
　　招公儀小飲
官舍隠非隠仕途才不才棟閒秋燕去籬靜晩花開卓
甕何妨卧莊軒或自來求羊疎我甚三徑有青苔
　　朱鳥航
浮航二十四一一跨淮中此地名朱鳥當年踏彩虹香
塵迷舊路寒水蕩遥空日暮驚飛蓋翩翩下渚鴻
　　余山人居
一室閉春林蕭然物外心棊聲敲月重屐齒印苔深竹
閣茶烟細山園鍜樹隂㑹當逃世網來此締朋簪
　　和人山居
翠柏䕃山莊巖扃四序凉歌攀牛角逺嘯引鳳音長夕
膳烹葵熟春杯切桂香列侯生計在千戸橘含霜
　　山居
松韻笙竽徑雲容水墨天人行春色裏鶯語落花邉脩
竹三間屋清泉二頃田了無官府事雞犬莫登仙
　　經朱氏郊居
東岡接釣磯有客偃郊扉繞舍喧流水當牕識翠微溪
田香稌熟霜樹晩桃稀半日揮塵袂停車不記歸
　　送外表王植赴官嶺外
五嶺知何許離懐豈易言傳情無去鴈驚夢有啼猿溪
思吳蓴老(别墅在/梁溪)林香越槿繁渠渠持美酒計日望歸
軒
　　銀臺退朝
官事良為少人生初得閒長吟聊擁鼻薄酒且酡顔春
物行將晏年芳尚可攀此心同木鴈材與不材間
　　桃葉渡
悵望情人曲空留此渡名一條衣帶水千古石頭城艷
歇雙桃色歌沈兩槳聲不堪懐古意山外夕陽明
　　春寒
三楚多寒地憑山復大川龍鱗横雪隰羊角起風天酒
價髙平日花期晩去年白門無限栁疎瘦未成眠
　　蓬萊詞
瀛閬盛佳招排雲下赤霄水犀梳插鬢火玉佩垂腰鳧
影朝青舄鸞音咽紫簫鼇宫無夜色豹髓未嘗燒
　　寄合肥知巳
離管回香轡行舟動翠篙夕魂惟是黯春目旋成蒿夢
與楊花蕩書憑燕子髙望中人不見湖上首重搔
　　題蘭溪
招提紫翠中僧住最髙峯幾劫親諸佛三生聽此鐘早
香依澗樹髙臘寄庭松性海無窮願金書字字濃(師造/大悲)
(像著發/願文)
　　景福殿緋桃
偷約蓬山客閒尋芳樹蹊晨葩鮮欲語春色醉成迷艷
奪朝霞段香傳冰麝臍飄然凡境外初有乳鶯啼
　　暑夕水亭
曲檻瞰回塘披襟對羽觴蘋風微有韻水月自成凉嫩
篠踈踈影新荷偃偃香么絃聊按撫志不在滄浪
　　新荷
一夜抽輕葢平明映曲池水凉魚未覺烟淨鳥先窺露
重心猶巻風多柄尚危東林應結社秖待素華披
　　惜花
試歩向欄干奇花正好看乾坤増著力風雨莫無端彩
筆題詩易金刀下剪難十分方吐半猶喜夜來寒
　　晴虹
霽野收雲雨長光架一條媧天初補石乾鵲早成橋日
馭迷黄道仙梯接絳霄誰能乗六氣萬里信扶揺
　　邑宰恵花木
曉圃分花品烟耡手自攜未貪桃結實且映李成蹊瞥
見香蜂集仍聞好鳥啼河陽春色晚流過短牆西
　　行次淮上寄何毖秀才
南浦傷離數西州作惡頻吟亭蟬送栁宿枕鳥驚晨鄴
㑹疎沈李吴懐豫憶蓴此心何用慰前有杏園春
　　秦淮
厭勝踰千載祖龍安在哉寒潮平復落幽鳥去還來龍
鑿功全異牛山事可哀不知終古恨誰見劫成灰
　　重陽日東園
沆瀣催時律幽隂結夕霏樓臺侵日上山水送秋歸海
燕辭巢盡霜鴻避弋飛一杯元亮酒聊以浣塵機
　　宿白佛寺
下馬憇禪闗春苔一徑斑歸雲尋谷口倦鳥泊林間山
客收棊罷龕僧數息閒月髙人不寐隔嶺水潺潺
　　甘露寺
寳勢窮吴地寒流對楚邦一峯擎佛刹萬象入僧牕落
日銜遥樹晴虹畫半江海門秋色近翠朶自成雙
　　自詠
索米年來甚伶俜秖自知黒貂随日敝葆髪豫秋衰舊
産思重理先賢恥逆施吕䖍刀未解骨法謾多奇
閉戸無還往端居廢禮容花為貧富燄燕是舊過從持
屐對人蠟綻衣看婦縫非同叔夜傲切莫怪疎慵
　　華陽逋客
小𨼆華陽客山中不記年酒中長有聖棊下更無仙授
得廣陵散注成秋水篇吾纓今未濯慚愧舊林泉
　　瓦官寺
紫色嘗開國金輝此界繩火輪經壊劫雪頂見殘僧狂
薜縁秋壁深松映晩燈哀猿不可聽一一在巖藤
　　題劉奉禮書齋
人尚西齋學家承北第榮錦囊添句重蟾滴試毫輕
底法成新構開書泣舊楹丹山消息斷喜見鳳雛聲
　　和吉老學士召赴崇政殿試舉人
需宴經芳巳嚴趨奉禁宸子亭參覆試止輦奉周詢(詔/蹕)
(累幸泛/覽試巻)玉取三燒粹金求百汰真自慚諸老意多賴洛
陽人
　　清明日謝人送酒
寂寞揚雄宅鴟夷載酒來鑽榆試春火切桂暖晨杯芳
蘂何須菊香梢尚有梅自慚非叔夜聊學玉山頽
　　金山寺
寶勢中流起香園此布金鴿棲金殿冷龍伏夜潭深水
鳥銜生食江神聽梵音上方聊送目天幕杳森隂
　　齊國大長公主輓詞
舊築王姬館新開貴主阡山林經駐蹕烟霧隔飛軿天
屬尊惟孝邦風穆以賢鸞龍摛翰藻昭徳萬斯年
　　兵部尚書贈司空侍中晏元獻公輓詞三首
俊老三階後髙華四紀中朝廷用文治廊廟得才雄雞
樹前隂改鱣庭舊跡空生存華屋處零落恨無窮
川嶽淪精氣風華喪傑才典刑留大雅文象坼中台聚
窟香難破鈞天夢不回只應之帝所鳴玉侍丹臺(公早/被章)
(聖顧/遇)
儲極元寮寵公貂盛䇿班寧神依大騩結冢近陘山鼓
吹春風裏麒麟夕照間寄言川上水何事不西還
　　太尉文肅鄭公輓詞三首
西北謀元帥東南出雋儒上前曽借筯閫外復投壺見
噐同安國憂邉得亞夫如何遡黄壤不及播洪爐
公業闗東望夷吾天下才辭鋒横劒㦸詩筆走風雷帥
節行邉去氐酋獻地來榮華一朝盡埋玉使人哀
將鉞徽聨重公槐賁典加哀榮班襚衮虧痛軫投瓜朝
露沾崇斾秋風咽迥笳英靈不可問宰樹有棲鴉
　　太尉侍中鄭國宋公輓詞三首
第一平津䇿同時入洛名配台升上相宰漢得元精國
念靈龜喪人嗟厚棟傾睿篇傷俊老殊禮極哀榮
盛業元根古髙文早變風墮鱣遺館在浴鳳舊池空卓
馬辭丹陛(公以使相還/節三公薨第)騎箕向碧穹琴竽三月罷鄭國
愴賢公
天上三台坼人間一鑑亡寧神韓土内結冢騩山傍槐
鼎廞儀物貂蟬襚宻章髙賢同委化兹理昧蒼蒼
　　座主贈司徒侍中宣獻公輓詞五首
天下中庸徳人倫正始風立朝周鼎重當代禹門崇注
意深黄閣收神杳碧崧蒼生終古恨尺璧在丘中
三陟贊樞鈞殱良昧上旻幾傳分相史終未立家臣衛
武徒虚語巫咸不可詢空餘山甫徳流詠在烝民
門盛三鱣講書追兩馬修朝評尊月旦王法正春秋革
履聲長絶緇衣詠獨留從今非大醉不復過西州
鳳徳衰何早蛇年讖有開斂衣班上衮愍冊賁中台縁
鵠空存飾騎箕不下來棟隆今巳折僑壓可勝哀
鹵簿指西州都人助紼謳白雞亡謝傅黄石葬留侯霧
薄旌銘慘風長騎吹愁神華何處所流恨滿山丘
　　禮部蔣侍郎輓詞五首
大雅時之老髙陽世有才英名知四海公議許三台華
皓辭歸去蒼黔望起來一朝嵩構毁愍冊感餘哀
香案經為吏甘泉預侍晨衣冠親雉尾章疏動龍鱗當
世髙人物諸公滿搢紳忽聞捐几杖萬恨只酸辛
潁水重臨乆(公再領/吴郡)桐鄉見愛深峴碑偏墮淚鄭瑟盡
停音蜀士知鄒學吴兒喜洛吟(公在蜀在吴留意學校/精于篇詠人多傳誦)
生前祠影在寒霧碧山岑
尺璧丘中恨人間第一流九原迷白日萬壑怨清秋風
月髙情盡煙霞麗思休故時芝館在迢遞使人愁
茂苑來書跡藍橋别淚痕如何一交臂不覺九招魂東
里嗟遺愛西州哭舊恩二孤猶在丱未免懟乾坤
　　翰林南陽葉公輓詞三首
方丈仙山地承明帝所人辭源長萬里筆力重千鈞草
詔風雷暮賡歌律吕春如何巖雨望奄忽棄生民
獻替依明主周旋奉至公直尋無枉道方寸有孤忠恥
在瓶罍罄嗟深杼軸空蒼生猶未泰夫子已先窮
逺䇿思開濟孤飛易中傷中途捨騏驥少日鎩鸞凰千
鏌仍雙折臯䕫遂兩亡(公與故太尉鄭公為莫逆之友/不數月相繼薨落同時葬于吴)
(下予實被/二公奬睠)吾生知已矣魂斷武丘傍
　　題飲光亭
居易能藏氣探幽復治亭泉華聊自挹澗響與誰聽圓
檜行依蓋前峰坐對屏一瓢吾道在凉月此忘形
　　晨起馬上口占
馬過津橋外城臨金斗傍(金斗肥/城之名)早霜濃著瓦落月半
銜牆暗水澄寒底初霞漏曉光疎鐘林下寺煙景正蒼
凉
　　九月十五夜北樓望太湖
雲影消空闊霜華拂杳冥秋光不隠鴈夜色欲迷螢爽
氣横蒼卞凉波接洞庭水仙當此夕應化白龍形
　　登潤州城
城壁起山根樓梯易黯魂雄風揺碧浸畫角弔黄昬一
帶分江紀雙峯㸃海門東方瞻宰樹秋色暝前村
　　懐宣城㑹勝院二首
淨刹枕城隅溪光清且虛僧閒對馴鴿客至數游魚巖
氣浮川上林香生雨餘南雲雖可望長與沃洲疎
城外尋僧逺居常信馬蹄移時取香飯半日濯靈溪白
馬迎人下清猿對客啼亭前有封殖試為問紅梨(沃洲/亭前)
(有梨樹玉溪生有/崇文館紅梨之句)
　　仲春三衢道中
隔閏年芳早天風泛暖暉酒香迎社重村語向蠶稀林
際新鶯出楹間故燕歸湖頭春在否人去栁花飛
　　贈少室王山人
九籥秘仙經巖巖玉骨靈内書天上見仙樂帝前聽壺
小藏仙界槎髙拂斗星華陽陪夜話多是說金庭
　　送錢比部守盛山
家世楹書在山河廟劵存烏衣出才子朱轂滯王孫過
峽朝雲舉辭梁臘霰翻遥知巴子國愛日有餘温
　　聞鶯
雙翎何睍睆百囀更綿蠻獨向芳林宿多衝細雨還低
迷穿栁外調笑入花間肯比青鸚鵡雕籠受閉闗
　　送顯忠上人歸吳郡
秋風隨處起振錫不留行卻背嵩雲去迎看淮月生禪
通少林黙詩得杼山清幾夕巖窓下㤀眠聽瀑聲
　
　文恭集巻二
欽定四庫全書
　文恭集巻三
　　　　　　　　　　　　　宋　胡宿　撰
　五言律詩
　　芳茂山
此地横青嶂當年聳紫氛(晉時常有/紫氣現)碧花巖下柰玉葉
嶺邊雲寶勢三神秀靈風百草薰將軍精爽在可解勒
移文(晉將軍曹/横葬此)
　　浮石寺
溪碧照浮航仁祠紫界牆牕扉銜逺色樹石納餘涼升
講林花落抛生水鳥翔逢僧談止觀數刻盡牛香(案牛/香二)
(字不經見法苑珠林有云牛頭/之香生于海岸此殆節用之)
　　送張著作任柘城
出宰分寰邑修書得秘丘青雲莫厭晩翠柏最宜秋舊
學緇林散前驩醉墨留弦歌聊自慰不足論全牛
　　别墅園池
小池連曲圃幽可滌煩襟露菊凝秋艷風荷結晩隂碧
蘆巢鳥重青藻宅魚深自是輪蹄外囂塵豈易侵
　　送曹生歸臨江别墅
氣入商中勁人思瀆上勞滄江縈故國凉月伴歸舠麗
賦憑烏有清篇託畔牢(案畔牢二字不經見漢書揚雄/傳有云書名畔牢愁此殆節用)
(之/)竹林温緒業天彀佇時髦
　　寄善慧大師禪齋
金策巡方罷齋軒俯斗城池閒魚聽法臺静鳥窺生社
影香蕖白禪隂碧柰清昆灰多妙辨(案昆灰二字不經/見當即是昆明劫)
(灰語節/用之)平日集朝纓
　　小閣
小閣閉春風疎簾隔幾重栁緜收未住酒病太無悰帶
眼偏知瘦棊圖最信慵隆中一覺睡日影過高舂
　　悼往
昨夜西樓月團圓似去年鳳屏非復舊虎枕未成眠破
恨憑湘酎(案湘酎原本作相酹攷謝惠連雪賦有/酌湘吳之醇酎句詩葢節用之今改正)流哀
寄蜀絃葛華與參宿(案葛華二字不經見攷梁樂府前/溪歌黄葛何蒙蘢生在洛溪中花)
(落隨流去何見逐流/還此葢節用其語)此見恐無縁
　　江樓
亭亭紫桂樓渺渺白蘋洲易㫁傷春目難銷假日憂雙
鳧仙子貴兩槳美人愁欲寄青泥訊雲峯隔舊遊
　　初赴揚子任
補吏承人乏安貧得士常半綸朝受命數舍宿舂糧(自/蘭)
(陵抵儀真/數舍而近)楚地元三户騶奴亦一囊空裁宣德頌何路
奏明光
　　徐偃王廟
天下慢朝周君王瑶水流一朝規問鼎千里御還騮故
國無歸日叢祠幾換秋詵詵耳孫慶惟烈在仁柔(邑人/率多)
(姓徐云/其苗裔)
　　清溪泛舟
家在清溪上乘閒一棹歌夕凉天有月秋迥水無波鷗
鳥機心㫁鯪魚香味多吾纓猶未濯終是負漁蓑
　　一年好景
樽俎眞無奈風騷亦被魔酒龍春力健詩將夜謀多未
羨封侯印偏憐卻日戈寄言嵇叔夜休惜玉嵯峨
　　早鴈
闗樹來時紫江楓到日丹驚弦初月上避弋太虚寛野
水涵秋色霜雲結夜寒終年南北路未可笑離鸞
　　寄懷尊師(案尊師上/似有脱文)
多年疎法集長夏憶齋房桐雨生苔淨杉風坐石凉真
茶烹澗溜滿飯取天香何日揮冠冕相期作道場
　　華陽道士朱尊師
閬苑花邊醉知君是謫仙姓名金簡上官職玉臺前碧
海三竒藥青梯尺五天秖愁騰踏去相望隔芝田
　　紫薔薇
天上星垣貴人間花品高偷模煩象管學剪費金刀西
母停雲輦東卿駐節旄曉軒無限思香架近蒲桃
　　晨入都省聞子竒内翰宿太常因寄口號
相思禁林客知奉太常齋月落桐依井風休絮滿堦歡
娯疎勝集申寫寄長懷遙望牆東隠朋簪杳未諧
　　又陪公素舍人晨入西閣見紫薇初開
疎雨休前檻新英艷小叢且欣當夏日不用憶春風便
可攜歡伯相從作醉翁回頭問堦藥何處覓蔫紅
　　題擷芳亭
有客隠東岡珍亭號擷芳仙壺分氣象木帝借風光淥
水穿林遠朱橋跨岸長寶隣曾折桂今是狀元坊(擷芳/主人)
(乃今副閣徐/公之里閈也)
　　初秋
九夏困煩寃逢秋似得仙短牀便月下長簟怯風前露
氣清羣木雲稜澹一天西江無限水長嘯憶樓船
　七言律詩
　　大慶殿元㑹
殿裏爐香散彩雲殿前旌仗從朝暾后䕫六樂調時律
太皥千春入御樽神化還隨蒼震始天顔卻映少陽温
新年喜氣知多少鬱鬱葱葱覆九門
　　燕洞宮
洞裏青娥赤玉簫香童迎過百花橋身輕不待泠風馭
天隔難逢翠羽翹仙醴四升誰酩酊使烏三足自飄颻
座中若話金庭事記取真人是子喬
　　張侍讀箋注太𤣥經義
陳書覆瓿久無憀天幸名儒釋舊爻準易一時遭客難
賞心千載獲神交高情要在崇孤學餘力猶能解衆嘲
誰道鳳凰難得髓續絃今日見靈膠
　　賞花釣魚應制
球檻靈芳濯露開瑶津朱鮪復新來三竿御水承垂釣
萬蘂晨葩奉賜杯春暖僊蓂初靃靡日斜芝葢尚徘徊
柏梁聖作星躔麗累氣蕪音愧仰陪
　　咏蟬
栁條高處不須吟正是螳蜋負異心已㫁清腸悲玉露
更流哀響入瑤琴長洲苑下風聲急宣曲宮中暮色深
莫道齊姬無伴侶海邉精衛亦寃禽
　　登雄州視逺亭
誰將粉水掃天衢萬里全開晦景圖百尺凍雲飛未起
一筝寒鴈逺相呼由來封略非三代大抵漁樵似五湖
欲望繁臺何處是繁臺不見見平蕪(予家在京城東南/繁臺之下繁音婆)
　　送錢子文著作宰福陽
三政平反有惠心民歌遙望邑中黔桃翻浪影吳艎急
芸掩書香漢閣深行訪名山須著屐坐清囂俗且横琴
西州有客偏傷别無宻瑤華寄好音
　　題承詔亭
開徑臨江有舊居野亭于此狎禽魚八才素擅高陽里
五返曾迂使者車圯上早傳黄石略隆中難戀武侯廬
主人今醉葡萄酒籬下秋風菊自疏
　　送清漳護戎王中立
賦别怱怱涕泫然七閩封堠接蠻煙山長水逺知何處
花落鶯啼又幾年顧我青衫隨吏牒惜兄華髮事戎旃
風波世路相逢少腸㫁東歸下瀨船
　　送呂昭鄰同年宰巫陽
清蘂君宜妙一臺當年仙桂竝枝開樓逢春雪嘗為曲
廟近朝雲轉費才逺字莫教雙鯉㫁歸期偏望二鳧來
巴猿蜀魄多離恨猶喜圭田助酒材
　　送李寺丞宰攸溪
短李祠堂世閥餘少年從學馬融居樓中質問無疑義
帳後傳藏有黙書茂苑卻尋花氣歇家山重上桂隂疏
弦歌莫嘆浮湘逺纔是青雲舉足初
　　寄題黄氏閒宴閣
翬飛迢遞拂秋槎宴坐塵清道有芽五葉對僧談妙果
一槍留客試真茶簷前暮景沈歸鳥牕外晨暉泛早霞
衍篋文多休寄傲月間芳桂正窅窊
　　和邃卿館中晩入(案邃卿原本誤作邃鄉攷宿他/詩作邃卿又韓琦安陽集亦有)
　　(和邃卿學士詩/今參校改正)
銅狄嚴扉大帝家雨回天氣湛春華牆頭落景半規日
樓外餘暉幾疊霞風近天淵聞鬭鴨煙開宫樹見棲鴉
端門漏密長廊静時見香英墜砌花
　　朝罷
朝罷通中一覺眠右銀臺路入西垣日長易覺芝泥熟
風軟頻驚藥樹翻朱檻帶隂難可倚紫薇當書不勝繁
何須更寄陶牕傲自有餘凉在此軒
　　送梅監丞宰山隂
春半朱航拂水輕季珪佳邑得時英民淳定見蹊田黙
歲稔仍占射的明太史舊遊書穴邃右軍殘跡墨池平
何妨公外尋僧社琴鶴相隨雅有情
　　送集賢李學士赴荆臺
蓬島迴風此再來當年俱重輯寧才芝隨禁掖新泥熟
桃應仙源舊路開金契旋聞臨外閫雲屏仍是接中台
(時丞相大學士/兼領書殿之職)専城四十前賢事期歲行歸妙一臺
　　子莊見求近詩以一闋為介
半綸祗役謝英遊牒訴裝懷思若抽銅鉢任敲何所得
鐵盂雖缺豈銷憂楚囚操樂寧忘本蜀客摛辭秖傍愁
强抉巴音還首鼠知君詩户敵千侯
　　送張從事
月毫揮檄愈頭風屈佐初賓位未充金玉擅珍須席上
蛟龍為物起池中叢雲絢彩人歌舜綿竹摛辭客薦雄
一乘追鋒看賜對虎賁千㦸照瓊宮
　　山居
老矣求田魚稻鄉兒孫常要在余旁提籃買菜須靈照
舉案齊眉只孟光醫國有方三折臂扣闗無路九回腸
紫芝白髮秋風裏悵望商山綺與黄
　　寄子高秦州從事
雪裏詩筒至自秦仲宣佳句樂從軍谷鶯漸喜遷高處
塞鴈猶嗟失故羣北闕舊遊孤似月西州迴望逺如雲
一枝春色無由寄手弄梅花卻自薰
　　和曼卿館中夜直
右銀臺路逼僊盤有客通中此宿官鈞奏暗驚天上近
霞杯難制月邊寒風來禁樹龍傳㸃露下高梧鳳戢翰
更聽建章魚鑰動水蒼朝珮響珊珊
　　遠思
一片平蕪百尺樓闌干横絶㸃清秋三年字與燕鴻㫁
千里心隨桂水流空對霜葭驚逺别忍題雲葉寄牢愁
驪駒不見西曛迫目眩天涯片席收
　　和邃卿寒直
子門肅唱徹周廬甲夜輕寒臘破初樹底勌飛還類鵲
齋中酣夢欲成魚三鍾賦粟才無取五餌干時策已疎
天祿舊來名寂寞更堪牕雪照殘書
　　九日山陽驛作
飄泊年來憇下亭雀羅秋静掩苔扄拂牕紅葉欺閒臥
倚檻黄花笑獨醒盛憶林泉羞白石欲持香火訪丹經
華陽小隠平生願可分區區事挈瓶
　　趙宗道歸輦下
㳂牒相逢楚水湄竹林文酒此攀嵇半氈未暖還傷别
一臂初交未解攜江浦嘔啞風送㯭河橋勃窣栁垂隄
明年四月秦闗到洗眼揚州看馬蹄
　　送天章王待制再領陜州
愛樹重攀隔十春召南遺俗至今淳車邊野鹿依明府
(鄭洪行春有/白鹿夾轂)池上沙鷗識主人(園池之勝/甲于雍部)太華逺峰捫
日馭洪河高派落天津壺漿竹馬參歌舞頓覺城中喜
氣新
　　咏鶴
獨立青田刷羽儀朱研丹頂雪裁衣賦來自合凌清漢
仙去何曾識令威松葢露寒應有恨蓬山雲㫁未成歸
舊巢寄在三珠樹待與還丹作使飛
　　舊將
曾上燕然勒漢兵白頭麟閣見儀形三朝自是山西將
百戰曾焚老上廷已奉列侯歸北第更籌深策破先零
(案先零見漢書趙充國傳西羌先零注鄭氏/曰零音憐無作陵音者此入九青韻葢失攷)彎弓擊劒
平生事不許兒孫授一經
　　七夕
孔雀南來燕子西銀河消息已驚遲石城仙使飛三足
玉殿華燈焰九枝暫揜星機同一笑卻披雲幄重相離
杞天長在年梭疾若比人間是逺期
　　宛陵秋晩
誰道江南好物華江南今日抵天涯秋風只解吹桐葉
暮雨還來打菊花寒水答砧偏響亮迥樓飄角更嘔啞
舉頭試作長安望惆悵青山遶郭斜
　　海上
大幕紛紜海水浮日車東上惡埃收金鈎欲下靈鼇怖
鐵網將沈寶樹愁自昔神仙嘗有藥從來銀闕不通舟
燕酣餐盡蟠桃熟㑹約琴高控鯉遊
　　夏日舟行
箭激雲檣五兩輕波光飛入射桃笙山眉逺映羣鷗過
霞綺新和落照明甘醴更無消暑意文竿徒有羨魚情
飄颻若得乘羊角直待銀潢上玉清
　　送呂解元江隂禮席
玉人仍是紫芝眉五世嘉占得鳳飛果滿車中潘令去
馬盤樓下庾郎歸東牀寄傲便便腹北路騰裝粲粲衣
九燭夜堂開喜宴畫鸞交扇接香幃
　　送祝熙載赴金華主簿
數路收才漢得人物塗聊試半通綸宸廷唱第瑶光近
仙簡刋名玉字新芳桂行吟闗外月香葩回夢苑中春
平時官下文移少日涉閒園戲綵頻
　　泛舟
瑟瑟凉波冷接空恍疑雲物畫屏中一篙海客乗槎水
兩漿仙人取箭風秋色暗欺荷葢紫夕陽偷射桂旗紅
長來此地無窮樂珍重笭箵與釣筒
　　送王龍圖碩赴荆南
南部行臺駐萬兵繡衣歸路有光榮(龍圖往時領漕荆/北别墅復在武昌)
鳴鐃虎豹林中避吹角蛟龍水底驚湘樹逺從湖外出
峽雲時向馬前生主人落筆多風調應唱新辭徧郢城
　　送陳鐸歸吳興
六篇高論吐虹蜺報罷扁舟擊汰歸地上麒麟須逺到
天邊鷹隼且卑飛秋來苕下醪醅熟寒去江頭鱠縷肥
莫嘆隋和猶未售玉蟾濡翰待君揮
　　寄題雄州宴射亭
北壓三闗氣象雄主人仍是紫髯翁樽前樂按摩訶曲
塞外威生廣莫風龍向城頭吟畫角鴈從天末避琱弓
休論萬里封侯事靜勝今為第一功
　　送吳江知縣陳著作
南望湖山畫一屏松江江水向人清何如㟪㠥聊為活
況是瀟湘謾得名雙槳有時青翰逺兩衙無事素琴横
遙知惠政通和氣乳雉馴鷗自不驚
　　贈華陽道士朱尊師
卻餌英芝養道芽赤霄曾輾絳雲車眼看碧海成夷路
心記蟠桃結實花東府靈方修白石上清香飯給胡麻
兩雙條脱皆金玉可是南山蕚緑華
　　仲夏有感
誤逐時英落彀中拙艱為吏悄無悰鶢鶋已享鳴鐘賜
澼絖焉知裂地封西北晩雲長望闕東南春畝久抛農
怱怱禹鑿當年事猶待神雷起蟄龍
　　上元禁樂(丙子/歲)
此夜重城鳳腦寒放遊車馬接通闤漢祠歌罷天壇冷
鈞奏聲沈帝所閒紅蠟枉殘春色裏青樓空占月明間
仙壺定有尋芳處公子雕鞍兩兩還
　　暮冬離京師
雪中愁買出闗符又著青衫事府趨燕市有金還貴馬
鄧林無樹可棲烏鴟夷痛飲傾家釀如意狂歌缺唾壺
朝野多歡天子聖目瞻東闕步踟蹰
　　感舊
萬里青雲未致身馬蹄空踏幾年塵曾迷玉洞花光老
卻過金城栁色新粉壁已沈題鳳字酒壚猶記姓黄人
塢中横吹偏多感一涕闌干白角巾
　　落葉
霜華昨夜拂秋林翩落紛紛不自禁清吹無時來檻底
紫苔相伴住牆隂空餘倦鵲求枝宿更剰殘蜩抱樸吟
萬物歸根真趣在卻縁江月識禪心
　　嘲蝶
三春流寓寄花房雌去雄飛過短牆雙翅薄匀何晏粉
一身偷帶賈充香風多苑後飛無數日煖池邊舞更狂
卻為有情人愛惜六宮皆作繡衣裳
　　飛將
曾從嫖姚立戰功朔方猶畏紫髯翁雕戈夜統千廬㑹
緹騎秋畋五柞宮後殿拜恩金印重北堂開宴玉壺空
從來敵國威名大麾下多稱黑矟公
　　公子
北第當衢㦸有衣巾帷鮮媚僕如犀萬錢供箸鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
　　古别
長道何年祖軷休風帆不㫁岳陽樓佳人挾瑟漳河曉
壯士悲歌易水秋九帳清油徒自負(一作/貴)百壺芳醑豈
消憂至今長樂坡前水不啻秦人怨隴頭
　　函谷闗
天開函谷壯闗中萬古驚塵向此空望氣竟能知老子
棄繻何不識終童謾持白馬先生論未抵鳴難下客功
符命已歸如掌地一丸曾誤隗王東(案隗王今宋詩紀/事刋本作隗生攷)
(後漢書隗囂傳長陵人王元為大將軍説囂曰請以一/丸泥為大王東封函谷闗即胡宿詩句所本刋作隗生)
(者誤附/識于此)
　
　
　
　
　
　文恭集巻三
欽定四庫全書
　文恭集巻四
　　　　　　　　　　　　　宋　胡宿　撰
　七言律詩
　　塞上
漢家神箭定天山煙火相望萬里間契利請盟金匕酒
將軍歸臥玉門闗雲沈老上妖氛㫁雪照回中探騎還
五餌已行王道勝絶無刁斗至闐顔
　　湘夫人祠
翠華獨去蒼梧野紅袖同沈楚水濆休把蘭湯招怨魄
空留竹淚憶明君風前有恨啼湘瑟天外無言擬峽雲
不比石城雙姊妹帝家釐降有遺文
　　𨼆客舊居
鵠版飛書到此山海簪重拾更彈冠畹中紉佩荒蘭葉
石上移文蠧蘚瘢蕙帳煙空胎化老柏庭風起麝香寒
至今門外潺湲水疑是幽人賦考槃
　　寄題公儀西溪
山公休愛習家池自有清光灔一溪川上好風跳鰋鯉
波中晴日浴鳧鷖孤舟小嶼閒如畫釣線輕緡靜可攜
更助吟毫無限思落霞猶共夕陽低
　　送莊賢良權之歸舊隠
過我東還鑑水湄儻逢親友話襟期書鉗紙尾丞真負
易在牀頭叔自癡(僕近/學易)破廨數間將整整踐更三載且
遲遲(開書鋪家有指僕為暗闕者○案註中/暗闕二字未詳無別本可校姑仍原本)督郵少屈
吾衰矣三徑歸來未有資
　　送向館使赴陜郊
陜服由來二伯居使君新詔擁犀渠門連象魏施行馬
地控崤函佩左魚世德高華河裏舊土風淳厚召南餘
政成期月須嚴召行見追鋒走傳車
　　送江寧監軍李舍人歸闕
假節彌年去玉墀星郵傳詔紫芝泥帳中宻印交龍虎
麾下全軍解水犀仙闕歸心春槳快石城離思晚雲低
宣平貴里天姻盛競爽行看對析珪
　　城東别墅寄懷天錫
幾日歸心托暮雲半氈牕下久生塵水天雨氣霏霏㫁
竹閣山花㸃㸃新小苑鶯聲偏破夢大堤花艷欲迷人
豈無躞蹀青絲騎不敢偷看城裏春
　　送魏屯田出守山陽
左臺分契領東麾入奏清廂幾刻移三采綬章秦服志
兩轓朱色漢官儀雌堂夕宴沈賓轄(案雌堂二字集中/屢見未詳所出攷)
(郡國志太守所居塗以雌黄故稱黄堂此/名雌堂疑即取雌黄之義今俱仍原文)緑野春耕駐
使旗盤錯寄才知不久英輿六尺待飛綏
　　和承旨尚書觀春物欣盛之什
紫陌年光天上回東風吹雪放新梅燕鴻卻皆南雲去
楚鳥還迎社日來半緑萍醅浮臘腳殘紅桃艷弄香腮
山公知有登高興樽下容誰獻壽盃
書觀春歸雪意殘三竿初日照天闗魚聲稍喣芳塘面
鵲語頻跳碧樹間渠落禁中聼御水閣凭空際數前山
柳黄梅白東郊近未得攜壺一日閒
　　江城春日
暮春江色映芳菲雨後清和滿客衣遊騎自穿官栁去
落霞常伴彩橈歸錦鱗劈浪深深躍翠羽迎風兩兩飛
因下短亭猶惜别萬枝香雪在薔薇
　　謝惠詩
君詩來貺我難當語帶誠齋句妙香(案誠齋乃楊萬里/自號此首疑南宋)
(人詩誤入集中者然或當時别/有其人亦未可定今姑存之)鮫室垂垂新下泣蠙珠
顆顆爛生光魂飛錦里花争巧夢到池塘草又芳早晩
交遊逢大手急將名姓為傳揚
　　送張著作任蘄水
家世南州擅席珍(君之先正/世踐甲科)斗城傾葢厎相親誅茅三
徑原同閈枕水雙扉重作隣翰墨初通文苑職弦歌聊
嗣武城人楚詞舊學精章句未得金門薦買臣
　　和春卿學士登定力寺北閣兼寄絳倅富彥國監
　　丞
玉山偷暇訪禪扉洛社諸英昔所依三鳯同時翔仭去
二龍相繼得標歸(天聖中春卿昆仲三人同升文榜後/數年春卿復與綘倅監丞相次竝登)
(制舉之首文/勝今為美談)硯池終歲貪殘墨講樹經秋長舊圍更待
碧紗籠美句始驚韋布有光輝
　　送李留後赴天平
留印高提駕伏熊鄆城襟要此臨戎四封土俗弦歌盛
九疊霜天鼓角雄風月靜歸談笑内山川遥入撫綏中
居多暇日溪堂勝不廢投壺與釣筒
　　寄浙漕晉卿李工部
名臣分刺十三州君在東南第一流郡國成風皆自化
朝廷安枕更無憂江湖莫作多時計山水何妨暇日遊
誰與二天相對飲看看八月弄濤頭
　　送兵部陸學士赴漕閩中
宣風一面得甌閩丹舸乗流破月痕玉色暫辭當牖坐
衣香初隔止車門帝臺回望相竿遠仙嶠重過射的存
(君自㑹稽任/重赴使漕)曾頌天禧金石刻定應寛利賦朝恩
　　送杜偉長學士赴漕河北
甘陵孤壘起纖埃趨詔東南武庫來天子此時知國器
生民從古寄賢才神鋒立㫁無留刃籌筆先機有疾雷
行見司徒封露布鄴城歌舞夾行臺
　　送陸兵部赴漕湖南
甘泉司計署名高出拜行臺帝綍襃使節逺籠三壤賦
官儀清坐七兵曹時平漢斧宣威力歲稔湘帆繕貢勞
秋晩洞庭山水秀定知懷古費宫毫
　　送御史蔣公赴漕江東
簪筆天階柱下官孤風凜凜振臺端坐曹常佐甘泉計
奏事曾紆武帳冠一日雕龍分使節幾年驄馬避朝鞍
商功未是須賢地荷橐行歸侍玉鑾
　　送石舍人得告展省
先賢富貴重夸鄉況復哀榮感履霜三最詔書新予告
九原恩澤逺生光老人競醉金錢少稚子爭牽玉佩長
荀令池頭芳樹在栖雞浴鳳日相望
　　送石舍人入西閣見紫薇花盛開
西臺重見紫薇花天上時時好物華人向藥階升禁掖
(舍人初上/故事壓角)路從桃水入仙家香英半落風前酒高艷遥
烘日際霞郤憶後齋濃睡覺芝泥初熟午隂斜
　　寒蟬
槁葉驚秋樹幄稀嘶蟬猶尚警寒枝玉琴可要傳深恨
珠露何妨剰薦饑已伴風筝流遠韻更邀霜籟散餘悲
清漳病枕無悰久月夕煩君住少時
　　三衢道中馬上口占
短亭疎栁映鞦韆馬上人家穀雨前幾樹槍旗茶靃靡
一溪鱗甲水潺湲鶯期别後聞餘哢(古詩鳥嚶/兮友之期)蠶候歸
來見小眠可惜西湖湖上月夜來虚過十分圓
　　送張待詔知越州
長安廏吏馭花驄竹使遥分淛水東逺勢早推賢相子
(太傅三當國柄/公常逺嫌避事)任誠真有古人風稽山一鎮居封内(四/鎮)
(之山㑹/稽其一)阿閣三休聳禁中長樂鐘聲偏怨别何時同謁
建章宫(案永樂大典載胡宿寄㑹稽張待制詩惟末二/句與此異云不及臨滄陪置酒憶君千里寄書)
(筒其前六句及小註竝與/此同今弗複存附識于此)
　　送陳學士知常州
金斗城高二浙西使君初拜武都泥射堂五色開雲的
齊隊千兵衣水犀仙閣舊香芸辟蠧使軒新䕃李成蹊
下車定有中和曲索米州民日倚輗
　　覽朱表臣巻
烏巷名生卓不羣階庭相伴玉枝薰天邊禁樹開龍鳯
筆下清才墜鳥雲三級火雷何日化一堂金竹此時聞
牛心割炙探來嚼爭得英瑶去報君
　　覽孫祐甫巻
君家先正隠瓌材巖石清聲動漢臺地底何年埋玉樹
蚌中今幸產珠胎氈書未挂千名牓豆詠爭傳八斗才
荆璧夜來煩抵鵲寶編三復翳瞳開
　　南至之日輦下書事呈正卿子高二同年
歲暮繁雲結夕隂長安客舍費黄金燭牕明暗翻歸夢
雪屋清寒著旅衾寶騎傳呼三陌廣銅龍飄㸃九門深
萬年壽酒無因上陽藿空傾向日心
　　芙蓉湖泛舟
小湖香艷戰芙蓉碧葉田田擁釣篷嵐氣欲飛山隔岸
秋光不定水揺空翩翻雪鳥爭投浦撥刺霜鱗鬭擲風
正是滄浪濯纓日一竿多謝紫溪翁
　　過李白墳
平昔馳名蜀道難旅魂流落古苔斑土中寶樹埋何在
澤畔靈魂些不還醉後烟霞仍物外吟餘風月尚人間
一哀弔罷頽陽暮江北江南盡是山
　　送致政秘丞
二紀青山拂洛塵桂香消盡故時春徑為天上乗槎客
厭作河濱託乗人老筆工詩殊覺麗清談傾座幾相親
臨滄送别多瑰藻(上樞太尉中憲左丞而下/叙同牓之舊皆有詩寵行)三徑歸資
莫歎貧
　　送致政吳賓客
挂冕高辭九列榮年如園綺尚康寧水蒼乍解趨朝佩
雲母初閒隔署屏商嶺紫芝歌幾曲武夷毛竹夢頻驚
門前已見施行馬更待沙堤接鯉庭
　　寄致政蔣侍郎
八十磻谿用釣翁丈人冰雪在顏容乞身未及調縁鵠
濟世何當起臥龍先覺令名侔大蔡後雕遐福集寒松
憐才好客還依舊終日清談緑酒醲
　　和承旨給事寄酬南京致政杜相公
賢相辭榮鬢未斑濟川舟楫一朝閒蒼生猶望安車起
使者空持拱璧還(去秋明堂大饗朝廷以公/元老優詔陪祀辭疾不至)郢曲傳來
都輦下蕭規留在廟堂間壯猷全德知難尚後世高名
重太山
　　凉思
昨夜南星破暑威月波浮動杵天垂露華冷向三危滴
秋色新從一葉知越水舊歌迷桂楫楚江秋思遶蘭旗
桃笙碧滑人無寐欲借鮫盤寄所思
　　涼州
一從天寶䧟涼州路絶陽闗數百秋誰念弓裘侵紫塞
空餘歌舞在紅樓將兵古有龍韜畧仗節今無燕頷侯
五鼎元戎方肉食腐儒何者預軍謀
　　送姚秘校歸霅
苕溪曾是忝朱輪鳴鹿當年預送賓楚國頻嗟三獻璞
漢廷裁得半通綸勞歌未免吟梁甫作賦還應問大鈞
下澤乗車知道在折腰那久滯風塵
　　寄蕪湖吳殿丞
大花灘外憶琴堂西北山長水更長縮地何曾人有術
摩天不及鳥能翔寒梅弄臉英英態臘甕蒸醅滿滿香
悵望未休還悵望夜來庭下月如霜
　　寄臨淮蔣使君
漢臺分刺輟名臣隼旆還臨磬水濱殿石乍辭龍尾遠
印鞶初結獸頭新貫花佛㑹連香刹種杏仙隂接寶鄰
荆府依劉心未獲卻憐馴鹿伴行春
　　和吳春卿早春即事
臘過春雲尚帶隂故山迢遞憶青岑芸齋舊帙書籖冷
桂甕新香酒蟻深複道風煙殊可眺曲江花栁試偷尋
芳樽一笑真難得永埒何曽有剰金(案永埒二字原本/作永垺垺字義不)
(可解攷顏延之赭白馬賦有角/壯永埒句此詩當本之今改正)
　　寄龍圖李諫議
虎符兼綰鐵林兵安輯南方十二城昏暁星文通翼軫
隂晴雲氣接巫衡江飄畫角蛟龍思風獵干旟鳥隼鳴
誰伴使君紅燭宴漆堂深夜促銀筝
　　送林學士赴明州
緑綈膺檢出神州又保東吳最上游腰下金符分半虎
手中庖刃欠全牛金樽酌月吳歈席錦纜牽風越鄂舟
正是金華隆舊業羣仙相望在瀛洲
　　送施屯田守姑熟
臺城南畔擁油韜四十名郎此夢刀文陛入辭交㦸宻
太㣲回望積星高醉羅定費齋中酎吟管應催石上毫
莫戀江東佳麗地歸來開院接金鼇
　　寄江淮太守表臣職方
畫省高才滯兩轓秋來依舊對淮山一函星斗龍淵在
萬里風雲驥足閒賦詠且裁紅燭下卷懷聊寄緑樽間
次公治行聞當牖二節如今即召還
　　送宗兄郎中守三衢
新舊鞶囊兩獸頭東南鄉郡得龍丘朱丹侯轂聊行縣
紫翠家山更滿樓高第郎官猶應宿中材禆將輒封侯
浩然能養浮雲志風月樽前且獻酬
　　送譚寺丞守鬱平
金契為州復侍親卻從湖際訪仙村花垂晩席傾家釀
栁拂春車過里門闗内已誇新組去浦中仍見舊珠存
名園日涉庭無訟絲管時時薦壽樽
　　集賢石學士出守符離
日邊新擁兩朱轓亦以斜飛試羽翰巴郡詞人才藻壯
漢家循吏敎條寛明光奏事衣香在麗正修書硯滴殘
歲晩政成丹詔下歸來天上作仙官(其後未期歲還/臺尋登西掖)
　　殘花
雨壓殘紅一夜凋曉來簾外正飄颻數枝翠葉空相對
萬片香魂不可招長樂夢回春寂寂武陵人去水迢迢
忍將玉笛傳遺恨苦被芳風透綺寮
　　和承旨宋尚書告中之作
鵲聲頻繞大槐枝鼇禁懽聞舊老歸哆舌人間無翕訿
奎鈎天上有晶暉西山五色分靈藥南極三光接太㣲
只待延英朝隻日便應調鼎向黄扉
　　橘
龍陽洲上密于星紅實纍纍照日明露濯曉枝金色重
霜封秋蔕粉衣輕楚江未分萍如蜜漢殿何曽蔗析酲
誰道相如能作賦詔園先熟是虚名
　　送次道學士倅洛中
留籥初均相府勞辟書先下得䖍刀黄圖氣象占龍闕
丹穴精神識鳯毛(集山景祐中侍/宣獻公在洛)一代策書承世學(國/朝)
(大典出宣獻公手次/道復受詔同修唐史)三川風月属詩豪山公更有通家
舊應許論文醉醁醪
　　送周屯田倅南徐
淛河分鎮壓東西鐵甕由來重㑹稽地勢頓驚江海近
天文全覺斗牛低鳴秋鼓角翻朱鷺映日樓臺拂彩霓
緑髮名郎才韻秀政成看捧紫芝泥
　　送子思學士倅河内
左符通掌日邊城幾䕃華榱捧刺經直舍十年苔已紫
吟鞭一路栁初青禁中夜閣抛行月郊外春車駕屏星
河裏舊遊從古盛好尋煙幌弔遺靈
　　送薛監丞倅絳臺
故絳山川宰樹存屏星分守出宸恩官榮此去夸鄉組
家法從來式里門别斚正憐黄菊綻征鞍猶怯黒貂温
守居舊號園池美應伴山翁把翠樽
　　贈梅聖俞試館職得賜進士出身
賦就甘泉客薦雄獨攀仙桂向秋風抽毫同列三英座
換骨纔爭第一功瞥㸔靈鼇居水下恍聞伏犬吠雲中
嫦娥應有憐才意惟許詩人到月宫(出雪齋/廣録)
　　卜居
自致青雲有壯圖且尋詹尹卜幽居一杯誰置元王醴
三尺休彈上客魚足下已穿東郭履胸中猶鬱茂陵書
漢皇夜御金鑾殿豈便無人薦子虚
　　淮南王
貪鑄金錢盜寫符何曾七國戒前車長生不待爐中藥
鴻寶誰收篋裏書碧井牀空天影在小山人去桂叢疎
雲中雞犬無消息秀麥漸漸徧故墟
　　送劉觀察赴襄陽
甲隊霜秋瑩武蠭萬兵都府去臨戎習池峴首風流遠
漢水方城氣象雄宴榭鳴鼉飄畫鼓射堂棲鵲試雕弓
平時公子推能政愛日遥知徧境中
　　寄題徐都官吳下園亭
吳下新居樹石中緑巖香葉一重重潺湲枕上聞流水
縹緲簷間見好峰山客對棊閒覓劫野僧留話幾侵鐘
由來止足前賢事他日何慚邴曼容
　　長卿
買賦金錢出後宫長卿文采冠諸公梁園未至時名大
蜀道前驅使節雄已託焦桐傳密意更因殘札寄遺忠
如何一諷神仙事卻得飄雲起賦中
　　洞靈觀納凉
秋波不動簟紋融松月愔愔透綺櫳霜重井梧翻瘦碧
雨回堦藥墮嫣紅彩鴛静占銀塘水乳燕凉飛玉宇風
秫酒易銷殘夢㫁卻疑身在廣寒宫
　　天街暁望
長樂纔聞一叩鐘百官初謁未央宫金波穆穆沙隄月
玉樹琤琤上苑風香重椒蘭横結霧氣寒龍虎逺浮空
嗟余索米無人問行避霜臺御史驄
　　寄昭潭王中立
高弦一弄武陵深六幕天空萬里心吳苑歌驪成久别
楚峰回雁好歸音十千美酒花期隔三百枯棋奕思沈
莫上孤城頻送目浮雲西北是家林
　　次韻徐爽見寄
五兩青絲帝渥深平時可敢嘆英沈侏儒自是長三尺
澼絖都來直數金寂寞死灰人喪偶婆娑生意樹交隂
年來想見瓊枝色久夢蘧蘧到竹林
　　雪
屏翳驅雲結夜隂素花飄墜惡氛沈色欺曹國麻衣淺
寒入荆王翠被深天上明河銀作水海中仙樹玉為林
日高獨擁鸘裘臥誰乞長安取酒金
　　城南
昨夜輕隂結夕霏城南十里有香泥初聞山鳥驚新哢
遙見林花識舊蹊蕩槳逺從芳草渡墊巾還傍緑楊隄
羅敷正苦桑蠶事惆悵南來五馬蹄
　　早夏
井轄投多思不禁密垂珠箔晝沈沈睡驚燕語頻移枕
病起蛛絲半在琴雨徑亂花埋宿艷月軒修竹轉凉隂
一春酒費知多少探盡囊中換賦金
　　宿秀峯寺
夕鐘初㫁海鯨音投宿香園半翠岑冰簟侵牀消客夢
水簾澄月伴僧吟雄風拂衽清凉極珍樹交柯翠翳深
一夜漢隂機事息草堂虚論破煩襟
　　太湖石
海岱鉛松妄得名洞庭山腳失寒瓊漱成一朶孤雲勢
費盡千年白浪聲誰向機邉逢織女直疑巖下見初平
年來賞物多成病日遶蒼苔幾徧行
　　過桐廬
兩岸山花中有溪山花紅白徧高低靈源忽若乗槎到
仙洞還同採藥迷二月辛夷猶未落五更鴉臼最先啼
茶煙漁火遙堪畫一片人家在水西
　　憶薦福寺牡丹
十日春風隔翠岑秖應繁朶自成隂樽前可要人頽玉
樹底遥知地側金花界三千春渺渺銅槃十二夜沈沈
雕盤分篸何由得空作西州擁鼻吟
　　次韻和朱況雨中之什
蒼野迷雲黯不歸逺風吹雨入巖扉石牀潤極琴絲緩
水閣寒多酒力㣲夕夢將成還滴滴春心欲㫁正(一作/更)
霏霏憂花惜月長如此爭得東陽病骨肥
　　沖虚觀
五粒青松䕶翠苔石門岑寂㫁纖埃水浮花片知仙路
風遞鸞聲認嘯臺桐井暁寒千乳斂茗園春嫩一旗開
馳煙未勒山亭字可是英靈許再來
　　淮南發運趙邢州被詔歸闕
天臺封詔紫泥馨馬首前瞻北斗城人在函闗先望氣
帝于京兆最知名一區東第趨晨近數刻西廂接晝榮
正是兩宮裁化日百金雙璧拜虞卿
　
　文恭集巻四
欽定四庫全書
　文恭集巻五
　　　　　　　　　　　　　宋　胡宿　撰
　七言律詩
　　雪後登秘閣
消盡層隂上盡梯雪餘官瓦弄晴暉碧簷交照虬爭聳
朱闕相聨鳯欲飛日向金溝春溜動風來珠樹暁寒㣲
帝家池籞饒芳物白鳥翩翩接翼歸
　　謝叔子楊丈惠詩
老子詩名久廢閒喜君步驟少陵壇句敲金玉聲名逺
韻險車斜心膽寒傾出囊中和月露皎如盤底走珠丸
苦藏難沒詩家事㑹㸔塵冠早一彈
　　又和前人
作者傍邊好見聞速來就汝作比隣詩中活法無多子
眼裏知音有幾人爾許精竒花燦筆豈容塵俗海翻銀
老夫幸有千機錦尚欠江頭一浣新
　　侯家
洞户春遲漏箭長短轅初返洛城傍彩雲按曲青岑醴
沈水薰衣白璧堂前檻蘭苕依玉樹後園桐葉䕶銀牀
宴殘紅燭長庚爛還促朝珂謁未央
　　秋風
瑟瑟新聲脱緑槐半寒天氣日相催西樓夜色吟偏好
南國朝雲夢未回翠影暗牽蘋葉動清香遙獵桂枝來
重陽漸近松醪熟白菊如何為放開
　　送馬少卿赴襄陽
冰操從來畏四知漢江南畔擁藩麾地經謝守開油幕
人憶山公倒接䍦風入射堂飄鼔吹雨隨行縣濕旌旗
前朝叔子流遺愛拂蘚應看峴首碑
　　送寶應李尉
曾飛麗藻清堯問猶屈長才尉楚城官是神仙標秀領
縣因靈寶紀嘉名西崑已挾凌雲譽外户全消擊柝聲
早晩聲名來謁帝㑹㸔雙璧賜虞卿
　　竹
修篁百箇靜無埃憶共山僧競日栽夭矯翠虬身欲化
婆娑青鳯尾全開風含爽籟依朱檻月鏤青隂覆翠苔
曾為檀欒衝雪㸔玉枝相亞暁皚皚
　　送周學士歸永嘉
三最初承予告恩(攷校有校/正之最)一雙青翰出都門闗繻舊
棄人多識橋柱前題墨未昬南國歸雲聊送目河梁新
月暫消魂玉山丹府重來日好拾風謠奏帝閽
　　送聶學士赴闕
臺召西來二節榮清江浮舸鴨頭平十行受詔龍綸重
五兩占風鳥羽輕目送華林春雨色夢隨長樂暁鐘聲
竚㸔隻日延英對丸墨宮毫屬長卿
　　送張學士赴邵武兼過吳中别墅
青藜香灺掩殘書越絶東南駕隼旟紫陌花期經袚禊
清淮潮信待蟾蜍鳥聲百囀春芳際蠶候三眠夏葉初
吳地吟朋如見問為言江令憶鯷魚
　　寄張唐公學士
朱航東下忽經春藏室離居作惡頻簡上蠧蟫終日在
(唐公受詔同修南北/史未訖有請麾之行)樹間靈鵲至今馴(唐公直舍前有/鵲棲止庭樹久)
(益馴/狎)北宮自有咿嚘客天禄誰同寂寞人昨夜西牕有
佳月此心迢遞思冰輪
　　千葉瑞荷花
絳蘂層層吐翠羅水妃冠重暁峩峩應嫌菖本開花少
卻鬭榴房著子多含露自知芳意在偃風無奈落英何
更憐玉骨藏深怨暗結千絲在綠波
　　題漣漪亭
檻底凝漪碧漫天角巾東路主人賢汀花照席供春醉
沙鳥窺簾伴晝眠何必馭風追汗漫不妨乗月弄潺湲
流杯若倣山隂事兼有蛙聲當管絃
　　津亭
津亭歌闋戒棠舟五兩風輕不少留西北浮雲來魏闕
東南初日背秦樓層城渺渺人傷别芳草萋萋客倦遊
平樂舊歡收未得更憑飛夢到瀛洲
　　有懷松江
多年襥被玉山岑鬢雪欺人忽滿簪駑馬雖然貪短豆
野麋終是憶長林鱸魚未得乗歸興鷗鳥惟應信此心
見説新橋好風景㑹須乗月濯煩襟
　　寄題齊氏山齋
有客稽山岸角巾寶書盈笈日怡神雲銜别嶺搘笻久
月上前峰隠几頻牕上蘿隂猿警旦塢中茶候鳥啼春
一經鄒喭能傳世子舍于今兩綬新
　　送崔諫議都運河東
行臺西北接參墟仗節重乗駟馬車水是晉君沈璧後
地經唐叔賜圭餘蕃酋重足䖍條敎部吏承風畏簡書
武帳歲終還奏事康侯三接聽新除
　　送益州運使田學士
劔棧秋旗拂過鴻行臺西去撫蠶叢民間幼艾餐和氣
徼外酋豪偃德風巴漢靜歸籌筆内岷峨閒入畫圖中
時平幕府無留事樂職何妨頌聖功
　　寄題蘭臯亭
亭下春芳接楚波金堤勃窣路相過牕中霽景煙姿逺
簾外晨香露氣多紅頰倚牆花竝蒂緑隂翻檻樹交柯
朝陽定有浮杯樂醉墨何妨記永和
　　採蓮女
碧葢緗葩映素秋此中蘭櫂好銷憂相將共挈青絲籠
一笑同迴翠羽舟日暮鳴榔隨下瀨夜深歸櫂怯中流
東方自有羅敷婿不顧江邊越鄂州
　　送栁先輩從事桐廬
甘櫻離㑹酒初醒還赴東侯拱璧迎江上桃歌傳樂録
坐中鸚鵡占賓榮仙車過洛人偏識繡騎還卭客盡傾
後夜嚴陵臺上望紫雲西北是神京
　　寄杭州子文屯田兼簡真公上人
目㫁江南佳麗城欄干樓角幾長凭越人抱膝吟偏苦
吳客觀濤病未能此地旃檀多勝刹一時龍象有高僧
知君暇日尋猿鳥閒上靈峰第幾層
　　寄題王舍人書齋
北第當衢拂斗魁竹林清暑似巖隈將壇緒業傳金版
文苑新書集玉杯數篋龍拏藏寶刻一泓蟾滴試烟煤
好辭戴鶡飛千牘東武原從禁衛來
　　霜野
啄兔青骹直下飛霜雲慘慘楚楓披秋林月迥聞樵斧
晩市風沈見酒旗江上敗荷無限柄雨中殘菊不盈枝
物華怨盡仍傷别塢笛聲中一涕垂
　　送陳諫東歸
顔詩摛錦有高文席上經年未聘珍鵠板乍停公府詔
貂裘還敝洛城塵雪園授簡誰為賦煙渚歸艎不待春
何日子虚聞夜誦尚方給札對嚴宸
　　送華濤東歸
江上丹楓墮夜霜式微愁思豈禁傷壯圖萬里青雲在
舊徑三條碧草長匹馬歸來江練白惡氛收盡楚天凉
大明繼照光華旦提筆相期翰墨場
　五言排律
　　郊祀慶成
齋輅䖍郊報祠宮就國陽繁雲猶待族霽日忽迎長圭
璧紛佳氣粢盛馥異香人情欣眷祐天意益端莊被衮
侵寒霧升壇躡早霜左方虚小次午陛卻中黄六樂乾
祗格三登海㝢康千官森劔珮萬里走梯航神筴膺符
命天壺飲福祥從今瓜瓞慶鼎業熾彌昌
　　閣前紫薇花
高鬟美人髻妝閣一何鮮迷路來春後開花近日邊居
常澆御水動欲絢非烟分潤從仙掌流薰自帝絃雅當
翻藥地繁極曝衣天(花至七/夕猶盛)色映芝泥熟香交蕙炷燃
吟殘秋蘂脫睡起午隂圓應笑憑欄者相看已幾年
　　陳生遊金山兼簡世昌師
寶勢嵐光秀濃春物景鮮飛峰凌巨浸精構起中天鳥
畏雲濤險僧安石室禪貫花應作偈望月定陳篇不為
青霄桂同裁白社蓮羨君飄鵠舫獨自號神仙
　　狀元張監丞倅陜郊兼之閬中省親
藻衮御中楹詳延得世英賓鄉具三物題塔冠千名玉
擅崑山價篪兼仲氏聲平淵二龍躍碣石一鴻輕慈宴
堯㕑洽宸章禹律鳴入辭瞻翠葆去候過朱櫻贊治崤
陵險歸寧蜀棧横都門百壺送宿館五漿迎帝所銜標
雋親前戲綵榮勒銘知有作叱馭肯辭行桂色窅窊秀
棠隂蔽芾清期年隨詔入脩路接瑶京
　　歲晩禁直呈承旨侍郎同院五學士
廣内施重闥承明敞直廬上清通帝所方丈擬僊居漢
后前釐席淮王重報書時宗登賈馬暮召得嚴徐(諸/公)玉
至光秦璽(秦璽和氏/璧為之)珠來照魏車高文參正始密旨奉
權輿王澤宣從綍天香對滿裾論思皆藥石欬唾亦瓊
琚弱水滄波在然山老墨餘睿篇朱鴈刻(三朝御什/龕載屋壁)宸
翰白龍攄(太宗飛白書/玉堂之署)寶肆還容礫珍林誤植樗匪躬
無謇謇每食有渠渠寒日分宵直繁雲向歲除九門催
鑰下三殿警籤初北斗低層掖明河拂太虚求衣欽德
盛襆被省才疎多病長思越知非晩學蘧煙霄叨步武
江海隔樵漁榆性誠為鈍葵心但欲舒日祈同舍進躋
俗到華胥
　　次韻曼卿冬直因以勉贈
八舍嚴周衛千門肅漢閨金胥催遞宿玉羽伴歸棲禁
樹驚寒斂僊雲拂夜低星河紫牆外霜月碧城西汲字
紛難整鈞音怳易迷有人歌白雪此曲妙清溪文獻初
登亮君王益徇齊因知函鼎器那復久烹雞
　　后土觀瓊花
楚地五千里揚州獨一株香名從此貴芳格灑然殊國
艷何勞粉天姿不掩瑜濃薰霏麝氣細蘂列蜂鬚雲朶
垂三素仙衣著六銖吳中休插柰天上枉栽榆神物疑
長擁靈根此未枯人間如定價百琲睡龍珠
　　石曼卿學士輓詞
才出羣英表文推一代雄靈蛇操掌上雲夢納胸中醉
墨千峰立吟毫八極空居官疎皎覈處世倦磨礱綠酒
常埋照清琴自寄通昌言曾拂治密疏早談戎(曼卿天/聖中建)
(言武備宜置土兵寶元/初西戎犯邊始行其策)天子知亭伯時人重孟公何言
執㦸滯便到闔棺窮鵀鳥巢門止驊騮挶櫪終芝筋留
御帳(曼卿受詔書李文靖公神道碑石本奏御/之日有司以曼卿不起聞上深嗟惜之)簫賦落
王宮(案簫賦原本作簫武義不可解攷漢書王襃傳襃/會著洞簫頌元帝為太子時令後宮皆誦之文選)
(載其文則洞簫賦非頌也與傳小異此/詩葢兼引二書原本作武者誤今改正)薄葬依莊叟殘
書付所忠惟餘身後得凜凜是英風
　　謝熊館
别館抛雙闕飛除鎮一方黄山縈蹕道青檜遶宮牆緹
騎千羣合周阹四面張管絃繁欲沸旌旆鬱相望走馬
長楸密更衣别寢涼星飄肅慎矢雪擁羽林槍懽樂何
曾極盤遊不可狂吾聞堯舜治垂拱在巖廊
　　將家子
北地良家子山西舊將兒新從羽林射得赴鴈門期横
死人無比㣲行世不知長安偏重俠趙國素多竒照地
連錢錦迷春鑿落巵喝盧燕市客顧笑楚臺姬烟樹黄
山路霜雲白草時雕弓孤月滿騁馬一塵隨應手雙鵰
落回頭赤日移卻歸東第去高宴九燈枝
　　詔福聖宮燒香
徼道西華内觚稜北斗傍神靈安肯構恩澤賜燔香渤
澥通驪窟崑崙拱畫梁清壇浮早景碧瓦霽初霜甲帳
嚴如在丹簷迥欲翔隆姿瞻漢后餘烈畏軒皇埋劔橋
山逺游冠閣道長白雲迷處所仙掌鎮相望五岳扶封
域三辰緯典章升歌留寶鼎刻號在神房盛德尊原廟
遺仁睦鬼方聖文名善繼百世溢流光
　　歲除
暝色凝無際寒雞悄未晨蓂枝將換朔斗柄漸歸寅水
火猶分漏龍蛇尚蟄身四時寧有暇萬物又勞春樹喜
丹葩秀人憂白髪新明朝趨寶殿誰是奪重茵
　　送楊中允宰常熟
丹舸傍江潯嘔啞逺艣音新科持片玉能政引孤琴美
進宮坊秩榮歸里閈心名參天下雋歌著邑中黔地志
連香徑家園帶武林吳山幾屏秀楚水一篙深晩鼓停
餘疊秋帆臥半隂平時接方驥後夜望横參陶菊何妨
醉江毫且剰吟悠悠河上别千里鬱朋簪
　　郡齋招子美
月色初藏桂年芳漸有梅人情欣臘破天意許春回隂
雪迎風解寒凘向日開午枰宜試著卯甕好嘗醅寓興
題紅葉乗閒步紫苔長吟溪上曲偏憶洛中才絶墨凌
崖石高文拂斗魁詩鋒無敢犯酒户少能陪綠髮裁方
鬒丹心未肯灰琴書聊偃仰魚鳥暫徘徊蔚豹雖藏霧
蟠螭已得雷只愁騰踏去相望隔蓬萊
　　送晉陵王宰銓調
盤錯才無滯弦歌政有聲及瓜青紙詔謁帝紫㣲城節
竝霜松峻心同冰玉清十漿行色貴三府辟書榮驛樹
紛紅葉江蘋老紫莖秖應中宿路雙節急歸程
　　送祁陽黄宰
邑控三湘逺帆經百舍遲天文瞻翼軫江色泛漣漪丹
闕傾心戀蒼山舉目疑歡杯憑秫米騷思託蘭旗竹律
寛無害琴堂靜不欺期年行奉詔虎帳對堯眉
　　上客
上客何為者平生富義名飛鈐師鬼谷談笑敵神兵然
諾千金重交㳺萬户輕平臺置酒召碣館側身迎土缶
邀秦擊銅盤劫楚盟縱横三寸舌厭飫五侯鯖龍種騰
長坂霜鵰刮太清誰能彈劔鋏北海有長鯨(北海一/作夷路)
　　送黄推官
秀極武夷峰清才氣所融香名傳日下勝範迪時中大
對承三道清篇滯半通新吟池草緑故事幕蓮紅參畫
文無害沈英位未充談高起廢疾檄壯愈頭風圭璧嚴
書殿房心敞帝宮行頒上方筆客特薦揚雄
　　早秋
金商纔換暑雲葉早驚秋大火宵中散清光日下浮凉
心遺翠簟逺夢繞滄洲蕙圃殘香薄筠溪碧䕃稠小牕
聊寄傲虚閣鎮端憂帶眼渾移盡還同沈隠侯
　
　
　
　
　
　
　
　
　
　
　
　
　
　
　文恭集巻五
欽定四庫全書
　文恭集巻六
　　　　　　　　　　　　　宋　胡宿　撰
　五言排律
　　明堂大禮
路寢尊嚴配明廷攷舊圖房心通氣象太紫狀規模翊
衛多儀縟齋祠至信孚籩羞甘菲薄鼎味卻鮮腴日月
垂天象鸞龍奮寳跗樂均諧睿律禮蕝潤宸謨劒珮千
官拱梯航四海趨謙恭虛小次登降謹黄衢徳盛三靈
格恩流萬物蘓甘泉陪法從千載喜歌虞
　　禮畢慶成
路寢凝中宇星文直大辰總章裁往範齋駕奉明禋惟
聖能嚴父於皇重饗親永懐深肅僾昭事極精純鍾律
咸韶古衣冠黼黻新九金徠貢職萬玉儼朝倫夷夏觀
殊禮乾祇享至仁參祠七世廟再降六天神萬寳成秋
野千祥擁禁宸睿恩覃四海夀域躋斯民
　　召赴天章寳文閣觀御集賜御書飛白扇子羣玉
　　殿錫宴
阿閣藏仙籍英輿侍睟儀珍函開二典聖藻煥重離河
洛斯文在盤盂乃訓垂寳跗親許視瑞物徧容窺白鳳
随毫舉蒼龍應墨奇好文逢漢后觀象值庖犧溢幅榮
分賜班觴曲示慈柏梁晨煦洽仙莢晝隂移和樂韶音
美承平鎬酒遲再陪瑶水宴千載慶兹時
　　館中錫宴
紫殿程書廣鴻都校籍成宸心睠儒學慈宴詔樞衡供
帳來金闥臚傳下玉京三山開秘宿七閣敞修楹革履
趨朝暇華貂映席明弁繁星錯落佩雜玉鏘鳴爐静飄
芳蕙圖開識禁橙(近有恩㫖降瑞橙/一本付之秘閣)壺均天所酒鼎薦
帝餘羮夏屋彰仁洽衢樽樂治平丹樓晨唱近碧樹曉
寒輕㝢内年書有人間月就盈非煙舒渥㫖愛日助皇
情鳧藻深歡意魚蒲溢頌聲蕭斯䝉湛湛露彼仰英英
故事留東觀崇恩自上卿何言挈瓶陋亦玷舉觴榮已
重髙門地還歌食野苹微生徒棗鈍弱植但葵傾就日
欣逢旦瞻河喜見清更期紆翠葆千載詫登瀛
　　詔祀西太一宫
至道希夷内神威造化中行棊延羽駕推䇿敞琳宫秘
寢觚稜峻嚴扉坐狄雄天人凝睟表日月在方瞳離坎
精神集房心氣象通中黄安戊己遙翠拱轘嵩陪享衣
裳盛登羞火棗豐層壇霏顥露甲帳肅靈風波靜流寒
瓦霜清入曉銅廊虛鳴尺蠖樓迥倚晴虹行馬依芳樹
棲禽占碧叢游光宵自燭雕靄晝常濛大壯親規近甘
泉舊典崇平時闢閶闔盡日訪崆峒綵仗交輪奐天香
鬭鬱葱野長迷七聖庭闊舞千童祼鬯歆惟徳笙歌恱
亶聰蟠螭負金石翔鶴下絲桐法度昭神祖(祀醮科儀/悉用雍熈)
(之/舊)文章炳鉅公鼎期扶更逺山瑞委無窮用九乾元正
生三太極空木龍雖有寓芻狗本無功迎氣陽郊始均
禧㝢縣同權衡樞極右號令斗杓東濬哲䖍時祀施生
道化工正辭除秘祝承詔謁孤忠仁與春膏動恩随臘
霰融天和傍星鳥地恵及昆蟲受記神司職齋居帝飭
躬因知耕鑿力誰解識淵衷
　　郊丘侍祀
太極生真主中原有聖人圜丘尊上帝大旅合羣神行
馬帷宫肅乗龍法駕馴禮容光日月文徳動星辰劒履
陪祠古咸英作樂新東方虛小次午陛徹華茵吉土繇
誠享髙穹以道親燭壇光景集升燎福祥臻寒霽三冬
色恩融四海春萬靈今受記長此奉堯仁
　　奉貢殿山亭奉詔觀橙
弄色金橙熟朝元玉軑襄寳奩登美實齋蹕駐清光髙
葉參雲碧繁苞壓樹黄鮮明當早旭採摘有新霜原廟
巳云薦大家猶未嘗分頒顔在咫捧拜手盈香凡果深
何幸孤根逺見將五行含戊巳二水出瀟湘來植清琳
館叨升白璧堂更依仙掌側日夕近芬芳
　　西圃櫻桃
一春紅日色刻意借鮮姸露葉深成翳風枝猛欲燃黄
金為彈重赤水得珠圓甘實行宫薦香名麗賦傳色欺
丹魄上味出紫棃前玉果誇珍實何曽入象筵
　　和蔡君謨閣前紫柏
秀植登中禁靈根記大方纖枝乗十雨勁節誓千霜雲
幹仍稠直烟華稍鬱蒼緑隂疎未合翠鬛儼相望育質
從新甫標名壓豫章三休依寳構一溉引天潢瑞露通
晨浥靈風繞夜翔蠧蟫驚閣爋啼狖憶巖光地惠覃行
葦人情樂樹楊保無禽鹿踐知免斧斤傷逺勢興毫末
孤標出衆芳寒葭寧可倚幽草固難藏庭鶴宜留側臺
烏莫近傍未經鸞隠葉不使麝居香松操同凌雪葵心
共向陽故情存澗壑生意屬池隍晝景斜臨石禪機俯
映堂頌傳商廟桷材入漢家梁此世隆三代何時構九
房瓌姿天所産工度未應㤀
　　後苑觀雙竹
瑞植昭天産祥枝感帝臨均承元化力同抱嵗寒心異
稟笙簫質全包律吕音孤根皆出地勁節約成林䝉潤
非煙近含滋御水深風前交吐籟月底互翻隂秋實思
威鳳春條宿綺禽留觀停翠葆託賞集華簪蒼震猶乗
卦商巖近作霖天支從此茂長覆玉山岑
　　昭應宫小桃
艷冶如無罪何由謫絳宫不因輕阿姥即是小仙公丹
臉飜啼雨飛書卻寄風春溪迷柳曲午影過牆東密葉
輕籠翠繁隂半露紅誰驚幽鳥散千片觸簾櫳
　　吴興秋晩郡齋長句
霽色初休雨寒梅稍欲霜崦嵫驚日晏㟪􁙧喜年康菰
米迎冬熟萍醅破社嘗霅聲寄檻冷卞色入樓蒼弱援
垂榴臉幽叢亞菊芳牛羊馴沃野鴈鶩悦滄浪水市能
為楫田家乞有漿溪音挐競去村語醉相將自昔分天
塹兹州介水坊貢絲標禹土錯繡接吴疆佳麗南朝後
鮮明茂苑旁風華在安石文物有東陽栁客詩名馥顔
公筆勢翔山川為吐氣日月欲爭光異代虛墳柏逢辰
濫郡章壤歌知自化符守信非良勇爵思長劒髙謨乏
智囊葵心拱宸極藿食念巖廊西戍方疲陜中原久患
羌邉人思李牧天子問中郎臣僕今三世腥羶彼一荒
山西雄占隴河曲斗分潢漢始城張掖秦初地朔方限
戎深得䇿遮寇大為防小雅亡于晉中興屬在唐太宗
神且武貞觀粹而王都雍三才直安西萬里長聲明冒
葱雪亭堠徹甘涼聖術初無敵孫謀本克臧末塗虧繼
守駿命亦頽喪上帝歆炎宋真人奮大梁鑿乾分上下
操斗運中央殺氣西刑馬妖氛北隕狼三闗收朔漠兩
鎮復河隍龍虎其文炳雷霆我武揚商球傳聖弟夏鼎
授儲皇託付神規逺彌綸治具詳四維嚴幅正八柄謹
低昂地廣蘖芽出海深神怪彰遺雛偷嘯聚雜種學跳
梁王者輕分土仁人重納隍猶如棄鱗介不使易衣裳
禍亂收凶噐昇平隠上庠蹛林通好固狡穴送誠忙圭
瑞修歡聘金行戢怒芒生民去湯火塞土徧耕桑月窟
頒正朔雲封刻美祥大璜貽燕翼下武寖明昌區外䝉
冠帶天中布典常三雍宣雅頌九譯走梯航仙致昭華
玉神來弱水香路車均奕奕朱芾賜煌煌南面存亡國
西平拂肯堂虎臣無備禦狼子有包藏竊欲屯蜂蟻私
相署犬羊癡言天可上愚謂日無亡傳箭招廬帳推鋒
逆頡行(案推鋒二字見漢書吴王濞/傳原本誤作椎鋒今改正)三河煩調度六郡
苦痍傷旅力雖疲曳游魂尚頡頏寢謀思汲黯禽敵想
陳湯多士皆方領孤生特面牆莂官尸禮闥槧職玷文
房無䇿均宵旰何階致富强分從髙閣束敢避要途當
鈴下居無事樊中脱未遑鱸魚知味美鷗鳥信機忘濩
落才何取支離臂自攘雖貪紆紫樂豈免頓纓狂感慨
乗軒鶴吁嗟拒轍螳山河賞吴起社稷歎童汪華夏崇
基本朝廷總政綱弓偏宜舉抑琴緩在更張陽徳銷羣
慝天元秉至剛偃兵誠未易用武亦何妨雪近思王國
雲閒憶帝鄉何時聞露布稱薦萬年觴
　　題沃洲亭
句水聲東轉昭山勢北回三洲環白浪一徑踏青苔牖
對遙岑敞門迎别嶼開鷗鷴如舊識蘿桂是新栽野氣
霏霏入川華剡剡來老猿偷熟果馴鴿下生臺樵斧鳴
岑寂魚扉映曲隈觀濠立莊恵結社坐宗雷格磔歸禽
亂嘔啞去櫓哀看雲秋徙倚弄月夜徘徊珠且矜圓折
犀休衒辟埃沃洲應秖爾何用憶天台
　　荷花
露夕僊葩巻風晨寳艷開妖漦夏庭出禍水漢宫來玉
冷埋秋骨珠寒斂夜胎河分龍浪灌月借蘂淵栽神襪
能凌水僊裙不惹埃文魚纔可戱鴆鳥莫為媒卻死熬
香釡延年刻夀杯息媯今不語猶尚怨荆臺
　　菁菁在中沚
周雅傳遺詠菁莪播淑聲育材方被化在沚自敷榮得
地偏䝉潤乗時並擢英託根分曲渚入學隸司成行葦
仁同洽山萊詠可并聖恩均雨露挺質愧微生
　　釣臺
遺魄知何許孤風不可攀星辰歸碧落道徳寄青山堯
舜錙銖内巢由爾汝間草萊升御榻韋布楫龍顔圭組
無由屈烟蘿卻自還幾峯雲冉冉數里水潺潺孤竹清
何隘磻溪老未閒獨留冰雪操千古凛人寰
　　送黄孝先
日下東京旅才華變世雄髙門真偉噐正始得遺風鳴
玉來江表英聲滿洛中銀鉤專墨妙犀柄擅談叢一札
公車詔千鈞矍相弓卿才歸樸斲英彀入牢籠佛寺題
名塔天家奏試宫鷦􁀙有短羽亦恐附鴛鴻
　　送校理薛學士
帝設英雄彀朝多俊乂官玉羈收汗血珠網獲飛鸞仙
籍分丹桂香名藹秀蘭新從平樂試入奉柏梁歡辨色
趨霜㦸催班近露盤閣芸開縹帙堤栁據歸鞌詩就雞
林買書成太乙觀行聞延體貌坡上有金鑾
　　和原甫侍讀從幸後苑觀稻之什
稼殿秋香熟煙畦早景鮮玉虬乗暇日銅雀報豐年壓
地黄雲重含風寳粒堅三登繄帝力一豫俯天田幸厠
標章讀仍陪從蹕宣賜禾知禮厚視草覺恩偏(學士兼/侍讀乃)
(預此/召)釐席思前問經帷惜外遷(後漢楊秉出為右扶風/太尉黄瓊惜其去上言)
(勸講帷幄不宜外/遷留拜光禄大夫)妙詩深雅意王政食為先
　　送梅堯臣宰建徳
縣枕秋江側銅章滯雋旄長安去日逺單父戴星勞秀
水遥通楫嵐峰欲妒袍文絃一琴古仙舄兩鳧髙家樹
喧朝鵲鄉亭寂夜獒土風清是楚才意苦于騷訟少停
黴索吟多費健毫平時洛中社相憶醉含桃
　　送劉學士出守衡陽
需奏登中掖除書出上臺獸随朝帶結隼映使旌開地
接朱陵近人從藏室來蠧蟫侵舊帙浮蟻入離杯嶺勢
遙連楚星文卻視魁雲依蒼野住鴈隔楚峯囘夕夢驚
湘瑟春心託隴梅南方本寛教東里復多才(新牓試吏/多在牓中)
駟馬榮星駕千金慶壽罍未應嗟逺守素志在循陔
　　送蘇賢良之任豫章
三道膠西䇿詳延俯瑞蓂帝臨宣室坐人拱太微庭捷
思誰加㸃危言自據經文成洛紙貴詔下武泥馨(案武/泥二)
(字不經見當即是漢時武/都紫泥封詔事截用之)起草分宫筆監州駕屏星心
存雲氣闕夢繞斧文屏南國標江紀西山占地靈檻泉
通水府牕戸接巖扃凉月依滕閣孤風泊孺亭案書休
犯慮齋酒且忘形界道宫牆紫規蒲禁地青歸來開院
直鼇頂架滄溟
　　送刁總赴句容簿
佳邑控江湄春來赴牒歸波平雙槳渡日上亂鶯飛狎
野晨耕早蹊田晝訟稀縣圖標地肺家巷接烏衣沼静
窺珍羽樓閒數翠微山香蒸䭀熟溪蘂摘蓴肥有客懐
金社因君拂玉徽嵩雲南去逺猶向栁依依
　　送劉閲東遊
臯壤乏生涯羇遊越絶賒一區揚子宅四壁長卿家囷
粟知誰指囊錢苦自嗟秋林驚脱葉夕枕怨啼鴉海月
随孤棹天風曳落霞山城饒露蔓水驛遍霜葭孝子蘭
方秀先生菊未華楚轅無久滯把酒待回車
　　江城立春
天上陽旛舉人間漏箭長稍驚池面緑初覺栁腰黄遲
日延三舍條風振百昌酒凝前臘味梅帯故年芳雪意
思王囿雲情憶帝鄉青門行樂處漸近好煙光
　　賞花釣魚應制
平圃囘天仗昆池降帝輿晨葩纔隠蝶新藻復藏魚露
重香英濕風長釣線舒乳鶯遷谷近朱鮪躍淵初禹律
鏗金奏堯樽徧石渠乗時覃恵宴不是樂觀魚
　　辛夷
百卉迎韶律辛夷花最先與春宜有舊造物底無偏棠
棣先饒韡山櫻未敢燃倚風遥可愛犯雪不勝妍影亂
梅花地香迷豆䓻天紅啼昨夜雨紫妬曉來煙上藥能
全命靈滋合永年帝家瓊圃在此物未應損
　　館中同舍城西小飲
信馬斗城西芳郊春漸熈早煙銷禁樹初溜入天池桃
作新正臉梅留故臘枝甕香浮蟻日村翳浴蠶時聊把
今朝臂同伸即席眉徘徊惜歸馭風晩水生漪
　　講畢周禮詔賜御筵
典禮惟周舊經文在魯餘西清開縹帙東面授丹書訪
道前釐席崇風厚石渠研覃忘日旰圖繪極霞舒(經中/禮樂)
(之噐詔圖/繪其狀)千載逢亨際三冬罷講初聖懐輕璧馬慈宴
樂蒲魚妙技通神細清商按曲徐爐香分漢殿鼎味出
堯除諸老恩同醉孤臣藝最疎至仁何以報忠義即瓊
琚
　　丁巳嵗觀玉皇冊禮
寶冊尊徽號香泥潔武都齋心期太乙恭巳答元符玉
輅嚴清制琅函秘聖謨竹宫陳帝拜嵩極動神呼彩霧
霏三境祥輝燭九區況當精嵗出仍與上辛俱(正旦上/辛協吉)
(之/符)永接千齡統長膺五老圖清編流景鑠禮自百王無
　　溪竹
可愛壇東竹更籠清淺流行根侵島嶼脱籜滿汀洲夜
迥疑篩月風多欲戰秋紫莖同入畫青石伴垂鉤葉裏
藏雌翠隂中下戱鷗秦松無用笑千畝更封侯
　五言絶句
　　憶東園
越鳥戀南柯春來怨别多冷風如可御爭奈簡書何
　　横山
此地横青嶂當年動紫氛將軍精爽在可解勒遺文(案/此)
(詩永樂大典失載今/據宋詩選本補入)
　七言絶句
　　漫成
日醉風酣百卉開錦韉爭躍大隄來城東有客歌盆久
不敢將春上老臺
　　齋祠小飲資政吳侍郎以真如茶二絶句為寄
碧城齋禁放朝元晩飲偷消白日閒天上髙真潛詗得
因將瑤藻擲雲間
寳刀玉尺裁佳句雪溜雲腴試早芽睡魄頓消清到骨
一成僧味似僧家
　　劉開府
京口劉郎是穆之風雲未作苦棲遲金盤一石檳榔贈
可得當年是諱饑
　　館娃宫
犀甲三千越騎雄平明來襲館娃宫君王不得西施去
萬戸那能住甬東
　　自嘲
雪梅連日礙層隂昨夜銀臺瑞霰深待詔多年無屐齒
牕間猶作洛生吟
　　弄雲亭
自知無業致吾君只向空山弄白雲已共此山私斷定
不須轉轍重移文
　　函谷闗
寂寞函闗鎖未開田文車馬出秦來朱門不養三千客
誰謂雞鳴得放回
　
　文恭集巻六
欽定四庫全書
　文恭集巻七
　　　　　　　　　　　　　宋　胡宿　撰
　奏議
　　論郊丘定配
臣竊以國家乗火而王火于五行其神屬禮漢書天文
志曰火禮以此而言國家常須參攷典禮以順火性伏
覩京師自秋不雨綿歴三時聖心焦勞臣下隕越思所
以消救之道未知所出伏惟陛下明徳恤祀䖍恭郊廟
宜䝉福應乃遘災旱古者祭天神無二主禮專一所以
奉天帝之尊明不敢瀆三代兩漢之盛莫之敢易唐初
始有兼配之事垂拱中禮官希旨郊丘諸祠遂有三祖
同配之禮開元十一年明皇親饗圜丘禮官建議遂罷
三祖同配之事除此之外未有一代三帝同配昊天之
禮國家至道三年詔書親郊圜丘以太祖太宗並配陛
下即位景祐二年詔禮部詳案典禮辨崇配之序詔書
節文自今以往太祖定配二宗迭侑去年八月八日詔
書今次南郊三聖並侑後次卻依舊禮布告中外咸體
丕懐未踰旬日復有今後毎遇南郊三聖並侑之詔竊
尋詔㫖先後不同此誠陛下至孝烝烝虞舜之用心也
然有違典禮未合天衷致旱之由恐在于此臣愚欲望
聖慈今後南郊乞且依去年八月八日詔書及景祐二
年禮官所定太祖定配之典追寢去年八月二十四日
今後毎次南郊三聖並侑之詔告謝天地以順火性必
䝉福祉之降足消災旱之異臣若心知不可口不敢言
即是長負陛下奬育之恩没有餘責
　　論詳定官制
臣等昨奉敕為翰林學士韓絳上言國家奄有四海承
平百年官制未修方苦其陋欲望討論唐百官制及本
朝官制品秩事件量加裁定正其名體等事奉聖㫖差
臣等同共詳定臣等累曽懇辭不䝉允許尋具劄子陳
乞且未置局容臣等取前代官制將今日各官職位商
度可改正者可裁損者可申明者各條三兩事先送中
書門下更加商量若果有施行即置局辟官次第刪定
奉聖㫖依奏臣等今詳定到事件如左
一漢置丞相其後改置三公官皆公府辟召掾屬唐制
以尚書門下中書三省長官為宰相尚書令僕射侍中
中書令是也官品未至者同中書門下三品今平章事
即其比也參知政事唐初亦是正相崔温等嘗為之國
朝之制下宰相一等若用唐制正其名體則四輔之任
當悉用平章依漢制即須立丞相府
一唐制御史大夫一人中丞二人國朝之制大夫不置
以中丞為臺長他官或以給事中諫議大夫權之若欲
改正官制置丞相府則大夫當復輕重乃等
一唐制無公卿為樞密使五代用兵始與中書對掌機
密欲改正官制當以院事還中書及尚書兵部
一尚書省二十四司既為虚名所以官冗員衆若欲正
官制當罷三司二十四司及九卿官使有定員其郎官
不在本省治職事者並以前資及散官處之其莅外任
者或依唐制置上中下等州刺史及别駕之類随官品
任之或欲輕其權則曰知某州刺史之類
一文武散官及檢校兼官勲爵實封等在開元以前頗
有實事于今雖散猶敘服色粗繫輕重其餘悉皆虛名
無益治體欲改正官制當例行省罷若以假虚名而任
實職兼存亦可
　以上所謂改正者也略舉一隅若于今可行即推此
　類具正之
一大理寺决天下之獄刑部覆之于事巳足又加審刑
院則為駢衍欲裁損官制當以院事官屬還刑部
一吏部尚書侍郎分領銓事則當差以輕重分别流品
今審官院掌京朝官磨勘差遣而流内銓次惟典州縣
幕職官體制不倫欲裁損官制當以審官院職事歸尚
書銓州縣幕職官歸侍郎銓
一羣牧司提舉司紏察司之類皆古無此職欲裁損官
制悉當省罷還屬尚書九卿
　以上所謂裁損者也略舉一隅若于今可行即推此
　類具正之
一左右史並當随宰相入立仗下以記言動今史官之
任不及聞前殿政事故徳音善政多失紀録欲申明復
此舊制
一中書出制敕唐制並經門下審覆然後尚書出告身
經歴三省比來惟中書發敕虛置三省官名今欲申明
復此制國朝令文具載
一國朝近制觀文殿大學士惟待舊相自資政殿大學
士至天章閣待制以上其間多有無員數除授寖廣者
繇邉幅不立也諸舊有員者宜依舊數未有者宜差定
其員著為久制以革溢員之濫
一唐制舍人六人分判尚書六曹事所以佐丞相謹政
令欲乞申明此制
一舊制九卿之職不隸尚書令卿監職事三司闗領者
宜取還寺監亦省侵官之類
一唐制左右丞相判尚書省事中書判門下省事中書
舍人判中書省事國朝門下省權用近臣判之中書省
即舍人年深者判與唐制略同准昨來言者稱近臣判
省權太重攷按唐制似不如此惟常衮自以同中書門
下事即當兼判中書省是時崔祐甫以舍人判省謂衮
侵官士論由此不平衮也
一三班自供奉官至殿侍差使之類唐制武選皆無此
名目宜徙置于外以區别華冗
一朝廷若欲從改正之説即俟改正之後設官分職如
周唐乃可約六典著書垂之後世若未能如此而欲著
書惟可將㑹要及諸司編敕并格令刪繁取要今日官
名粗書職分而已
　以上所謂申明者也略舉一隅若于今可行即推此
　類具正之
　　論罷上元放燈
臣或聞臣僚上言以今春開淘汴河興役至衆乞罷上
元放燈以防一切放燈誠非急務于公私無益然罷之
亦須有名若以開河為言恐于體不大今東南數路災
旱甚廣榖價翔踴民食飢乏又河北水沴愁墊未息若
惻然降㫖藉此而罷則于名義甚大四方觀聽必喜聖
心有矜憐窮困之意或因晝日晴和車駕臨幸寺觀燒
香以祈民福足以慰都城士女之望伏候進止
　　論人使詣塔燒香
臣等今月十五日同契丹人使并三節人從詣相國寺
普滿塔下燒香竊見本塔屋宇損動四隅用枋木薦撐
環遶其下吁可為懼退思延戎使燒香之意本欲以浮
圖之勝誇示逺人若不繕完恐非壯觀如惜軍國之物
重為之費即乞將泗州塔下等處寺院施利錢物早與
修完及其未傾隤易為施力若其摧圯所費益大取進
止
　　論臣僚進對密陳機事即時外傳乞賜防閑
臣聞為君難為臣不易易大傳曰君不密則失臣臣不
密則失身春秋譏漏言以為至戒君上不可不察也伏
惟陛下躬大聖之姿體至仁之量推誠接物降心求治
毎臣下進見莫不霽威嚴和顔色問民俗之利病詢朝
廷之得失此虞舜好察邇言之意也然其間樞機所發
禍機或随臣下不可不慎也比來羣臣進對有所密陳
往往即時傳之在外豈非防閑之道未盡其要今後臣
僚上殿欲乞嚴屏左右以防漏泄若此則忠言益進聖
聰彌廣無機事不密之害伸近臣盡規之忠謹具奏聞
謹奏
　　論楊懷敏不當除内侍都知
敕入内内侍昭宣使眉州防禦使楊懷敏除入内侍副
都知臣當草詞者臣聞昔懷敏先任入内内侍省副都
知管皇城司公事宿衛不謹致逆徒竊變震驚宫闈嚮
非宗廟社稷之靈陛下乗輿幾殆及逆徒既獲又不坐
死致規滅姦人之口天下之議罪在懐敏楊景宗二人
而已臣毎念此事痛心扼腕陛下仁聖不忍加重誅止
解内職令居外任今因奏事忽有此命若再復内侍名
職且赴本任是不久將復入内侍省之職也若再居内
省則宿衞之變復未可知兼條制内臣都知副都知之
職有過降充外任更不許再居舊職所以防一切之微
深逺之法制也伏望陛下令有司檢詳舊制追寢今命
法制一壊復之良難有此違礙臣不敢草制其中書送
到詞頭一道臣輒封還伏候進止(翊日上謂宰相曰前/代豈有此故事否文)
(彦博對曰唐給事中袁髙不草盧杞制書近年富弼亦/曽封還詞頭上意解改命舍人草制臺諫論列皇祐元)
(年十一月二十九日以昭宣使/眉州防禦使懷敏充三陵副使)
　　乞楊安國改官
臣竊聞侍講學士楊安國近有奏劄理㑹磨勘轉官事
或聞安國改官已得四年有餘中書為安國曽因舉官
罰銅隔住一年至明年三月方該轉官安國授經老臣
年近八十桑榆暮景光隂幾何況久侍講筵與其餘侍
講不同縁此月十八日講畢周禮宜因此時欲乞陛下
面賜安國改轉宣中書施行以為老臣授經之榮兼彰
陛下重道之美書于記注實光聖徳芻蕘之説惟賜採
擇取進止
　　論差三館都監不合辟
臣伏以三館圖書之府朝廷育材之地用内臣為都監
典領事務自來差除或許判官及館職自舉其人貴得
謹良以接英俊近差下三陵都監任從禮充其任近已
身亡朝廷尚未除人竊緣判館之職罕與内臣相接縱
有所舉亦未周知其履行今後三館都監有缺欲乞朝
廷精擇其人以充取進止
　　繳進李康侯廣律判辭
據前權知滄州軍州事判官李康侯狀昨在任日著到
廣律判辭十一巻通四冊念康侯數年用心尋究律意
根援典禮伏狀繳奏進呈者右具如前臣等竊以吏道
之本法令為師凡厥士人既霑利禄雖勤几案之決罕
精律例之微前判官李康侯早登詞科深好法學因傳
經義條為事辭著成廣律判辭十一巻以廣律意志勤
可采學尚足嘉幸值盛辰弗遺小善臣等謬承朝委典
司銓集復叨近侍敢壅上聞其李康侯撰成廣律判辭
十一巻共四冊謹具狀繳進或稍有觀采伏望聖慈候
刑部大理寺詳覆斷官有缺日特許先次除注勘㑹本
人歴任並無過犯在朝亦無親的骨肉食禄見在銓參
選謹具狀奏聞伏候敕㫖
　　論殿試攷校
臣竊見舊制攷校御試舉人巻子不過五六日催促了
畢即便放榜誠是太速恐有未精近制御試許限半月
日攷校蓋欲詳加掄覈務在精當然而采之衆論亦有
未便或聞初攷與覆攷二處各限五日攷校須候日滿
攷盡巻子定了等第方得次第闗發如此即覆攷與詳
定所端閒多日卻成留滯况近來間嵗科場人數巻子
止于二百欲乞將來御試且依舊存半月日限攷校外
降聖㫖令初攷覆攷所更不限定日數但攷絶巻子定
了等第即便闗送與彌封所令彌封所發往覆攷等處
若于限内攷校了畢乞便放榜不須候滿半月兼免日
久有所漏泄及免禁中久留燈火不便取進止
　　論換廵尉
臣竊覩今夏四方州郡山水發溢至入城郭漂廬舍壊
棧道等在五行水曰潤下為害若此是失性逆理之象
在易坎為水為盜宜敕四方州郡長吏及逐路轉運使
提刑等常切謹視盜賊應採取金銀銅鑛及鼓鑄錢幣
聚集羣衆之處宜宻設方略常為警備部内廵檢縣尉
捉賊使臣如有疾病昏昧及弛慢不堪居職者宜令具
姓名體量聞奏下三品流内銓選差有材武勤幹之人
充替或部下監當使臣有材幹之人其被體量者内有
未至全然昏昧可以監當場務許令權且對換勾當其
縣尉未至全然昏昧者亦許于判司主簿内選擇對換
勾當一面奏聞乞從朝廷指揮正差若廵邏得人則能
敎習武藝整齊部衆遏防之道伏候進止
　　論弓手替換
臣謬奉朝寄預司民政今有管見輒敢敷言臣竊尋國
朝舊制天下縣邑所置弓手本防賊盜選人才㑹弓弩
者充初無年限許替之文蓋欲其役年深習慣武藝又
周知山川道路險易姦寇窟穴之所若有盜發易為擒
獲編敕節文弓手惟老弱貧乏乞替本縣保明申本屬
長吏體量差替亦慮縣邑受倖至天聖明道中江淮饑
饉妄有替換故立此制以防其弊然朝廷遣使安撫右
司諫范仲淹奏乞今後弓手及七周年者許替歸農七
年滿情願執役身手强壯能捉賊盜者州縣體量依舊
執役尋范仲淹所奏蓋因災傷權宜建白以竟一時之
勞係令有司銓㨂其弓手强壯者不得一例差替自後
諸處縣邑為有上項指揮有司乗此受倖不問貧富老
少勇怯纔及七年本縣便一例差替多是不申州長吏
體量其間未及七年者甚多非徒新募弓手生疎不堪
捕盜一為弓手則不能力農非勸農敦本之意反為良
善之患欲望聖慈尊祖宗成憲勿輕改易庶幾倖門塞
而天下安取進止
　　論北界㸃集事宜
臣聞近日契丹于燕代之間㸃集兵馬聲言西討夏國
恐非其實謀兼前來國書商議未合近日横使不至敵
情難測忽此㸃集有可疑慮兼廣南蠻賊狂盛陷没州
郡朝廷方誅討用兵之際契丹不宜有謀若二寇並興
四方可慮國家貴權以濟事欲解紛難不可循常理也
若旬日間契丹不遣使來臣欲乞聖度詳度事體選差
能專對近臣往使北戎與議定國書固其鄰好雖事之
成與不成未可决定亦可以探得敵中動静若果蓄異
志必有違言便須大為之防以備邉境伏候進止
　　論詰責言官言事渉後宫之親
臣聞聖主悦至言好崇諫所以廣治道防一切之未然
也臣以螻蟻竊觀陛下特稟上睿之徳能聽大度之言
數賞諫臣比擢臺職推誠含垢美盡君人之量堯舜之
用也近日聞臺官言事事涉後宫之親出于風聞有㫖
詰責臣愚以謂諌官御史朝廷紀綱所寄雖有過謬可
且優容昔漢文賢主也袁盎直臣也帝所幸慎夫人盎
掌諫爭言渉不遜初雖怒終不加罪後慎夫人聞之復
賜盎金五百斤慎夫人所以能保榮寵者以能賞袁盎
之直言也漢元帝時馮野王昭儀之兄也徳行髙妙推
為第一時御史大夫缺公卿多薦野王為之帝曰吾若
用野王為之天下必以我私後宫之親昔徳宗謂李絳
比諫官論奏不實欲出其尤絳曰此非陛下意必憸人
以此營誤上心自古納諫昌拒諌亡君尊如天臣卑如
地干不測之禍雖開納奬勵尚恐不至直士杜口非社
稷福臣願陛下鑒觀前史開納至言臣不勝區區之情
　　論兗國公主議行冊禮
今月二十一日草福康公主特進兗國公主制竊聞議
行册禮然于事體頗有未便祖宗以來公主長主未有
行此禮者昔漢明帝封皇子悉半諸國明徳馬皇后曰
諸子食數縣不巳儉乎帝曰我子豈敢與先帝子等也
唐貞觀中太宗長樂公主將出降帝令有司資送倍于
永樂公主魏徵曰不可引漢明帝之言為對且曰天子
姊妹稱長公主加長字示有所尊崇或可情有淺深無
容禮相踰越太宗然其言入告長孫皇后后遣使賜徵
金帛陛下即位以來累曽進封魏國楚國二大長主亦
不曽行冊禮今施于兗國公主是與大長公主相踰越
兼以貴主之故賢妃亦䝉殊典有㫖令進諭告不行冊
禮是母子之間一行一不行禮意尤不相稱書于史冊
後世將有譏議必謂陛下偏于近情虧聖徳之美臣願
陛下采漢明之言開文皇之聰遵祖宗舊典如國朝公
主曽行此禮行之粗且無嫌如其不曽則宜且罷臣以
陛下好忠諫納至言臣職在論思不敢不言
　　論太湖登在祀典
臣竊見吴中太湖即禹貢震澤也廣三萬六千頃其水
利溉蘇湖常三州之地而蘇湖為多去二郡亦近湖中
大小山七十有二洞庭林屋福地皆在其中商帆賈楫
日相上下二郡各有湖廟而常州無廟蘇州廟在洞庭
湖州廟在大錢口方俗目為平水大王廟是也二郡小
小叢祀皆祭而太湖獨不祭蓋由祀典失載因循忽諸
禮境内山川諸侯當祭國家儀文咸秩靡祀不崇其太
湖欲乞下湖蘇常三州登在祀典春秋差官致祭取進
止
　　論伐鼓于社當在正陽之月
昨觀六月之朔日有蝕之禮官奏行伐鼓于社之禮某
受詔告祭大社是日雲氣擁護太陽纔食數分隠而不
見至晩復有雷雨之應然自此數月隂雲相繼淫雨未
息攷之書傳竊有惑焉謹按尚書季秋辰弗集于房瞽
奏鼓此則夏禮伐鼓之始也又按春秋左氏傳唯正月
之朔慝未作(杜氏注正月夏之四月/周之六月謂正陽之月)日有食之天子伐
鼓于社責羣隂也諸侯伐鼓于朝據傳而言它月則否
穀梁救日之法陳五兵五鼓亦在莊二十五年六月辛
未朔亦正陽之月也書傳交戾典禮不同太社主隂之
神有國尊奉非當鼓之月而行攻責書傳二説禮在可
疑之間淫雨之來或恐縁此竊見太陽禮院告報准中
書劄子奉聖㫖分遣臣僚詣宫觀寺院燒香祈晴謹按
祠令節文霖雨不止祈社宜因此祭兼祈太社太稷以
息淫雨之沴祠令所載于禮無嫌謹具狀申中書門下
　　同劉敞孫抃論四后配食
臣等謹按春秋傳曰大祫者何祭也未毁廟之主皆升
合食于太祖是以國朝事宗廟且百有餘年至祫之日
别廟後主皆升合食遵用以為典制非無據也此皆更
聖祖神宗盡心極慮制節垂法以貽子孫者也未易輕
改且宋家宗廟之禮參用歴代因時施宜不專取于周
唐何以言之如太宗真宗二帝並配三后孝章嘗母儀
天下而享于别宫淑徳以元妃正嫡亦享于别宫原其
憲章沿革之始似出聖意自有所在若規以一家之學
則紛然皆亂于上矣且行之已久祝嘏宗史既守以為
常若一旦輕議損益恐神靈不安亦未必當先帝意也
議者乃謂四后之主于合食則貴有所屈于别享則尊
得以伸然則且不疑于黜逺四后而獨豐于昵乎他年
有司攝事四后皆預合食也今陛下方欲躬齋戒奉祖
禰而四后見黜不亦疑于以此禮之煩而不能事其先
妣乎受命之君以創禮革典為急繼體之君以承志遵
法為美先帝創之革之陛下承之遵之臣曰可矣宗廟
之祭至尊至重苟未能盡祖宗之意則莫若守其舊禮
疑文偏説未可盡據傳曰祭從先祖又曰有其舉之莫
敢廢也此之謂也臣愚以謂如其故便
　
　
　
　
　
　文恭集巻七
欽定四庫全書
　文恭集巻八
　　　　　　　　　　　　宋　胡宿　撰
　奏議
　　論征蠻
臣竊見前代征討蠻冦所以為難者以其保聚巢穴掠
害邊境興師深入則有山林之阻久屯則有瘴霧之毒
兵不得戰人多疫死此其所以為難也今者邕土蠻賊
盡率反黨逺棄窟穴頓于廣州堅城之下平地之上已
六十餘日矣退則歸路至逺進則大軍已集以臣料之
賊氣必沮或聞廣州雖有山林不至深險賊久留不去
者此天亡之機也今凉風方至瘴氣已息賊處平壤官
據堅城士卒相依弓弩得用天時肅殺宜行誅討江西
等路雖苦水旱計其小熟及兹西成猶足以調撥贍軍
助國討賊臣以此觀天時地利人事之形王師誅逆宜
及秋冬不可逗留更無機㑹楊畋謙黙不伐深沈有算
兼其忠孝出于天性誠堪屬以南伐總兹師律陛下宜
申勅諸將稟其節制則軍衆有所統一號令得以施行
今因賊亡之機與天時之利參定滅賊之策勿貪一時
之功戒之以在和訓之以持重多方設巧燒其船艦使
賊不得下海賊若下海攻陷瓊管以為窟穴即介在海
外王師無由致討矣乗間竊發入寇腹心則嶺南諸州
被害無有已時更復遷延至春夏或誘合鹽賊或煽動
羣蠻則江西諸路疲轉漕之役失耕稼之業大軍有疫
死之懼懷思歸之心久則變生一切雖在發生之候必
用誅伐之威夫逆天時虧地利失人和三者舉事之忌
也臣愚狂妄輒謂方今之計宜先料賊之多少計兵之
衆寡若賊有萬人王師須有三倍之勢料擇精卒習用
長枝品配其衆番休與戰彼寡我衆彼勞我逸利則督
士苦戰不利則斂兵且止如此者三時待其衰困各懷
去就乃可申購募之典赦脅從之罪則人思效順衆必
離散然後合勢大舉以圖殄滅若失機㑹恐逆黨愈盛
而後患滋大昔者食藿之人猶憂疆場負薪之語或益
廊廟狂夫之言聖人擇焉謹具奏聞伏候敕㫖
　　乞留三御史劄子
臣竊以御史者天子耳目之官所以上廣聰明下防威
福若有畏懦無狀緘黙不言即是尸祿素餐負陛下之
任使罪之可也若其不畏强禦糺發姦違可謂能言是
其本職旌之可也近聞臺官彈奏事連宰相陛下不置
詔獄按問止令開封府訊狀憑劉宗盟一面單辭黜三
人御史于朝政有損于人情未服昨日聞御史差敕留
中未下外議皆謂必是聖心覺悟不黜臺官人情莫不
喜悦剛猛御史自古難得今若逐去須别舉人所舉之
人未必能勝此也近日謫見未息姦宄須防古人有言
猛虎在深山藜藿為之不採猶言直臣在朝姦臣逺避
也臣欲乞降旨留三御史在朝以警姦邪臣昨晚䝉宣
召已曾面論此事欲乞聖慈更賜詳度
　　乞慎選省府推判官提㸃刑獄
臣聞漢制刺史奉詔條察州秩六百石至卑也委之察
一部者意在秩卑無所顧惜敢刺舉耳某年初置刺史
部十三州文武名臣欲盡委察今之轉運使大抵漢刺
史之職也陟黜臧否興利除害莫不係之國初用官亦
輕選才則重其間外計多著能名古人有言引一代之
人理一代之務不借才于異代若謂方今乏人是誣一
代之人也顧朝廷所選用何如耳若欲天下轉運使盡
得其人莫若慎選省府推判官提㸃刑獄此三道者取
才之要比來夤縁用人忽略此職一概置親厚之吏或
假借横勢之家故外計之任有以資敘而入往年葉清
臣在三司判官不才者奏罷數人當時物論是之今稍
稍復用矣天聖景祐之間屢降大敇舉提㸃刑獄頗亦
得人近年多沿差遣敇上帶入選舉之法格而不行又
罕見顯拔循吏為之省府陛下惠綏元元勵精政治近
制川廣知州通判知縣並須選差所以重遐方而矜逺
俗也況轉運使提㸃刑獄表率部吏宣明風化可不慎
擇哉宜得通民事綽有才望者居之若按舉稱職風績
較然或増秩再留或移莅劇郡俾久其任以伸厥能諸
積久累官秩髙而才下素望不著者不可使居其任恐
隳職事且非陛下求治之意
　　論除授宿衞帥臣
臣竊以殿前馬步軍等帥臣統陛下爪牙之兵為陛下
心腹之佐宿衞宫省拱扈宸極凡所進任固先出于聖
意然後參訪大臣公議既同方可除授近來内外臣僚
多舉武臣管軍此非臣下輕可論薦漢宣帝時丞相黄
霸薦侍中樂陵侯史髙為太尉帝使尚書召霸曰樂陵
侯髙帷幄近臣朕之所自親君何越職而舉之尚書令
丞相霸免冠謝罪數日乃決霸為丞相薦高為太尉以
職事言之未為過舉猶見詰責如此豈非以太尉掌武
之官耶陸賈有言將相相和則權不分權不分則士豫
附士豫附則國家安以此而言宿衞帥臣當選謹厚樸
忠之人以總禁旅不宜輕用論薦以收私恩或任非其
才則開隙生事國之利器所宜慎重
　　論河北邊備事宜
臣聞地有常險而國無常地此古今得失之勢異也古
者北有盧龍之塞白檀之險隔限南北中國得之控扼
北敵今此二險敵反有之河北地形無險可守自河南
北達于澶淵平壤二千里景徳中一旦北騎至河上當
是時去祖宗纔四十年兵强將勇習知戰鬭至煩章聖
親駕敵始懼而乞和河北名將帥楊廷昭馬知節李允
則何成矩孫全有盛名扈駕則李繼隆石保吉内臣則
秦瀚皆數經戰陣自河決商胡失横隴故道中國亡大
河之險虜乘虚擣滄景則山東危願用張宗益郭申錫
言割濱河徳博以隷滄别為一路屯兵以扼敵衝備不
虞國之福也伏望聖慈特詔大臣講究速行
　　論邊界守約束
臣聞憂患之來多藏于細㣲而生于人之所忽自邊臣
趙滋舉行界河打魚刈葦一切禁斷由此漢兵多與北
鬬累年不絶和好之體一旦至此怨隙之開亦不在大
去年八月庚寅大雨水今春彗孛謫見上天不言以文
象示下陛下宜思内外憂患彌縫其缺蓋有備則患不
能深無釁則亂不能起界河武思趙用輩雖時立小忠
皆不達大計宜宻行戒約臣觀景徳詔安撫司皆防微
慎重自景徳以後詔書數更北人打魚安于積習邊吏
弛職不復譏呵及至舉行舊條而淵魚見察衆狙皆怒
履霜巳深堅冰且至願大臣早為之備國家承平百年
與敵通好者六十歲内外無患前所未有近年邊遽來
上不過侵誣尺寸疆候此夷敵之常態縣寨之本職移
文足以辦之何遽至興甲兵哉今搢紳中有恥燕薊外
屬者若天時未與人事未至而欲妄意難成之福不如
講和息民擇良將以守邊選能臣而修聘外固歡和之
形内修守禦之備羈縻不絶守真宗仁宗法度以惠養
元元則天下幸甚
　　論西夏事宜
臣聞漢武收河南地築朔方開置河西五郡中國得之
以隔絶羌胡不得相通前世謂之斷匈奴右臂今盡為
夏國所有夏國主諒祚恃犬羊之衆濟凶父之惡去年
不顧誓詔燒刦秦鳳涇原兩路熟户肆行殺掠滿意而
去邊臣畏懦按兵不出朝廷降詔詰問拒使者不之納
及賀正人至以壕外地屬戸為説此地慶歴中西蕃溪
洞所獻檢據甚直詔答巳詳近日延州安撫司復奏夏
國乞遣使齎狀乘驛詣闕其意無他止是申尋前語圖
起爭端臣恐疆埸之憂未息也如聞西人常有意闚秦
中同家堡一帶蕃部正扼西賊來路涇原若失此險無
所隔閡賊馬一二日可至古渭古渭可至則秦中揺矣
雖聞今年歲在東井為關中之福星家説鎮歲所在不
可加兵然五緯盈縮進退不常難可恃也彼若不畏天
道輒來犯順盈縮繫于天道成敗先于人謀若止是論
議理壕外地界朝廷必無開許彼見不許有必爭之舉
大集羣醜以撓諸務如聞西賊尚有窺伺邊隙結納熟
户之意欲望聖慈明戒邊帥豫備不虞綏靖鎮撫明遣
問探講練軍政以佚待勞彼知我有備決不敢遽起事
端
　　論邊事
臣竊以景徳二年遼人乞和章聖深維逺慮務息邊氓
俯屈至尊下柔獷俗繼以仁宗聖徳順成先志彌縫間
隙得羈縻勿絶之義自爾邊境長無風塵之警父老不
識金革之事大徳至恩在民深矣國家承平百年其間
通好居六十年前世所未有近日戎人移建舖居侵越
代州疆界吏止之奮兵與漢兵鬭又雄州奏契丹人騎
兩過拒馬橋南伐去栁栽千餘放箭射歸信縣尉又界
河舊制北人不得取魚雖素有禁防或聞私亦曾採捕
舊不聞有鬭爭之事近年禁禦太密鬬爭不絶亦曾射
傷巡檢殺死邏兵邊臣恬然曾不為怪朝廷奏報視為
閒事未審鬬爭不止其末如何皆積不相能馴致此釁
履霜之漸堅冰且至誠懼章聖和戎之策從此而壞國
家居常備陜西次及河東未嘗深留意于河朔陜西河
東兩路兵官經朝廷選所得差多極邊城寨都監寨主
之類則又許帥保薦頗得土人曉識山川險易習知蕃
戎情態又有内屬蕃部為之障蔽土兵蕃落保捷之屬
皆便弓善戰以一路兵力得良帥制之冦至可以戰可
以守河東險固去年西賊燒刦涇原秦鳳熟户蕃部迄
今環慶賊馬鈔掠未巳然今年歲在東井東井秦分為
闗中之福星家之説鎮歲所在不可加兵宜勅沿邊諸
將嚴兵為待賊若大舉犯順我得天道不宜縱敵兵法
所謂敵加于已不得巳而應之者謂之應兵兵應者勝
彼自守窟穴無所侵軼不宜提兵深入自違天道前所
謂朝廷未嘗深留意于河朔者豈非恃盟好重改作防
虜人之疑乎方今之計莫若外固懽和之形内修守禦
之備且河朔地形無險可守自雄莫以南平壤千里往
時黄河流入邉境無慮五七里自河決商胡不由横隴
故道河北水流散漫失中國大河之險不能限隔戎馬
盛冬冰合鐵騎可過北人若以精騎擣滄景之虚長驅
南下則京東揺矣河北雖有塘水城壁利兵堅甲無所
恃之臣非能知前後通邊事者言之多矣朝廷以北人
無釁未暇經略今來邊釁巳有萌芽防于㡬先姦謀自
破今陛下聖徳日躋神機天挺燭知萬事之統坐照四
夷之情廟堂之上俊乂大臣皆有文武全略通知三路
利害者豈臣愚瞽摽聞所能究知然而負薪之語有益
廊廟況預聞政事稔知邊患敢黙而去乎欲乞令中書
樞密院檢取前後臣僚上言章奏相度可否施行
　　辭免尚書禮部侍郎劄子
臣近䝉聖恩不次遷秩傳聞之始隕越于下尋具劄子
懇叩乞行追寢而髙邈之聽未照卑凡樸訥之辭不䝉
開允今早亦嘗面奏親奉徳音仍遣中人奉宣宸旨促
令祗受押赴告謝以聖慈堅重天語丁寧不敢有違尋
已授訖然而公議可畏私懷未安須至縷陳重煩聽覽
伏惟仁宗皇帝以仁聖至徳臨莅天下四十載東宫虚
位大本未立知陛下有聖賢之量建為皇子付託大器
天人之望宅心有所四海之命始有攸屬一旦入纘聖
統中外晏如厥初大憂感慕聖體雖小有虧和而神靈
護持終獲勿藥之喜是祖宗基徳之厚仁宗知聖之深
在于羣臣何力之有豈可貪天之功横受寵命自省甚
熟衆議謂何況臣衰殘無所云補未能引退已負兢慚
儻竊崇恩更尸厚祿必招譏議恐致咎殃伏望睿慈深
亮愚悃追停渥命庶安危抱取進止
　狀
　　舉臺官狀
准敕限十日内于外任太常博士以上曾歴一任通判
成資以上或歴通判一年以上堪充三院御史保舉兩
人聞奏如三丞内有合該磨勘者亦許保舉仍須自來
别無贓濫忠厚淳直通世務明治體之人如朝廷選擢
任用之後所舉人犯入己贓竝當同罪其餘贓私及不
如舉狀亦當連坐者一員某處任官(用黄貼/子任所)一員某處
任官(同/前)右謹具如前臣伏見上件官等竝是直諒多聞
堅正有守資于風識濟以文采堪充三院御史臣今保
舉如朝廷遷擢任用之後犯入己贓并其餘贓私及不
如舉狀竝依所授敕命指揮甘當同罪連坐謹具狀奏
聞伏候敕㫖
　　乞楊開充大理少卿狀
臣等伏見國子博士楊開材資敏通檢履端約深達時
務尤長法律先曾刪修銓司敕條至今行用稱為允當
昨日知絳州服除赴闕審官三班院見各奏辟刪修本
司條貫觀其議法詳平正而有守臣等今保舉堪充權
大理少卿公事如經朝廷擢用後犯正入已贓及不如
舉狀竝甘同罪取進止
　　兼侍讀學士舉官自代狀
臣伏䝉聖慈除臣兼侍讀準敕合舉官自代者竊見尚
書户部郎中直史館張瓌博通古今練達典故有國僑
博物胥臣多聞可以進讀羣書入奉大對臺閣久次朝
廷具知若以代臣允協公議
　　論增經術取士額狀
臣等竊以六經傳先王之道教化根本舊制試進士止
以詩賦策論簡拔才俊其實少有專門名學之人諸科
雖能誦記章句復又不通大義施于有政則又面牆所
以前後論取士者常以此科為言景祐制書節文始令
禮部貢院舉人通三經以上進士諸科過落外許自陳
嘗于某處講授某經貢院别試經義十道直取聖賢意
義解釋對答或以詩書引證不須全具注疏以六通為
合格講誦精通具名聞奏乞差學官或御試覆試得中
具對義粗通取㫖此則聖朝扶進經術漸復兩漢射策
之舉也慶歴六年應詔者四十人合格者八人進士諸
科各四人皇祐元年應詔者八十二人合格者七人進
士五人諸科二人今年投牒進士七十七人諸科五十
人凡一百二十七人比之嚮來數目倍多豈非詔書開
勸使然而利祿誘導之至也條制每科不得過五人比
再經覆試又須通落奬進之路似未開廣恐學者稍怠
懈美業中止臣等欲望聖慈稍增人數以勸來者四方
聞朝廷參用此科取士莫不靡然向風潛心經術則彬
彬之舉兼成于前代矣臣等見精加攷試須至具狀奏
聞伏候敕㫖
　　代中書密院傳法院罷堂奏狀
臣等伏䝉聖慈以傳法院譯乾元節新經罷堂就本院
特賜臣等御筵者千載挺生屬感符而毓聖五天駕説
慶繙貝以成書仰契真乘永延壽厯方繕寳函之目將
升綈几之觀梵教旁流增衍觀花之義宴慈申錫更均
在藻之仁臣等叨預鼎司竝游譯館祝後天之洪祉參
問佛之勝因彌愧空疎薦霑腆飫
　　奉使北朝先狀
備完使傳取道治封趨賓館以無階辱珍函而猥及瞻
言勤意但切感懷
夙馳星馭已講于慶儀復次樂都遽承于染翰即披光
範深愜鄙懷
叨備使華已通邦好載馳軺傳俯屆藩垣遽辱緘縢但
深銘鏤
將命宸庭修聘鄰壤征軺夙駕將次于㑹都賓館為容
即瞻于台座豫為歡忭曷罄言陳
參聨華隰修講鄰歡飾軺傳以載脂將臨于㑹府望門
牆而延脰即覘于台儀豫此欣愉實為榮幸
信書將命恭修邦聘之儀行傳戒塗適次都城之壤辱
榮函而俯及荷謙徳以彌沖即詣賓階豫歡私悃
　議
　　代中書詔定大樂名議(案宋史定大安樂名在皇/祜三年禮臣王堯臣等上)
　　(其/議)
准今年二月二十三日敕准今月二十一日詔敕中書
門下朕聞至樂之大綂和天人奮雷先聞萬物蠢若聖
人觀象于豫以崇薦配百代之興咸有制作眇觀載籍
旁採緯牒詠功象徳率著榮號若顓嚳題根英之文陶
虞紀明紹之美三王殊憲稱謂炳焉降及後世鮮克遵
尚惟東漢命以大予開元自云唐樂雖距古未逺而雅
于言道希風咸夏朕所慕焉故前詔執事訪圖博採將
以立度出均攷音正律謹權審量備器協舞以定本朝
之述作用彰祖考之謨烈夫名生于義義出乎實名正
言順然後事成而禮樂興焉庶幾光輝永畀來裔其令
兩制及禮官參稽典制議定國朝大樂名中書門下審
加詳閲稱朕意焉故兹詔示想宜知悉臣等謹議曰臣
等賤懵不足以明國朝大樂竊尋前志探觀往古受命
而帝聖功告成守文之君治道大備濟斯民于富厚流
至化于洽平鮮不攷合中聲序正雅樂效法功徳章明
祖宗宣之于鐘石管絃著之于干戚羽籥乃復揣稱治
象形容徳美度曲以颺其義立名以統其實崇薦郊廟
允諧神人感召至和以降嘉生咸池而還作者代有韶
夏大濩從來尚矣允屬熙盛詎宜曠闕伏惟太祖皇帝
諶武而聖大度且仁燮伐拯于横流揖讓馭于歸運平
殄僣閏埽除荒屯天地號為重開區夏繄其再造一戎
底定萬世以基太宗皇帝以聖域優入之姿膺神器傳
歸之重協承駿烈紹敏武功越人奉圖以歸忠參墟銜
璧而服罪正朔所隔亦既來同文告是加無恩不服廣
英材之教育盛王官之辯論審克邦憲祖尚人文俗阜
刑清官修政舉太平之盛于斯經啟真宗皇帝體全上
睿道合至真昭前之光明而濟之以文采化下以清淨
而納之于忠厚謹任吏之法嚴取士之規為官擇人程
才濟物規安億姓撫和諸戎荒服遂要于衣裳老人不
識于金革符命紹至封禪勒成咸秩上下之神垂矜大
小之獄倉廩充實囹圄空虚炳焉聲明絶于稱謂伏惟
皇帝陛下欽明燭治仁厚好生躬至徳而若虚求昌言
而如渴懷柔異俗休息邊氓繼好蹛林納附河外簫勺
羣慝弓矢載櫜屏弋獵之娛稀囿游之幸升世室之配
侑同戚藩之榮樂刑書用其中典民賦從于薄斂積四
聖之致治逮百年之勝殘山川鬼神亦莫不寧蝝魚麛
卵皆有常禁海内䝉徳薰蒸太和丁斯時也樂典未章
榮號不立此有司之失弗能究宣陛下開至明發深詔
敷求識㣲之士逮及承學之列求端中黍造始黄鍾攷
律和聲稽器定制五音六舞各得其準習隸樂府以章
三聖之功徳莫盛焉臣等申被詔書參定明義謹按太
常天地宗廟四時祠祀樂章凡若干首以安名曲尋其
義也豈非本道徳政教嘉靖之美亦沿神靈祖考安樂
之故名既素定義足欽承詩美率由舊章記稱孝莫善
于繼志書言惠莫大于安人臣等議上國朝之樂宜名
曰大安乞宣付中書門下審加詳閲謹議
　　代中書密院覆議大樂名狀
功成而樂作治定而禮興百王之隆道雖同貫六代之
盛樂皆殊名示沿革之匪常明制作之逌出移風俗而
美教化薦上帝而配祖考以成功而告神明非甚盛徳
孰能預于此往者唐失根統倒持罇柄蕩無維御遂至
陵遲日尋戈兵時悼塗炭九土分裂于下三光錯繆于
上鬼神失其常祀天地發于殺機甲子一周閏位五姓
天而既棄唐徳且厭華亂故駿命集于我宋伏惟太祖
皇帝英武挺出厯數攸歸屬天道之與能膺神宗之内
禪懲艾僣暴顧嗟溺喪奮耀霆斷龔行電討芟除不義
勤恤有生經啟人倫靖一天宇兵賦悉還于公上權綱
不假于近習除吏歸于尺一立法約于三章尊本京師
維制方夏陶甄獨運禮樂自出全安諸國之後崇立百
神之祀象緯宣精人神享徳規模宏逺基圖篤厚開濟
萬世卓無與倫太宗皇帝天人宅衷謳歌在聖嗣膺神
寳纘立武功薄伐晉人遂夷并壘提封畢入象譯具通
敦先儒雅之風周咨政道之要時文載郁俊民用章置
讞刑之官建藏書之策講求世務矜恤民隠賦斂蠲其
重法更徭著于輕科黎庶安生刑罰㡬措真宗皇帝纘
戎二后神睿昭通率由民彞躬行儉約勤勞機政之總
慎重刑賞之施選舉㢘能賓興俊茂右文崇術劭農恤
刑徳讓興行吏治循厚深恤民之愛講和戎之利戈革
弗用疆陲底寧瑞命宣臻頌聲翕作始奉符而行事乃
昭姓而刻號諸神受記羣望咸秩炳焉之美同風三代
皇帝陛下體兹上聖迪惟前憲臨下崇于含垢在宥本
乎好生博愛無私甚徳而度紹修戎好銷戢武蠭事郊
廟以肅祗撫宗藩而敦睦肅若舊典祠于明堂升侑尊
先泛澤勞下積累聖之忠厚滲生民之骨髓物㒺微而
不遂澤靡遐而弗臻上下相安表裏悦穆思欲播祖宗
之洪烈揚雅頌之正聲光施尊名章示後嗣同符韶武
常為稱首故深詔執事博延識微乃者造計秒忽攷聲
立均通鍾律之和正干羽之綴申命近列制名大樂俾
援典禮參加詳實臣等欽惟藝祖之戡暴亂也安天下
之未安其功大二宗之致太平也安天下之既安其徳
盛陛下之承聖業也安祖宗之已安其仁厚又享祀時
至神靈嘉樂故郊廟樂章大率以安名曲臣等以謂國
朝大樂請如兩制及禮官所議名之曰大安
　文恭集巻八
欽定四庫全書
　文恭集巻九
　　　　　　　　　　　　　宋　胡宿　撰
　表
　　中書賀南郊祥瑞表
報本申䖍奉符展寀天心顧享福應宣章瞻列象之殊
尤浹羣心而聳抃(中/賀)伏惟皇帝陛下徳兼巍焕運格清
寧敦慈寳以庇民握道樞而裁化念大事之在祀逸典
竝修本至諴以感神精心弗匱比者因天心之紀至就
陽位而卜郊惟洛櫃之祕文乃霄晨之丕貺戒嚴法衞
茂對鴻靈爰自翼室齋居清場宿設躬致芬馨之薦允
迪純嘏之祥十煇昭融延和于北陸五雲絢藻垂蔭于
宸中旋整駕于殊庭用致恭于真祖圓靈載廓素魄徐
升聿昭三善之猷迥發重輪之彩諒皇穹之鑒佑著睿
感之敷聞胥契亨辰兹為至瑞臣等幸陪禋祀預覿嘉
徵慶躍之誠倍異倫品伏望宣付史館以播英聲
　　代中書樞密院賀司天臺奏壽星見表
臣某等言伏覩司天監奏丙位上占見壽星出見光明
潤澤謹按景祐乾象新書占曰老人一星在弧矢南一
名南極主帝王福壽者月旅陽中星昭丙次前告壽星
之兆迥含明潤之輝凡遇亨嘉同歡瑞福(中/賀)伏惟皇帝
陛下廣淵成聖亹穆居尊恭已當陽順大中之五事撫
辰育物協通政之四時裁成七政之和嚮用九疇之福
先青祇之中候見南極之上躔彌紫宙以收氛臨黄衢
而泛彩老人垂象俾下土之觀文太史獻占慶後天之
膺壽有光聖日増焕祥編臣忝冒近司預聞嘉應奉億
年之瑞貺均萬宇之歡心永保無疆光昭不朽
　　代賀立后表
臣妾言恭以紹興大寳崇建長秋凡在幅員孰不欣抃
伏惟皇太后殿下慶鍾沙麓光協壽房藴四徳以兼徽
契千齡而偶聖玉衣之夢素協于奇祥金穴之華早膺
于妙選屬大横之纘服奉褕翟以正名抑有典常允歸
謠頌永正軒龍之體長扶璇極之尊與乾同休配坤惟
厚臣妾無任歡呼屏營之至
　　賀奉安三聖御容表
臣某言伏聞南京鴻慶宫成奉安三聖御容禮畢者繼
敞新宫續成先志鼓鐘所落鳧藻相歡臣竊以别寢之
興蓋尊王業原廟之設實廣孝思稽克構于聖功兼表
崇于文教光昭宗祏慶洽天人伏惟皇帝陛下凝監太
清紹休聖緒觀文闡化握河洛之坤珍受命宅中都房
心之星次惟藝祖肇基之地經先皇駐蹕之巡特創琳
宫阜安鼎邑殊庭中廢宸慮載凝濬發徳音勃興寳構
森倚萬楹之盛仰延三后之靈孝子求神固非一處先
王不寐迺懷二人奉漢寢之游冠尊軒臺之睟表龍舟
夙發羽葆親臨申命禁林之臣奉寧法物之駕神明氣
象胥接二京之間朝野頌聲共歡千載之際臣逺守郡
土久去國門方童觀之時阻窺朝美興壤謳之俗竝樂
時康
　　代僕射寇相讓恩第一表
絲綸誕告有命自天冰炭交懷跼身無地(中/謝)竊以宰弼
之職政本是毗寅亮天工翊宣人紀上以應泰階之耀
下以副巖石之瞻當一人注意之求處百度仰承之地
是故明詢于衆昆命爾龜周建公櫰不敢必備官之制
漢虛相府用以待逺方之賢蓋倚任之絶崇在授受而
斯允如臣者本惟常品素昧逺圖幸以遭遇先期忝塵
邇列偶繼協華之旦彌敦敘舊之私爰立巖廊對掌衡
軸遘戢干之在運獲覩承平慙借箸之無謀蔑伸毗贊
内惟孤直終荷保全矧又總職樞庭聨榮鼎坐奉循成
憲欽率乃司齪齪無稱容容兹愧猶復授以元戎之旌
纛佩以丞相之印章節制十連董齊千乘離宫司鑰仍
膺冊畢之恩專閫剖符更委含岐之壤名數増盛眷顧
有加實儒素之極榮豈生平之所望自知甚熟享大為
憂惟恪守于攸箴亦絶聞于報政宴安厚味荏苒流暉
企員闕之百常居懷就日奉細書之一札但謹宣風比
者聖詔遐臨皇慈俯被曲承持節之召俾展執圭之儀
獲面威顔深諧志願豈謂遽頒恩制復委台司貳西臺
内史之崇升天官常伯之貴明敭有著峻舉徽章聽命
以還撫膺自失蓋念臣久叨重位過沐鴻私論報無階
踰涯既甚種種之髮復因病而得衰諄諄之心彌畏滿
而招損敢復昧進重増其尤豈可再以樗材玷于柄用
非止尸官充位瀆乃朝彛固當速戾傷年戕其生理實
貪生于盛世須瀝懇于露章伏望皇帝陛下垂諒愚駑
見矜悃款念隆器之無假寢茂渥于已行别擇良能寘
諸丞弼如此則微臣保量力之訓庶逭人言公朝得授
方之規無傷國體傾祈至切戰悸無從
　　第二表
伏䝉聖慈以臣陳讓恩命特降批答不允者怔營之懇
䖍仰于至聰温密之言曲形于優諭捧讀惶灼㒺知所
裁(中/讓)竊以讓爵于朝前經之垂訓假人以器往聖之攸
箴矧惟台宰之崇實居衡軸之地儻兹虚授曷允具瞻
如臣者識昧逺猷材惟常品獲遘亨嘉之㑹濫塵顯重
之資被眷兩朝承榮四近踐陰陽調燮之任莫代天工
贊夙夜宥密之謀無禆晝訪充位之譏攸集嚮明之願
彌敦乃至授鉞齋壇建牙戎翰厠星階之著象仍玷台
儀剖麟契以長人蔑揚閫政洊易鑽榆之序載深存闕
之誠一節以趨猥承于君召介圭入覲方覿于帝暉豈
謂皇帝陛下靡間疎庸曲推圖任特頒揚庭之命再升
調鼎之司貳八柄于西臺冠六卿于㑹府洪惟真館欽
奉仙宗式峻使名用優寵數聆深辭之誕告撫疲質以
載懷神福于謙實害盈之可畏民惡其上且致寇以是
虞爰瀝丹心仰通尺奏未動穹旻之聽益増冰谷之憂
須更露于由衷冀必囘于渙汗伏望皇帝陛下念僥榮
之太甚察量力之不遑申飭攸司亟停前詔庶使廟堂
重位免貽不稱之羞犬馬微軀更荷曲全之惠
　　代宋狀元謝及第表(案宋庠及第在天聖/二年宿即是牓進士)
太常試藝謬參籍奏之榮法坐第名濫塞言揚之選沐
清光之下濟仰華旦之親逢祗荷寵靈伏増欣懼(中/謝)竊
以羣材博舉鴻化肇先慎簡乃僚紀歴代之寳訓譽髦
斯士垂大雅之美談克樹泰寧之基允為盛徳之集若
乃右賢撫運左籥隆文率由上聖之姿規恢前帝之憲
伏惟皇太后淵猷冠古景鑠在躬軒曜儲靈有成湯之
骨法坤儀納順茂太姒之音徽鋪昭正始之風述宣中
壼之化而自鴻階紹建寳統嗣興授玉几之顧遺財成
樞務總金聲之條貫登翊聖真率循豐茂之規迄用緝
熙之典故得九清乃睠萬寳由庚諸福之物竝臻至治
之隆胥洽靖共庶位招致羣㢘舉師俊之彞章下發中
之温詔旌賁之命相望于巖中物色之求駢臻于闕下
申飭辨材之制謹嚴飲墨之規輟邦直于中司簡朝英
于上笏光昭盛節委重斯文如臣等渉獵有年削摩無
狀士鄉充賦偶承乏于計偕英彀須才固絶希于聖選
撫空疎而増惕備程品以奚堪豈謂宸造曲成睿思狎
至褐衣賜對扄帝宇之凝嚴睿藻躬臨竦天姿之温穆
薦登茂級獲寘榮塗錫再命之身章曳婁有煥頒十行
之言綍雅奥増華席鴻霈以寖深委賤質而奚報臣等
敢不慎修履素惕奉紳書慕漢吏之惟良副堯心之在
宥恪居官次益敦宿業之方懷畏簡書彌勵夕冰之節
少酬覆露共誓捐糜
　　湖州到任表
空乏之才坐塵于冊府輕凡之質驟忝于列城郡望閒
華朝恩光泰尸承在始隕越無從(中/謝)伏念臣奮自孤生
略無異操偶階末技始籍中銓曾大以來門業不振平
素所望器分有涯叨于誤知㑹其乏使拔從凡品寘之
道山太平養棟之庭茂彦發硎之所名臣輩出卿幹森
呈而臣風識素淪藝文特謭納汙在上竊吹其中抱槧
十年無裨至治挈瓶一介有玷大猷頃從舟乘之還嘗
奉銓曹之領番休延閣之直趨走赤墀之塗亦在序之
通階有宿官之緒業非不知書筵暇豫臺職優崇相與
淵雲之徒樂道堯舜之事而臣母老垂白人意戀生不
勝懷土之情遂有祈天之奏乞從閒郡自効薄軀展其
烏鳥之心慰彼寒泉之思伏䝉皇帝陛下賜恢仁覆推
廣孝心不違之顔煥生于咫尺曰俞之命驟霈于穆清
輟七閩之逺藩授三吳之近地俯鄰州曲介在江湖風
土平調道塗夷近得以行過廬冢奉侍版輿人子至榮
紆䝉少輩君親大義論報末階臣已于今月二十三日
赴上訖初宣臺劄稍見城黎諭聖心在宥之仁視雅俗
如傷之意而兹土差沃去歲汔康比及春來頗有飢者
未到任前通判虞部員外郎劉璹奉若勤恤䖍于救存
廣施振業之方幸無流亡之患今夏蠶既多縷麥亦有
秋諒開豐懋之占深洽熙平之化戴盆之下胥燭于天
光鑿井之餘同均于帝力而臣下車甫始去國迢遥孤
于外官不勤金革之習任以煩事又爽宫臺之能獲守
偏方預班寛詔勉圖拙者之效庶逃候人之譏惟竭愚
衷以對靈施
　　蘇州到任表
江海腐生本惟一介東南守將併忝二藩循幸已多祗
榮惟懼竊念臣在器凡近于才樸疎起自後門奮從未
技清閒之始天彀賜收空乏之間書林見育幸預遊于
時雋得仰齒于朝閨行避蹊邪志希樹立終寡適時之
用曷殫當世之宜亦嘗出領倅車再懷守紱竭一心而
營職展四體以從公幸奉官箴不累刑史而門户多難
年志早衰入麗正以校書忽踰五閏任奉常之博士凡
渉七霜去歲甫畢喪期僅存皮相間闗歸國黽勉服官
㑹收累稔之勞且旌羣吏之治太微郎位獲登一臺司
㑹計官比更兩局有尸廩稍之入無禆泉賦之贏然而
職業優游保無玷缺朝廷寛大足養資名清光在瞻榮
塗可企但以亡親朽骨久滯欑塗微臣槁骸常憂先露
幸中吳之闕守復故里之與鄰因瀝血誠仰干宸聽伏
䝉皇帝陛下大恢仁憫深照丹愚濬發天慈下從人欲
藩城之任既席厚恩臺觀之名尚塵前職違離都輦訪
問路岐自淮以南雨水時若維夏之際蠶麥善收便道
過家去月至郡井絡繁庶土物清佳款太伯之遺祠高
風如在望闔閭之故里喬木猶存廨舎凝虚俸入優腆
兹獲寧于血屬前足治于親喪秋毫之微皆出帝力夕
冰之操彌厲臣心敢不肅奉詔書慎司刑典更徭之役
務恤下貧輿賦之期用勤公上勉圖薄效用答至恩
　　兩浙運使謝上表
祗荷詔除就承使乏用過本量恩越常均忖已無堪銘
襟増悸(中/謝)竊念臣才能有限資名素輕直由腐生端遇
聖日因乃末技玷冒周行升預書筵無訂正之益進參
計局乏鉤校之勤絶補事經空尸廩稍加以不天遘閔
蚤歲喪親至使遺骸久在欑壤常憂先露貽累後昆幸
䝉曲慈往俞更郡俯鄰州里之境通治閨門之私申錫
告文聽歸襄事前後十稔内外六喪取資圭田與祔真
宅釋犬馬之負頓覺累輕撫螻蟻之生未知死所況非
木石之偶豈瞢丘山之恩方還本邦復布前誥寛大之
意一體上仁簡易之方仰遵治要庶奉三年之計或收
一日之長不圖大恩超使本道就頒臺札加賜庫錢光
照里閭色動車馬歴守二吳之地皆是藩城就宣一面
之風不離鄉部以布衣徒步之賤有畫繡前驅之榮寵
既至而忽驚感且極而興歎何則提封廣斥輿賦繁并
持按察之權居澄清之任方于為郡之體不可同日而
言民隠難于究知官邪資于發摘游交聨絡于屬郡親
戚布滿于故鄉人倫則有義有恩正道則無偏無黨一
斷以法人且疾其少恩稍寛以私衆必譏其弛職已行
之命不可免至愚之資何以勝任重才疎功微賞泰此
蓋伏遇皇帝陛下天光均燭雲澤就施㒺遺孤外之臣
謂可東南之使大君有命而見用雖出誤知小臣操心
之甚危敢忘圖報誓將灰隕以答寵靈
　　代趙漕謝轉運副使表
忽奉中俞備使外計人共駭其非據臣亦慙于㒺功臣
猥以謏才濫膺煩使一持使節三易歲華以其承命之
勤委以救荒之政凡捐除租賦使無追呼之擾與振發
倉廩以消流亡之憂皆聖訓之所裁顧臣勞之安有方
自陳于疲薾庶少竊于安閒成命再加初心有愧況臣
孤根難植小器易殫自顧缺然無左右游談之助其誰
致此盡聖神特達之知恩大難酬感深以泣恭惟堯仁
宅下舜智察倫謂著在三尺之文莫非寛大故差擇百
城之寄要在㢘平不維迂儒亦玷華選臣敢不祗承徳
意遵奉詔條期在富民敢較米鹽之細謹于律下誓懷
冰檗之清
　　改左司郎中表
考課四期增秩二等寵光洊集榮懼交懷(中/謝)竊念迹本
單平性惟介拙起于凡品之末遘此聖圖之亨猥用微
才遂叨非據内廷視草蓋出于誤知左掖握蘭亦緣于
虚授仍尸史局兼侍經帷久玷髙華日重大官之費三
䝉宣召晚躋浴殿之深榮遇罕階忠誠自信上不欺于
仁聖内無愧于神靈然而才匪患多學惟寡要徒軋抽
于制命莫宣暢于神規以至審克刑章講修牧政皆上
資于聖斷徒謹守于詔文無所建明有慙曠素加以方
愚向國孤逺立朝本無左右之容不為朋黨之計貴游
可憚近習罕親常憂三至之言有惑四聰之聽方虞幽
黜敢冀寵遷豈謂記錄年勤推行恩典進左行之首秩
沛内史之榮章竊愧負乘益増隕越此蓋伏遇皇帝陛
下曲加金度深諒樸疎施及孤臣擢兹顯級敢不勉思
深訓飭厲薄躬務在守官不敢遺力期仰酬于覆露當
永誓于私捐
　　轉官乞囘贈祖父母表
臣某言今月十二日閤門告報䝉恩授臣兵部員外郎
依前充職者超霈崇恩越遷茂秩聳聞成命增悸幽衷
懷感之餘無言以寄(中/謝)臣聞天以監觀而為徳其聽孔
卑君以咸感而受人所愛惟溥矧至仁之御世務廣孝
以導民敢率丹愚仰干神睿難寢呌閽之欲預増惴谷
之憂竊念臣地緒本寒人資至劣謬操孤技端遇盛辰
獲躡仕階遄叨從蹕薄才緜力曾裨補之未施厚訓深
辭顧演裁之莫暢日襆禁林之被歲尸長府之錢豈圖
誤簡清衷旁稽陟典愍為郎之久次特升秩于七兵勞
則素愆恩惟加厚當即䖍于制命然内迫于私誠臣曾
大以前不及進官歲時所祭未有名稱亡祖臣某祖母
某氏越在幼䝉即承誨育早從厚穸常慨先慈而臣遘
㑹亨嘉尸承禁近盡事君之節即受教于樸忠推本祖
之言忍獨專于榮寵臣欲乞將聖恩欽授兩資官囘贈
臣亡祖亡祖母一官一邑號庶伸愚志獲賁幽扃伏望
皇帝陛下濬發天慈俯従人欲收曲恩于上閤漏麗澤
于重泉魂而有知應當淪骨臣雖不肖敢忘捐軀
　
　
　
　
　
　文恭集巻九
欽定四庫全書
　文恭集巻十
　　　　　　　　　　　　宋　胡宿　撰
　表
　　代中書樞密院陳乞御製明堂樂章表
近奉聖旨令臣等分撰明堂樂章者崇饗之初方修于
濶典登歌之首宜冠于彌文敢冒大猷不勝至願竊以
明堂謂之世室政教所班大饗寓于郊宮理則未正聖
惟善述道乃從隆伏惟皇帝陛下純輯羣元欽修百祀
馨香嘉栗以䖍郊廟之思祇戒靜專以篤神明之接比
承天表之德大擁時邁之休然猶増秩無文益追來孝
企總章之嚴配卽太寢以薦誠稽參厥宜著定其當合
祛天地參侑祖宗迥臻變禮之方濬出淵衷之慮有司
得奉于隆旨若時絶企于清光而又度曲制名納言發
德親承沖旨爰命具臣俾牽軋于菲辭將登參于雅奏
内循疎拙曷足形容恭聆明詔之音一時増惕深惟盛
德之事千載罕逢至于賓延泰尊裒對元聖必資睿律
用播樂章乃可以交三靈之歡導百順之祉甘泉故事
開元舊儀咸著歌辭具存篆冊粤若章聖受元符之錫
祇答榮號時則徇弼臣之請親作法曲一十六章近則
陛下當景祐之隆聿修祀典居常因聽政之暇亦製雅
歌六十八章𨽻習奉常流傳樂府以承上下之祀用膺
穹厚之祥乃今五室旣嚴九筵是度人祇翹祀神瞽佇
音睿作有先工歌難曠其明堂大饗天地三位及祖宗
三位酌獻樂章欲乞聖慈特從御製用稽前憲俯照下
情暫授寳跗載摛睿藻薦功祖考揚德天人俾肅雍來
享錫之以難老與猗那長發攄之于無窮
　　代中書樞密院乞乾元節用樂第一表
今月二十七日入内都知王守忠等傳宣中書樞密院
爲魏國大長公主薨將來乾元節更不作樂者外館在
喪感深于聖性誕辰廢樂昭發于德音博稽降服之成
參酌祝筵之慶輙沿衆欲須冒主聰伏惟皇帝陛下錫
類纘戎寶慈立愛率堯仁而睦族諧舜孝以導民敦叙
成風濟惠和于天屬慎徽流化格忠厚于人倫徇齊蓋
本于生知淳至匪由于外奬近者魏國大長公主虧和
感疾收視凝精診淵慮以焦勞形至誠而懇到候問旁
午禳禬駿奔特紆法駕之尊躬展家人之禮泫然流涕
親爲舐瞳極周文之小心無漢后之難色掩前王而特
出較至聖而孰能秦臺終迫于上賓沁水俄從于東逝
訃聞屢悼往臨盡哀五日廢朝頻卻大官之膳千秋邇
節豫停韶樂之音馳遣近璫諭宣沖旨尋禮官之獻議
原主黨之致哀巳除功慘之喪得承吉祭之事旣立文
之有素于用樂以無嫌况復華渚誕期綿區至慶相趨
萬玉之㑹大設九賓之朝重譯所通逺方皆至輯瑞之
藩侯陪覲執珍之夷使在廷稱薦萬年之觴宣覃一日
之澤薰飇待奏綷羽侍儀如停金石之音懼觖天人之
望形容盛德本資羽舞之蹈揚感召至和實賴鹿鳴之
宴樂伏望皇帝陛下勉遵彝典稍抑至懐收旣往之䀌
傷順無疆之祝頌濡然遷慮許一奏于咸英鏗爾發音
用參和于夷夏不勝至願實望曰俞
　　第二表
功服遘慘誕節卻音嘗貢奏函冀回沖旨比奉批章之
答未䝉從欲之俞聆命載兢仰高增跼伏惟皇帝陛下
孝思天挺睿德日躋履陶唐光被之資躬天乙懋昭之
美體慈為寶撫邦族以咸和立愛自親穆朝風而歸厚
近以齊國大長公主(案前表在未追封日此表在/已追封後故魏國齊國異稱)晦明
生疾奄忽冥升棄集鳳之故臺邈乘鸞于層宇陛下悼
深尊屬念積諸姑緬懷賢懿之風增重穆清之感亟傳
聖誨申敕具臣俯當甲觀之誕期趣罷宸軒之奏樂雖
天懷之嘉慕有越常均而邦典之孔明未違往制非止
正期之絶服已經外次之致哀比及宴辰累踰句浹以
禮文而取正于樂事而得施自貴主之愆和比上賓之
復魄乘輿再駕冠蓋相望積齋旰之焦勞䖍靈祇之請
禱理迷與善氣迫歸真淵衷足貫于神明至孝增光于
列辟况復誕彌之節實居朝慶之先臣工就望以揚休
夷夏駿奔而歸福安可以闕英莖之薦壽停金石之備
儀伏望皇帝陛下勉循至公少寛寧戚采容臺之上議
許樂府之奏音慰天人欣戴之誠副臣庶祝延之意惟
垂開可以釋翹危
　　湖州乞爲太傅謝安置守冢禁樵採表
春秋之記太上立德其次立功謂之不朽聖人之制能
禦大災能捍大患則必見祭至于封表閭墓禁止樵蘇
尋所來而綦繁蓋難得而疏舉雖聖賢相去事業有間
迹其大指所以襃德旌功而已竊見晉太傅諡文靖公
謝安挺生江表忠存王室甫從衡門未解韋帶已積台
弼之器便繫蒼黔之心及起東山相簡文帝摧桓温九
五之逼破苻堅百萬之衆名蓋當世功濟諸華號文武
之偉人爲風流之稱首張文規所撰吳興錄稱安墓在
長城縣南六十五里初葬建康之梅山爲陳始興王叔
陵發其冢裔孫夷吾爲長城令徙于縣南三鴉岡按長
城即今長興縣臣昨受詔除出忝州任到官之日遂移
本縣訪墳柏所在據大理寺丞知縣事裴大亮狀于縣
南萬安鄉三鴉岡訪得安冢履地十畝有畸古老相傳
謂之謝墓田路去縣與吳興錄所載略同墓傍社戸十
六歳時祭拜舊有叢祠不堪其陋臣量破公省錢委大
亮移置佳處重建祠堂凡屋十二遣工往塑其像冠服
儀衞悉用當時之制然祠墓差僻人迹罕至若無給復
之守恐罹樵牧之患昔信陵濁世之公子漢初䝉守冢
之給介推霸者之陪隸晉復啓環山之封况如安者高
德卓然雖人隔本朝功訖前世穆然清風猶在庶物臣
每見郊邱所肆赦前代忠烈立廟所在莫不申飭長吏
嚴加䖍奉欲乞聖慈特降敕旨于安冢旁申禁樵採給
復五家以備灑掃守護之役敕州縣官吏歲時祠祭以
明聖朝紀元功襃有德之意臣預頒詔書無補風化干
冒冕旒臣無任祈天俟命激切屏營之至
　　代中書謝詔書止絶内降表
宸襟燭理明詔宣音杜邪枉之險蹊歸公平之正路欽
承睿旨抃切愚衷(中/謝)竊以王道之興必由正直國柄之
本實繫賞刑賞信則内外服焉治功日起罰中則羣下
肅若姦慝不生屬在睿明張兹紀律伏惟皇帝陛下敷
施治具總攬政綱有聖主廣被之資恢王者無私之度
信賞必罰濟庶績之熙凝昭德塞違廣百官之臨照動
修前憲率繇至公克守盈成遂底嘉靖然而承平浸久
涵養益深偷薄之俗匪敦進躁之心易動紊公朝而幸
進趨私路以祈榮或蹈匪彞自罹常法規于貸免陰務
營求實繁内出之文深凟至聰之聽廓然聖斷嫉此澆
風以謂制治之元大于一統蠧政之弊戒在多門因成
饗于合宮訖宣恩于層觀申坦明之定制塞流弊之濫
源或許自新庶幾且格實契澄清之理足消貪昧之風
臣等忝備近司親承隆旨雖無才見每誓樸忠敢不仰
稟訓言恪謹條約交相勗勵期在遵行
　　代中書樞密院謝瑞竹圖表
今月二十二日使至中書䝉恩賜臣瑞竹圖一軸者翠
本交枝駢生于禁囿緗圖設色首降于叢霄啓鈿軸以
相鮮閲青玕之對聳圭衡兼映巾衍增榮祇賀恩頒彌
驚寵睠(中/謝)伏惟皇帝陛下惠孚動植化洽平成朱草不
絶于史書行葦見歌于詩雅生物咸遂本資始于至仁
沖氣爲和乃薦榮于祥植瞻言平圃蔚産修篁擢豐壤
以同根出珍叢而異幹扶疎竝秀知造物之有功託寓
致靈表太平之無象慶昭緜瓞瑞等駢柯有穆宸襟興
憐妙物降丹輿而留覽集華組以臨觀命繪事以傳模
敷德音而錫與臣等預瞻秀拔仍拜章施懽逢旦暮之
亨交勗歳寒之守永惟袐奉益切昭銘
　　代中書謝改官表(宗祀明堂/泛恩改官)
臣等言近進劄子以䝉恩改官乞寢成命伏奉今月十
三日手書所讓宜不允者恩推異等事出常均比控丹
愚冀收華渙終袐允俞之旨復形敦諭之音閲琳札之
丁寧被絲言之郁穆敷誠莫克祇寵逾驚(中/謝)竊念臣等
器非宏通才惟凡近起白士縫衣之賤遭丕后席圖之
隆寖竊時榮遂階弼用處輔佐綱維之任當表率士臣
之先雖夙夜戴君勉竭自公之志而安危在相曷膺注
意之求固以聳曠素之深譏憂負乘之至咎幸遇亶聰
至治若古攷文復五室之肇禋廣六天而合祭纂戎率
義侑祖及宗齋戒有初巳卻大官之妙饌登降攸恪復
虚小次之燕居故得精志通幽正陽升景重陰屛沴恊
氣宣和三神鑒德以孚休四海述職而來助泛加恩澤
洽被庶工首從當軸之甄渙發揚廷之告參榮宰路進
秩升宮雖君命之當䖍顧人言之可畏矧在具瞻之地
敢貪横施之名懼校議之或興非家至而能曉嘗首陳
于㡳裏亦面叩于規中祈寢前恩庶存小亮而螻蟻之
懇不能動天葵藿之誠徒知向日猥頒書詔中諭旨辭
謂汗令之已行形衮襃而彌渥承命益増于隕越循牆
但極于凌競此蓋伏遇皇帝陛下樂在均釐醲于覃賞
思蓼蕭之澤及本芻狗之仁深超從進律之遷彌積在
梁之刺敢不欽祗休命永勗忠圖庶有答于曲慈或少
逃于清議
　　謝敕設表
伏䝉聖慈以臣入院賜敕設者視草充員方躋于坡禁
班觴示惠復敞于詔筵羅方丈之肴羞融膚寸之醪蟻
才林盛集槖從畢臻示恩禮之兼常被光榮而加腆此
蓋皇帝陛下嚮儒恢化稽古上文厚玉殿之詳延深複
門之睠遇賜收萬品召置禁扃逮涓日以祗官復需雲
而覃渥大官先置宴豆有加闢鼇署之靚深增麟樓之
赫昈寵靈過泰徒醉飽于太平文采勿昭詎章施于盤
誥惟圖勤悴以答襃嘉
　　辭免翰林侍讀學士表
臣今月初二日閤門授到告敕二道䝉恩除臣翰林侍
讀學士者祇奉褒遷不任驚灼竊以參侍帷幄進讀典
文本優名儒兼采時望如臣者末學膚受一介野生無
他異能但逢聖奬謬加書命曷暢代言近以昏瞳乞補
閒郡嘗傾奏懇終寢俞音忽被曲慈擢升邇列學術淺
陋職位高華實匪至愚所可充選怳然承命森若負芒
伏乞聖慈厯簡耆明改授鴻碩庶安危抱以穆僉言
　　謝翰林侍讀學士表
冠居綸掖久玷清司參侍經帷驟羣大雅仰祇寵渙伏
積兢榮(中/謝)竊以入奉便朝進敷往䇿膺穆清之顧問預
禁奥之趨翔無嚴徐之才不足承于應對有褚馬之學
乃可奉于諮詢如臣者性業顓䝉才資底滯記問爲學
曽莫究于言筌篆刻攻文絶無裨于治具端逢亨㑹漸
竊榮階厯右史之服官辱西臺之書命當彌文之盛際
獲忝代言乏爾雅之深辭無施潤色久聳濫巾之誚居
懷襆被之虞幸遇皇帝陛下畱好藝文垂精道術觀邇
英之講勸廣衢室之訪臨延集諸儒究研羣典豈謂腐
生無狀上睿誤知升厠近嚴預陪進讀陳倚相邱墳之
典參張酺帷幄之臣職近地親材朽學陋將何以助稽
古道開益聖聰撫末學以空疎臨多文而眩懵徒尸禁
職莫稱厚恩伏遇皇帝陛下恢闡堯文循持禹律探觀
前史之載昭鑒是圖敷求承學之臣謬延遂及豈兹庸
淺足副柬求惟當采摘善言鋪陳往行庶䖍資于一覽
期祇慎于官箴
　　授侍讀學士舉官自代表
右臣蒙恩授侍讀學士準敕令舉官自代者臣伏覩尚
書兵部員外郎天章閣待制兼侍講趙師民學以爲巳
善不近名道術通明德行純備有多聞直諒之益在正
始中和之流久侍講筵兼聯制閣儻甄升于禁職俾進
讀于袐書是能滋廣睿聰充副德選
　　謝宣召入院充學士表
臣某言今月六日翰林待詔費瓘至臣所居奉宣聖旨
召臣入院充學士者王人俯降天旨就頒召置承明之
廬解去邇英之籍寵襃驟至榮戀兼深(中/謝)伏以渙號所
孚禁林爲重漢家待詔因金馬以名門唐世尚才自鑾
坡而移院官貴近而少輩地清袐而罕階深惟視草之
難宜得燃萁之敏豈伊蕞陋足玷禁嚴竊念臣材拙且
疎器凡而近出自羈單之緒遘于熙盛之辰進忝士科
預尸東觀守符再假漕節一持孤于外宮介在東鄙分
當文俗之使絶希翰墨之游出而誤知矜其久次沛然
降劄召言還臺辱右史之珥彤玷西垣之書詔進裨治
體無爾雅之訓辭坐冒職儀乏相賓之名實乃尸朝委
兼攝中銓僅遵唱注之規蔑著品題之目遽從綸省入
侍經帷陪諸儒之竝游預羣書之進讀欣屬好文之㑹
舉迷摘句之方訖無忠言裨于上聽方虞襆被之汰遽
承出綍之遷召拜北門延升近署申加邇職參莅史闈
兼二官之至榮盡一時之清選瑣材極陋寵數踰涯此
蓋伏遇皇帝陛下假借用人曲成遂物誤采頑愚之質
知無左右之容以其嘗踐掖垣經爲明命亶無他技麤
有前勞擢于禁奥之司復責演裁之效矧上清之冊府
侔方丈之仙山將何以寓直禁中備穆清之訪對誕敷
天下約雅奥之代言始承命以若驚終捫心而失措惟
當服勤緒業率厲愚衷恪遵四禁之規祇守十思之愼
用殫志力以誓粉捐
　　舉呂溱王洙自代表
臣䝉恩除翰林學士準敕舉自代者臣伏覩起居舍人
知制誥知杭州呂溱蔚登首舉綽負宏文尚書工部郎
中知制誥充史館修撰兼侍講王洙號稱俊儒通明經
術嚮聯詞掖同掌命書灼見猷爲雅欽才望願停兹命
回授若人則公議有在時談允穆謹具狀奏舉自代以
聞
　　代中書謝爲伏日早歸第表
伏日歸休雖存于告令中曦趣下蓋軫于慈襟祇荷寛
優交増榮悚(中/謝)伏惟皇帝陛下紹隆炎厯凝監太清茂
遂萬物之宜燮成四氣之順因天地長嬴之盛化洽乘
離屬金火伏藏之初仁深扇暍降王人于禁奥傳天語
之温淳閔以服勞許之夙退獲遂燕申之適彌昭曠素
之慚
　　代中書樞密院謝譯經院賜御筵表
節近繞樞方翻文于竺館仁深推食俄示惠于詔筵聿
荷需恩彌慙曲寵(中/謝)伏惟皇帝陛下研幾衆妙繹志大
猷本上聖之多能繇中天而稱號混并書軌崇護宗乘
重九譯之語言旁開梵學正五天之文字祖述聲源遘
誕節之祝延奉祕經而演潤揚妙音而伊始資睿算以
無疆臣等迹玷近司才疎了義臨真筌而曷暢對豐豆
以攸慚
　　代中書樞密院傳法院罷堂賜宴表
竺館翻文慶猗蘭之紀節句筵參義譯貝葉以成篇介
上聖之元祺續大雄之慧命雖獻如山之祝未登程石
之觀梵夾修書愧棲毫之乏潤臚傳敞宴驚兼豆之逾
豐臣等匪究真筌空塵譯綴徒尸承于飫賜彌隕越于
愚衷
　　代中書樞密院謝題明堂御書後書名表
伏奉聖旨許臣等所請于御書明堂之門額後各書其
名者千齡罕値二寶親逢復得請于曰俞獲附名于不
朽榮兼常等感集幽衷(中/謝)伏惟皇帝陛下炳發彌文紹
修宗祀合天神而右饗即祕寢以告䖍泛灑百金之毫
出于聖思冠絶六師之體表厥雲甍迥極奇蹤實昭能
事允爲厯代之寶式嚴清廟之藏臣等修輔乏能遘辰
爲幸猥承沖旨獲署珍圖仰欽至聖之眷懐益慶具臣
之遭㑹相期勗勵圖報睿明
　　代中書樞密院謝賜御篆明堂飛白明堂之門表
羲畫垂文奎鈎賁采降王人而頒副窺神迹以究奇仰
服異恩同懽榮遇(中/謝)伏惟皇帝陛下聰文攸縱神睿多
能嚮屬九房攷制五室並侑祖宗之靈大合郊邱之祀
紹興能事濬發精衷聖藻裁篇首發歌于寶鼎宸毫結
字復漬墨于金壺揭華榜以相高參飛甍而並麗選工
禁署寓刻祕珉肖鸞龍翔翥之形盡金石昭銘之美恩
頒位宁榮及圭衡臣等並遘千齡獲承二寶慙無裨于
台宰誓永屬于昆雲
　　代謝御筵詩表
靈畢疏恩方啓示慈之宴寶跗叩寂忽傳正始之音竦
禹律之鏗純布堯章之巍煥百拜同歡于幸㑹諸生絶
企于清光靈寵便蕃營魂隕越(中/謝)伏惟皇帝陛下紹休
丕緒總攬懿綱聖能之才蓋本于天縱光明之學不待
于月將昭大德以建中酌彌文而稽古鶴書赴隴樂得
彀中之英鳳扆臨軒親詳天下之士霈隆恩而普洎豁
大度以兼收爰伸晞露之燕胥載錫起風之宸唱訓辭
深厚式玉度以彌堅睿制坦明倬雲漢而並麗莫究入
神之妙益知游聖之難臣等猥以頑疎遘兹全盛鈞天
之樂九奏巳獲聽聞舂山之寶萬金更容緘祕敢不述
宣聖憲祇奉洋謨銘在盤盂用謹勅天之命勒于金石
永昭茂世之規
　
　
　文恭集巻十
欽定四庫全書
　文恭集巻十一
　　　　　　　　　　　　　宋　胡宿　撰
　表
　　代中書樞密院謝賜三朝寶字訓鑒圖表
天光燭臨王人降莅神毫映發繪事照陳獲凡目之榮
瞻増愚衷之慶忭(中/謝)恭以國家自一戎之燮伐經五代
之荒屯文匿采而弗昭武淫威而未戢太祖皇帝削平
多壘式遏横流中區始混于車書生民得去于湯火太
宗皇帝纂戎以睿右治在文躋俗中和之隆同風巍煥
之盛真宗皇帝靜淵亹穆緝熙光明恊于二后之華粹
乃一王之體厥初締構以屬盛盈聖算成功彌文盛德
洋洋盡美蕩蕩難名至于裁決繁機奮耀英斷署鳳毛
之尾摛犀管之英莫不墨寶相輝神鋒迥拔居然鸞鶴
之翥蔚有龍虎之威祖宗多能固天之攸縱聖明善述
厯世而彌光伏惟皇帝陛下道德昭前聰明時憲規恢
祖服務廣先猷攷合神書搜羅遺藁奇蹤畢獲顯跡槪
揚留聖思于勒成命侍臣而類次形于方版之鏤參諸
設色之明序以宸章置之禁坐蓋將訂盤盂之作况几
杖之銘式遵燕翼之謀用慎起居之戒兹惟不朽之事
以永無疆之休臣叨預宰聯親逢盛際禁嚴趨召巳覿
寶跗之文祕副辱頒有踰拱璧之賜誓榮藏于衡蓽永
傳奉于昆雲
　　代中書樞密院謝許御製樂章表
近上表陳乞御製天地祖宗樂章事伏奉批詔所乞宜
允者上睿作歌冒適于章請至聰垂聽申答于詔音恭
聆曰俞相趨載躍(中/謝)伏惟皇帝陛下紹休基緒獨運陶
甄修闊典而勃興奉先猷而善述恢張治具皇建極于
大中總緝禮文邈同風于巍煥多能攸縱衆志必通天
翰載飛妙龍鸞之翔翥宸章有作麗河漢之昭回鑽仰
難名範圍莫大屬講儀于宗祀方詠德于我將尚秘淵
懷且諭沖旨敕邇臣而咸述裒衆議而匪安以謂紀綱
四聲必資于睿律章施萬物當賴于慶雲因露需頭之
封竊祈元首之作昭明盛德冠映衆篇太陽回光不遺
于微藿秋風發詠許掞于秀蘭告成祖宗對越穹厚韶
盡美矣行覩于來儀禹無間然允彰于致孝天人胥慶
䇿牘相輝臣等竊遘亨嘉無施贊補獲奉批章之答併
增度曲之榮
　　中書乞賜御製表
西清繹志東壁垂文幸諧物覩之榮竊冀恩頒之寵輒
兹披露倍極震惶(中/謝)伏惟皇帝陛下駿惠在躬亶明宣
業總郁彬而成化宅淵靜以凝神堯德始于欽明被于
四表湯聖由乎修紀正厥萬邦克念惟勤允恭若厲洪
惟元嗣夙茂英徽上庠之典式觀載崇術教内豎之詢
弗匱攸踵温文且復厯探前世之規躬抒有章之作聿
申慈訓益懋凝猷而又儲思蠖濩之中研幾繫象之表
索至精之理智同于萬殊宣尚要之辭體包于三變金
聲迭振緹帙相輝與經義以備陳居爲代寶兼天常而
廣布用厚民風而臣等備位黄樞侍觀綈几珠躔逖仰
慚測管以非周瓊藴悉披慶出圖之期偶竊懷聳抃彌
激傾䖍恭祈容照之私庶適傳家之願其前御製伏望
聖慈各賜一本所冀洗心祇誦以獲于漱芳清室謹藏
永期于承式
　　中書謝宣赴清景殿觀御書賜宴表
紫闥沖深綈囊充積實元儲之善訓許下士以恭窺久
奉宣游洊䝉示惠仰懷殊遇内積至榮(中/謝)伏惟皇帝陛
下亹穆御邦哲明稽古藴多能而乃聖臻大定以無爲
承孚佑之祥奉之䖍鞏集累仁之慶俾厥熾昌爰崇建
于東闈用固安于大本若乃孝恭天賦敏惠日躋自稟
夙成非由外奬而陛下深敦慈勗茂闡良規攷述作之
大方垂睿明之諄誨復以章天之御藻藏府之前編聿
昭齒學之風並示賜書之寵載形中旨悉念邇臣趨祕
禁之凝嚴侍威顔之咫尺瞻璧日重輪之曜慶偶亨辰
踐玉山四徹之塗鋪觀奥典宸辭綺煥仙翰雲飛若龜
負以攸傳豈管窺之能測足使上庠崇術更廣于多聞
步障題篇逺慙于懿戒矧惟邃宇邈處層霄飛闥連延
華題照灼山擬蓬而轉遶池象璧以縈流杳絶世氛夐
侔真境乃閒宴凝神之地蓋齋居味道之庭羣帝下觀
百靈潛護居然物外理絶階升猥沐詳延仍容泛覽塵
眸乍刮俗骨疑輕怳若夢于鈞天飄如乘于飇駕而又
沛風發唱堯酒分甘徵繼屬于良康浹懽愉于酣湑鍾
千齡之契遇極三接之便蕃臣等謬忝近司無裨至治
荷顧存之尤異申答效以何階
　　謝賜衣服鞌轡馬表
伏䝉聖慈以臣授前件職䝉恩賜臣衣一襲金腰帶一
條金鍍銀鞌轡馬一匹者祇荷寵榮伏増悚靦竊以輿
馬之錫用以飾恩服物之章兹焉旌禮睠言近侍抑著
通規惟華光拜職之初均禁林加惠之厚衣頒御府馬
出王閑耀韉轡陸離之光被帶環精麗之飾亶屬思文
之后稽若前猷寵綏承學之臣昭兹異數自匪博通之
選曷膺渥異之恩如臣者謬以瑣才尸于禁掖莅事積
惟煩之誚不學有將落之譏實無補于演裁俄有叨于
進讀已玷近嚴之職仍兼賚予之榮乏鄒彦明經之能
慚漢臣稽古之力徒成妄施冒報曲慈
　　又謝賜衣服鞌轡馬表
複門天近遂獲兼榮二閤神深更容再至仍拜便蕃之
賜益深俯傴之懷竊以車服之章以旌稽古名器之分
戒在假人自非閎博之流莫膺蕃庶之錫如臣者性未
入道學不經師語人地則逺孤論才質而空劣撫草茅
之蕞質偶値時來參筆槖之禁聯豈繇德舉已叨官于
玉署復増職于金華仍稽加惠之文且厚敷經之眷延
英開閤御府賜衣上駟之馬旣閑載華韉飾褭蹏之金
有赫増耀帶環顧疵賤以奚堪在寵靈而過泰曵婁弗
稱彼已爲慚誓捐一介之軀以答九乾之施
　　謝兼侍讀學士表
命出曲慈恩加舊物邇英之籍絶而復通禁林之聯榮
而兼綰省躬非據承寵若驚(中/謝)竊以訪道觀書聖人之
高致執經摘句儒者之難才自非直諒多聞宏通精識
疇膺顧問參備侍宸如臣者性質樸疎器能隘薄起一
介之白士逢千載之亨期粤自脫巾寖叨非服遄從右
史亟踐西臺䝉甄書詔之勞嘗忝敷經之列才不足以
宣暢明命學不足以開益睿明甫參西序之榮驟被北
門之召一去金華之業寖廢研覃久汙玉堂之居更慚
空素固常襆被忽奉如綸再陪大雅之羣重侍便朝之
讀自惟膚淺曷奉討論職思其憂心焉如灼此蓋伏遇
皇帝陛下特回簡照收採方愚許入厠于衆賢伴嗣修
于前職欽惟將聖稟自亶聰羣下莫企于清光分寸曷
裨于淵智敢不申尋緒業温繹舊聞用磨衰鈍之姿少
答高明之選
　　乞贈李昭述官賻䘏其家表
臣等伏以甄德表行紀功恤逝聖王之仁政也竊見故
翰林侍讀學士尚書右丞李昭述德範純深夙性耆俊
行修而才敏氣沖而節和然以賢公之孫名臣之子奕
世濟美弱冠立朝臺閣典章多所該識中外事任莫不
厭服竭盡近職晩侍經幃志慮益恭年力克壯近緣齋
禁嬰疾臥廬遄䝉告恩許還私第寖以緜劇遂至隕喪
臣竝叨講讀同籍祕嚴常僚之情實憎楚愴愍章之飾
輒有控訴伏望聖慈許依近例優贈昭述一官賻卹其
家魂而有知死必無恨誓將結草隂報漏泉臣等無任
祈天俟命之至
　　辭免端明殿學士翰林學士兼侍讀表
臣今準閤門告報降到告敕各一道䝉恩授臣兼端明
殿學士依舊翰林學士知制誥兼翰林侍讀學士者恩
雖特出事本彚征降命自天處躬無地敢叨妄施須叩
至聰竊念臣器質隘疎天資樸訥以一介之固陋値千
載之休明起自腐生羣于大雅寖叨非服盡出曲慈待
對承明之廬進讀邇英之閤徒循持于章句莫開廣于
聰明文翰之司一登于方丈禁嚴之地四對于浴堂每
惟介拙之才久閡翹英之路未能引退敢復僥榮豈謂
謬恩申加近職况寵靈之過泰豈名實之相賓若冒榮
章彌速公議伏望皇帝陛下濬開俞旨追寢命書俾爰
極陋之姿得安至當之分免詒謗累更益過尤惟竭孤
忠以酬鴻造
　　謝兼端明殿學士表
祗膺寵渥伏積兢惶竊念臣性本方愚才非秀特早遇
洽平之治猥塵禁近之司繼忝崇恩益升秘職荷榮名
之華疊愧庸品之孱虚此蓋伏遇皇帝陛下敘進羣才
甄揚衆職遂俾至愚之質亦叨加惠之恩惟當竭頑庶
幾圖報
　　謝授左諫議大夫充樞密副使表
伏奉聖恩授臣左諫議大夫充樞密副使䝉降批答不
允仍斷來章者丹赤露中願收于妄施穆清在上終秘
于俞音承命難逃省躬愈恧(中/謝)竊念臣性慚機警識匪
該通以斷斷之鯫生遘巍巍之至治謬踐仕版寖竊書
林器無可養之姿材非致逺之具太平樂育廣施成造
之恩英俊並遊最處逺孤之目以膚受之學兼體弱之
文擢在絲庭召置坡禁參邇英之進讀濫端殿之兼華
盡出誤知繼而非服僥榮尸職重遇邱山論功計勞訖
無毛髮方懼必行之黜敢冀非常之恩忽被命書俾陪
宥席聞詔而循牆以走撫躬而惴谷如臨矧兹斗樞實
本兵柄上贊幄中之畫密籌徼外之情必也敏謀與夫
碩望乃堪聖選始允師言今則弗然屬之不肖遽陳危
懇仰叩至聰冀寢謬恩别咨時傑控祈雖切批諭莫從
但俯傴以滋恭懼負乘之致寇此蓋伏遇皇帝陛下至
仁博愛大度兼容察其方愚亮兹狷直知中立之寡黨
憐左右之無容出自聖心委之機任退省孤臣之分何
勝明主之知惟當朂勵忠圖期殫愚筦若虞機括當戒
于纖微不出户庭更遵于慎密庶將盡瘁圖報曲成
　　謝傳宣入伏早出表
景炎朱火氣匿庚金伏日早歸雖聞著于漢令中曦促
下乃特軫于堯仁忽降使璫俯傳天語荷承恩之下曁
欽渥旨之曲全(中/謝)伏惟皇帝陛下若古凝猷對時孚化
愛溥將之靈命躬博愛之至仁眷乃近司釐兹庶務當
炎帝承離之盛矜此服勞推夏王扇暍之慈(案扇暍據/淮南子是)
(周武王事此殆因借/對炎帝故云夏王)俾爰夙退去公門之煩溽獲私室
之燕申臣等謬以庸虚叨斯密勿竊樂舒長之化彌欽
寛大之私
　　謝羊酒表
臣某言伏䝉聖慈以臣生日特降詔書賜臣羊酒米麪
者王人傳詔天語宣恩捧戴有初兢惶無措(中/謝)竊念臣
出于單緒起自孤生曽乏異才本繇白望寖竊禁嚴之
職遄叨内密之司半䇿靡施寸長莫效徒尸稍食重費
飱錢加以享大官之珍甘叨内府之賚予夕冰之懼每
積于愚心秋毫之微莫非于帝力負乘爲愧幽黜是虞
豈圖當扆之尊特記設弧之旦餼牽加賜醪酒俯霑申
以粲麷光于圭蓽此蓋伏遇皇帝陛下睿慈曲施宸照
周融未捐曠素之臣特舉匪頒之典誓當殞瘁以答寵
嘉
　　又
伏䝉聖慈以臣生日特降詔書賜臣羊酒米麪者使驛
馳臨詔綈俯降辱彞儀之豐腆加旅物之便蕃拜賜爲
榮省躬知幸(中/謝)伏念臣腐生少賤曲士至愚端遇重華
之辰進竊内樞之任智謀淺昧曷陪坐幄之籌廩稍優
豐益取伐檀之刺惟名器之踰分虞負乘之致災式是
仲商屬兹誕日設弧感往列鼎念親永惟㒺極之恩重
愧無庸之質豈謂伏䝉皇帝陛下慎隆國體加惠近司
醴酒餼羊籩麷豆米併爲異數賚及私庭等乾坤之施
愧無以報戴嵩衡之賜懼不能勝惟堅忠藎之誠少答
睿明之施
　　乞解罷樞密院表
臣某言近以年力衰疲目瞳昏乏乞還機政嘗貢表函
勿奉詔批未俞章請常言加飾聖度兼容葵藿寸心徒
知向日螻蟻微志未能動天有迫愚誠難祇沖眷竊念
臣本惟空劣特出單寒自縫掖之諸生參持橐之近侍
章句末學不足以名家篆刻小文何施于治世徒以樸
疎受性孤逺立朝恥朋比之事君愧浮沉之遂俗介然
自信軋者固多誤緣仁廟之知屢奉浴堂之對拔于詞
禁置在機庭未嘗伸幄中之籌不及更閫外之任豈能
坐制千里通知四夷幸賴安平偶容曠素伏惟皇帝陛
下入纂聖統肇嗣寶圖優假舊臣寅恭初政臣每因奏
事親奉德音患太平含養之深懲流弊因循之久垂訪
一時之䇿規恢萬世之模盛德難名清光絶企而臣少
壯之齒已不如人衰薾之年豈能圖國以至聖之主責
甚愚之臣夕惕爲憂任重且殆仍以犬馬齒臷鐘漏景
侵因陳昧死之章冀丏餘生之逸得從謝事姑遂養疴
而璇指未回玉音尚秘彌荷包荒之德益昭圖舊之仁
然而知止足者道家之至言潔去就者儒生之常分久
貪曲寵終速多言伏望皇帝陛下哀矜陋軀保全孤節
俯從私欲俾退仕途别選耆英用參機劇則進退臣節
得休息于筋骸而本末主恩更薫酣于骨髓
　笏記
　　代中書樞密院謝賜飲福大宴笏記
三神歆鬯甫畢于嚴禋百福在壺式均于愷宴敷宸恩
而載洽慶亨㑹之斯逢伏惟皇帝陛下乘榮居尊宅中
建號直房心之華覆即太紫之秘庭擬制合宮崇饗上
帝三后纂戎而竝侑百神啜食以在旁聖志幽通靈貺
來答旣成祀而昭孝復式燕以示慈縱魚龍曼衍之觀
陳金匏囂庶之樂籩羞棻列觴醳旨清在上之威顔弗
違同伸就望助祭之臣工咸在莫不懽康但醉飽于太
平益謳吟于睿聖臣等叨膺宸眷謬備宰司獲上萬年
之觴不勝千載之幸徒尸飫賜莫補大猷
　　謝兼侍讀笏記
祇膺華寵伏積驚惶竊念臣篆刻攻文膚受爲學居自
慚于曲士進不至于醇儒幸遘盛辰偶緣末技寖升華
近稔服禁嚴預裁内史之書復視北門之草常虞弛職
敢覬謬恩忽參進讀之聯彌積兼榮之愧此蓋伏遇皇
帝陛下早矜介拙曲賜甄陞惟圖竭盡之誠以答優殊
之眷
　　中書樞密院謝春宴笏記
臣某等言乘執規之春令爰舉舊章示折俎之天慈式
陳廣宴展湛斯之晞澤慶樂只之逢辰伏惟皇帝陛下
順斗頒常對時覃惠凝睿思于黄屋惟以靖民均凱樂
于春臺未嘗在已屬政機之暇豫因節物之韶妍稽象
于需修懽在鎬以謂人神之心洽則天地之氣和大㑹
雲龍之庭高張金石之樂融天壺之御醴溥洽羣臣回
日角之睟容俯暉萬物恩旣孚于上下禮亦恊于沖和
臣等忝列近司欣階幸㑹邇清光而尤密戴至造以何
勝
　　秋宴笏記
嘉觴備物正得秋而萬寶成法扆垂衣居其所而衆星
拱粲然盛觀生于太平此蓋伏遇皇帝陛下鴻慈自天
湛恩濟世洽兹德禮燕及臣工臣等備位何能䝉澤已
渥願介萬年之景福共傾三祝于華封
　　代中書謝秋宴笏記
西成恊厯慶歲物之順蕃廣宴班觴示宸慈之昭錫爰
修鎬飲允洽需恩伏惟皇帝陛下化穆中區仁孚羣品
設衢樽而勵物厚鼎飪以需賢俗阜刑清號網魚之云
漏氣調時豫聆銅雀之載鳴華黍由庚景風通正誘淵
衷而載懌宣愷澤以咸周金石具陳纓緌竝集妙伎高
尋于橦木清歌上遏于雲門瞻黼幄之宸暉已慚形穢
聞霓裳之法曲更覺魂驚同歌旣醉之篇欣遘寖昌之
運臣等忝司樞席叨侍詔筵愧無云補之能但積屬厭
之辱
　
　
　文恭集巻十一
欽定四庫全書
　文恭集巻十二
　　　　　　　　　　　　　宋　胡宿　撰
　外制
　　曾公亮可充史館修撰制
敕夫西臺書詔東觀約史三長所寄二職竝華選諸槖
從之賢得于綸省之老某奕世學史名家通經體行安
于粹和器用本乎沖厚博我道術執經侍于便朝代予
語言秉筆贊于書命講聞正論丕變深辭屬史氏之缺
員思世官之服采惟乃踵向歆之美可以嗣南董之職
噫立言不朽書法無隱傳言後世勉濟前人豈不美歟
尚思勉此
　　宋祁可依前右諫議大夫充史館修撰制
敕具官某國之大典莫尚于䇿書世有史官實顓于筆
削思立言于不朽用垂法于將來亶屬耆英迺尸述作
以爾學通今古文擅宗師識可貫于動微才足經于治
本曏代言于掖省復定草于禁林盤誥之風炳于三代
訓辭之體厚厥二京厯近輔以政成睠邇英之籍舊疇
咨勸講召復近嚴屬撰次之缺員冀選掄之任職絶踰
雋碩參寄編摩制度文章用煥一時之美才流職業更
増二惠之華有若世官實惟家學尚倚敷經之善勿忘
書法之良
　　王洙可守本官充史館修撰制
敕具官某朕日者祓飾舊章修起宗祀文繁禮縟德厚
流光乃訪雋儒使志盛典思謹合宮之述用垂來世之
傳以爾經術深明才辭典茂居邇英勸講之近參東觀
討論之勤博洽多通精明適用實膺詔書之舉通覽奏
篇之登敘次有條勒成得法有煥緝熙之美用嘉刋述
之勞卽太史之書筵正開元之撰職仍侍朕講往踐乃
司
　　孫抃可依前禮部郎中知制誥充史館修撰判館
　　事制
敕史官尚矣厯代有之述春秋五例之餘顓邦國四方
之掌必也書法使善惡昭于前其次立言用文采表于
後惟是撰著之美則宜俊碩之流具官某篤行直躬高
文强學達夷吾治體之要有壺遂君子之風曩從西臺
服在禁署視淮南報賜之草作伯禽封拜之書行于諸
侯豈惟謨訓之厚置諸太史亦繄職業之長加復同官
之僚率取一時之望對執南董之簡遞煥唐虞之文緝
熙予猷往踐乃職
　　傅惟幾可兵部郎中直史館制
敕具官某專使一面將漕之職修稽最貳期疇庸之典
舉有嘉顯迹匪限常規爰命寵甄式頒異數以爾性度
和厚才理幹明早膺選于畯良常肆勤于内外經術飾
事參于儒學之優法令爲師尤號吏資之敏睠言南服
之地簡求外計之臣圖其練更委以按察招綏有序控
帶得宜猺俗厎寧邊氓休息方切仗才之寄宜從増秩
之畱進屬中臺佐夏卿之爲政入聯東觀預太史之修
書竝服華峻之資就示襃優之典尚凝來績勿墜前勞
　　張昪可集賢殿修撰制
敕進書殿之職襃藩翰之良用旌正人且賞稽古具官
某高節特立直躬無徒試之吏文則肅給而無窒任以
綱錯則方峻而不回嚮者有司坐以薄罪迫于連茹委
之班條久從外遷頗鬱中議詩不云乎靖共爾位正直
是與爾有直諒多聞之益中立不倚之風始寵麗正之
名别上朱方之計惟是朕意不忘而忠
　　孫甫可起居舍人制
敕王者言動世有記注雖二史之任差弛而一時之選
愈華非得名流不允清議具官某學精識逺才美行方
辯論有餘介特不撓擢在延閣任之諫垣鯁議讜言未
嘗吐茹清規直質不見緇磷屢易守符再典漕事風政
彌舉器望益嘉差用久勞稍遷右史尚倚將輸之舊就
䖍襃擢之恩
　　錢彦逺可起居舍人直集賢院知諫院制
敕具官某夫納忠之先莫若箴王闕興治之美無如任
諫臣爰推渥茂之恩用奬正方之士質之公論咸曰職
修以爾風識旣周才謨兼劭以富平之德器出太伯之
世家紹休前人協比介弟聯對大䇿著聞本朝敷奏其
言咸有補于世務參試以政復無害于吏文嘉其行能
任以言責議論慷慨退公委蛇獻納旣勤旌陟宜及古
史之任參記言動麗正之學領校典文舉用二職之華
進增七諍之重爾其勿念後悔無廢前勞審思諸宜勤
補不逮讜言切至朕罔咈焉
　　李兌可起居舍人同知諫院制
敕具官某夫有言責者思其忠有官守者修其職保氏
之任則主進諫右司之業則司書法均是二職皆拾遺
補過之臣也自非忠正之士疇勝左右之選以爾莊修
有素方介不撓比膺憲屬之選進處臺端之嚴糾肅朝
聯切劘治體間陳得失頗見納用有嘉已試之效且酬
久次之勞寵以記言委之諫職爾其徃服休命數進苦
言深圖薦替之勤勿爲拱黙之計周爰補察以竚來忠
　　陳升之可右司諫制
敕某朕設置諫臣所以箴已闕詢求正論所以廣治道
以爾蔚有文采參以風識更試外服則材彊濟而有餘
察視中司則體端直而無撓比奏方幅數進忠言能切
劘于事經多鐫拂于時病適㑹諫員之缺超從憲屬之
選徃踐厥官亟修乃職至于刑政之得失言動之過差
悉意以聞無有所諱
　　呂溱可右正言制
敕具官某漢儀以諸吏給事于中唐制以兩省供奉于
内惟是右垣之選則拾禁闥之遺自匪髦良參濟風議
朕未嘗輕以授之以爾神逺而清體重且粹曏繇異等
之舉遄置禁林之華參職朱轓再珥彤筆一遷秩于秘
局久藏器于高墉介然有常議者爲滯兹用擢汝置之
諫聯行圖記載之勞勉思獻替之最
　　李執中可著作佐郎制
敇具官某國家設攷課之法立準才之品較實有狀陟
乃近明進懋以官賞則無濫以爾早中辭䇿嘗參賓籌
間緣保任之章來稱敏濟之用使幹茗局參預縣章質
其滿歲之勞合于班賞之格京司進秩書省爲清俾升
刋著之華無廢操修之素
　　呂誨可著作佐郎制
敕某昔爾大父相太宗真宗厥功茂焉惟時穆若以爾
有裔孫之裕䇿雋科之秀率循士範參試吏文任宰字
而有勞厯終更而無缺監司薦狀鉤覆應條擢佐修書
之筵且光名相之閥圖濟前美滋勉來勤
　　向安可著作佐郎制
敕某本縫衣之流預入彀之選早服名教之樂亦尚文
辭之爲幕府參謀首在公匪懈之敏藩房授道有惠訓
不倦之勤覽大宗之上言合公車之衆奏在勞可紀于
法得遷俾領著于秘丘尚竭誠于親邸
　　高師說可著作佐郎制
敕某朕以吏員實繁治迹難究故設保任之法委諸按
察之官旣得公車之章復經選部之覆審若薦狀差以
恩遷以爾用軍從事之秩辟在幕府時則留司乃吾舊
相薦爾沈密有守强幹克舉一德之重可以取信故特
命引對不與他事比擢任京局領佐史筵往慎爾修以
永來譽
　　宋敏修可著作佐郎制
敕某著局有佐隸修書之任故事到職作名臣之傳非
擇才者疇稱官美爾之先正厯居史任爲一時之宗匠
成兩朝之典冊不朽之立厥功茂焉爾承先人能世家
學二惠競爽見推于時來質歲成兼優最日差用陟典
擢預史筵往知朝恩取大門業
　　張演可著作佐郎制
敕某選部之條黜陟有序清能見拔滯淹者振器乃無
廢才則弗遺以爾少有俊名早中科選家世高于閩錄
閥閱滯于中銓浩然之氣老而彌壯曏隨越絶之檄預
參賓幕之籌薦任交章終更無缺擢佐史筵之著尚繄
文繹之餘䖍我茂恩勉而甘節
　　路保衡蕭汝礪竝可著作佐郎制
敕某等國家以治世之典宜崇寛簡故廷尉之屬必選
仁平爾等階升俊科兼練法學比參府畫亦總縣條徇
公不私以文無害被所知之章薦閱已世之案文悉通
爰書且有比例對遷列署之秩竝居詳讞之曹勉思盡
心以稱朕意
　　張子方萬稹竝可著作佐郎制
敕某等曩繇賓興早擢科等比㑹都銓之集屢試吏牒
之煩咸用節尚之修胥被已知之薦治縣著迹幹局有
勞略其往疵攷以今課宜寵秘丘之秩往佐修書之筵
勉推精誠務對恩典
　　范道卿鄭䕫金君卿竝可著作佐郎制
敕某等佐著有局本隸修書令名雖存舊職已廢猶曰
美秩必用清流爾等體行交修才辭參劭竝繇茂士之
選號爲從事之良或賦縣條竝莅局事或因滿課來集
都銓亶無尤爲多有慰薦旣合攷法仍中賞科命除此
官且申吾信切近朝籍益思官箴
　　周岐可著作佐郎李昭錫可大理寺丞制
敕某等夫華原濱雍有秦之遺俗故號爲難治趙城近
晉染堯之深迹故稱爲易化爾等端莊有立亷敏自將
長治二邑之民操決一同之政雖劇易殊貫而功次畧
同復有薦任之函合于甄陟之典以文而進佐秘丘之
撰著治經以仕參列卿之丞屬均自清要往哉慎修
　　陳亢可著作佐郎邢裕可大理寺丞制
敕某等漢之法有最課而得遷晉之令坐優舉而乃陟
國家開薦任之例委監司之官擢敘則精才否尤辨爾
等或用材質之美揚于王庭或以經藝之優縻我人爵
佩縣銅墨爲郡紀綱治有愛利之風官無逋曠之事需
章雜薦選部修聞領著秘丘決平讞寺竝爲磐陸之漸
勿忘風矩之修
　　周約可著作佐郎郭灝可大理寺丞制
敕某等同升茂士分踐俊科比沿牒以肆勤識治庖之
效智樹風逺邑綰務要津政條以修局事無壅監司之
薦應法銓審之較中科入著秘局進丞讞寺竝居美秩
咸服茂恩
　　陸絳可著作佐郎張靖聶堯竝可大理寺丞制
敕某等邑大夫司百里之命郡督郵秉一州之綱二者
之任則均三人之行各異以爾絳名有幹局得諸才旄
舉將爲多治縣有迹以爾靖通法家之學以爾堯本經
術之明吏資竝深官簿無缺終更赴集鈎攷應書參丞
理官用信吾賞有以自效勿替厥修
　　何世昌可著作佐郎陸若濟劉寅張齊古竝可大
　　理寺丞制
敕某等嘗升論秀之科亦階任子之法竝濟公路數調
銓臺曏臨榷木之酤胥及連敖之掌或絃歌而字邑或
書檄而從軍咸能飭厲亷規敷宣敏力交章入薦計最
居高賞格具存陟恩宜沛佐修書者秘丘之美秩承治
讞者列寺之要官榮序有開班朝孔邇勉固後凋之節
以期逺至之塗
　　宋垂範可著作佐郎王堯臣杜松張知常竝可大
　　理寺丞王景華可衞尉寺丞制
敕某等大選之法六歲坐優舉乃得從有司鉤攷便坐
臨覆隨其功狀陟之京司故才弗及遺而器無滯用爾
等或廉茂進官或高華取資從政郡邑之間服勞事局
之次治有最目課應陟書覽薦牘則居多視素履則無
缺秘丘領著列寺爲丞竝日美遷尚期來效
　　吳英可著作佐郎陳世卿可衞尉寺丞楊希古沈
　　紳孫祖慶竝可大理寺丞制
敕某等或預揚庭之選或藉高門之資同入銓流分幹
吏治參畫著敏撫字有勞善勾邑版之稽能盡地力之
教外則大使之薦雜之最迹内則選部之覆審如計文
終更若兹襃勸宜爾入領史官之佐往服廷尉之丞進
參衞屯胥列京局宜慎榮塗之漸勿令素履之渝念報
已知當䖍吾訓
　　孫諮可著作佐郎王師旦王震朱彭竝可大理寺
　　丞夏侯維可衞尉寺丞制
敕國家著定攷法差進銓流壹責監司之官參稽保任
之法省審旣正遷陟乃宜以爾等或州舉升科或世資
補吏除軍從事爲郡決曹領算商車典臨茗局職修課
舉行敏節廉按察之薦條聞鉤校之司覆實書省有佐
卿屬置丞竝從臺格之遷益䖍朝寵之茂無易而守更
效其來
　　前石州方山縣令王佐可著作佐郎前泗州盱眙
　　縣令吳天常睦州司法參軍前監温州在城商稅
　　務傅燮竝可大理寺丞制
敕某等久從掾令之職咸有幹廉之稱使者交章攸司
覆實言爾最狀甫應遷科朕親御便廷訾相其質可以
才使因而敘遷進屬上臺之聯益思良吏之守
　　王度可太子中允牛知新可著作佐郎張奭可大
　　理寺丞制
敕某等朕欲濟官政之宜究吏人之迹故責在保任而
壹于監司爾等或奮藻賓興或治經進宦參被邦侯之
選典司都獄之繁行已有方服官無缺薦論狎至鉤校
率同差次資名襃進秩序惟承華之屬通文石之朝典
著秘書持平列寺彚征以進胥慎而修勿蹈匪彝益思
自效
　　郭評可太子中舍人李偉可大理寺丞制
敕某春坊允僚比東臺之封駮秋卿丞屬佐廷尉之讞
疑或顓用才流或參選吏幹以爾等修辭入第預軍從
事之招治禮得科厯郡決曹之任外章交薦滿課終更
質諸銓條灼有治狀宜寵承華之秩往司李法之書彌
勵來勤勿更前守
　　劉孝忠李允中竝可太子中舍人劉炎可殿中丞
　　制
敕某等早階科等之升或緣蔭格而仕積勤官簿升屬
法卿分守二邑之氓顓司一局之利條上最目協應陟
書宜進承華之僚入丞中盾之省益樹風迹以對寵靈
　
　
　
　
　
　
　
　
　
　
　
　
　文恭集巻十二
欽定四庫全書
　文恭集巻十三
　　　　　　　　　　　　　宋　胡宿　撰
　外制
　　葛宗古可内殿承制制
敕具官某緒惟將閥班在禁墀出護營兵西遮隴道奉
上惟謹率下有方自白年勤實中勞典稍進承于中制
尚畱遏于外虞勤就朝榮益宣武幹
　　劉吉可内殿承制制
敕具官某少勵敏資服從煩使積諸勞最班于禁嚴屬
觀請老之章求援攷課之法不令遺力亦使寵歸進承
中制之聯往服稍遷之渥
　　劉仁用可内殿承制制
敕具官某嶺服之外窟穴黎庶皆在朕臨覆之下往時
小醜亦嘗跳梁山谷勤兵逺戍蓋不可廢爾居警邏之
任識拊循之方善遏士兵不擾蠻蜑封畧粗定監司來
言用旌外勞進承中制爾其務安逺俗取稱吾恩
　　王文思可内殿承制制
敕具官某迪知武經擢任軍事參典中涓之謁往制樓
煩之衝式遏外虞亶無遺力嘉覽帥臣之薦進承制旨
之音秩峻殿墀寄深邊部勉思忠果取稱寵嘉
　　鄭可度可内殿承制制
敕具官某籍在廷臣名有力局數被乗軺之委靡辭馳
隰之勞參幹事經淹移年序因其齎伐推以陟恩用升
近陛之聯且視外朝之品益圖勤瘁用對寵靈
　　王知信可内殿承制制
敕某定爲勁兵之處扼北道之衝爾監軍屯歲上官伐
拊循控帶頗適厥宜强敏恪廉復寡尤悔通稽成課參
合陟文稍用次遷進承中制就䖍朝渥尚勉武經
　　凌瑜可内殿承制制
敕某階食德之舊服禁塗之近繼銜使指綽有才資往
筦列城之酤來上宿官之伐歲序勤止迹狀信然敘進
内聯參承中制尚繄幹局之敏勿忘率履之勤
　　孫惟忠可内殿承制制
敕某籍著殿中班禁嚴之地任居寰内提警邏之兵驅
馳累年肅清所部參舊勤而自列用攷法而當遷宜峻
墀塗進承音制尚謹冦偷之視無失士兵之和
　　李琦可内殿承制制
敕某朕以春秋之法責于外家以漢氏之恩拜其諸子
以爾居然秀挺資以粹温服在禁塗之華蔚彰戚畹之
令曏疇前課稍進内聯方之常均猶以未稱宜入承于
恩制差用峻其資名往䖍儀品之勞益效風訓之美
　　陳文壽可内殿承制制
敕某早以修謹預參内侍復以開敏典治劇事近以營
禁庭之别殿奉列聖之睟容主作有勞落成不日宜伸
旌陟以寵幹能超承中制之聯對視外朝之品兹爲異
渥尚勵勤成
　　李評可内殿承制制
敕某夫外戚之地多徇紛華而和文之庭雅尚名教以
爾承祖德之茂習父教之忠不雜貴游克蹈訓行近緣
貴主之請稍進禁塗之聯俾漸邇于威顔益遷承于音
制往修勝業以對褒章
　　李永恭可内殿承制制
敕某天水彊藩西遮隴道羽林積弩分屯勁兵爾出監
連營且隸帥府驛上勞最朝案計書戎政頗修軍法應
賞宜自近班之峻入䖍中制之承尚加撫循以對旌陟
　　夏偁可内殿承制制
敕某秦官謁者典賓贊之儀唐制攷功校宣納之最必
辭令之尤練與容範之交修乃可以進服邇聯通承中
旨以爾習知儀式綽有才資早參上閤之嚴久侍大廷
之秘善于音吐恪在詔傳有嘉累稔之勞兼賞寡尤之
履稍遷近職敘正美名尚最乃修勿懈于素
　　李繼明可内殿承制制
敕某蔚有世資敏于力局典司中謁領護外屯習辭令
而精明治符籥而肅給積勞累稔大比應條稍遷音制
之承尚倚軍和之董益思訓厲用稱褒優
　　王懷德可内殿承制制
敕某惟秦中之雄扼隴上之要號曰勁兵之處分領盛
秋之防爾提支兵介在逺壁仍關縣邑之治頗得羌戎
之和列上勤庸覆中攷格宜進承于音制尚就委于屯
防無忽稍遷有以自效
　　麥承信可内殿承制制
敕某河菑衍溢害中國者舊矣爾以力致之敏更材使
之煩繕完疆隄習知水行雖故道未復而别都訖寧留
司以聞勞勗當陟進承中制升視外朝勿廢前勤姑續
來效以對我褒遷之寵也
　　王仲平可内殿承制制
敕某爾以辭令之習典吾謁者之任以戎事之練護乃
外兵之屯亦用使材出將王命得專對之體有載馳之
勞還露封章前援比例夫賞國之典也舉不越功而忠
是圖吾賞何愛中制之選親承音旨有以自效無忽我
褒遷之典
　　劉永可殿中丞制
敕某以膚敏之材資潔慎之性束脩無缺莅任有方加
駕倅車關掌列郡協宣臺禮之厚導致海沂之康休有
勤庸稽合褒典進丞盾省之秘尚委屏星之嚴雖曰稍
遷勿忘欽率
　　方安石可殿中丞制
敕某國家以大比之法攷庶功之能計勞以遷于賞爲
懋以爾濟世德之美習吏資之敏領邑寰内著績官下
因歲成以報政按治狀而應書擢升内盾之華班尚寄
西畿之劇邑勉條終課取稱茂恩
　　盧詠可殿中丞朱仲元可大理寺丞制
敕某等進官以經術臨履有操尚或累預諸侯之選亶
無悔尤或再終百里之更具有功次積勤可尚攷法宜
遷超丞盾署之華進備理官之屬用旌勞最亦振滯淹
服我茂恩勉而來效
　　李從善可殿中丞趙沐可太子中舍人制
敕某等承籍世資參服官使比更郡邑之任咸聞節素
之修官下政成臺中課集參稽弗謬擢敘是宜用丞盾
省之聯兼備儲坊之寀益思慎履無忝褒恩
　　呂湜可殿中丞楊極高良佐竝可太子中舍人制
敕某等或進繇經明或仕以䕃入曏從智效竝用法遷
擢丞京司典治刑讞外稽出納之令對宣宰字之條局
以幹聞政由勤著參稽成課進懋陟恩優以中盾之聯
預于儲禁之宷始陪朝拱尚服官箴
　　王希顔可殿中丞盛行甫可大理寺丞王詢竝可
　　太子中舍人制
敕某等或慿藉蔭格或究研律學參承京局外握縣條
服在廉平訖無玷缺最凡所上鉤校弗疑進升盾省之
華擢預儲僚之選竝班朝著仍寄邑同勉思聿修有以
自效
　　張述任伯傳竝可殿中丞蘇盛項里周竝可太子
　　中舍人制
敕某等或早中臨軒之選或嘗籍舊門之資次補吏員
進丞京屬更試力局則牢盆之利甚饒分宰縣同則鳴
絃之政居最參稽來伐協應陟書對遷盾省之華竝寵
儲僚之秩益思自效無廢聿修
　　周偕臧論道杜濟竝可殿中丞陸謩可著作佐郎
　　制
敕某等以才辭之華升預俊級以力局之敏進列京司
臨長逺服之民賦宣劇邑之譜剸治無壅控帶有勞吏
民便焉歲月勞止因稽齎伐之實竝從進秩之科丞盾
省者洵且華佐史觀者蔚然美咸自修飭勿忝褒嘉
　　晏詹可殿中丞王登王康王允竝可太子中舍人
　　王獻臣可大理寺丞制
敕某等或出曲旃之家而才質自美或佩滿籯之訓而
術學素優入踐王官之華參從吏職之試剖盤根而輙
解甘藿食以自清驛上計文臺中攷法稍遷中尚之局
進預東禁之僚竝通朝閨亦丞卿讞咸在修飭勿忝褒
升
　　魚周物王隣臣竝可殿中丞周端李格竝可太子
　　中舍人崔宗旦可大理寺丞制
敕某等官令著最臺賞有格汎取三期之效博勸庶工
之進爾等或得諸髦彦或奮自經術曏繇任吏之法擢
以讞丞之名簽盛府之元僚宰象雷之大邑咸著善狀
悉上計書鉤攷信然褒進爲允殿局之尚參掌名物宮
僚之貳通受令旨乃自法卿之屬竝爲官制之華往服
茂恩益圖來績
　　江中行可秘書丞制
敇某惟士之髦奮入英彀用吏之敏擢佐史筵受委别
京之曹領行列掾之職局無逋事歲有成勞攸司以言
著格應賞通外朝之初籍丞本省之清官尚勉爾休往
䖍吾渥
　　李恂可秘書丞制
敕某朕選敦樸有道之士授經藩房掌教宗子資承風
訓之益嘉聞歲序之勤宜推陟恩且勸循誘以爾䇿造
秀之第服清恪之操淹通經藴究洽政宜曏圖踐履之
勞擢居著撰之局置在諸邸敷訓羣言誨接有方褒遷
宜及丞于本省號曰清官勉服朝閨之榮益䖍宗屏之
訓
　　華參可秘書丞制
敕某朕用偉人鎮于右屬復諭髦彦之辟以參籌畫之
功若時居府有課集臺惟是元僚之賢宜懋攷功之賞
以爾馳吳士之望懷東序之資雅有學尚蔚負文采數
被諸侯之選亦勾中司之稽久隨輩而栖遲能從事而
黽勉質成有典覆視應條丞第一流之官任中秘書之
職亦緣文翰之故且旌書檄之才勿薄外遊更佇來最
　　張芻可秘書丞制
敇某朝家官人之制用朞以書代沿閏以質成著爲成
科抑存至勸以爾學爲諸已行高于時俊拔有文方雅
成範烝自髦士置之經庠參備儒林之官以傳先王之
業豈止建善首崇治本亦將厚經行之育收器識之用
㑹誦說之最中攷課之法卽其本省丞以清官有著在
庭往踐乃位
　　程昌言可秘書丞制
敕某夫勸至則官修賞行則吏奮閏成而陟用此物也
以爾烝自髦士號稱敏才參于賓籌丞我赤邑幹固畢
濟安和弗流擢佐秘丘之員外集熬波之利邑無逋事
局有美資州上積勤朝舉遷法自修書之美職進本省
之清官有著在庭勿懈于位
　　張維可秘書丞制
敇某賓興奮藻膚敏牽絲服士規而尤修賦縣條而畢
振治成逺服課進有司稽功令以當遷念弦歌之維慎
用擢丞于本省仍臨長于舊封有著在廷勿懈于邑
　　丁翼可秘書丞制
敕某秘省官清丞爲第一非有才令不以相處今簡拔
差異而資望益華以爾用文詞之優兼材質之美出于
望胄奮從賓興訪之行能則束修無缺稽之官簿則勞
最有條覆實攸司遷丞本省尚續名家之韻勿替王官
之箴
　　李規何若谷竝可秘書丞制
敕某等夫攷績用人之法驗于已試則效以實著而官
乃職修甄賞之科時則不謬爾等以學力之敏前致俊
科政績之優入佐書局外更吏治復上歲成審覆信然
褒勸宜爾進班文石對丞秘丘就服清聯益懐素履
　　范中模張執中江楫竝可秘書丞制
敕某等夫治迹連最而朝賞不至則盡力之吏將何勸
焉爾等階進造之選有彊濟之材曏程薦任之優參升
刋約之局外臨州服對領縣章計上勤庸稽合勞典即
其本省丞以清官秩則就遷恩惟下究以明急遐外之
賞篤勤能之勸也尚進懋爾力勿鄙夷吾民咸慎箴規
取稱褒渥
　　陳藻可秘書丞梁谷可左贊善大夫制
敕某等夏口帶江民俗喜訟天水被塞風謠尚武莅其
屬邑尤資健令適有成治爰賦茂恩以爾或進自丞髦
或仕以承學竝華史局之選咸佩縣同之章齎伐自陳
按書當陟丞清聯于本省躋榮序于東朝竝撫寵甄益
勵端操
　　竇彤王穆竝可秘書丞俞希及可太常寺太祝制
敕某等或以才令之選䇿于時髦或以諷訓之修育自
門子參試以事往服厥官列郡之政修有司之職舉歲
勞均著朝賞懋推宜丞本省之清往䖍祝筴之告勉而
端節服我褒恩
　　邢夢臣可秘書丞韓公彦徐總竝可光禄寺丞杜
　　子才可太常寺太祝制
敕某等朕分建庶工參濟羣務謹旌陟之法示開勸之
方計勞以升限年爲得以爾等或拔自俊茂或蔭諸高
華率用才資雜治邑局所至職辦乃今官成稽參應書
差次更秩進丞中秘預屬内卿逮于祝史之聯胥服王
官之次咸思自效勿廢聿修
　　周大象可秘書丞任利有可殿中丞陳之損可右
　　贊善大夫制
敕國家制法以檢官成計年而攷吏治勞能者進否劣
知勸具官某等或策名以文或籍資而仕竝承風訓之
益咸聞節行之修居邑者簡惠而不苛領局者强敏而
能力以勞自白在法宜遷進丞秘丘入預盾省逮升僚
于東禁竝著籍于外朝往哉欽承務乃修綜
　　龔鼎臣可秘書丞張瑤王鎡竝可大理評事陳知
　　常可右贊善大夫制
敕某等國家因堯典之舊采周官之法率用一閏參比
百工著爲成規汎存大勸爾等早階文藝之選或資胄
緒之華服在縣章恪居利局書伐來上舉最當遷擢丞
秘丘進陟儲宷胥及列卿之屬對司理法之平往荷茂
恩益圖敏政
　　敕賜進士及第王九成可試秘校郎制
敕某曏升俊科方在穉齒閱于補吏之格退有待年之
期勝冠已登攸司言狀姑試發硎之刃往栖勾簿之員
愼履在初祇命無怠
　
　
　
　
　
　
　
　
　
　
　文恭集巻十三
欽定四庫全書
　文恭集巻十四
　　　　　　　　　　　　宋　胡宿　撰
　外制
　　王珪可太常丞制
敕具官某策府入遊所養器用之識計局參領所以
試才敏之能績效既聞朝賞宜懋以爾出文儒之舊用
才辭之優奮取甲科服在書殿粹和以應于物沈黙不
流其心紬繹典文多證正之益牢籠征算著鉤校之勤
財府無朘民之譏天官按攷課之法應書當陟用例稍
遷丞諸樂卿贊我邦禮姑率舊職無廢前勞尚當勉之
識其逺者
　　陳湜可太常丞制
敕某選從茂士初有美名進服朝聮分倅州治自罹廷
尉之法解去奉常之官屬吾名臣越在憂服以葭莩之
聯戚從草土而控誠且云暗昧之愆兼陳隕穫之狀爲
乞養親之祿重違舊徳之言特出常均俾還故秩當念
推恩之異勉思復缺之難
　　王异可太常丞制
敇某早躋俊等寖服朝聮長治劇邑之煩介居左蜀之
險節㢘既著政敏亦修條上計文覆視官簿勞最甚白
褒陟信宜擢丞禮樂之司尚委弦歌之宰益思自效勉
續來勤
　　董某可光祿寺丞制
敇某拾青以經製錦于邑嘗學弊獄能傅爰書因干試
于有司俾決平于讞法處文無害麗辭有條廷尉以聞
膳丞為陟抑存前比勿替平反
　　王泌可光祿寺丞制
敕某登造秀之目補察訪之員莅吾寰畿介在西北密
邇萑苻之黨竊弄潢池之兵能擒諸偷以清闔境都府
言狀有司覆實宜寵京司之陟入丞屯衛之聯益圖來
勤用濟前美
　　陳安石可光祿寺丞制
敕某朕稽合年最褒叙吏勤勞弗外遺恩亦下究以爾
策俊造之目班宰字之條撫介山之舊封因陶唐之厚
俗嗚弦所化蹊田自黙治有能迹驛上計文擢預内卿
之丞尚仍大邑之舊益思自效彌勉來勤
　　李擇可衛尉寺丞制
敕某仕以經藝敏有材資徃字一同之氓善詰四封之
盗施以方略得其主名就巢穴以悉擒致疆亭之增肅
覧嘉勤績伸用賞條俾丞宿衞之司具寵追胥之效服
茲旌陟益在慎修
　　馮安之可衞尉寺丞制
敕某曏從勾簿委以算車校嵗課而甚贏應賞條而當
陟計司言狀衞府進丞尚敦㢘飭之規取稱褒遷之命
　　㑹班可衞尉寺丞制
敕某朕惟人材之難必儲備于無事而待用于嵗時使
所用出于所養然則才者豈其所自為哉嘉汝好學文
而能静匠事之屬以試汝能益勵素守朕將觀焉
　　李式可衞尉寺丞制
敕某習廷尉之律優而入官典亰府之獄敏于為吏局
無留事人用不寃尹以狀聞秩且嵗滿䑓有賞格府援
舊規遷任法卿之丞尚寄決曹之劇益思營職勿廢前
勞
　　劉景可衞尉寺丞制
敕某藉名門之資有幹局之用中銓調集經勾簿書外
䑓薦延倚辦征算頗聞精力之敏且嘉課最之饒主計
條聞大選覆上宜申朝賞之信俾丞門尉之嚴徃服漸
階勿隳前操
　　陳仲通燕仲舉竝可衛尉寺丞制
敕某等竝膺門第之育參列廷尉之平簠簋交修弦歌
出宰奉法自守舉最當遷有司以聞褒典惟舊宜即本
寺進丞列卿尚敦撫字之力益圖愛利之政
　　王詔可衞尉寺丞啇令聞可大理寺丞制
敕某等學優而仕服官勤勞㦯登佐于賔筵或近綏于
邑政而幹蠱咸力㢘飭有聞章薦嗣升銓格斯應擢丞
衞府參讞理官率示寵遷懋于祇恪
　　周宗閔可衞尉寺丞王正臣可光祿寺丞寇誦可
　　大理寺丞制
敕某等憑世胄之資承夙訓之益中參亰局外服官聮
政以敏聞課亦羡著□勞自白最狀頗眀光祿號内卿
衞尉掌門禁大理平疑法諸丞皆屬官就服茂恩無廢
甘節
　　毛維藩可大理寺丞制
敕某早階科選兼敏吏資曏從尉察之司舉臨筦𣙜之
局置無遺力沛有羡緡迨滿嵗而終更及有司之鉤覆
審如功令宜信賞條擢任法卿之丞參司刑讞之典徃
祇朝渥彌服官箴
　　趙謹可大理寺丞制
敕某學通法家仕至郡掾曹事能舉履道益修監司之
官保任獻狀終更之課鉤校應書擢居讞丞徃傅平典
益思潔慎庸對褒嘉
　　蘇有可大理寺丞制
敕某治經預選習吏有勞掾于都輦之煩通乃刑名之
學傅文無害援比當遷閲府奏之條陳擢理官之丞屬
尚委侀成之寄益留眀慎之思
　　鄭宗勵可大理寺丞制
敕某朕用天聖詔書拔舉令宰爾自尉察之任被監司
之薦厯典二邑訖無逋事大率可紀小如致疑選部以
聞便廷以對合舉將前後之數除法卿丞屬之員勿替
官箴徃䖍朕命
　　李士昌可大理寺丞制
敕某朕慎銅墨之寄惜才錦之傷特用詔書選拔令宰
爾以資名應吾舉力局幹厥官治不煩苛居有愛利因
加褒寵勿替厥心
　　王尹可大理寺丞制
敕某習通城旦之書資入州綱之目外釐煩局實賞牢
盆力營近盬之饒嵗溢熬波之數終更結課遷陟應條
用除棘路之丞徃治竹刑之讞足伸家學益慎官箴
　　張太初可大理寺丞制
敕某辭中俊科才號能吏早隨選補之牒嘗署尉察之
員近在東畿居當孔道剽輕聚類椎埋作姦主名起居
莫不究悉根株窟穴盡得剪擒亰府以言䑓格應賞特
丞刑讞之屬且旌方略之眀勉服漸階益圖敏用
　　丁諷可大理寺丞制
敕某爾以膚敏之資被教忠之善曏從卿屬入寘書筵
能服校讎之勞亟聞精審之最來援攷法參叙宿勤俾
丞治讞之司尚仍刋籍之舊益崇門業徃服朝榮
　　史宏可大理寺丞制
敕某緒承簮紳敏有局致曏升衞府列在亰司具繄游
刃之能俾幹摘山之利宣勤匪懈底績有成通驛奏以
自陳按䑓規而當陟遷丞讞寺進屬法卿就服朝恩勿
遺公力
　　謝景祕可大理寺丞制
敕某夫舉最當遷增秩留治西京良宰之故事也以爾
烏衣舊族名臣之子志行修潔才章典蔚登科在甲治
邑於東風政修眀績伐來上參用有司之覆稍進理官
之丞尚懋來勤圖濟光羙
　　劉雝可大理寺丞制
敕某以學力之精階于進宦以吏資之習服在賓從亦
用已知薦臨利局徃幹牢盆之入頗增近盬之饒滿課
代還攸司覈實擢預法卿之屬徃操刑讞之平惟服漸
階勿更初節
　　趙丙可大理寺丞制
敕某承列掾之乏居被邉之衝随逺檄以忘勤奉更晝
而無缺多有舉將參質攸司悉中保任之科宜膺擢敘
之典丞于列寺佐乃法卿徃服褒遷之恩勿渝正素之
節
　　李孝孫可大理寺丞制
敕某早繇俊䓁參列京司倅邉壘之支軍控林胡之絶
塞馳郡郵而上計覆官簿以應書稍進讞丞通為法屬
益懋終更之課勉思臨履之方
　　雷簡夫可大理寺丞制
敕某出於名閥資有敏材領護渠防習知水事通谷口
之𣲖溉闗内之田省彊堤捍固之煩獲泉源灌浸之利
使者言狀有司質成勞實可嘉秩久未進特賞理官之
屬尚繄行水之勤用振滯淹亦旌强濟
　　魏耆可大理寺丞制
敕某宰字嶠南發摘境内敏有方略勇于追胥多錄赭
裾之姦大絶鳴枹之警亶無遺力休有厥勞本郡以為
言攸司曰當賞丞諸列寺佐我法卿尚勉來勤徃祇顯
拔
　　楚泰可大埋寺丞依舊直講制
敕某朕選通經義誦說有法者勸教胄子爾本學力自
致俊等曏因祭酒之薦置在詳講之員通叙外勞亦已
久次雖中坐細故而見稱大臣叅閲薦章足騐素行姑
寵法卿之屬仍敷學省之經尚圖後行毌倦恵訓
　　楊南仲可大理寺丞知國子監書學兼篆石經制
敕某朕以首善在學至教本經將逺塞于異端宜圖刻
于方礎敷求毫法緒正典文爾曏被薦延入預刋正見
稱篆籕之學頗整字書之訛亦既肆勤宜有開勸進丞
大理之屬闗知小學之司勿替爾勞徃䖍茲渥
　　張初平可大理寺丞充堂後官制
敕某法學本精吏資兼敏曏委銅章之任尤著壺飱之
清屬宰士之缺員繇銓流而應選按文參試事條多通
擢為廷尉之丞寘于相府之掾勉思勤篤徃服寵榮
　　馬中民可大理寺丞充堂後官制
敕某法學稔通㢘規尤飭早從銓集嘗預賓籌㑹旅士
之缺員試案文而習職擢升卿寺祇局常塗徃服茂恩
益思慎履
　　盧待舉郭宏竝可大理寺丞制
敕某等治后蒼之禮習蘇公之律進服官政更試吏資
或以郡督郵之名典幹局事或用邑大夫之舉班錄縣
條上治目而應書稽賞文而中法對升刑屬胥列亰司
徃服茲榮勿更而守
　　張誾王熙竝可大理寺丞制
敕某等朝家以鹽茗二策籠山海之用置賞格以差殿
最舉能吏以謹出納爾等竝以辭科之選兼吏幹之敏
更試大幕薦領煩局終更來上羡饒居多有司以聞應
書當陟竝丞卿讞胥列京司徃慎爾修以服茲寵
　　尹立李惟永竝可大理寺丞制
敕某等或治法家之書或階門胄之䕃能謹風訓善畏
簡書以至任紀綱于州曹賦弦歌于縣寺職皆修舉政
不煩苛監司章言銓審條白胥應攷功之嵗竝遷治讞
之丞當䖍吾恩彌慎爾徃
　　費子卿李孚佑竝可大理寺丞制
敕某等朕計大選之最拔羣吏之能才既畢甄吏則胥
勸以爾等或修辭中俊級㦯治經有師法解經賦祿沿
牒服官竝在諸侯之筵對書從事之檄薦延累牘遷陟
應條擢居列寺之聯悉偹法卿之屬益懐謹畏徃服褒
嘉
　　束莊王荀龍竝可大理丞制
敕某等本用經通悉中科等逮奉官使稔聞節㢘資名
且深慰薦亦衆因終更而赴集稽選舉而應書領出納
于要藩善經營于劇事自陳勞最參覆計文課吏之法
當遷理官之屬為重近于通籍服在攸箴
　　陳禹臣李輔竝可大理寺丞制
敕某等㦯精法家之學㦯藉門胄之資入補吏員胥奉
銓集尉于北部著發姦摘伏之能宰我寰封有撫弱字
孤之恵公車交薦京府條聞居多名臣是其舉将足觀
率履宜沛陟恩丞于法卿平乃疑讞尚服榮塗之漸勿
忘素節之修
　　姚偘楊文仲竝可大理寺丞制
敕某等周制計治而賞漢法舉最以遷所以勗官成而
勸吏力也以爾偘治容䑓之禮中選眀經以爾文仲出
奕墅之甥得任官次施字人之縣譜典犇命之軍書力
致稔聞章薦交集稽合銓程之格擢居刑讞之丞咸勉
爾修以對吾寵
　　閻諤劉偃竝可大理寺丞制
敕某䓁國家務勸治功思究吏迹取信于保任之法視
成于銓審之司申陟乃勞叙進其秩爾䓁本階䕃格亦
起法科交蓄敏資叅承幕職逮終更而齎伐咸被薦而
應書與對便廷聮丞列寺徃祗茂渥勿替清修
　　陳仲舒周昺竝可大理寺丞制
敕某等行已則修習吏而敏曏典别京之獄亦班劇縣
之條訊刺得情撫綏有恵閲需章之交薦質攷格以竝
優宜丞詳讞之司更委平反之任益圖來裕彌勗攸箴
　　劉汝言楊自周竝可大理寺丞制
敕某等朕聞設張薦格擢叙吏勤勞弗外遺恩亦下究
以爾等久從選部之集叅承幕府之籌介特無瑕幹固
有力交章保任結課終更質諸有司審若衆奏擢預法
卿之屬徃服王官之箴益慎爾修勿忘茲寵
　　徐髙丁為寳韓昌竝可大理寺丞制
敕某等㦯治博士之經㦯通法家之學早階科選久服
仕塗絜矩自將履官無缺睠言按察之吏竝陳保任之
章叅服中銓胥應陟典宜進列卿之屬徃居治讞之聮
祗服茂恩益圖敏政
　　呉彦先劉易簡張庚竝可大理寺丞制
敕某等或進繇俊䓁闗掌邸閣或任經宰理歴試按文
或積有資名濟以風力叅軍從事之畫居邑大夫之員
悉奉更書來集大選閲交章之慰薦視齎伐之著眀咸
契陟科叅丞法屬階榮塗而伊始堅素操而勿渝
　　孫傑可大理寺丞馬中庸可衞尉寺丞制
敕某等㦯以經拾青㦯緣䕃随牒臨長邑室叅列版曹
字氓有聞領局且幹監司薦其善狀終更集于選部鉤
校弗謬旌陟乃宜理官置丞衞府有屬竝寵京司之列
勿忘士矩之修
　　孫薰可大理寺丞單鼎可太常寺太祝制
敕某等奮繇䕃格服在京聮臨宰右蜀之民典幹别都
之帑越從官次列上年勤適敦泛勸之方爰用稍遷之
法讞丞進秩祝史陞名尚服箴言交修節素
　　杜諮可大理寺丞張文告可著作佐郎制
敕某等㦯積資至幕㦯被舉治縣叅畫有補撫字弗苛
監司薦聞銓覆應狀祕丘領著讞寺為丞尚勉來課之
修以對陟恩之茂
　　綦愿劉濟竝可大理寺丞韓標可著作佐郎制
敕某等㦯力文升科㦯治經署第習知為吏之敏舉遵
行已之方幕有婉籌邑無逋事薦書交于公府滿課集
于銓䑓擢佐修書之筵進丞治讞之署益思勉勵用對
褒遷
　　朱逵楊若冲竝可大理寺丞張安國可衞尉寺丞
　　制
敕某等夫薦任之開所以拔能吏攷法之舉所以勸庶
工以爾䓁㦯治曲䑓之經㦯藉舊門之䕃預籌幕府獲
佩縣章亦叅法律之曹竝宣郡邑之力交章以薦終課
而還質諸有司應乃褒典用為刑讞之屬寵以宿衞之
丞胥曰異恩彌飭㢘矩
　　全余白祖彧李秉竝可大理寺丞周復張熙竝可
　　著作佐郎制
敕某等朕欲選清能拔寒素故保任之法専施監司而
課覈之方一歸銓審叅覆不謬褒陟乃行以爾㦯奮由
才章㦯進以經藝預籌大幕領治一同亦從尉察之司
徃釐筦𣙜之局竝委束修之士宜敷渥茂之恩領著史
筵進丞法屬悉近朝閨之陟益宣公路之勤
　　李真卿可太常博士制
敕某夫賞以叙官治勸吏力有若名秩之美而得才彦
之良乃允至公不為妄施以爾少厲風迹叅服文雅班
我外著丞于祕丘出算商車入奏計簿校府緡而增益
質䑓格以應遷宜擢乃官且申吾信矧惟相蕝之地差
近握蘭之資尚當勉之務識逺者
　　章峴可太常博士制
敕博士典相儀禮贊導乗輿今雖置員溢于舊制猶曰
美秩屬之清流以爾某聮郇國之華有閩士之望世用
儒雅顯政以風迹聞㑹奉更書還奏成伐叅質不謬序
遷有典資淹中之學講野外之蕝徃祇褒寵勿替厥修
　　李復奎可太常博士制
敕某朕以監牧之繁沿使職之建將協濟于厥務亦叅
簡于乃僚屬當滿課之成宜叙懋官之陟以爾奮由名
閥綽負敏才更倅州藩頗厲風迹逮預王閑之掌時聞
馬政之修校齎伐而弗誣進容䑓而惟允勿懈于素尚
勉乃求
　　李師中李建中竝可太常博士制
敕某等太常典禮樂博士通古今必得美材以相儀蕝
雖員品至隘而資望益清儒者所居朝選為貴以爾師
中性無外飾器有逺用以爾建中學力强敏吏資肅給
竝策俊髦之第咸稱風矩之修㦯典校禁中之書按行
寰内之邑㦯董司漕引之舸兼握宰字之條叅叙成功
交中攷法率從盾省聮陟容䑓尚當勉之以對我稍遷
之典
　　丁宗臣可太常博士丁寳臣可太常丞制
敕某等國家試功之典叅任以職攷課之法質成于閏
用甄羙效亦存至勸以爾宗臣吏資强敏器質莊重以
爾寳臣文典而蔚才敏且精是惟天倫竝入吾彀所試
有迹厥修弗愆㦯鳴弦以字人㦯剖符而守境竝時上
計據法得遷入丞樂卿進掌儀蕝悉號朝閨之美足為
家閥之榮就服寵褒益思勉勵
　　張師中可太常博士游奎可祕書丞陳知徳可大
　　理評事制
敕朕用閠成之比計吏治之修雖官有大小之差而法
無内外之異所以均朝賞壹䑓制也以爾師中材質粹
美風業修舉以爾奎南土之秀以爾知徳舊門之良稔
服朝聮升預京局中幹事職外握縣條來上勤庸叅應
褒典西京重于博士江左美于王官至于詳讞之聮竝
為進陟之美欽祗無忽褒勸在茲
　　郭祐侯瑾竝可太常博士陳儼可國子博士侯訢
　　可殿中丞制
敕某等夫一閏之法天氣小備施于人事故可以較官
成懋䑓賞以爾等拱治朝之次有著在廷宣外服之勞
弗懈于位竭一官之智效上三最而嵗優胥中陟科差
進榮秩寵以博通之士丞諸盾尚之聮就服褒華益思
清約
　　張絳可太常博士啇體仁可殿中丞臧師顔黄仲
　　英竝可國子博士制
敕某等昔堯以職而試臣漢用法而課吏咸責實以觀
效亦累優而取陟以爾等士矩尤飭吏文滋習謹政修
之賦則嚴而不苛事裁局之繁則敏而能力績成所治
章下有司較閥閱而信然稽功能而審若差進容䑓之
秩叅服上庠之聮乃及盾尚之丞并通表著之籍徃踐
厥職彌懋爾勤
　　單煦可太常博士焦盛王傅張允竝可國子博士
　　馬直方王延慶眀穆歐陽炳張仲宣竝可太子中
　　舍人制
敕某等㦯修辭干祿㦯治經服官亦籍舊門之資早承
食徳之美擢升門序列置京司叅服吏勞協宣公力條
陳滿課鉤校陟書亶有積勤訖無逋事稍遷禮閣叙進
經庠乃暨奉儲之僚竝預班朝之籍咸思砥節用副遷
恩
　　寘毌沆可太常博士閭丘孝終張士眀江正倫竝
　　可太子中舍人制(案寘毋複姓不經見寘字似誤/據制詞以盾局對容䑓又似閭)
　　(丘孝終下/有脫文)
敕某等㦯㧞自王國之髦㦯通乃師門之學亦緣䕃格
叅服㢘規臨政有聞䖏躬無缺竝上閏成之法咸稱吏
治之良覆案信然褒陞允若容䑓相儀典之重盾局掌
名物之煩東禁奉儲外廷有位尚屬首公之敏用䖍進
秩之榮
　　武康可太常博士裴耕馬先張應符申屠㑹竝可
　　殿中丞史珍薛端竝可守太子中舍人李巽可大
　　理評事制
敕某等朕日者右饗合宮咸澤庶位竝甄一等之秩用
洽三神之和爾等類偕典恩差進茂級而滿課巳上攷
格當遷吏勞不可以外遺王澤當令于下究竝申後寵
匪隔前恩徃承朝綍之華勿替王官之守
　　潘夙可國子博士制
敕某蚤班朝次曏守嶠南蔚有敏才條郡邑之治沛然
精力籠山澤之宜銅冶以興泉府攸頼㑹奉終更之計
有嘉實至之勞擢任儒林之官叅司胄子之教益圖志
用徃服品儀
　　武宗元可國子博士制
敕某爾藉外婣之資預中朝之籍假以别乗倅于方州
自掛刑章黜臨利局因今課之云集援攷法以自言進
之成均任以博士宜思既徃之謬當服非常之恩尚勵
來勤庶幾補過
　　許恢李田尹偕竝可國子博士制
敇某等夫賞者國之砥石而官之利器先王所以嘉善磨
鈍績用是生法曰攷功謂此物也以爾等清修著聞强
濟有力㦯舊徳是食㦯治經甚究叅施吏敏胥服朝聮
竝修官下之勤交中閏成之典進遷學省充預教官在
儀品以至髙尚箴規之相勉
　　何夢昇可國子博士李匄可殿中丞制
敕某等進以經術守在㢘隅敏有吏資善索民隠叅領
軍和之壘分乗州倅之車悉上最文交中褒典用進經
庠之秩亦遷盾省之丞有嘉治優無忘節素
　　牛拱辰可國子博士呉穆周諧陳舍竝可太子中
　　舍人制
敕某等竝逹于從政恪在首公馴致法丞叅服盾署㦯
以弦歌之最著厥縣同㦯以征算之饒淹于局次有司
獻狀主計為言年庸有成䑓格應賞經庠峻于儀品儲
寀籍于班聮竝為茂恩益樹勤績
　　李元方可國子博士范衮郝大同竝可守殿中丞
　　呂惟和崔象眀竝可殿中丞黄延慶可右贊善大
　　夫制
敕某等籍通王官名任宰士于規随而尤暁亦幹固之
兼資允屬三宮之文追復九房之祀推行制度省閱繁
文亦繄敏用之眀不爽先庚之素勤庸屡試泛等宜優
入典經庠進丞盾省逮儲坊之僚屬皆朝序之聮華徃
服褒遷益思恭慎
　　劉淵可試國子四門助教制
敕某執方技之學游貴要之門且有薦言乞從補授宜
試員于庠序俾脱迹于閭閻匪預銓流尚祗朝渥
　　樂永可試國子四門助敎制
敕某挾醫砭之術精齊和之宜事吾大臣越在行府章
言謹幹之狀參敘勤久之勞就除學員尚執方技且從
舊德之請勿廢曏時之勤
　　劉可久可試國子四門助教制
敕某早挾方書嘗游戚畹在舊勤而可紀屬遺札之為
言用優經省之名匪預銓流之集徃䖍次補益在勤修
　　曹博文可特授太常寺太祝制
敕某姻連椒塗族漸河潤早試理官之屬尚拘選籍之
名誕節推恩後宮著令且有祈恩之請特從升秩之遷
遂列京司徃祗祝史
　　孫琪可太常寺太祝制
敕某早沿䕃格嘗補匠員遄遘親喪謝去官次尋外除
從吉之始在季秋宗祀之前來援慶條且有比例宜遷
榮于祝史尚助志于政經
　　姚預可太常寺太祝制(案太祝下當有脫文制詞/内有某等爾等字様非一)
　　(人可知又有對升儲/寀語非太祝可知)
敕某等惟庶工之陟用三朞之成弗遺外勞略存大勸
爾等竝通習吏治底愼官箴宣風力而有聞飾士矩而
無缺縣條修舉局課衍盈灼有計文合于賞格對升儲
寀之秩差進祝史之聨參服褒嘉交思勉勵
　　聶平仲可太常寺太祝制
敕某詞臣之後年妙志美食于舊徳綽有敏資曏用正
朋之名出從外局之試安和備于諸事出納謹于有司
齎伐應書賞勞申信稍遷祝史之秩且旌門子之良勿
頺家聲當志于學
　　魏纁可太常寺太祝制
敕某早資䕃格遄正匠員掌庾大江之潯奏課高閣之
下質官成而旣效攷歲比以當遷用升祝史之名稍進
京司之秩勉思謹節用對陟恩
　　裴士傑可太常寺太祝制
敕某勾匠屬之稽當庾氏之掌能精出納之吝頗聞臨
履之修臺敘三期之勤朝奬一官之效稍遷祝筴徃服
明綸
　　陳京可太常寺太祝制
敕某佐選外之邑在勾稽之員奉檄外臺採山北境歳
有羡數材以敏聞質之有司應于著格在勤可紀雖遠
弗遺擢預京司徃尸祝䇿尚承舊貫勉續前勞
　　吳瑛方蘋竝可太常寺太祝制
敕某等承舊門之資預大臣之薦參試事任善持箴規
不蹈悔尤且正閥閱已實有司之覆宜從祝史之遷泛
錄小勤勉圖永譽
　　張慶隨可中書主事孟可道可中書守闕主事盧
　　克用可中書錄事制
敕某等敏有吏資服在公府練事經而克暢親几案以
為勤行檢竝修功次可紀或稍遷于右局或少待于缺
員竝為進陟之恩益務恪恭之守
　　陳叔度可大理評事制
敕某天水扼羌胡之衝据汧隴之勝盛秋在戍重兵留
屯爾鄉承賓籌參委邉糴能宣力政以集糧道穀旣有
備羌不敢動計臺舉最帥府言狀參覆不謬襃進是宜
升屬列卿平亭疑法(平亭原本訛作平停今/據漢書張湯傳改正)往祗恩陟
勿廢節修
　　程旬可大理評事制
敕某家世在南擅呉士之望考服能政稱漢吏之循爾
階緣任子之科馴致列卿之屬曏因薄罪之坐適領遠
方之征課習有司法得遷秩用進丞于棘路往治讞于
竹刑無忘聿修有以自效
　　張諷可大理評事制
敕某臺屬有薄勾檢稽失近制選任委之丞長爾以材
被薦計書代期中司列言居職無缺賞有前比法當得
遷姑擢廷尉之平尚仍憲府之舊往圖滿課勿廢前勞
　　張希甫可大理評事制
敕某廷尉天下之平丞屬所選枉直攸寄爾以華腴之
䕃試儲校之員雖不積吏勤而稍渉年序加有外戚之
請宜佐法卿之評驟列京司益愼朝檢
　　馬琮可大理評事制
敕某籍門曹之資預京司之列尸于祝策領我祠官試
諸事局之煩聞其吏力之幹年庸當陟刑讞是評不遺
爾勤徃服吾渥
　　俞祐甫可換大理評事制
敕某早籍掖塗之資遂階使級之選頗聞幹局稍最軺
車求換職于京師俾評刑于卿局尚敦素履無沗清修
　　馬玘扈高王誦竝可大理評事制
敕某等承世閥之美號門子之良參列京司分條事職
以年勞而自上稽臺格以當遷用擢佐于理官俾評廷
于疑法無替爾職尚謹攸箴
　　任永德可試大理評事制
敕某曏因薦任之牘擢為宰字之官邑在甬東地連越
絶政惠且敏節廉而修代還中銓條上初課臺省明格
軍有從事幸無草檄之急尚寄鳴絃之舊徃圖後效來
䆒前恩
　　路諫可試大理評事制
敕某爾前以調補尉員督縣之盜賊今以資中都吏任
郡之紀綱曏擒宼偷實著閥閱所部上勞攷有司舉賞
格功疑惟重賞以申信擢參幕裏之畫脫去府中之趨
茲為異恩尚圖來效
　　馬知良可司天監丞制
敕某傳疇人之業參保章之屬祗勤無懈占候有勞俾
攷績于攸司命遷丞于本局尚𨽻陵宮之職徃欽臺檢
之恩
　　丁濤可司天冬官正制
敕某傳疇人之業任冬卿之丞思湛密而寡尤術推歩
而多驗有司較最在法得遷宜升和叔之聯且寵石申
之學
　　周琮李用晦竝可司天中官正于淵舒易簡竝可
　　司天監丞王士隆可守少府監主簿充翰林待詔
　　制
敕某言天之學古有三家粤若渾儀脗合乾體朕緬懐
徃範恐失舊傳因命究硏且令制作遹觀成績第用賞
勞爾等通甘石之經深梓愼之術能奉吾詔咸竭乃精
克正規模弗愆晷度差進清臺之秩并預禁林之聨徃
服朝恩無替爾職
　　祁咸亨可少府監主簿制
敕某習知方技祗服禁庭曏經毖祀之恩猶滯勾稽之
秩慶條具在匠簿是升勉思官守之勤姑對朝恩之茂
　　王德悅可將作監主簿制
敕某以勾稽之名承庀官之乏守在尉察善于追胥多
獲椎埋之姦有嘉强幹之力疆亭息警州部列言較臺
格而當選用匠員而申信徃䖍吾渥勿廢爾修
　　張潮可將作監丞崔公孺可大理評事制
敕某等在寰輔之地振津陸之要惟是支局分隸屬邑
爾以質幹之敏上等課之成征有羡緡酤多餘息放于
末利在道則非恪于首公其勤可錄進升匠屬擢任刑
評徃祗甄叙之恩勿忘修飭之素
　
　
　
　
　
　
　
　
　
　
　
　文恭集巻十四
欽定四庫全書
　文恭集巻十五
　　　　　　　　　　　　　宋　胡宿　撰
　外制
　　葛源可司封員外郎制
敕國家沿挾銅之令以收七福因採山之法用廣五銖
參選幹能分涖經畫屬叙稍遷之典宜推加異之恩具
官某材堪治煩政有能迹嘗更守于列郡適分委于軺
車按南州寳冶之饒佐縣官圜府之用宣勞于外興利
在公章叙前勤聯及今績宜寵左曹之秩用優主爵之
名就䖍吾恩益營乃職
　　田京可度支員外郎元積中楊佐竝可屯田員外
　　郎胡世卿可國子博士制
敕具官某等夫勞之弗圖治道或弛賞以合勸政體乃
修歴代攷課之規所以聳善而旌伐也以爾等敏有才
具蔚為時髦或文雅自將飭士範而無缺或法律可任
條吏事而有餘參服治朝之聯分持衆職之劇有資優
而望舊或課最而職修胥應陟書差進清秩稍遷支度
初拜墾屯竝為郎選之華且旌文士之美尚圖來績庸
對茂恩
　　盧成可度支員外郎吳秘可屯田員外郎張珪可
　　虞部員外郎陳象之可比部員外郎制
敕具官某等朕沿三嵗之比稽庶位之勞表顯治功差
升茂秩泛存至勸抑惟舊章爾等體行莊修力局開敏
參穆王官之序分條吏職之煩或擁傳巡行按章覆讞
糾䖍中法平處弗寃或守境寛平監州敏肅竝援功次
之令具條官閥之成校最信然進秩宜爾支度要部比
勾劇曹乃至虞衡之司悉通辰象之應尚懷擢序勿替
厥修
　　吳授可金部員外郎制
敕具官某任宰旅之士稱公臣之良總振諸曹之綱習
知決事之目資有敏濟號為練更適者攷制九筵奉祠
五室惟禮文之繁縟經几案之推行令有先庚之明事
無愆素之闕肆勤可紀覃賞用優稍遷應宿之郎俾進
司金之秩往承襃渥益務恪恭
　　吳授可主客員外郎制
敕某朕用閏成之法稽官治之勞矧乃宰士之良任夫
公府之重練更有補擢叙則宜以爾行義俱優力局參
敏選自銓流之美嘉其士矩之修寘諸堂塗寵以朝秩
試右曹之劇則書案弗留委都目之繁則事條畢舉稽
嵗庸而懋著閱府奏以叙陳較然宿勤協于攷法春官
有屬建禮為郎仍序貴臺之廷兼煥積星之位益圖慎
履用對遷恩
　　吕公弼可兵部員外郎制
敕某官著攷法雖審較于行能職重首曹亦參視于人
地以爾承世濟之善有徳器之稱中握計籌外按使斧
臨劇煩而自若躬和粹而弗流選自省聯攝糾都獄雖
平反之尚淺在審克而則精更試之效巳聞稍遷之典
惟舊姑寵七兵之秩用服一臺之華往服茂恩勉濟逺
業
　　張環可兵部員外郎制
敕具官某夫振滯淹者所以圖官次之效奬沖退者所
以厚天下之風伸以旌襃聳夫流蔽以爾敏文强識逺
量直躬履通介而能全安醜夷而忘競善處其厚有隨
和而弗珍能裁諸煩迎干鏌而立斷中秘入直外治數
更久次而不改其常衆競而獨安于静朕心嘉此議者
賢之特推躐等之恩用奬秉彝之操七兵之屬秩峻中
臺三吳之佳使優諸部尚繄舊貫勉緒成勞
　　徐宗况可兵部員外郎陳旭吳奎可起居舎人制
敕某等朕永思孝道儀刑前王即路寢之秘嚴修合宫
之齋享率義而尊配典眀徳以薦馨香神靈居歆天人
合貺因以孚朝慶之典時則厚諫霤之臣以爾宗況行
義清修志力强正以爾旭夙識經逺學術研幽以爾奎
方潔無渝勁正不撓竝以瓌望而充本朝或嘗冠恵文
論事有切劘之益或入對制䇿納忠無囘隱之私置之
諫垣補我闕職復能奮繇直道數進苦言逮齋袚之陪
祠率嚴恭而服禮熙成受祉覃施澤勞入妙一臺進聨
二史往承茲渥益思而忠
　　張中庸可兵部員外郎髙良夫可金部員外郎解
　　賔王可兵部郎中石揚休可祠部員外郎制
敕具官某朕格太室還祀眀堂靡神不宗惟帝是饗至
陽顯見休景晏温受茲元祺均爾庶位以明祝釐之美
不欲専之朕躬以爾等選自臺觀之華參裁都輦之劇
奉若吾語䖍乃祠事靖共在列奏假無言詩不云乎奉
璋峩峩髦士攸宜疇茲成勞進爾茂秩柱史職雖峻臺
郎選亦清睠言四士之良竝從一等之泛益思自效其
在懋承
　　麻温故可職方員外郎制
敕朕據閏成之法校吏治之最先期以勤逺急賞而勸
勞以爾某術學兼資質文參映躬清素之履服澹退之
尚潛在郎署曾醜夷之弗爭孤于守藩亦名教之為樂
宣我勤約之詔敷于豈弟之風條上計文覆應襃典亦
以久法是宜稍遷臺郎主于文書職方辨于圖志且奬
弱翁之行勿興顔駟之嗟
　　陳巽可職方員外郎制
敕具官某夫寛柔以教者南方之俗安静不苛者循吏
之治上計若最進秩宜優以爾擢從畯良乃服清素果
于從政篤在首公以中臺之秋聨委臨川之朱轂績效
著于列郡閥閱集于有司參校不誣擢叙為允進司方
志之掌居為名秩之華往佐夏官尚圖民瘼
　　凌景陽可職方員外郎制
敕具官某夫詳試政事稽參治狀因閏成以大比用最
法以次遷亶無遺勞姑用振滯以爾著南土之望服中
臺之員名有清文濟以美政來上滿計交應陟科稍遷
右曹且服前列臺郎漢制主作文書職方夏官掌領圖
志竝為名秩之美允宜才彦之居尚懋厥官往欽茲寵
　　謝頤素可職方員外郎趙慎微可比部員外郎王
　　得賢可虞部員外郎張擇仁可太常博士冀尚王
　　日宣竝可太子中舎人制
敕某等夫吏績成于外賞格著于中因閥閱之成勞速
置郵而傳命就用遷秩以眀亟賞爾等資承吏幹之敏
參服王官之采肅將朝委領刺州疆或宣賦縣條或典
幹事局有寛平愛物之迹無煩苛朘民之譏列上計文
優中遷法臺職之劇則有主方貢司物計(案此下似脫/比部語句)
惟山澤之大繄虞衡之掌至于奉常儀蕝承華僚選咸
用流品之入差次名秩之除旌陟在茲欽祗無忽
　　李郯可駕部員外郎元絳可都官員外郎李頎可
　　太常博士林盛可國子博士制
敕某等夫陟典之寛則才路無壅攷法之密則課目難
究嵗以為限時惟厥中以爾剡才敏政成習為吏之術
以爾絳文清行茂贊治財之䇿以爾頎風業修舉所至
有稱以爾盛吏文淹通號為無害竝條守宰之效參叙
支度之勞治功較然恩典宜及承司駕中都之務進容
臺太學之聨竝為懋遷尚思來效
　　管朝宗可庫部員外郎徐峻可太常博士董夀范
　　存竝可殿中丞吕公垂可右贊善大夫李需趙昌
　　王乾祐竝可太子中舎人制
敕某等書伐以期視成于閏攷合功令差進秩次使在
位者得以勸仰而有力者無所忽遺爾等或擢自秀科
或奮從力學亦階舊徳之食參賦治民之經安静無華
㢘平有迹類上三年之計進稽六叙之文據法當遷在
賞宜信司甲待事抱蕝相儀尚丞典名物之煩儲寀通
表著之籍竝為朝選之美就服詔除之榮務推精誠勉
思政術
　　劉杞可都官員外郎制
敕某朕咨擇州將出賦朝經參置郎官遥承臺務差進
秩次襃勸治功以爾本㢘茂之升資膚敏之用比更試
于煩事適假守于劉城政舉以修計上曰最義圖泛勸
法著稍遷擢之秋聯典我隸士尚謹循良之目以承甄
寵之恩
　　錢括可都官員外郎張師臯可虞部員外郎制
敕某等夫堯之熙衆績則曰眀試以功周之較羣吏則
曰叙正其治咸所以攷政實辨才否然後論陟之也以
爾括階仕科而尚風業以爾師臯任門籍而有幹資竝
馴致周行亦更試煩事或臨淮之劇方駕倅車或砥柱
之艱參督漕舸來上嵗課胥協賞條都隸進聯澤虞陞
秩竝丞省局之務且旌官閥之勞勉服恩章益敦士檢
　　楊中和可都官員外郎呂惟簡可司門郎中制
敕國家叙進庶工之才均用一閏之法雖閒劇之職不
類而襃勸之典略同以爾中和經術尤眀行能兼美早
傳先王之業久居博士之講以爾惟簡承公族之舊稔
吏文之資或引疾養和請奉琳館或剖符治逺邈在銅
梁竝因官成差進郎秩典臨都隸之劇掌司門籥之嚴
就服稍遷之恩勿廢聿修之節
　　楊延可都官員外郎李唐卿可太常博士許立可
　　國子博士制
敕某等朕叙進羣治優先外勞施則勝平恩不遺逺爾
等以力局之敏兼風矩之修服在王官參條吏職或前
更邸肆之掌課有甚贏或分樹郡邑之風政號連最有
司獻狀主計為言績計較然賞固宜爾中都擢序儀蕝
典司至于庠學之聯竝為朝秩之美益思砥節尚勵忠
勤
　　李及之可都官員外郎董沔可屯田員外郎范微
　　之蔡準竝可秘書丞制
敕某等夫砥石之設所以礪鋒鍔攷法之建所以聳行
能限年而升惟官是懋以爾及之性理明決資練更之
敏以爾沔風識幹舉參支度之劇微之以名門之雋準
以幹時之良竝奮繇藝文而更試風政休有最目亶應
陟書秋臺都隸之聯冬官墾屯之屬進丞秘局預班外
朝用服竝時之恩悉號清流之選益思淬琢胥服襃華
　　楊志可都官員外郎王正民可虞部員外郎吕協
　　可殿中丞李述可秘書丞制
敕國家振大小之職壹内外之治著定攷法申叙衆功
勞之弗遺善用是勸具官某等達于從政敏在首公或
闗握守符或顓促漕舸近泝二河之險逺渉三湘之艱
陶穴古公之餘羅池柳侯之舊流風尚篤遺詠未衰雜
治厥官參茂乃績鉤校如法甄陟應條稍遷都隸之曹
超叙澤虞之職清臺第一尚局有升對丞郎署竝籍朝
聯各修庖俎之方彌慎簡書之訓
　　彭思永可都官員外郎劉述謝顗竝可屯田員外
　　郎栁三接可太常博士制
敕某等計年校課所以法一閏之成進秩叙勞所以聳
羣吏之勸寜失于廣不傷其情以爾等竝南金之英預
臨軒之選或辭章典蔚或經術通明飭諸行能則體和
而粹試之政事則財敏而通官成較然嵗亦勞止通用
前勤之叙竝從上秩之遷都隸秋聯屯墾冬屬逮于儀
蕝之典竝為官制之佳咸慎爾修往副吾詔
　　危佑可都官員外郎李敏可虞部員外郎髙靖可
　　太常博士張大受可殿中丞制
敕某等夫吏領外治嵗有成庸若勞之弗圖則善何以
勸爾等或挾文儒之術或治刑名之書延登諸朝參試
以政外求郡邑之瘼上布闕庭之恩公力弗遺治迹可
尚閲其來伐應于陟科都隸澤虞曲臺盾省進承建禮
之務升叙班朝之華就服寵靈益修風業勉綏民隠善
持官箴
　　張士爕可都官員外郎李九言馬仲甫黄鑄竝可
　　屯田員外郎王仲可國子博士制
敕某等夫信賞則官政修舉勞則吏力奮誼存開勸法
在攷課以爾等或用才章之秀拔從時髦有以經術之
明取于家學亦藉舊徳咸序治朝分乗倅車領治和壘
謹牢盆之出納總都吏之紀綱節皆素修才亦兼敏沛
然政舉第以職遷鉤校弗疑旌陟惟允進秋臺者以都
隸為峻陟郎省者以墾屯為初至于庠學之聯悉為朝
選之茂恩不妄施功以敏興勉而來勤對我斯寵
　　竇平可比部員外郎景融可太常博士制
敕某等有著在庭服勞于位或逺為卭筰之守或近倅
闗隴之城對賦政條參閲計簿咸績成勞之最宜從攷
法之遷進司計于中臺典蕝儀于禮閤竝為茂秩往䖍
吾恩
　　馬伸可比部員外郎陳益可國子博士制
敕某等朕沿功令之舊攷官治之成若乃倅列郡而有
勞宰東畿而能力申懋厥賞差進以秩爾等本食徳之
起用治經之眀入服朝聨更試吏事治有勤狀法得次
遷稍升比計之曹益寘博通之列進丞郎務往服教官
勿替厥修以䖍襃寵
　　王稹可比部員外郎李祐之可水部員外郎毋湜
　　可屯田員外郎制
敕某等夫任外員之郎丞諸曹之務秋局比計顓尸勾
法至于工起之屬則有掌河渠諸水領戸口墾田竝為
右司之華咸慎南宫之選以爾等以藝文資術進服王
官以法律教條班行民政咸有可紀遹觀厥成爰酬營
職之勞且示攷功之法舉用參職竝列壹臺往祗躐等
之恩益圖來治之美
　　周世南邢至竝可比部員外郎聶世卿可都官員
　　外郎石洵直可屯田員外郎制
敕某等文昌法宫積星郎位古之元士職在中臺若乃
掌都隸主勾計胥乃墾田之屬咸曰右曹之選今釐務
雖廢而遷秩益榮爾等稔服吏資練更民治或班録列
城之詔或分駕别車之行績用自陳閏成可攷竝差進
于前秩尚留試于外勞就䖍吾恩勉思乃職
　　郭亨吳廸竝可比部員外郎馮温舒可屯田員外
　　郎張承慤可水部員外郎張仲莊可太常博士寇
　　玭李咸熙張景純竝可國子博士制
敕某等昔堯以職而試臣漢用法而課吏咸責實以觀
效亦累優而取陟以爾等士矩尤飭吏文滋習謹政條
之賦則嚴而不苛裁事局之繁則敏而能力績成所治
章下有司較閥閱而信然稽功令而審若差進中臺之
秩參服上庠之聨資地本優儀品兼峻往踐乃職彌茂
爾勤
　　張道可屯田員外郎制
敕具官某國家均用一閏大比庶工所以旌吏勞而懋
官賞也以爾選自造秀濟以方潔參試以事果于從政
服在外朝之次相我曲臺之儀齎伐自陳司蕝且久有
嘉臨履之狀俾擢墾屯之曹初升中臺且應列宿茲惟
叙進之典往服稍遷之恩
　　吳伸可屯田員外郎制
敕某征算之法贍入縣官功令之條勸進吏力以爾本
髦彦之選資强濟之材百鍊不銷器業兼韞曏資游刃
委算商車能柅下姦善集公利最效尤著計部列言合
賞格而有餘在陟恩而可愛從司蕝之相禮進起草之
為郎往服墾曹且信吾賞
　　吕公孺吕公著竝可屯田員外郎制
敕某等朕襃優治民詳慎課吏均用一閏參比衆功治
最必甄節廉者起爾等竝舊相之子濟名門之美率繇
科等之奮咸服吏資之敏耿純獲試郡之請仲舉被題
輿之招悉上計文交中襃典在勞可紀于法得遷郎有
墾屯之官時謂拜除之美謝去相蕝初得握蘭足為競
爽之榮益敦清勵之志
　　王鼎鄭炳王微竝可屯田員外郎制
敕某等夫賞不失勸治功日興勞有所甄吏力彌奮限
年㑹課計最陟能所以旌巳試之勤聳來者之進也以
爾鼎政有風迹以爾炳行無緇磷以爾微出名臣之門
服清徳之訓竝班朝有素而居官可紀適因郡計之上
咸叙官治之成參覆有司胥應陟典宜踐中臺之局悉
置副郎之聨茲惟寵章以對嘉績無廢敦厲往服襃優
　　王中立可屯田員外郎李希逸可國子博士制
敕某等或䇿偃商之科或治臯蘇之律飭修士矩明習
吏資屢條民治之成寖服王官之次鞏洛都府門握左
符汧隴彊藩分駕别乗胥上勞攷參質有司灼著勤庸
差進美秩墾屯丞于部務博通領于儒林竝為儀品之
華尚敦風教之俗
　　趙誠可屯田員外郎黄炳宋宏竝可太常博士制
敕某等昔魏氏攷法用京房之遺意載在前史傷于至
密朕因二典之舊用三嵗之比既簡且久有勞弗遺爾
等竝志行端修藝文參韞果于從政長于治民績用遹
成代還居最質有司而不繆延便坐而與言急于信賞
勸諸勤能墾屯右曹臺美初拜緜蕝清扃官重博士竝
佳時彥用沛朝榮尚慎周官之箴往服漢儀之選
　　張靖可屯田員外郎彭文紀崔鵠竝可殿中丞王
　　瑜可大理寺丞制
敕某等夫風化之原參寄守宰官賞之令博攷治功爾
等率奉詔書分長郡邑履尚簡素治乏煩苛居官有可
紀之能在法應當遷之典臺郎初拜以墾曹為佳盾局
稍遷得尚丞曰美胥洎法卿之屬尤為列寺之榮悉䖍
吾恩無替乃職
　　張輿可屯田員外郎艾保卿沈遵竝可殿中丞李
　　昭慶可太子中舎人制
敕某等朕稽勞類能博攷衆職限年増秩汎勸庶工爾
等用辭學之優或世資之舊進服王官之序屢試文吏
之煩闗握符書參布條教居官之迹可紀課吏之法當
遷第用厥勞差進以秩墾田司盾東省承華竝通文石
之班往服治朝之寵益思自效無忘稍遷
　　薛仲簡可屯田員外郎蔣秘卜伸竝可太常博士
　　馬仲旦可殿中丞制
敕朕攷内外吏職算計見效累優以成陟急賞以申信
故功懋者進而節㢘者起具官某等或奮從造秀或䕃
自官華竝服王官之箴咸從朝著之後更試政事參訪
行能或典守列城流豈弟之化或長治劇邑宣愛利之
風條上年庸申校吏迹在狀甚白于法宜遷超叙右曹
實墾屯戸口之賞稍遷禮閣有贊導乗輿之榮至于盾
省之聨竝號朝閨之美往祗渥茂勿廢操修
　　劉錫可虞部員外郎髙賦可太常博士制
敕某等或治經階仕或論秀升科進序王官參佩朝紱
長治州任闗握郡條竝叙臨履之勞來援遷陟之典法
當差級嵗巳再周質諸有司則罔後殿宜承郎省之務
往踐儀臺之華離石近邊資中逺郡好為政事勤恤吏
民服我茂恩期爾來效
　　田化愚可虞部員外郎鄭偕可太常博士張當可
　　殿中丞制
敕某等夫守窣為任最親斯民政伐有成宜疇吾賞以
爾等或仕緣鄊物或進藉世資繇官次之累勤自朝聨
而進序劍外班政迹著不苛寰内字民文稱無害竝用
年勤之茂合于功懋之科升領澤虞典司儀蕝至于盾
省之屬竝為朝紱之華就祗臺恩尚圖官治
　　路綸可虞部員外郎汲熙載可太常博士裴見素
　　可國子博士馬璟可衛尉寺丞制
敕某等賓興以文入預吾彀或沿家學之進亦資世賞
之延稔服吏能分從官使闗掌郡佐參布縣條領算商
車通著最目有司覆實彝格應遷司訓虞典襄勤野蕝
至于經序之選均為朝品之華當思力公勿為官忝
　　陳式劉充中蘇顥竝可虞部員外郎林克從可國
　　子博士吕規王宗古竝可殿中丞制
敕某等或經眀家學或地襲世資操行既修風力兼敏
寖從吏事之試參服王官之聨分握左符按行别乗竝
宣寛大之詔綽有愛利之風列上勤庸胥合賞格差進
中臺之秩超敘上庠之資至于盾省之華竝為朝序之
美往䖍茲寵用慎爾修
　　朱湜李隨竝可虞部員外郎劉襲禮可太常博士
　　黄淳朱處約竝可殿中丞張赴可太子中舎人制
敕某等詳試則吏職修叙進則官治勸攷課之法若天
下之砥石所以聳行義而激節㢘也爾等或治經素明
而食惟舊徳或進以文雅而拔諸畯良參服王官分條
民政歴三期而成最用羣吏之計治鉤覆中典差次命
秩進山虞以承務陪野蕝而相儀盾省入丞儲禁升屬
且申吾賞彌勸爾勞
　　武周可檢校水部員外郎制
敕某隨近藩之牒預幕府之籌叅畫有勞終更無缺來
趨銓集援叙慶條宜寵臺員之名且申効演之信往服
襃渥勿廢清修
　　黄延慶可檢校水部員外郎充堂後官制
敕某稔聞幹用守在㢘規服從相府之嚴主領右曹之
劇案文尤習履尚兼修升次宰旅之聨用進堂塗之掌
且疇勞課就服遷恩
　　吳世長可檢校水部員外郎充堂後官制
敕某材質謹良志用開敏服在相君之府齒于宰士之
聨慎守箴規習知事典歴年霜而寖久屬府牘之條聞
有嘉列掾之良擢序右曹之長尚圖幹效取對襃遷
　
　
　
　
　
　
　
　
　
　
　
　
　
　
　文恭集巻十五
欽定四庫全書
　文恭集巻十六
　　　　　　　　　　　　　宋　胡宿　撰
　外制
　　富弼可資政殿大學士依前給事中制
敕朕設别殿之職寵名儒之賢資其學優居乃詢于道
術倚其名重出則殿于翰垣惟吾體貌之臣適寄股肱
之郡宜疇功次益峻儀刑以爾具官某履正蹈方秉文
經武才周通于治體識迎照于幾先曏復賢科首躋徳
舉籍甚朝廷之望居然廊廟之姿直質弗流讜言罔伏
殊疆出對挾無所憚之心大節猝臨有不可奪之色髙
其忠力嘉乃謀謨擢亞内樞屢籌前箸愍勞久職歴寄
二藩睠言表海之邦號曰東秦之重教條班録恩信施
行流傭自歸苛慝不作厥勞甚茂乃睠方深忽覽來章
姑求便郡深惟舒緩之俗方資控帶之才況徳刑巳孚
難驟移于守相而土風可樂足奉侍于慈親曏進貳于
禮卿復條陳于讓牘雖髙已節終鬱朕心是用襃進大
名申昭異數斯協至公之典以將東顧之懐少煩撫臨
益在綏靖惟當懋勉以亮倚毗
　　楊察可龍圖閣學士歐陽修可龍圖閣直學士制
敕思文先朝游心往籍因層構之建設近職之華所以
寵名儒訪治道我圖俊舊之望時惟鯁亮之姿差進禁
聯胥協公議具官楊某精白博洽端粹正方擢在禁林
復典謨而歸厚置之憲席處論議而不阿具官歐陽某
識逺才長文髙行潔篤于信道不讀非聖之書忠于本
朝屢條當世之務並膺左右之選歴宣内外之勞峻節
弗渝清議彌勝用進秘圖之拜且光舊物之還旌乃名
臣敷于茂典爾身在外朕心弗忘嘉竚來忠勿懲前事
　　施昌言可龍圖閣直學士制
敕國家藏録秘文興峙宏構竝建禁職參寵美才用優
承學之名必取髙時之彦矧鴻都待制之久兼外臺將
漕之煩積其成勞進于近著具官某思理通敏風業宏
深早宣績于本朝遄升名于内閣歴更邊部之任洊持
漕節之行董淮海之轉輸濟京師之支度仍嵗勞止厥
績茂焉有嘉經畫之明用陟禁嚴之等品儀滋峻恩數
昭升尚繄膚敏之才仍寄劇煩之職就祗茂渥勉續前
勞
　　丁度可兵部侍郎張觀可尚書左丞制
敕朕圖政弼之舊嘉老成之人進退無于間言出處全
乎美節功庸前懋朝野式瞻特升爵秩之榮益示儀刑
之峻具官丁某志經道徳性合誠眀典冊擅乎辭宗風
業推于時匠具官張某材含厚棟體合大圭徳好是民
彝仁以為己任竝歴更衆職宣暢本朝承詔㫖于鑾坡
備勸講于帷幄匪惟授道多所納忠資其器略之賢寘
在樞鈞之地夙夜勞止功效炳然及解去于繁機用優
崇于禁職竝延升于别殿或倚任于輔藩時望益隆朕
心所簡不有殊典曷寵雋臣天轄之崇維正于八座夏
卿之貳典幹于七兵竝用襃優益彰峻重當體尚賢之
意惟勤進律之恩時我舊人豈煩多訓
　　禮部侍郎王淑可起復舊官制
敕具官某喪雖至隆禮有權奪閔氏孔門之髙弟起而
服戎方進漢家之名儒除以視事盖敦先于公義難取
究于私恩以爾文號辭宗學為祭酒善朝廷之大冊識
臺閣之舊章秘殿入聨備咨詢于政體經帷參侍倚勸
講于朕躬遽嬰陟岵之哀越在倚廬之制衰麤卒哭焦
毁過人自解去于近班實想聞于竒論用復禁嚴之綴
當明挹仰之懷弭痛茹荼從宜腰絰尚修職業之舊勉
移忠孝之圖往服朝規無徇已志
　　向傳師可光禄少卿制
敕賞以申信治體所先恩不遺功勞臣用勸具官某才
志强濟行義純篤資扶陽之世徳達仲由之政事劇煩
參試眀練著稱日者京左之輸將值朔陲之荒敝而能
䖍尺一之命體公上之急軵車轉餉流馬繁興糧道有
禆績用可紀賞許再期而遷秩適以少列而守藩爾勞
居多朕言不食夙期且及襄效用甄就進貳于内卿仍
宣條于岐下官儀亞河海之重故事掌宫掖之嚴往服
寵優勉思云補
　　吕士龍可衛尉少卿制
敕均二蜀之雄通為襟要亢一方之任舉屬才明惟臨
遣之著恩宜襃嘉之進典具官某器資詳敏性業淑均
早濟美于徳門又潛華于郎省按外臺之計職風政以
修佐司㑹之版征事條乃舉屬梓潼之缺守控梁益以
須能將寄逺人之和無踰久吏之敏列卿居棘路之重
衛尉掌門禁之嚴用峻官儀且光藩綬勉著肅清之最
益昭毗倚之懷
　　陳宗元可司農少卿制
敕某漢制二千石治有異迹或就増爵秩或入為公卿
所以詳試治民襃勸循吏以爾公力幹舉政事練更比
經莅任之方抑推資望之舊中臺久任右蜀上計灼存
底績之效舉合陟書之條不有襃恩曷勸勤吏升亞列
卿之秩往司庶士之生茲為稷官尚委藩棨勉致庇民
之效務揚守土之風鎮率吾恩懋承而職
　　張太沖可司農少卿制
敕某稷為大官扈實農正沿置九卿之副濟成三務之
宜匪有積勤疇亞尊秩以爾賦外服之政比更列郡正
中臺之秩數遷右曹所至則條教頗修視成則閥閲可
紀超從司駕進貳大農巳脫郎署之潛勿輕軍壁之小
益當懋勉無忝襃嘉
　　韓絳可三司戶部判官制
敕某四方計書悉上㑹府九畡經入分領官曹必擇僚
職之良參幹土圖之掌以爾格量方厚才章典蔚善繼
名門之韻髙取俊等之科置在道山試以都府亶無逋
事沛有餘力適資游刃之效復委左民之煩土均斂收
邦賦根本非如末利而巳抑亦大計賴焉慎簡乃才往
踐厥位
　　楊畋可三司戶部判官依前直史館制
敕財府之煩分條于計職地官之屬參校于版征必賴
器能以濟事典具官某謙退不伐深博有謀忠孝自將
歴險夷而不改文武更用當劇易而靡辭久宣領服之
勞實靖邊隅之警比資術學之力擢參文史之筵屬司
㑹之曠僚賴時髦之濟務廣中外之更試成久大之藴
崇滋懋乃誠勿替于素
　　王罕可充戸部判官制
敕某司㑹為府總集計文地官有聨參制斂法協司泉
賦咨擇雋髦以爾莊重弗流開敏胥濟早階門業之勝
亟踐朝閨之華居官不煩去輒見愛按章所至多著平
反蔚有循吏之風播厥輿人之頌攝居才局倚辦詔求
自以避親之嫌形于補外之請主計之請有薦選衆之
議亦同宜真領于版圖往敷宣于風力母廢朕命益懋
乃官
　　趙及可尚書左司郎中制
敕漢家更試之法皆攷治功唐制侍從之勞咸著最令
惟時延閣之産佐我列藩之雄奏計甚優推賞宜渥具
官某恬能持正介不害通屢有辭職之髙稔聞行已之
美曏圖澹退就擢秘嚴資儒者之多聞俾叅持橐賴吏
師之兼敏尚委臨州居多愛利之風洽著休嘉之績潛
郎署而且久質官簿而當遷超從劇部之前升冠都司
之右秩惟峻重恩在襃嘉尚圖滿課之成庸對寵章之
懋
　　何知至可度支郎中制
敕某朕總馭官師博研行義嘉乃沖恬之徳異于躁進
之風特越常均用敷襃典以爾率修士操究洽吏文早
懷膚敏之才亟踐雋良之選進升位著更試政條治財
府之煩未嘗遺力任計臺之劇彌復竭精在績效以章
明知性懷之澹退官遷久滯朝論僉俞履尚可嘉恩章
宜及中臺支度特正于名郎外部將輸尚繫于大使就
服襃華之命益宣清恪之誠
　　張揆可兵部郎中制
敕朕開邇英之講延稽古之流睠言進讀之臣久勞侍
從之事且優學力用峻官儀既以懋功亦惟重道某深
中篤行強識博聞詢事攷言早延升于内閣執經摘句
亦參侍于講帷蔚有通儒之稱雅著素絲之節襃嘉有
典陟恪為勞超叙七兵之華兼妙一臺之選尚繄近職
勿替納忠
　　張勗可兵部郎中制
敕某朕日者既祀眀堂還御層觀因祖宗配侑之重與
天人交感之符乃推曲恩泛澤庶位擢爾以秋官之屬
委爾以漕職之煩雖新秩已遷而舊課未陟賞宜從重
勞則不遺況爾承相閥孝謹之風有書林清介之望亦
已久次何愛一官夏卿首曹中臺妙選併伸襃寵益在
欽祗
　　周湛可刑部郎中制
敕某朕攷内外吏治之實合前後官籍之勞率計閏成
差覆秩次用孚恩格茲謂彝章以爾系承汝潁之餘奮
繇漢沔之秀強計通于墳䇿精力究于事經比典漕于
賦車再部煩于財府幹用肅給最效著眀升自秋臺之
聨仍從左戸之掌坐本曹而則廢領他部而有來往䖍
朕恩勉修而職
　　趙良規可刑部郎中制
敕某朕逺採漢官設刺舉之使叅用唐制攷將漕之最
以爾濟名門之美預冊府之㳺中校典圖有辯章訂正
之益外宣條教著監司按察之勞賦輿衍増方輸錯出
書林之次亦已久秋臺之秩用以遷進掌邦刑増峻使
範尚倚臨于外計勉成績于前勞
　　廖詢可都官郎中馮振可都官員外郎制
敕某等朕設課吏之格較比民之績申唐虞之簡舊去
漢魏之煩密均用一閏叅比衆功爾等體行清修風力
强濟自服王官之序屢試吏資之能分握符書臨長藩
服上計文而可紀應攷法以當遷宜正秋臺之聨進丞
郎省之務取稱懋官之典勉修良翰之風
　　鄭有章可比部郎中制
敕某朕以二蜀之地介在坤隅守吏有勞計年未滿聴
先期驛上就増厥秩所以優逺吏恤西人也爾以風政
之敏兼操行之修數領郡章今握州契著恵和之顯迹
應攷課之成法惟秋聨之屬有比計之勾華于臺選寵
示官成尚祗擢敘之恩無廢操修之志
　　劉立徳可屯田郎中郭輔治可兵部員外郎制
敕朕大比庶工之治通視一閏之成計勞以遷在法惟
允以爾立徳精眀肅給吏文有餘以爾輔治清修謹質
士範無闕竝繇俊茂之選咸著休令之名至于握守符
持漕節宣我勤約之詔通為按察之官校課既優陟典
奚愛叙正墾田之秩稍進外兵之員胥奬成勞咸服休
命
　　闗詠可屯田郎中趙秉可職方員外郎制
敕某等夫治以得人為本而守長尤難官以稱職為賢
而名實須允我疇吏伐第進省曹胥獲美才咸進襃典
以爾詠性度閒逺履尚清修以爾秉識致疏通志用開
敏率自雋良之舊屢試劇煩之能進服臺聨外握符寄
䖍我典刑之守濟于文雅之風或海沂以康賴堤闕之
利或徼外無撓濟逺夷之安列上年庸稔于朝聴正以
墾屯之秩職諸方貢之宜竝號名郎且旌良翰益樹終
更之課勿忘甄陟之恩
　　章參可屯田郎中趙永裕張肅竝可屯田員外郎
　　制
敕某等孝宣之治信賞而衆職理京房有言舉功而萬
化成政平吏良繇此物也朕率由舊典詳試庶工襃勸
勤庸以風内外以爾參行義深篤以爾肅風節清修以
爾永裕出舊徳之門有名駒之質竝奮由士彦而稔服
朝聨典城臨民莅官行政節以㢘著治用最聞列上年
庸胥膺攷法中臺之選起草為華右曹之煩墾田居劇
或進正員之重或峻副郎之選竝寵清流茲為茂典益
圖敏政庸對陟恩
　　職方員外郎董公産可屯田郎中比部員外郎馬
　　中庸可駕部員外郎屯田員外郎黎持正可都官
　　員外郎國子博士司卞盛和仲竝可虞部員外郎
　　太子中舎人張璯可殿中丞制
敕具官某設官以等則衆職舉有勞者進則羣臣勸歴
古為制茲道實先以爾服在朝聨夙推幹裕嵗月之效
甫臨比最之期閥閱之資亦應叙遷之典遞増美秩用
奬久勤益念修方以圖來效
　　樂許國可水部郎中韓儼可都官員外郎葛禧可
　　國子博士嚴慶孫劉世昭竝可殿中丞制
敕某等夫堯之命官咸試以職漢之進吏皆更治民績
用有成實行不謬以爾等或自致榮級或食其舊徳率
用力官之敏進服班朝之聨外賦政經分幹事局悉上
計年之最來援攷課之法稽叅無缺旌陟乃宜叙正司
川之名稍遷都𨽻之局成均典教中盾為丞竝疏襃勸
之恩尚勵端㢘之操
　　劉宏可三司檢法官制
敕某夫士之秀者節亦清焉奉夀母以孝聞參賓籌而
名劭朕以㑹計之府事劇訟繁傅致爰書屬在能吏㑹
法官之來代命銓部以選充齎伐來聞便與廷見更試
甚敏操決稱平俾居憲局之真益究刑章之習
　
　
　
　
　
　
　
　
　
　
　文恭集巻十六
欽定四庫全書
　文恭集巻十七
　　　　　　　　　　　　　宋　胡宿　撰
　外制
　　髙若訥可特授金紫光禄大夫行尚書戸部侍郎
　　依前參知政事加上䕶軍進封北海郡開國侯加
　　食邑五百户食實封如故制
敕朕即秘寢之嚴講總章之祀用鄭氏之説合祭六天
廣周家之文竝配三后禮行而孝思服誠感而瑞應通
惠我無疆之休肆于時夏之美實賴贊襄之助豈特寡
昧之能我均蕃禧理先近弼具官某志經道術性合明
誠通于古今之宜藴兹久大之業嘗敷陳于往行預講
勸于便朝亦刺直繩俾專憲席入膺樞筦之任而四鄙
晏然進陪巖政之裁而三階穆若相予蠲潔于使劇煩
賴多聞折衷之明贊先庚經置之敏事典無闕于素齋
祓有加于精睠言陪輔之勞用疇覃施之典貳于左戸
亞為上卿參授勲階併疏井賦竝為渥異之數且旌顯
相之勤徃承厥休益厎于道
　　趙槩可特授尚書右司郎中天水縣開國子加食
　　邑五百户制
敕朕攷我將之詩以修宗祀奏成安之曲以䖍右饗祖
考來格于孝天地竝貺以福因以疇覃施之典于以先
拱侍之勞具官某徳全于純器本乎厚有匪躬謇正之
操穆乃朝言有書命深淳之辭孚于邦號試以煩而竝
效視諸履而畢修出以備于行人逺自使材之美還乃
正于羣僕翊成齋輅之和佳績茂焉熙事竣巳用敷純
嘏之錫以圖陟恪之勤進席都司兼衍真賦竝為襃等
(如階級即云茂級/如勲即云軌級)之異益思㝛業之方
　　張方平可特授給事中進封清河郡開國侯加食
　　邑五百户制
敕夫孝莫大于嚴配禮實重于宗祀朕祓飭厥典著定
其當攷成命于頌而合祭天地稽奮豫于易而參配祖
考惟神靈嘉饗之至䝉天人信順之助休成均貺内外
一焉矧吾名臣可稽茂典具官某學術通博體識峻明
有雅健閎深之文發揮典册有幾㣲精密之用洽暢事
經曏自禁林入都憲席疇以偉望總治計文早宣濟于
本朝適倚臨于南夏教條克舉貢助甚勤屬熙事之展
成思泛恩之均被就伸向瑣之拜兼圖體國之勞勿替
而忠且欽吾賞
　　狄青可安逺軍節度觀察留後加食邑五百戸周
　　美可檢校兵部尚書耀州刺史充侍衛親軍步軍
　　副都指揮使耀州觀察使加食邑五百户實封二
　　百户制
敕朕攷崇祀于古行孝饗于朝三神顧諟而降康四海
駿奔而來助思與内外均穆善祥以爾青氣節毅然智
略明甚以爾美寛能馭衆勇善知方竝積用邊勞而更
制戎要留總後事將我勁兵參衛巖除譏呵行在外嘉
綏靖之效中圖拱翊之勤咸因休成第用甄表進易翰
垣之重衍食井賦之饒冠以勲名茂兹恩數徃領朝賞
益勵宏圖
　　曹佾可檢校工部尚書鄆州刺史充天平軍節度
　　觀察留後加食邑五百户實封二百戸張茂實可
　　檢校工部尚書處州管内觀察使加食邑五百户
　　實封二百户制
敕朕具法物之駕謁文祖之廟還即齋寢遂享大神三
祖侑焉羣元萃止委兹瑞福澤于臣工睠言綏靖之勞
宜厚休成之慶以爾佾勲閥莫二雄毅自將以爾茂實
志蹈厥忠材經于武竝曉暢軍事亦更試邊勞分提巖
下之兵參領禁中之衛或撫臨藩服以宣外禦之勤或
拱扈乘輿而濟中嚴之肅吾祀祗若爾庸茂焉用進勲
名就更閫制益昭連帥之重且旌恩禮之殊勿替忠勞
往承寵渥
　　李端懿可華州觀察使加食邑(案此食邑下無戸/數以下文例之當)
　　(有脱/文)李端愿可檢校工部尚書越州刺史充本州
　　團練使加食邑五百戸實封二百户制
敕某等朕宅房心之野實惟明堂即太紫之廷紹修宗
祀齋明嚴配肅雍永享乃獲神靈之休亦繄師帥之助
㑹成熙典均泛祥釐眷言勤共宜有勞賚以爾端懿人
地標勝徳器邃沖以爾端愿性資淑均志局開敏竝為
戚畹之令早承慶閥之華歴侍近嚴見稱競爽竝峻觀
風之使範咸奉列侯之内朝逮元祀之講修委親兵而
侍衛能濟中嚴之肅亦伸外禦之勞乃庸居多吾賞斯
進對易翰垣之重參升勲爵之榮滋峻等威咸服恩數
　　范全可檢校工部尚書解州刺史充本州防禦使
　　加食邑百户王凱可檢校工部尚書隴州刺史充
　　本州防禦使進封太原郡開國侯加食邑五百户
　　制
敕具官某等咸以武幹各總將兵積用勲勞遥分侯奄
屬涓成于元祀乃泛舉于慶恩遷領强藩衍增真賦仍
益校聯之美悉欽朝賞之華
　　柳植可特授尚書刑部侍郎加上柱國制
敕朕惟軒祖有明庭之祠夏后有世室之饗攷舊于古
制宜于今炳縟多儀齋明盡志䝉神靈之右饗因福嘏
之來同均霑泛恩畢周庶位矧兹近侍之舊宜先慶典
之覃具官某行本端方體資質重禁林之孚號嘗預發
揮憲席之持綱亦資糾正比賦四方之治屢上三最之
文淮海保疆土田上錯謹乃包茅之貢助兹休燎之成
峻貳秋卿參升勲等(若加階即/云勲級)竝為均施之美且旌述
職之勞往承厥恩勿懈于位
　　張昪可特授尚書工部侍郎加上柱國向傳式可
　　特授給事中制
敕周以宗祀來四海之助漢以明堂受諸神之釐朕攷
舊修饗盡志告䖍祖宗孚忱神靈畀祉因以均曲施之
澤時則厚近省之臣以爾昪蔚為吏師資有賢業以爾
傳式器行居厚資術本優竝以卿材之良升于王國之
選或以奉公精力屢治邊郡之輸將或以濟物惠心迭
奉藩房之刺守江西之計巳集橐關之最亦聞屬齋薦
以承神竝䖍恭而述職式霈熙成之慶爰圖貢助之勤
進貳冬官之卿入膺暮瑣之拜參加寵命優示恩章往
孚于休勿懈于政
　　曾公亮可加柱國制
敕朕思法令之出協方俗之宜命取舊文裁定新制且
究一時之便用先三日之庚乃睠侍臣領兹近局適第
成書之賞特旌覃思之勞具官某體識淹通才猷敏濟
稔更文翰之職寖研法律之㣲曏被詔以修書能約文
而從俗體我省方之至協兹下令之源閲刋定之有條
在襃嘉之宜及進優勲等加示恩章
　　李球可内殿崇班李玘可内殿承制制
敕某等内寢之聯視諸朝秩外家之貴體自朕躬主于
拜除宜在優異爾等戚畹貴種仙李真枝被長君退讓
之風承鄧氏法度之教咸自修綜莫不柔嘉久從班籍
之編名未稱小侯之立學宜峻近庭之秩且光左相之
賢往服寵襃益思淑慎
　　霍保安可樞密承㫖南班賈徳明可樞密承㫖帶
　　南班小將軍制
敕某等夫樞宥惟重實總于幾㣲音㫖所承尤資于篤
慎以爾保安材敏而濟以爾徳明性謹且和竝隷幾廷
預聞密政蹈箴規而無忽習事典而有餘歳勞自陳府
奏來上差進右曹之掌兼增武弁之榮用奬恪恭益思
敦勉
　　馮易簡可内省内常侍制
敕某履尚謹温資性沈密久服掖塗之祕屢當頤指之
煩銜命必恭束身無過念施勞之累稔俾解籍于長秋
特優内侍之名出次西聯之舊往祗襃渥勿替莊修
　　伊恕可御前忠佐制
敕某少壯初服果敢知名積以功勞使于宿衛暮年行
及衰病日侵尚嘉宿勤差降下列仍優刺部之重亦承
環衛之嚴往服寛恩勉伸餘力
　　呉幾復張碩賈章蔡抗竝可加騎都尉張太初可
　　加輕車都尉制
敕朕以四方殊俗萬事異宜將體流水之源以布巽風
之令俾爰立制亦既成書有嘉編削之勞用舉甄襃之
典具官某等雅有學尚蔚為才髦參奉詔文對刋法制
尤邃科舉之習竝通事典之經遹乃物宜禆成治體已
擢升于器任仍敘進于勲聯往復茂恩益宣美業
　　單州團練副使范仲回可騎都尉制
敕某曏以不修簠簋嘗坐簡書削茂秩于儲闈降副車
于列郡涓成宗祀泛施曲恩宜加敘于聯勲尚勉思于
往過
　麥允言可景福殿使制
敕國家沿祕寢之名參置使範寵信臣之效增峻官儀
矧親近而有勞在襃榮而惟允具官某才資畢給忠力
自將領巖除宿衛之嚴居惟無過預叛壘討平之策時
則有功爰當舍爵之初巳峻廉車之重朕近乘國政之
暇因攷星緯之書惟是渾天之儀以及璇璣之法曠年
祀而不講恐日官之失傳因命討論俾爰典作匪愆厥
素遹觀乃成智思引于淵㣲規摹造夫精密覽嘉今績
圖用舊勲益進殿塗之聯彌光貂省之任尚敦忠恪裒
對寵靈
　　張亢可客省使加食邑三百户制
敕總章廢饗之巳久攸司倚席而不談朕攷希闊之文
建廣大之祀先格太室還祀合宫神靈居歆天人竝貺
均布福嘏泛澤臣工具官某䇿名時髦授寄儒帥功名
已大資雄略以為能富貴自知藴壯圖而有素洊委制
邊之任洽聞禦侮之勞夷險弗更致為可尚屬覃朝慶
益衍户封其在懋承勿忘式遏
　　向傳範可四方館使制
敕朕選卿族之良主禁閽之謁宿衛久而無過陟恪勞
而未圖㑹求試于藩房念積勤于軒幄思廣踐揚之美
用推委遣之恩具官某體韻詳和識業明濟早繇盛閥
之選入聯外邸之姻遄賴器能擢居扃禁宣詔命而惟
久練事典而克精比更衆職之煩間修二國之好專對
不撓絜矩無渝屬安世有持橐之勞而耿純興治郡之
請稍遷近職用委强藩矧方貢之是司在使聯而則重
參領符竹往賦教條勉申汝能益稱朕意
　　綦史宣可遙郡團練使仍舊禮賓使制
敕某别都分建軍籍實繁和壘訓齊戎國為重爰進升
于使範用分寄于武鋒以爾深厚有謀謹孚無過侍于
禁近早著宿衛之勞嬰以劇煩屢宣强敏之用曏以敷
施之地屬當靈武之衝俾領䕶于營兵克厎綏于邊郡
更書巳及陟典宜加惟全魏之帶河有離宫之管籥就
增戎秩往涖兵鈐益資更練之才式爾倚毗之志無忘
亮節益體茂恩
　　張岊可東染院使張僎可禮賓使制
敕具官某朕睠典戎之臣居被邊之任有勞可紀久次
未遷用均其恩差進以秩以爾岊名有武幹習知戎略
新秦介在河外委之監軍以爾僎勇且知方恩能撫士
常山臨控代郡任以䕶兵竝資馭衆之才咸著綏邊之
效用旌軍最爰正使聯爾勞伐之勿遺表寵臨之特出
尚圖忠力各推精誠
　　任守忠可宫苑使加輕車都尉宗志聰可左騏驥
　　使加食邑鄧保信可右騏驥使加食邑武繼隆可
　　皇城使加上騎都尉制
敕祀所以孚誠昭孝通神明者也朕攷宗祀于古復孝
饗于朝裒對上靈昭升尊配翕受敷錫緝熙純嘏則亦
親信之任有忠力焉以爾守忠性則謹孚材本彊濟以
爾志聰篤在誠亮敏有幹局以爾保信精明適用端粹
自持以爾繼隆習練事經休有風力竝用勞舊參試劇
煩入司宿衛之嚴預我齋祠之事乘輿所次部分有條
行在肅如拱衛顒若逮成熙事亶有勤庸均穆祥釐大
伸茂典竝優使範之陟兼從井賦之加且旌陟恪之勤
徃服襃華之寵
　　錢晦向傳範竝可東上閤門使加上騎都尉制
敕具官某等夫徳盛者流光文繁者禮縟朕昭孝宗祀
纘戎竝配具法物之駕奏成安之曲神靈咸喜天人竝
貺升燎之夕協氣薰蒸用均祥釐宜先近侍以爾晦器
用純備材資敏通以爾傳範性業淑均志慮沈邃竝為
慶閥之令參侍朱閤之華曉暢事經嫺習儀矩比膺專
對之選蔚有將命之稱交試劇煩悉昭幹裕逮九房之
講祀因千乘以闡儀周圖親信之勤委以譏呵之任行
能肅若嘉績茂焉㑹熙典之休成推泛恩之均施稍遷
使範益進勲名用甄拱侍之榮往服褎嘉之寵
　　王中庸可引進使王果李中吉可東上閤門使竝
　　加輕車都尉靳宗説可西上閤門使英州刺史李
　　珣可東上閤門使加上騎都尉制
敕朕以季秋吉亥循復饗典纘戎祖考對越天地告䖍
盡備物之志委瑞有如山之崇泛推曲恩以澤庶位王
中庸等或以材武膺器使或以地胄參近侍練更禁局
之要分制邊部之衝資有策謀交著聲績迨熙成之均
渥睠禦侮之有勞進增使範之華申加勲等之授往欽
慶施滋勗忠圖
　　曹修可東染院副使兼閤門通事舍人制
敕某遮扞外虞在西州而為重宣納禁職于上閤而特
清以爾家本元勲世濟忠略關隴懷于遺愛羌戎懾其
餘威固原控邊勁兵要處爾則材武繼其家聲委以軍
符鎮兹戎壘善拊循于士伍能厎靖于疆陲特寵禁闥
之名仍優染翟之介勉思静勝之算當循武穆之為就
服茂恩思濟先業
　　西京左藏庫副使髙遵裕可依舊西京左藏庫副
　　使兼通事舍人制
敕某惟上閤贊司之職蓋右列清要之塗非夫材稱顯
聞不得兼領以爾勲門華緒内使宿名久戍邊防克奮
忠毅夙圖上略嘗聞善謀守固封疆方收逺績擢預典
儀之秩用增武爵之榮益思盡規以答殊寵
　　馬懷徳可西上閤門副使制
敕某惟朱華之上閤當太㣲之法宫置副介之名用承
諸使慎尺一之令必取有勞乃先外禦之圖式稱至公
之選以爾俊雄韞氣沈毅有謀得牧人馭衆之方著憂
國奉公之節比更邊郡參任兵鈐卒乘講修行陣和睦
士夫懷附戎索厎寧予録乃勤命進以秩遷貳禁閽之
要尚委列城之衝職美于中恩不遺逺益圖忠槩茂對
襃章
　　柴貽範可閤門通事舍人制
敕某謁者之任掌賓贊受事攷功之法用宣納為最必
賴舊儀之習乃揚近職之榮以爾辭令敏修力局幹舉
再隸朱華之閤久侍赤墀之塗篤在首公勤于補過曏
圖專對之善亦嘉更練之能出講隣驩導迎使聘訖無
逋事亶有積勞特升贊于殿中往服勤于朝次勿忘勉
勵以對襃遷
　　李推實可閤門通事舍人制
敕某舊典通事本隸西臺近制建官則領朱閤非善音
吐有姿範者不得預于此選以爾出簪纓之後侍軒闥
之下久典贊謁十更年序曏經陪祀之慶依從升秩之
科願回霈恩稍遷近職爰念服勞之舊特推從欲之仁
益升華近之聯勿忘宣納之最併圖肅恪用對襃嘉
　　孫用可左藏庫副使王日宣可禮賓副使王克讓
　　任守素毛永保竝可内殿承制制
敕某等夫䕶營卒邏邊警式遏外侮通為兵官稽歳勞
校軍最差進茂秩抑惟邦典爾等膺材武之選有力局
之用數更委使見稱彊敏齎伐自列應書當遷司帑别
都典客近局或從耆定之峻而承音制之重率由功次
咸用詔除尚繄拊循以厎綏靖
　　李緯可莊宅使制
敕某夫守邊之吏若篤在首公則有國之規亦醲于用
賞以爾選自材武名有智謀嘗治軍行亦任城主能均
士卒之苦頗得夷落之和乃睠朔藩實為裔壤雖守和
戎之䇿尚厚宿兵之屯適委撫循自陳勞最用篤疆臣
之勸特優使範之遷今鄰好方堅邊事不聳宜修耕守
之備務先安集之方當竭爾忠何愛吾賞
　　郭承宗可六宅副使制
敕某承地胄之華資器能之敏參内庭之使介練近局
之事條能寡悔尤頗著風力既得處躬之善復嘉營職
之勞疇用年庸升亞使秩往服襃遷之渥勿忘臨履之
修
　　孫昻可宅副使制(案宋有六宅副使莊宅副使/等官此宅副使上疑有脱字)
敕某朕曏以右饗大神咸澤庶位覃厥休成之典擢爾
副介之名仍聞守邊業有滿課詳觀閥閲之上乃在詔
書之前重遺成勞申加茂秩用究臺恩之美益聯使範
之華矧早負于忠圖當益躋于逺略厎寧疆事取稱朕
心
　　馮承用可供備庫使制
敕某朕以洛宅之右陵宫所安永言孝思分置官守嚴
奉歲時之薦用均霜露之懷以爾早勵恪勤洊膺委使
罄一心而營䕶歴四稔以終更亶無尤違前有比例宜
正名于大使用率職于近廷且旌灌柏之勞當職出綸
之渥
　　趙滋可供備庫副使制
敕某朕以山東土俗勁悍多盜臨淄負海為一都㑹安
輯勞來髙選時望乃今守將前吾樞臣言爾警邏彼方
肅清所部材勇可任方略甚明多翦兇渠善遇士卒嘉
聞來薦亟用賞勞度越常均超介諸使益圖自效就䖍
吾恩
　　胡稹可供備庫副使制
敕某通班朝寢授任嶺隅屬小醜之跳梁提支兵而討
撲披堅能力獲級有勞還奉更書來援勲籍特寵使聯
之介且旌軍最之優勉竭爾思往承吾渥
　　盧昭度可供備庫副使制
敕某有著在庭以能任職頗立勤效實應陟科用遷副
介之聯式示襃嘉之命尚圖忠力取稱恩章
　　李保信可供備庫副使制
敕某預秘寢之聯視外朝之品比資武幹適委邏兵能
謹視于冦偷頗肅清于鄉部通稽宿課參叙今勞擢居
使介之聯就壯軍行之領尚圖忠力懋對恩章
　　劉允濟可供備庫副使制
敕某睠彼關南控于塞下重兵留戍夾河置防爾早以
幹資給吾煩使伺軍中之動靜覘疆外之㡬㣲比及終
更多得要領擢升副介之列且旌馳奏之勞
　　張徳志可供備庫副使制
敕某蹈謹畏之風進承中制資强濟之力參服外勞聿
修無愆所至有迹屬計年之課吏且齎伐以應書擢升
使介之聯庸示朝恩之茂益圖勤藎以對襃嘉
　　許咸亨可供備庫副使制
敕某籍在殿塗是承中制任居邊部式遏外虞善拊循
于士兵煩宣著于材力修上最凡之目合于旌陟之科
宜寵副聯往亞諸使尚謹將屯之重勿忘繼武之和
　　全克懃可供備庫副使制
敕某敏頗有材謹且能力中承軒闥之制外䕶州藩之
兵參叙積勤亶無逋事宜疇吏課之最用優使介之聯
就服襃嘉益圖勤藎
　　王文顯可供備庫副使制
敕某通籍文陛假守姚墟以風矩之修資力局之幹徳
行頗舉士兵兼懷上計有司應我攷法寵内庭諸使之
副奬外屏守臣之良就服臺恩勉思藩政
　　錢師回可供備庫副使制
敕某職承内制身服外勞邈居江鬱之潯近按島夷之
悍長兹逺服撫我列城能和殊俗之心弗啟吾民之患
宜疇賞格入副使聯尚惟忠力之圖䖍兹恩典之茂
　　江從可供備庫副使制
敕某性質專良力局幹舉給吾左右之事涉于禁奥之
塗沈密罕言端修寡過宣傳中制稔服内聯凝集成勞
參應陟典俾升諸使之亞且承劇務之煩勿忘欽祗益
圖云補
　　李允恭林宗普竝可供備庫副使制
敕某等開敏自將謹孚有裕竝資器幹之利參試材使
之煩藉漢省珥貂之華涖周官司甲之職局事修舉績
善著明特正供擬之使聯咸參副介之朝秩且賴宿官
之久宜從增秩之留往服襃恩益圖來裕
　　李琦可供備庫副使李瑊李琚李球竝可内殿承
　　制制
敕某等朕以浚泉在詠懷聖氏之慈渭水興嗟增逝者
之感眷言諸息洽被遺恩以爾等妙年自修沖規可尚
參從貴里分籍禁庭罹蓼莪之在憂服苴麻而居制或
聞摧慕良足哀矜覽遺表以泫然稽舊章而允若擢升
使介進陟班聯恩乃究于外家義勿慚于前代勉思樹
立姑務顯揚
　　周應可西京八作使制
敕某首列太醫參領儲使仍典水衡之職兼司都苑之
嚴必葺有勞乃為可紀閲監司之薦狀務開勸以推恩
特超叙于崇資往欽祗于茂典
　
　
　
　
　
　
　
　
　
　
　
　
　文恭集巻十七
欽定四庫全書
　文恭集巻十八
　　　　　　　　　　　　　宋　胡宿　撰
　外制
　　張昪可兵部員外郎充天章閣待制環慶路都部
　　署經略安撫等使兼知慶州制
敕朕選通經術有行義之士訪對制閣參典秘圖置在
内朝之聯本惟儒者之職間咨䇿略分寄翰垣亦服采
于禁嚴且推恩于臨遣我收文武之用往制羌胡之衝
乃獲能臣爰敷茂典具官某有史魚之直稱壺遂之賢
稔聞忠規嘗置罔錯端心向國處鯁議而弗回正色立
朝臨至剛而不吐屬西川之闕帥惟安化之控邊言念
戎翰之良無踰書殿之舊進參持橐寵升屬車臨長列
藩表率本道噫左右薦替内外屏毗委仗則均安集攸
賴書不云乎爾身在外乃心罔不在王室寛我西顧勉
而求忠
　　劉沆可依前給事中充龍圖閣學士知開封府制
敕前世尹正之才難于三輔本朝都府之政刑諸四方
我得吏師寄之京劇宜峻圖書之職往裁輦轂之煩具
官某風業俊雄體識明逺早代言于掖省常賦政于藩
方文采潤色而有餘經術飾事而不惑委靈刑之審克
多中典之平反咨乃讞疑副予欽恤試公才之敏百鍊
不銷考績用之期一閏已效睠惟浩穰之地實資强濟
之能剖析煩拏推行靡密自近庭而選衆繇内閣以升
名往司獄市之繁善體教條之意使枉直有寄苛慝不
興嘉竚治功以光表則
　　錢明逸可依前兵部員外郎充龍圖閣學士知蔡
　　州制
敕京輦之政誠處劇煩犴獄之情所當審克既失防閑
之理宜從罷免之科具官某雅稱偉才早奉大對入典
明命作為訓辭擢預禁林之游委司都府之治失于馭
吏淹乃繫囚久違弊斷之期不勝楚掠之苦以至踣斃
良用哀恫而又日者庸狡之人構造詐諼之䇿冀望非
福震驚朕師雖已正于刑書猶未安于朝議其上尹政
且領守符仍優内閣之除兼委近藩之便尚圖敏政勿
替來忠
　　劉沆可龍圖閣學士給事中知永興府制
敕朕以内閣圖書之職資儒術行業充備其選全雍戎
馬之地用文武器幹倚以為重既獲敷求之志宜有臨
遣之恩姑示睠懷且旌圖任以爾具官某才具明決知
識周通自振藻于皇塗實有聲于當世作我明命著訓
暢于西臺敷厥教條勤撫綏于南夏能去山林之蘖善
得江漢之心比奉更書還參從蹕委近司之審克多中
典之平反刑讞靡留朝言惟穆㑹長安之闕帥方四顧
以須才僉曰汝賢協于朕意左右獻納雖志力之是圖
内外屏毗在藩朝之均重爰申茂典益進榮名用煩俊
哲之行參付徳刑之計噫重兵所部雜谷攸居雖方略
素明無煩于多訓而剛柔參濟勉務于適中往服兹猷
勉成逺用
　　左中奉大夫權尚書吏部侍郎兼史館修撰周綰
　　除集英殿修撰知温州制
敕近臣勇退洊控于忱言王者閔勞俯從于雅志睠惟
耆艾宜錫恩輝具官某學術醇深行能髙妙登車攬轡
徧更外服之華拖玉飛緌晩上禁塗之峻銓綜著天官
之效編摩光金匱之藏方隆尚齒之時遽有由衷之請
老成是賴申諭莫回升麗正之崇資畀永嘉之名郡以
優耆徳以示殊私尚勉建于風聲即還躋于次對
　　右侍禁折繼祖可西染院使知福州制
敇具官某爾世蹈忠圖族雄邊部率和種落懷附朝家
嚮兹伯氏之良承濟前人之業遏磧中之外警委河上
之列城方倚拊循遽嗟殞缺覽疆臣之條奏逮部衆之
控祈謂爾武幹尤長純誠可任習知戎馬之事能識羌
夷之情宜襲舊勲式俞來請伸部符之朝奬進染翟之
使聯恩典有崇名秩其慎當善遇于吾衆務謹守于先
規
　李昭述可依前刑部侍郎充龍圖閣學士秦鳳路
　　馬步軍副都部署兼知秦州制
敕二閣峙于内職在圖書六郡被于邊任居戎馬矧隴
西之尚武惟天水之稱雄謀諸師臣得于雋望適倚鎮
綏之略宜推臨遣之恩具官某盛徳名門偉才良器該
典文而多洽資志識而周通居然敏猷應乃郡務幾廷
進直得安世慎密之風北道倚臨有翁歸文武之用塞
垣以肅年閏比更試乃秦中濱兹河外撫羌戎之雜種
制汧隴之勁兵牧人其難選衆斯屬用寛西顧之睠具
急盛秋之防兼疇制閫之勤庸益進秘圖之禁職憑賴
所寄内外則均勉從易壤之行嘉佇幹方之最其聴朕
命不忘爾勞
　　劉巽可主客員外郎知濟州仍賜紫制
敕某究明經義初預銓集之流通曉吏文遂膺宰旅之
選領校五曹之事慎持三省之方能寡悔尤頗精比例
寖升朝次屢易歳隂用圖風力之勞出寄符書之守仍
進握蘭之秩復班染䓞之章臨長吏民宣録條教勉而
善政䖍我渥恩
　　李珣可文州刺史制
敕朕考經術之文見春秋之法推親親以貴母黨因善
善而及宗支況我外親殞夫元舅痛享年之不永撫遺
札以增欷俾加惠于孤㷀示敦仁于戚屬具官某柔恭
克孝通敏且材侍子舍而無違出后家而有裕早任天
闕之要誠為戚畹之良險釁所鍾哀摧在疚尋推恩之
有自在進秩以攸宜已陞右閣之華兼刺列城之重慰
其孝嗣思乃前人式究哀榮勉思法訓
　　趙良弼自豐州刺史除撫州刺史制
敕師賓之列素用正人牧守之任必求良吏具官某資
于忠信文之禮樂言詞詳雅器識洪通令問徽猷搢紳
推重南宫起草事著于彌綸東呉授鉞功存于制勝中
外之政終始不渝爰自休閒尤彰操尚宫垣選美俾參
調䕶之職方鎮藉能式委分憂之寄
　　劉永年可寧州刺史制
敕某夫刺史古之方伯為國爪牙任千里之尊秉一州
之率威懷所寄擢敘尤艱以爾胄緒本華才資兼茂謹
孚匪懈敏濟有聞歴内庭諸使之聯申列部鈐兵之委
載環歳序參敘宿勤特升刺部之名尚寄典土之任廩
給優厚朝渥便蕃勿忘俯傴之恭更圖臨履之效
　　張惟吉可果州刺史制
敕謹質者朕所倚愛澹退者人之難能況夫參珥左璫
列侍中省久居親信之任弗矜委使之勞宜舉襃章且
旌沖範具官某忠純有守謙約自持侍帷幄之起居常
勤陟恪慎樞機之周密能絶悔尤比資强敏之材屢任
劇繁之職曾驅馳之不憚在俯傴而益恭未嘗求官且
不遺力安和備于諸事恬晦簡于朕心是用申敘積勤
襃遷茂秩領劇部團兵之重增昆臺近侍之榮名數有
加寵靈特出勿替謹孚之志益昭毗倚之懷
　　郭元乂可忠州刺史陳拱可昌州刺史制
敕某等内統禁局參領列藩所以昭使範之華重戎翰
之寄用甄勞最式示襃遷以爾元乂材武是經智謀在
任以爾拱迪知忠果服在勇方竝髙諸使之聯分委䕶
兵之任絶甘有素馭衆適宜代北以清嶠南且肅嘉訓
齊之輯睦逮控遏之厎寧并升使竹之名參壯和門之
重就䖍襃典勿替忠圖
　　邢王孫宗望可遙郡刺史制
敕某朕篤在展親樂聞為善用進州藩之秩且旌宗邸
之能恩出襃優義存開勸以爾本支秀發環衛參居滋
承信厚之風雅厭紛華之習慕前良之楷法試累牘之
柔毫獻狀公車留觀天帳迥臻體骨之媚深嘉芝墨之
工特升刺部之名用奬臨池之學勿忘美志更懋令猷
　　張中庸可開封府判官制
敇某漢制以御史監三輔不法復有按章覆問之選至
于惠文柱下皆獄法之冠也不止于彈治而已今都畿
尹政之劇獄市姦人之淵隱偽干憲屬之良吏以爾治
劇有餘審固不撓資其抑欲之利與夫照姦之明往裁
諸煩善輔于尹
　　劉能可御前忠佐馬步軍副都領依前合州刺史
　　制
敕某勾陳之衛參䕶宸嚴尺一之遷舉循功次以爾奮
繇行伍通知勇方頗積勤庸遂有髙爵遙刺州部近拱
巖除宜升環列之名益佇樸忠之效勿忘勵節以答推
恩
　　譚嘉震可依舊内園使昭州刺史制
敕内司苑監遙制蕃職所以壯爪牙之選重襟喉之寄
矧幹方之惟舊且扞邊之有勞屬申委于兵鈐宜兼榮
于使竹具官某本惟將種少有驍名好慷慨以論兵加
深沈而多算洊領偏禆之任數當外禦之鋒疆堠無侵
軼之虞軍行有輯睦之整乃睠安化適控西戎尤急盛
秋之防特倚勁兵之處寵升刺部雄示專城勉踵世勲
益圖軍最
　　王興可陵州團練使傅永吉可開州刺史孟元可
　　普州刺史蔣偕可忠州刺史制
敕某等夫舉不失功則勞臣知勸賞不遺外則主恩下
究朕閲邊吏之瑣因見疆臣之名其間久踐戎行屢當
冦禦功名著而甚白爵秩鬱而未遷用振滯淹特申甄
拔以爾興資韞材武濟以樸忠以爾永吉嘗摧姦鋒名
有勇決以爾元氣質沈毅部分精明以爾偕文武自將
功名已任竝曉知疆事而達練戎韜曏賴扞城之雄比
居控塞之任種落畏伏亭障厎寧今參委戎鈐復分制
藩任軍陣輯睦士伍綏懷稽用舊勞申加襃典進領團
兵之重參升刺部之名出于朕心旌爾邊最各思自效
勿替曩圖
　　石全彬可陵州團練使制
敕某朕寵厚武材竝建使範乃眷軍團之峻尤為戎翰
之榮方寄外虞式頒成渥以爾操修無缺幹裕有聞以
謹孚之資早服勞于官省以敏洽之用久宣力于邊關
眷雍部之控戎惟匈奴之被塞允號勁兵之處尤艱禦
衆之材資乃練更委之鈐䕶仍進訓齊之秩用旌臨履
之勞往服茂恩善撫吾衆
　　劉永世可果州刺史充本州團練使制
敕朕慎名器之分懋官賞之宜差次功能擢敘武爵既
篤先勞之勸兼圖久次之勤用遷滯留宜伸甄拔以爾
承胄緒之舊資性質之良遙分竹使之符近總琳房之
職習事經而無缺奉朝請而有䖍閲官簿而則深覽需
章而乃實爰紀恪恭之節用升團練之名尚涖威神之
庭往欽使部之寵益思慎履當體殊恩
　　王從善可西京左藏庫使依前充果州團練使制
敕某洛師之重分置于官儀禁帑之名差優于使範用
甄往效特懋兹恩以爾勲閥緒餘近庭陟恪蹈世忠而
濟美服王務以宣勞曏者資素性之謹良委禁垣之提
警雖宿衛無狀俾出領于兵鈐而疇昔有勞用稍遷于
使局示舊勤之匪棄尚襃典之是承
　　余靖可左神武大將軍遙郡刺史州鈐轄差遣制
敕某陟罰之典竝體于至公甄敘之恩用圖于曩效張
敞起于亡命安國擢于徒中資以前勤抑惟往制以爾
博于古學濟以敏文自致秀科優入制等常游册府之
祕遄升辭禁之華煩使有材首公能力曏因往咎中見
謫居越在南服之荒多歴徂年之所尚分留籍巳進亞
卿朕以爾久侍近班三使絶域念勞可録在宥弗忘擢
居環衛之嚴遙刺列城之重無以名器之小異當問才
略之何如起圖而忠往服朕命就司鈐䕶當體敘收
　　李瑋可起復雲麾將軍保州團練使制
敕朕感先慈早棄長世眷乃元舅適及外家享命弗融
遺恩宜厚具官某義方被教退讓陶風稟韶令以兼資
處紛華而匪雜曏膺選尚方俾進修屬遘親喪例推權
制用正軍團之秩兼升環衛之名式慰孝思俾參朝請
庶幾進見特示眷懷勉遵肯構之規宜亮奪哀之意
　　溪洞新州知州彭師政富州知州彭師晡竝可銀
　　酒監武知本州軍州事制
敕某等越在辰溪欽我朝化善固封守多歴歳年有嘉
成勞且敘前化崇階美秩勲等憲聯竝命詔除益圖忠
效
　　溪洞寧州知州彭師鴈可銀酒監武知寧州制
敕某能慕聲明善固封守附陳前比求敘上恩嘉其輸
附之誠伸以襃優之命崇階茂秩華紱命章併示寵綏
益圖欣戴
　　曹正可袁州司馬制
敕某爾幹局無缺第課當遷具有奏封乞從歸老聴解
算商之任為除司武之名往服優恩俾從素志
　　追官勒停人屯田員外郎蕭禋可萊州别駕制
敕某籍通省郎班在朝序簡書罔畏簠簋不修詐諼受
賕鞫問得狀所坐狼籍談者諠譁宜正刑書奪去官秩
與之上介猶曰寛恩
　　解賓王可開封府判官閻詢可開封府推官制
敕某等古者京兆比三輔為劇今之都府亦萬事所叢
必簡乃僚協相厥務以爾賓王儒者之風志行修潔臺
觀討論之職京輦煩拏之任稽諸行事巳試之效孔明
以爾詢髦士之良才本强濟縁中司薄罪之坐歴外屏
左官之遷長于治民可紀之績甚白或就甄最狀升冠
元僚或還録敏資佐治煩局噫郵罰麗于事察獄必以
情勉思是言勿懈于位
　　髙良夫可依前主客員外郎充開封府判官石揚
　　休可太常博士兼秘閣校理充開封府推官制
敕某等朕髙選時望擢典京司妙簡才髦參備僚屬以
爾良夫習于為吏治有能名以爾揚休才堪決煩文甚
爾雅或嘗操外憲之柄或久預中秘之游稽慰薦而有
先試浩繁而巳效是宜參濟京劇輔佐尹賢爾其察人
寃謹吏黠慎要囚之伏念體庶獄之哀矜務竭乃心以
稱朕意
　　范純熙可鄧州節度推官制
敕某習知吏事領佩縣章本于惠心善撫黔細沛有餘
力能制冦偷支黨悉除鄉亭絶警州上勞迹臺舉賞科
擢亞元僚之游且旌健令之最
　　凌起可昭化軍節度推官制
敕某本造士之良膺字人之寄越在嶺服肅治邑封尤
旌方略之施多有冦攘之獲閲計臺之言狀覆憲部而
中科擢參賓謀申示朝賞
　　解賓王可開封府推官制
敕某中畿尹政之繁總司都輔先朝景徳之制增至屬
僚參聴庶獄之辭分裁一府之任用釐浩劇必選幹能
以爾學力淹通性資純固預儒館討論之任更曲臺贊
相之儀用先行實之圖且膺政務之試强敏者乃其有
濟安舒者戒于後時往承上官勉修爾職
　　鄶唐可懷州防禦推官張式可賓州軍事推官制
敕某等往者職在詰盜資入督郵能修尉察之方善厲
追胥之力冦偷就獲墟落厎寧覽嘉勤吏之能超用有
司之格擢從州簿參預賓籌往祗從事之榮勿替首公
之敏
　　許震可試大理評事充威武軍節度推官制
敕具官某循吏之子清白承遺縁䕃格而隨牒階詔舉
以字民所守廉平素行修整代還有應書之最次補以
入幕之僚尚寄弦歌勉續功次滿課之上則有前詔
　　張伯通可試大理評事充奉寧軍節度推官制
敕具官某朕用天聖詔書選舉令宰賞格條目端委詳
陳所以為官擇人廣施徳于天下比聞撫字多獲善良
齎伐之來恩典奚吝爾以䕃籍階仕版以薦任佩縣章
滿秩有功在法當陟宜參入幕之畫尚寄鳴弦之治往
欽無忽汔濟有成尚佇來勤乃終後慶
　　李益可試大理評事充徐州觀察推官制
敕具官某任居宰字介在邊隅歳惡無聊民起為盜能
施設于方略悉擒送于根株縣部厎寧臺格應賞乃睠
彭門之劇俾參幕府之籌用録前勤尚圖來效
　　劉羲叟可試秘校吕夏卿可試秘校充石州軍事
　　雅官餘如故制
敕某等奮自髦彦名有學術羲叟早膺詔舉獻䇿開邊
夏卿曏自賓興以文入彀或試員于列寺或隨牒于逺
方㑹置局以修書俾和鉛而參職觀所舉者咸吾近臣
稔聞約史之勞加有奉祠之恪熙成均慶典領為言用
升賓幕之資對服書筵之舊姑為漸陸勉濟成編
　　張子庚可殿中丞依舊知縣制
敕具官某夫春秋之法先内而後外繇近以及逺爾早
籍彀中之雋適治寰内之邑持心近厚從政弗苛條上
年庸協應賞格進丞盾省之局參預朝著之聯于以風
激四方開勸勤吏此亦先京師後諸夏之義也其楙承
之哉
　　劉槩可試大理評事充忠武將軍節度推官知邢
　　州堯山縣制
敕具官某爾曏奉臺詔治兹邑氓能體勤約之風善賦
惠和之政終更無缺旌陟有條宜升幕府之游尚寄縣
同之任勉修前績姑俟後恩
　　前守鄜州洛川縣令宋太可試大理評事充天平
　　軍節度推官知潞州壺關縣事制
敕某以敏給之才推擇為令在職稱辦于法當遷列于
賓席之聯付以縣章之寄益圖善治以漸榮階
　　張徽可試大理評事充節度推官知䕫州奉節縣
　　制
敕具官某以軍從事之職任邑大夫之政秩滿官下代
還邊隅較課中銓升榮大幕尚寄弦歌之治勿忘簠簋
之修有佇來勤以須後陟
　　髙汝士可山南西道節度推官知瀘川縣韓澤可
　　山南東道節度推官知廣安軍新明縣制
敕某等縣大夫之職去民最親朕用天聖詔書拔舉清
吏付以銅墨寄以弦歌似聞元元頗受其賜脱有異績
何愛陟恩爾等名在選中治成官下終更齎伐鈎校應
書稍升幕府之游重煩美錦之製勉卒前課具如賞條
　　郭旦可依前祕校知單州成武縣公遜迪可試祕
　　校知齊州歴城縣馬居方可試祕校知濮州臨濮
　　縣制
敕某等邑大夫之任以寄赤子之命非有臨履善最監
司薦延朕未嘗輕授銅墨爾等居尉察之職有追胥之
勞翦除盜姦肅清鄉部本郡言狀有司覆實在勤可紀
于法得遷竝試守一同臨長百里有民有社良足為政
既能屏去苛慝便當存撫細弱脱有善迹何愛存官往
正爾心使稱朕意
　　李舉賢可洛州曲周縣令制
敕某以法學之明縻我爵秩以吏資之習服我尉員方
略甚明冦攘多獲有司言狀賞格應遷嘉其敏才擢以
健令勉樹庇民之績且旌詰盜之能
　　吕用賢可磁州邯鄲縣令制
敕某勾稽名官承乏比邑撿簿書之謬絶有毫差督冦
偷之姦悉能株送鄉亭肅乂民堵妥安所部條聞厥勞
炳著宜示賞科之信俾要健令之章往服褒遷益圖員
補
　　成吉甫可趙州隆平縣令制
敇某中經生之科隨大選之牒守尉百里詰盜四封盡
得主名多獲支黨留司上其最狀憲部議其賞條宜升
佩于縣章用勸登于吏力就䖍襃寵勉務清修
　　申陟可相州湯隂縣令李伾可兗州瑕丘縣令制
敕某等名居尉察職在追胥任百里之佐員詰四封之
姦盜根株多獲閥閲條聞宜旌印綬之榮擢布弦歌之
政用優力幹且信賞條務濟惠和往綏細弱
　　王昭可濮州臨濮縣令制
敕某曏居尉察嘗翦冦攘尋稽臺賞之條已結縣同之
綬綸函未拜苴制乃嬰適御祥琴追申前詔用復弦歌
之治益思簠簋之修
　　趙貺可相州永和縣令制
敕某調補都銓追胥劇邑善知姦穴之隱悉得主者之
名株送甚多邑居以肅監司言狀參覆應書宜從健令
之遷且賞詰姦之效益圖撫字無替操修
　　宋康濟可青州益都縣尉制
敕某本繇襃博嘗舉蹶張預禽冦偷遂有班籍厭走一
封之傳求換半通之綸俾領追胥且從志尚當善恤于
民隱務祗守于官箴
　　种世衡男古可鳳翔府天興縣尉制
敕某男某爾父曏以將材官吾邊部著首公砥節之效
有典戎幹方之能適倚扞城不幸早世覽觀爾奏論列
父功因命憲司攷驗實狀事雖存于端緒辭有涉于詐
諼尚念前人舊著勤績為寛法律之坐俾司簿書之稽
當體寛優勿忘甄録
　　白舜元可莫州長豐縣尉制
敕某名書班籍年在東隅厭乘軺車願仕郡邑亦以餘
力庶幾學文俾除尉察之員尚謹追胥之職勿渝美志
兹懋來勤
　　敕賜五經及第孫師旅可鄆州須城縣尉制
敕某曏以經中美科預選便殿今以年合常格得集中
銓可以試吏服官詰姦禁盜無替而學尚慎厥初謹視
冦偷善遇黔細
　　敕賜毛詩及第王仲甫可光化軍乾徳縣尉制
敕具官某爾曏用專門之學當中揚庭之科㑹失節宣
謝去唱注今疴恙良巳而名録具存銓部以聞尉察為
擬當慎服官之始勿忘絜矩之修謹視冦偷務恤黔細
　　李從政可秀州嘉興縣尉制
敕某曏者自廷尉史除民曹掾銓資甫入書局遄留㑹
刋定之奏篇用追胥而改秩且甄恪效益守廉規
　　史館孔目官汪宗益可青州壽光縣尉制
敕某經署版曹留寘史觀肄勤匪怠習事寡尤質選格
而已盈稽恩比而當補外邊尉察往務勉修
　　尚書學究及第陳元良可永康軍司法制
敕某爾曏者經明得科齒幼未禄今緇布巳冠而舊學
尤通可以入官使之從政往司三尺之律初有半通之
綸善持丹書務遵素履
　　蘇澄可權蔡州支使制
敕某朕以震誕在辰賞延均渥惟吾政弼之舊來上公
車之章言爾早預親聯冀霑朝寵宜自勾稽之局權居
參畫之筵尚慎聿修無忝内舉
　　黄東可成州同谷縣主簿制
敕某蜀郡學者等鄒魯焉爾經藝淹通喜為諸生之誦
説士矩修飾往被大臣之薦延試秩蘭臺授經石室雖
仕版有所齒而稟禄未及賦乃今州將之重即吾書殿
之望再形論奏益堪取信就補勾稽之秩勉思教道之
方宜本先儒以正後學
　　孟永寧可新州新興縣主簿充翰林待詔御書院
　　祗候制
敕某恪奉嚴宸頗精楷法籍禁門而惟舊成寳刻而有
勞特疏一命之榮且奬六書之善益專小學往服茂恩
　　御前學究及第李奎可河南府澠池縣主簿制
敕某齒未及冠經已中科曏令待年今乃應格成宵雅
肄三之志服初命半通之綸無忘愛民其益修巳
　　曹宗壽可磁州昭徳縣主簿劉復可陳州西華縣
　　主簿制
敕某等本縫掖之家紆使者之紱藝文略涉志局方剛
不樂乘軺之馳來求訟牒之補為除班籍聴入銓流分
勾簿書之稽尚勉箕裘之習
　　進納梢草空名助教制
敕某日者河流弛于故道比詔都水議塞決隄爾能輸
下揵之材(案史記下淇園之竹以為/揵原本揵訛捷今改正)以助有司之費用
補州藩之佐且為邑里之榮
　　髙永可試助教制
敕某爾嘗以藥石事于宗藩試諸方書頗知倫脊命學
庠而試秩去選籍之入流往服榮名益思謹力
　　在京進納斛斗楚州等第戸房旺可將仕郎守本
　　州助教制
敕某等金布甲令共給邊費至于入粟補吏皆漢法也
以爾本編户之細擅居室之饒能捐我私以佐公上俾
崇鄉里之化往服朝家之恩襃勸在兹祗受無忽
　　成有宗可河中府司録㕘軍監汀州鍾賽金銅場
　　制
敕某比沿銓牒經佩縣章亦既終更適從調集以州綱
之列掾莅金冶之别司往服爾勞用圖來賞
　　明法及第廉正臣可陜州靈寳縣主簿段林可霸
　　州司法參軍制
敕某等本治臯蘇之律或通鄒魯之經對升科榮各在
年妙今鈐格既及則官使自宜往勾邑簿之稽參司邊
掾之任勉思乃職勿替攸箴
　　張永徳可衢州常山縣尉兼主簿制
敕某以籍在行人名參上介䖍于秉事號為寡尤愍其
歴紀之勞寵以莅官之命往司尉察勿忘廉規
　　薛安期可益州司户制
敕某隸在公府主發詔函執勤累年賞勞有典授以路
藩之掾寵兹民版之名用示優恩尚仍舊局
　　學士院驅使官羅整可梓州司戸參軍依舊供職
　　制
敕某隸屬嚴局服從煩使在事條而頗習奉頤指而有
勞來援舊規宜有初籍俾預銓流之補且從禁苑之留
　　新及第進士諸科李育等可幕職州縣官制
敕新及第進士李育等朕自纂御以來規恢治道右文
崇術扶進學者育材養器登備時使親加較試多所成
就烝然髦士參照内外勸導之意可謂至矣爾等竝因
詔舉相與計偕有司籍名便坐臨試既第其辭等復差
以爵秩爾其念進官之始思臨履之難善持官箴無忽
民事咸自修綜取稱吾恩
　
　
　
　
　
　
　
　
　
　
　
　
　
　
　
　文恭集巻十八
欽定四庫全書
　文恭集巻十九
　　　　　　　　　　　　　宋　胡宿　撰
　外制
　　皇姪宗懿可端州刺史皇姪宗述可右屯衞大將
　　軍制
敕國家承軒祖之詒謀法陶唐之敦族封爵同姓體貌
大宗道在維寧恩宜加腆具官某孝恭履徳信厚成風
具官某性茂溫文體資英嶷竝稟玉林之粹悉含銀派
之和胥被寵章參居環衞奉朝惟恪居邸有聞朕濬百
世之遙源謹九宗之屬籍惟時賢亮司我本支宜酬營
職之勞遞遷冢子之秩特升藩刺對總巖除豈惟旌是
似之美才蓋以襃乃親之有徳惟欽擢敘勿替踐修
　　皇姪宗樸可貴州刺史皇姪宗藝可左領衞大將
　　軍制
敕分建宗屏參睦本支環設衞官拱扈宸極號為要職
舉屬茂親以爾宗樸迥稟靈華居然信厚以爾宗藝夙
成體哲樂善為猷竝兹緜瓞之昌咸睦大宗之訓師言
是率禮範攸循屬敦敘以崇風宜襃嘉而進秩列城遙
刺大將超遷且光閫寄之雄兼衞巖除之重宜懋遵于
法度用對越于寵休
　　皇姪右千牛衞將軍士顆可莊宅副使制
敕某宗子之良見推才實輟于環衞寘我周行往究汝
能毋忝予寵
　　皇親男授官可竝副率制
敕某等國家神明之後本枝茂焉爾等蔚為文孫適在
穉齒已勝衣而能拜且就傅之有期㑹嚴祀之涓成覽
大宗之條請宜優初秩仍錫嘉名數從率府之除滋厚
宗藩之睦
　　皇親賜名與官海詞可竝右内率府副率制
敕國家祚出神明之後慶席祖宗之靈蕃育文孫參映
皇室朕乘感誕之節孚敦敘之仁澤厚近支體先異姓
閲大宗之言上用諸邸之通規昭揚嘉名甫班初命勉
勤幼志䖍服茂恩
　　樞密使王(某/)親姪孫廷年給事中參知政事劉(某/)
　　親孫男子雅工部侍郎參知政事劉(某/)親孫男燾
　　竝可守祕校制
敕國家誕辰故事推恩邇列法得任于門子禮特優于
政弼以爾等年妙志美體安節和本諸恵訓之深稔于
宵雅之肄宜有官簿用寘京司祗我恩章勉于學力
　　少傅致仕李若谷遺表奏泉州進士薛穎士可試
　　國子四門助教制
敕某韋布諸生甌閩逺客久託名臣之館近罹東道之
喪素行無虧遺章有請用試員于學省且略選于銓臺
俾有官稱勿忘士矩
　　太子少傅致仕任布孫拱之可試祕校太子少師
　　致仕任中師姪孫元之可試監簿制
敕具官某孫某朕因感流樞誕節之慶優安車就第之
老賞其世嗣延以朝恩爾等挺生名門滋承忠教服士
矩而允若亦地勢之使然宜有官聯以漸時使分從試
秩咸用起家尚服初榮益思自勵
　　兵部尚書陳執中四從姪孫太初可試四門助教
　　制
敕具官某四從姪孫某惟爾從祖任吾大臣曾髙以來
丘墓在逺若為疏屬尚夷平人守䕶有年掃除甚力俞
其章請試以學員且奉舊塋匪敘常選
　　故龍圖閣學士禮部侍郎劉筠從孫景純可守將
　　作監主簿制
敕具官某孫景純夫修廢功援絶世聖王之髙政春秋
之美意也以爾從祖筠懿徳大雅殊行偉才逮事章聖
之朝經為禁林之老朕初紹宅稔聞納忠朝匠亡身支
庶尋隕烝嘗罔寄門户可哀因命有司推求近屬爾少
承緒業親則諸孫禮存出繼之文世載為後之義俾員
大匠用續前人往慎爾修當䖍吾詔
　　故翰林學士彭乘男敏行可太祝景行可奉禮制
敕具官某男某爾父號為時徳服在禁林遽嗟至哲之
萎且表諸孤之藐緒言未泯遺音可傷用推延世之恩
式寄邇臣之悼爾等稔聞曏學滋被教忠竝因聞禮之
餘差進奉常之屬尚圖樹立自致顯揚
　　故翰林學士彭乘姪壻王寧可試將作監主簿制
敕具官某姪壻某早服縫衣屢干貢部未有仕版尚栖
衡門屬予侍臣今者捐館閲其遺札爾則外婣來祈恩
典之延用補匠員之試惟當以藝無用選為
　　侍讀學士户部侍郎王拱辰親兄拱安可試將作
　　監主簿制
敕具官某早列廷臣屢馳使傳屬誕辰之敷澤因仲氏
之貢章求寘京師願謝班籍方倚股肱之郡用嘉手足
之情寵以匠員宜兹門緒往踐官箴之厚益循士矩之
良
　　故翰林侍讀學士葉清臣遺表妻兄進士趙淳可
　　試將作監主簿制
敕具官某妻兄進士某爾紱冕之餘伏膺門業已踰强
仕之齒未及進官之門近者失吾名臣弗克柄用時則
遺奏爾乃外婣來求餘渥之延特越常均之比試諸匠
屬姑有仕階尚當勉之無忝逝者
　　禮部侍郎致仕蔣堂姪之器可試祕書省校書郎
　　制
敕具官某姪某惟乃仲父實予名臣鑒知止于道家還
時事于宰旅寖延酬賞參澤近支以爾業承清門義均
愛子被風訓而逾劭聞學尚之足佳往試祕丘初有官
簿懋勉時術奮取世科以為慶閥之光寵不亦美歟
　　故工部侍郎致仕楊偕親孫景道可守將作監主
　　簿制
敕某孫某惟爾大父若時名臣方授禮經謝去官政如
何不淑奄至云亡爾惟裔孫朝有恤典宜從匠屬之補
用推世賞之延往服官箴勿忘風訓
　　司門郎中致仕樂安國男溫可試祕校郎制
敕具官某男某爾父年老為郎章言還政願囘遷授之
澤以延嗣續之榮爰試秩于祕丘用承顔于子舍勿忘
樹立益務勗修
　　職方員外郎致仕王述男孝叔可試將作監主簿
　　制
敕具官某男某爾父剛于為吏老滯諸郎以疾乞年有
章謝事法得任子意在養親禄可奉于旨甘誼足感于
幼艾匠員往試門緒勿忘
　　駕部員外郎致仕陳淨男枚可試將作監主簿制
敕具官某男某爾父老在郎潛表還官政且厚引年之
寵用推任子之恩試以匠員續其門緒即宜祗命勿替
承顔
　　都官員外郎致仕盧器男洪可試將作監主簿制
敕具官某男某爾父著中臺之籍預外朝之聯來上奏
封求還時事願囘挂冕之澤用為肻構之榮爾滋服義
方祗勤孝養往參匠屬庸示朝恩且慰家嚴之情勿忘
子舍之恪
　　都官員外郎致仕王琥男駥可試將作監主簿制
敕某男某惟乃之父有著在廷嘗授經于藩房旋倅政
于州服以疾謝事援比乞恩用試秩于匠員俾承顔于
子舍慰兹挂冕勿替為箕
　　虞部員外郎致仕王周男某可試將作監主簿制
敕具官某男某爾父少從官政晩寘郎曹年及杖朝表
求解紱願以歸休之渥移為似續之榮稽用朝彞俾參
匠屬往佩起家之寵勿忘肻構之言
　　虞部員外郎周徳延男慶之可試祕書省校書郎
　　制
敕某男某臺郎員外于法未當任子朕愍告老之士著
推恩之令使夫養者有禄退者無戚恩用延于似續義
足感于耆艾爾父年合禮經秩在虞衡章言公車謝去
官政舉用兹典往試秘局當思進宦之難勿忘奉養之
恪
　　故王徳基男咸有可閤門通事舍人許持服制
敕具官某男某朕悼師帥之臣殞邊隅之任思究哀榮
之典併推似續之恩以爾出自勳門本諸忠教著籍廷
臣之次典謁天墀之華遘于閔凶越在哀疚覽遺章之
所請懷前人之弗忘特升宣納之名俾進近嚴之列聴
從終制勿替移忠
　　河北都轉運使吳鼎臣遺表奏親孫男承規傳規
　　竝可試將作監主簿制
敕具官某孫某等曏選爾祖使漕朔方甫寄劇煩遽嗟
奄忽覽觀遺札采錄諸孫用開允于緒言俾鈎稽于匠
屬咸思祖服之重往承朝渥之優
　　䕫州路轉運使楊文舉男彦誠可試祕校制
敕具官某男某爾父委之使傳往恤吾民章言公車祈
任及子且勤巴徼之逺用延世賞之榮優以校文試于
秘省兹為漸陸勿忘起家
　　淮南轉運使李仲偃次男孝直可試祕書省校書
　　郎制
敕具官某男某爾父久以清徳厚行名稱朝廷方委將
漕之煩來援任子之法爾滋承風訓瑩有神華宜試秩
于祕丘用起家于名閥勉修逺業祗服茂恩
　　故寧逺將軍知棣州田彦晏長孫忠俊可溪洞都
　　巡檢故知富州田承亮弟承喜可銀酒監武知富
　　州制
敕某等族依邊徼世奉闕庭能撫種人善靜吾鄙屬大
門之殞(案此句/有脱誤)得使部之奏陳寵以憲聯授之􁇋級當
傾輸于忠力以承嗣于前人
　　故麟州烏嚕族下班殿侍三班差使羅佑親男崖
　　可本族副都軍主制
敕具官某男某以爾族居戎落代服忠圖内正聲明逺
為保障閲守臣之通奏言爾考之淪亡用稽世襲之科
俾錫軍幢之號益思固圉以美克家
　　滿濟罝勒噶卜楚男罝木磋沙克罝伊實男吹罝
　　勒沙克罝庸蘇男斯結斯清矩嘉奇正男戩巴勒
　　沙克罝揚摩男細斯承續制(案滿濟罝勒噶卜楚/原文作䝉家叱噶齪)
　　(罝木磋原文作兼卒沙克罝伊實原文作捨家也/結吹罝勒原文作穹氈落沙克罝庸蘇原文作施)
　　(家藥四卒斯結斯清原文作厮結四青矩嘉奇正/原文作俱家欺征戩巴勒原文作膽彪沙克罝揚)
　　(摩原文作捨家養抹細斯原文/作惜四今竝依唐古特語改正)
敕具官某惟爾之考弈世居邊内拱朝風外扞吾圉奄
從喪逝良用哀矜閲本帥之奏陳求遺孤之承續即其
戎落授以軍酋咸率忠誠勿隳先志
　　集賢相宋庠妻淮陽郡夫人胡氏可成國夫人制
敕朕慎調元之任尊置相之儀選諸具瞻用正名于茂
宰迹其内助復加恵于小君且明朝禮之優實旌壼則
之茂某官某妻某氏矩儀淑慎族望華腴四徳之教婉
從二物之經參濟嬪風以穆家事用修惟乃夫子之賢
膺我弼臣之舉義由協濟恩用襃嘉胙而成國之封光
乃慶門之合采車進飾象服益宜往欽名數之華逾奉
箴圖之訓
　　平章事龎籍妻彭城郡夫人劉氏可進封彭國夫
　　人制
敕朕以樞衡大柄屬于耆俊之臣乃用車服殊章旌其
賢善之室蓋進弼之任重則加恵之典優詳按朝文敷
施邦采迹通規而惟舊昭恵問而則新具官某妻某氏
柔正含風閒華表性挺生􁇋閥蹈四徳而無違來歸徳
門經二物而有助曏用哲夫而圖政已自小君而進名
胙之大彭宜是象服適中階之命相惟内壼之配台有
升庸進秩之襃昭積行累功之致滋峻起家之美進開
成國之封恩數益華儀品參稱當思名器之旌禮尚勤
圖史之詔言往服寵靈永孚嘉告
　　故引進使果州團練使王克忠妻上黨縣君石氏
　　可進封武威郡君制
敕具官某妻某氏爾之所天嘗經事朕忽成淪逝良用
盡傷愍飾之恩既加于密印疏封之渥更及于帷堂以
爾族茂華腴徳彰韶令服攸箴于圖史躬乃職于組紃
攸遂靡譏殲良遽及特升榮于郡甸慰銜恤于家閎宜
誓柏舟用䖍綍命
　　故引進使陵州團練使王克基妻張氏可封清河
　　郡君制
敕朕愍親信之逝有懷若人推封胙之恩用慰其室具
官某妻某氏挺于冠族躬乃柔儀作合公侯之門昭宣
圖史之訓行無攸遂痛在未亡追用所天之勞申加益
地之典進疏郡甸昭示朝榮彌敦正淑之規以對襃嘉
之命
　　濟州防禦使張茂實妻劉氏可封彭城郡君制
敕具官某妻某氏出髙華之族稟柔婉之風懿範交修
憲言祗率屬巖下之衞方用乃良而闑内之封宜優異
等特疏榮于望郡用申寵于名城往祗茂恩益敦淑履
　　參知政事髙若訥姊陳宗古妻可封文安縣君制
敕親有立愛之言澤存及族之義況近司之預政為同
産以祈恩義有可嘉朕亦何愛具官某姊某官妻婉靜
有儀賢和自飭從所天而不達誓已志而未忘覽仲氏
之善言敘共姜之守節兼囘毖祀之渥冀得寵章之封
析以縣田胙之湯賦往祗茂澤彌勉柔風
　　禮部尚書同中書門下平章事文彦博妹信安軍
　　判官成偉妻可封永康縣君制
敕本根盛者枝葉茂焉慶既發于名門澤宜覃于勝族
以爾具官某妹文氏矩儀閒逺思理詳和歸于令人綽
有賢範雖榮珠履之伉未徹粉田之封惟時哲兄任我
元宰沿親闈喜愛之志移合宫進胙之恩因求綍章願
啓湯賦有美謙恭之尚兼圖孝愛之嘉特疏縣壤之腴
俾獻慈堂之壽併伸前寵式表重榮
　　張方平女故殿中丞蔡天申妻張氏可封壽昌縣
　　君制
敕某氏爾父徳善在躬參貳機柄均勞于外得謝朝廷
延賞致恩國有舊典爾徽柔莊靜嬪于慶門錫以邑封
庸示襃寵思永燕譽宜其家人
　　長安縣君可封仁壽郡君制(案長安縣君上脱/某官某女等字)
敕具官某女某氏昔師臣張禹病漢文帝車駕臨問之
禹以愛女為言乃知常情之所不免也今吾肱臣所虧
墨奏猶濕且有安昌之請求益石窌之封矧婉範夙成
恵問有淑宜裂多城之壤用增湯賦之田欽對茂恩勉
循懿矩
　　定武軍節度使承裕第六女遂寧縣君趙氏可進
　　封長樂郡君制
敕某氏淑婉有儀嬪于良士同天之慶均逮宗親錫封
名城用為華寵
　　磁州防禦使承亮等女可竝封縣君制
敕某等穆有性範秀發天支已茂穠華之風猶疏湯沐
之賦經祝延之紀節廣惇敘以推仁特啓縣田用招邦
族往祗寵數尚勉柔儀
　　防禦使宗旦等新婦可竝封郡縣君制
敕具官某妻某氏朕以震誕之辰因祝延之慶旁均恩
施近澤本支以爾族茂䕃華體閒性正少服公宫之教
居佩女師之篇作合宗藩協恭巽饋遘樞纏之紀節睦
邦族以敦仁用疏(郡君列郡/縣君佳邑)之封式允大宗之請析而
湯賦䖍我綍恩
　　右領軍衞將軍克修所生母李氏可封南陽縣太
　　君制
敕惇敘之愛所以睦宗藩封胙之恩所以厚邦典以爾
具官某母某氏性為淑哲族本華腴因乃子之祈恩屬
大宗之獻狀特疏望縣用錫美名宜䖍渥茂之思益蹈
謹良之戒
　　左龍衞軍大將軍饒州刺史承翊親育母霍氏左
　　金吾衞大將軍舒州團練使潁國公從謁所生母
　　鄭氏右千牛衞大將軍文州刺史宗敏所生母范
　　氏可竝封縣太君制
敕朕以扶厚人倫糾綏邦族爰及祝延之慶宜推天敘
之恩以爾具官某等所生母法度自將矩儀兼劭挺生
宗哲參茂本支適因震誕之辰來控疏封之請且將崇
孝亦用廣恩特優縣甸之名姑徇藩房之美滋敦柔範
益服寵章
　　左監門衞將軍宗翰所生母劉氏可進封縣太君
　　制
敕天下之風莫先于孝門内之治必本于恩某母某氏
性婉而和徳柔且正實生宗子乃領衞屯來祈湯沐之
封用順劬勞之報胙之名邑錫以命書往欽茂恩益修
懿矩
　　右江溪洞田州知州黄光倩母阿儂可封宣化郡
　　君制
敕某氏爾服于遐荒克有材智料籍丁壯勞勤顯聞錫
以命書用為寵勸
　　皇弟安徳軍節度使華原郡王允良乳母王氏可
　　封永壽縣君制
敕具官某乳母某氏少率姆訓善治禮防于藩邸有保
阿之功惟朝家敦崇睦之典需章有請舊恩弗忘宜疏
湯邑之封姑徇藩王之願益圖淑慎進服寵榮
　　贈鎮江軍節度追封丹陽郡王守節乳母徐氏可
　　封髙平縣君制
敕某乳母某氏朕睦邦族之良愍宗藩之逝延録保阿
之舊申加封胙之恩析用縣田進為湯賦尚慎柔嘉之
履往欽褒敘之榮
　　貴妃大姑張氏可特授典正制
敕掖廷建職參綰内司宫正有僚分條近職竝圖才淑
選侍宸嚴貴妃大姑某氏族茂髙華徳昭婉穆少服大
家之訓早聞良袂之風入踐祕塗益彰柔範宜升司正
之掌滋示寵名之華往服茂恩恪思慎履
　　貴妃第八妹張氏可封清河郡君制
敕具官某第八妹張氏挺生慶門參懿柔矩服憲言而
有自謹姆教以無違通籍掖庭預長安之外戚選名輿
地胙列郡之封君往欽湯沐之榮益懋柔嘉之徳
　　貴妃乳母周氏可特封長安縣君制
敕某乳母周氏柔謹資性保阿有勤閲椒掖之上言求
粉田之錫號移別恩而用授明前恵之聿圖胙以縣田
為之湯賦尚勉循于懿矩往祗服于茂章
　　徳妃位聴宣夫人張氏韓國夫人位聴宣夫人張
　　氏竝可封掌膳制
敕某等資承淑茂選侍禁嚴欽柔範以無違躡祕殿而
有裕親承音㫖益慎矩儀用醻年序之勞稍進膳羞之
掌兹惟襃渥勿替恪恭
　　魏國大長公主親外孫女錢氏可封壽安縣君制
敕朕惇敘之恩尤尊于外館彚征之吉宜擇于近支以
爾某族本華腴性資韶令世素傳于帶礪言早服于箴
圖屬貴主之為言乃賢女之攸出宜疏湯賦用錫縣田
往承渥茂之封彌服柔嘉之尚
　文恭集巻十九
欽定四庫全書
　文恭集巻二十
　　　　　　　　　　　　　宋　胡宿　撰
　外制
　　蔣堂可禮部侍郎致仕制
敕非達人無以蹈止足之美惟賢者乃能潔去就之分
睠言舊徳適殿中兵援經禮以露誠抗封章而還政且
優哲艾用遂晏安具官某才粹而文道沖且正體風識
而盡逺懷資術而本强進直計樞之嚴比歴藩房之重
老于政事故吏道之可師式是風華惟名教之為樂績
宣中外治盛東南引周任之有言遵祁奚之請老朕方
希古忠厚惜時耆明稔聞歸志之堅姑從繕性之適閔
勞煩事就成美名周官亞旅之聯春卿宗伯之貳峻是
儀等昭我恩章勉爾嗇和以永遐福
　　王渙可太子賔客致仕制
敕禮耆齒尊舊徳所以尚賢存道體厚仁俗所以弼化
矧吾謝事之老夙懷經哲之風前識表㣲髙蹈知止屬
兹成饗之慶命以增秩之甄用奬耆明且嘉澹退具官
某懿徳攸好雅行是躬起王國之烝髦資名門之濟美
被服儒術緣飾吏文申翊宗藩曾恵訓之不倦艾服官
政固強力之未衰時用欽于老成世方期于䇿進而能
獨拔昬俗褫去華軒率經禮之攸行務名教之為樂固
以昭正素之履聳貪偷之風惟朝廷嘉尚之恩下歲時
存問之詔而神明克壯志慮彌沖會熙典之涓成貺茂
恩而進序升宫朝之調䕶適林岫之晏安姑遂松喬之
游亦惟綺季之舊往服休命益御太和
　　蔡黄裳可右贊善王稹可太子中舍人苗存可大
　　理寺丞劉制可大理評事竝致仕制
敕某等壯年遊宦皓首棲遲豈不爾勞尚困于選以年
力之疲曳厭王事之驅馳自陳日侵願謝時使京師進
秩朝序升聯竝增軒冕之華且慰丘樊之逸
　　許上達可太子洗馬謝元振可守國子監丞竝致
　　仕制
敕某等濩落暮年間闗常選及此疲薾願從歸休意有
嘉其自陳禮難強其不及聴還所任之政兼圖既往之
勞洗馬進聯上庠丞秩且旌沿牒之久足慰挂冠之歸
　　髙牧可太子洗馬徐渥可守祕校竝致仕制
敕某等調集中銓㕘承列掾或已及皓首或稍厭折腰
竝附郡郵願謝曹事有嘉知止用示寵甄儲禁洗馬之
榮祕丘抱槧之美式光歸志宜體優恩
　　劉忠信可太子中舍人致仕制
敕某本治曲臺之經屢更大選之集衰遲已至疲薾自
言願解一同之章允從三徑之適嘉其審分寵乃謝歸
進朝秩于奉儲致官勞于娛老
　　李備可太子中舍人致仕制
敕某久從銓唱㕘預賓籌稍疲管庫之勞且有挂車之
請少盡風力老歸丘樊宜錫寵恩以娛晚志擢㕘儲寀
進服朝闈足為里閈之華尚從廩稍之急
　　艾介石可太子中舍人致仕制
敕某早集選部晩至綱曹自陳年疾之餘不堪官使之
劇願從謝事當有推恩特升儲宷之華用為家閈之寵
姑從所欲勉務自將
　　楊令望可太子中舍人致仕制
敕某少壯服官衰遲作掾能知經禮之訓願謝紀綱之
勞止足可嘉歸休宜寵用寘宫坊之秩往為里閈之榮
佚老在兹祇命無忽
　　張隨可太子中舍人致仕制
敕某本階經術之進歴趨選集之勞比至都綱則已皓
首乞身有請謝事為髙用遷儲寀之華以慰里門之式
尚思佚老當體推恩
　　孫可度可太子中舍人致仕制
敕某爾少壯服官久間闗于銓集衰遲仕郡尚黽勉于
綱曹居多几案之煩自陳齒髪之邁願還初服且寛至
誠
　　姜湛可太子中舍人致仕制
敕某本由治經早預從政甫備列卿之屬且釐外局之
煩引疾自陳謝事為請宜從藥石之便難勉筋力之為
寵以儲僚慰其暮齒尚勤輔助當體寛優
　　韓松可太子中舍人致仕制
敕某爾身為絳簿籍在銓流已過亥人之年頗嗟離耋
之日能自言于州郡求歸老于田園宜進奉儲之華以
為挂冕之寵足榮故閈且慰頽齡
　　趙維可太子中舍人致仕制
敕某奮由一經困于久宦逺任州綱之劇自陳年老之
衰求解所官且還初服能遵經禮宜有朝恩升儲禁之
為僚寵家園之佚老尚勤輔助往體寛優
　　孟朝宗可太子中舍人致仕制
敕某少超選格晩至州綱展公力而弗遺佩官箴而無
缺自陳衰齒求謝劇曹審分可嘉歸休足樂宜進承華
之秩用為故閈之榮往服寛優自從頤養
　　張正可太子中舍人致仕制
敕某治經中科沿牒署令久預銓流之集自陳年力之
侵願解縣章求返初服愍輸勞之且久在知止之可嘉
宜升寀于宫坊俾增榮于家墅
　　鄭崇徳范振竝可太子中舍人致仕制
敕某等進升仕塗淹移銓序或為列郡之綱紀或寄大
邑之弦歌竝迫暮年自陳老病愍驅馳于職事聴頤養
于精神寵僚選于承華服朝榮于故閈用光晩節當體
優恩
　　李逢可太子中舍人侯允恭可祕校竝致仕制
敕某等或治經服官或入資署吏亶無遺力咸有積勤
至列郡之紀綱任詞曹之參佐自陳暮齒且白緜痾難
強沒階之趨願從挂冕之逸特升僚于東禁用試秩于
祕丘以慰歸與且嘉勞止
　　趙穆可太子中舍人馬宗諒可監丞竝致仕制
敕某等除吏且久秉事亦勞尚滯中銓俱以皓首能量
已分自白齒衰願辭印綬之勞得從井臼之逸聴謝官
守仍寵朝榮秩以儲僚丞之學省俾兹燕適往服寛優
　　蘇維岳王敏竝可太子中舍人李克明可國子監
　　丞竝致仕制
敕某等早集大選參服外勤仕至右曹長于劇邑或引
年知止或援疾自陳願歸休于田廬求謝去于州縣咸
從今欲併敘往勞秩以奉儲丞于太學慰兹遲暮便乃
養頤
　　韋陟可祕書丞致仕加上輕車都尉制
敕某朕曏者拜貺于郊覃渥在位爾時謝事法當推恩
渙號早行餘澤未究宜遷􁇋級用信教條就䖍吾恩且
慰而志
　　吕佐可衞尉寺丞致仕制
敕某粤從版授真勾簿稽以侵西夕之年頗歎東隅之
失願還官事歸老家園特優列寺之丞且慰挂車之意
　　楊贄可衞尉寺丞致仕制
敕某補吏以訾上言稱疾求謝逺方之牒願挂下澤之
車用遷衞府之丞俾就家庭之佚聽而輔養體我寛優
　　孟元亨可大理寺丞致仕制
敕某早趨選集晩滯勾稽自陳衰老之侵且有乞身之
請嘉其知止寵乃歸休用升廷尉之平以慰南岡之步
　　皇甫采可大理寺丞致仕制
敕某早集銓流晩為郡掾不憚斗筲之役頗用簠簋之
修自白暮年願返初服宜承棘路之授且寵蓽門之歸
當服寛優往從怡適
　　吳旦可國子監丞致仕制
敕某爾早集都銓纔至諸掾揣薾然之衰幹識知止之
大方乞骸以歸税駕良善宜寵上庠之秩以為舊社之
榮
　　鄭有斐可國子監丞致仕制
敕某早從調集晩滯勾稽自陳齒髮之衰願謝簿書之
役服勞有自知止足嘉用丞庠學之榮俾遂丘樊之適
尚續以廩勉修于家
　　張太一可國子監丞致仕制
敕某少壯從宦遲暮倦游來辭下澤之勞願從初服之
逸進丞學省參列京司俾藥石之善持聴丘樊之自便
往究餘齒當體至恩
　　石待問可太常博士致仕制
敕某早以敏文階于俊選中嬰廢免再用敘收遂班文
石之朝已迫虞淵之景進趨良苦疲薾可矜以其早㑹
先朝嘗承大對特升司蕝之局用光挂冕之歸往服優
恩以究餘齒
　　趙真卿可大理評事致仕制
敕某嘗任勾稽之員坐受雇更之入自罹廢免尋命敘
收掾于嶠南辭以親老來謝官使願從家居尚矜造士
之餘特寵法卿之屬勿忘奉養當體寛優
　　翁奭可和州司馬致仕制
敕某早入銓流適隨掾牒附郵引疾謝事乞身聴解綱
曹即授上佐仍優廩給當識臺恩
　　吳髙可撫州長史致仕制
敕某少隸牙門晩有班籍以年力之疲曳愍王事之驅
馳即其本邦授以上介俾從安逸當體寛優
　　穆介可華州長史致仕制
敕某早直秘寢之聯嘗贊禁閽之謁中因罷黜尋復甄
收自陳年力之衰願謝斗筲之役特優上介當體寛恩
　　李仲連可左清道副率致仕制
敕某前朝近支南國餘胄早有庭臣之籍比乘使者之
軺煩局所更敏用無滯自陳年疾之瞀願辭時使之勞
副東京二率之聯參屬官四品之列嘉其知止慰乃養
痾尚體寛優忽忘輔助
　　張保和可右清道率府副率致仕制
敕某名存班籍年合禮經能省已以自陳願乞身而待
盡嘉其知止率以副員尚為逸老之榮往欽從欲之恵
　　姚可久可左監門衞大將軍致仕制
敕某執技以進歴稔且長嘗首太醫遄正諸使比閲奏
封之上自陳年力之侵願謝見官良合古誼俾升環衞
之列仍假折衝之名當體寛恩以從佚老
　　宋榮可左屯衞大將軍致仕制
敕某早縻勇爵嘗當軍鋒奮士户之積勞用邊闗之勤
略寘諸環衞秩以折衝自陳年力之衰不任軍旅之役
願謝時使得從家居閔煩㝛衞之勞聴遂燕申之適益
升屯衞當體寛優
　　錢子穆可左監衞將軍致仕制
敕某服在内聯綰于外務薾然疲役迫是暮年因郡邸
以為言求家園之佚老聴還時事尚寵衞屯往服寛優
自勤納養
　　耿從政可左領軍衞將軍分司南京致仕制
敕某領使親宅典戎近藩早稱幹能比更委使閲奏封
之來上陳老疾之侵衰願解兵防乞分留務愍年力之
少盡勉醫藥以自持進升環尹之名闗領別京之衞仍
俞子舍之請就即縣齋之安當體至恩以究遐福
　　陳允恭可左監門衞將軍致仕制
敕某中預禁聯外監屯旅當畨禺之卑濕苦毒霧之薰
蒸重膇成痾步趨難力表解近墀之職言求環衞之名
願尋疾醫且謝時事竝俞所請勉務自持
　　柴貽憲可左驍衞將軍致仕制
敕某世承累組之華朝賴敏材之用籍使聯之舊早服
禁嚴司邦憲之平屢當審克頗著平反之效稔聞幹裕
之聲衰疾自陳歸休為請特優環衞之秩用適燕居之
宜尚體曲恩往怡晩節
　　劉吉可右領軍衞將軍致仕制
敕某少壯驅馳晩暮疲曳尚有最凡之目未經甄陟之
科自陳齒衰求謝官使有嘉知止為敘前勤優升拱衞
之名寛賜燕申之適悉從爾欲尚服兹榮往遂嘉貞益
頤眉嘏
　文恭集巻二十
欽定四庫全書
　文恭集巻二十一
　　　　　　　　　　　　　宋　胡宿　撰
　外制
　　皇姪宗鼎可贈邠州觀察使追封新平王制
敕凋落近支感深于邦族追加愍䇿恩究于國章某信
厚存誠温恭表質克稟燕詒之慶有光敦敘之風鳴玉
奉朝剖符領郡顧年塗之未艾在志力之允嘉遽感疾
以歸全為廢朝而興歎特襚觀風之印仍班析壤之圭
用昭追逺之懷兹示飾終之典庶幾營魄尚識寵靈
　　故太子太師致仕任中師可贈太子太傅制
敕義重股肱之虧禮尊冕服之襚務崇恩厚取究哀榮
矧聞政之舊臣早秉鈞以陪朕乞身未幾復魄可嗟追
懷鵠髪之良宜厚密章之飭具官某體行明潔志慮忠
純有秉彛經哲之風兼砥節首公之操圖其宿望屢煩
方面之行資厥老謀嘗預幾庭之訪比均勞典還守本
邦曾是壯猷亶無遺力來謝時事閔煩老成俾參綺季
之游姑遂松喬之適遽聞薨落良用䀌嗟睠舊人之弗
忘挹餘芬之未泯追加宫傅之秩增慰壙宵之靈恩禮
若兹營魂尚識
　　故四方館使新州刺史王克忠可贈引進使遙郡
　　團練使制
敕禁近之臣嘗經于委使哀終之典當厚于追襃以爾
具官某階胄緒之華兼器幹之敏歴更煩局洊聘殊疆
䖍使指以無違奉官箴而有恪晦明生疾奄忽收神短
歴可嗟愍章宜及進升使範參領軍團庶榮厚穸之遊
尚識治朝之渥
　　故洛苑使任承亮可贈正任團練使制
敕具官某襃恤信臣匪常于邦典追旌死孝用篤于人
倫以爾行義修明材謀敏劭入祇禁奥履謹畏而寡尤
外治劇煩資恪勤而能力侍承親疾踰歴旬時藥必務
于先嘗目曾無于交睫因刲其腹遂隕厥躬可謂殺身
成仁舍生取義在竭誠之足感何與善之可疑特厚卹
章用嘉純孝襃進戎團之秩申寵壙宵之遊庶幾營魂
尚識恩禮
　　故文思使遂州觀察使史崇信可贈振武軍節度
　　制
敕親倚之臣忽嗟于殱落追襃之典用究于哀榮具官
某材則敏通性惟謹質給左右之事能寡于悔尤服内
外之勞克宣于忠力方任能于宿衛俄遘疾于晦明奄
至淪亡良深悲慨追用節旄之寵申加印綬之榮在恩
禮而有殊尚營魂之無忽
　　故莊宅使李希及可贈眉州防禦使制
敕崇讓之風以損已為美愍飾之法用襃先曰榮具官
某性蹈謹孚行稱篤實嘗歴近嚴之侍屢更煩使之勞
享數弗融殱良已久生有慶靈之積蔚鍾似續之良纘
考以忠在朕之右請回遷秩之典求贈乃親之官美志
可嘉恤章奚愛追升軍禦之重集增使範之榮尚歆予
恩往告而第
　　李懷贇可贈防禦使制
敕奉使宣勤既凝于前績念勞甄往宜賁于厚恩具官
某性本謹良材惟幹裕任乃居于親信行則寡于過尤
遘疾晦明收神冥漠適予心之軫愴覽而儷之控陳進
飭臺恩追崇使範惟稟靈之匪泯尚禦侮之歆榮
　　贈虢州刺史种世衡可賜成州團練使制
敕朕紀疆臣之勞愍戎翰之逝載加賁典用洽至恩具
官某深沈有謀勁幹能力屢奉典戎之寄頗著憂邊之
勤館舍早捐鼓鼙增愴已伸刺部之贈益峻團兵之名
魂而有靈歆我兹渥
　　宋昱可贈供備庫使制
敕某曏以廷臣委之縣道㑹五溪之雜種掠數雉之孤
城能率官軍出支賊黨不幸遇害遂隕厥躬有嘉死事
之忠已舉録孤之典曲加贈禮擢正使聯恩足慰于壙
宵義亦矜于孝嗣營魂有識名秩是歆
　　故供備庫副使李隨可贈供備庫使制
敕某素推温謹早侍禁嚴出䕶外兵甫還南服屬嬰无
妄之疾遽興不淑之嗟有懷恪恭載深傷䀌特推卹典
用正使聯歆我漏泉之恩慰而游岱之魄
　　鄧惟素可贈供備庫使制
敕某恩以恤往者愛之殊仁不遺舊者厚之至以爾夙
將謹力逮事儲坊奉頤㫖而必恭慎言樞而寡悔援乃
纂圖之慶比參侍幄之華尋遷隸于外庭俾亞承于諸
使勤庸有積命秩未優遽聞喪逝之音良軫衋傷之意
特正名于使範用紀績于銘旌尚識納言往歆渥澤
　　貴妃母夫人曹氏曾祖旭可贈祕書丞祖靖可贈
　　祠部員外郎制
敕崇戚畹之賢已胙封于成國襃祖服之美益寵賁于
慶閎具官某履素蹈和含章用晦早怡情于丘壑弗嬰
志于軒裳善既積于家庭慶乃滋于宫掖推本源流之
出恭延恩施之隆追建禮之禋曹疏祕丘之丞秩用示
壙宵之寵尚歆朝綍之榮
　　皇后姪女壻故西染院使劉永清可贈諸司使遙
　　郡刺史制
敇某夫葛藟之䕃既厚于本宗則葭莩之親宜延于異
數以爾材資通敏性尚簡温介諸使而有聲幹乃局而
能力逺圖未究壯齒奄零覽長秋之上言乃中宫之外
屬宜優襃恤用厚常均持正直于内聯復兼榮于列郡
庸示漏泉之澤尚慰壙宵之魂
　　故貴儀曹氏可追封賢妃制
敕存著盛閥没有令名念賢善之早淪寖逾年祀顧襃
榮之須稱益峻品儀以爾故貴儀曹氏參服憲言交修
懿矩選自元功之後嬪于禁掖之中逮事先朝早從後
掖收神惟寂緬太素之何歸留範彌芳藹祕庭而未巳
申修茂典追寵列妃用昭恩禮之殊且旌才徳之茂惟
淑靈之未泯尚名號之是歆
　　宜州刺史宗實故所生母任氏可追封縣君制
敕朕厚人倫之風篤戚藩之愛飾終有典教孝為宜具
官某故所生母任氏蹈履柔風誕育宗子曾享年之弗
永何先露之易零大宗以聞近支有請宜疏名邑之贈
以慰寒泉之思没而尚靈歆我朝寵
　　徳妃姪亡妻張氏可特追封郡君制
敕某妻張氏誕生慶閥蹈履柔風早歸舊徳之門嘗疏
名邑之賦稔彰淑哲驟委韶華託屬列妃實有葭莩之
戚祈榮望郡用開湯沐之封式示愍章且旌婉範庶幾
近魄祇服追恩
　　觀文殿學士尚書右僕射賈昌朝曾祖緯贈太傅
　　可贈太師制
敕人乃本于祖郊以饗夫帝故朕齋明肅僾徧祼世室
淳濯祇慄親祠泰壇福既降而孔皆澤罔幽而弗暨矧
吾宰路之舊宜伸祖服之襃某首冠民宗才經王體文
采表于來世名聲動于前朝蓋源深者流長而徳盛者
慶逺臧孫之善乃有後昆考父之恭是開達者惟燕詒
之醲徳挺端右之令孫光輔本朝早追崇于前傅㑹成
熙事用進陟于維師寵乃曾門優我時徳宜肅將于鬯
酒往祇告于文人
　　觀文殿學士尚書右僕射賈昌朝曾祖母魯國太
　　夫人栗氏可追封燕國太夫人制
敕王假有廟能享親以厚先禮行于郊大報天而尊本
極幽明之際充覆燾之間竝貺美祥畢覃惠澤矧惟舊
徳懷乃先慈宜更大國之封以為曾廟之寵某氏出髙
華之胄歸盛徳之門居穆言容動循法度服共儉之訓
中饋是䖍垂賢善之風後昆以大時予舊宰惟爾令孫
材居國棟之隆慶表里門之盛是宜象服遂荒大東㑹
成報本之儀益進追先之典采蘩之詠早契召南析木
之津抑惟燕舊申昭異數尚賁淑靈
　　觀文殿學士尚書右僕射賈昌朝曾祖母崔氏可
　　追封秦國太夫人制
敕郊以報其本故髙燎用升恩以究于下雖重泉無漏
所以承天地之竝貺昭人祇之普施矧吾舊徳之宰有
懷曾妣之慈宜厚飾恩用追來孝某氏挺生名閥作配
宗公循召南之國風能承先祭佐夫人之家事罔間内
言貴範留芳後昆滋慶令孫嗣服曩時相予嘗稽舊典
之文巳進小君之號屬成熙事益舉顯章介于山東齊
為成國之大胙夫闗内秦蓋故都之雄尚歆加地之恩
彌篤髙閎之祜
　　觀文殿學士尚書右僕射賈昌朝祖璉贈太師可
　　特贈中書令制
敕昭孝息民禮莫大于郊廟保姓受氏徳必本于宗祧
熙事遹成愷澤均被惟中臺端右之重資大門慶善之
餘用峻朝榮聿崇人本某深中直質强學敏文早彰秉
徳之彞弗更為善之度行髙前世惜人爵之未充慶在
後昆果棟臣之間出謨謀三事儀長百僚曏用纉祖之
文已寵維師之位屬成大報㑹泛茂恩申納内史之書
進崇右相之秩鳳池益貴鱣序增華尚歆告第之恩足
慰佳城之魄
　　觀文殿學士尚書右僕射賈昌朝祖母胡氏可追
　　封魏國太夫人制
敕朕飭齋輅祇見于清廟備法物肆類于后土徳産之
致精意以享尊大道配嚴祖所以明事上之禮教天下
之孝既翕受元祉則敷施惠澤不獨專卿厥美亦使褒
優其先況我大臣敢格舊典某氏出髙華之胄歸名勝
之門躬四徳之賢少服從于姆教經二物之善早輔佐
于君子遺風尚穆來裔寖昌燕翼有孫元耆在望曏正
名于巖弼已錫號于參墟澤既漏泉禮宜加地晉之始
賞魏則大名參稽于朝進胙而國益峻襃封之典尚祇
渥茂之恩
　　觀文殿學士尚書右僕射賈昌朝父注贈太師中
　　書令特贈兼尚書令制
敕朕祼于禰室明發有思郊于泰壇升侑如在惟天人
相與之盛有臣工協贊之美言念乃考豈不爾懷矧吾
揆路之賢早承家廟之祀宜襃先正用峻追章具官某
學洞本元行中儀表早振端朝之譽蔚懷表世之文藏
用弗伸早鬱王官之次乃終有耀挺生時棟之材冠别
殿之儀形席文昌之端右朕所體貌爾有慶靈爰當圖
任之辰巳峻襃封之典錫之右相崇以維師屬郊報之
修成在國章之洽舉益進中臺之令申賁壙宵之遊彌
表顯于家閎尚欽祇于朝寵
　　集賢相宋庠曾祖駢皇贈太傅可贈太師制
敕朕攷慎才傑緝熙政謀得詩雅巖巖之瞻屬以時柄
用春秋尊尊之誼襃厥曾門所以崇立輔之儀厚追逺
之典具官某曾祖某履和含正厚徳秉彞服展季之小
官恬弗以怪韞次公之逺業鬱未及伸慶乃垂于後昆
時則生于上哲屏藩左右馮賴謨謀曏總幾庭巳峻襃
先之典今升宰路益疏進等之恩賁寵維師增榮私廟
往修一卣之告尚歆八命之章
　　集賢相宋庠曾祖母王氏可追封齊國太夫人曾
　　祖母丁氏可追封魏國太夫人制
敕夫孝必務于本禮不忘其先朕選棟材之隆任以台
宰圖曾世之懿峻厥儀品雖襃賢之禮優亦本祖之義
著具官某曾祖母某氏賢明異稟法訓躬行修祭職于
采蘩承其先祖泣報囚于丹筆裕乃後昆時惟哲孫都
我茂宰前陪樞幄之論追用密章之褒名爵既新湯沐
宜鉅進胙東齊之壤升優全魏之名滋寵營魂尚識恩
禮
　　集賢相宋庠祖曜累贈太師可特贈中書令制
敕朕選有徳相大政惟是名數之重進都巖廊則宜爵
命之加併崇祖廟示慶源之所本亦襃典之攸先具官
某祖某蹈道淳深詒謀清白浚都之賢好善世則有聞
太丘之徳可師位曾未達遺恩在物留慶鍾孫挺生時
棟之材進膺衮路之拜用乂于我實惟爾先邁種之美
所滋裕後之祥乃茂昔樞柄之云總已賁維師今鼎席
之是居益兼右相襃榮偕峻慶靈弗誣歆此納書保爾
顯閥
　　集賢相宋庠祖母賈氏可特追封楚國太夫人制
敕亮天工者政之先尊人本者義之率惟國爵之重彌
大于孫謀則家廟之榮益延于祖配所以厚民風而昭
國體也以爾具官某祖母某氏賢有至行穆著柔風作
合名門盡䖍共中饋之美交修善道得輔佐君子之宜
覆育垂慈燕詒著慶惟孫經哲若時奮庸進增湯賦之
名升薦密章之刻句呉已寵全楚用荒尚歆告第之榮
益右充閭之美
　　集賢相宋庠父玘累贈中書令兼尚書令追封榮
　　國公可進封鄭國公制
敕相王室者徳之盛尊考廟者孝之隆惟慶源之深長
則靈氣之回復時乃冢嗣柄吾大鈞屬當贊䇿之辰爰
舉納書之典恩禮須究名數乃宜具官某父某位不配
才性惟合道誠心恕物仁何止于放麛隂徳在民慶乃
昌于納駟挺生良器用乂本朝曏總率于繁機已進襃
于先烈三師升冠二令兼榮今膺拜于文昌益進疏于
大國遂荒原武寔曰陪京彌昭爵命之崇滋厚烝彞之
薦尚歆禰室益右慶門
　　集賢相宋庠母王氏可追封越國太夫人母髙氏
　　可追封漢國太夫人母王氏可追封秦國太夫人
　　母朱氏可追封燕國太夫人制
敕巖路延登有國繄其弼亮親廟崇飾故事著于追襃
誼惟繼嫡之均時乃寵靈之洽具官某母某氏柔明著
範淑哲含風以門閥之華來嬪盛徳因圖史之訓居法
憲言存著善猷没章遺懿右乃哲嗣踐于中階妥當枚
卜之初彌積先慈之感愍章前峻胙典益加攷按輿地
之圖進崇大國之號用昭慶善胥于恩榮庶幾原穸之
靈尚識治朝之渥
　　集賢相宋庠母鍾氏可追封晉國太夫人制
敕任天下之重國以賢為本稽内治之則母以子而貴
況存著慈範而挺生傑才時則相予慶縁裕後宜舉追
襃之典用旌賢善之風具官某母某氏出髙華之門蹈
柔嘉之則來儀名閥承訓大家間于兩社之占實生哲
輔徙乃三鄰之學遂躋大儒屬當肇位之升倬冠烝髦
之首粤從樞筦入正台階載崇陪幄之聯彌動累茵之
感襃章前峻淑徳益宜進胙參墟之封增昭親廟之懿
厥靈不泯兹渥是歆
　　吏部侍郎同中書門下平章事文彦博曾祖崇逺
　　贈太保可贈太傅制
敕朕崇饗九房昭孝萬㝢馨香格于上下徳罔弗歆恩
施浹于幽明仁斯為盛乃睠同寅之輔裁成右饗之儀
申飭愍章襃崇曾世具官某素風傳世美徳在躬行固
重于本邦位不配于髙行前言多識被河汾舊學之資
惠政所孚留蒲宓字人之愛實啟貽孫之慶孚膺上相
之求自甫正于中階已迨甄于上衮熙成有典覃施及
先益尊帝傅之名用厚台臣之數慶餘所復歆告其承
　　吏部侍郎同中書門下平章事文彦博曾祖母宋
　　氏可追封魏國太夫人制
敕朕以孝饗熙成靈恩均被禮柄臣之重既孚號于大
庭尊曾妣之慈復納書于私廟具官某曾祖母某氏柔
儀異稟淑徳少成本育粹于名宗早來儀于慶閥躬采
蘩之法度先祭是承茂來葉之燕詒後昆以裕令孫挺
出上宰冠居曏膺枚卜之求巳攷胙封之典逮兹均施
益用追先伻來輿地之圖優封大國之號采章兼飭名
數載加尚淑魄之有知歆愍章之既渥
　　吏部侍郎同中書門下平章事文彦博祖鋭贈太
　　傅可贈太師制
敕朕宗祀五室合祛三神廣烝烝之風參侑于祖考推
尊尊之誼施及于臣鄰用加惠于大門示本恩于上相
具官某祖某循持雅行惠迪善猷自州壤以推風繇家
庭之儲祉孫謀詒厥資狐突善教之忠達者興焉賴考
父滋恭之徳若時茂宰惟乃哲孫早序正于台聯嘗追
崇于保訓禮成宫廟慶洽天人益峻三師之名用厚九
原之飾惟慶靈之囘復尚營魄之歆承
　　吏部侍郎同中書門下平章事文彦博祖母王氏
　　可追封越國太夫人制
敕朕追正郊宫之饗涓成陽館之祠秩上下以承神通
幽明而宣澤發于膚寸漏及重泉矧吾邦宰之賢有懷
祖廟之配曩慈所裕愍飾宜加具官某祖母某氏淑哲
成風賢明可範服箴圖而無斁循法度而弗違作合令
門穆嬪風而彌婉詒謀後世階慈訓以寖昌時惟令孫
持我魁柄自發揚庭之號已施飾壤之封賁象服之遺
榮申密章之時告屬兹成饗之慶永言來孝之追覆按
典圖進荒土宇增衍采章之等究宣恩數之榮燭于壙
宵歆我朝範
　　吏部侍郎同中書門下平章事文彦博祖母郭氏
　　可追封沂國太夫人制
敇祀者國之大事孝者人之至徳明發齋栗崇嚴配于
合宫滲漉涵濡漏愍恩于幽穸睠言巖宰之重有懷王
妣之慈稽若舊章敷于異姓具官某祖母某氏族惟甲
冠徳本柔嘉啟遇觀之祥占歸于夫子積詒孫之善行
裕我弼臣比膺注意之求巳飾追先之範逮兹宗祀覃
及慶靈益進胙于土田用申昭于家廟飾之象服正以
采蘩惟營識之未淪尚采章之歆受
　　吏部侍郎同中書門下平章事文彦博父洎贈太
　　師可贈中書令制
敕徳之醲者榮裕于來裔孝之大者光昭于前人朕卜
季商緒正宗祀裒對六天之大升侑三后之尊孰相邦
儀時我巖弼輔成世宗之享厥有茂勳申慰考服之恩
宜覃殊典具官某父某體仁居厚尚徳秉彞惠和濟賢
者之風敏達擅吏師之望壯猷早謝惜髙位之弗躋隂
徳所覃宜後昆之滋大蔚興世嗣光輔朕躬命爰立于
巖廊敕追甄于禰室拜以三師之衮刻諸八命之章屬
毖祀之均休厚愍恩之追逺益進鳳池之貴秩用昭鱣
序之慶靈尚歆右相之榮當識上台之渥
　　吏部侍郎同中書門下平章事文彦博嫡母耿氏
　　可追封秦國太夫人制
敕朕將饗合宫先格太室既䖍鬱鬯之祼還奉蒼璧之
祠妥侑尊嚴用度人倫之孝協共顯相則繄邦宰之忠
永言顧復之恩宜厚追襃之典具官某母某氏髙華著
族柔正含章賢徳式于六婣嬪風經于二物輔佐君子
尊四教之善言誕育名臣被三遷之慈訓芳猷早閟懿
範彌昭慶在身支任居肱輔惟亮工之攸賴本諸祉之
所滋爰當正衮之辰尤動累茵之感追賁采蘩之號進
加析壤之封時享輔修孝思增積稽若朝範刻用密章
胙兹土宇之美名賁乃笄珈之盛飾惟淑靈之匪昧尚
華渥之是承
　　參知政事髙若訥曾祖諭贈太子太保可贈太保
　　制
敕國家優于用賢篤在教孝故二府登仕既馮賴于猷
為而三世追襃必究極于恩禮所尊人本之重宜厚國
政之咨具官某曾祖某節峻丘園風行州壤眷懷賢業
道不濟于當年貽燕善謀慶則蕃于來世纘乃祖服時
惟孝孫選自内樞參我中鉉曏以東宫之二品舉用追
章今以天子之三師升如愍册且明有徳之後式表襃
賢之先尚而靈承䖍我賁寵
　　樞密使髙若訥曾祖諭贈太傅可贈太師制
敕國家置使典樞本兵總務重兹時柄之委厚其曾世
之襃抑乃舊章斯謂殊典具官某曾祖某仁為已任徳
秉民彞膴仕爽于生前餘慶滋于身後令孫載誕近弼
是登寔資陪幄之謀用翊包戈之治載稽往䇿已賁上
公益先本祖之圖彌進維師之重密章以刻鬱鬯是承
庶幾私廟之靈尚識治朝之渥
　　參知政亊髙若訥曾祖母王氏可追封祁國太夫
　　人制
敕朕圖政軸之貳録曾世之慈既進律而熙朝即納書
而告第所以推迹先懿歸厚時風具官某曾祖母某氏
柔範夙成善猷祇率族則衣冠之舊言惟圖史之箴正
宗事而聿修垂孫謀而云逺挺生良翰滋大慶閎粤從
某命之司預聞本政之議襃先有典益疏湯沐之封裕
後顯仁彌表燕詒之盛幽靈固在愍飾其承
　　樞密使髙若訥曾祖母冀國太夫人王氏可追封
　　晉國太夫人制
敇國家法樞置弼陪幄議兵䇿既告于大庭恩即覃于
私廟進襃曾配抑著朝彞具官某曾祖母某氏特稟柔
風休有懿範詒孫謀而益逺流世徳而逾醲祥發本支
任隆基宥先胙封于郡望巳加號于小君爰當班命之
辰益舉納書之典按圖輿地拓土大邦升恩數以兼常
昭慶靈之滋厚往歆襃典尚識茂恩
　　參知政事髙若訥祖審釗贈太子太傅可贈太傅
　　制
敕義率下而重禮治上而尊章徳表賢既參聯于宰路
本仁厚俗必追寵于大門具官某祖某文武自將智略
寡二功名為任嘗慷慨以忘家力命難忱終咨嗟于抱
器雖貴塗則爽而慶閥以興字果驗于升卿器有踰于
安國俾若予采入預政聞時惟任能禮有異數益進上
公之秩用纘乃祖之戎冀而神靈祇我印綬
　　樞密使髙若訥祖審釗贈太師可特贈中書令制
敕國家經武須賢纘戎在孝繇幾庭而進輔必祖廟以
伸襃所以旌哲表庸尊先重本著兹臺範厚厥朝風具
官某祖某力行體仁時中合道恕心是廣曾醜夷之弗
爭隂徳所覃宜昆雲之有裕惟孫抱器若時登樞探觀
告第之章前用維師之衮益兼榮于浴鳳仍賁采于附
蟬以明達者之興且驗升卿之効惟光靈之所屬尚營
識之是歆
　　參知政事髙若訥祖母追封扶風郡太夫人馬氏
　　可追封澶國太夫人制
敕厚民在孝濟政須才選賢以乂于王家襃功迺及于
私廟朝有著典我惟儀圖具官某祖母某氏柔靖自將
賢和無遂展如姆教之率穆然嬪則之修慈範早淪緒
風彌劭惟令孫之忠力預近府之政謀參樞柄之云初
稽納書之惟舊衍增湯賦之數追襃翟茀之儀神而有
靈詔其無忽
　　樞密使髙若訥祖母衛國太夫人馬氏可追封魏
　　國太夫人制
敕義乃率于祖仁必厚其先乃睠樞臣之良有懷王妣
之懿申加禮命洽被恩章具官某祖母某氏生徳業之
門著柔嘉之範共儉以承于先祭休昌乃集于後昆時
維令孫弼我煩務納忠先哲方馮賴于髙謨追逺飾終
益襃崇于愍冊溯服章之盛節拓土宇之優封胙以近
邦隆兹異數章慶源之濬發明慈覆之逺垂未泯淑靈
尚歆榮渥
　　參知政事髙若訥父懷諲贈太子太師可贈太師
　　制
敕朝家任賢倚重在于聞政臣子能仕推本繇于教忠
矧自幾廷入聯宰路宜疇陟命益峻襃恩具官某父某
仁厚存誠才明韞用世服義方之訓家承孝謹之風不
偶數奇鬱胷中之素蓄自他有耀集身後之遺榮是似
克家思皇生國方均參柄之重宜從飾禮之優追尊上
公申賁英衮尚䖍師保之寵往歆印綬之崇
　　樞密使髙若訥父懷諲贈太師中書令可贈兼尚
　　書令制
敕教之忠者子能仕徳之盛者宗必興眷我名臣付畀
樞柄參攷前人之力用襃爾室之榮具官某父某禀自
誠明樂于名教含章抱璞惜大任之弗躋儲慶為基宜
髙門之有閌誕生哲嗣用乂本朝曏參宰路之聯已厚
壙宵之賁上公極寵右相兼榮今進翊于萬樞益申襃
于二令顯臧孫之有後庶李公之弗亡式將印紱之華
往修圭瓚之告先于而廟永右厥家
　　參知政事髙若訥母追封河南郡太夫人閻氏可
　　追封鄘國太夫人制
敕夫名顯而滋重則禮從而益隆若乃繇上大夫而典
極升小司空而謀政爵禄彌厚于已茵鼎不逮其親故
宜按輿地之圖書内史之䇿進疏國壤申寵壙宵具官
某母某氏賢善自持柔明有助謹召南之共祭穆是嬪
儀喜京兆之平反仁于母道克家有子舉國曰賢巳試
本兵之司復參制政之府往嘗追于封胙令增賁于號
榮顯爾誕哲之祥伸我任能之禮淑靈匪昧華寵當祇
　　樞密使髙若訥母雍國太夫人閻氏可追封秦國
　　太夫人制
敕國家尊樞弼重兵柄登進髦哲已孚號于治庭推本
孝慈即班恩于親廟矧惟妣徳宜厚密章具官某母某
氏仁淑有儀賢和居正從召南之百兩作合名門卜孟
氏之三隣勗成大器陟屺之哀遄遘累茵之感彌深自
巖坐之參升已隂堂之追飾錫土山于成國賁車服于
小君屬進總于繁機爰申加于愍冊紹開廣宇改胙大
邦具慰寒泉之思用示蓼莪之報庶幾營魄尚識寵榮
　　右諫議大夫充天章閣待制兼侍讀張揆弟京東
　　轉運使兵部員外郎集賢校理掞父蘊尚書司封
　　郎中可特贈光禄卿制
敕朕肅若舊典祠于明堂配侑盡誠永懷三后之烈襃
榮追禮覃及百工之親矧吾從臣兼相儀蕝睠言考服
宜厚恤章具官某宅性惠和徳基憑厚位不配于髙行
慶乃裕于後昆挺生似續之良馳稱競爽之美敷經便
閤膺選才林能仕本于教忠善繼彰于錫類愍恩所飾
故事當優增賁列卿之名昭示治朝之法幽冥匪昧滲
澤其承
　
　
　
　
　
　文恭集巻二十一
欽定四庫全書
　文恭集巻二十二
　　　　　　　　　　　　　宋　胡宿　撰
　内制
　　皇兄允弼特授依前檢校尚書右僕射充寧國軍
　　節度使同中書門下平章事北海郡王加食邑一
　　千户實封三百户仍賜推誠保順亮節守正翊戴
　　功臣制
門下稽若先生制兹大祫謂四時之常祭未極孝思約
一閏之小成誕為精享朕詳按舊禮攷卜孟冬駕言屬
車登享祖廟行朝踐之禮歌長發之章惟時親賢預我
祠祀盡肅雍之美同悽愴之懷亦既解嚴宜有襃賞用
敷渥典式告大廷具官允弼地則茂親時惟明徳繫二
南之化躬兩漢之風表儀王家有嚴重之質𨗳訓宗子
得祗穆之和兼徽台司開賦王社宿邸彌謹奉朝滋恭
而自先甲肇禋申嚴始事率郇滕之諸國逮魯衛之密
親侍齋幄之深從昭鑾之近太室戾止廣樂繹如奉亞
祼之升極其恭志正赤舄之履亶無流心祖宗格思祝
嘏告止歆乃孝享賜朕祥釐膰肉是頒用先兄弟之愛
勞酒斯舉以澤公侯之勤優衍采田益疇真食仍加功
號之美竝昭名數之華國典攸宜家情允洽於戲同寅
恤祀既獲無疆之休夾輔慎徽益保有終之吉往欽厥
命永孚于休
　　除皇弟允初特授特進依前檢校尚書右僕射使
　　持節耀州諸軍事行耀州刺史兼御史大夫充感
　　徳軍節度使耀州管内觀察處置等使加食邑七
　　百户仍賜推誠保順翊戴功臣制
門下百世必祀徳厚者流光三嵗乃祫文繁則禮縟朕
訓四海之孝合七世之靈因時永懷備物親享祲容粲
若寳鎮在焉來九服之朝用六代之樂于時藩岳伯舅
二三弟兄助祭在兹侍祠有恪嘉饗云究慶賜遂行具
官允初體韻詳和性質淳固本賢王之後資聖源之先
遙制侯藩委髙牙之重留宿京邸奉介圭之朝能慕善
猷綽有淑問自祖宗之講祀由奉常以肄儀結佩入齋
展軨從蹕清廟在望極駿奔之恭朱芾侍祠有肅雍之
美朕以皇祖右饗大嘏告兹熙事備成景福來格還衡
肆眚進律疇庸乃眷戚藩益開土宇仍進表功之號更
升躡等之階恩禮之隆固先于異姓名數之懋滋表于
展親於戲承積累之祥膺節制之重齋祠參奉靈寵洊
加益慎爾猷往服朕命
　　除皇弟允良特授特進依前檢校司空同中書門
　　下平章事使持節鄭州諸軍事行鄭州刺史華原
　　郡王充奉寧軍節度使鄭州管内觀察處置河隄
　　等使加食邑一千户仍賜功臣制
門下朕沿康復之慶薦昭報之誠合祀乾祇大陳牲玉
先期祓乎路寢申詔約乎郊丘禮文昭明儀體簡大既
執量幣獲侑祖宗之靈復因祭膰以親兄弟之國蓋合
揚于貺施用均布于福釐矧堯之變時雍始于敦族而
周之厚民徳由厥睦親式是仁恩揚兹慶號具官允良
姿質淑茂體行端莊令問夙昭善猷允履戚藩云建使
節是持按圖啟封載擇膏腴之地班槐就列兼崇台宰
之儀入侍齋祠居奉朝請有陟恪之敏得雍肅之和朕
享告成爾庸惟穆既飲斯至乃澤厥勞鄭伯列于近郊
滕侯先于異姓班兹盛䇿進以崇階仍增井牧之封益
寵雲臺之號竝為異數用洽至恩於戲訖是上儀布兹
大喜羣工庶尹既國典之是孚至戚密親在家情之允
洽益慎爾徳以對厥休
　　除富弼行禮部尚書同中書門下平章事昭文館
　　大學士監修國史兼譯經潤文使加食邑實封功
　　臣散官勲封制
門下中樞治本裁教化之宜上相台光長官師之任用
緝熙于百度資燮正于三階眷乃右垣時惟哲匠委政
事而已試攷名實以相符誕揚大庭付畀魁柄具官富
弼任重道逺性正徳全閎敏推于上才博洽通于衆志
撓之不濁偉量表于彌沖簡而易從盛業彰乎可大首
膺魁壘之舉歴踐禁嚴之塗蹇諤發于爾躬啟沃盈于
朕聴曏由樞省出殿藩房名聲聳于逺夷風采繫于諸
夏遂膺枚卜實契具瞻朝有偉人物無異論持重守正
參濟以和告猷納忠一本于治屬以冢卿謝政首鉉佇
能諏俊乂之大臣疇若子采冠丞疑之上席僉曰汝賢
是用升自政塗處以師尹仍進秩宗之重復兼史觀之
名衍以優封昭兹異數用旌茂諒允穆師言於戲播化
鈞而理隂陽操國柄而撫辰象惟無心故能感物惟以
虚所以受人格于太和繄我真宰往踐乃位同孚于休
　　除王貽永授依前檢校太師行尚書右僕射兼侍
　　中充景靈宫使彰徳軍節度使加食邑實封改賜
　　功臣制
門下升庸進等蓋襃徳之彞章均逸待勞乃優賢之茂
典眷言俊老久總繁機乃圖宣翼之勤俾遂偃休之請
對加尊秩改治靈宫諏以剛辰告于列位具官王貽永
志懷明劭識宇沖深逮亊及于先朝得尚榮于舊館用
絳侯賢子之譽入纘世功以征南武庫之才擢居師列
粤予紹宅之始嘉乃榦方之能召置機庭掌我兵柄周
旋一紀密勿萬㣲慕安世之典機本于周慎猶韓增之
領事濟以寛和乂牧政而修明總武經而練逹納忠匪
懈宣力罔遺遂兼台階仍冠樞席常益附蟬之飾尋還
浴鳳之聯抑乃榮章俞其謙請式是耆良之望深于眷
倚之懷比閲封章聯辭機劇敘晦明之嬰恙因夙夜之
肆勤閔兹髙年累以煩事聴還温省之務特寵殊庭之
名益升右揆之崇復兼常伯之重進襃功之美號拓衍
食之優封有嘉舊勲益昭異數於戲臣鄰之際貴保于
初終進退之間思全于休美勉綏遐福尚佇敏謀
　　除張堯佐特授光禄大夫依前檢校太保宣徽南
　　院使淮康軍節度使加食邑實封制
門下祇修郊報肅奉廟昭告䖍前人祼鬱香之酒大旅
上帝颺槱燎之煙餟食洽于羣神助祭來于四海神人
感悦福嘏昭通樂與臣鄰均兹休祜睠惟近職時乃内
徽亟酬從蹕之勞參録陪祠之劭用頒慶賜式示寵優
具官張堯佐履尚淑均器懷詳敏早㑹右文之治夙馳
居業之稱發䇿俊廷膺斂才之髙選振纓公路達從政
之大方寖服近嚴稔更内外委典京之尹任峻司㑹之
使名總治要煩滋見計籌之善參圖勤濟進聯徽鉞之
崇有若孟津亶為巨屏陪我京室控于河橋用繄帥節
之行出委戎翰之近憑熊成治卓馬來庭通文石之内
朝進班邇列陪甘泉之法從預相縟儀志力允嘉事為
咸濟逮端門之還軫稽大寢之䇿勳崇以階聯拓兹井
賦允為異數用示澤勞於戲郊為國之上儀有繄敷贊
賞乃朝之茂典敢廢舊常往服襃嘉勉思欽慎
　　除曹佾特授依前檢校尚書左僕射充保靜軍節
　　度使加食邑制
門下朕曏嬰機務稍煩神明遂滌慮于大庭乃味道于
虚室吉祥來復剛健無虧開懌羣臣慰安億姓蓋二儀
之相沖子乃三后之翼曾孫惠我壽康繄兹保佑乃嚴
祕寢合祀大神以對越于天休用敷錫于朝慶藩岳以
職而來貢臣工執亊而有嚴自齋濯以潔誠逮瘞燔而
訖事禮容亹穆氣象晏温驗休證之著然宜祥釐之錫
爾眷言侯度用舉寵章具官曹佾識局夷通志懷敏劭
夙稟徳門之慶蔚為戚畹之華入義府以敦詩時惟良
帥登太常而紀績世著大功無亞夫貴倨之風有隂興
謙退之行居則以列侯而就第善不近名出則以良翰
而守藩達于從政近易東秦之節俾臨舊許之邦撫是
寰封陪兹京室命書甫降祀典告成蓋圖守屏之勤參
録充庭之上衍封爾宇加惠于朝進以茂勳疇其真賞
孚乃王庭之號用為侯服之光於戲賞以勸其功祀以
報其貺惟前人之烈已頒誓于河山惟後昆之賢復纘
戎于茅瑞往服慶賜勉思忠規
　　除張茂實特授依前檢校工部尚書充寧逺軍節
　　度使勳封食邑制
門下朕曏以日中聴政夜分觀書雖禹湯求理之心未
嘗敢怠而黄老養性之術頗有所虧賴穹厚之惠康䝉
宗社之敷佑善氣來復吉履以强恭即路朝述修祀事
以䖍大報用答元祺藩岳厎貢而畢臻神祇呈貺而胥
穆薦享之夕儀物粲然丹燎告升休景彌燭䇿勲有典
頒胙著文眷言戎翰之臣用孚庭號之慶具官張茂實
誠節果壯志度深沈濟美本于勲良好謀通于奇正習
安邊之將略善于拊循佐絶域之使才得其要領以忠
謹之操入衛于巖廬以武毅之風出分于制轂牙旗云
建師律有嚴十國為連析普寧之奥壤萬夫觀政殿上
黨之强藩封守以安方貢惟謹遹成熙事均賦祥釐參
澤内外之勞昭示幅員之慶時惟良帥崇以勲名仍開
衍食之封益示陪敦之寵兹為異數式顯茂功於戲邦
國用光天人助順康哉之慶豈獨在予霈然之恩庶均
維屏往服兹寵益慎爾猷
　　除李昭亮依前檢校太傅同中書門下平章事充
　　景靈宫使昭徳軍節度使制
門下總戎參鼎兼名器以為榮易地建牙處形勝而斯
重矧惟師弼之舊久莅幹垣之煩閔是服勞嘉兹請覲
俾升藩于制閫命司職于殊庭參懋勤康抑惟彞典用
頒明制固允師言具官李昭亮器略深明誠懷沖厚稟
山西之勝氣通圯上之祕韜粤自大門載忠規于奕世
眷言爾考著勲力于先朝稱辛蘇之將家為摯任之后
族克生哲嗣聿濟美猷亦嘗榦不庭之方有禦侮之力
入居宿衛提利兵而誰何出䕶將屯領中軍之節制曏
釐符籥之任就升衮鉞之崇逮滿北門之更復委中山
之鎮苛慝不作拊循有方久去闕庭頻移星嵗宜入奉
于朝請特申霈于寵靈換上黨之節旄分壺闗之茅土
益增真食彌衍采田俾司典密之都仍踵太清之職體
貌惟舊恩禮攸宜於戲真祖在天實右慶靈之祚瓌宫
置使必先台宰之臣嚴奉在兹往欽無忽
　　除曾公亮檢校太尉充樞密使制
門下經逺慮㣲必慎制兵之術折衝消難亦資畫䇿之
臣是憲樞躔聿崇使號蓋政謨之攸寄匪耆哲而莫居
適得其人誕敷厥命具官曾公亮風業碩茂志慮深純
學多貫于前言性頗修于中道有方重之徳可以柅躁
而鎮浮有明達之才可以造機而成務嘗講勸于左右
亦召置于禁嚴敷我訓言代予明命間請臨于寰輔遄
擢置于京師咸有治功遂聞政本通明練于百物參和
穆于羣言貳公之司久陪于論道内密之任宜正于筦
樞仍加傳道之名更益陪敦之數崇階馭貴真食衍封
竝示寵章式旌殊禮於戲典機之任莫慎乎㣲擊柝之
言蓋取諸豫勿謂承平之久益思備禦之深祇服斯言
往踐乃位
　　除田況特授檢校太傅充樞密使進封開國公加
　　食邑實封制
門下本兵近司參置于使號經武大柄允屬于材賢日
圖宣哲之良用舉正名之典定自朕志揚于王庭具官
田況誠志純深茂才沖劭寛栗發乎謨徳博洽本乎多
文䇿從三道之科置諸四禁之地得王臣匪躬之節有
國士無雙之風參賴敏猷數當大任保塞蕩平之略鎮
蜀撫循之勞明智不疑淵謀善斷間亦委之大計試以
周才迎盤錯以皆虚彌彰利器汰精剛而不耗自表良
金擢典内樞之繁稔聞前箸之畫一乃心而匪懈研諸
慮以惟㣲見于忠精亶有成績參圖俊徳升正機庭仍
傅上公益疇多賦崇階是陟異數在兹於戲樽俎之謀
遙制于戎落樞機之地上法于斗宫勉慎乃思以輔予
治
　　賜梁適特授依前行尚書禮部侍郎知鄭州仍改
　　賜功臣制
門下褫機政之煩均屏翰之逸左右修輔蓋陟恪之久
勞内外肆勤在眷毗之一體爰正庭號用告朝倫具官
梁適局致夷通性業開爽入我英彀之選參于橐從之
華召自複門侍于邇閣預贊書于明命備進讀于丘墳
嘉謨納于論思敏用彰于强濟曏圖制閫之效擢貳本
兵之司職典樞機地親帷幄亟參聞于政道遄敷燮于
辰階出入五年周旋二府苛慝比作變異重仍嘖有煩
言達于予聴曾淑聲之莫建在清議之弗平屢上封章
求還印綬朕思全進退之禮務崇始卒之恩參録舊勤
尚仍前秩以春官亞旅之重莅黄圖右壤之雄臨長鄭
人頒録漢詔於戲台宰之職任國之綱維寰輔之邦陪
京之襟帶往服兹命尚體至恩
　
　
　
　
　
　
　
　文恭集巻二十二
欽定四庫全書
　文恭集巻二十三
　　　　　　　　　　　　　宋　胡宿　撰
　内制
　　除韓琦特授依前工部尚書同中書門下平章事
　　集賢殿大學士加食邑實封改賜功臣制
門下春秋大事載合食之文建武舊儀有親祠之典朕
永追來孝邈企前徽因時物成考古祫祭具法物之駕
款神祖之廷儀采焜煌牲玉純潔殊方底貢羣岳入陪
誠志孚通聖靈開饗遹成熈事誕賦祥釐翼我盛容時
惟茂宰爰疇爾賞式告于廟具官韓琦秉志忠純蹈道
夷正居然時傑之望司我大政之均有惟深之明以通
于衆志有咸徳之美以弼于朕躬而自孝享矢謨先庚
孚號總乃容臺之議協于齋殿之恭率籲臣工拱侍祼
獻明發不寐朕深僾然之思鬷假無言爾有顒若之色
自鬱酒之云灌訖丹燎之既升率履弗違右饗如答至
陽顯見積晦開消還御端門飲至大寢益以襃功之號
拓兹衍食之封實賦有加異數斯在於戲相予肆祀既
格于休嘉勉爾亮工益思于輔拂時惟良顯往其懋哉
　　除韓琦依前工部尚書同中書門下平章事集賢
　　殿大學士加食邑實封仍賜功臣制
門下亮成天功實繫于宰職緝熈王道允寄于賢才矧
久服于機庭且周知于治體俾正中階之象用膺次相
之文既考師言復涓剛日式揚孚號誕告庶工具官韓
琦志度純深才器髙妙行足厚于風俗言必合于典常
立于本朝毅然懷體國之色訪以大畧直哉有匪躬之
風曩者獷俗擾邊勁兵宿野始仗指蹤之畧遄升基命
之階間從書殿之華就寵師干之拜持中山之師節臨
大鹵之盛秋寂無邊虞深得戎重召言還國申命極樞
總是煩機議兹舊物謀而鮮過慮不及私備挹猷為罄
宣忠力文武參試固亮節之卓然台宰對司在至公之
允若是用參之龜策付以機衡仍登書殿之名更拓土
田之賦於戲寅亮天地之化調序隂陽之和衡石無心
以平而為體橐籥有道以虚而為宗勉思此言同底于
治
　　除韓琦特授特進依前檢校太保充武康軍節度
　　使加食邑制
門下朕以天統上正日晷長至明發祼于世室昧爽祠
于郊丘靡神不宗䖍乃有孚之享登禮必答擁我無疆
之休訖侍中之解嚴趨太常而賜胙時則儒帥朕之名
臣董齊耳目之師倚殿股肱之地議勞惟素頒賞宜先
用敷慶策之文聿進崇禋之典具官韓琦業宇髙劭風
徳修明卓爾傑材之宏居然皇器之重體侔金石介然
不易其常量均江河撓之莫見其際更試文武踐揚藩
朝秉是精忠濟之明識早著勲于西畧旋翼務于内樞
參㫁幾微交修久大匪躬之故慮不及私造膝之謀舉
無遺策迭更出處交厚眷毗常山臨代之衝大鹵近胡
之地悉號勁兵之處委臨制閫之雄建以髙牙成兹安
枕㑹卜郊于三嵗庸薦禮于百神列上計書述修貢職
率先乎羣岳旅次乎大庭逮朱燎之訖儀及玉車之還
軫孚休宇縣覃施臣工乃睠元侯特崇貴級用加地進
律之法申拓井開賦之恩飲至勞旋厥惟舊典疇庸進
等兹示茂恩於戲郊廟䖍恭乃承敷佑君臣敕戒惟是
幾安獲此康年成于大報思與俊舊永底顯休
　　除文彦博特授檢校太尉同中書門下平章事使
　　持節孟州諸軍事行孟州刺史充河陽三城節度
　　使判河南府兼西京留守司畿内勸農使加食邑
　　實封制
門下四輔居中用緝熈于邦采二伯治外亦藩屏于王
家雖易地而畧殊在殿邦而迭重眷言茂宰求解冢司
有嘉静退之風特舉襃優之典兼徽台鉞誕告臣工具
官文彦博格量沖深體用安重資疏通之明識藴强濟
之敏猷卓爾偉材本克生于王國居然竒璞早見器于
宰朝拔自時髦經我世務歴樹風于方面亟聞政于宰
司屬以盜發甘陵氛生朔壘義能首奮師以凱還名繫
民瞻功惟朕念爰立作相遂正三階之文用乂于朝乃
總萬樞之務逮分垣翰遄授旌旄開幕府于長安委節
制于全雍眷求予弼圖任茂勲式序上司復光舊物居
百度將明之重比歴暄涼在三事弼諧之先尤彰夙夜
方篤仰成之眷遽陳謝去之章諭言且勤誠意頗固興
化致治雖資秉哲之良均逸偃藩亦廣養恩之義姑從
所欲仍示寵章榮以鳳池輔之虎節析孟津之茅瑞委
洛宅之符書加衍土田申崇功號悉舉疇庸之數誕昭
懋賞之文於戲出處之方並揚于休命進止之度有美
于庶言往惟欽哉無忘夾輔
　　除文彦博依前檢校太尉充忠武軍節度使授特
　　進加食邑制
門下朕具法物之駕自宫徂郊崇精意之禋奉特與璧
緒正鍾律祓飾典文裒對于上神參侑于列聖燎熏焜
耀雲景杳冥降福協于孔皆祝釐難于專嚮矧惟時傑
早陟冢司倚居夾弼之崇領帥輔邦之重宜優羣后均
沐靈休具官文彦博志度淵沖體範明劭抱公台之偉
器肖辰象之至精際㑹盛期迪宣逺業沈機先于大蔡
勁節表于疾風著投袂勤王之勞清于朔壘應吹沙作
相之兆燮我辰階迹美規隨志存幹翼避丞疑之上席
委節制之中權張我天聲帥于雍部圖金城之方畧參
寄老謀撫井鉞之師兵坐資雄槩益重出藩之望用紓
西顧之憂屬以清廟告䖍紫宫拜貺述修祀貢之職率
循侯度之儀夙尚忠圖益欽志嚮逮展成于元祀惟肇
敏于舊勲賞不可淹禮宜加腆爰頒奬策用進崇階即
優衍之前封廣陪敦之異數於戲乾祇開佑乃歆至治
之馨藩岳屏毗以底中邦之靖益圖夾輔永服休嘉
　　除宋庠河陽三城節度使檢校太尉同中書門下
　　平章事判鄭州制
門下古者謀帥必本于詩書雅云憲邦實繫于文武眷
言俊老久典煩機比陳控避之章宜舉閔勞之典有嘉
舊徳早正中階宜升節制之榮仍寵台司之重誕揚孚
號頒告外朝具官宋庠為時耆英秉徳純粹通于道術
之韞濟以文采之華曏自機廷之嚴入正巖廊之拜輔
相厥辟協泰象財成之宜偃休于藩得大雅進止之度
頃從列屏召置首樞咨帷幄之籌賴樽俎之算直清行
已粹密存誠温樹不言奏章隨削參萬幾之務均三品
之更夙夜惟寅耆艾斯久出于兢畏之性比形挹損之
言表解洪樞請行外閫是用輟從前箸寵以命圭崇利
建于盟津便均勞于鄭圃師干之試盖寵于元猷台鉞
之崇用襃于哲輔優封拓井真食加田兹示便蕃以疇
密勿於戲左右陪輔地雖重于二樞内外屏毗義則均
于一體往服朕命以藩王家
　　除宋庠特授檢校太尉充樞密使仍賜功臣制
門下效法斗宫崇建樞省翼萬微而置使必取傑才聨
三事以兼司用優俊老抑惟舊物申告正朝具官宋庠
博洽藝文休有道徳方重而不倚直清而無徒蒼璧方
琮追琢成于祕寳黄鍾大吕考擊見于正聲往在朕初
得之首舉典策光于施命臺閣練其舊章啟沃善言進
必依于義理束修雅行静有補于風華嘗升號于機庭
遄正名于中鉉性資慎重問温樹而不言志在將明恥
衮職之有闕謨謀日淺静退可嘉偃休嵗深素履彌劭
屬以内樞闕職前箸待籌圖舊是先選衆攸舉登我碩
徳議兹煩機論道本兵在二司而均重秉文經武亦一
徳之參圖俾升台宰之名仍衍土田之賦崇兹掌武昭
厥殊章於戲戎事惟艱人謀匪易吉之先見盖韞于幾
深擬而後言以成其變化昭我舊徳豈忘訓辭往體朕
懷以全慎道
　　除賈昌朝特授依前檢校太師同中書門下平章
　　事山南東道節度使進封許國公加食邑實封制
門下朕迺者夙興聽㫁日昃劬勞三慎凝懷暫屏于煩
慮九乾資氣遄納于太和盖穹祇之擁全繄祖宗之保
固乃卜季秋之吉奉祠路寢之嚴始升薦于齋誠庸答
揚于景貺執事有恪鬷假無言升燎告成休氣來擁思
與羣后均被蕃禧再崇進律之文宜先主籥之望具官
賈昌朝材居邦傑徳映民宗經術號夫通深謀謨推于
閎博便朝講勸早授道于朕躬冢司弼諧嘗用乂于厥
辟休有風業著之巖廊曏辭政軸之勞洊委師干之總
三階之象參耀于乾台二南之風載融于道化眷言朔
土重莅别京當洪河渤碣之流臨天街畢昴之次屏毗
王室安輯戎疆厥庸居多乃望惟穆屬鉅儀之云究當
慶賜之遂行賞蕃宣之功詩美申伯賜文武之胙傳尊
齊侯是用爵以上公邦之舊許仍徹土田之數益崇井
賦之真舉是寵嘉並優哲艾於戲祭則受福敢專在于
眇沖賞以懋功諒無踰于俊老往服乃命永孚于休
　　除賈昌朝行尚書右僕射依前檢校太師兼侍中
　　充景靈宫使充鎮安軍節度使加食邑實封仍改
　　賜功臣制
門下崇器大名必歸俊乂之徳繁機劇柄重累元耆之
賢特推進律之恩俾解持樞之任仍伸舊典用預殊章
涓乃剛辰告示列位具官賈昌朝道器明逺徳範沖深
蔚為儒宗達于治道隤然公輔之量夙表大成卓爾巖
廊之材早彰厚質自膺枚卜遂正阿衡盛業著于規隨
嘉謨盈于啟沃曩辭魁柄之重再司留籥之嚴撫全魏
之都畿領北方之節度左右修輔抑惟舊學之臣内外
屏毗亶著老成之望仍屢辭于尊秩且益表于謙風曏
者渇見儀形召還樞宥彌罄同寅之節逾昭秉義之忠
惟機務之煩然且神明之勞止本兵經武雖深賴于老
成均逸代勞姑寵綏于碩徳眷言舊物申舉前恩兼東
臺常伯之名正文昌右相之重陪我京室書社淮陽仍
總治于靈宫益衍封于采地用優俊老式示寵章於戲
羣務幾微有嘉于匪懈上卿進退實美于無猜惟我師
臣往體朕命
　　除賈昌朝依前檢校太師同中書門下平章事安
　　國公充山南東道節度使加食邑實封改賜功臣
　　制
門下肅若齋輅類于陽郊合祛天地之尊(案祛字原本/誤作祛考漢)
(書倪寛傳合祛于天地/祛從示不從衣今改正)陟配祖宗之聖奠璧而精志達
升燎而瑞福通還霈寵靈均敷貺施欽嚴主籥之地我
有宗臣睠惟賜祚之功疇先伯舅宜頒奬策以洽舊儀
具官賈昌朝經為儒宗才乃朝匠雅有咸徳之美韞于
精識之微迪厥誠明蹈中和而範俗邃于術畧躬文武
以憲邦曏入冠于台司實委成于魁柄體有巖廊之重
志存王室之先密勿訏謨粲話言于三筴逡巡退讓穆
風化于二南進兼台鉞之崇入儀書殿之重再光舊物
還殿北門撫兹畢昴之疆安于常岱之鎮底乃嘉靖賴
于耆明甫修郊報之儀首䖍方貢之職壯猷可尚美志
逾昭屬熈典之迄成顧寵章之昭舉申加功號開衍食
租胙井牧之真封峻雲臺之美稱參寵持衡之舊庸昭
進律之殊於戲禮縟文繁氣調時豫惟帝享此奚徳致
之思元首之歌幾微之必以戒念成命之頌恐懼而不
敢康獲成上儀嘉與舊徳率由兹道茂對天休
　　除王徳用特授依前檢校太師同中書門下平章
　　事兼羣牧制置使充樞密使河陽三城節度使加
　　食邑實封仍改賜功臣制
門下内樞之地上範于斗宫前箸之籌參寄于人傑以
經常武之事是號本兵之司圖冠厥名疇總予務乃眷
元侯之長早崇右府之聨爰擇剛辰復還舊物具官王
徳用志懷果烈風槩沈雄通于竒正之謀居然間傑之
氣春秋閲禮韞義府以惟深甲令書忠載世家而有舊
比膺推轂洊歴干城先十乗以臨戎長萬夫而觀政徳
刑具舉威惠參施能名播于外夷沈機隠于敵國曏咨
俊望擢典繁機翼濟事功迪宣忠力孚乃識而匪懈研
諸慮以惟微旋均基宥之勞亟樹蕃宣之治蹈險夷而
一致服忠孝而两全簡在朕心洽于朝聴是用升鳳池
之寵秩聨虎節之榮章倚殿輔邦用陪京室屬右樞之
缺職咨羣岳以擇材僉曰汝賢宜弼予治盖天子二老
出以居方伯之尊寰内諸侯入則處公卿之任抑惟曩
制舉是隆名用起壯猷使纘舊服仍峻雲臺之號兼増
井牧之封式厚耆英有加名數於戲樞機發令制戎事
以惟艱樽俎折衝經人謀而匪易往慎乃位益思其忠
　　除王徳用特授依前開府儀同三司檢校太師同
　　中書門下平章事充樞密使河陽三城節度使進
　　封魯國公加食邑制
門下朕屬者穹厚降康祖宗介福三壇新命見錫于壽
臧萬宇歡心同均于愛戴思答揚于貺施乃祗祓于禁
嚴合祀大神參侑先烈四海駿奔而助祭羣后肅雍而
在庭薦鬯而精意通升燎而靈氣格敢專享于純嘏思
均澤于庶工爰舉寵章宜先近弼具官王徳用沈雄植
操明允抱誠毅乎有師帥之風侃然通軍國之務出于
勲閥濟奕世之忠規冠厥樞庭擅本朝之宿望以謹質
而被倚愛以慎重而典幾微處進退而無愠容歴夷險
而有常徳中間謝事尋還内密之司久試益忠能保後
彫之賞處節旄之極寵兼台鉉之至榮耆艾之節益堅
謙挹之心彌固侍我祠事煩兹老成用圖陟恪之勤參
録寅恭之志加地進律于以荒于大東疇徳表功兹用
陪于多賦益疏真食舉洽至恩滋寵壯猷式頒奬策於
戲君臣一體在休恤之均同天地合祛宜蕃禧之康共
往服兹命永孚于休
　　除龎籍特授檢校太傅昭徳軍節度使永興軍一
　　路兵馬都部署安撫使兼知永興軍加食邑實封
　　制
門下稽若前王拜于大帥或跪而推轂伸其制閫之才
或齋以設壇崇兹授鉞之命矧惟迪徳之佐抱乎全器
之能載涓日策之良爰委師干之試頒夫明制告于廣
朝仍資分陜之行實允憲邦之望具官龎籍精明異稟
英博多通自進服于邇僚旋敷聞于大政沈謀至策蔚
懷人傑之姿碩徳壯猷亶為王室之老日者種羌負固
邊部繹騷將武庫之精兵䕶延安之絶塞資其智畧宣
我威靈逮河曲之懷柔屬邊亭之撤警沿其雅意置諸
本朝文武參施顯偉才之絶備台樞迭踐見盛業之交
修曏均逸于近藩遄進儀于祕殿教條所賦苛慝以消
休有勤勞孚于羣聴屬以長安闕帥西夏須才圖雄俊
之寳臣疇綏予衆正嚴莊之師律僉曰汝賢是用按上
黨之封因名闕之固析兹茅瑞徹彼土疆仍光傳道之
名兼實陪敦之數前驅六纛外冠十連涖兹鶉首之郊
頒我虎符之政以寛西顧爰屬老成於戲兹乃舊都厥
惟全雍爾其將節制之命審控帶之宜從外折衝矧羈
縻之有素居中作扞惟安輯之在初善撫朕師往對休
命
　　除龎籍依前尚書户部侍郎知鄆州仍改賜推誠
　　保徳翊戴功臣散官勲封食邑實封制
門下圖治之世宜本至公預政之門合防嫌迹矧居四
輔之首允在百僚之先苟罹干請之名殊失仰成之意
兼沿章削俾解政機具官龎籍志度淵沖業宇明劭韞
才謨而敏達更事典以淹通早翼務于本朝洊服勞于
近職雅有風采蔚著猷為乃者西州用兵延安近冦屬
輕裘之謀帥煩籌筆以制邊戎索以清夏人來附乃眷
西顧予嘉乃勲始召置于樞庭旋擢參于宰府閫外無
事頗見于匪躬天下既安允膺于注意遂正斗樞之號
遄升邦鉉之名固宜厲以正方繩于羣下而乃親聨交
構私謁彰聞逮有司之訊詞合杜門而待罪及行弊㫁
乃失重輕致公議之弗容在人言之莫遏尚矜舊徳兼
覽奏函聴避位于台司俾均勞于藩服委東平之安輯
便樂土之康嘉於戲罷免之科盖拘于典制進退之禮
用正于臣鄰勉賦寛條弗忘曩效
　
　
　
　
　文恭集巻二十三
欽定四庫全書
　文恭集巻二十四
　　　　　　　　　　　　　宋　胡宿　撰
　内制
　　議樂詔(案是詔在皇祐/二年閏十一月)
朕聞古者作樂本以薦上帝祀祖考三五之盛不相沿
襲然必太平始克明備周武受命至成王時周公始大
合樂以和邦國漢初亦沿舊樂至武帝時始定泰一后
土樂詩光武中興至明帝時始改大予之名損益前後
以制樂節唐髙祖造邦至太宗時孝孫文收始定鍾律
明皇方成唐樂是知經啟善述禮樂重事須三四世聲
文乃定國初亦循用王朴竇儼所定周樂太祖患其聲
髙遂令和峴減下一律真宗始出聖意大祠用樂又議
隨月轉律之法屢加按覈然念樂經久墜學者罕傳歴
古研覃亦未究緒頃雖再三考定博訪知音終未有的
究古今知聲知經可信之人嘗為改更未適兹意如其
制作益須切當宜委中書門下集兩制及太常禮樂官
將天地五方神州日月宗廟社蜡祭享所用登歌宫懸
審更定奪聲律是非按古合今調諧中和務要議論允
適經久可用垂信不朽使祖功宗徳發揚無窮神祇感
格善氣來應苟獲至當何憚改為但審聲驗書二學鮮
並互詆胸臆無所援據慨然希古靡忘于懷尚賴洽聞
共圖盛節故兹詔示想宜知悉
　　諸后祫享依舊詔
朕惟春秋大事在于禘祫前詔太常崇按舊禮期以孟
冬之吉躬祀祖廟庶因合食聖靈相接以廣烝烝之孝
而一二禮官因别廟四后有疑論焉訂之諸儒議久未
一深惟祖宗之制至重至尊祖宗以來有司攝事行之
久矣祥符中復經聖考著明詔當時禮官講求已云莫
可廢也矧兹眇末甫崇孝享其敢廢先妣之舊典常禮
重違先帝之聖志哉今親享在邇未可輕議其孝章孝
惠淑徳章懷皇后祫享且依舊典候過大禮令禮官重
加討論咨爾輔臣務于仍貫故兹詔示想宜知悉
　　孟冬親詣太廟行祫享之禮御札
朕顧循菲質膺守聖圖潔幣玉以事乾祇嚴圭鬯而奉
宗廟惇修將禮舉秩無文亦嘗復耕耤于靈壇恢宗祀
于路寢斯牲匪愛靡神不尊用能誠志達于幽明馨香
格于上下靈休見擁至治用康永言孝思有懷先烈惟
祫享之義著經禮之文大祭先王合食祖廟盛迪嘗之
薦深肅僾之懷追孝奉先莫斯為重兹享之廢歴年既
多有司所存出于假攝禮之將墜朕甚惜焉卜以孟冬
備兹法駕款于太室親薦嘉籩宜示先期以伸誕告朕
取今年十月内擇日親詣太廟行祫享之禮其今年冬
至親祀南郊宜即權罷所有合行諸般恩賞並特就祫
享禮單一依南郊例施行至日朕親御宣徳門宣制仍
令所司詳定儀注以聞務遵典禮勿俾煩勞咨爾多方
咸體朕意故兹札示想宜知悉
　　皇祐五年南郊御札
敕内外臣僚等夫四時常祀戒在有司三嵗親祠敢稽
舊典迪惟列聖光施沖人獲執牲瑄以事郊廟永惟欽
慄弗敢怠遑間亦耕耤而供粢盛宗祀以䖍珪幣合祛
天地參侑祖宗庶幾告誠豈曰能饗惟時上帝賜朕有
年嘉生順蕃黔細滋殖豈瑣涼之致此抑右序之俾然
矧今區夏謐如風雨時若鐘石甫就壇場在望四海助
祭竢蒼璧之舉百神受職係皇邸之設思欲祼鬯酒于
世室進純犧于泰畤因以昭孝範俗延祉庇民敢憚必
躬而廢大報朕以今年十一月四日有事于南郊咨乃
攸司相予肆祀各揚爾職勿懈于位諸道州府不得以
進奉為名輒行科率務循靖壹勿使煩勞咨爾庶邦當
體朕意
　　禁内降詔
朕紹承駿烈祗服先猷蹈道以臨庶邦謹憲而持大柄
馭之予奪正以賞刑悉任至公靡容紊法比有憸幸肆
興妄圖或違理覬恩或負罪希貸率求内出間亦奉行
蠧政虧風莫斯為甚雖屢頒于詔約曽未絶于斯途兼
慮臣庶之家近貴之列交通請託巧詐營為隂致貨賕
密輸珍玩夤緣結納侵撓權綱方務澄清當嚴禁詰儻
復違犯㫁在必行重念成湯以六事責躬女謁苞苴之
先戒管氏以四維正國禮義廉恥之具張矧宗祀之涓
成屬祥釐之均被嘉與中外絀此非衺勉于自新以隆
至治令後應内降指揮特與恩澤及原減罪犯者並仰
中書樞密院并所承受官司具前後詔條執奏不得施
行及臣庶家如有潛行貨賄結託貴近者並令御史諫
官覺察論奏咨爾丞弼體朕意焉故兹詔示想宜知悉
　　賜百僚乞御正殿復常膳不允批答
朕奉承聖業循守政綱旰夕固勤沖晦罔識譴告自上
壤食為災日月之行誠有常度春秋之戒則在正陽探
觀前王臨制大器或遇烖而懼或罪己以興莫不深蹈
兢危躬自菲薄僅能消復或底和平矧在寡涼敢忘降
挹是用避路朝之坐損大官之庖庶幾感通有所開右
卿等義均休戚情深愛戴願臨正寢祈復常珍雖嘉乃
誠難徇斯請勉思勿懈以輔不及書不云乎無疆惟休
亦無疆惟恤
　　賜宰臣富弼以下上第二表乞皇帝御正殿復常
　　膳不允批答
夫元者三朝之吉日者衆陽之宗厥有食焉兹用惕若
豈予弗類在治未昭天其警諸變或在是探觀前載敷
求哲王或罪已以興或遇災而懼庶幾菲薄以昭抑畏
是用損去常膳退即便朝期底和平以消災慝僅踰旬
浹未覺勤疲而卿等率籲臣工繼陳章表請御正寢求
復庶珍雖愛君之心良篤于義而應天之道要當在誠
第嘉乃陳難議其可
　　賜皇兄允讓等上表乞皇帝御正殿復常膳不允
　　批答
朕纂膺乾統劬勞日昃思乂庶政以登至平寡昧弗昭
未識厥路上天降咎正陽有食豈非明不能燭治有大
虧天其警予慎思其闕是用避正朝之坐損内饔之膳
恭黙計過恐懼寘懷庶感通于昊蒼獲消救于氛慝卿
任居宗翰情均休恤勉修所職以輔不逮若乃御法宫
之黼座復大官之鼎味雖嘉誠愛難俞章削
　　賜皇親批答
夫月書王正表年之所謹日象君徳秉陽而弗虧惟端
朔之辰有壤食之異豈智臨之或爽將道化之未孚發
見陽明開示乾戒用損去庖品避居路朝惕厲以寘懷
淵黙而思咎庶消隂慝以底天和而卿等地在親賢義
同休恤繼形章請再達予聞願臨正屏之朝祈進常珍
之品誠存愛戴辭甚懇勤姑務省修以圖消復雖嘉美
意難俞來請
　　賜北海郡王允弼上表謝皇帝御正殿特賜俞允
　　批答
初炎紀朔大明致虧日官以言天象垂戒是以避路朝
之坐損膳宰之羞冀緣惕厲之誠庶通消救之道而羣
公庶尹宗邸親良迭敷乃誠稔達予聽請御當陽之坐
祈復兼珍之餐章削紛盈誠節款到已嘗開許煩有敘
陳
　　賜宰臣文彦博以下上表賀今月四日皇帝御崇
　　政殿疏決刑獄五日降雨批答
近以春土可耕時澤猶爽密雲屢族宿麥將瘁申禱未
驗用思孔疚顧哀都獄豈無寃人夙興便朝分條繫者
親加慮問率俾降原沖志獲通休應來表纔翊日而協
氣至未崇朝而甘施洽消百苛之欲作紓三農之勤望
感召潛契朕誠悦焉雖協哀矜之期亦繄敷燮之助卿
等心存理物善在稱君亟剡奏函願書信策深昭將順
之意尤多嘉尚之懷
　　賜宰臣陳執中以下為上表賀崇政殿疏放刑獄
　　即時降雨批答
朕以雩祀既䖍時澤未效秋種所急夕惕用勤顧哀邦
氓牽陷都邑其中繫者豈無寃焉傷和致災或恐在是
因臨便殿親為慮囚且示哀矜悉從原降書不云乎與
其殺不辜寧失不經未旋晷而和氣通弗崇朝而嘉澍
洽驕陽以屏豐嵗可期卿等地在弼諧志敦將順遽閲
奏函之上願從信策之藏載省寅恭良多愧尚
　　賜文武百僚陳執中以下上表賀為今月一日太
　　陽當蝕虧分不及算數并隂晦微見詔
邪慝侵陽推步在朔肅若乾戒惕于朕心退即便朝損
御菲食寡昧所値怵懼弗寧天維顯思月既晦止雲氣
簇于甲夜雷雨降其中天逮翊日之將晡纔微陽之見
象驗諸食壤減于算分此皆上穹輔持列聖開右既惠
朕以膏澤之施復警予以曜靈之虧俾無怠荒敢弗抑
畏夫應天以實感人在誠期與臣工之良永思政治之
要用消厥咎益孚于休卿均是憂勤志于將順煩有稱
慶良増愧尚
　　賜宰臣富弼以下上第三表乞加上尊號不允批
　　答
昔孔子達者辭不稱仁光武賢君禁諸言聖朕毎覽前
典莫不嘉此且帝王之道安在于彌文而天人之心所
助者資順謙乃益之本損者徳之修矧以眇身承兹大
業仍以菲徳享諸鴻名猶懼弗任居常自惕幸羣元之
隤祉荷累世之延洪治無甚虧時則咸靖思欲致四海
之祭合七廟之靈考卜孟冬躬行大祫豈曰能事抑惟
舊文而卿等率籲羣司推髙眇質將順其美鋪衍厥章
願鏤寳文益上徽稱極大仁之丕冒昭至化之巍成美
溢而浮志慚且悸再嘗批諭猶執控陳況乃愛戴所深
形容已至宅帝皇之大席神聖之髙固已華出古先徽
兼上睿若俯徇于誠請更益施于號榮既乖本心恐累
台徳
　　賜宰臣文彦博以下賀老人星出見批答
景霽秋旻氣分商仲南極呈于秘象清臺獻其壽占卿
等道著弼諧任居毗燮喜聞吉語煩有賀章請以天官
之言屬諸史氏之掌體誠同于元首義足表于愛君載
省寅恭良深嘉尚
　　賜宰臣富弼以下賀壽星出見批答
金氣中分珠躔上見清臺設候疇人獻占述昭爛之乾
文告壽昌之福兆卿等義存將美志在祝延因垂象之
薦休煩剡章之稱慶寅恭斯在嘉尚良深
　　賜樞密使宋庠等賀壽星出見批答
南極見象上天垂休太史獻占歸福于朕夫以壽昌之
慶豈敢專饗獨美當與俊乂大臣億兆之衆同均斯祉
永錫難老卿等欣聞吉語煩有賀章將順之誠良増嘉
尚
　　賜感徳軍三軍將吏僧道百姓等詔
朕以允初徳器早成天屬為近適總司于留務俾節制
于中權進領藩方留宿京邸且念賢王之子用伸敦族
之懷矧兹美原抑乃名土按之析瑞壯厥維城汝等遙
被撫臨諒多欣懌今特授允初依前檢校尚書右僕射
持節耀州諸軍事耀州刺史兼御史大夫充感徳軍節
度耀州管内觀察處置等使仍加食邑七百户食實封
三百户散官勲封如故故兹示諭想宜知悉夏熱將士
等各得平安參佐官吏僧道耆壽百姓等並存問之遣
書指不多及
　　賜山南東道三軍將吏僧道百姓等詔
朕以賈昌朝業茂公台器全文武命建牙于南紀仍主
籥于北門冠于九侯時惟伯舅属以首樞缺職前箸咨
才召還温省之嚴入冠本兵之任朝言協比國論倚成
緬想吏民久承節制自聞朕命諒愜爾情
　　賜河陽三城三軍將吏僧道百姓等詔
朕以宋庠文儒之宗台宰惟舊近解樞衡之重俾兼衮
鉞之榮言念盟津前經坐鎮命兹書社利以建侯俾寰
輔以作藩庶京師而䝉福眷言士吏以及軍民聞孚號
之已行諒輿情之胥悦今特授宋庠依前檢校太尉同
中書門下平章事使持節孟州諸軍事行孟州刺史充
河陽三城節度孟州管内觀察處置河堤等使判鄭州
軍州事故兹示諭想宜知悉
　　賜建雄軍三軍將吏僧道百姓等詔
朕以許懷徳少歴戎行老知軍志早持齋鉞久衛寢戎
頗積勲勞用加恩數俾侯中冀書社平陽緬想吏民同
嘉師帥今特授許懷徳檢校司徒使持節晉州諸軍事
晉州刺史兼御史大夫依前充殿前都指揮使建雄軍
節度晉州管内觀察處置等使加食邑七百户食實封
三百户功臣散官勳封如故故兹示諭想宜知悉
　　賜彰武軍三軍將吏僧道百姓等詔
朕以李昭亮門濟忠猷世承勲烈曏澄氛于保塞命書
社于濟隂升冠内微倚臨北道顯庸惟茂令聞逾昭進
兼宰鉉之名就司留鑰之務輔藩惟舊臺鉞有光緬想
吏民遙承節制嘉聞異數増慰輿情
　　賜淮康軍三軍將吏僧道百姓等詔
朕以張茂實早分將鉞嘗帥騎兵參圖前勞召還舊物
解符書于郢上進茅瑞于淮西遙制藩宣入司宿衛緬
惟有衆嘉此建侯今特授張茂實檢校吏部尚書使持
節蔡州諸軍事行蔡州刺史兼御史大夫充侍衛親軍
馬軍副都指揮使淮康軍節度使蔡州管内觀察處置
等使加食邑七百户食實封三百户功臣散官勲封如
故故兹詔諭想宜知悉
　　賜寧國軍節度使北海王允弼摹勒御書飛白上
　　進詔
省所上表䝉賜御書飛白二字謹摹勒上石上進事具
悉朕以聴朝之餘寳兹寸晷自惟翰墨之尚猶賢博奕
之為聊因飛毫于以結字式將意眷且寵親賢卿有兩
獻之風躬二南之美喜宣上徳樂盡忠規忘蟬翼之匪
工煩龜趺之立刻爰緘墨本乃剡奏封深陳感遇之懷
且顯游揚之志本于信厚嘉乃恭謙省覽以還愧尚無
已
　　御書賜龍圖閣直學士權知開封府蔡襄摹冩賜
　　御書刻石事敕書
省所奏伏䝉特賜御書臣齋戒摹冩刋著于石次録奬
詔及臣所獻古詩兼載後序以紀遭遇裝一軸上進事
具悉卿體行清方才謨詳正通于學術粹是風業朕選
諸近侍佳有名臣因暇日以援毫命中璫而賜字盖以
將朕異睠成卿令名退思匪工追用自恧而乃深于感
遇篤在游揚形頌歎之長言溢尚(案蔡襄集有御書碑/序其載勒石摹進始)
(末在至和元年六月二十四日其結銜稱起居舍人知/制誥與此不同者考襄本傳自起居舍人遷龍圖閣直)
(學士知開封府盖其勒石作序在為起居舍人時而賜/敕則巳在轉官後也襄集不載敕書此下闕文無考)
　　賜右神武大將軍睦州團練使宗諤進太平盤維
　　錄敕書
敕宗諤省大宗正司奏汝纂歴代宗屬事蹟勒成上下
二帙總六巻分一十二門仍請名曰太平盤維録上進
事汝迪徳自先䝉廕于後能外紛華之習頗勤教學之
方闡繹舊聞尋研本系類成編次亶有綱條撮諸胄緒
之華光我神明之祚奏篇來上乙牘以觀有嘉規為良
深歎尚
　　賜宗室磁州防禦使承亮進祫享受釐頌敕書
敕承亮省大宗正司奏繳汝表今撰祫享受釐頌并序
投進事朕曏者法一閏之氣講三嵗之祀孟冬吉酉祫
于祖廟陳歴代之寳奏大安之樂神靈嘉饗雲景杳冥
朱燎既升正陽顯見豈予能感抑祖宗右焉汝肅雍侍
祠將順為志中有和樂發于頌歎大宗獻狀奏篇登御
流藻以揚主依義而顯君省覽之餘歎尚兼至
　　賜翰林侍讀學士知徐州吕公綽進明禋詩敕書
朕曏以祗飭齋輅肅奉陽郊合祛乾祇登侑祖考秩上
下之祀則靡神不宗致精微之産而惟帝時享錫朕休
福惠兹羣黎夫豈寡徳之能實繄先烈之茂卿職參經
幄任總藩符志在游揚形于頌歎思致婉錯典裁淳深
省覽不忘嘉尚兼至
　　賜知濟州李及之進唐雅敕書
省上表所撰唐雅十篇謹繕冩附遞上進事具悉汝職
居延閣符守列城宣詔條而弗苛服文史以為樂研尋
前載追述雅風文采深純典裁詳密奏篇來上留牘于
中省覽之餘不忘嘉尚
　　賜交趾李日尊進異獸敕書
卿仍世守藩乃心向國越滄波而述職奉異獸以致誠
在逺彌忠顧勤可紀式將頒賚爰寵傾輸當體眷懷益
思恪順
　　賜宗室叔裒進異獸歌敕書
近者交州遣使以麟底貢私怪物色之異且驗載籍之
傳通儒碩生多云非是朕方懷柔彼俗重違其情與見
于庭命納諸囿汝以宗藩之秀時豫觀者喜毛羣之馴
擾美島夷之稽服昭我徳政形于頌聲副以編聨乙于
省覽游揚兼在喜尚弗忘
　
　
　
　文恭集巻二十四
欽定四庫全書
　文恭集巻二十五
　　　　　　　　　　　　　宋　胡宿　撰
　内制
　　賜新除參知政事曾公亮詔
國朝之制設陪貳之職以輔翼台宰名數之重下丞相
一等朕之選任必屬賢髦卿志度深沈識裁詳密以道
術侍朕講以典冊宣王命請治寰輔擢尹京師厥績茂
焉其試效已是用升厠公府參聞政道采于議者固無
間然沖挹之懷遽形囊奏雖謙風可尚而命綍已行勉
思大猷勿為曲讓
　　賜參知政事曾公亮乞退不允批答
省表具知卿志行修明風業夷逺通習治具洽練朝章
間繇禁聯陪貳宰路毅然有守知無不為夙夜嬰煩晦
明虧裕暫從謁告適此養恬即當善平入奉參決忽得
章請來謝政塗頗用憮然寧當議此況廟堂之上具有
規隨而機務之間未至停壅勉輔藥石宜安精神勤味
粹和速期康復
　　賜參知政事曾公亮乞退第二表不允批答
卿性度淑均才謨隱濟預聞大政陪貳上公夙夜宣勞
晦明嬰恙暫從頤衛日冀善平何遽貢章乃求謝職且
周官垂法有寛疾之文漢家養恩著賜告之令卿其少
思省慮味恬餐和勿有疑焉急就良已
　　賜參知政事曾公亮乞退第三表不允批答
卿以耆明之姿參鬷嘏之政謀謨匪懈陟恪良勞偶爽
節宣暫從頤衛兹有生之未免亦憂職之使然賜告所
存養恩斯在比觀章請求謝宰聯批諭已勤控陳未已
況朝無闕政而世方須才勉圖粹和速就康復
　　賜參知政事曾公亮乞退第四表不允批答
卿精誠雅行至範明猷佐時矢謨貳公圖政偶嬰甚美
之疢適聞良已之音比及暄辰固加常膳日期朝謁跂
聞話言前已批章復有今奏懇求解罷殊異眷毗卿其
研味真腴屏息煩慮期于勿藥慰兹側席
　　賜參知政事曾公亮生日禮物口宣
陪貳宰司贊襄治道惟陽中應律之朔乃閭左設弧之
辰政在尚賢禮存嘉惠侑兹燕喜體我寵恩
　　賜鎮安軍節度使行尚書右僕射檢校太師兼侍
　　中判許州賈昌朝生日禮物詔
時惟舊徳位冠元侯京室是陪藩符攸總誕期斯至慶
賜用覃俾爰子舍之良得致家庭之命侑兹宴禮示乃
朝恩
　　又
喬岳吐符巖廊誕器周旋二府陟降三階季商協辰左
弧在旦馭貴有典加惠著文爰錫餼牽以及醪酒式將
恩意往侑宴私當體壽儀即祇慶賜
　　又
陶元精之和躬咸徳之美蔚為俊老殿我輔邦六射記
辰九秋肅氣加惠隆于國典為壽盛于家情俾爰似續
之良式將賚予之意用資族宴姑示朝恩
　　賜山南東道節度使同中書門下平章事賈昌朝
　　敇書
朕獲天人之助乘畿夏之驩祓除路朝崇講祠事以順
衆志以答靈休日吉辰良氣調時豫熙典云究慶賜是
孚卿王室元耆人倫先覺早冠居于鉉席首敷燮于化
陶三讓彌沖一徳逾劭居保釐尹正之重有安輯勞徠
之功朕饗告成乃眷斯在進胙以爵加惠于田雖曰舊
章抑以疇徳已頒告于庶位復往宣于朕懷當體休成
同均慶賚
　　賜山南東道節度使檢校太師同中書門下平章
　　事賈昌朝口宣
卿徳冠時宗地居寰輔曏遘誕辰之節泛推任子之恩
乃選上駟來充内廏羨名駒之奮發煩駿足之效牽載
省寅恭良增嘉尚
　　賜賈昌朝口宣
朕䖍諏景至恭事天明禋典迄成祥釐均被卿朝家俊
乂藩岳儀刑體貌所先寵光宜厚襃元功而進號益多
賦以衍田馳遣使軺奉將命綍用敷休渥當體眷毗
　　賜賈昌朝赴闕茶藥口宣
卿留籥再司介圭入覲爰屬秋暘之候用勤參御之行
耆哲是勞眷毗增厚式頒藥劑庸示寵私
　　賜觀文殿大學士判亳州陳執中乞致仕不允批
　　答
省所上表陳乞致仕事具悉卿俊乂大臣耆明碩老再
冠朝首比讓台元輔泰象財成之宜得大雅進止之度
往治于亳實陪厥京偃藩在兹蒙福多矣如聞攝衛稍
虧和平已出見于屬官諒再加于常膳舊徳所至卧理
有餘何乃上言欲求謝事是未亮憑賴之意而規適宴
之私卿專精神近醫藥納養善氣保固太和避第仕塗
未可議也
　　賜觀文殿大學士判亳州陳執中再乞致仕不允
　　批答
卿器采精明體韻方重奕世濟徳先朝納忠逮充舊貫
之居再處阿衡之首將明典度勵翼官師朝有公言朋
無私謁比辭政柄屢避台階靜勝柅于澆風偃休寄于
密甸均勞近止䝉福在焉㣲有苦于足腓遽見求于身
退兹豈藩鎮優耆徳之意朝廷待元老之心耶卿其養
精神省思慮淮陽卧理西河偃藩是所望于大雅也
　　賜鎮海軍節度使判亳州陳執中待罪特放敕書
夫道隱不還民散已久刑之設惟五而惡之討有十敗
俗之自從古則然卿舊老壯猷俊徳哲望近辭時柄甫
偃价藩宣風有初頒教尚淺民之從違政何加損遽形
引責殊異眷毗且諒寅恭彌嘉慎畏
　　賜昭徳軍節度使知并州龎籍口宣
省所進奉賀正馬貳匹事具悉朕因三朝之吉受四海
之圖方貢畢陳朝慶大集卿時惟俊老殿我强藩寅修
述職之文逺效充庭之禮載馳上駟來貢承華有諒勤
恭良増嘉尚
　　又
省所進奉謝恩賜牌印并公使及到任馬共六匹事具
悉卿文武兼劭風徳竝優業載賢公望居俊老朕以壺
闗襟帶并土股肱崇以髙牙殿于大鹵甫頒條詔初見
吏民宴犒有儀公帑惟舊至煩稱謝乃有效牽滋顯勤
恭弗忘嘉尚
　　賜新授觀文殿學士知鄆州龎籍口宣
卿國之耆俊材號將明二府迭更一徳咸有曏辭時柄
倚臨東藩得兹老成居然治靜圖中階之宿望進書殿
之偉名異數有加師言允穆乃馳上駟來實内閑有嘉
傾輸良增歎矚
　　賜工部尚書同中書門下平章事集賢殿大學士
　　韓琦生日禮物詔
惟天所賚若時相予甫屬開秋實惟誕日稽諸朝範寵
于邦家于是有牢醴蕃庶之錫所以侑族宴而將壽嘏
也斯禮則舊厥命惟新祇若其承體兹乃眷
　　又
蔚以傑才相予大政首秋云吉誕日在兹俾按彞文式
將渥賜庸示宰朝之寵且為族宴之榮往惟欽承體兹
眷矚
　　又
體兹間氣誕是傑才素律云秋左弧在旦餼牽加惠醪
醴侑懽佐族宴以在兹稽臺恩而惟舊
　　賜武康軍節度使韓琦口宣
卿識業夷通謀謨髙正早參内密之近比更方面之煩
器望益隆誠績兼茂曏升書殿之重就增儀職之華殿
乃戎翰崇兹朝範爰效上駟之貢式充内廏之羣載閲
勤恭良深歎尚
　　又
朕親郊修報升燎告成覃惠臣工均釐藩岳卿居傑望
濟以忠圖方倚幹垣用優名數進崇堦而馭貴疏多邑
以昭庸馳命軺車往頒命綍惟兹茂渥宜即欽祇
　　又
卿風致髙劭識㝢宏通宣翼藩朝明暢文武外易戎翰
之重就升師鉞之雄乃睠在兹僉言允若爰貢上駟來
寘内閑益亮誠勤彌欽意尚
　　賜新除觀文殿學士知河陽富弼對衣金帶鞌轡
　　馬口宣
卿忠惟許國任屬陪京書殿升聯地官進貳式將眷倚
往致匪頒
　　賜除富弼起復禮部尚書同中書門下平章事昭
　　文館大學士赴闕敕書
卿大名宰國宏業熙朝逺略有開髙謨未究遭艱去位
銜恤在家上鉉曠才冢卿缺職永惟在疚亦已累旬涼
瑣虚懷蒼黔待起朝有舊制國念前徽須伸權奪之文
庸副仰成之意庭有孚號物無異言義固掩恩忠本移
孝勉思美業就成茂功尚抑餘哀來慰勤佇
　　賜宰臣富弼生日禮物口宣
象炳中階業隆上鉉維申誕日行夏紀時俾孚子舍之
良奉若家庭之賜式增榮觀當體寵恩
　　又
挺生時傑光輔本朝眷乃首春慶惟誕日爰舉優賢之
典用頒加惠之恩侑族宴以是宜寵台司而斯在
　　又
元傑稟氣英瑋誕才若時奮庸代工燮化三元首序六
射在辰國有賚恩家榮宴喜餼牽將禮醪酒侑懽舉是
寵章體兹渥眷
　　又
吐符喬岳居守阿衡建杓于寅設弧在旦眷言彞典尊
禮冢司有醪酒之頒兼餼牽之錫助家庭之為壽廣婣
族之合懽慶賜是將祇受惟允
　　賜忠武軍節度使知永興軍文彦博口宣
曏以九里之祀陟配天丘三朝之元㑹同王嵗宗公先
郊類之澤羣岳有朝慶之文卿業著蕭規地崇陜弼舉
禋祀而為勞頒賞䇿而則當爰及首正兹惟獻節竝效
名駒之貢莫非上駟之良有美款誠尤多歎矚
　　賜河陽三城節度使檢校太師同中書門下平章
　　事文彦博生日進馬口宣
卿辰象粹精台衡俊舊曏縁誕日申舉賚恩命仲氏以
奉將助家庭之式宴仰惟彞範煩有奏函爰馳上駟之
良來實内閑之祕恭勤斯至嘉尚弗忘
　　賜保平軍節度使檢校太師同中書門下平章事
　　判大名府文彦博生日禮物詔
公台舊徳俊哲大臣適居主籥之司爰屬設弧之旦俾
將慶賜命遣使人當體寵加所宜祇受
　　賜新授龍圖閣學士張昪口宣
卿體行直清才局明劭政為邊最譽浹朝端升委强藩
就遷禁職爰貢籋雲之駿來舒就日之誠有美勤斯良
用嘉尚
　　賜參知政事張昪上表乞致仕不允批答
夫年之貴于天下徳之先于人倫尚矣況乞言憲老存
諸典刑圖政任人寄在耆哲至于進退豈局于彞制哉
卿老成司直清忠篤行閲古今之義理歴内外之事任
蔚有風采稔聞謀猷憑賴忠規參毗政道雖年塗云及
而志力尚全何遽掞章乃欲謝事是未亮眷倚之意而
自取宴安之適使朕何望焉
　　賜參知政事張昪上第二表乞致仕不允批答
夫治朝柄任豈局以年良臣忠規不遺其力卿蔚為俊
老翼于沖人黄髪無愆清徳有素雖年塗云及而志力
不衰陟恪肆勤精明暢理方陪大政適倚老謀比閲奏
于公車願還事于宰旅已嘗批諭猶此控陳是未炤委
成之懷而自圖安佚之利雖佳知止難從恬退
　　賜參知政事梁適生日禮物口宣
體資上節地亞中階自參翊以宣謨號通明而任職屬
開秋之統序協誕日之吐符朝有彞恩禮優近弼爰舉
匪頒之式用將眷倚之懷俾洽宴私且昭榮遇
　　賜定國軍節度使知太原府梁適口宣
省所進奉端午馬二匹事卿利建髙牙倚臨雄閫爰遘
浴蘭之節來效籋雲之良姑美勤恭尤增嘉尚
　　賜彰信軍節度使判成徳軍李昭亮敕書
地濱北落月旅西成沖氣薦和下滋于寳稼靈苗合穗
交䕃于綺塍昭萬寳之順成示三登之長楙卿兼榮麾
鉞長治戎翰覩擢穎于遐疆喜同符于異畝伻圖來上
列牘以聞將順在兹欽歎曷已
　　賜彰信軍節度使新授同中書門下平章事判大
　　名府李昭亮赴闕茶藥口宣
卿召言侯藩入覲王所歴嚴途之阻越諒旅從之勤疲
爰舉匪頒以將眷勞
　　又
卿外自國藩入修王覲歴悠長之官道冒嚴厲之時寒
言念勤斯固應勞止爰伸迎賚用示眷恩
　　賜新除昭徳軍節度使同中書門下平章事充景
　　靈宫使李昭亮赴闕敕書
卿參中階之象帥北落之師煩我老成亦已久次方升
庸于旌鎮命總職于琳庭亟奉介圭促祇召節
　　賜馬軍副都指揮使淮康軍節度使張茂實赴闕
　　茶藥口宣
卿逺從旌鎮入衛巖除廣莫風髙嘉平臘近特頒良劑
用示寵恩
　　又
卿召言歸國緬想遵途屬此凝寒勞于匽薄式將奩賜
庸示臺恩
　　賜相州觀察使知邢州劉從廣赴闕茶藥口宣
敕從廣合符去郡效駕還臺冒闌暑以甚勤歴修程而
良苦式頒珍劑用洽寵私
　　又
卿載馳藩節近次都畿佇延矚之有初諒興居之無爽
用頒餼禮式洽恩私
　　又
卿言趨觀闕適次郊衢睠受玉之有初諒據鞍之匪易
用頒良劑式示寵私
　　賜侍衛親軍步軍副都指揮使涇州觀察使定州
　　路駐泊副都署王凱赴闕茶藥口宣
卿總治師干輯寧邊部特降璽書之召用頒藥劑之良
兹表眷存所宜祇奉
　　又
卿肅奉更書還司衛職初無辦嚴之日(案後漢書呉漢/傳每當出師朝)
(受詔夕即引道初無辦嚴之日注云嚴即裝也避明/帝諱故改之此制詞引用全句原本辦訛辨今校正)良
深跋履之勞飲劑所頒恩禮斯在
　
　
　
　文恭集巻二十五
欽定四庫全書
　文恭集巻二十六
　　　　　　　　　　　　　宋　胡宿　撰
　内制
　　賜福建路轉運使秦玠平江西賊敕書
曏者盜興江西勢接閩嶺延入爾部驚騷吾民汝善布
教條能設方略協比州將帥厲兵官開募勇夫翦戮姦
黨兇渠遂殄生聚以安使指告還章封言狀眷兹勤略
良可嘉焉
　　賜提㸃刑獄施元長平江西賊敕書
汝早稱才名外提憲寄日者他盜侵于本部勢頗屯結
衆甚繹騷而能躬履險難星言馳赴奮厲衆力開募短
兵翦戮兇渠離散支黨屬城以肅外臺上言協奏勤庸
甫知明略有懷謙黙益用歎嘉
　　賜知汀州藍丞平江西賊敕書
日者逋冦弄兵江西小驚朕師逸入比境汝捍固本土
協議外臺開募短兵帥厲衆力休有方略訖致殄平爾
勞居多使者言狀有懷忠力良切嘉焉
　　賜京東路轉運使董沔殺散河北賊敕書
敕董沔省龎籍奏河北過來軍賊兇勢不小齊州兵甲
殺敗後若不急行翦除或散入鄉村即復為民患汝尋
披帶兵士徑往兖齊二州往來催督諸頭下兵甲接續
殺獲事汝强濟有聞廉清自勉夙將漕節受任外臺而
齊魯之疆濱接朔土潢池斯在姦盜是依屯結其中冦
攘為患擿發隂伏伺知起居親糾合于環兵廣設施于
明略翦除支黨清定部封吏息追胥之煩民去驚騷之
患慈惠孔碩厥庸為多東藩帥臣剡章言狀有嘉勤藎
良深歎矚
　　賜判大理寺郭申錫及審刑詳議官等敕書
敕郭申錫等省權知審刑院事張揆奏據大理寺日奏
司申十月十六日以前送下公案兹已斷奏了畢無見
在事外郡請讞繫囚待報況兹寒苦朕甚閔焉汝等法
術通深才資開敏平亭疑奏附致比例咸適侀成之慎
而無几案之留有副欽矜良增嘉尚故兹奬諭想宜知
悉
　　又
羣氓多辟庶獄滋豐用存疑讞之科以廣平反之施爰
書來上累牘實繁汝等持法甚平以文無害究研惟允
操決靡留遂停丹筆之書盡釋黄沙之繫適當歊毒良
副哀矜爰覽奏陳尤多嘉尚
　　又
國家刑典用中獄疑許讞決平寄于列寺審克存于禁
局相為表裏參適重輕用慎侀成庶無壅濫汝悉心處
當持議詳明論報弗留開敏可尚閲兹奏述深于歎嘉
　　賜權判大理寺陳太素等敕書
朕日見羣臣親覽庶政惟諫官論事法官奏讞雖復旰
昃猶為之論決所以者何防壅蔽而慮留獄也汝等竝
以一時之選典兹三尺之法能以明慎敏于弊斷鞫書
隨傅列牘告殫益彰宿業之勤良副欽刑之寄永言嘉
尚弗忘于懷
　　賜權大理少卿王惟熙等敕書
昔林光斷獄嵗止三四貞觀大辟裁二十九嗚呼何施
而臻此乎朕道化未孚刑禁且衆鞫書比上請讞亦繁
汝善體哀矜敏于弊斷不使留獄頗副欽刑言念恪勤
弗忘嘉歎
　　又
夫刑罰之于化民末矣然至治之世不能去刑朕燭理
未明躬化猶爽鞫書狎至治讞尚繁汝等善體哀矜良
勤弊斷丹筆無滯几案為空爰覽削陳弗忘嘉歎
　　賜皇兄寧國軍節度使同中書門下平章事同知
　　大宗正事北海郡王允弼敕書
卿任隆藩翰地處親賢參耀台文董司宗牒克諧公族
允穆朝言近以宗説等瀆干人倫陷此邦憲迹惟可醜
理莫得容卿首秉宗司乃同官守骨肉薄罪可養于私
恩名教大防難隱于公議深惟舉白良合糾䖍屢上奏
封具昭謙畏誠防閑之不逮匪訓𨗳之有愆當體眷懷
勿煩敷述
　　賜平江軍節度使兼侍中知大宗正事允讓敕書
卿藩國表儀宗室賢亮體行明潔器範端修資六徳之
夙成賴九宗之治正本支以睦譽望孔昭近以公族之
中愆于至行弗率乃教自陷匪彝猶以家情屈于邦憲
兹固愚鄙之稟所謂不移殆非訓𨗳之方有所未至何
用防嫌而上奏章求解大宗之司殊乖尚徳之寄當念
燕詒之重姑懷慎敘之仁懋勉居諸益勵來者
　　賜起復雲麾將軍濟州防禦使王仁敕書
卿制邊部之雄控大鹵之重比因朝慶且拜臺恩逺傾
就日之誠來效籋雲之駿有彰勤叩良用歎嘉
　　賜新授憲州防禦使劉渙敕書
汝以沈敏之才得拊循之術擢升軍禦董治戎昭亦縁
端治之辰併有效牽之貢載懷勤叩良用歎嘉
　　賜撫州刺史滄州鈐轄董貴敕書
汝遙剖左符出鈐尺籍遘兹景至欽乃燎熏能竭寅恭
交修貢助彌昭誠恪良用歎嘉
　　賜侍衛親軍步軍都虞候王從政敕書
汝參司親衛出䕶邊兵遘乃升陽㑹兹報貺修其貢助
奉此效牽有加勤恭良深歎矚
　　又
汝世濟勲勞材推果壯領巖除之禁衛升候奄之榮名
尚委强藩實繄忠力爰輸上駟來實外閑載諗款勤良
增嘉尚
　　賜鳳州團練使髙順等敕書
汝出總戎翰内參親衛力于經武志在輸忠爰因端節
之良乃選上駟之駿效牽闕下㡳貢閑中載閲勤劬尤
增嘉尚
　　賜知建昌軍曹觀敕書
汝職在劭農土惟宜穀修列郡經常之貢省大官𨗳擇
之勞言念效勤良增嘉尚
　　賜原州刺史知涇州安俊敕書
三朝受籍萬玉在庭汝擁衛邊隅拱懷朝次效名駒于
龍友實華廏于橐泉眷兹䖍恭弗忘嘉尚
　　賜海州團練使史吉敕書
汝肅綰戎團分持軍簿並縁任子來貢維駒慶賞所延
勤誠可尚
　　賜潭州通判李丕緒等修子城敕書
敕李丕緒省知潭州任顓奏汝都大提舉管勾修築子
城用甎甃砌並得完備事汝受任湘中服勞官下志存
經逺慮及居安能協守官率和旅力增完城壁就濬池
隍悦使有宜樂成無射條聞來上嘉歎良多
　　賜新除資政殿大學士呉育對衣金帶鞌轡馬口
　　宣
卿籍起洛臺詔藩陜服偉名增職左右陪卿庸示眷毗
就頒錫與
　　賜觀文殿學士田況乞致仕不允批答
卿素秉忠規早司樞筦經營百物通知四夷曏以愆和
久兹移疾交章求解批諭弗從尋亮至誠姑授閒職庶
熙神于事外得味道于環中就乃平康副兹眷矚何乃
遂求挂冕荐貢奏函卿雖身災所嬰而年塗未艾宜息
煩慮更謁善醫及此暄辰早復常膳
　　賜參知政事王堯臣生日禮物口宣
才具之美髙映時髦識業之明坐陪國論屬此仲商之
序協于誕日之良舉是朝恩助兹族宴抑乃匪頒之式
體子眷賚之私
　　賜新授右諫議大夫皇甫泌口宣
卿稔服吏文兼資識致擢升諫列移領藩條爰擇上駟
之良來奉内閑之貢有懷勤叩兹用欽嘉
　　賜兵部員外郎知制誥呉奎知壽州口宣
省所進奉新茶芽事具悉淮土上腴園茗繁植春英所
掇時品為良方貢是勤嘉尚無已
　　賜鎮潼軍節度觀察留後知鄆州李端懿口宣
省所進奉阿膠事藥劑所須膠品斯在區産云記阿井
曰佳卿守在藩條述兹方貢謹于熬治協乃精良足諒
寅恭誠增嘉尚
　　賜新授禮部郎中充天章閣待制陳晹叔口宣
卿體業沖劭器宇夷通有意本朝允宜内閤乃眷北道
姑委要藩爰貢良蹄用嘉美志
　　賜鎮安軍節度使判陳州程林口宣
曏以拜貺于郊覃渥在位而我王室之老實殿輔邦之
雄賞策所班朝範惟舊俾爰子舍往錫命書卿出于忠
純篤為誠節選上駟之騄耳實中廏之承華載閲勤恭
彌深歎尚
　　賜鎮東軍節度觀察留後知潁州李端愿口宣
省所進奉端午馬一匹具悉卿總司留印長治帥藩爰
因采艾之辰乃效傾葵之志獻之上駟奉厥内閑有嘉
勤恭弗忘歎矚
　　賜新授閤門使康徳輿口宣
汝歴䕶塞兵見稱武幹適重别都之委用優上閤之遷
當勵忠規以䖍恩數
　　賜河陽三城節度使檢校太師同中書門下平章
　　事王徳用口宣
卿地美忠門位聯宰路間于兩社夙兆于祥占乘彼八
鸞適敷于惠化爰因誕日用示錫恩俾爰似續之良奉
乃匪頒之品抑惟彞禮遽閲奏函選屈産之名駒實承
華之内廏載惟款至良切欽嘉
　　賜五臺山十寺僧正順綰等敕書
省所進新正功徳疏事具悉吉祥刹土名勝伽藍淨衆
所棲元正斯屆大營蒲塞之饌廣演貝多之文用集妙
因來陳壽祝勤恭彌顯嘉尚良多益在薰修副兹嚴奉
　　賜五臺山十寺僧知今等敕書
省所進新正功徳疏到闕事具悉汝等宴坐名山安棲
淨衆曏遭三朝之吉來祈千福之祥用嘉乃勤且命以
賜兹乃前矩厥惟彞恩咨示薫修體予崇奉今賜知今
等紫僧衣一對絹二十疋故兹奬諭想宜知悉
　　又
汝等薰修巖谷宴坐道場因王嵗之紀端奉梵文而歸
福有嘉精志用錫顯恩宜服圓乘益勤勝業
　　賜回西蕃奬州團練使霞展敕書
汝欽奉聲文恪修誠志逺效踰沙之貢載從易地之遷
庸示茂恩益圖忠款
　　賜西蕃奬州團練使霞展男都君主霞智敕書
汝族髙邊部志拱諸華載馳上駟之良來奉内閑之貢
有嘉款到特示頒宣
　　賜交趾李日尊敕書
卿忠存奕世義戴本朝善繼藩稱能靖封守朕博臨庶
國普愛羣氓爰覽啟陳用嘉恭順
　　賜占城國王敕書
卿志慮深純誠節款到邈居溟漲之外馳系闕庭之間
嗣守忠規述修世職遣兹使介奉乃表章越沃日之驚
波致旅庭之貢物傾輸斯至勤叩可嘉用示眷懷特蕃
錫與益思祇順當體寵優
　　賜占城國王俱舍利波㣲收羅婆麻提楊卜敕書
省所差人進奉生象二頭象牙二百二株藥犀大小一
百九十一株下色紫礦一百九十一斤中色煎香五百
斤下色煎香五百斤事具悉卿長治國藩聿修王職地
雖居于遐外世彌篤于恪忠匪忘存闕之誠來效占風
之貢俾爰使指載越溟津亟覽表章深嘉誠節式將乃
眷之意特推加惠之恩當體寵優益思欽順今回賜卿
銀三千兩錢一百貫文至可領也其差來蒲息陁琶等
到闕各支賜對見朝辭衣物銀器衣著等令于殿前都
使衙安下及差鴻臚少卿劉舜臣等館伴令御㕑翰林
儀鸞司往彼祇應酒食鋪陳其所乞白馬巳支賜二匹
訖故兹示諭想宜知悉秋涼卿比平安好否遣書指不
多及
　　賜夏國主進奉賀正馬駞口宣
王嵗肇新人正伊始眷乃世藩之舊主兹邦土之封爰
效忠規聿修貢式緬懷款至良用歎嘉
　　賜夏國主生日禮物口宣
紹復前徽述修貢職素秋建始良日誕彌用示眷恩式
將慶賜無忘朝寵益濟世忠
　　又
奕世資忠承邦濟美三朝開序六射協辰爰𨗳壽祺式
將惠賜益思恭徳庸對寵章
　　賜回夏國主口宣
省所奏母薨訃告事具悉不圖閔凶奄失慈怙忽聞來
訃用怛于懷棄背以還哀摧難處惟當抑割無致殞傷
撫念所深喻言何既
　　贈太師中書令貽永祭文
卿體行淑均志慮忠篤久毗内密蔚為老成甫解繁機
俾究遐福奄忽不憗傷悼于懷適及攢塗裁致薄酎餘
哀所寄明識當知
　　贈太尉兼中書令濮王祭文
惟靈地居宗戚徳乃令王遘于綿疴奄然長逝兹用恫
悼不忘于懷卹典申加攢塗暫閟爰修奠酌其鑒追哀
　　又
早繇近戚參賴敏材領帥藩房留治都局年塗雖晩志
力尚强奄及云殂初不聞疾永言兹悼有歉常懷馳遣
信臣裁致薄酎緬想營識儻能歆斯
　　又
籍在外屬帥兹列藩歴侍近嚴比更煩委適奉朝請奄
至喪亡先逺有期永懷無已俾爰伸酎冥識追哀
　
　
　
　
　文恭集巻二十六
欽定四庫全書
　文恭集巻二十七
　　　　　　　　　　　　　宋　胡宿　撰
　内制
　　皇帝賀大遼太后生辰書
義重睦鄰禮敦誕日企徽慈之凝範因慶育之履祥爰
命使軺式將信幣祝兹壽嘏表乃誠忱
　　賜契丹人使茶藥口宣
卿信函修睦誕節講懽載勤使隰之行諒有夕冰之慎
用頒湯飲式示眷懷
　　又
卿對持瑞節參奉信函來慶誕辰載涉長道用頒飲劑
式表眷恩
　　　又
　卿等對持節旄遐涉疆亭紹修誕日之懽夙戒暄辰之
　御有少賜物用表至懷
　　又
卿等奉將信節馳慶誕辰固多跋履之勞用頒齊和之
品副之良茗咸表眷恩
　　又
卿睦鄰將命誕節修懽惟原隰之驅馳有風塵之匽薄
俾爰往賚用示眷恩
　　又
卿式將赴告載越阻脩固多跋履之勞宜厚撫存之眷
用頒良劑以示至懷
　　又
卿等對銜使指交慶歲元久冒寒凝良勞跋履式將賜
物庸表至懷
　　又
卿奉將使指載整華軺惟匽薄于風寒諒勤疲于原隰
就伸頒賚庸助綏將
　　又
卿參陪上介並駕軺車深惟跋履之勞固積疲勤之思
往伸勞賜用表眷存
　　又
卿首銜使指交慶王正惟匽薄于盛寒諒勤疲于脩陸
致兹賚物昭乃眷恩
　　又
卿信節副行端辰入慶登岐云邈攬轡良勞宜有匪頒
以昭眷矚
　　又
卿蔚居使首祗慶歲元屬風霜之凜如諒原隰之勤止
式將予賚俾澤爾勞
　　又
卿陪貳使華講修鄰好慶三元之嗣歲歴百舍之在塗
宜有賚焉且嘉勤止
　　又
卿等竝持國節紹講鄰懽勤勞累驛之程匽薄餘寒之
氣式將賜物用示眷懷
　　又
卿對銜使命紹講鄰懽率旅從以來斯冒脩塗而勤止
往伸賚物用表眷恩
　　又
卿等蔚為使首遙奉國函來修誕節之懽良苦長塗之
涉特伸頒賚庸表眷懷
　　又
卿陪貳使聯講修鄰聘爰得謁闗之告用嘉馳隰之勤
往致匪頒式昭眷勞
　　又
卿蔚為使首聘兹歲端載迂晨霧之行諒有夕冰之慎
用頒良劑以表至懷
　　又
卿因三元之首講二國之懽率旅從之甚勤冒祁寒而
良苦俾爰賜物以示眷懷
　　又
卿以二國之好充備于使華三朝之元踐修于儀聘載
勤馳隰仍冒凜冬良劑所頒沖眷斯在
　　又
卿協恭使指爰率于烝徒奉聘歲元式將于信幣寒凝
甚苦匽薄良勞兹用寵頒以昭深眷
　　恩州賜北使茶藥口宣
卿等來慶誕辰適當維夏駕乘駒而云邈馳使隰以良
勞特示寵頒用伸至眷
　　又
卿等對將聘節胥洎烝徒來修誕日之歡載涉迺疆之
迥特伸頒勞用示寵嘉
　　白溝驛撫問北使口宣
卿等張是使旜講于懽聘來慶誕彌之吉諒多匽薄之
勤用示眷慈特頒宴賚
　　白溝驛撫問北使兼賜御筵口宣
卿等嗣修鄰好甫次溝封載勤使隰之行宜有詔筵之
錫用嘉冒涉特示眷存
　　又
卿等銜奉信辭講修誕好惟載馳于使乘諒甫次于疆
亭用示眷慈聿伸宴勞
　　白溝驛撫問遺留人使兼賜御筵口宣
卿等式將遺意爰奉訊函次境舍以方初駕軺車而良
苦宜伸宴勞庸示眷懷
　　雄州撫問遺留人使口宣
卿等奉將末命來致遺儀馳原隰以良勞次溝封而云
始用伸撫諭宜體眷存
　　雄州撫問北使口宣
卿等言冒脩程來尋舊好且以嗣君之慶續兹與國之
懽緬念勤疲用伸撫諭
　　又
卿等對銜君命聯飾使轓惟境上之甫臨計道中之良
苦俾爰勞問示乃眷私
　　又
卿等交慶歲元甫臨境首顧寒凝之方盛在跋履之良
勞用撫乃誠式將予眷
　　又
卿等交修鄰好胥慶歲元適冒寒塗良煩旅從有嘉勤
篤特示眷存
　　又
卿等被選使華務修邦聘涉溝封而伊始戒徒御而甚
勤特示撫綏用伸眷矚
　　北京賜北使御筵口宣
卿等肅將君命祗講鄰懽顧旅從之寔繁屬祁寒之斯
盛用伸宴賜式示眷綏
　　又
卿等踐修篤好馳冒遐塗爰偕旅從之行適次别都之
近用嘉勞止是錫燕胥
　　又
卿等慶兹誕節奉乃聘儀來修與國之懽適次别京之
近爰伸燕勞用表眷懷
　　又
卿等載馳使隰爰講鄰懽眷鬷邁以勤斯諒脩程之勞
止就伸詔撫庸示宴慈
　　班荆館賜北使赴闕御筵口宣
卿等肅將君命俯次都門跋履良勞敏勤可尚特頒宴
恵用示眷懷
　　又
卿等銜命新君駕言逺道來奉纂承之告諒多跋履之
艱適次近亭用伸勞宴
　　班荆館賜北使到闕酒果口宣
卿等睦隣持聘嗣歲講懽飭車馭以良勞次國門而伊
邇用頒勞睗式示寵恩
　　乂
卿等紹修鄰好交慶歲元如聞使乘之馳已次都門之
近式將予賜庸勞乃勤
　　又
卿等奉聘講懽祝延修慶載馳使隰近次都門爰命寵
頒式昭渥眷
　　又
卿等載脂使乘言屆都門講懽聘以惟勤申宴慈而既
渥用嘉行邁式示眷優
　　又
卿等踐修時好聯慶歲元俯次近郵良勤長隰縹醪甘
實用示寵恩
　　又
卿等預選使華交修懽聘惟嚴塗之載涉諒旅從之甚
勤用均御府之甘以勞軺車之恪式昭眷寵宜在祗欽
　　又
卿等奉將遺指言次近鄰爰屬炎辰載勤遐路宜伸勞
賜以表眷恩
　　就驛賜北使内酒果口宣
卿等久馳使隰甫憩都郵惟按轡之良勞且解裝之方
適用頒甘品式示寵懷
　　又
卿等使旜來聘里館載寧用頒膚寸之醪兼錫上腴之
果侑兹宴勞體乃眷恩
　　又
卿等講修誕慶協比使華冒暄溽以良勤宣偃休之為
適特伸頒賚用示眷嘉
　　乂
卿等使指遙銜歲元交慶爰錫甘腴之品仍頒醇旨之
醪以侑樂胥當欽眷寵
　　就驛賜北使生餼口宣
卿等將命乘軺告言纂服涉疆亭而惟邈授里館以云
初勞至有儀所頒非腆
　　又
卿等對銜君命胥慶王正爰當定館之初用舉饋牢之
舊頒兹餼禮表乃眷恩
　　就驛賜北使銀沙鑼唾盂等口宣
卿等奉若信函慶兹獻節解裝伊始授館有初爰命頒
宣以昭眷待
　　又
卿等震誕修懽逺華將命言念乘軺之久屬當授館之
初特示寵優用伸頒錫
　　又
卿等使乘聯華慶函講好求祝延于誕節方休舍于都
郵爰命寵頒式將渥眷
　　乂
卿等來慶誕辰載馳長道在勤勞而可尚屬休舍之有
初用示恩頒以昭眷寵
　　就驛賜北使春幡勝春盤等口宣
卿等慶屬歲元紹修邦好嘉逢春節之立喜見年芳之
新用示眷恩式昭禮意
　　玉津園賜北使弓箭御筵口宣
卿等來修邦好方舍都郵聊折俎以致懽命司弓而延
射用伸宴勞式表眷恩
　　正月一日北使入賀畢歸驛賜御筵口宣
卿等受言君所講好王正方從里館之寧且示詔筵之
賜用伸勞飲式表需恩
　　又
卿等奉將使節來慶王春展聘幣以成儀頒詔筵而示
恵用昭乃眷于以勞勤
　　又
卿等來慶歲元奉修邦好爰即安于都舍乃就錫于詔
筵用洽懽愉當知眷寵
　　正月一日北使入賀畢就驛賜花酒果口宣
卿等銜指嗣君繼好先日來赴惟新之慶爰屬履端之
元申命寵頒式將渥眄
　　又
卿等通懽二國修慶三朝爰因休舍之辰載錫甘醇之
品用嘉恵好當體寵恩
　　又
卿等使車將命王歲通懽授館有初解裝少憩宜伸恵
賜以表眷懷
　　又
卿等式將好幣已達訊函方退息于都郵宜就頒于良
醞副之甘實體我眷恩
　　正月二日北使就驛賜宴花酒果口宣
卿等持聘已成履元伊始久驅馳于華隰適休舍于都
郵芳翠甘醇式將眷賜
　　契丹賀乾元節人使朝辭訖就驛賜酒果口宣
卿等夙持鄰聘申慶誕辰嘉成禮之有儀在眷懷而増
厚宜頒優賚式示寵章
　　賜北使朝辭訖歸驛御筵口宣
卿等慶屬歳元寅修隣聘訖奉報書之禮還脂使乘之
行用錫宴慈式將眷寵
　　又
卿等奉聘訖儀駕言復命將載脂于歸轍爰用錫于詔
筵渥眷是將言還斯在
　　又
卿等王歲修懽使華成禮已入辭于宸陛命就宴于都
郵用示眷慈式敷契好
　　又
卿等奉聘成儀駕言復命率烝徒而鬷邁詔祖軷以寵
行且有頒宣以伸眷待
　　又
卿等與國修懽誕辰畢禮將復乘軺之命用頒折俎之
恩俾洽宴胥式將眷矚
　　又
卿等竝緣誕節來講至懽會訖邦儀言旋使乘用頒宴
勞式厚眷懷
　　班荆館賜卻迴北使御筵口宣
卿等展成信幣還駕使車用勤祖軷之行特舉詔筵之
餞以將恵好當體寵私
　　又
卿等擁節交懽稱觴究禮屬言旋于使乘用伸餞于詔
筵且寵成勤式昭異眷
　　又
卿等持聘訖儀駕言復命飭使裝而告邁伸祖軷以寵
行用嘉爾勞式予眷賚
　　又
卿等將命講懽駕言迴馭爰即近郊之館命修載軷之
儀式啓燕胥以伸眷勞
　　又
卿等訖奉函題還脂軺乘出次長亭之近眷言旅從之
行就錫甘醇用昭寵渥
　　又
卿等展幣成儀還轅復命近郵云餞轢軷且行宜示頒
恩以將渥眷
　　北京賜卻迴北使御筵口宣
卿等肅將時幣交慶春元飭歸馭以載馳次別都而伊
始用伸宴勞當體眷恩
　　又
卿等爰斂聘圭載脂歸轍眷別都之云屆在旅從之良
勤特示勞還用伸詔餞
　　又
卿等誕節講儀使華成命言脂車轄載涉川疆用錫詔
筵以勤還馭
　　又
卿等震誕修懽旅歸致命竝馳使牡戾止別京特示宴
胥用伸眷寵
　　雄州賜卻迴北使御筵口宣
卿等展成聘幣促駕歸轅載惟原牡之馳俯屬疆亭之
次特伸詔餞以洽寵恩
　　賜北使迴至瀛州御筵口宣
卿等修好成儀駕言復命適屬歊炎之候諒多履跋之
勞爰錫宴慈用伸眷渥
　　又
卿等惟新稱嗣來赴于纘承載轄歸期聿勤于鬷邁往
頒慈宴用示需恩
　　又
卿等將命睦鄰紹敦于舊好駕言歸國載涉于脩岐爰
錫宴胥用伸眷勞
　　瀛州賜卻迴遺留人使御筵口宣
卿等被遣舊君奉修遺好冒至寒而歸國率旅從以在
塗申厚燕胥庸昭眷矚
　　白溝驛賜卻迴北使御筵并撫問口宣
卿等為壽誕辰戒言歸國歴疆亭而載邈率旅從以良
勞特示宴慈用昭寵餞
　
　
　
　
　
　
　
　
　
　
　
　
　
　文恭集巻二十七
欽定四庫全書
　文恭集巻二十八
　　　　　　　　　　　　　宋　胡宿　撰
　帖子詞
　　皇帝閤春帖子(案本集諸帖子各有五言體/此亦宜有之殆為傳寫缺佚)
三元鳳歴當春始萬壽龍巵進御前綵勝朱旛宜此日
金枝玉葉慶新年
蒼玉新旂祀木神今朝太皥始司春農躔漸覺星辰正
壽歴長隨日月新
翦綵房中新勝出披香殿裏早春囘祥雲更傍南山起
來對君王萬壽杯
苑中芳樹條風細天上黄衢杲日遲仙果定生千歲實
祥烟長䕶萬年枝
春官青鳥司開啓星舍蒼龍主發生甘雨恵風資帝力
杏花蒲葉勸民耕
玉殿香絲縈綵縷金盆白雪間紅花子孫千億無疆壽
盡逐東風入帝家
　　皇后閤春帖子
羲仲司暘谷塗山佐夏王六宫師儉徳四海化躬桑
中禁千祥集東方萬象新綵幡迎喜氣寳字鏤宜春
東陸韶光先四序周南風化被羣芳資生萬物昭坤徳
嘉慶千春集紫房
東風初入長春殿碧溜新融太液池社逺未當迎燕日
川晴先近浴蠶時
白緑仙雲雜紫雲長生靈氣䕶元君已膺虎劍司隂教
更珮金璫奏寳文
　　妃閤春帖子
日向隂虬永春隨綵鳳歸玉京多燕喜金殿滿光輝
宫中玉漏迎遲日天上珠躔麗次星軒頊聖圖光億載
皇英賢範奉千齡
音官始奏融風至御水初傳曉凍開寒漏催將仙臘盡
春旂飛入貴宫來
翦綵平明出藝房長生殿裏百花芳書銜燕子青春早
劒拂仙衣白日長
　　夫人閤春帖子
綵樹春芳滿仙蓂晝景長早花依玉砌初溜漾銀塘
浴種宜蠶事修禖盡燕祠資生迎木正蕃衍納春祺
釀酒渟神水延年飲露華八風朝聖日三境住仙家
雪晴宫樹有新梅來報東郊淑氣囘春令先從天上起
年芳初向日邊開
迎氣青幡獵曉風九門佳氣鬱葱葱日華初在榑桑上
春色先歸御柳中
　　皇帝閤端午帖子
南極注生氣音官協夏鈞良辰五日永景福四時新
曉霽澄天宇離明敞帝閽靈符千福集神印百邪奔
剛日逢端始炎辰屬長嬴君王仁且聖慈㫖卻梟羮
殿户還颷入宫池御水凉綵舟人競渡化國日偏長
四時乘大徳五日敞金扉陽晷移南陸天光盛紫微
商管微隂動良辰午正端三光扶聖壽億載奉皇歡
三殿兹辰奉御觴薰風梅雨好年光炎天更作奇峯勢
來表南山壽歴長
後宫􁈆鳥將雛樂上苑安榴著子新嘉節已將天合數
明離還覩日重輪
南方炎帝本乘離長育羣生在此時命縷綵花傳故事
風光天上更相宜
南方朱鳥司時令東闕蒼龍䕶禁扉萬壽御觴端日舉
祥風三殿繞雲旂
九霄嘉節重端辰命縷靈符粲寳文虞舜無為心自正
五絃琴上奏南薰
寳岐麥色黄雲重御苑榴花丹焰深已顯豐年資帝力
更憑佳節悦天心
　　皇后閤端午帖子
川館親蠶後宫房獻繭初香繒爭㸃畫綵縷競垂舒
楝葉迎新侯菖花發美祥憂勤宣内則嘉宴助時陽
靈艾傳芳逺仙蓂吐葉新配乾資厚徳介祉集嘉辰
星火朱光熾繒絲采物華讙謠宜聖日王氣協皇家
紫禁端辰晝漏長朱陵生氣盛南方長秋此日司隂教
皇極同時納壽皇
壽觴百福融甘露寳索千祥鏤彩雲五日永逢佳令節
億年長奉睿明君
香爐角黍傳三楚丹篆靈符辟五兵更有龜臺仙藥在
河洲賢徳保長生
靈苗逺採三山藥仙篆髙飛六甲符此日萬神同翼衛
長秋洪算與乾俱
蕤賓干氣盛炎方坤徳資生茂百昌西域葡萄初蔓衍
成周𤓰瓞更綿長
楚糉雕盤九子香綵絲朱索更迎祥坤元此日扶皇極
偉兆先時協壽房
　　夫人閤端午帖子
五絲通遺問百草鬬輸贏神印能袪惡靈符解辟兵
天家饒物采華節有光輝明月裁歌扇輕霞翦舞衣
禁苑年光麗端辰物象華天風結桃實火徳盛榴花
蓮葉抽芳際榴房結子初長年鬬百草舊俗祭三閭
廣殿囘雕輦滄池漾綵舟堯心順時令不是重嬉遊
魚龍曼衍夸宫戲湘虙浮沈衒水嬉齊上聖皇千萬壽
飄然仙樂在瑤池
故事順時羞角黍舊儀乘節浴蘭湯人間凉麥欣時豫
天上薰風愛日長
續命由來宜綵縷辟邪相向佩靈符夏鈞調樂長生酒
歲歲宫中祝聖圖
宫中應節垂金縷天上迎祥捧玉巵更奏開元羽衣曲
年年長願侍瑤池
彩艾相傳禳故氣香茅競愛結靈芳炎洲正覺仙遊盛
化國偏知日景長
　上梁文
　　醴泉觀涵清殿上梁文
兒郎偉國家出神明之後濬發靈源受天人之歸勃興
炎歴軼夏商而拓迹介河洛以造邦混并八紘傳序四
葉皇帝紹祖功宗徳之烈躬神武聖文之姿大明燭于
六幽至仁孚于羣品運陶甄而範俗丕變中和偃戈革
以靖民洽臻昭泰大秩百神之祀上躐三靈之休天瑞
格思坤珍至止眷言京室粤在巽隅有龜虵合體之精
顯水土北方之異蟠居息壤毖湧榮泉色華清以蕩邪
味甘飴而蠲疾祥聞神隩恵洽都人有悦宸心爰稽瑞
牒即其爽塏峙厥靈祠嚴香火之薰修極規模之壯麗
鬱攸弗戒豈冥數之有常建章乃營在舊文而可作集
班倕之巧匠飭荆楚之美材攷工程能庶民獻力天老
練其日䇿石申候其星經抗華殿以正基架修梁而結
宇雄虹晨挂采翟朝飛聳層構以凌雲成新宫于不日
道旁盛于輿馬觀者同于堵牆飫賜之豐既覃于微皁
驩謠之美敢采于游童且慶落成用陳善祝
兒郎偉抛梁東石橋觀日任施功三韓百濟歸封内方
丈蓬萊在日中
兒郎偉抛梁西青雲可上不須梯雪山葱嶺人無外宛
馬蒲桃路不迷
兒郎偉抛梁南赫赫王靈海外覃薰風養物深仁被鯷
壑無波至徳涵
兒郎偉抛梁北天子威靈操斗極單于攪酒奉驩盟潢
水占風朝有徳
兒郎偉抛梁上路近銀河翻碧浪陽烏戢翼過猶疑金
雀栖觚鎮相向
兒郎偉抛梁下鬱鬱祥氛徧朝野九龍于此䕶靈泉六
甲相將扶大厦
伏願抛梁以後帝圖益大天歴彌長區宇嘉靖歲物蕃
昌乾剛增九五之吉本支茂千億之祥惟威神之館御
佑鼎祚以無疆
　　集禧觀大殿上梁文
兒郎偉我國家席真祖之慶源受上穹之駿命誕膺炎
歴昭啟黄圖設都河洛之間廣朝萬㝢建號房心之次
大撫八紘威稜震于鬼方聲文燀于海裔訖惟人面之
類達于王土之濱莫不重九譯以來庭執萬珍而入貢
奉昭華之玉琯獻弱水之神香如衆星之拱北辰若百
川之赴巨海三代土疆之制悉統京師五岳神靈之祠
並居封域欽屬先真之聖尊加帝者之居爰就國陽載
嚴館御奉真游而惟永歴年祀以彌長皇帝上聖難名
至人冠古纂睿圖于三后接遐武于九皇仁厚之風誕
孚于億聖齊明之志昭達于萬神謹聖志以奉先穆淵
衷而居上欽山岳崇髙之祀勤歲時朝謁之誠徐御乾
龍疑瞻睟像爰攷斯干之制載新大壯之模選文梓之
偉才即坤靈之寳勢千章工度庶民子來詔郢手而督
繩命日官而推䇿駕修梁之百丈引建木之千尋歡聲
沸于皇衢喜氣浮于絳闕輒采輿人之頌以廣游童之
謠
兒郎偉抛梁東三韓鼓舞樂華風扶桑海樹朝暾上方
丈仙山瑞霧通
兒郎偉抛梁西觚稜迢遞與雲齊海中渤澥還驚淺天
外崑崙更覺低
兒郎偉抛梁南萬壽山光滴嫩嵐伏波銅柱王靈逺虞
舜薰琴帝澤覃
兒郎偉抛梁北天子聲明通斗極日南朝貢識天光塞
外耕蠶知帝力
兒郎偉抛梁上日月星辰近相向雲中僊語近還聞天
上銀河明可望
兒郎偉抛梁下鬱鬱祥煙浮碧瓦柔桑蔽日徧羣方多
稼如雲平九野
伏願上梁之後邦基鞏固天業暉昌元元躋于富壽日
日擁于休祥少海重潤前星載光惟鼎祚之云逺與嶽
鎮而無疆
　　修蓋睦親宅吳王院神御堂上梁文
兒郎偉我國家真祖開先靈基憑厚太微正氣上稟于
列精臨代寳符早恢于王略惟天眷命奕世多神乘火
勃興紹乾闡繹祖功宗徳造統葉于億年武略文昭茂
本支于百世今皇帝至仁溥博上聖登閎利澤浸于懷
生文告柔于異類極三光之均照逮九譯之所通莫不
賓從悉䝉覆冒惇叙唐堯之族展睦宗周之親大列宅
于京師廣析藩于茅瑞踰郇滕之啓胙厚魯衛之建封
時乃維城請營原廟圖奉烝嘗之薦申懷霜露之恩勉
從郡邸之章特置諸儒之議曰咨大匠往飭衆材攷北
拱之極星順方中之營室裁兹崇址詔厥清臺練日䇿
以維良瞻霄衢之云霽大鳴鼛鼓上架脩梁治建木之
千尋引長虹之百尺盈車載酒有肉如陵賜上林之錢
兹焉山積頒織室之錦爛爾霞鮮工徒悦使以忘勞人
士縱觀而竊歎仰天子烝烝之孝美公侯振振之風克
成壯棟之規永保緜瓜之祚式揚駿烈用紀聖猷
兒郎偉抛梁東秋霽三山氣象通近窺日觀升雲白平
瞰天池浴日紅
兒郎偉抛梁西葱雪聲文萬國齊昭華玉琯今仍獻洼
水龍媒日更嘶
兒郎偉抛梁南重譯來朝美化覃越裳獻雉昭無外江
鬱捐珠示不貪
兒郎偉抛梁北戴斗通驩懷以徳偃兵武庫表王靈躋
俗華胥資帝力
兒郎偉抛梁上鬱鬱葱葱扶大壯矞雲雕靄互呈鮮合
璧連珠近相向
兒郎偉抛梁下華黍有秋盈綠野湯罦飛走洽深仁堯
壤謳歌被純嘏
伏願抛梁以後聖圖日熾宸算天長導迎善氣感育少
陽璇源逾逺玉榦彌强天休滋至地寳蕃昌惟奐焉之
粗構等巋若之靈光
　
　
　文恭集巻二十八
欽定四庫全書
　文恭集巻二十九
　　　　　　　　　　　　　宋　胡宿　撰
　䇿問
　　御試賢良王彰夏噩䇿題
皇帝若曰朕纘祖宗之洪業撫區夏之重器臨政思治
于兹三紀何嘗不中夕惕厲昧旦丕顯延訪茂士詢求
讜言冀臻治平以垂永久子大夫裒然充賦咸造在庭
得不欲攄發智藴開沃朕心耶方今庶務小康至化猶
鬱兵戎雖戢饋餉頗勞學校雖興禮讓殊鮮官冗而浮
食者衆民疲而失職者多隂陽爽和眚沴間作經瀆弛
于常道淫雨溢于舊防賦調尚繁昏墊靡息豈朕明有
未燭徳有未孚致咎之來在予為懼自昔繼體守文之
君承前聖之烈藉累世之資致圄空之隆騰頌聲之美
惟建武中興亟修文徳貞觀特起驟致太平豈天時之
協符將人事之胥濟功業遲疾奚其不同側席永懷望
古盈愧夫聖王之制世也必本于仁義之統師道徳之
説飭以儒雅頒其教令尋孝宣之治尚于刑名迹顯宗
之政本于理法當二后之際信賞必罰刑清國富鳳凰
屢下于郡國神雀比集于京師致兹美祥繄何然哉今
公卿大夫與朕總方略美風俗而吏治未甚淳民徳未
甚厚豪右踰制姦猾冒禁以至守宰之任循良罕劭㕑
傳移于使客徭役迫于下貧殆有愁嘆之聲未弭鬱堙
之氣豈躬行之弗類而圖治之匪章歟昔晁錯舉于賢
良公孫對以文學深陳政道竝先術數仲父治國之器
内史詔王之柄咸垂格訓當安設施至于春秋之稱一
元洪範之推九類何行而正其本何施而建其極子大
夫習先聖之術熟當世之務識古今王事之體究天人
精祲之原所以蕩禨致祥革弊興利受䇿應問咸以正
對毋諱有司稱朕詳延之指焉
　　御試武舉䇿題
皇帝若曰夫威武者文徳之輔功也雖復至治疇能去
兵比詔有司圖講常武博延方略之士參閲材技之能
冀崇善經以馭長轡子大夫曉習兵䇿賁然造庭質于
前聞佇乃明辯夫兵本于仁義戰畜于慈愛而曰詭道
危事何耶邦國之法雖曰制軍而詰禁帝王之兵曷云
以全而取勝司馬之體閎廓謂何霸者之師節制安在
昔晉侯之伐秦也誰氏知其有功楚子之救鄭也何人
料其必敗兵法貴拙速而譏巧久若然則亞夫失破呉
之䇿充國無制羌之功也小堅大敵之禽什圍倍戰之
法曹公官渡之克何關于衆寡晉文城濮之戰試言于
奇正直入武庫䇿本孰施先趨北山法何以勝朕嘗讀
良史之傳疑各將之功以孫武子之才僅能入郢有樂
毅之略不即下齊豈乏奇謀諒有深㫖前代車戰其來
尚矣後世以武剛而自衛以偏箱而致討或行則載于
戈甲止則為于營陣宜條利害若為設施悉心以陳朕
將親覽
　　試南省進士䇿題
問天道隂陽實通政事王者生殺宜循時令自秦任法
理漢尚經術太初推歴甫用夏正故事報囚必盡冬月
乃著經常之制初無淹繫之煩建武中興率遵舊典元
和下詔始改孟冬議者頗贊其然通儒復譏其否執助
陽順生之論持議獄緩死之説咸有經據著明言之國
家道粹前王刑孚中典炎歴斯握則與漢同丹筆所論
尚仍唐舊姑欲順三㣲之用事去四時之行刑凡當大
辟之科悉限季冬之斷用遵卦氣以攷天心然而積習
生長更張慎始固惟明識雅富多聞幸商㩁于古今願
詳陳于義理
問國家謹四夷之守飭三邊之備百萬之衆領在將屯
什一之租縻于支計居常餉道仰糴富賈凡入粟于塞
下例受錢于都内贏息莫計乾没無涯嵗或不登人且
勞止道塗有捐瘠之歎郡邑煩振業之方深惟從權規
欲濟事攷諸周典甫侯有贖刑之法稽于漢世晁錯有
免罪之䇿所以厚民收怒實邊弭患且欲詳按舊制濶
略輕科自非犯盜殺人受賕撓法之類理不得捨意在
必誅餘竝差次免刑之條申明入穀之贖以實邊境以
防災潦雖復失之有罪不猶賢于賦民朂思張敞之言
留省望之之議條陳利病開示話言
問八卦繇䇿而起九疇以數而興河洛之書相為表裏
天人之際莫不該貫固以究性命之韞著禍福之效包
括三極隂騭下民者也何則輔嗣解易孔氏釋書六爻
文辭止明人事五種性行專推王者迨至上經下經離
為二説五福六極合為九類斯文若此其義安適申尋
前世博存衆業京氏之術列于學官夏侯之經治于博
士咸以儒者明于天道前賢多習舊史具存厥後蔑然
其故何也且欲兼崇其學使名其家庶幾精義之弗淪
或謂異端之斯害遲聞明辯用釋疑懷
問經莫大于易坎之彖曰王公設險以守其國丘明之
傳曰恃險與馬無興國焉呉起對魏文侯曰在徳不在
險後世拘文之士莫不歎息起言引為鑒照按堯都中
冀舜都蒲阪夫豈乏徳耶曷為竝據河山之勝哉豈易
之書故不及春秋戰國一時之辯乎䝉竊惑焉願問經
傳交戾之説折以至當
　頌銘
　　烈文即政頌
聖文睿武仁明孝徳皇帝御大器之踰年改元乎天聖
協華寳歴承光祖統親朝長信用漢家五日之儀委成
冢宰修商帝三年之制徳心克廣孝思不匱又明年新
火再出祥琴且御皇帝慕孺軫悼明發忘寐顓居靖冥
之館眇思恭黙之道于時有位卿弼樂親户牖之坐彼
都人士渴聞警蹕之音懷思皇皇若有求而未得于是
三府元老諸邸皇屬外廷表著之俊周衛環拱之士相
與叩延英之閽奉需頭之奏且曰上天之載無聲樹君
而司牧聖人之寳曰位代工而統治先王知駿命之不
易也故光裕大徳以席先靈之休知賢業之可久也故
卜建冢嗣以系萬世之統所以尊一王之大固九鼎之
重三代之君綽有令問善繼志而述事能祈天而永命
大横啟兆隆奕世之基緒小心嗣位昭前人之光明用
能登格皇穹翕受遐福詩書所嘆簡墨攸在陛下起元
嫡握神寳典主震器協星海之輝潤紹休乾圖恢天日
之覆照静淵敦敏之性泰定于徳宇緝熙光明之學優
入于聖域播憲循于軌物賦政諮于哲艾躬承積累之
慶奉持燕翼之謀是以六飛御辨之辰兩宫布度之際
表裏悦穆上下妥安五土柔嘉悉保于正色萬物森植
咸極于崇丘而陛下天姿粹温聖性謙亮亦既禫除之
制彌懷孺慕之愛金册顯號推洪代而弗刻玉牀貴位
虚長秋而未建上帝山川百神之祀久俟翠華之來咸
池英莖六代之樂未登端冕之聴萬方企竦羣臣迷撓
嘖有夏蟲之疑鬱懷旱雲之望是宜推䇿迎日先天奉
時攷帝典肆類之儀舉王祭升中之禮按元封刻石之
事建明堂受記之歴紹建先憲拱揖羣神因斯而談不
亦休歟上乃囘精易慮焕發隆㫖且曰羣公元宰告朕
以祖宗錫羨之美郊丘報貺之事敢不親執圭鬯以允
天人之意若乃陟仙閭探神䇿薦功魄寳同符先帝此
事體大未遑經畫姑俟十五物來徐議其可乃命太史
練日儀曹具禮因羲車之南至薦吉土之精享御時龍
之乘備法物之駕百靈扈蹕齋于髙廟翼日寳校次于
帷宫天光晏温日華明練陳玉帛二精之物建金石九
奏之樂聲氣逺條坑谷皆滿薦鬯之夕絳光肅然照乎
馨黍之薦奉以委山之瑞神具醉止禮成告罷囘一就
之大輅御百常之豐樓大賚多方與物更始命廷尉蠲
殊死之罪詔大農削逋租之籍條中藏之繒帛出上林
之泉刀第賞六師均渥四極既而按羽林之寳仗即正
陽之秘殿華芝對䕃暉幄竝開陛㦸交于百重軒樂周
乎四面萬國上計儼貢篚而駢臻諸蕃來朝端寳摯而
森列桓桓螭虎之士峩峩鴻鸞之黨鬷假無言相趨動
色因毖祀之訖禮譔徽名而紀徳丞相常伯伏而奏曰
陛下日靖中邦道躋先軌率循大卞附麗皇極粤若右
文稽古者為邦之丕教而陛下陶化染學崇四術六藝
之風不曰聖文乎寧武圖功者制世之深略而陛下糺
戎綏華得五表五餌之術不曰睿武乎仁者道之極摯
而陛下勤恤民隱惠養含生之倫不曰仁明乎孝者行
之難能而陛下躬奉天經宗樹錫類之本不曰孝徳乎
重以裒對上靈申嚴大祭焕揚盛則丕擁龎休冠徳卓
蹤格天光表而乃遵養景鑠逡巡懿號是道大無强名
之字而天保失報上之誼也謹疏瀹靈腑侔揣盛徳攷
文金匱鏤章玉寳昧死再拜奉徽號上萬年之觴帝曰
昔我三后以聖神紀物聰直在天覆䕃本支保右命歴
資承長世之善充入舊貫之居尚賴股肱之良同扶樞
極之重天正榖旦拜貺于郊休氣薰蒸福物萬舉抑乃
長樂寳慈之攸感清廟先徳之所及而近臣庶尹謬相
歸美不斷來表俾享鴻名一日萬㡬重增乎兢業也于
時掎裳而歌呼望雲而連抃清光照于咫尺佳氣浮乎
鬱葱皇儀慶成謁者贊罷上猶懼涉道之未淵基徳之
未厚漏泉之未及覆盆之未照退乃訪道宣室程書衡
石詳裁治體總攬權綱覩墨家節用之文見老氏寳儉
之語將矯華靡之弊獨宗簡樸之化清心以聚政絜矩
以固本厎慎財賦勸課農桑存恤鰥寡務休力役減尚
方工巧之伎卻外府珍麗之貢明慎庶獄省察偏奏文
書調度務從于簡寡號令風采顓尚以寛大水衡舉池
籞之地公給細民縣官疏鹽鐵之禁抑從末減譽髦斯
士悉取于廉孝賦納以言咸用于經術體貌良弼容受
直辭猶謂天下之安忘戰不可閫外之制有備無患更
乃講練兵政崇國防衛保大以靖民竭歡而敦族吏懷
飭簋之潔家象濯纓之朝斯人有樂和之聲縁邊無晏
開之警耕田鑿井飲食充乎四鬴鳴雞吠犬煙火接乎
萬里洋洋乎韶盡美矣郁郁哉文之治也足以比榮太
上延光方來億萬斯年篤天之祜下臣生長閭巷霑沐
恩教欲治之主逢享而甚難盛徳之事詠歌而不足私
念嘗以薄技拔于諸生方今採樵之夫俱善談道自古
畎畝之士不忘愛君謹因筆墨之文恭宣竹帛之美形
容萬一作為頌曰帝宋四葉祖宗重光乃神恭黙右序
緜昌承顔長信御辨明堂秉率先軌總括懿綱報本主
昊肇禋吉土裒對羣元斂時皇祜瑞品紛盈靈鳳翔舞
精意格神孝思光古豐樓霈赦寳册施名龜疇建極鳧
鷖守成功熙庶事惠浸羣萌億萬之世永光帝紘
　　斛銘
勿平其量而平其心心苟無邪斯量之嘉(案攷工記有/嘉量之文原)
(本作斯量之/家誤今改正)
　論辨
　　四皓論
善乎子房之能納説也不先事而强聒不後事而失幾
不問則不言有言則必當其可故聴之易而用之不難
也評者曰漢業存亡在俯仰間而留侯于此每從容焉
諸侯失固陵之期始分信越之地複道見沙中之聚始
言雍齒之侯善言子房矣至于引致四皓羽翼儲宫方
之齊桓公㑹合八國定王世子于首止事簡而力不勞
其績尤偉而世之君子乃致疑焉謂審有此是子房為
子結黨以拒父也夫髙祖駕馭獨立為帝其才氣雄傑
豈四老人所能抗乎漢廷大臣力諫之强豈不賢于四
老人之助乎是蓋未知聖人深許首止之盟而稱管仲
相齊一匡天下之美也(案匡原本避宋太祖諱/改作正今從論語本文)易于坎
之九四曰樽酒簋二用缶納約自牖先儒以子房四皓
之事明之曰人心有所蔽亦有所明欲立趙王如意者
髙帝之所蔽也聞四老人之賢願見而莫能致者其心
之所明也子房用其明以去其蔽是自牖納約者宜其
從之之速也夫先賢之學非世之君子所能及也今據
舊史詳載之以見髙帝免廢嫡之愆漢家有父子之序
非子房其誰賴且子房時然後言言必有益而前史謂
良與上言前後甚多非天下所以治亂安危者故不載
嗚呼良豈有費言哉
　　楚王城辨
鄣南之西北距邑十五里有古雉堞曰楚王城其形如
瓠壺其規千步其髙十尺形勢存焉城南隅有神祠數
椽榜曰楚王廟廟有斷碑雖刓尚可尋繹即唐乾符中
霅川進士馬昌㝢為記指神為晉司馬休之當桓靈寳
之篡休之自㑹稽赴援築壘駐兵以俟四方之集其文
穿鑿無所攷實余閲晉書司馬休之雖封楚居漢中安
得自㑹稽唱義復按史記呉王壽夢二年楚之亡大夫
申公巫臣怨楚將反而奔晉自晉使呉教呉用兵乘車
令其子為呉行人呉于是始通中國呉伐楚十六年楚
共王伐呉至衡山杜預云呉興烏程縣南是也土人語
訛呼曰横山其上猶有城址遺迹則鄣南之墟相去百
里猶有説焉城之内外耕者多獲石戈矛箭鏃余亦得
其四五禹貢荆州貢砥礪砮丹春秋時隼集陳廷楛貫
之石砮長尺有咫時人莫能知而問孔子不近取之荆
梁而逺取之肅慎非獨荆梁不貢此矢是知中國兵器
不用石而用銅也明矣則楚王安得為休之耶更俟博
識者辨之
　序贊
　　靈芝序
噫天壤之甄化有自然之妙物其名曰芝草世不常産
根無定系至虚幽贊太和陶蒸託寓而葩表顯有徳豈
非靈氣之所囘復神物之所䕶持哉侍郎蔣公性正道
全年耆徳茂徃以致官來還宰旅天子崇旅俊乂閔勞
以事進拜小宗伯告于呉下樹石三徑溪館在焉癸巳
夏六月地中産芝一枝挺然發榮匪荄匪植芬蒀卻邪
鮮明眩視一之日得土之正其色惟戊得太𤣥黄圜之
象焉三之日受天之和變彩而紫得句曲燕脂之色焉
太守李公賞異之率賓僚宴其第奉觴為公之壽復以
靈芝榜其坊公酢而賦詩歸美于春秋之地主呉士善
詩者隨而頌嘆之李公見授以書託志其事攷之舊史
東陽以孝行産于廬次中牟有善政生于便坐書之聳
動揭以昭徳公才稱朝廷名為時宗至徳中和表于履
道大雅豈弟發為政事不登衮路議者惜焉夫芝仙草
也道書載之尚矣其或者以公之徳之劭謀謨弗究欲
其謠綺季之曲樂羲皇之化誕錫難老俾冒遐福以明
大有上吉无不利也宿視公丈人行也聞之欣抃然不
得侍几杖為壽于樽下亦願以芝名公之館焉
　　集賢給事俞公送行詩序
春秋之際卿大夫出聘鄰國交接用㣲言以相感必稱
詩以見志若七子之寵趙武六卿之餞韓起是也風有
康公于渭之送雅有顯父出屠之祖瓊琚雜佩之語以
將其珍意鞗革淑旂之詠以聳其行光流風之來所尚
邈矣集賢夕拜俞公以耆哲之望履中庸之美風徳器
幹作時從臣逮事兩朝間餘三紀節任之要則關中京
右載籌其筆旂鎮之重則渚宫錢塘迭佩其紱荆呉二
域政風相翔寳元初上嘉乃賢特詔以覲法宫延對勞
問移刻出從革輦入陪禁幄參麗正刋修之職居東臺
論駮之任乃六卿之所履二樞之與鄰蓋將若時而柄
用焉公神守獨勝天均黙識不以榮利滑其太和頗勞
侍從之班少求偃息之地謂宣城佳山水美園館喬梓
在望案牘差稀可以瑩煩襟養妙氣三進得請一麾遂
行朝右諸公聳伏夷退自禁庭雋乂之老洎外朝膚敏
之彦或賦藻什以謠祖帳敘承明之厭直美嵇山之還
守莫不鏗純命奏追琢取成皆韶武之秘音荆藍之絶
寳比歌郢之曲相髙于國中興臨滄之篇竝傳于江左
足以廣髙齋之逸韻增黄堂之故事宿承貺授本辱命
冠篇絶大雅穆如之章慚未學斐然之累寳元已卯季
冬二十八日序
　　臨海梵才大師真贊
梵才大師以實性㑹道以餘力工詩天聖中至自台山
館于輦寺朝之名臣勝士莫不欣挹其風日至于室參
評雅道間印禪理尋被詔譯館訂正智者慈恩二教及
同編釋教總録三十巻七年書成奏御賜紫方袍未㡬
歸臨海北山掃浄名庵居之慶歴初予自山出守呉興
師適有苕溪之行得尋支許之集自我見將二十年雖
正始之音泠然在耳而赤髭之相邈哉難值門人有繪
其像持至都下者宛具眉毫若與神對感舊懷逺為之
贊云北山大士梵才錫名禪離文字詩陶性情迹安林
刹聲動王城學徒傳像繪筆何精秀氣閒逺妙相圓成
此身有報本體無生月皎寒水雲栖太清龍華後㑹聊
記宿誠
　
　
　
　
　
　
　
　
　文恭集巻二十九
欽定四庫全書
　文恭集巻三十
　　　　　　　　　　　　　宋　胡宿　撰
　書啟
　　上謝學士
某聞昔士擁薦賢之轂有味其言至聖開隆道之門不
與其退布在方䇿貽厥後昆是以青雲彌髙猶垂可附
之氣洪鐘善應不聞待叩之音若夫駿望逸羣髙材拔
萃惠訓不倦增激于懦夫教思無窮有警于淺俗領先
覺之事業挺諸生之表儀偃伏下風講聞髙誼惟日滋
久乃心不忘逖瞻京兆之門恭贄許都之刺伏惟某官
豐規冠世髙藻凌雲藴前識之道華履中庸之徳範神
檢清出降乎崧極之靈天性少成鍾乃奎躔之粹文兼
三變之體學富九家之流遘天㑹之寖昌標卿材之獨
秀平陽充賦聯大對以飛英法坐試言射甲科而得雋
茂恩加等貢士有開爰當精汰之朝式隆出宰之寄弦
歌在御寛小過而字民鋩刃有餘批大郤而從政聊為
漸陸式示牽絲丕變一同之風洽聞三異之化屬以堯
雲修覲漢闕拜書奏東朔之千篇名聞乙牘獻子美之
三賦觀若堵牆更生之言有補于當世子雲之論不詭
于聖人食時之賦立成洛下之紙翔貴羣公無出其右
天子喜同其時故得度越衆賢對揚景命校文延閣動
太一之威神掌故曲臺顧后蒼之典禮練達質文之統
周知沿革之綱矧復奕世賢多家公望重處霜臺之鼎
貴奉雲陛之旦朝周公拜前更追故事之美疏傅在後
未羨曩時之榮㑹稽之綬既懷承明之廬亦厭亟分半
刺聿貳方州習貫政經用儒術而飾事沈研吏道宗法
令以為師潔素絲以在公緩柔轡以馭下道素自處刑
端益空然而宣室懷賢方佇賈生之對淮南答詔當用
長卿之文屬兩宫求治之辰非一郡淹才之日行聞三
節之召入聯四户之榮延企之誠中外攸若如某者實
同康瓠賤比多䂥管仲之器小哉安能任大汲黯之􁁊
甚矣胡可適時徒以西學隆文南魚發詠思樂烝髦之
選勉懷潔已之風引童刻以自持壯夫竊笑學鼠能而
雖衆一技不成顧輪翮以莫堪飭邊幅而奚用爰披鳥
跡之䇿㡬換鳳鳴之筩仍且屢遘家艱坐更嵗舉叔夜
之不堪滋甚原生之將落可憂知巳未伸無林宗之三
辟治生不善荒楊季之一㕓追時好而豈能謀藏身而
不暇姑欲脱名聲之鎖棄富貴之鞭逺同魚鳥之羣退
避英髦之域直以舜華載旦周命維新三代同風克用
直心之道四方有志未慚横目之民庶㡬尺蠖之伸更
礪鉛刀之割伏遇大丞學士輟從周衛闗掌使符慶惟
桑梓之邦䝉被潤河之福加以沖襟玉裕泰宇淵渟樂
育人材克盡吹枯之力奬拔士類重嘉溢美之辭咸預
屬于徽猷皆想見于風采是用掣鈴下館曳裾髙門不
由左右之容徑伸盤躃之禮苟或履錐可用溝木未捐
回珠吐以見私枉鱗毫而垂飾圯橋跪履無成孺子之
名南郡横經請誌先生之論誓將謭薄辱在品題
　　上兩浙均輸徐學士
某聞吾黨小子仲尼興斐然之嗟天下英才孟軻有樂
得之歎斯皆樹㣲言于不朽敦惠訓于方來紀乎油素
之間煥若日星之際世未喪道天誘其衷誕鍾上智之
才卓冠生民之秀若乃蚤持鉛割夙奉師嚴以困䝉難
擊之姿被諄誨惟勤之賜潛心大業雖尅核以自修從
事華辭終濩落而無用載持篆刻式叩髙明庶㡬一蔽
之言未罪三隅之反恭惟某官骨含天粹氣鑠神崧直
如清廟之絃温若白虹之玉豐規不雜粲邦直之三英
勝範自居秉民彞之一徳自頃龍標得雋鳳諾升華金
管第文天子重平津之對石渠建議諸老伏賈傅之能
雍容著作之庭密邇清閒之宴髙文豔發皆張鸑之青
錢湧思横流盡君房之妙筆故得爭臣進秩右史聯榮
挺漢檻之植躬簉周官之華選組垂丈二旦趨紫閣之
朝牘奏三千日伏青規之地衮無闕職朝有正人大君
題柱以記名羣公奉贄而結好乃睠三呉之内地實處
九州之上腴六筦攸司鹽鐵之任為重八材所産天地
之藏實繁不有計然之謀誰佐大農之賦薦膺神璽出
擁使軺紫橐記言少别螭頭之陛繡衣將命逺輝使節
之旌酌寛大而撫齊民用峻清而嚴屬部疑獄所讞多
惻隱而平反貪吏畏威盡望風而投劾坐統十連之國
立富九州之儲不廢清談蓋出餘地金華舊業方任于
寳臣羣玉仙山適嚴于册府行看君節之召徑入天坡
之崇當密贊于樞猷豈久商于功利如某者資材甚薄
性習不靈㑹唐虞稽古之辰𨽻鄒魯守經之業從師鄭
校僅明六甲之書鬻技呉人㑹乏百金之直往嵗以楚
材擇秀魯席聘珍妄由窮巷之中駿奔嶢闕之下因縁
典謁獲贄編聯便坐横經許入安昌之館末行聞道遂
登南郭之門曲敦提耳之私屢獲鑄人之問仍以類優
之作徧加溢美之言持布鼓以過雷門方將辟易具太
牢而饗海鳥終用憂疑未接武于諸生驟纒哀于方寸
筮仕之門不及歸恩之地無階心疚自傷生意殆盡目
見金城之栁臂垂冥伯之楊弧矢四方雖夙齡而有志
蓬蒿三徑奈䄈褐之不完行閲市中之書勉勤稷下之
學攻堅不鋭叩寂彌空身世在心有韓非之孤憤江山
滿目多庾信之悲哀追懷圯上之言益厚胸中之愧比
者國家以裹輪式命刻鵠旌賢遘下武之有開思逃虚
而安得濫攀英軌勉䇿駑蹄懦夫之氣寖衰大敵之勍
可畏未能引退竊望利賓所幸者學士輟仙殿之凝嚴
當外臺之委重言念維桑之朽壤獲居分陜之西封重
撫舞雩之冠更露雕蟲之伎頑疎自愧迂闊無堪重念
夫操風斤者無可棄之材入蘭室者被維馨之美君子
之所貴乎道豈以言而廢人善歌者使繼其聲亦有教
而無類倘顧盍簪之舊未韜鄰燭之光迴珠玉一唾之
資為風雲萬里之助左氏膏肓之疾倚在一鍼波臣枯
涸之危繫于斗水誓將白日庸答所天卑情不任祈恩
望徳依歸之至
　　上劉學士
自補吏中銓待罪下邑蟬得䕃而方美且無執捕之虞
鼠忌器而不投適在保全之地俄奉計臺之命俾臨𣙜
木之酤以弓見招頗識皮冠之守得檄而喜聊慰寒泉
之心自收迹于下陳日馳魂于重仞泛赤萍之江道換
丹桂之月弦疲馬依依仰崇軒而有戀亡羊逐逐懼多
路以成迷念素志以未伸慨壯年之甫過痿人之不忘
乎起抑乃常情窮者之欲達其言良難自黙敢布翹危
之懇用塵聰徹之聞幸曲霽于威嚴冀少停于神意某
聞士範敦于閭巷于以育乎人材柄用歸于朝廷于以
尊于天爵惟援能而是舉乃聳善之攸先漢世列藩之
侯得府檄而作吏魏基大正之職以州品而格人皆所
以廣王國之薦延恢士林之賞拔既周咨于行實亦博
練于才猷咸經清論之髙以取當時之重明試以政無
尹何往學之譏薦登諸朝有公叔同升之美尚賢為盛
往簡攸髙降及本朝覽于前憲廣籠茂士上歸英彀之
尊擢引羣才外委价藩之長攷詳幹局參檢行能激官
政以交修統時風而歸厚假人之名器匪易磨世之礪
石在兹内惟浮賤之蹤竊庇惠和之政偃風惟舊沐徳
兹深固慚走俗之㣲蔑有托名之所將激昂于懦氣願
私附于髙賢伏惟學士術業周深才謨髙正英辭惟敏
吐五河而並流偉量克寛吞七澤而不懘家著元功之
籍世仰清光之臣而自鷺序參飛虹光垂照備典午仙
臺之構掌卯金石室之圖剖判藝文講明憲度獨當臺
上之直徧閲禁中之書侍史執博山之鑪日薰賜服神
父秉青藜之燭夜訪成編恬榮利以自持遇沐休而不
出陳咸官薄絶居方進之前孟光年資迥處釋承之右
武帳歎積薪之學廣内厭直廬之勞擁髙箱而出關肅
將靈命服毳衣而巡國大按祥刑平反有京兆之風決
囚多御史之雨間屬慎求良翰委重左符佳夢發占應
獸頭之新舊樂郊行部煥車色之朱丹體寛簡而靖民
篤中和而統事庚桑用道大移㟪􁙧之風魯侯尚仁胥
萃泮林之韻動遵名教之樂居多暇豫之娯胡牀坐談
樓上之興不淺陽春度曲國中之和㡬稀重以誘接寒
流惇崇雅道子將之風鑒特出每持鄉里之評王澄之
才令相髙多為士人之目搢紳廕其徳宇當世仰其龍
門矧復最績已凝上心所注華林飾館即時當發于汝
墳宣室對神半夜將前于釐席入侍髙門之地並裁方
底之書罄伸造辟之辭大展熙朝之業某姿材甚下人
地並寒衡陋是棲乏髙符而布世河清既遇無宏略以
佐時自託跡于王塗旋服勞于吏鎖政經檮昧官守放
紛仕路濫巾當宵雅肄三之始銓臺攷課有茂陵第六
之羞還守中田之株復仍長府之貫幸依屬部獲備末
員少游平生只自希于羣吏騶奴等輩良無益于縣官
徒以業在學箕志存肯構早竊幽邦之譽誤為前輩之
知聞勝母之里名少諳趨嚮對於陵之鵝炙僅曉廉隅
然而力命不侔功庸又薄一躋仕版三見閏餘貧室屢
空將從孤竹之子槁容日悴近同吟澤之人私懷趨府
之初特被均茵之遇博以皇道飫聞名理之談接乃朱
顔迥曝温仁之氣自非木偶幸食土毛知恩紀之罕階
蓋生縁之内迫惟此翻然之改良非獲已之謀伏望知
府學士廕棘垂慈拔揚拒謗寛鮿生之不逮察愚守之
無他均被末光保終前惠筦庫七十少紆薦拔之仁躡
履三千永有吠鳴之地仰依曠度無廢瞽言要以平生
繫于升墜
　　上陳諫議
去歲入調中銓駕言上國匪由介者得侍師嚴登南郡
之絳堂生徒甚衆對安昌之巵酒禮數特親固慚極陋
之才久事徒勞之役奔波仕路契濶講筵挾䇿讀書且
有亡羊之懼操刀學割更懷傷錦之憂寖負空疎何從
諮仰旋罷休于末局方欣附于美猷䖍瞻哲艾之姿頓
釋羇離之恨洪鐘斯叩每盡舂容之音後車見存益隆
教載之禮闢汪陂之偉度軫墜履之深情念鄒木之輪
囷未登器用哀齊牛之觳觫有惻仁心延華譽于朝紳
引辟書于相幕朋游改觀身跡生光恩自曲成本嘘枯
而及此事從中寢繇連蹇之使然揣薄分以自知在所
天而曷報窮居京轂坐隔親闈不勝烏鳥之情遂謀升
斗之禄結半通之吏綬竊歎喧卑去數仭之師牆轉成
孤陋辱五花之判筆裁二雅之雕章送子以言掩雜珮
路車之贈投人于闇屈夜光明月之珍長北斗之虚名
耀南轅之行色昔汝南舊俗著子將之評襄陽故時重
徳公之語皆巖野窮栖之士非朝廷素貴之人言論所
推材品攸定況夫天民先覺之彦徳爵達尊之英諾貴
百金望重九鼎欬唾足以成寳奬拔由其致榮矧伊寒
素之流猥玷品題之目拜承嘉貺聳激懦心自歸環堵
之居適有負薪之恙曠馳謝檄屢換鳴筩背負刺芒愧
薄夫之不肖量包山藪冀大雅之見容屬春物之芳妍
仰天倪之恬勝伏惟諫議器博用大道周性全足文獻
以居朝基太平而展業不吐不茹氣雄衮職之臣有徳
有言名冠儒林之右敷明治體練達朝經獻納論思馴
致中和之政典謨訓誥裁成深厚之風將美居多進忠
匪懈盡禮容而接物恢徳宇以服人天懷發中動循于
教令老成在上未墜于典刑方圖黄髮之賢共秉紫樞
之化十旬逺至將登荀爽之台司百嵗康强更享衛公
之壽考上扶宗稷大庇蒼黔庶此孤生永棲鈞䕃勉加
良食行副具瞻
　　上徐監丞
中阿著詠本推美于育材下體垂言實戒遺于采菲苟
非躬茂育之至持博古之心則何以擢標幹以上升慶
根荄而致用垂于風雅蓋先民激勸之言行自朝廷實
君子生成之徳其有久盤東鄙偃伏大名曳裾曾展于
嚴趨改席猥隆于渥眄一介之善俾延奬以居多六尺
之軀誓報償而不忘敢再稽于前典將少述于丹衷伏
惟某官西園上才東序秘寳朱絃疏越含清廟之遺音
竹箭有筠挺㑹稽之秀質式遘亨嘉之運誕揚休令之
名而自玉帛賁賢弓旌竚俊紫宸試可擢構厦之宏材
鴻筆飛英奉揚廷之大對黄香才器處漢室之無雙衛
玠風流居晉廷之第一式膺寵渥出貳藩防當三載之
陟明奉十行之細札彌茂思皇之舉益隆乃眷之知宣
室問神重賈生之應對中堂落筆驚子美之文華旋通
籍于蘭臺復聯榮于仙殿陳三山之圖籍定四部之籖
題著鄭黙之中經洞分朱紫紬馬遷之實録妙際天人
故當自西掖之升華由内廷之將命紫泥封詔逺追長
慶之風青鎖承宣密視淮南之草矧僉謀之所屬顧嚴
詔以非稽如某也本乏聲猷素無輪翮繩樞少賤非三
川聲利之家韋帶安貧異七葉貂蟬之族徒以真人撫
運王道興譚奉鉛槧以自强顧魯魚而不辨七日隱霧
未遑下食之心六月摶風安有排虚之翼既服勤而無
狀徒鑽仰以為勞適值國家妙選時英精掄鄉秀詔書
寛大容庇迹于神臯文雅縱横竟沽名于朝右内慚狂
斐旁歎羇孤蟠木輪囷既絶先容之助刺字漫滅徒興
逆旅之嗟因力綴于編聯偶上塵于聴視秖期倡優方
朔誠有類于枚臯刻畫無鹽亦深慚于西子豈謂某官
志敦善誘道尚謙鳴愍顔回之不愚謂子房之可教至
以名公接席多士登門迴月旦之評曲加題品傳春秋
之字遽辱襃稱俾寒灰之復燃令困獸而思鬭矧預最
靈之列豈忘佩服之誠敢不淬勵縑緗服從名檢上以
全公卿之奇遇次則成父母之榮歡如泥在鈞更假良
工之手漆身為癩永懷國士之知
　　上徐舍人
故歲恪趨神輦祗調天官代舍食魚早託賓榮之列珍
池浴鳳式瞻鼎貴之姿因持爵里之名爰達巾幘之侍
均熊引坐捉麈賜談久要不忘迥加于奬拔一夫未獲
深致于咨嗟靡矜廉陛之崇匪間斗筲之賤禮容温穆
徳廕恢疎私慚駑下之流本乏芥㣲之善出菰蘆之内
安有美材居韋布之中早䝉屈體飾青黄于溝斷問朱
紫于月評水鑑論才謬竊襄陽之譽蒲葵振價乃成中
宿之資足為貧女之宵光豈有家丞之秋實濫偕時俊
猥玷科榮一命牽絲預陳咸之官簿五年隨牒過管父
之𤓰時困膏火之煎熬有虀鹽之窮苦俛眉刀筆之吏
困跡風塵之塗擎跽曲拳自厭莊書之禮伊優骯髒備
嘗秦客之吟自解去于官聯旋入參于選格小材累日
有長調以斯存髙足據津無逺圖而自致辱台符之次
補當民版之勾稽去英雄所躔之都事州縣徒勞之職
望鄧林而借樹未獲棲身歴呉坂以駕車分甘俛首其
如辱交游之光寵玷恩紀之薦延年勢漸髙巳嘆東隅
之失河清難遇恐成大耋之悲旋辭闕里之牆歸訪隆
中之舍沈約之病寛韋帶哀駘之肘卧垂楊春服既成
邈阻沂童之舞龍門不見怳勞記室之心職由疲薾之
姿絶奉硎磨之問仰天倪之專氣協神觀之葆光伏惟
副閤舍人文炳鉤奎識侔大蔡特稟武山之氣首躋王
國之才丹穴靈姿絶雲霓而上擊明堂奇棟凌霄壑以
自髙㑹東戸之顯時藴南臺之賢業秉筆贊為于名命
實代聖言造辟入告乎謨猷允推君徳已茂寳臣之略
式隆赫尹之瞻定草淮南方警玉峯之署調梅傅野久
虚金鼎之司佇宣枚卜之求以迪謨明之業豈惟蕞質
獲託化鈞抑亦輿情僉圖大庇願加丈食永輔本朝
　　上知府劉學士
近以隆冬聿暮瑞霰其零天粹融甘屏薦瘥之故氣土
膏含潤發豐懋之嘉占竊欣時律之和頗動春螽之躍
因著擊轅之作仰塵隱几之觀學將落而有來文久廢
而無次猪苓至鄙奚登藥籠之收鼠璞未屠甘薦玉人
之誚周章失次淟墨交并豈謂知府學士循誘凝懷秉
彞尚徳枉燕公之妙筆裁漢將之清篇灑雲朶以封題
遣犀髯而特遺筠編怳發繡段交輝字截寸金價超尺
璧少陵韓苑悚避風騷之壇咸池大章鏘流杳黙之韻
掩郢樓之絶調詫梁席之諸賓忘位貌之威嚴樂名教
之敦奬過私月旦之品謬借春秋之評撫弱質以自驚
眷具僚而胡幸昔者和尚書之什樂天不繫于官資答
中郎之詩盧諶亦由于故吏著在舊史用為善談悉由
髙世之才方隆上笏之眄孤生何者素藴缺然蚤繄地
餅之名濫竊庭鶉之食陳完弛擔庇寛政以為優元叔
登堂承髙風而有自素飱無咎榮貺已多敢紆正始之
音更重屈尊之禮封殖嘉樹比甘棠而不忘投報木𤓰
枉英瑤而太厚伏惟知府學士仙瀛髙彦王國上才能
讀典墳過楚臺之倚相老于文學類唐室之次山聊分
銀兔之符未陟金鼇之頂行趨召節入綴近班庶幾珠
玉之篇便為冠劔之物藏于魯壁與經義而並陳副在
晏楹期來兹而共秘永言銜刻匪克攄宣
　　上蘇州蔣諫議
近削柔函恭塵侍閣仰承左顧迥篤光謙託瓊藴以致
言損玉音而流問得孟公之牘素所榮藏比淮王之書
更逾苑秘載懷降挹彌切欽銘屬時律之戒凉仰道樞
之協勝伏惟諫議風猷挺絕宇量粹融抱式古之上才
厚當陽之渥睠紫囊著位蚤陟金坡之崇緑詔宣風薦
領銀符之寄甘棠載路已聴于歡謠華黍盈疇更聞于
豐歲行被節旄之召佇參鼎席之司係瞻所深庇暉有
望煩鞅是拘傾搖正劇忽遘飛郵之便猥流華牘之音
英眄迥殊仰一謙之斯厚至言可佩在三復以攸深載
涉素商之辰諒安純氣之守伏惟諫議體兼四徳識照
萬殊敷休績于本朝挺豐規于上列屢分方面之寄益
隆宸極之懷賦政東藩適著惠和之化宣猷南闕佇歸
宥密之司翹頌所深序陳匪逮
　　上李相公
某聞伊尹之格皇天恥一夫之有失周公之贊明辟務
三握以自勤蓋由保乂王家總司國柄鑪錘造物上代
于化工屐履任才廣量于人品俾洽至和之氣用無太
息之聲故能享咸徳之顯稱保碩膚之全美文武未墜
歴百年而可知聖賢相望邈千載而非逺伏惟相公識
探萬奥體煥三英强毅簡温日以宣乎衆徳和惠忠肅
世實濟其大猷當永定之席圖御明臺而訪政紫宫命
相上配六符之星黄閣秉鈞坐調四氣之燭魁柄斟酌
同北斗之在天生民竦瞻若南山之有石率百官而稱
職育萬物以由庚桃李無言布清隂于天下鹽梅有味
戒公餗于鼎中間屬金七修明玉關撤警廟堂甘寢無
庸樽俎之師藩閫于宣益光社稷之鎮錫山南國賜履
東秦成功有不處之名蒼生深未起之歎旋屬中天降
詔温洛改轅卓匹馬而來朝秉介圭而修覲禁塗延對
左壺之漏屢移法座疇咨龍準之顔載悦經火辨鍾山
之玉拭土見干將之鋒元精所生寳鎮增重矧以地尊
卜洛府重居留萬户帝宫備時巡而斯在九金神鼎奠
國壤以備存煩于謹之行臺領留侯之管籥商山調䕶
早深綺季之思漢閤規隨夙盛平陽之業將還舊徳之
食永固立賢之基冠鈞席于宰庭保靈光于永歲上毗
哲后大廕斯人中外所瞻為日滋久某性端幽昧業藴
枵疏世閥寒平略無紱冕之緒天衢巍煥切勤方甲之
書棄襏襫之耕衣習雍容之矩步思風澀訥學殖單疎
悼類鶩之無成苦食雞之不飽年稱甲子未平絳老之
疑山過具敖多犯魯君之諱一昨詔開諸路州舉羣廉
濫隨三百之竽切駕一封之傳遂偕茂士猥玷榮科辱
吏牒之充員在賤曹而受事屑屑斗筲之役悠悠風塵
之塗成嗇夫之綸章起家為幸效南華之官智宿業無
聲豈忘飭簋以自修亦冀椎輪之有漸嚮縁滿秩訖獲
交官方隨上計之行來赴東銓之集公車下士正感騶
奴之錢長安諸郊未獲司農之鐸幸遇相公前趨大旆
來侍邃旒衮衣詠我公之歸赤舄寵韓侯之入夙仰宗
公之望想聞風采之嚴迫位貌之甚㣲苦聲猷之素薄
先談木器早無萬乘之容北首金臺甘後四方之至豈
意紫垣之碩老俯哀黄綬之幽蹤持箕斗之虚名達鈞
衡之哲輔聞樂切忭私懽聳于佳音懷響必彈難括囊
于中臆重念某仕塗艱梗緒業漂淪鷙鳥趨時切媿史
公之論君羮遺母空持潁考之心胸臆結約以亡奇精
神蹇淺而可歎望青雲而在目悵白日之無津惟奇髙
世之賢再奉持樞之拜宰平衆職總覈羣才坱圠無垠
重啟大鈞之播柔嘉維則更流懿徳之稱庶依材館之
賓願預藥籠之物儻塵鎔造誓竭懦衷
　　又
伏承台斾就統英躔聆温綍之有初企行臺而增慰伏
惟某官為國雋老稟天粹靈秉懿在躬濟和及物星樞
席位居常賴于謨明帝室作藩動必資于夾輔矧龜䝉
之巨鎮乃鉅野之舊邦實倚元勲用寛東顧近在旦暮
入冠宗公勉為廟朝益敦福履
　
　
　
　
　
　
　
　
　文恭集巻三十
欽定四庫全書
　文恭集巻三十一
　　　　　　　　　　　　　宋　胡宿　撰
　書啟
　　上江州張殿丞
伏自署吏南淮整裝東路背浮雲之髙闕過脩竹之舊
園適逢王國之才得請天臺之告上廬齎刺竊沿雅故
之情密坐邀談猥厚將迎之禮言樞煥發心府洞開教
督諄諄迥曝秋陽之氣燕胥侃侃僅侵夜鼓之聲迫中
路之思歸歎征車之莫駐一别如雨悵身跡之靡停千
里背淮幾營魂之獨逝來還堵室伺守交官芳桂攀援
山中之思無賴春梅折贈隴頭之訊蓋稀允懷穆若之
姿屢下赧然之汗自當未局日力迷書司民之版掌寔
繁將何批郤舊尹之政經尚在得以伐柯惟宇廕之恢
疎深仕塗之棲倚曠伸懿仰併積瞻翹諒恬育于貞襟
固動臻于吉履伏惟殿丞性資上哲名俊中州仕版聯
華蚤協南魚之詠禁門引籍聿參翔鳳之朝端勝範以
照人服清猷而髙世斯言無玷本顧行以相先所至有
聲蓋試功之惟允迺者秦川將命漢傳鞫辭財利是寛
出仁心之恤隱訟喧既解亦朝論之歸髙屬求刺部之
賢適下舉知之詔需頭薦削交集于公車方底恩章首
頒于東省矧湓城之名壤壓江紀之上游自守東平之
麾巳報營丘之政追車降命將聞二節之來熉幄承光
行輟一臺之妙某枵疎無狀庇賴有年奉言侍以末階
幸葆綏而適願
　　上蔡龍圖
再調銓符逺縻吏綬山城僻左朅居淮服之旁人迹闊
疎鮮去日圍之下跂旌塵而殊邈撫鍾律以屢遷流水
託音久莫馳于尺記髙山仰徳未始忘于寸心内惟筮
仕之年早詣序賓之館三握髮而迎士適振緒風一引
席以與言猥參未論仰荷深中之量曲垂嚮下之風旋
收跡于門庭聿抗容于塵土日月云邁歲星將近于一
終節物再更春目屢傷于千里逖瞻姿度遐鬱心魂仰
惟鬷嘏之賢適處保釐之任鎮雌堂而克静保虹氣以
彌充伏惟龍圖學士徳本上成仁為已任元陽髙識出
衆議以居多次道宏才結萬夫之所望早侍法宫之側
並參端委之遊直躬見于王臣大略推乎國器爰奉价
藩之寄用寛制閫之謀南國是疆倚梁臺而為重東郊
出尹降畢册以為優自大旆之肅臨實樂都之恱化朝
議蓋資于夾輔師瞻益在于弼違千室鳴弦已播陪京
之地十晨易筆行歸議政之堂中外所祈晝宵于是伏
冀順兹炎燠務乃燕申上扶宗社之靈以慰華戎之望
　　上馬少保
早隨毛檄獲仕鄭鄉仰天臺舊齒之臣辭仙殿納言之
寵安石就第奬元老以惟優行馬施門旌上卿而惟厚
間趨恩館曾曳鄒裾逖瞻哲艾之姿仰霽威嚴之色三
握髮而迎士式振前猷一引席以與言猥參下綴屈尊
崇而展接忘浮賤以見收旋奉役于他邦因贅名于侍
閤仍賜箋函之召曲開宴俎之筵荷盼飾以兼常在心
銘而罔斁迫尸官之煩溷惕奏記之淹違方羲馭之戒
炎仰莊環而處順(案莊環二字不經見據本集與孫秘/校啟有勉味莊懷句疑此環字亦懷)
(字之/訛)無爽味腴之道益隆生福之基伏惟致政少保功
煥太常謀髙前箸勤宣一徳有樊侯秉彞之風逮事三
朝奮林父盡忠之節寳名照世惠政及民方隆維石之
瞻俄請引年之制三孤進律峻周典之官儀五福備身
享箕疇之隂騭況簡在于上帝方圖任于舊人佇雙節
之登賢由小車而命相永綏眉壽上翊丕圖中外所瞻
旦暮如是伏冀為國自重
　　上祠部謝學士
伏自蠙淮補吏亟擁于單車鱣序横經驟遙于文席流
光遒迅外役煩挐嚮屬私奴之行嘗修亭長之問逮速
郵之既至辱温教之嗣頒書意甚親榮降孟公之几字
襃見奬寵踰尼父之經銘淑貺以無涯拜髙命而增悸
且有乞靈之意猥煩下聴之聰雖推轂之興憐終觸機
之為累鵷雛抗志應增腐鼠之貪龍斷圖榮甘竦賤夫
之誚旋攜鋭志來自迷書賦芧勞神寖歎狙公之識折
麻寄意空馳楚客之心撫愧汗以自流鬱煩襟而增結
兼審伏延英之上閣奉永定之成書聯三府之鉅公摛
一朝之大典專春秋之筆門人訥于措辭奏新語之篇
天子為之稱善居然麟作副在玉京式均鴻霈之恩用
紀婉㣲之績道家藏室爰止于史官太㣲積星迺升乎
郎位矧靈臺之宏峻且理窟之精明清襟之篇已歸于
仲寳黒頭之望當在于王公勉重青冥之期勤進素絲
之食雅承誨矩正闊師門遐瞻貴秀之資永有庇暉之
地
　　上小謝學士
闊略師帷奔趨吏局滔滔江域阻從一葦之航冉冉年
華驟易四時之柄雖復呉舠接尾晉傳交塗繭幅抒言
悵嗣音之久絶鶴天窵望徒蒿目以增疲仰恩制之善
居用椎規而自處載經素籥克守沖機恭惟某官精識
超殊雄辭鼓動豹文蔚變駭帝囿之珍羣璧采混成冠
天壇之粹寳自聯飛漢牘更直應廬國典係其辯章朝
英以之欽服入陪庭議常諤諤之匪躬出佐郡麾每皇
皇而求義方稜鼎盛業守俱髙適隆丹扆之知遽結素
冠之釁杯棬如昨諒至性以奚堪霜露載均幸哀懷之
少抑式安履用以叩天光某猥用薄能資承惠訓席間
侍坐飽聞談麈之㣲詔下取才首預歌苹之薦因縁慰
藉承被甄收濫按䇿之分科叨絲言之補吏州縣為職
揣鳧鶴以自安冰檗在公憂駑駘之莫强庶幾卿䕃施
及危蹤楚斾搖風接辭顔而尚邈汝評改月求題品以
未遑系頌之誠實邁常等
　　上梅學士
近飭歸裝爰經樂國欵聲姿而有舊喜占拜以無窮更
僕乃留久陪于譚麈終宴不倦屢接于朋樽將迎之禮
過優淟墨之顔增甚適旋冗局驟隔雋鋒未遑摩削以
致誠猥辱丁寧而賜教蓬心所激荷瓌意以無忘蘭徳
彌薰佩嘉言而不捨載懷谷養久格時休伏惟學士王
國上流天臺駿望紳纓胥伏閥閲居髙夙駕雙轓未副
材于雄寳走趨二節行被召于凝嚴幸公食之勉加佇
恩綸之狎至瞻懷所劇布序寧殫
　　上胡諫議
近者祗赴敝局驟闊後塵瓊樹瞻風方懷于勞想銀鉤
布體猥降于華牋仰荷屈尊敢忘拜賜屬景文之貫序
諒沖氣以均和伏惟省主諫議密勿宣猷浚明邁徳吉
逢昌㑹先展宏圖總成賦于中邦克昭丕績贊大謨于
近幄行冠冢司辱在奬題倍深翹頌
　　又
濫紆帝綍闗掌國財一乘敝車方駐北轅之役十連大
幕匪遙東路之程自跼跡于煩拏闕致誠于摩削猥䝉
輝盼先損函封洒鏤管之珍詞布朶雲之妙蹟仰承佳
腆之貺俯盈感篆之懷適臨朱夏之交諒安純氣之守
伏惟諫議髙岡瑞質東序瓌姿識侔大蔡之靈材任崇
臺之幹出入周衛斷國論以優長典領大權宅王畿而
平秩峻坡上之華級鎮浙西之巨藩報政營丘荐凝于
丕績攷庸大寢行霈于殊恩勉葆懿和用符欽頌
　　又
近拜璽符諒塵鈴侍屬漕舟之特役渴大幕之趨風逺
荷懿憐嗣頒温教捧華牋而為重披縟㫖以增勤銘悦
交懷悚兢次集晏隂協序令朔告辰諒保順于天倪必
坦寧于福履嵒嵒峻望式注于外朝噩噩寳書行催于
召節勉尊寢膳用副瞻祈
　　上馬尚書
榮臨制閫肅接前旌奏刺行臺嘗聳瞻于輝表參謀支
郡彌薰疊于風猷屬曹事之敷紛媿箋問之疎闊仰髙
齋之笑詠亮粹宇之寧和伏惟某官識貫神蓍材表國
棟練朝章而精密達治體以該深帝幄敷言運嘉謀于
漢箸師垣賦政得良翰于周邦圖勲舊以在兹握鈞衡
而孔邇勉遵福履行契官占淪滯之蹤甄揚有所企頌
之素寤想弗忘
　　上晏侍郎
素籥迎寒仲商紀候四時為燭發顥氣之清英萬寳得
秋極崇丘之髙大伏惟某官對司神化副掌天鈞夙夜
在公秉賢猷而克壯惠和濟世翊聖政以惟新居然内
輔之臣實繫蒼生之望行踐上公之席永扶太極之尊
蚤荷埏鎔彌深傾禱
　　又
迺者之官利局假道京華飾固陋以曳裾恭修爵里霽
威嚴而開閤䖍接詞顔嘗欽禮遇之優稽拜箋封之問
茂涉迎郊之令蔚為生福之基伏惟侍郎業擅謨明體
包光智參裁宥密之命敷融政令之和萬户離宫暫分
于管籥三公神化方寄于阿衡佇圭覲之修儀由師瞻
而正席甄揚所託系咏尤深
　　又
近者漕車上計爵刺修名邇台座之榮光深䝉委照接
山庭之粹表屢獲承顔霽鈞軸之威嚴厚茵憑之禮遇
載旋冗局驟隔後塵戀賢館以回瞻幾馳營魄仰樞庭
之坐論彌富祺祥伏惟樞密侍郎識造動㣲才周治體
逢辰萬世之旦稟氣五潢之精自入輔于帝圖彌緝熙
于神化典樞慎密襄天縡以在兹賦政將明位星垣而
匪夕資承鈞造倍切頌瞻
　　上分司李侍郎
近擁單車適旋敝局曠致問于左右寖結戀于朝晡自
清暑之協辰諒襃光之為美伏惟侍郎望髙肅哲體具
誠明踐歴三臺皁衣之朝有日藩宣四國甘棠之政在
民樂南華繕性之言慕子文逃富之志懇辭貴仕榮保
令名方圖任于勲賢佇冠居于台屏夙叨題奬倍積欣
翹
　　上安州范侍郎
寳魏全封乾台舊徳地雄垣屏朝倚金湯惟參燮于化
鈞諒同休于國體節焉巖石久孤師尹之瞻是有衮衣
行佇我公之復歊炎甫盛頤䕶有加欽嚮禱悃誠無喻
焉
　　上轉輸許祠部
載擁髙麾來巡支郡棠隂拂地咸歌召伯之仁竹騎滿
郊實慰并兒之戀煦冬曦而愛物傾丹府以遇人私慚
擊柝之才竊庇柔嘉之徳宿官以業既乏臺駘之能有
文者東復曠翁歸之美仰荷汪汪之度猥矜齪齪之姿
忘持斧之尊嚴厚分庭之顧遇其言有味若炙輠之無
窮厥徳不回同輶毛之克舉廣冀天而垂廕冒燕地以
生春内惟浮賤之蹤永刻奬提之貺屬鳴騶之在御思
託乘以無階怳别旌軒坐移鍾律思致箋函之問想塵
几閣之嚴蕞爾幽悰居成曠禮惟温陽之戒序諒沖氣
之在襟恭以祠部性本自誠體資洵直太丘道廣躬博
愛以能周呉公治平集茂勲而居最旋領商功之任蓋
資足食之謀三官之寳已充萬乘之知尤異即奉追車
之命行歸簪筆之司日侍清光冥升貴級惟祈葆育以
副瞻翹
　　上亳州李觀察
伏審觀察近擁使旌暫辭天陛帝旒凝睠乍别于威顔
侯閫臨戎適資于機略寵靈加異慶慰僉同伏惟觀察
文雅光朝簡和濟世聿修厥徳本戴記之中庸克壯其
猷協周詩之元老爰從近列式將廉車四牡于藩奠奥
區于景亳百壺出餞聳榮觀于都門初宣條教之文巳
載歌謠之路哲艾之美方簡于二宫將明之材佇歸于
三事未遑參覲徒此頌瞻
　　上髙郵劉國博
近者奉役外邦經途樂國修名上舍瞻傑表以彌温簉
跡末行挹清言而有味軫懷楚履展接融樽矍圃之賓
且賢濫陪射鵠太學之驩已醉未許歌驪篤英眄以迥
深刻幽襟而罔報屬詣斗筲之任亟奔星火之程去丹
㦸之戎扉别紫芝之眉宇乃心增繫惟日弗忘在信次
之甫經諒宴安之克暢伏惟國博材標磊砢器韞髙閒
學總羣言洊掌成均之職政提衆目逺符循傳之風佇
一節之恭趨期十旬而逺至勉精恬育副是牢悰
　　迎吕相啟
茂徳格天精忠貫日才肩房令居多應變之功智比姚
崇允號濟時之相(案此下/有闕佚)
　　答簽判張監丞謝及第啟
去夏嘗泛呉航相值淮服申尋舊好略諧少日之留契
闊清言忽成環歲之别山間之蹊辟左日下之問闊稀
但懷想于盍簪終絶馳于去牘鳥嚶鳴于山谷尚或求
聲魚相忘于江湖無由喣濕日者通郵馳報守邸傳音
初聆第課之勞擢丞大匠旋審攷文之盛親䇿羣廉升
造秀之士名協方聞之詔選恩華舉集才令喧傳昭王
涂拔士之賢見文代嚮儒之勝間年得俊榮玉籍之再
升故事題名美翠玞之雙刻仍慶左曹之詔來從下郡
之游同官為僚得名彦而殊樂因心則友縁夙契之愈
深矧營道之所同固首公之無間實有仰成之望深慰
索居之懷兼審行巳戒裝將即赴幕開秋始肅闌暑西
頽惟導養之有方諒燕申之增鬯恭以某官才思通敏
格量淵虚文素擅于天經學皆優于師法赴鋒車之勸
駕常被詳延應拱璧之嘉招早居參畫勤績素聞于大
府薦函交委于内臺㑹齎伐于東銓仍充賦于神甸一
登文石之陛再至太㣲之庭謁者臚傳推湛恩而進秩
太常籍奏程髙藻以升科用階萬里之途實養一時之
棟親逢在旦逺志莫涯猥辱曩情首貽榮牘閲腴辭之
溢簡題淑貺以盈襟念挹晤之甫諧實笑抃之交㑹行
矣自愛適兹願言
　　與孫秘校
承服大名從來有日棲遲衡泌闊略辭顔豈期天陛之
簡良得預邦英之接迹髙山在目頓祛仰止之勞清風
襲人可量穆如之快尋沿官牒來戾士鄉且知星駕之
行已赴𤓰時之往雖忠信之室近接于雞音然名理之
談阻陪于犀柄逖懷神守妙集天倪同年某官識具深
明徳華森茂久著聲于俊域暫養晦于英僚巍煥之風
方開于聖旦畯良之器宜備于皇家勉味莊懷少符丘
禱
　　徐紫㣲問候啟
間者修好寳鄰託蹤後乘忝無辱命良自依仁旋赴局
于南州阻趨風于西省尺題展問迫煩鞅之未遑下館
翹心覺饑䖍之已甚載瞻徳履允固道沖伏惟某官國
棟挺材天球薦質抱周時之器用藴表世之文華典命
于右曹裁成大訓奉思于武帳祗告嘉猷被宸睠以方
隆竦師瞻而克峻行參槐鼎以右家邦欽頌之私度越
常品
　　樞密侍中問候啟
間者葱鬱之城恪修于王覲熒煌之座恭接于台光旋
回跡于漕司日搖心于賢館萬機兢業方藉于弼違五
福康寧允鍾于嘉告伏惟某官大修厥徳夙壯其猷為
一代之宗臣論三公之至道樂只流詠式殿于大邦良
㢤作歌克康于元首永毗寳統長處師瞻凡在幅員僉
同禱望
　　知郡郎中啟
頃在内朝驟瞻峻采承入辭于幄坐已夙駕于藩麾顧
通謁之匪遙亦叙違之莫及瞻言尊府素號名城陶齊
魯緒餘之風居然雅俗被龔黄寛簡之政卓爾樂郊几
牘用希神明增勝伏惟某官器能開敏行義端修垂紳
早列于周班起草久潛于漢署西京循吏甫揚豈弟之
風宣室邇臣行踐論思之地永惟系頌實倍等倫
　　運使郎中啟
博約之風曏違于文繹悁勞之想久積于吝悰比辱教
函常銘謙眷屬有羈牽之累頗稽裁答之誠必冀寛明
未繩曠慢自素商之届序諒沖氣之臻和伏惟某官學
迺名家行惟髙世躬靖康而樂道體深沈而著書雅意
在于本朝未躋法從直指銜于使節猶滯美材制異俗
之跳梁成逺民之安阜佇疇茂績并迓崇恩未獲晤言
尤增沖塞
　　知郡司封啟
伏自藩府出總臺舸戒行忽星歲之載華悵山川之云
邈阻陪談麈曠奉書郵自宣布于教條諒綏寧于戩福
伏惟某官簡温迪徳膚敏懷才早登進于英髦亟躋榮
于禮闥佐列侯之受計歴典要司領大使以宣風聯分
劇部稍滯朱轓之守猶稽紫橐之持行奉詔除入升法
從願言瞻禱曷既敘宣
　　上淨覺啟
道風斯偃法㑹且遙企三昧之嚬呻阻親慈相叩一乘
之圓頓莫挹㣲言徒馳資仰之誠未敉悁勞之吝緬惟
宴坐增集吉祥伏惟闍黎大士夙植密因廣薰衆徳以
一音而説法為四衆之導師蹟應三呉若優曇之出現
教行諸部等法雨之普滋尚阻披承可涯瞻結
　
　文恭集巻三十一
欽定四庫全書
　文恭集巻三十二
　　　　　　　　　　　　　宋　胡宿　撰
　書啟
　　賀鳳翔陳學士轉司勲并階邑
伏念畫節分符熾邦風而無狀赤油繄㦸式侯度以偏
遙官箴雖幸于乞靈談緒慨賒于奉教恭審宸渙載渥
華資益清升主爵之名曹典序階之異數側聆殊擢增
躍蕞軀諒延辰之遵頤必介祉以洽勝伏惟某官標度
遒上襟懷粹沖精義深繫教之徽懿行聳朝列之右自
副慎僚之簡克宣調俗之規一徳鎮浮三輔居最朱轓
按部巳安申伯之蕃宣盤石剡才竚掌安于之名命盛
節當暑薰風起辰爵刺奏儀造雌堂而兹邈和倪攝體
納神谷以為祈傾系所深短記奚悉
　　賀馬尚書再任亳州
恭審榮驅大旆再領巨藩以天臺八座之尊處東方千
騎之長坐棠猶在未忘召伯之賢騎竹相歡且見細侯
之返逖聆休命大慰輿情恭惟某官卿矞開祥肅温成
徳居然千載之俊卓爾萬夫之望被累聖之知勲庸懋
建仰元侯之治風烈猶存十連蓋重于撫綏四牡更煩
于俞往優優之政夙結于民瞻善善之功久隆于帝念
佇聞召節式覲法宫庶㡬哲艾之姿永列丞疑之輔某
雅承奬朂實愧空疎奏尺記以未遑辱鈞函之荐委背
芒斯集衮字增華拜隆賜以匪忘刻懦衷而無報感銜
之極抽述豈能
　　賀晏公轉刑部侍郎
伏審紫詔疏恩白雲登秩穆清有命華夏交懽伏惟某
官性貫誠明徳符亮采識探天人之賾氣鍾河嶽之靈
而自陟降帝臺毗維王室建周官之六典治具式張陳
説命之三篇忠規克壯功成暫退道闇彌章絳侯出就
于列藩令尹坦然無慍色嘉禾瑞鳳潁川之賦政有聞
方底緑綈太室之攷庸斯在總司冦外朝之治峻太師
維石之瞻枚卜功臣方寄調元之任疇咨舊徳竚膺熙
載之求辱在甄鎔倍深懽躍
　　賀永興安撫何侍郎
近審榮奉徽恩進膺顯命綍章惟允物論攸欽伏惟某
官性履醇優猷為敏濟早植秘圖之地屢分籌筆之權
進秩貳卿式峻中臺之望作藩全雍實資良帥之才暫
奉外游行當内輔豈期謙眷特枉榮函載玩情辭增銘
悰抱
　　賀張太傅轉官
伏審光被徽章寵升華序罷廣内藏書之職秩奉常典
禮之司凡辱睠存舉增慶慰伏以某官懿文絢道閎識
照鄰韞經國之逺圖分貳車之優任局無留事巳彰循
吏之能爵以勸功實顯大君之任某恪居下邑坐逺清
藩(案此下/有闕佚)
　　賀燕諫議轉給事中并加勲
伏審被西清之異渥擢東掖之崇資傳聴之間忻詠如
一恭以某官藝文該洽器識融明才兼包于三長學通
貫于五絶為國著令作時楷模刑署盡心夙寛于中典
諫垣分職久矢于讜言帝睠巳深具瞻尚鬱果奉紫宸
之命顯升青瑣之榮旦遇光華已膺于夕拜政資圖任
遽告于宸猷某抗塵滋深荷顧最舊側聴芝封之澤第
深柏悦之誠遐企風徽良增傾躍
　　賀王密學加勲爵
伏審祗奉宸恩榮加勲典伏惟慶慰恭以某官謨明迪
哲柔則居方懿績紀于廟彞茂徳隆乎國棟踐揚膴仕
對越盛辰間升樞侍之嚴往莅坤維之服中和樂職興
起于民聲寛大詔書布揚于上意亟承霈澤聿被徽章
增體貌以迥殊隆等威而彌峻佇膺召節歸掌化鈞
　　賀王給事中
伏審寅奉霑綸撫臨大屏進圖書之華局輝方面之行
臺成命之有初愜心之增慰伏惟某官貞亨著節明允
休誠謨懿徳以資贊襄日宣匪懈奮謀猷而加啟沃晝
接惟親屬雄閫之須賢由中宸而付命金鑾地峻暫辭
坡上之班䇿府望華式典禁中之秘簡良克重鎮雅攸
資寅亮天工方贊延于哲艾典司國柄佇參列于阿衡
系頌之誠實萬常品
　　賀宋内翰
伏審被鳳韶之温章踐鼇山之秘府寵聞休命抃極輿
情恭惟某官嶽鎮吐符奎鉤産氣西京典䇿蔚惟廊廟
之髙東魯文章迥到天人之際而自入居藥省專掌芝
函峻體貌之有加告謀猷而罔伏益厚中宸之顧爰登
内相之崇占地望于銀臺巳鄰槐府副民瞻于具闕即
掌台司
　　賀朱祠部
伏審再迂使轡出按祥刑奉灝爾之帝書副恤哉之天
㫖斷獄四百適遘于治平奏書三千矧隆于睠渥行膺
芝璽入典宫臺豈謂光謙首貽華削仰恩勤之致意但
銘悚之裝懷
　　賀和州朱給事中
伏審方厎疏恩象河進秩伏惟慶慰恭以某官器懷優
裕識擅精明嘗陟降以法官特便蕃于宸眷久從郡寄
實爽朝僉天綍成章式頒于雅誥月曹馭貴爰正于名
卿方圖時棟之才佇踐良肱之位傾瞻兹切抽削匪殫
　　又
伏審被奬帝綸升榮卿寺伏惟慶慰恭以某官識研奥
賾道貫中庸秉安節以惟亨蓄懿文而載郁内朝賦職
蚤居青瑣之闈巨屏宣風屢建赤油之㦸休令之聲簡
帝惠和之化在民屬綈檢之攷庸由月曹而正秩九卿
之下括河海式峻榮階三公之坐論廟堂行參魁柄某
夙承輝眄克聴寵光託毫幅以未遑辱函封之荐及載
仰履謙之徳居多克已之辭感篆匪忘惟兢增集
　　又
伏自濫榮中詔承乏外臺幕府樹風瞻亭臯而匪逺牢
盆守器託竿牘之未遑豈期象海之名卿猥降薄雲之
髙義枉史公之馬走頌鄧守之泥封犀管摛詞驚華文
之溢幅玉音借譽覺虚美之薰心榮眄所臨感懷增極
屬南訛之長育諒泰宇之燕寧伏惟某官文獻挺才明
誠廣業體忠精而濟位秉器略以致君未賦政于兩樞
實結望于四國勉寛沖雅之量行宣毗輔之勲參覯尚
賒系凝交積
　　賀徐紫㣲
伏審榮被綈函寵躋綸閣伏惟慶慰恭以㣲樞置院侔
星掖之垂文緑邸頒書法天風之申令允資時哲克代
聖言伏惟某官斷兕雄鋒鳴岡瓌質步玉除而振藻冠
仙籍以升名拂霧旦朝早參飛于鴻黨望雲晝接常密
侍于龍姿藴賢業以宏深注聖懷而優厚記言史局納
王法于婉㣲庀職省聯導國財于强富旋紆帝綍再易
使麾九賦漕輸不頓芒于恢刃兩宫簡在特申召于追
鋒延英既開宣室斯對芝封郁穆爰隆東觀之書藥署
隂岑乃踐曲臺之地典謨攸託名教是瞻雲漢成章布
堯言而伊始華蟲觀象禆山衮以在兹佇奮壯猷式參
魁柄庶㡬輶賤永託甄揚
　　賀王寺丞
比者賢郎監丞狀元煥揚髙藻卓冠羣英恢世徳于華
宗昭義方于善教寺丞獨持髙義遐損珍題仰降抑之
敦風但銘藏而匪石永言欣竦曷可舒陳
　　賀趙監丞
同判監丞藴崇懿業發決榮科遘東户之亨嘉叶南魚
之頌歎寵承天綍丕佐使麾徙池之勢方初儻物之來
曷測猥辱巽牀之禮先貽置䄂之函感篆交懷敘宣匪
罄
　　代賀齊殿丞書
某伏審祗奉明緡驟躋通籍側聆新命竊忭牢襟恭以
某官品格淳修業術精奥父母一邑殆治狀之洽聞文
章當時矧物議之僉允佇繇盾省之局亟踐書林之游
未列慶函遽貽榮牘永言感躍曷究指云謹具狀陳賀
兼謝謹録狀上
　　賀樞密侍郎
伏審丕膺寵綍光踐榮階丹扆用才仰謀猷之鼎盛白
雲進秩在名數以益隆徳舉再光師瞻愈赫伏惟某官
識窮繫表道貫時先翊寳運以飛天灼清暉而照世典
樞之任方倚于俊臣進律之恩爰崇于貴級式厚當陽
之睠佇躋論道之司大副朝僉益恢帝載永言竦抃實
倍等倫
　　賀樞密左丞
恭審被帝檢之温文進天臺之左轄樞衡是典式倚于
珍賢名數載加克光于凝績伏惟某官元精降氣大藪
生材植徳本而端方體道沖而淵邃承光震邸有調䕶
之勲賦政藪庭極贊襄之美屬九闈之第賞亞八座以
飛榮總乃懿綱毗于至治巖巖師尹方接于具瞻赫赫
公台即期于延拜永言慶慰實邁等倫
　　賀參政侍郎
伏審被緑綈之雅誥進碧落之貳卿端委星樞對司王
政法官注意延體貌以方髙緜宇承風企龍光而竊忭
伏惟某官太和陶粹奕世生賢起韋平舊相之家輔勲
華至治之運歴更貴仕綽著茂勲謨九徳以熙朝浚明
斯在參萬樞而濟位寅亮居多爰舉進律之文用煥秉
鈞之績亞秩宗而典禮式副疇庸正茂宰以調元諒應
匪夕某屬當官守阻覿鈞嚴徒慶慰以兼深在趨參而
弗獲
　　賀參政給事
伏審光被璽章進崇堦級踐東臺之貴近貳宰府之謨
明天渥遂行民瞻胥協伏惟參政奮繇直道光輔本朝
亮節不回素仰藎臣之操嘉謀罔伏益隆元后之知用
青宫翼贊之勲佐黄閤倚毗之政爰疏髙爵式煥大猷
方委重于邦英佇正司于台席永言慶忭度越羣倫
　賀司諫
竊以朝廷置官七爭為重賢俊居職萬事得言志䇿所
伸功利益逺伏惟某官克生王國雅意本朝方幅獻言
屢抗其疏宴閒召見未始不冠簡繇上心任以近職漢
世儒者給事于中唐制從官供奉于内今兹妙選允穆
羣談伏自拜恩未遑奉記出于謙眷惠以教函仰諗撝
情益增欣素衰索參累敘復甚稽感戢之私悚兢無已
　　賀陳州太尉相公
伏審肅奉帝俞升臨輔鎮伏惟慶慰恭以某官氣鍾英
粹道契亨嘉宣一徳以同寅翔萬機而成化蔚彰社稷
之衞允播股肱之良屬肆類之均禧首膺圖任委陪京
之舊治彌表眷懷而某夙荷埏鎔倍增瞻頌欣沃之至
有異常均
　　賀留守相公
天元復始王歳開端寅杓囘東陸之春蔟律贊少陽之
氣兹為獻節允納殊休伏惟某官性合誠明道全經緯
協千齡之顒望為一代之宗工坐運鈞衡秉甄陶于巖
廟出兼衮鉞方眷倚于留都佇聞舊徳之圖即冠前疑
之列某馳情東閣方欲奉牋猥屈常尊首紆台翰永言
感愧莫克敷宣
　　又
天元上日王歲首正史䇿美于端辰卦氣榮于泰象伏
惟某官茂勲奕葉碩徳佐時爰履三朝之亨彌膺百順
之祜出持管籥暫居都輦之留入輔本朝行陟樞台之
重趨承未獲系頌何深
　　賀知府太尉
人正著統王歳啟元受圖盛于漢京設樽傳于晉㑹伏
惟某官履三陽之吉膺百順之宜以漢世外家之親處
周邦良翰之任總司留印早分兩使之榮延拜齋壇行
帥十連之重方深善頌猥沐撝情特貽記室之函增佩
元侯之眷
　　賀知郡學士
伏審巳承守邸之音將被解龜之命騰裝西路行奉紫
宸之朝降劄中臺佇峻天坡之位何乃一謙之益逺移
十部之賢銘悚交懷保綏是願
　　賀運使郎中
膺奉制函就遷吏部煩長淮之漕職按全楚之提封賦
政有初治書甫及曲盡親疎之意尤多款密之辭研玩
弗忘感藏斯至惟嚴凝之邇臘諒寳練之臻和强濟之
才尚淹于逺用清切之任行陟于近班未獲晤言但增
遙悚
　　賀知府密學
伏審拜瞻宸綍進職天樞華煥遂行中外胥悦伏惟某
官該練治體敷洽朝章革履見于步趨温室旌乎慎密
連分制閫之寄丕昭良翰之風河災既平允資于碩畫
帝心期簡方赫于茂功峻名器于有初參鈞衡而匪逺
勉精調䕶行副傾祈
　　賀知縣虞部
伏審光奉聖恩榮遷茂秩漢臺故事郎曹是應于星辰
周典舊文虞官實掌于川澤甄升有漸慶慰惟深伏惟
某官徳尚簡温性資通敏承狐毛忠教之厚資石建孝
徳之餘膺渙綍于宸庭撫鳴弦于洛邑莅官行政固多
最迹之稱奏課攷功果被深辭之奬豈謂謙眷猥示書
幐在欣佩以匪忘于敘宣而莫既
　　賀新轉官海用啟
伏審光奉帝恩榮升朝籍伏惟慶慰某官清芳駕俗良
具幹時自撫翼于亨衢亟榮飛于顯仕居有懿績沃乃
上心果膺出綍之恩榮進中閨之秩未遑賀牘先辱飛
緘載形撝抑之謙交集悚銘之素
　　賀新轉京官海用啟
伏審芝檢發中方延于灑澤棘曹引秩序進于榮塗伏
惟某官夷雅飭躬中和布慶頒條貳局早彰砉騞之聲
第課疇勞亟奉丁寧之㫖某側聞成命竊忭丹衷限疆
禁之所縈造賓趨而莫及
　　又
螭庭湛渥渙發于徽章棘寺分曹延登于美局某官躬
桓瑞品杞梓奇材協贊藩條早聞于治狀參評國令荐
啟于榮塗凡辱依游俱懷茂悦未遑晤挹莫量傾瞻
　
　
　
　
　
　
　
　
　
　
　
　
　
　文恭集巻三十二
欽定四庫全書
　文恭集巻三十三
　　　　　　　　　　　　　宋　胡宿　撰
　書啟
　　謝李相公
近即真祠獲趨盛府半氈均席濫東閣之翹才百豆陳
儀辱西園之愛客撫薄軀而至陋玷英眄以迥深旋祗
事于殊庭復回轅于冗局永懷恩遇交切震惶適臨歊
暑之辰邈阻髙明之徳伏望上膺毗倚勉順寢興宣哲
茂功方圖于碩老秉均當軸行冠于宗臣庶託甄鎔彌
深系望
　　又
比者肅齋真像遐款祠宫去相幕以匪遙辱鈞函之胥
洎朶雲媚彩乍閲于雕華攢箭在心頓增于危慄永懷
降挹曷敢弭忘
　　又
邇者䖍託短封扣聞侍閤重煩記室遐纘鈞題形金石
之重言極雲天之髙義發函披彩飾衮垂襃誠屈大臣
之尊敢拜嘉命之辱庚金在伏季火將中勉慰萬夫之
瞻載加方丈之食即期旦暮入冠宗公夙被甄陶日深
翹頌
　　又
比者相公奉寳書于方底冠羣后于東藩嘗因奏記之
文逺叩當關之吏有煩鈞重俯霽威嚴越從静練之江
垂賜朶雲之牘永懷謙亮之徳益增報汗之誠
　　謝宋相公移鎮
近審改藩旋聞莅府河濱託乘徒羨于鳴笳境上馳郵
未遑于裁牘屈兹威重崇以謙饒洊墜教函載摛名筆
仰服襃華之飾彌裝感篆之懷臘過嘉平春回東陸初
賦仁平之政益臻福嚮之宜伏惟判府太尉相公先覺
照民宏謨緯國全徳光于出處盛業著于規隨謝傅東
山方繫蒼生之望伊公莘野行聞舊老之圖入正中階
益升上衮三元行始百順來臻系頌之私實倍常品
　　轉官謝江寧相公
帝檢宣恩天臺進秩祗應崇渥伏積悸兢竊以六職肇
開百工是督東京故事始建于民曹典午舊官爰分于
起部掌繕營而至重在選擢以為優夫何䝉鄙之姿猥
玷光華之命此蓋相公大謨在徳俯育羣材神化自私
曲被丹青之飾天光所濟遂塵渙渥之恩仰鎔造以知
歸感生成而有自
　　謝相公
祗守成命方遂赴官振棹三淮適臨于任所引纓數仭
未覘于風規豈謂眄私遽頒誨翰閲髙雲之懿義踰襃
衮之增榮佩服輝光曷勝銘篆恭以相公鴻猷斧藻元
化羽儀植徳本于羣倫播仁聲于巨屏載騰物論益簡
天衷南部宣恩疲瘵久䝉于綏撫中宸温詔倚毗佇復
于凝嚴屬清和之在辰祈繁戩之多祜
　　謝馬尚書
近辭象闕已託甄揚屬以戒塗之間猥奉濡毫之賜俯
惟誠踊尤備徳輝恭以尚書淵宇育神天倪粹美肇履
朱曦之候益臻鴻祐之祥瞻望軒墉卑情無任激切慺
慺之至
　　又
近者恭率賦輿恪趨軒陛旋之冗局常拜柔函敬仰元
臣式臨雄閫欽翹華館莫叩下風忽頒記室之書載馳
長鬣之士藻章巨麗慰誨隆優爰披有味之言更慚拜
命之辱凱風貫序畏日揚光在吉履之所安固福基而
彌厚稟精維嶽修輔本朝全徳在躬懋勲在世出藩王
室式資元老之猷入贊帝圖佇總阿衡之任幅員咸仰
鑒察于兹訖在甄揚倍深傾禱
　　謝亳州馬尚書
近隨下瀨之船私出樂郊之地長波激箭悵鼓棹之難
停大幕泛蓮愧趨風之不獲豈圖行履遽達聰明過煩
撫問之私竊動震惶之色自旋敝局嘗拜尺題適瞻樞
斗之尊苦恨米鹽之侈猥䝉台睠曲齒外僚裁記室之
榮緘貺兵㕑之珍醖朶雲盈簡華衮在言拜賜兼常淟
顔增悚況中臺之八座接上衮之三司實體貌之有殊
豈尊嚴之可屈此蓋某官俯矜蕞質特越常倫不逺脩
程遂流下問永惟銜刻何以弭忘屬維夏之啟辰肇景
風之育物勉敦福履榮保天和方圖哲艾之姿行涉熒
煌之座願言跂頌實託陶甄
　　謝副樞侍郎
馹騎風馳逺降絲綸之命天恩雨霈益兼鍾釡之權循
牆莫遂于固辭臨谷但增于多懼竊念某才華不茂識
度非宏早逢開泰之期獲預明揚之列金閨著籍參諸
彦以無聞粉署聯班厠仙郎而有靦矧辱兩朝之采菲
繼叨三仕以飛芻舜帝明功宜舉黜幽之典湯王寛徳
忽加懋賞之榮南連五嶺之區北接次畿之地咸均按
率允謂優隆愧忝冒以非宜省品題而有自此蓋伏䝉
某官包荒育徳嘉善存誠因鴻樞密勿之餘奉黄屋詳
延之問致兹蕞品濫被渥恩敢不淬礪鉛刀驅馳駑駕
公忠盡瘁上酬雷雨之恩廉潔無瑕次答鈞衡之施
　　謝晏侍郎
朝綍驟頒使符改涖祗膺渙渥伏積凌兢竊以督貢篚
以修方禹州甚闊𣙜牢盆而商利漢制尤難將責實以
任才必簡良而付命豈兹懦品猥掌大權顧忝冒之所
來知奬提之有自此蓋某官卿雲借䕃鈎璧分輝榮轅
下之薄蹄曲令引重飾溝中之斷木不使棄才方竦佩
于恩私忽寵貽于書教枉郇公之雲朶休眄何深比陸
氏之槖裝寳持不佞永言感刻奚可弭忘
　　謝南京晏侍郎
乃者泛下瀨之歸艎涉陪京之大幕恭齎刺字肅款賓
門瞻台座之熒煌久塵輝庇挹兵㕑之醽醁曲被宴私
辱英盼之兼常撫懦衷而增愧洎旋冗局闕拜空函豈
圖樞宥之尊特尚謙撝之操猥頒荆紙躬灑郇雲煥華
衮以致襃掩南金以申貺拜嘉增重撫巳興慚伏惟留
守侍郎道貫中庸識精秘奥聖業資其潤色賢徳仰乎
秉彝奮庸萬樞補王職于無闕接武三事納天工于太
和進中臺之貳卿總留都之管籥中外宣績聊出試于
价藩旦暮逢辰佇入冠于鈞席系頌所切餐寢不忘
　　謝安州范侍郎
阻奉台儀坐馳勞慊逖仰維翰之重允繄共治之良伏
䝉某官曲徇鳴謙特貺芳訊訂芬椒而有馥均永雋之
踰滋竊用中藏式敦至眷歳華晼晩邦政靖嘉願協頤
賢佇圖熙縡瞻懷所萃粗略匪宣
　　謝李密諫
謬塵天渥猥席使權戾止淮郊纔駐巾車之役瞻言江
府未遑免胄之趨方懷犀額之姿驟降繭封之問金坡
著位匪接于常僚瓊藻摛文敢安于榮貺字置䄂而可
寳言飾衮以相輝心石用銘背芒增集仰葆真于莊室
諒協福于箕疇伏惟某官蘂簡刻名奎鉤稟粹升華崑
閬蚤參仙蹕之遊訪道温宣屢前帝席之對邈避列侯
之計聊屈价人之藩佇太寢之䇿勲副法宫之命相勉
調常膳式慰巖瞻矧蚤託于甄揚但日深于企頌
　　又
乃者某官輟坡上之近司奠江西之福壤車䄡所過壯
弩矢于前驅里閈云歸耀錦衣于白日適臨藩翰大樹
風聲實雅俗之所瞻固外臺之胥仰不費庖刀之利諒
臻莊室之祥恭惟某官闞月淪精楚珩挺質早升華于
貴近特被睠于聖神坐進訏謨日深毗倚仙瀛之籍過
陟于鼇頭帝檢之文嘗批于鳳尾旋主甘泉之計大富
水衡之錢允隆師尹之瞻且議公台之拜懇辭柄用聯
奏囊封阮麾暫出于東平賈席久虚于宣室大猷協贊
式賴清光之臣召節延登即處前疑之輔奬題有素傾
頌兼深
　　謝梅學士
逋冦即誅樂郊罷警露章南闕彌柬于宸襟封檢東臺
首膺于襃綍䖍仰薄雲之義逺行流牘之音勤三復以
敦誠秉一謙而行已銘貽來貺悚刺懦衷伏惟某官大
雅充朝仙風拂世殿門引籍蚤峻于清班使斧宣威屢
分于寵寄謀猷宏博幹局精明所至洽于風聲惟良冠
乎郡國近者淮山聚盜頗達于黈聰漢劄命賢遂更于
麾守改轅夙駕解瑟更張大振肅于綱條重明申于購
賞蕩除小醜安帖齊民方底之書或襃于天語中繩之
府行陟于仙瀛銘戀所深述宣匪暇
　　又
謬被天光擢司國賦一埤從役方駐于征輪十舍傾風
匪遙于大幕瞻言鈴侍曠託郵音適懷淟墨之顔猥貺
珍榮之牘抒英詞而溢美篤瓌意以兼常仰荷撫存交
深銘愧肇戒長贏之序諒臻沖懿之風接宴辯以未諧
鬱襟悰而增極勉遵吉履行霈殊恩翹詠之私倦談奚
悉
　　謝周大諫
近將命于殊疆方攝官于敝局屬牽疲役曠拜柔函豈
期上笏之英猥損圓封之貺極謙沖而致意假題品以
抒言仰推轂之見私覺集芒而增愧矧天坡之貴重處
侯閫之藩宣豈此具寮可當隆禮永言佩服奚敢弭忘
適臨歊暑之辰尚阻髙明之徳勉順粹和之氣行登宥
密之私傾頌所深述宣罔逮
　　謝胡少卿
言暌韻宇迅易年華引襋望風實賖于丹抱抽毫致訊
罕屬于飛郵恭惟疇厚之知逺貺珍華之翰河南憑几
仰意愛之彌親孟陵辱書實欣歡之無極逖瞻坐嶺弗
爽沖和恭惟某官偉望逸羣宏才御衆名臣刺部方總
于教條上帝簡心將延于體貌式登二府用慰輿情未
克承顔敢祈葆質
　　謝睦州朱給事中
自濫霈綸常馳柔幅近遘石城之使逺貽瓊藴之書墨
妙相輝迥奪宜官之善牘珍可寳斗踰從事之賢仰藴
藉以居多辱襃揚而太溢伏惟某官宣猷克壯秉徳惟
醇蚤引籍于東臺乍淹賢于外服金甌之下久覆于香
名玉鉉之間即調于芳飪暄蒸未解系頌滋深勉覬葆
光竚兹延拜
　　謝朱給事中
近者恪修貢職祗覲宸闈式瞻幄坐之尊猥被綈函之
命星烏結秩濫造于冬曹金節均權復塵于使額自省
懦庸之質詎堪進擢之恩此蓋某官善育人材曲私風
鑒慕先民之推轂致即日之濫巾遐走伉兵俯傳真教
披英辭之藻爛仰瓌意之淵虚拜命增慚佩音無斁永
言敢戴奚克序宣
　　謝子莊知郡
願言違摻坐積悁勞襆被以居慚禁門之尸職棲毫且
久缺郵舍之通書豈謂撝沖未繩曠慢遐記朋簪之舊
荐貽訊牘之華執玩以還感藏無斁自炎辰之順履諒
沖氣之保和伏惟某官風識清夷局量開敏久次道山
之籍夙陪文石之朝臨摯而顛未隮槖從之列不瑕有
害尚淹符守之居勉思塞馬之言行進階鸞之綴末由
款睇益冀珍調
　　謝福州袁待制
近者曲被恩章亞升卿序省叨踰而誠幸繄奬引之素
深尚稽書驛之儀先枉記曹之問過垂謙眷增萃感悰
伏惟某官名世傑才熙朝俊徳早直秘文之所復聯拜
瑣之榮江城奥藩暫資于偃治斗樞近府行覩于參毗
尚逺披承益祈保輔
　　謝狄祠部
邈疎宴對寖結寤思居多簿領之迷罕託書郵之問猥
䝉疇念遐損珍題敦隆久之懿誠延華虚之美譽逖懷
意愛備積襟悰屬流火之協辰諒味腴之加勝樹風岷
益矧恢刃之有餘賜對温宣佇追車之降召勉精葆衛
式大寵光
　　謝鄭都運
近覿清風獲攀舊契奉折樽之禮叨更僕之延遽屬即
途未周素意忽奉垂訊彌紉隆私緬惟計局餘閒道腴
增集尤順和倪之理俟膺大用之恩其在瞻依曷勝銷
黯
　　謝親家寺丞
自暌儀矩載涉暄凉方懷捉麈之譚忽辱偃波之翰衰
敝之族幸聯于華宗謙挹之辭遽形于縟㫖載仰懇勤
之睠彌增感篆之懷克副瞻依攸宜葆育
　　謝知府密諫
言暌勝範渴奉仁遊絶憑操染之誠第積悁勞之吝比
者隣疆訖聘軺乘言還踐首境以方初遘伉兵之忽至
特貽函教緜布㫖辭欽惠好之匪忘佩嘉音之無斁伏
惟某官風致髙劭識業精明雅意在于本朝美猷濟于
名閥萬兵督府聊施羊杜之才三事冢司行繼韋平之
拜永惟真禱實倍常情方屬緒寒益期沖嗇
　　又
都圻孔邇書舍相望徒企見于風徽頗闕通于誠幅豈
謂未忘餘眷尚軫撝情比因行李之臨猥辱函封之貺
絢英辭而累牘秉髙義而薄雲執翫忘劬佩藏增至久
苦冗煩之思稽憑柔削之誠尚冀并容未攻逋慢大冬
積凜元陽甫升允納善祥别膺華渥系頌之至敷述罔
殫
　　轉官謝路轉運
比者帝扉修覲式綴于周班天詔升華猥塵于茂級擢
冬曹而結秩正禮闥以充員表著增隆寵輝至渥念僥
榮之所自識延譽之有來此蓋某官道髙提衡志崇推
轂齒牙不惜遂竊于靈名爵位相先俾叨于榮賁永言
感篆匪克宣陳
　
　
　
　
　文恭集巻三十三
欽定四庫全書
　文恭集巻三十四
　　　　　　　　　　　　　宋　胡宿　撰
　書啟
　　知湖州謝兩府
越從凡品超補列藩地介江湖之饒俗兼魚稻之利溪
山勝秀土風善平前世稱州得者謂之佳郡本朝用吏
初亦選諸名臣末及孤生特為妄施竊念某稟才空劣
受性愚駑不通道數之方罕研世務之要起于徒步寘
厥周行寡過未能常勤思于往行哀名不令亦勉勗于
前修幸階制治之辰猥玷繙經之館位貌凡近既不足
以動人文采荒疎復無能而表世衛方多于君子魯且
號于真儒迫生業之屢殫加親年之在懼亟營外禄薦
叨上仁天子當陽規樹凱風之化相君輔世興憐烏鳥
之情從欲推恩油然曲盡往俞敷命惕若無從況乃邊
梗未夷戎車方駕汪童之齒宜執于干戈終軍之才不
習于金革未束置于髙閣尚假守于黄堂忍愧宴安懷
私熙盛此蓋伏遇某官使人以器代天之工度用百材
胥協誠陳之矩曲成萬物各懷性分之方施及至愚謬
延良選惟佩乃賜以竭其頑有社有人不忘于力政在
官在庫但職于首公捨是以還未知所措
　　兩浙運使謝兩府
孤外守藩訖無報稱東南領使逺有光華度越餘州超
按本道寵過素望悸集丹衷竊念某品在下凡跡繇少
賤早縁寒素之日偶及仕進之門謬籍朝閨濫巾儒館
以鄒魯之鄙朴值唐虞之欽明當九官之吁都聞百工
之賡誦陪厠大夫之末出入周衛之中不有忠言少禆
上聴曾無治䇿以拾朝遺止玷書筵空塵計闥昨以私
門遘閔親匶在攢因章請以歸躬幸詔除之賜補授中
呉之右郡給東省之左符密邇家園偃息廨舍濱帶江
湖之利資承魚稻之饒視于他邦最為豐壤芻狗萬物
顯繫聖君之靈坯冶一陶隂知宰匠之力然而治無三
最事且百疎猥賜告寧之恩聴營舉祔之禮成區區之
小亮繄蕩蕩之至仁宿素所期嘗甘溝壑存亡為感何
答丘山方還舊貫之栖且謹寛條之布庶伸久效庸逭
羣譏不圖睿恩就升使領降尺一之詔檢易方寸之印
章服冕巡邦懼忝朝廷之寄過家上冢併成邑里之榮
所封之墳土未乾告第之泥書尚渥有懷春露之感得
慰寒泉之思加以前後十年周旋三郡皆叨善地並在
南州聯蹟二呉均有湖山之勝分行八使復居風土之
佳于已雖豐在民未泰大則餘杭一郡江役繁興次則
浙西數州人饑流冗糟糠不厭杼軸其空官司之犴獄
實繁部内之賦輿尤重早衰多病至陋極頑旌陟之恩
雖䝉于曲造負乘之質終懼于疾顛此蓋伏遇某官平
秩天工敷施神化百材皆度俾安輪桷之宜庶尹允諧
克贊簫韶之化致兹擢序敢忘昭銘願竭其愚少供乃
職過此以往未知其他
　知制誥謝兩府
名器之公假人攸慎車服之賜章徳為先施及腐生恩
踰本量内循空素交積悸兢竊以内史官儀號稱華重
西台資地進陟邃嚴演如綸之言式是羣下敷渙汗之
令形于幅員在宣賦之才難信選掄之任重安于之善
為命令隨用宰人射父之能作訓辭見誇敵國宜敷求
于髦彦用典作于詔文必也冒居奚逃聳誚如某文非
根道學不名家以野生一介之㣲玷士鄉三物之學㑹
皇初之紹宅濫宵雅之始官隨牒肄勤脱巾待罪治朝
博納務收士幹之良下國召還猥玷材林之選預游雋
躅竊覘秘圖浩如觀海之莫涯惕若學山之遽止徒懵
迷于疑闕奚訂正于謬譌日費大官之餐歳重髙門之
地自惟空劣無禆補于本朝願試劇煩因馳驅于外服
去文史切劘之益困簿書聴斷之勞契闊十霜朅來三
郡入預計官之聯屬出膺漕節之治煩輿賦是經顧才
資之素短吏文所責去學術而巳疎有原魯將落之譏
乏武仲不休之思矧雋髦之輩出願駑蹇之早襄比來
試郡之行姑避當塗之勝方受言而刺郡忽辱召以還
台爰當入謁之辰俄被巳行之命擢居記史參備禁聯
應文象于極東司言動于君側延英墜典曾未暇于建
明史觀移文猶弗遑于序次㑹承使乏出講鄰驩幸謹
彝儀獲通常聘迨南轅之復命辱公府之試言怳迷制
目之淵僅就詔篇之次荒疎巳甚擯黜是虞乃䝉含垢
之收進辱代言之任仍賁身章之飾併增神觀之驚況
書詔之煩當五曹之重而宿官之業有四禁之難藐是
瑣材疲于文俗心源久翳病幹弗支將何以宣究典彝
發揮謨訓尋權輿之所自知封殖之匪他此蓋伏遇某
官寛假用人謨明致主物有未獲則曰時予之辜善或
可稱斯惟我后之徳翊魁杓而上運持坯冶而曲成乃
因密勿之餘愛奉詳延之問致兹蕞品猥玷清官雖成
命之在兹愧用才之不值敢不恪修乃職祗謹攸箴考
父鼎銘用服益恭之訓虞人皮弁更堅所守之方某曏
抱危痾久居寛告雖偷存于殘息終稽奉于謝牋怠慢
之尤心顔靡措成拔之惠肝膈弗忘卑情不任依歸之
至
　　知制誥謝外任
叨奉制函謬躋詞掖預裁方底之詔復從屬車之塵祗
荷寵甄交增榮悸某才資疎劣器質方愚感㑹昌辰階
縁薄技與游大國之俊領校外史之書佔簡畢之謬譌
莫能訂正守瓶筲之隘局無所建明姑避時髦之鋒斯
存拙者之效比來補外寖欲退藏久服吏文之資殆將
學殖之落朅來都輦更踐江湖十稔于兹百憂可既出
于誤聴旋被召還參二史之記言預一介之修好徂裝
甫禠試札就頒遄陞西省之聯入備右樞之屬典司名
命主作文辭宜先膚敏之求猥厚瑣凉之進省循甚熟
慰藉有由此蓋某官扶厚時風奬成士類見私品目得
遂恩章仍敦沖挹之風首枉襃華之牘言多溢美意切
相先第增簸粃之慚莫罄汗筠之述
　　謝知郡考功
言暌徳範阻奉優游相望荆粤之陬坐積參辰之歎山
川云逺歳月徂長曩置郵筒嘗紆函教屬冗煩之嬰思
惕操染之愆儀尚恃眷私未攻瑕短自商風之協候諒
妙氣之棲襟伏惟某官風識夷通器懷閎敏克繼名門
之韻聿升禮闥之華剖符臨藩早布宣于徳教乘軺握
節復糾正于天刑薦著平反之風即奉寵休之命佇祈
襃渥入躋禁嚴遡徳企深馳誠凝竚望風懷想尚阻拜
于光儀飛驛傳郵辱猥頒于華檢仰銜惠好居極銘藏
　　謝知郡都官
言阻温儀坐更華序屬伉兵之至止辱榮牘之見貽惟
顥氣之甫回諒沖腴之彌勝西陵地密今者事叢諒幹
裕之煩神冀保頤之綏福
　　又
風期云邈星序北遷曏因書驛之臨常損教函之問㫖
辭有溢謙眷彌沖以衰薾之病姿玷深嚴之禁直居多
燥吻曠致柔誠自素籥之戒凉固沖襟之集祉伏惟某
官器懷明劭才局周通早聯畫省之曹尚滯朱轓之守
能名最目已推冠于州藩優詔陟文佇入翔于臺省未
諧披晤但切頌瞻方遡蕭辰冀綏顥氣
　　謝知郡郎中
言違徳矩企挹談叢屢星舍之云移曾書郵之莫寓豈
圖謙眷迥篤情期流款密之教函損襃華之文致久縁
衰幹竊冒禁聯徒佩服于嘉音曠裁修于謝幅尚期寛
裕未即訶嫌緬惟班政之餘保厥頤神之妙矧才猷之
茂著加治績于洽聞佇膺温密之章進踐髙華之任未
諧披晤但積頌瞻
　　謝知郡少卿
暌異風期淹移歳序莫遂晤言之適但馳勤望之勞猥
辱撝情見尋雅好遐損八行之翰增銘三復之言承舍
味于真腴彌協宣于妙氣未涯良覿尚冀精調系詠之
私敷述奚既
　　謝知郡學士
閒宴違談浚明企徳坐易暄凉之序絶馳問訊之音夙
睠匪移函題荐及雅情彌腆榮藻益芬執玩惟勤感藏
兼積具承訟筩日簡治目歳凝文史自强神明逾粹道
山諸彦久企俊游䇿府羣書適資訂正即奉更書之入
别膺渙綍之遷系頌所深願言曷巳
　　謝知郡中舍
暌奉温標遷流華序方企浚明之徳忽行款密之函飾
衮致襃折瑤流問服撝情而斯在慰衷抱以奚忘自順
履于時寒惟肆勤于政實無虧道養允協福綏矧惠化
之凝成佇寵恩之舉集未諧宴晤徒切願言益冀保頤
用寛馳系
　　謝知郡秘監
涓休日䇿受事堂皇因毫驛以寄通辱書幐之流貺仍
加味腴之勝彌臻綏福之宜伏惟某官履徳清純栖神
簡素含金球之質性藴韶夏之聲文進秩大蓬峻官儀
而伊始宣風列郡賦臺札以方初佇聞政最之襃將大
老成之用傾素增積造次罔殫
　　謝知府學士
祗局匪遑吮毫寖闕猥承謙節曲枉珍題越百舍之脩
塗託九文之仙跡奬憐加厚銜刻匪忘屬星火之方中
諒風襟之益快伏惟某官温文具體雅尚邁倫久更畫
省之曹特厚邃旒之睠約史三長之筆哲聖翕歸宣風
萬里之沙治聲藹異行紆襃檢即峻貴塗勉務葆光副
兹懷戀
　　謝知府大夫
自暌温範比辱榮函屬寓直于北門居常襆被思寄聲
于南國幾歎栖毫惟寛裕之見存幸疵瑕之未露瞻言
靜治彌宅至和外屏宣風暫治别車之任中臺參務佇
還起草之司益奉襃華庸躋要劇莫由挹晤但切頌瞻
　　謝運使郎中
叨奉宸恩進兼秘職以空疎之才品冒蕃疊之寵靈方
切愧魂猥承謙眷枉襃華之訊牘敦茂悦之襟情載欽
奬借之私彌切感藏之志迫于衰拙局在禁嚴居多寓
直之勞闕致報章之問厚意未答愧汗無從敢冀并容
莫殫敷叙
　　謝提刑郎中
積稔暌風繫時懷徳曏承挂冕之老特枉行書之郵髙
義服之無窮厚意久而不答每惟逋慢第切兢慙緬思
繕性之方舉協治神之理想啟期之三樂無廢援琴願
衛武之百年益宜加飯永言馳系莫克敷宣
　　謝兩制
近者被詔叨榮亞卿外秩首辱謙沖之誨過形襃借之
辭展誦忘劬寘藏增耀伏惟某官韞才閎邁履徳端方
踐荷槖之近班結藻旒之隆睠竚符士論入奉朝咨尚
阻款瞻徒深馳詠
　　謝成都鈐轄
風猷言阻歳序載華早愆裁削之儀尤積瞻馳之素曏
承謙眷屢枉榮函比伸款洽之辭益諗周勤之志感藏
無替叙答有乖自順履于寒凝諒舉臻于休祉末由披
㑹尚冀節宣傾系之懷造次奚既
　　謝解替
被詔還都辦裝有日言念當衢之第將諧免胄之趨仰
寳練于機神沓祥臻于吉祉依仁匪逺結吝猶多勉奉
本朝動遵福履
　　謝轉輸
近頒明恩適諧莅任引領遐增于素悃順風猥奉于圓
封佩翫攸深欣慰彌集恭惟某官清猷輝鑠雅度淵沖
流馬之功洽聞于康濟蓼蕭之渥方佇于敷求隆祐用
臻䖍祈無巳
　　又
比者祗䕶睟容恭詣珍館挹瓌姿而匪逺浣牢想以居
多仰沐懿憐俯頒華削窺英辭之溢幅辱腆貺之兼常
銘悦交懷序言寧悉
　　謝諸鎮大僚海用啟
謬奉帝綸擢居使繡單車從役適憩于樂郊大幕瞻風
迥搖于楚旆未奉赫蹏之紙猥頒方絮之函灑五色之
仙毫時紆妙蹟秉一謙之懿徳曲貺華襃荷輝眄之兼
常激懦庸而增感瞻言吉履式保太和伏惟某官秀範
冠時壯猷迪哲身兼數器挺國棟之偉材牘奏千篇包
王臣之大略禁闥之聲名籍甚外朝之表著特髙繇上
帝之簡心資良臣之刺部行膺迅召式迓霑恩奉三接
之清光參萬機之大政雅承慰藉深頌瞻翹勉保興居
用宣靈寵
　　謝獲羣賊奬諭海用啟
小冦逋誅偶嘯聚于山谷大君有命爰㑹合于甲兵未
張一目之羅巳覆緑林之黨如某粗修封管准奉詔條
空竭愚駑詎施方略洎投恢網益讋威靈夫何蕞爾之
姿忽被發中之命此蓋太保道存激勸言炳丹青露章
深達于穆清襃詔下敷于幽仄永言䕃庇惟極肺肝敢
不益勵寸心勤修懦節期于盡瘁上答所知
　　謝都督諸牧
伏以歊溽在辰企韻堂而不接鞅煩嬰思奉心畫以尤
疎某仰承謙挹之風繼損珍榮之牘丁寧抒意超十部
而並賢婉約成章灑五雲而有爛永懷恩紀併集襟悰
某官隆棟偉才宰朝茂器貳宫協化方延擢于正人兩
府須賢佇對持于魁柄願言系頌庶越等倫
　　謝卿監
兹者叨被詔函參聯卿省冒榮過厚揣已知慚敢期沖
挹之私先枉襃存之誨珍藏無斁裁叙罔殫
　　謝人賀
比者叨塵天綍擢正郎曹伏䝉某人命記室以裁書走
伉兵而賜教鈞銜荐委慈誨下臨郇國朶雲灑筆精而
布體孟公榮牘煥言衮以成章捧戴有初凌兢失次況
中台舊相貴絶于等倫而外計庶官禮無于匹敵仰荷
謙鳴之徳但增夕惕之懷感篆所深序宣罔逮
　　謝人賀冬書
某再拜違奉以來可涯馳系曏以牽鞅曠致誠愊比因
行李數䝉教函稽于修答期在見寛長至令辰允納新
福猥承寄示華緘感悚之懷無以云喻末由瞻覲益冀
珍厚
　　致仕謝兩府
抱疾乞身甘守垂綸之瀨䝉休起廢復彈掛壁之冠洪
造何私蒼顔有靦伏念某智迷寡達途逺多窮發䇿收
科倚青陽而款轡辭榮就養懼華髮而循陔既銜弗洎
之悲仍困益侵之疹固當掃迹非敢為髙松菊陶軒悄
無車馬簞瓢顔巷尚有琴書㣲倚樓看鏡之懷習尋壑
經丘之陋敢圖淪昧猶辱矜憐此蓋伏遇某官量合四
溟事兼九徳闢振淹之公道崇礪俗之宏規拯拔湮沈
與繼千帆之後吹嘘朽蠧俾同萬木之春而某瓠落奚
堪液樠無用自初聳激猶弗如人向晩衰遲豈能就列
逺隨煙霧固非巢父之掉頭近處雲林願效堯民之鼓
腹有恩弗報懷徳空慙
　　夫人謝賀封啟
某啟久違婉範日企芳猷空盈思逺之懷莫致問安之
禮緬惟春首聿此陽中無虧沖養之方益協懿和之美
今者幸㑹近忝渥恩得疏南郡之封仍進小君之號適
塵温綍欲奉謝牋猥沐仁慈特賜函翰形襃華而溢幅
積感篆以在襟虚涼未獲于瞻依柔徳更祈于保育
　
　
　
　
　
　
　
　
　
　文恭集巻三十四
欽定四庫全書
　文恭集巻三十五
　　　　　　　　　　　　　宋　胡宿　撰
　記
　　真州水閘記
夫權以濟事智在利人鄧訓改石臼之河(案石臼原本/誤作石舊今)
(改攷鄧訓傳因理滹沱石臼河大功難立/奏罷其役此言改石臼之河與范史不合)前史謂有隂
徳謝傅築新城之埭後人比之甘棠猗忠利之在時邈
今昔而同貫江漢紀于南國設地險而稱雄舟楫濟乎
巨川前民用而為急若乃疏巖險之道貫利涉之津息
肩乎風波之民盡力乎溝洫之義則建安水閘之制其
利溥哉國家神基萬年天宇一統海隅日出具為帝臣
域中地大莫非王土文軫所薄賦輿攸共自江之南寳
藏是出有禹書金璆之貢兼漢官鹽鐵之利齒角羽毛
之所産資糧屝屨之所入固已府無虚用而國有餘財
維迎鑾之奥區乃瀕江之劇郡寳勢横野壓楚地之五
千大浸稽天吞雲夢之八九南踰五嶺逺浮三湘西自
巴峽之津東洎甌閩之域經塗咸出列壤為雄據㑹要
而觀來大聚四方之俗操奇貨而遊市號為萬商之淵
淳化中始建外臺竝置大使領山海經畫之重督星火
期㑹之嚴九賦斂財日以商乎功利萬艘銜尾歲乃實
于京師先是水漕之所經頗厭牛埭之弗便江形習下
河勢踞髙斗絶一方壁立萬仞每歲木葉秋脱天根夕
見七澤收潦當涸水之有初萬里連檣自上流而竝至
將乘髙堰之險必俟靈潮之來淺涸貽憂引挽甚苦守
卒達旦而不寐嚴鼓終夜而有聲人相告勞官不暇給
乾興中侍禁陶侯鑑寅奉辟命掌臨岸局槃結必剖精
幹有餘將剗革于舊方特起發于新意按歴長河之曲
行營大江之漘經始二閘之謀關白一臺之長時制置
發運使工部方公仲荀文思使張公綸咸以碩望注于
上心秉牙籌而籠貨財握金節而宣命令樂聞經畫肇
敏成功爰黈益于章程旋條析于經費移屬本部調給
治具時太守都官曾公乾度前倅職方王公汝能咸秉
心勤瘁協志贊襄諸賢好謀而成衆材不戒而備扼其
别浦建為外閘礱美石以甃其下築彊堤以禦其衝横
木周施雙柱特起深如睡驪之窟壯若登龍之津引方
艦而往來隨平潮而上下巨防既閉盤渦内盈珠岸浸
而不枯犀舟引而無滯用力寖少見功益多即其北偏
别為内閘鑿河開奥制水立防瞰下澤而迥深截澄流
而中斷月魄所向潮勢隨大上連漕渠平若置梁湍無
以悍其激地不能露其險木門呀開羽楫飛渡不由舊
埭便達中河憧憧斯來沾沾相喜商旅息滯淫之歎公
私無怵迫之勞歲省之費甚多邦儲之運益辦自天聖
紀號三年之冬庀徒皆作越明年孟夏僝工大畢材用
所給取于城守之餘力役所資輟于篙工之暇坯土不
奪于穡地秋毫咸出于縣官未幾制置二公秉命圭覲
嶢闕表其功狀刻寫規模由東塗而進觀自中宸而簡
在復降温詔奬勸勤略且有天㫖申諭郡將飭其必緝
貽于無窮噫自建隆之元王塗日闢五土反乎正色天
下號為重開控于南邦兹為北道總攬衆職更歴羣公
求民之瘼則多此川之阻未達豈漢隂抱甕恥用于機
心將溱水脱車未周于病涉承弊達變踵在今乎是標
輿地之圖書大事之䇿作鎮奥壤垂法永年俾神靈而
支持與天壤而相弊可矣侍禁陶侯思紀成績昭示方
來過聞畫餅之名俾記他山之石重迫制置文思之命
史君都官之請温教屢下亟讓弗皇作器能銘逺慚于
長筆表年首事始務于直書云天聖五年十一月十七
日記
　　常州興化寺記
晉陵興教院東南距縣三十里圖志脱略了不究創刹
之始按沙門從喜所撰石記寺本名南蘭㑹昌前寺巳
有之厥後例從詔毁至南唐保大中始復舊額易為禪
院廢址僅在遺棟蕩然我之曾門夙植善本往以亂故
泊無宦意治財以專施修稼以勤貸糾合鄉義捍固生
聚他盜引去兹境賴安一旦出橐中百金聚其族而謀
曰方今國步尚擾人道未夷幸而宗門得免亂世吾聞
西竺之教利生接物因權顯實使人崇十善持五戒去
貪離著尋本究原復一性之真常息萬塗之流競擺落
根境超出生滅此神道之極摯津梁之至妙無生上法
雖然成于解行有為勝業亦以董于種性盍興故刹以
勸同閈且為香火之集庶厭金革之難于是上下恭命
壯幼畢力即其故處敞為蘭若崇門峩峩髙殿岌岌齋
房環合步廊周旋像設具嚴海㑹來續煥焉大壯號為
中興國初泛恩詔賜今額自偽唐保大丁未本朝乾興
後元甲子凡一周有奇矣年祀寖久咸安厥成風雨所
漂弗支其壞金碧漫滅棟梁摧頽有孫曰震于某為伯
父行善持門户之業深惟堂構之言率籲諸宗議建大
殿裒合衆施凡得錢若干萬命寺僧自遷繼巒顓尸其
役工未及僝而我伯父奄捐館舍子襄悼先志之不就
痛遺恩之罔極䖍奉治命誓成夙願有同里湯見素者
思植善果樂預能事亦施五百萬錢協齊材瓦復命義
圓法源二僧關領其事天聖丁卯十二月新殿成觚稜
竦峙櫩牙開張威鳳欲跂名翬將翔重轑眈眈睟容煌
煌左鐘右磬夜梵晨香裝嚴百福鎮兹一方妷子格跪
而前曰曾大以來家世樂善寺巳絶而崛起殿將壓而
勃興宜著文辭有表後世復援孔悝銘鼎論譔先祖之
意辭之弗可因斐然直紀且以詒諸雲礽云
　　潤州金壇縣清修亭記
縣邑之任有社稷民人之衆兼典刑政令之重春秋齋
祠尚于肅朝夕聴斷主于明大率神過用則疲形太勞
則殆鄙吝乘間而得入和粹有時而致虧君子防其然
也故官寺設宴息之所公日著休澣之令撥去几案依
于琴壺宴嘉賓友多聞陶冶情性發舒誠明節適語黙
之宜均齊諠靜之觀夫然則神與境㑹心將道俱乃可
以彊有涯之生應一切之用以之事神治民則有成志
而無違心疵吝日銷純白來舍者也濮陽呉君中復端
粹而文為金壇長縣治三茅之左密邇勝秀精氣利澤
延施此郊山記所載句金之壇取是紀邑而縣寺湫底
承前弗治㕔前數棟裁容受署至于委蛇退食之餘則
無他齋以息外物患其若此議未從出㑹民有輒伐叢
祠材竹者事發當籍之入官計踰百章足支一構因宜
乘利究奇選勝迺得西偏爽塏之地裁作崇址揭為新
亭繞帶清渠環映碧竹野色在望真想滿前榜之曰清
修亭君寳元初登科聞喜宴日上用故事賜第一人以
下御詩于時斷章有勗爾在清修之句因摘二字以名
其亭且䖍上化而服官政亭成不日書至言狀求記乃
事欲詒諸後使知命名之自而識置亭之本不止專宴
游資賞眺樂禽魚馴閒玩卉樹華滋而巳靖恭爾位其
有意于大雅者乎君以緒餘風力能舉其政字綏諸氓
不翅已子勤恤此職有踰家事退則發舊書曩牘觀前
言往行間命僚佐相與觴詠曹無留事訟源自閉引伸
此道奚適而弗裕哉雖一亭一邑之細其規為思致所
存蓋逺矣
　　髙齋記
南中江山類多託賞之美金陵故都緒餘六代華人夏
士盛棲此土雖一丘一壑之細皆經髙賢名輩嘗所留
連茅許世外之風王謝江表之徳山林臯壤號為名勝
子城東北趨鍾山為近南唐李氏嘗因城作臺臺上望
月人相呼為月臺下臨濬濠正面覆舟南對長干西望
冶城榛烟漁火泉華谷氣川禽山鳥翔嬉其間林木嘘
唫之聲雲霞起滅之狀須臾眺聴萬態遞出此名勝之
内特又名勝者也臺傾地荒介在人外一境之秀未有
眄者康定辛巳之夏龍閣南陽公自三司拜符安輯江
介政尚凝簡日多休暇寄意琴酒之適留好風泉之賞
他日因行後圃遂登故城適廢臺留壞趾躊躇四眄愛
歎形勝指言佳麗之觀此最妙處因裒材瓦之羨調兵
幹之使搴蕪穢養華薄開逕自下立齋其上環植百柱
通敞四軒髙侔譙樓廣容宴豆檐宇飛竦勢將干雲旁
矚郊坰俯見廬井句曲之地肺華陽之洞墟三峯參差
彷彿在目雖進躁之士怵迫之人蹔遊其藩一踐兹境
其心翛然猶以為巳登崑崙涉閬風澹乎忘歸有超離
昏俗之意又況真粹之流平日隱几反照正性保御太
和人境相得其樂如何哉公既用鐘鼓落其成復須金
石記其始比辱來教見命記事曰我作是齋姑欲榜之
佳名而絶境雖摹了不可得今采謝宣城宴坐之意直
題曰髙齋夫齋戒潔之稱休舍之所君子根本于道徳
拯墊性命利用于安身有餘于治人不役志以營巳常
虚心以待物其有為也精義致用以經世務之韞及其
無事也恬熙相養以濟天均之和故道用不勤而氣守
自若庖丁之奏刀老扁之斲輪顔生之坐忘伊公之强
徳神機之王繇此物也公抱道混成栖神髙映初總機
劇未嘗榮華比辭禁奥亦忘欣戚方舍山水之所以穆
仁智之性髙情逺尚焉可跂耶人之登是齋者當領㑹
公意不止邀樂壺觴取悦于林岫而巳足使軋者忘其
名夸者辭其權長留清風以遺永年慶歴二年四月十
九日記
　　題湖州西余山寧化寺弄雲亭記
西余山東出呉興城十八里初二山介溪兩傍俱名曰
余土人以東西别其稱而西余特著單見于地志焉支
水北引注于山下有廢寺十餘棟律徒不寧其宇景祐
中沙門寳實聿來尸之崇治僧坊安集禪侣慶歴壬午
予假守在霅客有詫兹山之勝者始欲一往仲冬乘雪
初霽晏温少寒因與治中諸僚洎一二禪老刺舟而造
焉履莓苔捫蘿蔦凡三休甫達于上方䕃長松坐盤石
躊躇四顧有翛然遐舉之想然猶恨登覽之差晦攀躋
之良勞有亟其還未盡所適他日再徃則天風自戢水
波沸揚嚮之荆榛翦而為徑途昔之土石累而為磴道
安行百級遂至于髙頂復又瞰山西面結宇十楹通清
遐閒曠之觀坐已實師前請曰山去湖十許里陵谷何
常之有庸詎知千百年後此山不在湖之中耶盍與之
名且志其事以遺來者使知創寺之始因以弄雲名其
亭亭之妙處予能言之卞山當其西如蒼龍蟠據勢欲
奮挺太湖在其北若元氣磅礴浩無津涯洞庭林屋緑
毛縹緲諸峯了了在目逺帆參差飛鳥凌亂溪雲往還
野艇出入百色映見如在鑑中此北眺之勝最也夫真
妄在心諠靜依觀上智之用不泥于物中人之習迺牽
于境吾知夫暫登兹山憩兹亭可以無諠無妄惟真惟
靜境與心俱冥神與氣俱生又況長栖巖阿而玩永年
者其真粹之樂可涯也哉慶歴癸未三月十八日記
　　常州晉陵縣開渠港記
常領四邑治呉西境晉陵戸二萬丁十萬過江來東列
為大縣其土㑹之法田第九賦第七帛宜絲枲榖宜秔
稻美川澤饒魚鱉太湖厎定其南大江繞出其北閒民
無事擅魚採之利以生其生有二浸之大而農不能引
以灌迹其所以民非棄之顧上謀之未及究旅力之不
能集爾天時稍或亢縮人心乘以焦窘慶歴辛已髙陽
許君恢以大理丞治于斯既視邑事審江湖之利可以
活夫田也迺歎曰昔西門豹治鄴漳水在鄴旁豹不能
用故史起譏之謂其不足以言智今兹邑南趣湖北倚
江據是美利田其舍諸委而弗謀大懼後世之嗤予也
因環按四封周咨野老迺得申港戚墅竈子三港皆往
時溉田之川所溉萬餘頃中間廢不復治緒餘且在因
伻圖言狀列于外計且曰湖水可以灌戚港江水可以
灌申竈計司移官覆視其利信然比得符文報從所請
始籲厥衆開陳以利民飴其言説以承使不戒而廩食
具未幾而鼛鼓興其集如雲迺畚迺鍤自二年冬十月
濬申港凡三十八里引潮水抵城之西北隅朝夕再至
焉竈子港去申港三十里自江口濬之凡四十里斜趣
縣之東北不與申港合戚墅港東南去縣二十里自湖
口濬之凡九十里太湖之舟艑至焉三港之溉申港為
最博繇三大港之側聴民自射其便復引支水分注運
瀆東函等十九小港以釃其利長波之所貫衆渠之所
殺變塉土成腴壤稽于大浸暢于四肢最凡計工二十
六萬前後凡三月而罷歲在鶉首秋夏仍旱他田不粒
港旁獨稔華黍薿薿清渠泱泱耒耨者賴焉網罟者依
焉爾牛爾羊來羣來思噫江湖以善利利萬物不私所
利至矣哉從于政者猶夫川也據能濟之勢操有為之
資胡利不可興曷害不可去棄而弗營者非力不足由
無志于民耳從是而觀髙陽之政其惠之所字于民至
矣後之長此邑者當監前人之休䘏百姓之欲嗣而浚
之繩而廣之使繼繼不絶則三港之利庸可竭乎慶歴
四年正月二十八日記
　　流杯亭記
城邑之粹依于山川所以通氣象而宣底滯府寺之勝
寄于亭沼所以棲神明而外氛濁許昌之右其水曰西
湖自東北導潩水一支納于湖中淼漫奫淪浸可數里
精氣利澤秋冬不涸蓋璧田所依之川也一名緑鴨陂
唐薛能增廣其沚作亭其上所謂緑鴨亭者名今在焉
大抵湖水脩于南北狹于東西芹蘋芡芰菰蒲菡萏之
植含葩聳幹或丹或白羅映洲沚粲若繪境秋鷖寒鶒
鼓浪往來晨鳧夕鴈乘煙上下翩翩去翼嗈嗈餘聲江
湖幽情滿于眺聴天王都汴許在寰内殿藩之重率用
二府前弼及兩禁邇臣于以均執恪之勞就偃休之適
亦由湖水名勝可以濯煩襟而養妙氣也前後諸公構
亭環其上者甚夥釣臺射堋左右棲映隨所面勢咸極
佳趣其規摹宏大者有若湖中之堂曰清暑錢思公之
所作也橋跨一面樹環四際青蒼俯映潺湲可弄湖隂
之亭曰㑹景吕文靖之所構也正據北岸臨瞰泉水禽
魚卉木形無遁者㑹景之北有梅梨桃杏之園履中十
畝中有堂曰淨居淨居之北有池曰迷魚清泉碧樹幽
邃閒靜有山間林下之思慶歴丙戌植直李公給事之
治許也年獲豐茂日多暇豫間引參佐觴于湖上躊躇
四顧超然獨得曰湖居之麗前人系作究奇選勝殆窮
目巧然上巳修禊勝集也念此獨闕潩水在側而弗知
用豈未之思耶乃立亭于迷魚之後西北置閼礱石作
渠析潩上流曲折凡二百步許彎環轉激注于亭中為
浮觴樂飲之所東西植雜果前後樹衆卉與清暑㑹景
參然互映為深逺無窮之景焉亭成榜之曰流杯落之
以鐘鼓車騎夙駕冠蓋大集賢侯莅止嘉賓就序朱鮪
登俎渌醅在樽流波不停來觴無算人具醉止莫不華
藻篇章間作足以續永和之韻矣復即湖之坤隅乘羨
水以作磑紓旅力之弊廣羣游之觀使漢隂老父見之
其必曰施于觴酌遊觀之美何其佳哉時友人梅聖俞
參畫郎幙且導府意託記亭事因念小雅鹿鳴之詩必
言燕樂者所以和人心而通政道也李公宣風阜俗怡
神樂職以餘力治亭榭以暇日飲賓友式宴以樂既惠
且和引而伸之河潤九里政之在物從可知焉又惟杭
潁二州西偏皆映帶流水同得西湖之號與許為三嘗
試評之杭挾武林天竺之秀而地偏東南潁占女台林
刹之佳而傳舍居其内許在三輔密邇神甸芣騩作鎮
轘嵩在西介于二京嘗遊七聖春秋重地尊先京師神
明氣象湖水之勝應以陪京為首焉慶歴丁亥三月五
日記
　　常州太平興國寺彌陀閣記
昔迦文于舍衛國宣説妙法稱讚四方之佛曰阿彌陀
過十萬億刹居上品勝上其名曰極樂其壽曰無量以
莊嚴為世界以慈悲為道場六時雨于異花八木涵于
奇寳大光普照靈風回翔樹林之聲皆演真諦禽鳥之
慧悉談苦空含衆妙而叵量狀羣經而莫盡斯境也從
萬行而報彼國也無三惡之趣婆娑土穢衆生根雜放
逸不返苦惱無安有生老病死之悲有丘陵坑坎之汚
備造衆惡牽蹈諸趣夫境勝則欣跂情苦則疲厭故彌
陀如來深愍迷子為現淨土持四十八願拔濟羣品令
厭濁惡而欣妙嚴也雖大慈平等饒益一切而于閻浮
提之人機縁最熱雖復陵遲末劫具縛凡夫決能精誠
稱誦名號修三十六妙觀臨終之際真相締定乘大悲
之接引隨喜品而往生境界難思動念即至真實佛語
四衆具聞廣長舌相諸聖同表神者不疾而速豈謂是
哉及捨畏塗得依樂國普董妙行進登聖果安不退之
智地證無生之法忍還入三界營救羣迷同嚮菩提成
等正覺則知迦文之現穢彌陀之現淨調柔折伏同示
大權延促依正竝歸真智輔以觀音之慈悲勢至之寳
猛悲願參運象力總持幽贊咸通其應不一常州太平
興國寺蕭齊舊刹呉土名藍大江東流夙擅佳麗香海
右轉地稱吉祥大比丘可尊闡繹圓宗循持梵行神栖
安養之境志皈度脱之門開慕信根崇修淨業同結生
方之社以為即實之基上首信士傅廣門人子蘭與其
邑中之良夙殖善本勇結勝因樂聞言音歸趣信誓室
多忠信之舊户興禪頌之風而又率籲檀那裒合財施
飭豫章之峻幹礱他山之密礎選良剖闕究奇塑範營
閣于本寺正殿之西偏造阿彌陀佛丈六金像居寳蓮
華之坐威徳殊勝相好端嚴鐘梵落成金碧宣照緇素
和㑹幼艾咸集大治純陀之具廣施上妙之珍咸苦乃
心冀履其域有通淨名之説者相與歎言良匠之依空
地乃成宫室菩薩之取衆生以淨利土觀殖因于即世
知圓果于未來又若祖師何二之有兹閣也始事于慶
歴甲子成于戊子衆縁所集最凡計泉刀五百萬尊師
以宿早參道照託序縁興綴文匪工涉教殊淺寳嚴所
載聖妙難模雖殫無量之聲莫讚甚深之典矧輕毫燥
吻所能庶幾哉儻助宣流黙祈回向至和丙申三月十
三日記
　　皇姪孫右監門率府率世䕶墓記
夫析天潢之源分玉葉之䕃承雲雨之渥施託日月之
末光生於其間貴莫之上噫既榮以地而嗇之年此造
物者不可得而致詰也右監門率府率世䕶左屯衛大
將軍秀州團練使榮國公從信之第五子曾祖呉懿王
大父惟忠彰化軍節度使舒國公母富陽郡君孫氏少
而聰恬過絶于人所好經書見輒能誦亦工篇詠頗有
思致良玉遽折靈芝早焚悲夫以皇祐二年六月八日
感疾夭閼年十二歲初藁殯于奉先之佛刹嘉祐庚子
十月乙酉改葬于河南之永安祔懿王之前域謹記
　
　
　
　
　
　
　
　
　
　
　
　
　文恭集巻三十五
欽定四庫全書
　文恭集巻三十六
　　　　　　　　　　　　　宋　胡宿　撰
　誌銘
　　宋故左龍武衛大將軍李公墓誌銘
昔在漢火之㣲焱燄起蜀其後唐土之圯餘烈在南公
諱從浦字可大本名初謙(案初謙五代史作從謙/與此不同初字疑誤)憲宗
第八子建王恪之後南唐烈祖之孫元宗之子後主之
貴介弟江左之佳公子也後主友愛異于他弟開寳中
受言奉幣入貢誕節太祖皇帝嘉其占對厚膺蕃錫迎
勞甚渥休舍未遣後主嘗因置酒惻然有勤望之勞賦
青青河畔草一篇章末有王孫歸不歸翠色和春老之
句當時士人莫不傳諷累封宜春吉水二郡王我真人
既興歸運有屬臺城隨下青蓋入侍太祖記使乎之舊
寵祼將之敏授右神武大將軍領漢東郡事未幾夏師
繼捧挈河右之圖舉國内屬朝廷授以崇信節制移公
江夏歲滿授代政號連最復拜尺一出典同谷淳化中
蜀盜竊發王師致討郡扼卭筰之要據汧隴之交羽檄
迅召王人旁午資糧屝屨之給文書調度之煩按以軍
興急于星火公畢力匪懈内憤小醜操心甚危外防一
切劇煩難給瞿薾弗支以疾自陳有詔聴還京師且便
醫藥家居滿告表求分務優不之許厚令自持久之進
秩武勝軍節度行軍司馬簽書州事固辭簽書從之特
賜錢二十萬非例也後病寖劇以至道元年六月癸卯
卒于南陽之館舍享年五十公體傑且秀神逺而清幼
習自然長蹈彌勝辭有思致書善真行不眩紛華所履
恬素少有學尚能談禪要遺去法縛獨與神㑹用能時
進退而兩得履險夷而一致澄撓不見其際纖介莫窺
其間自非誠而明之邃于道者孰能預于此享食二藩
歴典三郡所至必乂去輒見思厥初至同谷郡有重繫
獄巳告具公察囚色意其有寃呼之使前屏人獨問久
乃自言農家子持耰前行暮夜亭長録以為盜規贖未
獲之負為決曹掾呉廷皎楚掠因自誣服公徙繫别獄
剖驗乃實所全活者十餘輩人以為神明轉運使盧公
之翰鄭公文寳皆偉人也以狀條聞乞加擢序太宗嘉
歎璽書襃勞焉少貴率禮寛中尚恕折獄多隂徳典城
有遺愛官止環衛年纔中壽知其留慶自他有裕也後
以刑部有著于朝累贈左衛上將軍夫人徐氏桂陽郡
公邈之女在江南日以鄖國封小君之號次彭城郡君
劉氏亦華腴之選竝先君而亡次虢略郡君楊氏躬柔
閒之尚後公而終男子七人長仲儀左班殿直仲昕右
班殿直仲勗無禄仲某三班借職竝相繼而殞仲偃登
進士第以清文雅行士林向慕歴踐省閣參著風業今
任尚書刑部郎中淮南轉運使仲連右侍禁仲荀郊社
齋郎三女長嫁瑯琊王祐之次二女内寺出家為尼竝
賜紫方袍善才號妙智大師善聰號崇因大師嫁王氏
與善聰皆早卒孫男孝友以下九人孝友剡縣尉孝嗣
試校書郎公含璧之際權窆于穰之佛寺至咸平巳亥
仲儀官龍舒始遷窆于灊之某里介于靈仙道館山谷
之間宜體魄之用寧而慶靈之來復銘曰彼公子兮真
李枝初使我兮敏有辭奉祼將兮來京師秩環衛兮屏
于隨政寛惠兮衆以熙三去郡兮輒見思兹有數兮不
可知甫知命兮哲其萎徳既充兮壽弗支來葉茂兮實
纍纍灊山秀兮下有溪精氣利澤舒所依三祖徃兮靈
仙棲公真宅兮介于斯
　　宋故宣徽北院使奉國軍節度使明州管内觀察
　　處置等使金紫光禄大夫檢校太保使持節明州
　　諸軍事明州刺史兼御史大夫判并州河東路經
　　略安撫使兼并代澤潞麟府嵐石兵馬都部署上
　　柱國滎陽郡開國公食邑二千五百户食實封三
　　百户贈太尉文肅鄭公墓誌銘
皇祐五年冬十一月甲子有宋儒帥宣徽北院使奉國
軍節度使鄭公薨于并天子震嗟朝不御者二日以太
尉贈册告其第大鴻臚賻以常典加等官上易名之典
請用文肅詔曰嘻可初公以疾聞上立遣左璫賜殿中
湯藥勅太醫馳視聞其未有間也復遣髙手乘急置以
徃至則無及已公初疾革猶力條備邊十數事謂敵驕
難制邊費益困勸上詳思至䇿規强中國因言命在漏
刻不復奉望帷幄不勝至願願歸塟先隴以是累陛下
上嘉納遺忠益哀傷其意遣使給舸䕶喪還東勅所過
治道詔本郡給塟事以明年八月二十八日寧體魄于
呉郡大塋之次成公志也公諱戩字天休其先諸姬之
近封寰内者曰鄭後世為大姓偉人六世祖肅經為唐
相大中末節制荆南子孫宦東僑占呉下今為呉縣人
也曾祖諱思正卒烏程長生大父諱延紹終蘇州録事
參軍大父生考諱文遂卒温州巡官舊門自令薄宦不
屑慶氣回復繄公而發及陪樞幄賁寵三世曾祖贈太
子少保配呉氏封太康郡夫人大父贈太子太保其配
沈氏其繼方氏封呉興京兆二郡太夫人禰室累贈太
師中書令以廣平郡為妣沈氏夫人湯沐公少孤穎特
骨法峻異伯氏載呉士之望器公殊于他弟從學官下
尤能自力及壯志業磊落不為諸儒章句通訓詁大義
莫不造聖賢之韞屬文雅麗學者嚮慕焉遇醉抵西山
下亡何暮夜大水失道有父老自叢祠中出翼公絶流
乃免巳而環顧忽失所在久之從淮海遊京師時翰林
楊文公號稱辭宗名有鑒拔篤于奬進故賢士大夫日
遊其藩公以縫衣謁前見賞英峙一面若舊許以棟輔
延置門下介于諸公歎愛其文謂為入室公名所以藉
甚貴勝先達皆忘年願交者以文公器而揚之也干試
貢部輒不在選中處之泰然自待益厚上肇位二年始
延見方聞之士擢公甲科釋褐太常寺奉禮郎簽宣徳
軍節度判官親嫌移宣城故相李文定時守金陵薦公
材堪器使秩滿召試學士院除光禄寺丞集賢校理未
幾通判越州代還改太子中允同知太常禮院泛恩遷
太常丞踰年除三司户部判官賜緋衣佩魚受詔注釋
御製三朝寳訓遷直史館景祐初同修起居注改太常
博士繼為開封府發解官及攷較御試進士與今翰林
宋公子京建議禮部所行韻略及廣韻繁簡失當訓詁
不正有司攷士多以聲病被黜請修三韻是正音訓書
成學者便焉改判鹽鐵勾院為聘契丹使首還以正言
知制誥賜紫䓞綬時西臺之選極一時名勝故景祐中
號令温雅辭訓深厚者公豫唱焉層構落成聯章敷請
上親用籕法書紫㣲閣三字以揭詞掖且旌名臣領判
國子監以謂教化根本先京師而後諸夏乃選明經義
誦説有法者以訓導胄學復乞田以給之又請立學州
郡以廣育才五年同知禮部貢舉多拔名輩務略小疵
翕然稱為得人寳元初知審刑院讞天下之獄原心麗
法值帝長者多所全活無留牘前後四被詔奬從容訪
對去必目送自是簡注日隆未幾除起居舍人龍圖閣
直學士知開封府豪吏馮士元挾狡數通貴要多為姦
利睚眦必中以禍操制一府畏甚于尹都人目之為立
京兆公廉知罪惡窮按姦贓悉得其受賂撓法之狀權
貴多為請者了不以聴獄具奏流海島家没償贓首惡
既除餘皆股慄詿誤及愚弱坐法多見貸舍即豪右犯
法必連治窮按無所顧避而轂下政清康定初髙選主
計命公權三司使事先是居計席者未暖輒遷不暇講
求財䇿吏治益弛計文寖耗至是四方用武急于調度
公檢多門之蠧抉辟召之非勅正簿書參比經入民不
加賦未久得羨緡四百萬轉運使舊有攷課之法廢格
不行公請復舊制以振綱領時邊兵六十餘萬坐甲待
食軍興期㑹急于星火公迎事輒辦臨劇益裕上圖公
展成之效謂終足負重任斷大事乃拜右諫議大夫同
知樞密院事尋改樞密副使舊制二府進律錫予優豐
公以甫畢前恩堅辭後賜許之既參前箸之訪所以代
謀制勝者甚衆嘗入白虎帳議遣髙材使者就問西北
諸將攻守所宜使悉條其䇿謀且探觀其識略能否足
辦緩急可任上用其䇿焉時黠羌擾西縣官旰食一日
上召對二府問有唐大臣巡邊故事因言冦難未夷師
老勤戍欲煩吾一二舊徳徃撫西衆因以圖上方略大
臣未有對者公自惟布衣主上拔從羣右任以本兵思
欲畢力竭忠圖報乃巳即時歸第手疏請行上亟以公
疏付中書深為當國者忌憚卒見沮格明年遂以本官
資政殿學士知杭州公出無他了不自直至是過家乃
散百金悉召見故人親屬釃牛酒以上冢先是詔謹内
盜大籍四方鄉丁申勅部官閲習武技時西師新喪東
人大恐謂將取以戍塞日夕悲涕公檄以諭父老復奏
減其半使還田業自是人心甫定郡中西湖即白傅所
記錢塘湖也環三十里溉湖上良田千頃唐相李泌即
湖中作隂竇引水灌城中六井以資汲者武肅置撩清
軍以疏其惡自錢氏納土至公居郡凡甲子一週矣而
湖穢不治豪奪以耕僧侈其構浸淫蠧食無有巳時公
按舊記復故堤程工無慮十萬調境内丁夫闢之湖利
中興焉二年除給事中移并州未行改鄆州鄆齊等九
州安撫使冬移長安兼本路兵馬都部署規中入覲從
容言羌冦逋誅陜服寖困宜勅有司計料調緩急差為
三等軍興急須自如法他可緩以期㑹非急者一切可
罷以明恩施上深然之至雍復表西人瘡痍宜在寛䘏
因是曲為降赦諸更徭賦斂傷害于下者類皆施行公
議以紓民力又奏罷括糴之法誘邊人蓄粟以平穀價
吏自渭涉河輸木京師漂没備償及不中程者至破家
産公條寃狀歳裁減二十餘萬是時羌未悔過兵連不
解侵軼疆候䖍劉邊城天子覽宣王大雅之詩思召穆
中興之將博採文武枚卜公卿進厥帥臣付以西略以
公有已試之效有納忠之先三年除陜西四路縁邊兵
馬都部署兼經略安撫招討使遷禮部侍郎受命上道
老小叩馬至暮不得前因夜半馳去衆復詣闕上書願
留時邊將新經定川之敗士氣益奪公建上將軍旗鼓
盡䕶諸將合衆軍于涇原健鋭者訓勵之痍傷者安息
之拊循噢咻人皆自奮元昊擁衆黑山號稱十萬公行
邊抵鎮戎勒兵趨蓮花堡進據險要天寒置酒髙㑹虜
不敢近自是軍聲始振邊冦絶入時邊部將利邊境有
事用公錢亡節縁賂售進收私入巳無名之費不啻泥
沙公私疲勞逺近嗟毒公擿其尤不奉法者斥逐去郡
餘稍自戢四年疆事稍間詔公還治長安養持威重雍
人若幼若艾重研數百里拜迎車下部中適旱踐境即
雨衆喜曰此涇州雨隨鄭公來也初帥四路有生氐帥
烏寧率諸帥願奉水邏地入附諸氐亦獻山林願得内
屬水邏直隴坻之右自石門西出臨洮趨秦中為近二
水環城而遶帶河渭雜氐十餘萬落無所役屬往時名
將自曹武穆等欲城其地而不可得至是公遣靜邊戍
長劉滬觀相形勢滬還勸公亟城天贊之機不可失以
資賊即以狀馳奏遣滬往城以從軍董士廉尸其役㑹
公移雍涇原帥毁沮其䇿即日檄收水邏兵趣使罷役
滬士廉守便宜不從公爭之甚切上遣三司副使魚周
詢宫苑使周維徳同都轉運使程戡行視利害涇原帥
以滬等不應令遣將械籠于獄將斬以徇羣氐遮使者
車稱寃使者即時出滬等還奏城便詔趣訖之城成賴
其保障公復謂環慶涇原二路相去道里回逺緩急首
尾勢不相救又敏珠彌臧康努三族隔閡其間首鼠援
賊昔孟獻營武牢而鄭人懼晏弱城東陽而萊子服若
城細腰奪賊要害遇有警過師猶在衽席之上雜種畏
懼亦且不敢附賊賊無鄉導必難内侮召部將种世衡
蔣偕程工計日度三月罷業巳版築㑹公解帥公度失
今不治必開後患志在憂國表上其事未幾宣撫范公
來西詔下城之如公所䇿凡斥境數百餘里是秋戎人
詣延帥送款西方益無事五年上書乞守内郡朝廷倚
其名重璽書勞勉天王都汴根本兩河晉迫羌胡土俗
勁悍大鹵謀帥無易公者六年除戸部侍郎資政殿大
學士知并州兼并代澤潞麟府嵐石沿邊經略安撫使
兵馬都部署時甲馬隸麾下者凡十二部部將有貴門
有寒族所部之兵及所給鎧仗其間精怯不等公慮怯
者遇敵勢必先敗敗則牽沮大軍非便于是均配强弱
合置十將自往訓勵并無武鋒精兵復閲廂軍精勇者
得三千人遷補清邊聲其數為十萬以夸戎人潛遣戍
兵還京師者數萬衆獲休息幾減邊費半吐渾守捍尤
力自諸校而下名級閫外得專補署不從臺請庸人建
議欲徙補别部公上言士出死力者以有分寸軍賞人
情戀本不宜輒動詔趣從舊制澤潞遼絳之賦移餉河
北公以瘠土賦不足以自支奏罷外輸以寛四郡帳下
吏浮冗者裁損四十餘人以省經費邊將爭遣人覘敵
被遣者貪利財物實不能得其要領還即紿言以報敵
欲為冦邊郡承謬至發奔命書以疑誤上聴已而卒無
纖介了不按問公懼習玩啟慢備豫不逮因下令諸覘
虜不實者論如軍法自是不敢紿報多得實而還契丹
之將討夏人也造船于天徳軍或曰敵態難常我盍備
之公曰師出無名匈奴本以甲馬戰鬭今爭舟楫之利
是棄長技而取所短彼將取敗我焉用虞後契丹果以
敗聞二國之將戰也邊部警奏重迹而至獨太原不發
羽書上怪問公狀且詢之䇿公曰外國自相攻討不足
煩中國慮願勅邊將務在持重而已麟府熱落經冦驅
率略盡公招還離散撫綏荒餘益弓箭五千浮二萬戸
以實塞下空虚之地以耕河上良腴之田以口益增歲
糴彌賤岢嵐軍東草城川近壓邊境隋大業中置戍以
扼賊衝彼貪地肥間出田牧公與約地距塞二十里内
虜不得預徙實邊雜户數萬家以為扞蔽中國限戎本
以豐之横陽川為限豐州沒後城主失戍元昊既已送
款因遣人請沒寧浪地公上言麟府孤立介在河外若
以美地資賊二州乃墮其吻終為吞噬臺議遂不肯與
戎人請之益堅復因使者附奏具道不可與地狀卒用
䇿諭還西人公治尚嚴明天性疾惡并土年少喜伺姦
便公設耳目知其主名窟穴犯者輒録窮按株連自是
姦盜衰息在杭雍亦然惡子皆逃之他境狂卒以甘陵
叛訛言冦且至晉人乘之洶懼推迹所起乃定襄男子
為之因戮以徇逺近帖息壽陽豪李化殺人誣郭鸞以
規免鸞不勝楚掠因自誣服公察非是詰化化詞大屈
鞫之具得其賕買真狀化卒棄市邊地寒苦囚多噤死
于獄公奏條元魏恤獄故事上惻然降詔自是繫者涉
冬多活鐵錢惟輸關右後河東亦施其法晉地産鐵人
爭冒鑄犯者殊死日報而姦不止公論作法之弊請用
三當一以消姦源上選近臣通政事者參議經久咸是
公議改幣令下姦人不悦羣訴公所守卒不納有噪于
牙門者公坐黄堂使前諭以幣輕物貴盜鑄多死朝廷
所以改幣使重禁民為非者正是全活汝輩何乃敢拒
明詔因執渠魁不率教者致之于理是日閭巷無賴者
輒掠奪市物公勅牙兵收捕竄首惡十餘輩自是姦鑄
遂息物價益賤于今受其賜秋冬閲材官鄉義二十餘
萬號令明賞罰信旌旗鉦鼔風行電照故太原遂為天
下勁兵之首苛慝不作威名播越朝廷以公威名累稔
厎定有勞七年除吏部侍郎未㡬拜宣徽北院使檢校
太保仍判并州事公表陳孤生感㑹明主倉卒之際謬
奉馳驅幸賴國家之靈邊隅訖定兵官猶可併省㣲職
不宜外除固辭殊章願守閒郡優詔不之許天子以公
忠力外宣功效尤著明年就拜奉國軍節度使復表陳
前志自言衰疾不任軍事願還節制手疏懇到卒不得
謝久之寖劇以至薨落年六十二士大夫多為流涕公
外濟以和内果于斷倜儻以尚風誼慷慨而好功名精
力過絶于人英詞鼔動于物尹都府幹大計二職竝劇
萬事倚辦老吏持案待決訟者操契滿前准量錙銖判
别皁白神無滯用機應不差旁接談賓行答尺牘毫法
俊健書意婉文理盡親疏體甚閒暇參以善謔杳然虚
舟前史稱發百函占十吏殆無以過也有一善既稱道
之不舍又申以奬拔故出門下者多臺閣名彦貧賤有
舊接之者驩然有恩為振其乏在宛陵收塟故人孫漢
經恤其孤楊文公髙直忤時天禧間愈不得志及卒賓
客益落公病方困呉郡日夕馳走赴其塟義士韙之伯
氏吏部代還左蜀病卒岐下公時在西省請急赴喪大
感于行路及在軍中士有疾病行自省恤軍市之入厚
于犒軍下伍有勞多見拔用纖㣲坐法闊略不問故衆
莫不思奮焉嘗讀兵書至謀攻篇善用兵者屈人之兵
而非戰也因嘆曰上兵節制要在靜勝故每檄諸將常
以堅重待敵終能制戎羯安邊境者繇此䇿也惜其在
樞宥日淺謀謨未究服勞于外益徙而北不得推所藴
于天下每處邊議多䝉報可前後詔書襃寵凡十八至
焉奉公憂國遭時得君若天假之年授柄以相其老謀
逺業猶將安生民强公室烏肯管晏而休耶公撰著文
章凡五集曰制誥原武紫溪長安太原總五十巻才髙
而兼華實文雄而有氣骨蓋人倫之華衮而材林之傑
藻也攻詩出于餘力尤極清麗與故翰林葉道卿夙期
相許心照莫逆篇章酬寄别為一集以訂元白云道卿
出守河陽自太原寄詩四十韻以將篤好葉復次韻以
答詩成未幾物故世傳名句絶麟于此公聞河陽之訃
慟哭不食者數日力疾捉筆以銘道卿之墓纔百餘日
相繼薨殞同時塟于呉下神反郢質近時少比范張款
款復存今日夫人李氏贈都官員外郎昌言之女賢有
至行生于名門協濟髙明參穆内外累封丹陽郡夫人
男子五人民彞民初民秀民慶民用竝太常寺丞太祝
咸有學尚兼資才令六孫估佾佖倜億伷皆秘書省校
書郎二女長適三司鹽鐵判官太常丞直集賢院王珪
次未嫁上録其家若子若孫及别族者凡十人及諸婦
班簪䥖者八人賜晉陵廨舍一區以郡幹給使公九歳
即失怙恃念及泫然常欲以感慈之名置寺塋側未及
請而薨家丞縁雅意以聞詔賜之榜且有别㫖間歳度
苾芻一人以䖍香火忠義獲寵哀榮異常如公者鮮焉
臨薨語家人見託銘墓左右或泣下公諭以至數勅勿
悲神明若兹公為不亡矣宿疇昔周旋平生奬勗見評
州里預游藩牆契闊限于死生頫仰成于今古緒言有
屬感涕無從輒稽宗譜之傳與夫官簿之實寄通如在
傳信無窮銘曰次舍之精歳昴著明東南之鎮秦稽蓄
靈巖巖文肅王佐之英精明卓傑降神及星惟天右民
付畀間氣帝初器之使材諸位曰訓曰謨以經以緯尹
兹都畿相我邦計萬事倚成三邊仰濟名赫厥聞功昭
于試若時用武惟密本兵選衆以舉好謀而成憂勞西
歎感慨請行見排異巳實貫神明忠圖未究讒言其興
屏毗于外允一乃成前疏未乾上眷攸注卒帥于西授
以節度宣明國威剗除民蠧生氐奉圖析肝願附水邏
往城細腰白戌我闢我疆之䇿之慮上繄睿明弗為讒
沮荒憬尋柔壘垣增固復來長安益從太原厥戎孔邇
其武惟桓臨御以重拊循則寛悉復棄地大徙實邊歳
有髙廩時無姦錢長城屹若敵國隱然惟時念功節旄
即授告于文人秬鬯一卣曾是偉賢胡不大壽奄忽棄
藩弗究其有晉人涕洟用懷孔疚如蒼生何公亡于牖
公雖云亡名不得朽雲棲迷兮大鹵水幽咽兮昌門從
先公之舊兆啟茂苑之鮮原穆將安兮真宅些歸來兮
英魂慨梁木之其壞感華屋之生存武丘兮北峙凝嵐
兮夕昏嗚呼雄俊儒帥鄭公之墳
　
　
　
　
　
　
　
　
　
　
　
　
　
　
　文恭集巻三十六
欽定四庫全書
　文恭集巻三十七
　　　　　　　　　　　　　宋　胡宿　撰
　誌銘
　　宋故奉直郎守侍御史王公墓誌銘
慶歴乙酉上用太原王公為侍御史數進方幅切劘庶
政又明年以天禧故事參領諫職臺中雜細一不復省
顓繩違納輔而巳公强學精志多識前載孝武時倪寛
以經學進建武中杜林以名徳用公膺時學其殆幾乎
九月十三日對延和殿敷敘未究疾作遽退明日卒于
家治命葬于潁上聞衋然傷之法賻有加復録其子向
為三班借職且曰使有禄以養其母恩從特出例前不
著葬有日矣諸孤條官閥世譜託銘于學史者且云友
也義不得辭公諱平字保衡五世祖唐末避地自徙居
閩之侯官王審知之據郡也曾大父隱晦弗仕常署大
父為安逺使巳而謝去考諱居政以行義稱于州里娶
姚氏早亡繼室以陳氏及公有位于朝陪祀延漏禰室
官至祕書丞以昭徳仁壽二號為繼姚封邑之寵公生
而穎特少挺淳至十二嵗丁昭徳之喪號慕焦毁不能
自存大父敦譬益更感絶後與從弟甲同研席相友愛
久之游學不利春官試還客江淮間所至交其士大夫
之賢者好自整飭不妄舉動强于記問有制度之學經
史汎達誦説有法好學者日至其館從授大義諸生奉
幣為謝初不之卻痛節游費還資養具章聖後元年以
同進士出身授許州司理參軍里中女乘驢單行盜殺
諸田間禠其衣而去驢逸田旁家收繫之覺吏捕得驢
指為殺女子者訊之四旬田旁家認收繫其驢實不殺
女子公意疑甚以狀白府州將老吏素强了不之聴趨
令具獄公持益堅彼乃怒曰掾懦耶公曰今觸奏坐懦
不過一免耳與其阿㫖以殺無辜又陷公于不義較其
輕重孰為愈耶州將因不能奪後數日河南移逃卒至
許核之乃實殺女子者田旁家得活後因衆見州將謝
曰㣲司理曏幾誤殺人再為臨安扶溝二主簿翰林徐
公奭治京府薦其材除開封府法曹參軍董希顔為推
官持法喜深公處以正與之背戾滿歳當遷故事闔府
保任希顔持奏不署或諷公往謝公曰脱遇知我安用
謝為如其不知謝適取辱使謝而署奏交有所喪希顔
聞之慚索奏亟署尋除秘書省著作佐郎在職如故初
府掾任京司者見尹廷謁未幾泛恩諸掾悉遷朝秩公
除秘書丞同府掾佞尹拜謁廷下公以朝有定著引他
掾羅拜堂上識者謂其有體尹後奏罷諸掾有朝籍者
出知洪州分寧縣土多强宗大姓前宰以嫌不之按公
無間然雖賓興未預皆以禮迎見至其家負法雖細弗
貸用是衆伏焉就遷太常博士入為審刑詳議官操憲
甚均持心近厚景祐四年冬地震于晉忻城壞人多壓
死公上書推災異之變大抵言隂宜靜而反動今失其
性四夷之于中國隂也戎狄將有搖叛乎宜勑邊將豫
嚴兵備歳中蠻冦宜桂二州殺守將河西外叛元昊入
冦契丹乘間以重兵壓境上求三關故地為言誓外增
物僅乃得止如公之疏云除尚書屯田員外郎通判徐
州未行丁秘書君憂免喪還臺㑹中執建議諸七十在
官一切致仕之法公以謂古者養老所以納民于忠厚
今士大夫雖不能據禮引去從而斥辱殆非所以為國
養恩之道奏養老頌諷焉不省出通判荆南府遷都官
員外郎守臣操政多任便宜公據法不從以嚴見憚朝
廷髙選憲屬于是有臺端之召初石元孫延州兵敗傳
云巳死縣官舉贈典録諸孤已而西人請成歸元孫于
我議者責其不死節請戮以厲後公上言西戎比年犯
塞將校覆殁幾何甫歸元孫隨而見戮是堅降者之志
而絶内顧之望非計之便元孫卒得不誅監察御史閻
詢治王素獄讒者言詢與素姻家匿不自避疑其姦上
立黜詢詢惶懼不敢辯獨公奏言詢妻弟娶素從女耳
論情則至疎在法不當避業巳黜詢莅河陽酒局然尋
起通判隴州公議論務大體略碎煩所彈應法嘗乘間
為上言人情不能無過且宜闊略細㣲問諸忠義何如
耳上深納之數條白邊關利害及摘財賦之蠧他日宰
相擇專對者往迓敵使公不在選中上卻奏曰王某識
敵態敏且辯胡為弗遣遂命為接伴使還言河北春月
猶習土兵違時妨耕可趨其㑹自是鄉兵閲習以兩月
為限斷盡冬須罷除三司户部判官尋充契丹國信使
至幽州敵方蒐兵試戰聲言伐夏遣其相蕭忠孝來云
元昊侵侮敝邑敢以告諸使唯唯公遽曰南北盟好歡
固踰于金石何讒之能間且治兵有國常事脱吾邊鄙
討貳庸可間乎忠孝既退公之介曰彼妄誕非其主意
公曰不然及見戎王面諭伐夏事略與忠孝語同公拾
前對對之戎王喜規中還奏題其所答廣親邸災公坐
省曹案領修造有詔營繕令主督作廣親秦悼王邸也
年祀浸久支庶彌廣無容室處至為樓居上患其然方
議益邸㑹其火因度取邸旁民家地以廣其宫悦勸工
徒省約用費有以舊例送錢者公拒而弗納㝷代賈漸
知諫事延和之對辭解宫役曰臣曏為修造有司今為
諫御史護役于體非是上曰宫役垂訖煩卿旬日事耳
公病語不及究猶力疾自退還于牖下以至于啟手足
享年六十三公介而敏造次必于儒雅論議依于名節
與朋友信于閨門孝從弟甲後登進士第與今資政范
公同年生也調澧州司理參軍病卒于京師公哀慕收
斂不啻同産范公髙其義往弔之復以同年齒為之拜
雅為故集賢殿修撰曽公㑹所器妻之愛女賢善柔閒
經是二物以金華為湯沐邑男五人回岡向同問冢子
學有家法行為士範諸子咸保家之令志局叵量一女
嫁光禄寺丞陳臻古以皇祐巳丑八月十二日葬于汝
隂之旌義新安里辱公最舊捨我先逝惜其疏逺孤進
晩始得供奉諫諍素所蓄積曾宣濟之未暇一旦奄忽
其命也夫銘曰公嘗游兮潁之湄愛潁水兮清且漪壯
有氣兮陵虹霓冠岌嶪兮佩陸離挾時策兮步來西思
緑髮兮殫所施命與力兮不可支與一御史兮衰且遲
驥將騁兮蹶之年不與兮已而望閩樹兮東南涯貧不
資兮葬不得歸循故潁兮水依依丹旐舉兮秋風吹匪
良友兮我孰思有賢子兮君勿悲尚逝者兮有知寧體
魄兮于斯
　　故尚書都官員外郎丁公墓誌銘
至和甲午六月二十四日尚書都官員外郎濟陽丁公
卒于京師之朝集院年五十四位不配徳論者傷之君
諱某字元規其先齊公伋之後于姓為著中葉遷播徙
貫于晉陵曾大父匿景大父衡泌考諱某與同産兄力
學比干試于貢部以不得志先兄而卒平生友愛鄉論
佳焉娶清河張氏其外女兄也賢善為族婣所美生二
子長即都官其後令終考追贈尚書屯田員外郎以仙
游為母湯沐君幼喪父羣穉見之竦然改觀及長與兄
某俱有才名學者稱二丁焉母疾刲股肉以進孝行聞
于閭里弱冠而孤侍世父尤謹明道中與仲氏比牒充
賦明年建元景祐春當試于禮部㑹予為大宗伯所辟
預典試事以親嫌移之别屬二惠俱在選中是年同登
乙科里門榮之釋褐甘州軍事判官郡通河西城惡且
甚獻議州將計功治之凡期年而役巳未幾夏人果叛
氓大擾城完而固衆以不恐河出州境歳苦災潦營石
堤以捍二者州人賴之鄜城宿兵悍吏獪轉運段公檄
使莅劇邑中大治再調楚州團練判官發運使吏部蔣
公舉監淮岸局督是漕事秩滿遷祕書省著作佐郎知
江寧府句容縣幼艾懷其惠老姦憚其明府檄苛求一
不之聴徙知雅州名山以勞免行遷祕書丞三司舉知
舒州太湖縣兼𣙜茶禁舊制歳市茶八十萬受上賞前
此居邑者淫刑取辦朘民售進積苦甚虐舒人無憀君
即歳減三十萬或以為不可歎曰吾寧坐不逮之罰安
能邀朘民之賞乎自是無暴征無滯積公私兩便為諸
邑之最攷課遷太常寺博士泛恩除尚書屯田員外郎
在官五年代還進秩中都通判定州暴中風眩以至含
璧君履行修勅性資沖厚犯而不校介而能通行巳本
于信誠治民先于愛利未究中壽僅得臺郎報施難原
此古人致論于力命也君娶廣平程氏胙脂田于安吉
柔閒維則以經二紀夭死遘閔未亡在痛三子曰某曰
某曰某世其家學休有鄉譽滋而後大庸或在斯女三
人長適進士孫詔餘在室孫男一女一皆幼哀號奉其
柩歸攢諸室參議真宅武進縣懷徳鄉薛村原之地命
龜曰吉以季冬丙申寧體魄于兹厥初其孤來赴以葬
咨予内屬銘其前人惟疇昔之晤言慨頫仰之陳迹且
稽遺範以誌幽逵銘曰篤哉斯士履徳恂恂氣沖神茂
行安節純忘生徇孝紓患庇民宜餉以福尚永其身曾
是短歴殲此良人爰啟新阡四郊之側言駕輤車來寧
兆域脩夜弗陽嚴冬將夕寒日無光隂雲寡色永訣千
秋齎咨篆徳深谷有遷兹石未泐
　　故朝散大夫太常少卿致仕李公墓誌銘
宋有清徳美行之君子曰李公至和元年以七兵郎中
典呉郡治成辭疾詔以本官分司南京聴家武進呉人
飲公和政去有遺戀後四年告老除太常少卿致仕以
嘉祐戊戌十月二十二日考終命于牖下斂以時服家
無餘帛素絲壹節嗚呼清哉于時搢紳先生相與流涕
痛夫若人之不見巳公諱仲偃字晉卿李系隴西曾祖
昪祖璟竝為江南國主考從浦右龍武大將軍公第三
子也生而警異幼即藐孤伯氏仲儀撫養甚篤及長挾
䇿無流志落筆有奇語弱冠厲節游學知名故翰林梁
公顥文定趙公尚書咸器其才行召置門下所與游者
皆當世知名之士天骨秀爽神情閒逺見之者目為神
仙中人祥符中再舉貢部髙等八年得進士丙科調楚
州寳應尉邑多無賴少年喜為人害前此吏不能禁公
至則痛繩以法惡子相率改行治以大肅郡守黄宗旦
薦其材秩滿授常州團練推官未幾丁内艱服除改澧
州軍事推官知蘄州蘄春縣兼監洗馬茶場從三司之
舉也會議茶變法商賈輟行踰期不得代書任者四期
及還攷課復不應書大理寺舉充詳斷官除本寺丞然
非其志也先是廷尉丞屬多取經生泥于執文不暢法
意惟公儒者常得中典時丞相陳公以綱錯領判尤加
賞待凡有疑讞諮以取正稍遷殿中丞范公密遣諭意
且欲薦之臺職公以索米為解亟辭不願出知越州㑹
稽縣風政修舉為諸邑最秩滿除尚書屯田員外郎通
判台州近臣有薦公才堪治劇中御史者初除都官員
外郎用知真州未幾召拜侍御史時三院徑路官進者
最稱要捷營此職者多稱道地公屢表衰疾乞郡自障
遷秩司封除淮南提㸃刑獄司夷退無競議者嘉焉入
為三司度支判官尋除兩浙轉運使賜紫章服居部識
大體總綱目應書即舉遇事敢行不為細苛靡尚皦覈
除工部郎中代還判三司度支勾院假太常少卿直昭
文館充契丹國信使還除刑部郎中淮南轉運使翰林
金華諸公薦公有經術行義當置在左右不宜外遷上
覽奏謂執政曰朕固聞其名有意且召用之丞相以徳
行對但年巳七十惟陛下裁擇上黙然章請置第移蘇
州以便鄉閈自初筮以至掛冠其間四十年所得俸禄
多給族中之貧者嫁娶孤遺凡十許人篤風義重然諾
未嘗殖産治第有田裁一二十㕓謝事後税止官舍泊
如也平生藏書萬餘巻皆親加校正多手抄者日置齋
中閲古今治亂退閒賓客文酒不廢雖晩生候謁恂恂
誘接忘徳爵之在巳前後推轂拔取寒畯無慮四百人
有至臺省者文集十巻祥符初瑞物仍降時文載郁諸
所著撰華實兼映詩筆清婉殊有思致才焉盍貴仕徳
焉盍髙爵終殁少列豈命也夫享年七十七公之配曰
楊氏文定趙公甥也賢和作合湯沐原武冢子孝嗣秀
州崇徳令次子孝直試校書郎女六人長適祕書丞陳
操次進士許佺期次大理寺丞黄秉次三班借職靳渭
次光禄寺丞周延年次長洲尉富翺孫元規太廟齋郎
孫女三人尚幼以嘉祐已亥十一月二十三日葬常州
武進縣安善鄉合􁁊里(案字書無􁁊字疑/􁀙字之誤音託)初冢子以月
日來赴家老以閥閲見屬宿于公義則師友情同州壤
銘竁之事所以不敢辭且史官以實紀銘曰李自開寳
言朝于京中間踣斃凋落弗榮及公穎特秀世而生仙
風逺韻人莫不傾彬彬其章儀我王國榮利匪懷比辭
憲職不耀厥文有隱其徳夸者退慚談者歎息金華薦
論上稔公聞奈如命何乃以老云逡巡逝水奄忽浮雲
天道力命幽逺難分真宅用寧輤車言引治命有詒先
慈惟近背髙城之夕隂遡寒郊之悽𦂳些營魄以安之
哀風流兮頓盡
　
　
　
　
　
　
　
　文恭集巻三十七
欽定四庫全書
　文恭集巻三十八
　　　　　　　　　　　　　宋　胡宿　撰
　誌銘
　　宋故朝散大夫尚書工部郎中充天章閣待制兼
　　集賢殿修撰知越州兼管内隄堰橋道勸農使提
　　㸃銀場公事充兩浙東路屯駐駐泊兵馬鈐轄温
　　台明越衢婺處州等諸州軍并都同巡檢兵甲賊
　　盜公事䕶國軍清河縣開國男食邑三百戸賜紫
　　金魚袋贈工部侍郎張公墓誌銘
嘉祐二年春天章閣待制兼集賢殿修撰張公以靜退
之性勞侍從之事聞東南佳山水而㑹稽第一章請自
效詔俞其往在郡三歳政清民恬方且合符歸奏計于
天子無何暴疾以巳亥七月丙辰卒于州廨之寢郡邸
奏公訃仁宗䀌然傷之亟命録諸孤賻其家所以惻近
侍䘏師臣之後焉嗣子奉公喪還京師權窆城南園舍
攷卜龜䇿得癸卯十月丁酉之吉葬河南之登封從丞
相文懿公塋治命也公諱友直字清卿晩更字曰益之
其先世系翰林葉公撰文懿公誌刻詳矣曾祖裕試金
吾衛長史莅隂城監院乾徳中榜隂城為軍今光化是
也遂占籍焉大父廷節養素隱徳為鄉丈人及文懿公
貴並累贈太師中書令兼尚書令封楚齊二國公曾王
妣胡氏追封燕國太夫人祖妣趙氏兩龎氏李氏追封
魏韓魯越四國太夫人禰廟士遜開府儀同三司守太
傅鄧國公致仕薨贈太師中書令兼尚書令諡文懿公
王妣蔣氏黄氏封鄖鄧二國太夫人馮氏許國夫人公
文懿公之長子母曰黄夫人公生而骨法奇峻體性和
厚少有學尚尤修志介文懿公任壽春郡王友友直七
歳以䕃補太廟齋郎非所好尋除守將作監主簿三遷
監丞館閣讀書再授詔編三館書籍天聖中以本官充
祕閣校理同知太常禮院明道初特賜進士出身遷祕
書郎文懿當軸自以丞相子避逺權勢出通判蔡州歳
餘移倅鄭下時文惠陳公以碩老鎮圃田屬公以州事
公以悉心無所遺力及文惠入相薦公于朝直史館遷
太常博士同管勾國子監事康定初充三司鹽鐵判官
改判都磨勘司慶歴初除尚書祠部員外郎知襄州甫
至郡而張海賊起且壓境上公治州兵募丁壯得敢勇
願行者數百輩令邀擊穀城多斬首級賊潰去後為比
郡禽翦首挫鋭氣繄公之力丁内艱去郡禠服除舊官
與職歴判户部鹽鐵二勾院遷刑部員外郎史館修撰
文懿公薨釋服除刑部仍前修撰嘗感蔣氏妣䘏典未
及表讓史職移慰先慈從之詔以鄖為太夫人封國上
以捐巳為美仍換公集賢殿修撰成美志也糾察在京
刑獄改判尚書刑部嘗與侍講學士錢象先奏事便殿
已而上目送公謂象先曰張友直占對容止宛如其父
其見賞待如此以先公冢舍甫就表碣未立章累上求
便郡出知鄧州入辭之日仁宗遣中使至第以舊徳之
碑四字篆文懿公神道又賜公御書飛白及鳳茶以將
其意眷焉南陽民饑損瘠者衆官有儲麥轉運使以便
文自營而不知䘏公發廩以救多所全活還朝除天章
閣待制修撰如故尋出知陜州代還侍宴于集英殿公
坐侍臣猶衣五品服仁宗見之愕然遽命取三品服即
御前以賜公拜手謝殿上觀者榮之至是出知㑹稽越
俗奉竺乾法為龍華每歳又大祭天于塔廟僧俗士女
雜然並㑹施金帛者趨走之惟恐其後公下教一切禁
止舉籍羨數入學談者韙之卒時年五十八至今㑹稽
父老猶懷其清公莊重介直濟之以和明道寳元之間
文懿公三入相進退天下士公時在子舍應接賓友談
間未嘗及時事雖密昵屬不敢委以私無他恩紀故譽
亦鮮焉惟雅識者重其潔慎文懿既上相印告老于家
公晨夕侍旁將順顔色孝性謹如也家人入息乃敢寢
焉文懿公薨時年過八十公哀毁骨立生平薦任子弟
必先疏屬及其亡也幼子未有官公精小學能篆籕喜
楷法尤好篇詠得美書善本必手自傳冩色無倦焉仁
宗在東宫起居語黙文懿公必疏記之祕世未有知者
及薨公類以成篇目之曰資善録出南陽日從容面獻
之上甚悦詔藏諸太史氏有文集十巻公娶劉氏度支
郎中明恕之女柔慈賢善凝範六婣封宜陽縣君嘉祐
明堂以子在朝著進封長壽縣太君贈公工部侍郎子
八人徳淳尚書屯田員外郎徳潤内殿承制徳源大理
寺丞徳温大理評事徳演太常寺太祝三子早喪女十
二人長適起居舍人知諫院吕誨而亡次刑部郎中集
賢殿修撰陸詵未嫁而卒次適司封員外郎梅清臣次
適太常寺太祝王端臣次適宋彭年三人夭亡四在室
公之將葬冢子以日月來赴且求銘于石宿雅出門下
復與公游册府以兹分義誠不可讓文斐無次今但直
記其實云銘曰巖巖鄧公俊徳之雄三陟台衮告老顯
終有哲者嗣時惟冢子雅行敦修端誠率履炎炎相閣
赫赫洪爐視權弗有處勢若無和而匪流介然弗倚四
臨厥藩其清如水年塗才半志力尚强曷云與善乃爾
殲良履鼎原兮開阡面松峯兮寧體陪真宅于先公尚
慶靈之彌啟
　　宋翰林侍讀學士朝請大夫尚書右丞提舉萬壽
　　觀公事勾當三班院上柱國隴西郡開國公食邑
　　二千五百户食實封六百户賜紫金魚袋禮部尚
　　書諡恪李公墓誌銘
嘉祐已亥冬十月上將祫享太廟前三日庚午齋于大
慶殿翰林侍讀學士尚書右丞李公入侍帷幄次屬疾
大困有詔易人侍祠告許還家治疾乃輿歸崇慶坊之
舊第翼日上命謁者臨問復馳賜湯劑聞其未平也又
敕中使太醫往視既而寖劇癸未卒于正寢訃聞上恫
悼之命内史納書以禮部尚書告其第法賻加等公諱
昭述字仲祖其先鎮陽人也曾祖沼國子毛詩博士贈
太子太師祖昉太宗朝宰相司空致仕薨諡文正累贈
太師尚書令韓國公考宗諤章聖時翰林學士累贈太
尉並國史有傳公第二子也幼而風性機警神清穎秀
文正公常以吾家寳器目之居母清河郡太君張氏喪
刺血冩佛經毁過成人年十五能屬辭學通志立太尉
屢欲任之官比辭不就移讓近屬卒被敦迫起家守祕
書省校書郎其侍親也孝于承順省視飲食起居無不
適其意者典幹家事大小皆有倫脊丁太尉憂號瘠在
疚恩例改太常寺太祝服除召試學士院賜進士出身
監内香藥庫嘗奏局事進對詳敏真宗目送之既而謂
左右曰積善之家固有餘慶遷光禄寺丞薦充刑部詳
覆官秩滿除祕書省著作佐郎通判越州遷祕書丞樞
密使曹利用薦其材召為羣牧判官汶人隱障牧地吏
不能究受詔按視舉籍鉤校凡括實數千頃時議伏其
精遷太常博士知開封府開封縣未幾遷屯田員外郎
為本府推官坐舉將曹利用被譴出知常州治稱仁平
稍遷都官員外郎入為三司度支判官上言五事朝廷
嘉奬充契丹國信使再遷封泛恩除工部郎中出為荆
湖北路轉運使荆南屯禁卒譁言倉粟腐不堪食公命
掌廩者給為巳俸因㑹客日試取作飯舉七而盡曰孰
謂不可食耶譁者遂息范諷貶武昌公素厚善以嫌移
湖南路虎翼戍卒長沙監軍遇之酷一軍憤欲搆亂或
指公廨舍曰奈李公何我不可以負長者事遂寢公聞
然猶未信因戒監軍不復敢暴他日還都其衆遮道羅
拜指妻子曰向非公無噍類矣因感泣而去還朝除淮
南轉運使兼發運事直史館賜紫章服奏計京師以漕
職修舉移陜西轉運使邊柝久弛元昊以夏臺叛至是
增屯戎馬五倍于前上慮邊餉不支遣近璫問狀公潛
計度以必辦對晝則與賓客談宴閒泰如平時暮夜立
吏于前口占以策黎明移文盡出兵食乃集移河北轉
運使覲日上諭其勞留糾察在京刑獄尋除三司户部
副使受詔經制陜西糧草因以安集土兵還為鹽鐵副
使嘗乘間奏事疏笏為記上屢目之公搢笏以對條奏
益詳除諫議大夫河北都轉運使至澶淵值河決斷浮
航具舟欲濟而風甚公禱于河風息遽濟至北岸而風
復作後舸皆不得渡未幾契丹非次馳書遣劉六符來
使朝議懲澶壁之惡公受㫖以完隄為名選將吏調兵
農八萬城之踰旬而畢初戎使之過澶也第且治隄及
還覩雉堞城守之具頗備甚駭愕初詔置義勇人情訩
懼公乘疾置日行十舍所至開諭父老置軍之意卒置
義勇如詔書焉安平有文正公膏腴上産歳租入簿深
守按鄉原租例索主者質劑歳願附益二十萬錢公辭
之曰租乃大門所定脱有遺利義不敢受郊吏獻計減
保塞軍濫食公重于裁損遂弗納及公移澶後保塞軍
亂如公所慮焉宣撫使任中師表治行詔書嘉奬除龍
圖閣直學士移知澶州遷給事中代還領三班院秦州
言糧道且乏不足支數月除公樞密直學士陜西都轉
運使至即開入粟之策發軵車之運塞下實焉尋及近
藩未報無何掘地得古銅符文曰許昌詔下治許郡中
西湖名勝引為曲水日與參佐觴詠亭下餘力治磑迄
今賴焉期歳移亳州河北四鎮初置安撫以公充使領
真定路兵馬都部署之職知成徳軍歳饑籍僧廩羨粟
萬斛官作淖糜以救所全活者甚衆武衛悍卒亡為盜
城中恐懼公密遣帳下十卒翦戮之信宿被遣者梟六
首而至自是將屯肅然無敢逸者西山聚盜肆害累稔
下教諭以禍福未幾以罪自歸除尚書工部侍郎龍圖
閣學士充秦鳳路兵馬都部署經略安撫使未行詔再
任成徳其後秦中闕帥范祥城古渭戎落大騷議者謂
公若在秦決不生事擾邊遷刑部侍郎還朝領三班院
㑹置三輔除翰林侍讀學士知鄭州是年秋歸侍邇英
閣知通進銀臺兼門下封駮事判太常寺兼禮儀事提
舉萬壽觀領三班院再遷兵部侍郎尚書右丞至卒年
九十九夫人曹氏故楚王彬之孫贈中書令璨之女賢
明令淑以經内外湯沐鉅鹿為夫人之封先六月而逝
息男六冢子正卿卒大理寺丞直卿左班殿直宜卿尚
書職方員外郎上卿殿中丞二子幼亡巨卿未仕益卿
守祕書省正字息二女長適文思使任昱次適東上閤
門使張希一十孫士彦士方士立士燮並太常寺太祝
士亨士襃士衮士稟士奭並將作監主簿士忞未仕公
夷粹開敏外寛中勁怒而不校和而不流生于貴勝恂
恂如也朝廷儀範事典多所該識家世七葉爨無異煙
門内之治有規治尚仁恩休澣宴集昆弟姪在焉必以
孝弟學行從容勸導未嘗言及資産清素孝謹為舊族
之冠嘗言我家三世學士論者以為美談吾殁後汝等
勉之無隳素業性有巧思精于曲藝通音律善弈棊家
有名園尤善種樹珍叢嘉植周阿而生親朋之來罇酒
相對歌詩筆翰自守家法不為時變有文集二十巻領
使凡七臨州者六識大體略細苛不以皦覈取名主于
忠厚而巳薦引多拔寒畯往往不識其面推轂數百訖
無謬舉之累豈非誠歟族黨治喪墨龜以告卜明年正
月七日惟食舉鉅鹿夫人柩合葬于河南府河南縣諸
葛村之原祔太尉之塋兆于昭位家丞以世系官次請
銘于石宿辱公之舊得摭其實銘曰李之根系成紀姑
臧滋而後東趙郡贊皇益從而北厥惟鎮陽日西者李
仍世其昌有覺賢公時惟文正相我太宗光明熙盛英
英翰林風華是映器于真宗垂付以柄慶源之濬回復
在公行本諸孝性安于沖正固以幹開敏而通治家有
篤順睦其風六殿于藩七漕其職北土置兵西師調食
既勤諸神亦勞厥力治略其苛政幾于徳蚤更近職晩
侍邇英禁林三葉未有兹榮同庖七世弗忝爾生闔棺
于寢愍策以卿曷不期頤遽然窀穸九鼎舊原萬安先
域體魄寧兹轘嵩在側爾雲爾來重圭亾極
　　右監門衛率府率世堅墓誌銘
太祖皇帝三世孫右監門衛率府率世堅字温其慶歴
戊子十二月二十六日以疾卒于睦親之呉邸年若干
有司以品卑不在詔塟之例上憐之惻然見于玉色特
命入内供奉官梁克明往䕶喪事以黄金五十兩白金
三百兩賻之令内史䘏詔贈以右監門衛將軍公曾祖
呉懿王大父某永清軍節度觀察留後安定郡公烈考
從審寧國軍節度觀察留後宣城郡公母渤海郡君呉
氏公幼性敏悟長有學尚筆札工賦詠有恭順之志無
怠惰之容日奉内朝翼如也稱為老成謂將逺到初命
猶𨽻三班廷臣景祐初大更宗室官制纔除率府率至
是再遷而卒君以天屬生王家不秀而苗既榮而隕痛
矣夫公娶李氏贈尚書令隴西郡王繼勲之女孫東頭
供奉官舜舉之息女育二女並幼初藁葬于某所嘉祐
庚子十月癸酉葬于河南祔永安之封城(案此下當有/銘原本缺)
　　虞曹郎中妻(案郎中不詳姓氏誌文/亦略而不載疑有脱漏)故陳留縣君
　　鄭氏墓誌銘
慶歴乙酉二年甲寅陳留縣君鄭氏卒明年自晉陵舉
其柩歸族南譙之墓且祔先姑之次以十月十五日辛
酉窆之于清流縣蓼湖之原筮日甫定家老以鄭之世
系請銘諸窆謹按宗牒鄭蓋厲王之支子始疏華下之
邑乃在寰列之内周之東遷我實從焉再闢虎牢之封
厥居滎圃之地春秋之後布濩蕃衍漢晉之際咺赫盛
大或革履見識于上或雲屏分間其坐司農二學名于
當世有唐四姓號為盛閥因亂僑寓今籍定平曾祖纓
贈漳州團練使祖彦華仕南康領九江節制歸朝歴右
千牛衛大將軍贈上將軍父文寳兵部員外郎累贈工
部尚書沈毅倜儻好談兵策淳化至道間總領陜計經
略河曲功不及究議者惜之事具國書及南陽文公所
撰之銘縣君諱信陵字仙儀即兵部之息也閒華令淑
稟諸自然端粹莊修蓋有餘裕以守龜之吉年十六歸
于今虞曹郎中清河公偕哲人歸冢婦䖍共上下參和
内外徳性之尚不妄喜愠以禮防持動適中節召南采
蘩所謂能守法度者陳留有焉天禧初以郊類之慶用
朝閨之例封滎陽縣君前後泛恩進封管城永樂千乘
陳留最凡五邑享壽六十五三子長次津太子中舍次
次立擢進士第試秘書省校書郎次次道太廟齋郎咸
貞惠以承世徳開敏而續門業孫三人塾堅壆皆幼一
女適著作郎直集賢院吕溱虞曹之止臨海郡印歸老
晉陵陳留深鑒止足内相然贊及得可詔相隨還西翩
翩二雛接翼而歸方將優閒家門含飴弄孫先露奄忽
惠風巳而豈至數之常然信天時之不齊銘曰滎圃之
姬國曰鄭後世衣冠為大姓東南避地藉延年累葉相
仍覃厚慶惠風勝範在陳留姿度莊修循徳性清門合
作三紀餘内外參和資輔正川上之水何悠悠韶華委
逝不復留人間華屋去北里江外丹旐還西州仍從先
姑安舊隴永託松柏山之幽
　
　
　
　
　
　
　
　文恭集巻三十八
欽定四庫全書
　文恭集巻三十九
　　　　　　　　　　　　　宋　胡宿　撰
　碑表塔銘
　　宋故朝散大夫尚書禮部侍郎致仕上柱國樂安
　　縣開國侯食邑一千三百户賜紫金魚袋贈吏部
　　侍郎蔣公神道碑
宋有大雅全徳之老尚書禮部侍郎致仕蔣公以皇祐
六年三月辛酉考終于呉郡靈芝坊私第以至和元年
九月乙酉葬于呉縣堯峰之魯塢門人邵必誌其壙議
者謂公朝廷偉人東南首望宜有石刻以表神道既葬
十年宿得以申尋遺烈章示于後公諱堂字希魯常州
宜興人弋陽本系出于周公義興至唐蔚為盛閥累世
紱冕訖于五代本朝未有達者先大夫賢常有中興門
構之志聚書延客以教諸子公在伯仲間穎特秀整不
勉而學益進既冠而業大成西遊京師遍交英俊卓然
文行見稱諸公名聲飛翔迅于六翮祥符五年登進士
甲科授楚州團練推官嘗權州事閲器仗牙門軍校不
待白已輒啟庫鑰公械而治其罪郡中肅然丁先大夫
憂服除吏部試甲乙判文在優等陛見日章聖命取所
試判視之嘉賞焉改大理寺丞知撫州臨川縣縣有大
姓李甲積為民害乃復僭擬亾制動作不法前宰無敢
擿其罪公至縁事捕治之盡得其姦狀卒坐棄市害根
鋤去闔境慰悦歴眉吉楚三通判改太常博士知泗州
惟眉差小而三郡類劇沛然神用治罔弗舉召為監察
御史時樞密使張耆章聖藩邸舊臣嘗有徳于獻后后
方臨朝耆數移疾弗治務公以其慢朝虧職宜加顯黜
疏比上不省及仁宗復辟同僚語公盍辯前疏答曰彼
已失勢言之傷薄吾弗為也未幾同僚躡公前跡而言
疏入之明日仁宗見稱敢言擢居近侍執政知公抗疏
在前他日見之有慰安之語公曰言責本職豈規賞耶
禁中火有司欲文致其事委罪宫人公上言火災天意
也陛下恐懼修省猶恐未至如聞吏議欲以宫人為解
女子一問即承然天可誣乎上悟遽命原之日官上言
内酒坊直國家福徳所在宜徙置他所宦者喜興作希
土木之賞隨而贊然事下公府公逆奏曰内酒坊枕大
内西北隅四世矣祖宗以來少福徳耶無名改作所宜
慎重事遂寢歳餘遍歴三院判三司度支勾院賜緋衣
銀魚時三司使范諷髙虚廢務公以為憂頃之以侍御
史出為江南東路轉運使辭日面陳諷放逸不事事大
隳厥職仁宗頷之未幾諷罷至江東數月㑹朝廷廢江
淮發運使均歳漕錢帛之數取辦六路以公為淮南轉
運使兼發運使更張甫至綱目未立凡百經制出于心
術歳終奏計六百萬璽書襃美焉未幾就除尚書吏部
員外郎復以勞賜金紫坐部吏犯法按舉失實移知越
州漢太守馬臻所治鑑湖在焉無慮溉田八千頃至是
越人奪湖水以名巳田故水日堙湖田日廣貧民失水
利豪姓擅地産公條奏利病詔復為湖俗信姦巫奉淫
鬼境内所祀非舊典者皆翦治之取其像棄湖中材瓦
悉送官衆初駭以為蔑神公乃尊禹祀新馬侯故祠歳
時齋薦之民靡然而趨正享知淫祀之無福焉徙知蘇
州代還判尚書刑部三司户部勾院歴户部度支鹽鐵
三司副使乘西師之後關中困乏及夏人送款疆事略
定公建白一切蠲去横賦以紓其民東川饑受詔為梓
州路安撫使勞徠安定全活甚多還朝除户部郎中天
章閣待制充江淮發運使承前居是職者每歳上計必
取大艑載奇物輸權門以售進公再任前後五年未嘗
一至都輦章奏皆附驛而上除河東轉運使未行徙知
洪州又改應天府兼南京留守司歳餘遷左司郎中知
杭州㑹髙選名臣以殿右蜀遷樞密直學士知益州蜀
人偷浮不識敦本前守如乖崖承冦亂甫平一切權宜
務安逺俗後之來者以為治蜀適然耳而又增益侈費
十倍于前公曩官于眉習知敝俗常曰國家承平百年
聲教萬國蜀士學尚不減鄒魯惟此習俗尚安餘風二
千石恬而不怪豈承流宣化意耶乃興學校省㕑傳凡
過泰無名之費姑息不正之事多所裁革未始顧慮耆
舊有識者竊喜公所為咸言庶幾數年吾俗且變貪吏
醜正惡不利巳復有肺腑舊族逋責列肆累政不敢治
公裁之以法遂入訴近習且造險語飛聞于上謂公變
亂舊制蜀土且搖遽移公知河中府迄今蜀人歌思之
不巳公至蒲嘗感危疾表求便郡再知杭州遷左諫議
大夫復徙知蘇州明堂泛恩改給事中公治杭與蘇俱
有遺愛及重臨二州幼艾相攜迎拜道路呉人于虎丘
生為立祠明年表還官政朝廷崇禮耆碩閔煩事物以
小宗伯秩聴行其志力是時年耆者類不即退公在杭
州日業巳治第呉下既而得請角巾休舍搢紳髙其識
平生愛客應接不倦亦既告老精力尚强佳賓至前清
談不廢所居溪館有芝草産焉一孫少孤二子皆幼至
是參侍左右咸以為隂徳之報感疾既革遺言誨以力
學口占後事命弟之子之奇疏于牘背已與親友訣神
色不亂含玉之日壽七十五呉中士大夫若吏與民莫
不相與流涕朝廷公卿表其徳範宜加旌賁天子惻然
命以優恤特贈尚書吏部侍郎未三品非例也公學問
道本原論議依名節其行已也直其從物也裕人之有
善不啻已出孜孜奬進須成就乃已所至以㧞才薦士
為巳任或譏以太廣勉之少峻公以峻則遺物卒不易
其守歴典㑹府者七所至之治必先美風俗扶名教不
專于簿書聴斷而已治蜀日常召髙才碩生㑹試府寺
親校才等勸成學者于府學之側别建西學以廣諸生
齋室訖成而公移蒲中其後轉使毁之以增廨舍既而
常山宋公尚書至府聞其事歎惜久之且欲成公意乃
即其舊趾建文翁祠祠之内圖嚴君平鄭子真司馬相
如揚子雲蜀土先賢凡九及公之像而十常山公為之
贊至公略云蔣侯挺挺天與嚴方健而文明不逢不將
迹其風徳從可知耳公有髙情富清藻多所綴述尤邃
于詩其間所得往往清絶善作尺牘思致簡詣時人得
之藏為名筆及退居林下神機日旺雖飲食寢處未嘗
忘詩亦天性然有文集二十巻初義興家墅濱鬲湖之
右蔣氏大宗之碑在焉公之曾王父諱幼蟾大王父諱
宏謹皆隱徳弗官王父諱九臯以公貴贈尚書刑部侍
郎妣史氏追封廣陵郡尚氏宣城郡二俱太君公出史
氏娶錢氏封壽昌縣君先庚辰十二年而亾後舉以合
葬焉子三人長羣玉早卒次長生次長源皆為大理評
事女四人長適刑部郎中知制誥邵必次適都官員外
郎王景芬次早卒次適處州青田縣尉宋寛孫續任大
理寺丞通判利州初公捐館遺恩以續簽書平江軍節
度判官㕔公事自言少孤育于祖乞服衰麤以報朝議
以公有子不許遂辭疾謁醫去職行服雖不如禮識者
重焉吁哉道之難行以公吏師治蜀美績弗究不登三
事其命也夫宿早依門牆稔聞閥閲兹用傳信亶無愧
辭庶使三呉吏民過堯峰者為賢公墮淚云銘曰公之
志潛于斯民平昔藴蓄曾弗大伸公之才足經當世華
皓巻藏未能殫試刀州之學有像是圖君平子雲盛徳
不孤虎丘之阯有祠特起太伯季札髙風孔邇嗟嗟尺
璧長掩山阿神明潛翳恫若之何震澤東漸靈巖西峙
公雖可亡徳音不已
　　故秘書王公墓表
故秘書王君諱樞字慎之姓出魯之屬邑其先句須為
之宰後因焉漢有丞相衡晉有將軍術乃其苗裔播遷
之餘也累世占數常州之無錫以避太祖諱上之字改
稱王焉曾祖克模祖建寧俱仕南唐為偏將以驍果聞
周師圍壽春國主令君祖齎密詔至守將劉仁贍所致
命而還後積功勞卒于信州刺史考徳政仕南唐為資
明庫使歸朝卒右侍禁君第四子也幼警悟有學工于
屬文體裁典蔚天性善書喜為楷法其落紙也如飛人
望之意以為草即之真美可愛十三歳侍父征南海市
舶故工部侍郎凌公策時為轉運使賞其神俊妻以愛
女凌公後典成都得任異姓為官以䕃試將作監主簿
非其好也鏁㕔就本郡之舉取為首選明年中丙科守
秘書省校書郎知湖州長興縣治有風迹嚴而不殘丁
内艱去官焦毁成疾以祥符丙辰十二月十一日卒于
京師伯氏函其骨歸呉寓于惠山精舍三十九年子翔
為睦州建徳令感幼藐失恃僑寓未塟赴郡謁告乞治
喪事以書來赴曰我先君將塟日月孔邇願得銘諸壙
中以謹行閥㑹予受詔聯知貢舉逮巳事而出則過期
弗及遂以皇祐癸巳四月十五日卜塟于無錫縣神龍
鄉義昌里大塋之次是時再世猶在淺土至是舉塟者
凡六喪繄克家之幹也秘書某人從外兄也總角時以
伯氏之命得依其舍為學君太夫人范陽盧氏山東舊
閥賢而有範閨門之内不肅而成視秘書子均同子姓
君之伯氏植器業磊落綽有風義凡所論議必依名節
呉中士大夫日游其門某以鯫生受教君子恩故彌厚
歳不我與忽然四紀二惠競爽抱志不伸伯氏嘗舉進
士以親老不遑擇禄後卒于右侍禁君之易簀纔二十
五歳貌古神秀行安志美時人咸期逺到不幸夭閼其
後同時儕類多至顯仕使君且壽未易涯耶長子曰翔
進士擢第葬之明年冢嗣以最遷秘書省著作佐郎知
河南府壽安縣得告展省咨予以前銘有闕且曰表其
墓可也追惟平昔受訓伯氏義不可辭故同其伯氏云
　　故右街副僧録普印大師賜紫昕公塔銘
有宋大士賜號曰普印居景徳蘭若以至和丙申四月
甲戌宴坐示滅容采若生壽七十有四臘五十有九都
城緇俗燎香膜拜者日盈其室越仲夏甲申弟子文顯
等奉其全身立塔于都門之外寳慈寺之别園也師諱
昕姓曹氏世占數于丹徒六歳出家奉金山沙彌幼仁
為師十五染法衣明年受具戒挺然節尚㧞于時類未
幾臺恩以例賜紫方袍年二十餘通華嚴起信等經論
雅好易學長誦説山中晨起講經午後説易如此累年
未始有懈巳而聞五祖山戒禪師有佛知見往求印可
咨決心疑法要瞥聞空門遄解自爾按趾莫非于海印
舉足皆是于道場一錫隨縁僑止輦寺行願純備名稱
普聞王公大人傾向其風以謂挹之彌沖淵然而粹莫
不服其清逺去疵吝咸願叩繫表之益申方外之款龍
潭潯陽之勝刹也遣徒迎致求轉法輪師承請驩然業
巳決矣㑹兩街上首與名勝百數詣京府薦留願縻以
僧職乃署左街守闕鑒義稍遷右街副僧録雖居大衆
之地不異寂黙之境定鑑有來而則照洪鐘隨叩而斯
鳴素琴寳書蓋泊如也晩邃于易參京氏著論三篇造
至韞常曰三聖極摯本無言説淨名不二法門乃至無
有言語文字仲尼亦云予欲無言又曰天何言哉老子
西出關尹喜曰子將隱矣强為我著書于是述道徳上
下二篇由此觀之黙指可見然不離文字而説般若于
是有三教㑹同之論焉未圓寂前一月手疏履迹見託
狀其淨行緒言猶在而哲人巳萎豈非靈知逆照其來
乎追踐前言姑銘其塔云有皇庖羲思索其極觀化至
神畫而為易有師少林妙解甚深逗機諸祖印之以心
三極精㣲一乘圓頓孰㑹其宗導師普印覺門耆俊智
地妙明昔來江域留舍都城緇素欽風王公挹徳定慧
參持威儀孔力毗耶示疾趺坐云亡感深兹土迹應他
方神明曷之話言巳矣塔閟全身狀攜隻履背宜春兮
下苑即逝迹兮外園噫大士兮普印寧委蜕兮兹原
　
　
　
　
　
　
　
　
　
　
　文恭集巻三十九
欽定四庫全書
　文恭集巻四十
　　　　　　　　　　　　　宋　胡宿　撰
　行狀
　　太傅致仕鄧國公張公行狀
令公本系清河五世祖唐任刺史因僑于漢南曾祖諱
某以廷尉平總襄鄂七州都計居襄帥趙凝府(案趙凝/唐書作)
(趙匡凝此避宋/太祖諱缺之)凝為梁所敗走江南因避地鄖鄉卒葬
于斯祖諱裕字某試金吾長史嘗莅隂城監院遂占數
焉後榜隂城曰軍光化是也考諱廷朗恬曠巻道翔去
弗仕咸以醲徳厚行品于州曲慶靈回復克開厥嗣其
後公貴三世竝追贈開府儀同三司太師兼中書令尚
書令以郕楚韓三國公啟之封曾祖之配曰郭氏祖之
配曰胡氏封燕國晉國太夫人妣趙氏封魏國太夫人
繼母二曰龎氏曰李氏以韓魯越竝加太夫人之號初
魏國産公七日疾且革有姑適全氏以公屬其姑曰娠
是兒覺有異今疾不支以是長累姑矣語訖即絶姑感
慨鞠養同于巳生公生百餘日甫能啼幼即穎特習貫
如素及其長也身長七尺天骨峻擢隤然志量莫挹其
際受經于嵩陽張恕先生恕有道之士見公學尚根本
行中儀矩歎謂之曰子天機如法未易可涯後與濟北
戴國忠廬陵歐陽慶學于酇城淳化初本土勸駕端圍
覆試于時取士優先舊人初詣公車者臚傳報罷公颺
言曰襄漢人士陶化尚少必欲諷勸學者乞從隗始占
奏條暢太宗聳然異之即賜公第解巾鄖鄉簿先墓在
焉初政有條衆畏且愛秩滿除射洪長蜀盜甫平瘡痍
迄起賦重俗惡不堪長治或恤公曰得射洪何哀盍易
他邑公曰事不避難志不求易有民與社吾何懼焉至
即安集勞徠恩意甚著夏旱郡邑馳禱靡神不舉公初
至邑齋祓外次禱于白崖山陸使君之祠既奠而踆斂
版以俟時陽驕熾天無纖隂須臾繁雲大合而雨連屬
三日逺近霑足涓辰報貺刻文識其祠下剽輕聚盜保
匿境内公廉知主名隂設方略詭以輕事一切捕繫數
日州果符下牙將提兵捕劇賊陳漢遇八人至則賊巳
獄矣咸稱神明轉運使檄請治郪便道詣郡射洪民數
百追路邀持公馬首以歸曰我邑官人也郡以其狀白
外臺檄至聴還本治其得民心如此張貳卿守左蜀有
採訪使至郡詢屬吏之賢否雍曰本郡十邑屈得一指
惟張射洪耳後除襄陽長内艱不赴除喪趨冬集出許
下故内閣查公道時領漕京左嘗更守蜀郡髙公射洪
之政館致累日以書薦于楊文公大年文公邃于風鑒
少所許可一見大加器賞便期以公輔促公獻文闕下
自攜其副介于執政業有俞㫖行給試札㑹有澶淵之
幸事從中寢以薦例應格除祕書省著作佐郎知邵武
縣民喜訟吏詆欺前後宰守經常繫者不減一二百公
平處悉當劇易迎解訟源自閉牢户至空軍帥武白訪
公詢今昔煩簡之殊致以何道公答曰前以精密致煩
後以疎略成簡白尤歎語致之美嘗手植海棠于庭中
後之為邑者欲伐去老吏以為不可泣諫乃止迄今訂
之甘棠焉遷秘書丞監在京折中倉除御史臺推直官
楊文公薦才堪御史兼除察視時貢舉新格始用糊名
張設科防間有未密公受詔巡鋪巡經學巳因白主司
有親戚在進士中明當引試于巡體非便請出以避嫌
迹主司以令甲無有公自表引去不俟可報真宗覽奏
深加歎息因記名于禁屏自是著令與主司有雜嫌者
移試别頭江南轉運司闕中書兩上擬目巳再見却矣
特有宸㫖越次用公封禪汎恩就除殿中侍御史在江
南歳餘除侍御史移廣南路轉運使公以南海饒寳薏
苡足鑒雖所須藥物皆自北營致而南到部市無私焉
章聖意在試用故嘗以公番禺一二所為伺知治行時
朝家獲元命之符因飆馭之格訪四方州郡置觀榜以
天慶公上言嶺服僻陋不堪大役建議諸舊有觀處宜
改用金額别增一殿以䖍朝謁朝廷從之班下著比時
太尉王文正當國歎其有體識西祀慶成就除尚書兵
部員外郎被召入對延見數四言皆意合去輒目送以
將漕之重除河北轉運使詔徙棣州以避水害城中糧
餉滯積議者難于遷運時濱河諸郡歳飢艱食公裁留
支計餘竝貸以與民約以來歳輸還新州公私便之如
期率集明年主上出閤髙選僚友召還除户部郎中充
壽春郡王友規中入謝上面諭選卿來久幸煩友教公
俯伏祗詔恪勤授經敷譯聖言開導元良徳必依孝動
則循禮上徇齊而敦敏學緝熙而光明卓然日躋繄于
體訓授詔充契丹國信使辭于便坐趨入殿户馳遣中
人召入引至上前諭以元子煩卿誨接朕嘗以卿語宰
相最慤于訓導輟卿不可以使材之難少逾卿者公因
叙謝趨下再拜復召升殿再諭此行出境惟當執禮答
問以實若關兵要辭以他語賜坐啜茗謁者贊罷復趨
陛石對揚天子之休命公初入壽邸及主上一經之畢
真皇皆賜御詩襃美焉至是聘北復有宸藻寵行朝野
榮之前無此比使還稱職以國藩初啟除昇王府諮議
㕘軍東宫既建除右諫議大夫兼太子右庶子未幾昇
左同知審官院事四年兼太子賓客知審刑院判史館
兼樞密直學士審官如故真宗治定淵然凝監太清機
政參裁旁倚儲徳始以二府正弼通領官職除公太子
詹事㑹靈觀判官餘如故五年以本官拜樞密副使尋
遷給事中皇初紹宅三遷户部吏部侍郎尚書左丞充
祥源觀使竝居内密之職六年拜禮部尚書同中書門
下平章事集賢殿大學士明年罷相遷刑部尚書知江
寧府九年來朝京除定國軍節度使鎮許下十年拜刑
部尚書行中書侍郎同中書門下平章事明道之元落
成宫寢職在使領二年遷兵部尚書升冠宰席兼門下
侍郎昭文館大學士監修國史獻懿二后祔洛以公充
使領䕶園陵尋除山南東道節度使同中書門下平章
事判許州景祐二年有保釐西洛之命五年復以夏官
尚書升序上衮寳元郊類充大禮使籌相儀之勞進封
郢國公上方倚任舊徳挹仰耆訓機務大小一一咨決
公亦竭精盡慮彌補察讜言善䇿隨事獻納自以儲帷
階進感㑹聖恩思潔進退之分全君臣之美欲後世莫
窺其間于是七露章推言巳意求還時柄天子憑賴中
㫖批諭有公無困我之歎進見乘間又懇懇乞骸上亦
感悟其言閔勞職事册拜太傅致仕進封鄧國公許朝
朔望及大朝㑹綴中書門下班都城出入許施青葢師
瞻主睠終始尊顯國朝宰相自中書致仕惟公一人而
已艾服官政五十餘載内修孝悌以廣親親外崇禮樂
以接天下保誠任素履中蹈和乾興受遺繼秉相軸皇
初遵晦獻后參制近習藉寵勢有放焉公與一二雋弼
同心彌縫闕漏消弭間隙援進忠謇選用儒碩備諫正
勸講之任開益神睿綱紀亹穆厥功茂焉冀州上曹某
急變搆惎者規中樞老二宫召質諸弼俱無言者獨公
保任大臣無異志言色詳正卒指以厚善罷公政事出
金陵上終眷之後復其爵上還所籍田廬甄其子孫公
中不自欺大較如此凡所解釋多見全度好奬進士類
喜掩覆人過不念舊惡特稟純孝感姑撫育事之如母
姑亦早寡一子文秀後卒復棺之際公適在外及還盛
暑堅求發棺巳而視之哀慟殆絶姑為之輟泣曰吾子
雖死汝在固無憂矣公悉心奉養先意孝順姑後病死
行服營塟身相舁柩徒跣墓次行路觀者歎息純至及
在樞宥表陳前恩特贈姑南陽縣太君姑之子文秀贈
太子左贊善大夫刻石以紀其事今宜猷原武鄭公之
文也每語及姑兄泫然流涕武當鄖鄉先塋在焉嘗表
求置寺以紓罔極詔以乾興賜之額營築之際工徒艱
水溪路回逺疲于行汲一旦墳側靈泉自出役夫持鍤
隨而浚之淵澮甘清絶異常水飲者皆足衆不病渴日
月引長施及墟落公刻文志異名其泉曰孝感錢思公
美而作頌併序其事公奕世滋善深奉竺乘公學力之
强妙悟性理寂黙常照疵吝隨遣不使纖芥㸃于太清
以至歴四方經百物神用無滯機應不差干將莫邪所
至立斷隋珠和璧未嘗自珍初服小官晩都大位久幽
不改常操三入而無喜色所謂器博用大道周性全者
也出殿大邦克勤小物不養虚體務收實迹所至有愛
利之風無苛留之獄許田患水築隄以捍堅完峻厚歳
息愁墊許人至今䝉其賜及得謝神明克壯旦起玩易
老閲華嚴諸品與赤髭白足之士對談法要得名教之
樂忘形役之累城南賜園殊為名勝暇日後車載客相
從文酒雅題探賦清篇賡屬野興所適或累日忘返公
綴文根道尤邃于詩峻整平淡通有二體登科日嵩陽
張先生以詩寄公云全篇合雅道一舉得仙枝乖崖張
尚書以雅道自處少所推挹嘗覽公詩云巨峻如天設
看來字字精功夫能到此心意可知清酷愛張水部籍
詩嘗評之云語雖似近思致清逺淺于詩者不足游其
藩閾保釐西洛有三游嵩少詩及還政事與故相宫師
陳公角才聯唱詩筒日至搢紳多傳諷焉況之劉白公
嘗受詔主作皇太子及寳元尊號二册文典厚深重世
稱名筆撰集則有明道籍田謝廟二記箋註御集譯潤
經文公咸預焉文集十曰應制曰春坊曰舊帚曰江嶺
曰許洛曰歸政曰過家曰小集曰雜文曰表章内七集
自作序冠其前行書遒勁毫法殊逸尺牘所作人競藏
弆歳時伏臘太官珍甘班賚兼優勞問不絶元㑹誕節
參綴宰聯抃舞稱觴百僚聳觀龍光體貌為時元老上
嘗遣近璫持賜公飛白千歳二字神毫奮迅天然攸縱
公進長歌二百言稱謝優詔賜答模以琬琰龕于西堂
翰林學士宋公子京為之序前後所賜宸翰積百餘軸
居常祕奉公以乾徳甲子九月二十一日生于皇祐元
年正月已酉晡後薨年八十六歳上聞而震悼詰旦車
駕臨奠哀慟數四賻中金三千兩輟視朝三日册贈太
師兼中書令翼日便坐決事上顧宰相曰張某可惜昨
日有言庚戌是朕正本命未可致奠朕以其師臣舊徳
首于藩邸輔導遂定志而徃宰臣進而言曰陛下如此
過于唐太宗辰日哭張公謹也兹事不惟張某之幸實
為陛下聖徳之美乞宣付史館庶幾光輝行逺上從之
二月某日皇帝出哭于外次百官奉慰哀榮之極人臣
少比初公卜葬父母遇觀之蠱卜者曰易所謂幹裕其
父母吉孰大焉上九不事王侯髙尚其事公將終身履
之貴而有壽其後三師就第十年棄事養和綏福得上
九之象焉間歳一還鄖鄉拜掃塋墓三世墳典皆至極
品卜者幹裕之説不其信歟未薨前二日猶之園墅晨
起感疾初不甚苦方答親客書簡俄而委順公起布衣
為王者師三持化樞再領台鉞任徳爵之重為典刑之
老易之大有上吉書之五福嚮用公皆全而履之初無
缺者初娶蔣氏追封晉陵郡夫人再娶黄氏追封英國
夫人三娶馮氏封舒國夫人皆賢明婉靜儀諸中閫男
子四人長友直任尚書刑部員外郎直史館友偁殿中
丞友正將作監丞友誼奉禮郎蚤卒四女長適工部郎
中安稹次適刑部員外郎集賢校理李昭遘次適太常
博士吕公孺次適刑部郎中王素適安氏王氏者先公
而亡龜筮襲吉日月有期周咨家臣參稽官閥敢陳有
覺之行願摛無愧之辭謹狀
　　李太夫人行狀(後封沂國/太夫人)
太夫人姓李氏占數晉陵世為賢家曾大以來敏徳厚
行名諸州曲考諱某力學早殞不階宦達娶强氏生三
女太夫人即其第二息幼挺淑質長蹈雅性姆教匪習
自安于中行女功不勉皆臻于妙趣以守龜云吉遂歸
于我先君寺丞逮事大門及侍公姑朝夕恪共儀止淑
慎躬親執煩辱之事造次亡喜愠之容旁絶間言動得
餘裕及大門捐館尊姑在堂時年八十餘矣能候慈色
不失美意時先君患舊蓽隘甚謀攷新室或計土木之
費旁沮其議太夫人曰不然今姑年迫矣脱有不諱外
姻且來是間何能周旋治第庇族差勝他費及姑生存
得安斯寢饘于是粥于是歌于斯哭于斯足矣乃出奩
中之糚得金數百趨市材瓦落而成之未幾而祖母亡
于是弔祭有所焉洎先君不禄泰山其頽泣奉几筵親
持門戸訓諸子以學勗諸女以順歳時伏臘祠祭必誠
諸物内外姻族慶弔皆躬其事或有匱乏至為經恤外
祖之亡一子尚幼自零丁孤苦之中使之成就樹立皆
出勗養之勤遂承其家逮至暮年數見重孫篤羊棗分
遺之慈盡鳲鳩均一之愛持禮由于繩墨用心過于丹
青黎明以興盛服而坐習知四諦之苦歸信一乘之法
神珠百餘誦觀音名號持般若心經像前焚香日繫其
合藐是諸子尸諸外官至于賦政緒餘立身本末莫不
提耳䝉教持心俾厚奉戢悔尤得免罪戾實繫慈訓平
反之故寳元中郊類泛恩啟封上元縣太君慶歴三年
孟夏交呉興郡章奉版輿寧里閈昊天不弔大禍奄至
以中秋八日感疾終于常州孝仁坊之私第享年七十
有五臨終神色如常初不怛化顧視諸子徐以手握某
之臂良久合掌加額曰願汝無忘善性諸子以有為之
法乞營佛事頷而許之言訖即終初太夫人以丙申八
月壬寅生于某復以癸未八月壬寅委棄諸孤至慈無
窮大恩未報追誦寒泉蓼莪之什劬勞顧復之施恨不
得先從地下驅馳螻蟻苟延視息亦何忍焉子五人長
曰某至性淳至次曰宿任太常博士集賢校理曰飾曰
實曰賓舉進士南省下女二人長適進士朱況(案況姓/名見唐)
(詩鼓吹所選胡宿七言律中元好問既誤以宿/為唐末人于況自不暇深攷此足以證其失)次適桂
州司理參軍葛武皆先太夫人而亡孫宗度宗陽宗堯
凡二十四人宗堯擢進士第任饒州團練判官餘或干
試有司或纔習緒業重孫元規而下凡六人日月有期
諸孤相與追記平生狀實乞銘諸竁以光幽壤
　
　
　
　
　
　
　
　文恭集巻四十
