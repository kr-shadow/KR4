#+TITLE: 唐愚士詩-明-唐之淳
#+DATE: 2016-06-11 12:25:23
#+SOURCE: github.com/kanripo/KR4e0082 master eb82f150                
欽定四庫全書　　　　　集部六
　唐愚士詩　　　　　　　别集類五(明/)
　　提要
　　　　(臣/)等謹案唐愚士詩一巻附㑹稽懐古詩一
　　　　巻明唐之淳撰之淳字愚士亦以字行山陰
　　　　人肅之子也建文初詔詞臣修鑑戒錄方孝
　　　　孺薦之授翰林院侍讀與孝孺同領書局卒
　　　　於官明史文苑傳附載王行傳中徐禎卿翦
　　　　勝野聞載明太祖以布囊貯之淳夜越宫墻
　　　　入便殿㸃竄十王冊文一事其事荒誕不經
　　　　殆委巷小人因之淳文思敏㨗造是妄語張
　　　　芹遺忠錄稱洪武中有薦之者謝不就曹國
　　　　公李景隆俾其子師焉征行四方皆與俱厯
　　　　燕薊秦周覽前代遺蹟援筆而賦凌轢一時
　　　　考明史李文忠傳景隆以洪武十九年襲封
　　　　曹國公不載其非征事惟馮勝傳載洪武二
　　　　十年與傅友徳藍玉趙庸等北征常茂李景
　　　　隆鄧鎮皆従是年嵗在丁夘與集中寓寧軒
　　　　記所載洪武丁夘相合當即其時也是集僅
　　　　其丁夘戊辰二年所作似非完本又詩文相
　　　　間成編而總題曰詩亦非體例疑當日雜錄
　　　　手稿存此一帙後人因鈔傳之故編次叢雜
　　　　如此歟其詩雖未經簡汰金礫並存而氣格
　　　　質實無元季纎穠之習其塞外諸作山川物
　　　　産尤足以資考核㑹稽懐古詩一巻乃其少
　　　　作凡五言古詩三十首題下各有小序仿阮
　　　　閲曾極張堯同之例其中如舜廟不取地志
　　　　象耕之説禹廟不取禹穴藏書之説皆為有
　　　　識此巻本於集外别行然篇頁寥寥今綴於
　　　　集後末附長洲戴冠和詩三十首大抵凑泊
　　　　成篇不及之淳原唱以舊本所有姑亦並存
　　　　焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　唐愚士詩巻一
　　　　　　　　　　　　明　唐之淳　撰
　　出京師述懐(丁夘二月十二日/以下皆道中作)
辭親戒行李祗命出神京念兹行役遲遥遥睇前旌
皇仁固無外所怒不來庭授鉞必衛霍獻謀必良平旗
旜耀日色鐃吹雜風聲飲馬河流渾磨刀山石腥野有
貔虎勢川無蛟鱷驚况當青陽節卉木競敷榮晴雲布
魚麗荑栁囀倉庚士健衣有輝牧肥草青青狼居行可
陟祁連待勒銘豎儒際斯盛何以副從征
　　清流關曉望
星河不動曉蒼蒼淮楚人烟接混茫客路風光未寒食
馬頭山色又滁陽車書人物今王業禾黍桑麻古戰塲
北望天兵四千里貔貅萬騎儼成行
　　到鳳陽奉呈南澗公
行役到淮甸重經感歲年雞聲猶郡郭草色自人烟訪
古山河在思親涕泗懸南來愁跨馬北去喜乗船便續
淮南賦仍歌(闕/)　篇山前誰杜甫槎上或張騫祇覺心
非石徒教髪變𤣥風依沙寺泊雨借驛樓眠燕社迎沽
酒鶯春促換綿錦翻花藹藹茵細草芊芊飽食王孫飯
寒分貴客氊從容酬白晝出處任蒼天
　　奉和南澗公送别之韻
自甘天地一閒人偶得從遊南澗濱吟到好風兼細栁
錦囊字字合陽春
　　留别南澗公
幾逥投筆厭窓雞今日雲邊入馬蹄欲赴陳王燕平樂
還同李愬入淮西羽書烽火三方静紫塞黄河一路題
喜得寵行詩句好船頭夜夜爥虹霓
　　長淮船
長淮船淮流不斷船連連二月三月天不雨鵓鴣晝啼
楊栁烟淮東土乾無麥田淮西魚賤不論錢但祝好風
行十日魚羮飽飯枕書眠
　　泊五河縣
夜泊淮堤近五河惡風吹面歎蹉跎青山更比吴中少
緑浪翻同漢水多去國何須事弓劍思親有涙落烟波
三千里外江南客却倚月明聞楚歌
　　過盱眙舊縣懐南澗公
舊縣新城取次過百年世事幾風波掛帆客過沽春酒
復業人歸理釣蓑山水未生淮白少暮雲欲盡海青多
客懐不及南飛鴈也逐閒鷗到澗河
　　喜雨
歸來鴈影中流見過去鐘聲兩岸聞日沒山青星斗黒
小龍將雨嫁春雲
水生華發草毶毶春半人家未浴蠶一夜雨聲淮泗白
却疑蓬底睡江南
　　舟次龍渦驛
龍渦驛對鳳凰洲五色雲中玉氣浮今日已為湯沐邑
分明千古帝王州
　　泗州
飄飄㠶席去如馳坐倚船窓看晚炊河口驛亭題泗水
山頭縣郭認盱眙當年楚漢興亡處今日風雲際㑹時
已築祖陵開寢廟黄童白叟望旌旗
　　項王城
泗州城北項王城千古令人歎未平韓信歸劉知有主
范増辭楚計無成江淮不洗英雄恨魚鳥猶疑叱咤聲
欲喚春醪奠遺跡風㠶催客赴脩程
　　韓信城
雉堞平來事已休淡烟芳草一荒丘蒯生不作忠君計
吕氏方為少主憂烹犬有時應自喜縛鷄無力豈長謀
泗河兩岸離離石留與行人繫晚舟
　　二月十五日抵宿遷
長河得天風掛席夜㕘半篙師喜利涉卧客生驚歎空
明泝流光滉漾入雲漢心同雙擄爭思逐羣波亂春熱
減衣衾川鳴起鵝鴈已從桃源辭方謀宿遷飯
　　泗州第一山追和米南宫韻
書畫船從此地還雲霞草木盡毫間江淮多少名山水
此是君家第一山
　　舟中對花
河畔莊前無數花折來船上飲流霞故園亦有如花樹
爭奈開時不在家
　　吕梁洪
三月上吕梁春旱水未駛水中半白石錯出犬牙鋭其
流本閒暇急束若有恃乍疑雲漢㵼星斗濕流麗又疑
滄海濤噴射巨鰲背轟轟萬雷撞佶佶千兵勢為河作
户限匪一乃再至上洪急且紆下洪峻而厲舟航抵其
下一葉舞雲際躋攀僅分寸失手尋丈外纍纍腰巨
絙牛喘僕夫瘁已涉未足懽欲下心反悸胡然造次頃
號呌乞神恵遂令愚無知諂祭及非類方今幅員廣南
北一衣帯梯航極山海珠玉兼象貝設官使居守人畜
數十輩蛟鼉革冥頑行旅釋凝滯人心既有依天險不
足畏緬思黄河源逺自崑崙致萬里不能休朝宗實天
意向非神禹功後世亦奚賴到今疏鑿處歴歴猶可記
河竭功不忘聖人等天地
　　金龍祠曲
金龍祠前春草緑金龍祠中人簇簇上洪人祝上無灘
下洪人祝下平安龍語不傳环珓喜牛馬輕便舟楫利
龍君繡旛赤羽旗龍女朱冠金鳳衣願龍順人人不怨
行人歸來賽龍願
　　吕梁廟
吕梁廟中何所祠漢有關侯唐尉遲二公生世本英特
死亦令人爼豆之當其二主興家國秦王即是劉𤣥徳
夀亭不遇鄂公遇事在天為豈人力黄河之流聲徹天
二公廟食千萬年不知何年創祠屋臨風為取荒碑讀
　　徐州黄樓
嘗讀子由黄樓賦每恨不作彭城遊今來繫船覽城郭
殘山剩水令人愁人誰其人我所求樓非其樓名則留
煙消雲破見斜日水落石出如清秋長公治世才最優
歛此大恵施一州不著絲綸玉堂署要洗鞾韈渾河流
心存赤子天為助手却河伯人無憂功成事定作宫室
釃酒賦詩相獻酬一時寧知著千載兩賦直可囬萬牛
倚䦨擊節懐逺謀東風飛來雙白鷗䑓沈戱馬登狐兎
樓空燕子鳴桑鳩雄圖伯業等塵土獨有文事巋山丘
意公魂魄常夷猶化為千尺之黄虬與波上下浴日月
鎮遏巨浪同浮漚登臨不盡且北去回看釣艇弄滄洲
　　沛縣歌風臺
河流西來復東注我方乗舟北河去長塗短服春已深
小邑孤城日將暮河傍穹碑倚春樹停橈一讀知其故
不見髙䑓號大風空餘草屋連荒戍當時漢祖居沛中
時有雲氣隨飛龍道間未斬白帝子圯下已逢黄石公
子嬰首落重瞳手百二山河夘金有隂陵失路豈人為
鴻門不死真天授殘忍者滅仁義王威加四海歸故鄉
籜冠巍峩筑聲壯日月照耀旌旗楊身中衮裳朱衣繡
酒酣歌舞爭為夀父老人人被寵恩租庸世世蒙蠲宥
云胡伯心猶未忘意氣激烈非虞唐不歌艱難創王業
却思壯士守邊疆臺前風烟起天末臺下寒流動毛髮
黄昏不敢問前途駐目更看芒碭月
　　清明日
不覺離家月再圓船頭揷栁記流年短衣烏帽四千里
落花游絲三月天夢裏松楸隔吴越眼前行李到幽燕
流光倐忽不相惜幾時歸種山隂田
　　泊兩河口
疊浪龍鱗合䨇河燕尾分繫船欹野樹炊飯煖春雲雞
唱荒村得沙崩永夜聞明朝逢改火熟食侑芳尊
　　鄆城縣
廢塔千年寺荒城有數家行行過村落稍稍見桑麻薄
酒髙論價輕舟淺閣沙無言對春晚獨立數殘花
　　夀昌驛
細雨止復落逺山看更無樹光連墅迥人影共㠶孤縣
逺先逢驛河窮欲問湖不知齊魯近祇覺語音殊
　　安山湖口阻風
昨日清明今日風安山湖中浪拍空日輪無輝太陽怒
蛟鼉舞波魚眼紅小船漂揺大船立三步回身五步揖
雪色遥將澥渤翻雨聲暗入龜䝉濕馬上行人沙沒脛
槎頭漁子雙緡盡鴛鴦翅薄不禁寒楊栁絲長弱難定
我家賀家湖水隈浩歌欲上黄金臺南風苦少北風急
二月已過三月來吴雲迢迢天際白燕樹沉沉望中黒
安得飛章訟風伯矯首天閽三太息
　　次日過安山湖
泰山兼魯望積水與河通月白開鮫室天青出貝宫舟
航雲物外郡邑有無中旅泊無愁晚終宵野燒紅
　　三月十五日夜對月
春來海月圓三度一月一圓看一處吴城雨落燈花稀
滁水風髙花滿樹那知今夜客東昌蓬窻坐納星斗光
月佀兩人還對影人看三月轉思鄉鄉路四千雲漢外
後夜月圓何處在安得月圓長不虧我身在家無别離
　　懐鄉中舊游
年年出郭送殘春短履輕舟四五人鬬草賦詩分險韻
折花行酒記多巡山從蔦塢看青靄水入梅溪采白蘋
今日春歸身是客天涯相憶涙沾巾
　　過張秋傷河決都水監
可憐都水監無復漢官儀洲渚沈遺跡魚龍識故碑日
斜漁唱斷風細客㠶遲前代多耆舊時來詠黍離
　　四女樹曲
故城北邊古槐樹樹傍有祠祠四女人傳四女初種時
誓教一心千萬枝到今緑雲埀䰀鬌正如姊妹梳頭坐
宻影輕移舞袖翻繁英暗識歌塵墮皇英紫竹吴姬草
血涙愁心入穹昊何如此樹無所思枝枝葉葉不相離
樹頭不宿孤飛翼蝴蝶鴛鴦戱春日樹下人來掛紙錢
葉映新粧好顔色願得女工織巧蠶倍收年年女伴賞
春秋
　　夾馬營
船頭鼓鳴逺洲曙起行夾馬營東路路傍旗影戍樓風
樓下人家緑楊樹憶昔紛紜五季中九州割裂争羣雄
天子深宮禮清夜人間勺水浴真龍龍光燭天香繞室
三百餘年基一夕檢㸃初歸大耳公黄袍已兆陳橋驛
後来二主墮危機東南數星如奕棋聴徹行都六更鼓
不思藝祖一戎衣宗社既亡元鼎失此地凄凉但荆棘
明月微連鬼燐青流水寒通汴河白櫓聲軋軋日東西
弔古無人鳥自啼我欲悲歌不能去獨倚營東聴馬嘶
　　直沽見潮
我家東海頭門前潮水鳴朝昏自從江淮來不聞潮聲
見潮痕别淮入徐沛日日對黄河河流渾渾東到海我
不如何愁奈何河中半月餘逆流千載折南風喜人北
風怨憶著潮聲夢吴越下水復上水行行抵直沽我家
門前舊潮水忽復見之當海隅憶我去家正月末桃花
水生洲渚闊今我憶家春欲歸月缺半圓潮水落潮落
當更長月缺當更滿月色潮聲無盡時天地乆長人世
短明朝又北去見月不見潮潮頭有魚好寄信欲持尺
素託波濤
　　楊青驛
楊青驛前楊栁青馬頭南去船北行北方土寒春尚淺
三月盡時鶯未鳴倚馬停舟競攀折青絲絡手花飛雪
人心自爾憶鄉闗栁色何曽管離别草木無情是楊樹
莫種驛亭分别處舊愁新恨幾時休前頭又入楊村去
　　送陳中復先生
水國春雨鳴雲開逺洲曙㠶檣載風色言指東霞去月
落蔣陵鍾潮生越江渡方忻盍簪樂欲别愁反遽
　　贈嵩陽道士
道士嵩陽住前年闕下來方瞳能鑒識短幹不驚猜每
出淮王邸還過簫史臺韓湘名豈幻曼倩語兼詼禦臘
作薪火休糧是藥材松將枝作盖棗用核為桮方死三
尸泣詩専八斗才送人時借鶴乞雨或分雷玉節秋朝
帝黄芽夜結胎丹燒葛洪竈韻冩野王堆海信青童得
春衣玉女裁愧予知守牝求道未逢媒五石飢難飽三
華凍未開相期游汗漫從爾到蓬萊
　　題夏山欲雨圖
雲濕樹隂稠山炎雨氣浮暗邊疑鴈蕩佳處失龍湫舟
楫荷華晚川原稌黍秋空憐頭上黒詩句若為酬
　　題夾竹桃花圖
青泥白石净無埃碧雨紅霞次第來可是瑶池春醉裏
借騎阿母小鸞囬
　　泗州舟中懐鄉友
年時憶友在吴山只隔錢塘一水間今日獨看淮泗月
千山萬水不知還
　　豫河舟中
豫河曲北運河多水轉灣碕疾似梭直港得風斜港背
櫓聲㠶影兩相和
　　通州行營(三月二十/二日到)
兩河樓櫓枕孤城四野貔貅列萬營飲馬直疑天漢落
揮戈可使塞雲平三春日裏旌旗影五夜風前鼔角聲
北去塞塵無朔漠南來王氣有神京玉門都護傳書至
羽扇將軍草檄成社稷山河開帝業鳥蛇龍虎識天兵
令嚴步武威容盛夕報烽烟氣候明佇看長驅清瀚海
始知臺閣著勲名
　　奉和春日汴河即事之韻
百年形勝幾風塵此日昇平氣象新月裏皷鐘官寺晚
鷗邊楊栁故宫春停橈老客經遊少横槊將軍感慨平
惟有懐陵芳草色東風依舊緑如茵
　　和頥菴安山湖對月之韻
月白際髙天波明滅逺川風聲羌管細星影酒杯圓去
鴈穿雲幕驚鷗響荻鞭將軍占破敵太白更西邊
　　和頥庵登東昌忠心閣之韻
重重城闕擁層臺畫棟雕䦨四面開海岱浮雲疑地湧
旌旗拂日自天來平田斷隴參差見細栁柔桑取次栽
過客登臨能作賦懸知獨有樂天才
　　别家(以後途中/前後作)
逺别辭親苦念家馬頭明日是天涯牀前小女知人意
也學悲啼向阿耶
　　出都門
欲抛筆硯學從征跨馬彎弓事事生今日都門辭别去
春風一路入幽并
　　江上
山峯如馬浪如龍巴雪消時春氣濃萬里順流東到海
石頭城下合朝宗
　　江㠶
輕輕窣窣又蓬蓬十幅齊開面面風望沒牙檣人去逺
碧山盡處影孤鴻
　　狀春
浮萍錢小穿蒲帶楊栁眉長妬杏腮北雪乍消鳷鵲觀
東風已入鳳皇臺
　　賞春
日日東風處處春六街車馬蹴香塵曲江水滿花如錦
留與陳王賦洛神
　　新月
素娥新畫半彎眉丹桂花開向北枝街鼔未鳴人未絶
清光雖好不多時
　　聞曉角
吹沉玉兎是金鷄調苦聲長思轉凄馬上騰騰殘夢裏
不如聴得在遼西
　　二月望日
蝶衝花雨燕爭泥晝夜相停漏刻齊心在故鄉身在客
不寒不暖過淮西
　　歎花
一簇春心鬬晚粧凌波妬月暗生香多情莫上朱樓望
金谷佳人恐斷腸
　　淮上漁者
八尺長竿一具罾前船相喚後船應得魚換米兼沽酒
更取魚油作夜燈
　　芳草
逺拂青霞軟簇茵壊宫荒寺一時新謝家詩句王孫賦
不解迎春是送春
　　黄河晚渡
下馬埀鞭更整衣晚風吹面不多時打將雙棹過河去
新月已生楊栁枝
　　郵亭殘花
紅紫無多嫩緑肥五更啼鳥怨春歸都縁來往人攀折
不為風揺雨打稀
　　對花不飲
好花名酒兩堪誇酒面花容一様霞昨日飲多花笑酒
今朝病酒笑看花
　　竹枝詞(黄河/所見)
春來日日起狂風不分南北與西東行客怕風兼怕水
幾時上得吕梁洪
為防㶑子向中流外倒風多裏倒憂莫道路途行不順
邳州徐州又濟州
前船夫問後船夫爾在河南運米無九十石糧車十輛
幾多牛疋幾人驅
新黄河接老黄河河上船同蟻陣多一派棹歌天上落
分明口口歎阿㗻
金龍王廟在河干刲羊燒酒上杯盤乞得好風行半月
歸來廟下賽衣冠
挂㠶撾皷響耽耽南船北船宻如蠶往日南人齊赴北
如今北客盡朝南
南客新來北地居莫因蓴菜憶三吴椹子酒勝桑落酒
槎頭魚賽細鱗魚
　　三月三日
自别鄉關已月餘可堪禊日尚南徐我家正在蘭亭下
曽有流觴念我無
　　使風
潮勢風生兩岸平船船催著掛㠶行便須飽飯看書坐
坐近船頭聴水聲
　　阻風
三日北風吹不休一時南客盡停舟可憐同在江湖上
得去心懽未去愁
　　買酒不得
村頭小店不多酤過午尋來即道無萬斛詩愁澆不得
未縁今日是三閭
　　獨鶴
一辭伴侣出仙宫孤宿孤飛任碧空昨夜月明遊赤壁
舟中逢著大蘇公
　　廢寺
雨沉畫壁火燒碑白髪殘僧問不知惟有當年駕經鹿
時来偷飲碧蓮池
　　逺興
漢家新築受降城沙漠長驅百萬兵不為三邊勞戰伐
須知四海慶昇平
　　春思
看盡梨花到栁花春光只為馬頭誇有時吟斷無尋處
小巷東風燕子斜
　　陌上暮春
鬬草聴鶯非我事傍花隨栁亦閒人如今去作扁舟客
燕趙江淮過一春
　　隄上行
桃枝著葉楊枝軟芹芽出土蒲芽短隄邊人唱蹋春詞
河豚吹雨晴江暖
　　春夢
風沙三尺燕山夢不夢燕山只夢家枕上分明兒女說
阿婆忩下瑞香花
　　晚雨
曉占霞氣晚溟濛細逐輕烟響雜風一㸃船燈人半睡
滿天曛黒不開篷
　　解悶
細傾金媪雙尊酒浪擬唐人七字詩人世百年今四十
大都難得是閒時(行次徐州忽遇金/氏媪賣酒極佳)
　　旅夕
風餐雨宿豈堪論夜夜船移處處村更有無情是明月
照人離色近黄昏
　　春興
渴飲饑飡睡起遲好山隨意看多時㡬迴落日東風裏
船過郵亭總不知
　　渡淮有感
十年前問臨濠渡今日重登淮水船一片征㠶沉夕照
兩行客淚落春天
　　從軍北征
曽向東忩事六韜擬將弓馬屬羣豪探兵已踏葱河雪
刮冦當揮大食刀
　　春詞
淮東兒女十四三掘菜條桑學養蠶春氣熏人濃似酒
不曽飲去也須酣
　　寫情
濟上風烟汶上田計程幾日到燕然午來一覺江南夢
只在青山緑水前
　　晴景
蜂蝶飛來花滿枝無風無雨兩相宜紅霞照影宜春苑
緑浪生香太液池
　　春夜聞笛
月涵河水水涵天鄰笛聲聲起别船更莫苦吹腸斷曲
從來孤客夜無眠
　　憶逺
良人逺戍玉門闗十度花開未遣還但使報君心膽赤
莫教愁别鬢毛斑
　　鷺鷥
絲羞頂髪雪羞裳歛翅凝眸立野塘日晚蓮船驚起處
逆風飛去兩三行
　　遣懐
阻風中酒髪鬅鬆寫字觀書事事慵忽聴鐘聲忙睡起
海神廟下看迎龍
　　獵騎
汗血淋漓濕霧騣聲嘶眼疾四蹄風追鷹逐兎渾閒事
曽與將軍立大功
　　寒食夜
風定雲閒月倍明水禽聲煖夜寒輕禁烟不禁舟中客
留得春燈照二更
　　懐歸
側身天地雙蓬鬢寄跡江湖一釣舟今夜夜長長不寐
懐歸欲上仲宣樓
　　從軍行
都護書傳羽箭中班生擲筆酒泉東月支頭骨天驕臂
看取歸來第一功
鐵面將軍立戰勛青袍儒士學從軍擬歌吉甫興周頌
不數相如諭蜀文
　　塞下曲
玉勒新調宛馬駒金甌細㸃野駝酥夜衝虎口擒黄兎
曉過龍沙射白狐
石頭敲火馬跑泉直過隂山路八千不見長安惟見日
時將草色記流年
　　偶題
世上豈無飱玉法罏中亦有化金方不如去學劉𤣥石
一飲三年入醉鄉
　　舟中四詠
　　　篳篥
昔向馬前奏今來船上聞分明關塞月吹破楚天雲
　　　鴿子
篷畔養飛奴如簷望却無船人莫驚起留得伴檣烏
　　　燕子
止止復飛飛依篷更拂桅秋風從爾去船不到烏衣
　　　黄犬
花畔偷眠日蘆邊慣吠星寄書多不達煩爾到華亭
　　連窩驛次無名人韻
河連樹色涵清淺雲漾天光照蔚藍過午覺來貪覔句
欲呼杯茗漱餘酣
　　濟寧船上抄水馬驛程
苦愛山川不愛行小軒曽把卧游名于今忽作江湖客
却向舟中冩路程
　　通州立夏日作
涉春尚鮮雨入夏轉多風揚塵眯人目鮮雲麗璇穹夕
亱河漢白朝日旌旗紅驅馬出營門憑髙望雲中草色
青萬里驚沙颯飛蓬靈景耀宇宙流光激烟虹天兵赫
以壯敵氣銷無容顧言孱薄姿翩翩送羈蹤孟陽舎吴
㑹南陸薊門東纓緌易介胄顔状驚僕僮老親政在望
弱息未有從豈不懐所歸所歸我元戎
　　送陶宗亨囬越
鄉中曽未識濟上忽相親舊有通家好俱為逺路人鴈
聲連永夜栁色送殘春料爾南還日荷花照眼新
　　望北平
雨破晚風清依稀認北平臺空金氣滅河浄玉流明燕
麥疎春雨鶯花簇故京因思山水郡南北總闗情
　　四月十五日夜潞陽看月
前月在魯今在燕兩方對月非偶然人憐明月有圓缺
月光却與人周旋維南有箕北有斗箕翕其舌斗張口
我從斗口望南箕一身萬里方思歸
　　留别頥庵先生及李徐袁髙四公子分韻得朝字
　　　(自四月二十一日出/師以下詩皆軍中作)
擬逐霍嫖姚翩翩北度遼揮鞭空月竁飛羽落天驕坐
見風塵息寧辭歲月遥惟餘親有念暮暮復朝朝
　　通州抵三河縣道上與李髙二公子聮句
衆馬猶嘶皁荒鷄已唱晨(唐/)烟銷明海日風暖送晴塵
(李/)羌管新翻調戎衣穩稱身(高/)行看月三㨗書奏達楓
宸(唐/)
　　三河縣送三公子囬通州讀書
書生且逐三軍去公子還歸八魯莊燈火夜忩聮句坐
惟應説著到漁陽
　　因公子却寄頥庵先生
君留我去兩傷離一寸心隨萬馬馳後夜天涯看明月
知君臨水正吟詩
　　薊州
薊州古漁陽地勢殊豐隆三河漾其西石門限其東兵
餘歲屢歉四野無恒農老少衣裋褐園廬缺垣墉况兹
久旱乾冬春苦多風小雨不破塊犂鋤詎能功麥秋未
含穟苗田但髙蓬朅來覽原陸匹馬方從戎解鞍憇官
舎緑樹空亭中有鳥鳴樹間其雌和其雄物性有至樂
人情懐苦悰疇能撫罷民和輯與鳥同張郭久不作髙
山仰遺蹤
　　石門口
羽檄徴兵下朔方三軍已過古漁陽天連沙草春無盡
雪㸃周廬夜有光後顧車箱疑甲第前驅馳馬若羣羊
據鞍莫賦從軍曲留記成功軼漢唐
　　松亭關(即喜峯口峯亦作/逢近亦名獅子峪)
少弱不更事矻矻親簡編武經既靡習文義亦罔宣忽
值李輕車挾我越幽燕辭親拜轅門下榻禮殊専夕卧
薊北月曉衝灣河烟出入行伍間招邀相後先時於壺
矢暇共覽穰苴篇儀容見新態魂夢生舊憐今晨始出
關囬顧眇以綿豈不念王愾私懐動中悁軍容賴末光
師克愧無鐫願陳征戰績以付臺閣賢
　　寛河
鳴鼙起前旌草白露未晞中夏失炎暑曉寒尚重衣荐
登楊栁顛屢涉隂澗涯面黒衣有垢黄沙正霏霏道狹
師旅繁令嚴部伍遲景晏未投營人馬同飢罷鑽火爇
野草安能顧甘肥月出新築城四山若熊羆太白西方
髙星宿光陸離欲飛還故鄉雲路風力微幸逢堯舜世
佇候河清期再歌六月詩惻惻有所思
　　黄崖白塔
黄崖壁立千萬尺色黄乃是中央徳地當北塞壓𤣥冥
要使朔雲歛隂慝誰築浮圖如蟻蜂㸃綴霜雪縣虗空
健兒到來不敢視呌嘯山鬼訶神工我不知名問闗吏
吏言昔有金仙寺長廊齋磬雜鐘魚焚香膜拜多豪貴
由來南北幾興衰闗山不殊人事非區區一寺何足惜
萬里之城今屬誰
　　營中口號
曉問前驅晚問營槖駞牛馬一時鳴貪依水草寧辭逺
恐濕旌旗却愛晴燈火照山星萬㸃箭籌傳令月三更
漁陽已盡遼陽到早卜寧邉息戰爭
　　馬上
谷深風急㡌簷斜滿眼寒雲滿面沙騎馬過山看不盡
更多芳樹沒人家
五月營門栁始華新新草色舊人家鄉山萬里誰相伴
惟有囊中日鑄茶
　　惠州
雨出薊北門已涉遼東境驅馳未辭勞遇勝輙神領恵
州古名邦山水甚清緊水無龜魚樂山有金銀鑛龍蛇
畫塔廟象貝充市井一從桑海變此地為民梗棄之蕃
漢間清野絶巡省孤螢敗壁光老樹頹垣影方今紆聖
念規取作藩屏軍麾蔽沙漠版築興逺近欲令斯民人
恢復舊風景愧予厠戎行登覽亦多幸夜中起長歎五
月尚寒冷時時見寳氣星斗吐芒頴平明更前驅秣馬
度東嶺
　　重午日道中
遼陽道上見端陽異鄉景物思故鄉漫將艾葉挿烏帽
豈有菖蒲浮玉觴小雨暗空林麓黒飛沙漲川衣袖黄
此行已覺厭馳驟安得鼓棹歌滄浪
　　大寧
遼時昔有國憑陵我中華中華豈無人豢養如龍蛇噬
膚尚靡顧稱謂殊等差皮幣歲不足視之若塵沙峩峩
大寧城蕭后之所家晚節穢中冓牝雞鳴日車秦國乃
猶子貴寵莫與加作嬪帝王室而乃事毗耶範鐘創塔
寺祝夀期無涯迨今四百秋變滅隨雲霞碑文蝕土翳
隧道生蓬麻萬室無一廛安能恤其他空餘壞雉堞日
夕啼寒鴉仰懐慶歴間躑躅以興嗟
　　望遼陽
紫塞髙峯積雪明黄沙古蹟細烟横身從北地三都尉
目斷秦人萬里城渡處水横朝洗馬望邊月黒夜翻營
遼陽只在雲山外更入東風幾日程
　　野營曲(自五月五日至大/寧以下皆大寧作)
野營無城復無柵掘水為濠倚沙磧烏旗焰焰起中軍
氊帳重重挿戈㦸帳前健児椎大皷旗下才官彀弓弩
烟飛礟火奪天星風㸃柝聲傳夜雨時將鐵騎哨東西
沙草生香入馬蹄白狼河邊狐豕盡紅螺山外雪雲低
就中借問何官屬半是公侯半藩牧聖人三殿授兵符
列校兩邊聴約束幕府深沉晝刻遲烽堆寂靜羽書稀
裹糧束甲行分壘走狗呼鷹看打圍東飛金烏西走兎
九州四海皆王土凱歸莫忘野營歌歸向朝中作歌舞
　　途中覽古
滄海桑田幾陸沉兩朝誰復問遼金銅駝泣雨浮雲濕
石馬西風宿草深城郭廢多空夜柝人烟去盡滅秋砧
數行青史燈窗恨不及憑髙見古今
　　述懐
沙塲非故國壁壘非衡門乍習軍旅事耻無帷幕言曉
從驍將出飛鞚越平原晚逐偏校還星火散雲屯時維
斗挿午尚襲貂裘温輕雷始發聲零雨不及繁厓隂方
雨雹馬首已升暾顧兹寒燠異敢昧天地恩倦翮懐安
巢下泉仰髙源微軀故有託夢寐徒鶱翻側聞敵騎遁
萬里空藩垣譬之陽徳輝隂翳無復存先聲貴有實末
徳惡久煩冀全萍梗蹤歸養樂丘園
　　五月望夜六王川對月
家常見月望天涯及到天涯却望家夜半覺來行帳冷
流螢飛過石蓮花
　　沙塲曲
沙塲千里平如席中有黄沙圍古磧一自承平二十年
漢家不種邊城田田荒地虚烟火歇荒塜麒麟望秋月
今年五月漢兵來氣吞瀚海聲如雷聲如雷敵可却壯
士齊歌白翎雀白翎雀四海平玉門無壘黄河清男耕
女織休甲兵
　　寓寧軒記
洪武丁卯春正月辛未上命征虜大將軍宋國公左副
將軍潁國公右副將軍永昌侯左㕘將南雄侯右㕘將
東昌侯帥兵下朔方四月丁未出松亭關五月甲寅次
大寧大治其城垣為懐夷受降之地且將如此相機而
進也凢在師旅者皆露茨于野以須命時之淳從曹國
李公在行中幕府餘暇得搆草屋若干楹於城西南隅
以庇風雨既成題之曰寓寧軒識其實也初上受天命
奄有四海不欲久勤我士民凢塞外地悉棄不郡縣而
彼邉園亦畏威逺遁雖間入草竊終不敢私有我土宇
於是遼東西古北平之地徃徃清野數千里無雞狗聲
今上一旦惻然閔其處昔為中國乃今山川土田不收
不植不惟無以收輯我逺人抑亦有負我天地生人之
徳矣是以有今兹之舉焉之淳越氓也遭逢聖明之樂
以一介書生從我公萬里外覽河山之勝弔前人用武
之地因得發其感槩激烈之氣於文辭間詎非幸歟維
兹大寧實古東北夷白霫之界而契丹應天后蕭氏所
家也其故宫壊陵狼籍荒榛霜雨中與夫官寺民廬頽
垣廢址之出沒瓦礫者尚可想見其當日庻富之餘風
焉斯軒也地勢爽塏庭檣井級皆循其初欲求其為何
人之居為貴富為貧賤也已不可得但見環城諸山浮
青沃黛起伏映帶蔚有殊態屈指而數之得大小之峯
百有八十焉晝夜多大風盛夏不見暑氣非亭午不少
熱值雨輙重裘不能勝非復南中風景賴有山可以寓
吾心思是則吾身雖寓於寧有若不知所以為寓者行
見徳威所被流民四歸種落欵附變狐兔為牛羊化赤
地為沃野繼自今而来寓者耕鑿生息長為土著之民
吾則旦夕從公臥鼓偃旗凱奏京闕回視今日之居則
誠寓矣因記斯軒首述國家命將用兵之初意將書諸
石以告諸寧人是月辛未日唐之淳謹書
　　贈遵化縣義門劉善鄉
遵化城南五里賒前朝旌表舊人家門如彭澤惟栽栁
園擬東陵只種𤓰耕罷兒孫牛背穩醉歸父老馬頭斜
漁陽風俗從今厚陳鄭芳名可並誇
　　風雨歎
日日日中風怒號時復雨雹飛荒郊茅欄乍結未深穩
濕透席枕連弓刀大隂揚威炎暑斥青青好山如潑墨
弊裘不救須臾寒平地俄驚水三尺却憶江南向此時
蓮舟羽扇明􁅰絺夜來歸夢曽見之覺後尚續從軍詩
　　廢宅歎
纍纍壊墻如破甑百生不生荆棘盛華臺舞舘遺故基
欲問何人人不知昨日開池得金釧猶想當時美人面
飛螢走燐畫燈紅殘鶯曉燕清歌囀地老天荒世運移
百年幾家如奕棋南山有樹兼有石舊宅平來見新宅
　　轅門曉望
曙色滿軍麾轅門縱目時星河收鼔角城郭露旌旗馬
踏荒園井牛衝野廟碑塗陽新入貢白霫舊名夷有勇
思三㨗無謀效六竒前膽遼水外烽火雜烟炊
　　營中閒夜
閒夜樂從戎將軍百代雄佩刀懸玉虎缸燼剔金蟲逺
柝㣲侵月清笳迥帶風香騰罏面紫火射箭頭紅舞劍
知書法談棋識戰功明朝將閲武傳令選琱弓
　　西城一何髙
西城一何髙髙髙據山巔托基幸得所䃲礴乃其然思
昔未版築頺墉䕃寒泉狌㹳嘯其下荆棘産其間百雉
靡寸錐羣黎無一全及兹事興復壯觀踰古先風雨屹
不搖虹電紛相連廣可輯萬户逺當埀千年爻辭明設
險詩篇頌城韓不覩南仲功寧知王教宣鱗鱗郡中居
青青塞下田懐夷貴施徳報國在安邊同車或胡越耒
耜足戈鋋寄言乗障者采我芻蕘言
　　步出城南門
兀居苦無悰步出城南門直視何所見平沙接荒屯纍
纍十四墳昨有今不存問之何為爾墾發登城垣白石
為雉堞枯骸棄鳥鳶向來身外椁已作他人棺子孫流
徙盡誰復招其魂人生寄一世日望歸山原焉知百十
年變滅如浮雲山原未必安成廢亦難論路逢相知人
酌我雙酒尊且復與之飲悲傷復忘言日夕酩酊還擊
柝聲欲喧慇懃語戍卒我豈故將軍
　　奉懐頥庵先生
逺埃起千里惻愴動中懐中懐何所思乃在黄金臺臺
上一美人獨宿無嫌猜氣息若芝蘭咳唾霏珠瑰謇予
豈儔匹而乃志好諧昔者蒙縐絺臨岐悵分乖今也攘
素腕援琴寫清哀清哀未能宣攝衣步前堦仰視明月
光衆星為裵徊俛思履綦跡髣髴生録苔短夢無達塗
寸辭愧長才投筆謝衾枕𠂻誠詎能摧
　　奉懐
季夏鷹始擊温風入庭除小人有所思君子在逺途逺
途亦良苦王事迫簡書鐵馬嘶莽蒼霜刀拂蝥弧昨傳
過建州分兵作前驅折衝更何人忠勇相與俱義分皎
星日戡暴力有餘安知非衛霍為漢却匃奴我蒙公所
愛繾綣魚水如所慚幕中士局促轅下駒遐征不能從
假此塗陽居凌晨望朝鮮夕夢遼城隅臨雲憶搴旗見
月思彎弧身逺而心邇遲徊以躊躇
　　塞上即事
自為沙塞客風物總能詳野望氊為帳天寒毳作裳雨
稀山韭短風熱地椒香澤蒜元誇漢(漢張騫始持蒜入/中國此名澤蒜)
園桃或姓羌(胡桃亦/名羌桃)酒邊歌白雀(白翎雀本鳥名此/處有之因以名曲)馬
上射黄羊處處宜榆栁(二木/甚多)川川可稲粱蝟毛如爪利
麃角過人長(麃音庖如/鹿而長角)厓石青於羽戎鹽白勝霜(海子/中産)
(鹽色白/如霜)酥調籸子麪酪卧鹿皮囊(以皮囊貯酪激/使之熟曰酪卧)沙燕
形同鴿(沙燕大而/黒可食)河魚尾類魴性諳䝁豆滿(䝁音勞野/小豆也)
味别苦􁉻凉(􁉻音蕖􁉻/􁉻菜也)遍地皆紅藥當門種白楊上房
圍鼢䑕(鼢音奮如鼠而圓堆沙以/為穴開户知風可取以食)穢壤轉蜣蜋蚊少宵
眠著蠅多晝坐妨兒童能搏獸婦女不知桑戲作俳諧
體持歸詫越鄉
　　軍屋燕
軍屋初成燕來止口銜泥沙結新壘憶昨三軍未定居
燕燕依栖塚上烏軍今有城兼有屋燕亦來投軍處宿
但恐燕歸軍不見軍歸未歸看歸燕
　　紀行寄鄉中諸友
去年上天姥青鞵踏石苔路逢劉阮輩揮手使我囬今
年客錢塘愛食錢塘水水清多天風吹逐行塵起塵飛
腰下劍影落劍池雲延陵懐季子句曲禮茅君舉頭見
天居星辰擁黄道翩翩飛將軍先我入燕趙燕趙三千
里王師百萬兵誰將雙白羽笑贈一書生揚鞭滁水春
挂席莊臺晚嚮來思親淚征袍為之滿行行過淮泗暫
泊項王城王城楊栁樹黄鳥弄新聲明發上吕梁洪濤
天上落持觴金龍祠瞬息彭城脚彭城接豐沛慷慨思
漢皇浩歌黄樓賦擊節三侯章好風獲兼旬歴覽遍齊
魯吟衝豫河烟坐對金臺雨金臺留一月羽檄動三軍
旗鼓朝朝見笳簫夜夜聞乍思薊北門已涉漁陽外不
見萬里城但見萬里塞發鞍松亭口飲馬寛河隂寒雲
薄日色曙霧結歸心恵州又白霫意倦思少息登髙望
海山逺樹霞光赤時時擕小校孤嶂讀殘碑行處翻如
夢囬來却自疑所懐故鄉人縹緲越天末相見同我懐
分明照秋月題詩及行役念往愧飄蓬待教涼冷後封
寄向南鴻
　　夜坐懐錢塘友人六言
過却山山水水不知暮暮朝朝笑我塞中看月憶君江
上聞潮
　　續蒼蠅賦
陶唐子適乎白霫之野止乎塗陽之山月在弦矣斗插
未間出則接乎戎旅入則事乎觚翰天髙地寒炎暑不
干晨昏若秋正午暫暄私竊自計産于南荒畏處朔土
今則備嘗其寒不知有暑車馬而嬉衣裳而處無坐甑
之憂而有不箑之娱矣豈非幸歟何物蒼蠅百千其羣
自寅及酉營營紛紛勢同乎蠛蠓聲震乎秋蚊尋馨投
光靡隙不集既引類而招朋或揚眉而鼔翼周匝乎櫺
檻徘徊乎几席其㸃汚也則在白加黒因朱為蒼紈袖
洒松滋之墨烏巾著齊女之霜其攻鑽也則穢我湩酪
敗我醇酎淋漓我餅罌偵伺我罅漏三牲之味八珍之
養紫駞之峯𤣥熊之掌已先飫其所享矣其附於人也
則不蝱而創不蠆而螫撲面縁眶翔頥咂頞或升領而
拂髭或穿袍而入臆或盤辟乎介胄或從容乎履舄使
人目眩顛汗神昏氣塞白羽捲於飛揺蒼頭罷於拂拭
甚則投筆而輟書對案而忘食雖有千鈞之弩萬夫之
勇亦無所發其機而陳其力也下則牧䜿嗟咨圉人太
息犬彘為之囬皇馬牛為之辟易究其所患盖未能一
二而悉焉迨夜㕘半夢一童子黒幘青裙趨蹌翼如張
目吐氣揖而謂予曰吾乃見垢於子者也子固善垢吾
實何辜子不聞乎衣垢而豢蟣蝨肉腐而生蟲蛆醯鷄
麥鵝理固自如向也兹地蛇虺之宅狐狸之區烟火蕭
條草生郭郛死骨蔽野氊裘所都此吾徒之所經營而
恣睢者也今也兹地師環其疆士卒暴露區溲井竈錯
雜無序郊野為運釀之衢川原納人畜之汙方版築其
未完亦何有乎室宇此吾徒之所乗時而繁庶者也子
姑待夫民神奠居邑屋完固鳥獸蟲豸咸得其所白露
為霜北風其涼于斯時也吾則歛翅鼓腹委身於無何
有之鄉矣子豈久寓於此者哉吾豈久溷於子者哉余
乃怳然以驚惕爾而寤河沉月墮起而續歌歐陽子之
賦
　　六月望寓寧軒對月
好在塗山月如何看不歸枕添連夜夢人著向秋衣刁
斗聲偏急星河影自微王師千里外縧水欲塵飛
　
　
　
　
　
　
　
　
　
　
　
　唐愚士詩巻一
欽定四庫全書
　唐愚士詩巻二
　　　　　　　　　　　　明　唐之淳　撰
　　憶吴越風景
最憶吴中與越中四時風物總相同夏田苗麥雲頭緑
秋水荷花酒面紅調馬岡前看夜月呼猿洞口納天風
于今忽作邊城客白草黄沙兩鬢蓬
最憶吴中與越中千崖烟雨六橋風歌傳桃葉圍紅袖
酒熟松花注碧筒山面城池髙閣繞水心亭院小船通
于今忽作邊城客辜負滄浪一釣翁
最憶吴中與越中一江潮水限西東當壚村媪髙頭髻
出港菱船小様蓬鱠切銀絲開臘酒飯抄雲子芼秋菘
于今忽作邊城客飽食黄羊斷野葱
最憶吴中與越中黄梅時節雨濛濛松間採术尋真侣
竹下分茶立小童千頃白雲丹井月數行青紵酒樓風
于今忽作邊城客破帽戎衣逐塞鴻
最憶吴中與越中千年遺跡見髙峯山隂道士籠鵝帖
笠澤仙人射鴨弓六寺烟花迷逺近五湖風浪錯西東
于今忽作邊城客得失應期問塞翁
最憶吴中與越中好山相映翠溟濛桃花鸂鶒三春雨
蓴菜鱸魚九月風李白酒船尋賀老林逋鶴塚問蘇公
于今忽作邊城客矯首南雲歎轉蓬
最憶吴中與越中山樓月色野亭風江湖魚菜時時有
村巷桑麻處處同旋折藕花行酒令細書蕉葉送詩筒
于今忽作邊城客歸夢常飛東海東
　　大寧雜詩
正月丹符出紫宸三軍萬里浄邊塵天埀平野星辰近
地入皇圖雨露新已見城池開道路早聞禾黍變荆榛
燕然賸有磨崖石留待班生頌聖明
邊頭極目正漫漫隨處平川似海寛地勢北來通白霫
塞塵西去接烏桓氷霜山谷千秋雪風露衣裳六月寒
故國老親知念我憑誰傳語報平安
城郭迢遥雉堞危新添四面壯威儀日華煖映青油幕
雲氣時分赤羽旗塞口古河非禹跡塜邊荒寺有唐碑
正南回望家山逺挂席三江未可期
　　六月二十二日雨
永夜風翻海終朝雨蔽天乍醒猶有夢多冷却思綿白
浸千秋雪青沉萬竈烟惟應洗兵馬喜氣溢山川
茶熟詩成後香燒睡起初幾回聞塞雨何處得家書雲
擁門前岫泉添井畔渠漸看生意滿早晚食園蔬
　　始食菜
脂舝青陽初結車朱夏末絶塞饒風沙秋聲無時發僕
本吴越士懐歸若饑渴況乃藜藿姿羶食非所悦當庭
播嘉種日夕遲其茁甘雨從東來夜氣亦旁達勾萌既
膚寸顔色轉葱鬱朝來芼吾羮風味不可奪未論五内
駭已畏匕箸竭津潤生齒牙精神及毛髪道固希為珍
物有微見拔由來盤中飱豈是塞上物從兹慰羈旅灌
溉自無闕博矣天地仁永願充採掇
　　對昏鏡
白髪新添十數莖苦為看鏡太分明如今喜得青銅暗
紗㡌籠頭照不成
　　嘲破帽
風吹帽破不中修葉葉烏紗笑黒頭莫待學來弓馬熟
還家換取鐵兠鍪
　　晚步菜畦
雨滋沙土作青泥蘆菔蔓青各自畦今日無風天較暑
紵袍蒲扇覔新題
　　晚見胡蝶
晚風庭院蝶來頻可是多情慰逺人亦欲種花留蝶住
塞天寒冷不禁春
　　晚望奉懐軍前公相
馬嘶何當還鶴望亦已久道逺㨗報遲天涼秋氣首沙
風動百草城月照髙栁心隨土河流迤邐達遼右
　　榆菴記
菴之名始于漢許慎説文不載其事或謂作闇古諒闇
之闇讀如䳺皇甫規傳言規為將親入菴廬省視士卒
盖奄之字從草奄聲又掩之省也古者師行止頓大則
為壘障小則為營塢信宿則張幕幔持久則縛草為菴
廬以處焉周宇文憲令永昌公椿代栢為菴此又示敵
以甚久者也近世學佛者取以名其居而菴之名遂冺
其所自出亦可嘅也已今年夏余隨軍塗陽既雨閲月
懼夫秋髙塞寒復構小室為塞向墐户之制地多産榆
足以充用自是椽楹梁棟皆榆也其上則覆草加土以
障風雨倣宇文故事題之曰榆菴因竊自念方今王師
百萬烜燿朔土以開我疆宇天子公卿謀議於上將帥
百執事奔走於下智者獻其䇿武者效其力河南北平
山東西之民具舟輿載餱糧水浮大河陸出松亭以給
士大夫於數千里之外山川鬼神莫不震疊而吾也不
能出一謀効一力手不知弓身不識甲猶且挾冊以吟
安坐而食者果誰之賜歟夫榆之為木挺立而不倚介
也羣處而不疑和也雜施而不遜才也堅緻而不柔剛
也取火以應候時也介以立之和以處之才以周之剛
以决之而以時出之斯菴之名其足以警矣或謂予曰
是木也易螙以壊有若不足稱者何必眷眷於此哉答
之曰是菴也容吾之身禦吾之寒足吾所寓之日而止
矣彼梗楠豫章之居其能保夫久而不壊乎因識斯言
于壁
　　塗陽八咏
　　　金山積雪
積雪不知年炎天生晝寒南人初出塞渾作玉屏看
　　　富谷晴雲
溶溶谷中雲西來復東去雲歸人未歸朝朝望雲樹
　　　蕭寺曉鐘
朝聴蕭寺鐘暮聴蕭寺鐘當年鑄鐘者陵雲起秋風
　　　玉川秋草
川上王孫草秋風幾度黄太平休戰伐邊樹射黄羊
　　　温泉煖浪
玉女來浴時丹光落秋水到今尚温温煖浪因風起
　　　土河夜雨
滉漾復瀠渟分明見底清塗山一夜雨流水恵州城
　　　西峰夕照
西峯含積隂落日載暝色照見獵歸人揚聲下沙磧
　　　東崦春嵐
雲破始見日雪消微露嵐馬頭春夢裡驚道是江南
　　北平白先生并四公子以詩文見寄喜而有作
先生詩篇漢魏體公子文章雲錦才一千里外相憶處
六月盡邊方寄來乍驚軒忩燦星斗已覺懐抱消塵埃
安得凌風緑玉杖共醉秋月黄金臺
　　立秋日
炎曦留徂夏金候應初秋烈風無時作星火西南流自
我違上國歲月忽已悠匈奴未克夷王師為淹留宵眠
枕干櫓晝食親戈矛伐榆結菴廬采菽充乾餱詎無飢
寒念遑恤為安謀所懐藥蘭北逺在金山陬列營正碁
峙鼎釡尚魚遊賁育奮其武樓陳壯其猶將畧貴持重
皇心在懐柔但俟銜璧至焉能事窮搜鳥獸尊鳳麟列
邦必宗周寄與同征者薄勞當永休
　　秋日雜題
月沒荒城曉角催風清平野暮雲開射鵰都尉分弓去
殺虎將軍奏捷來
蠮螉塞外風吹雨雞鹿山頭露欲霜為恐寒驚慈母線
起來先著舊衣裳
一泓清水古時河洗馬歸來飲槖駞不信邊州住多日
胡兒頭唱漢兒歌
深帽胡鷹緑錦韝髙蹄駿馬玉雕鎪向人意氣爭馳獵
欲取沙塲第一籌
自為邊客早知秋聴得秋聲起别愁野粟埀花羊乳子
一年多半在幽州
處處簫笳接斾旌時時風雨送秋聲紫駞白馬三千帳
野草荒烟十二城
三月邊城沒酒嘗朝朝飽飯索茶湯有時吟苦心如醉
吟得驚人似醉狂
萬里歸心折大刀三軍何日解征袍不如歸喫南中飯
緑芋紅鱗紫蟹螯
　　題秋山曉霽圖六言
藤杖髙縣曉日筍鞵軟踏秋雲好拉鏡湖賀老同尋句
曲茅君
　　奉懐北平莊上將出關者
使到燕臺好趣裝馬蹄何日遇灤陽捷書已報還師近
歸及秋原草未黄
出關容易入關遲久客尋常恨别離昨夜燈花開半朶
也因相見不多時
　　七夕
江南遊子遼東客元夕辭家今七夕塞中烽火㡬囬看
園裏嘉蔬三度折今夜月色天下同牽牛織女精靈通
烏鵲橋成夜光濕黄姑渚落秋機空再拜持觴問牛女
乞取河流化甘雨浄洗天兵歸内府萬歲千秋奉明主
　　客睡
客睡渾無寐歸心况入秋月色圓又缺行色去仍留多
病非關酒長吟不破愁家書空冩徧無計達南州
　　富谷驛雨過
晴時上馬雨時歸馬上看山失翠微七十里程三度水
不逢蓑笠盡氊衣
　　别大寧(七月十五日發大/寧以下皆道中作)
十二城中百日留來逢初夏去逢秋塗山今夜團圓月
猶送清光照馬頭
　　雨宿石洞
道傍石壁髙崔嵬上有空洞玲瓏開我行遇雨今寄宿
天氣黯黮雲徘徊洞前秣馬洞底卧蝙蝠飛來虎狼過
滴瀝微聞谷溜鳴凌兢恐踏雲根破夜深雨逼䰟夢寒
意是物外非人間僕夫未眠告明發囬首但覺蒼然山
　　神仙驛曉發
川光連莽蒼曉氣入空虚烽火清平際城池喪亂餘馬
諳來路熟人憶異鄉疎記取平戎事歸煩大史書
　　寛河城夜宿
新城聞鼓不聞鐘一夜潺湲㵼碧峯頃報入關多好夢
明朝應到喜相逢
　　入關
六王川上風如獵九公嶺頭天似秋欲知地氣分南北
減却衣裳入薊州
　　宿松亭關有懐松軒公子
獨行無所語公子在何方不作邊頭客仍居谷口莊山
川欣自慰書信好誰將今夜松亭夢琴尊興甚長
　　薊州逢頥庵先生及四公子(以下皆/薊州作)
四月暌離一日逢漁陽驛裏薊門東更相存問兼相遇
若箇傷離有瘦容
　　又和頥庵見貽韻
自别金陵笑語稀中途相見得相依也知幕府無多客
共候將軍幾日歸
　　薊州官署松鶴得城字
公舘闢軒楹長松有鶴鳴色兼秋共逈聲與月同清花
向吟邊落苔從舞處生吏歸門半掩不道在邊城
　　登崆峒山謁崔府君廟得暉字
杳杳祠宫壓翠微團團庭樹下晴暉石幢薤葉埀秋露
畫壁蛛絲織夜機駿馬頻嘶知路滑馴烏不動覺雲歸
欲尋往事題名姓白髪殘僧記憶稀
　　登獨樂寺觀音閣得聞字
層級帶城雲仙凡此地分野花為佛供庭栢當爐燻雨
壊簷前鐸蝸添石上文憑虛應領妙亦足破聲聞
　　分題得埀絲槐
葉如江上栁枝長花比巖前桂子黄自笑不隨秋試去
却騎戎馬入關忙
　　鶴夢得人字
夢隨明月下秋旻歛翅凝眸若有神偶到洞天經赤壁
舟中逢著姓蘇人
　　登薊州城樓得園字
塞北城當薊北門三河流接九河源霸圖已逐秋雲逺
節制新添虎衛尊幾處桑麻思樂業千家砧杵靜朝暾
此時天畔登樓望眼入西風憶故園
　　香林寺尋僧不遇得霞字
門掩北城霞庭空駕鹿車留題分貝葉汲井落藤華不
繫元無住忘生詎有家雲歸占杖錫人到禮袈裟石響
惟聞溜燈明不礙紗徒勞諸弟子香飯進胡麻
　　八月二日漁陽驛觀降王入朝得青字
此地降王欵聖明千麾萬馬自龍庭百年王㑹開圖畫
一代衣冠見典刑兵氣晴連遼水白路塵秋染薊峯青
佇看大史褒皇化不但燕然為勒銘
　　槐亭得長字
剪翠納天光因枝結棟梁月翻蒼雪冷暑借緑雲涼户
宻鶯窺慣簷卑客到妨不同穿螘穴詩夢入秋長
　　候國公旌斾未至得春字
遼海無波氣色新路人久已望車塵曉聴烏鵲心先喜
夜卜燈花夢轉頻已見單于來欵塞亦知天子絶和親
㡬時旌節歸臺閣共祝皇基億萬春
　　重游香林寺得游字
廢刹委荒丘重來是薄游詩因靈轍賦衣為大顛留榻
煖深宜晚鐘清逈得秋細思關去住欲别更須謀
　　寄香林僧得聴字
日斜人散鎖寒㕔羈思詩愁兩不醒輸與山僧無一事
白蓮花漏六時聴
　　松稍月色得西字
鶴枝不動兎輪低蘿逕無多影欲齊吟到斗横河漢落
殘光猶在畫墻西
　　喫秋桃有感
看得花開到熟時一年多半客邊陲明年秋摘知何處
重到劉郎未可期
　　觀薊州文廟秋奠
畫㦸門開兩陛嚴銀河不動夜厭厭儒冠曉逐文星集
教雨秋隨湛露沾樂備鼔鐘明燎火禮陳犧象列形鹽
皇威聖徳同無外絶塞偏州喜具瞻
　　薊州觀市集
九陌動秋煙千區列土廛物情占貴賤人語雜幽燕酒
瓮黄粱博柴車黒㹀牽自驚重出塞聊為買長鞭
　　薊門秋色得消字
秋色望中消黄微伴碧寥陣邊窺萬騎獵處落雙鵰雲
白初翻海虹銷半掩橋已今添客恨仍值雨休朝
　　聞國公重鎮大寧得雲字
秋風吹角動三軍入塞聲為出塞聞後隊隔山旗面改
前驅傳令馬頭分朝廷未下還師詔幕府重書諭蜀文
自愧身輕如野鶴一年來往逐邊雲
　　謝姬太守恵鶴
借來公舘作齋居復有仙禽伴讀書每送清音當五夜
時隨閒詠及三餘啄殘苔徑和烟掃舞罷霜翎帯月梳
明日南還須愛惜筠籠輕貯入藍輿
　　中秋夜燕集
白雲破秋色飛蟲起商聲漁陽明月夜鐘鼔閟寒城城
寒逼塞門櫪馬蕭蕭鳴及兹展良㑹座客欣合并飛觴
接軟語鶴髪間華纓明河西南㵼列宿正縱横雖非帝
鄉見稍慰羈旅情木落長白山霜飄大寧營上公未旋
斾我輩當遐征且盡今夕樂戎車有嚴程
　　又次頥庵老丈韻
崆峒山前夜看月月色秋空兩竒絶不知何處爛銀盤
飛上嗟峨白瓊闕蟪蛄啼霜秋氣悲烏鵲遶樹人思歸
天南有星千萬㸃離恨不敢分明窺亭亭長松古堦下
松枝無聲露飄洒倚松踏露勸解公手中偏著青瑶斚
願公飲此夀百千樂如食宻無中邊四夷不驚風雨順
月光如鏡長團圓匣底龍泉玉三尺英姿自可千金值
酒酣拂拭試舞之虹光倚天如月白今宵之樂當奈何
自古漁陽豪傑多臨風更賦漁陽歌
　　訪馬㕘卿得微字
公舘秋清坐不歸酒巵茶盌送斜暉相逢盡是天涯客
且借桐琴奏式微
　　送松軒公子之大寧
玉殿承恩日秋風出塞時山川開道路書劍逐旌麾文
雅時賢惜聰明聖主知鶺鴒原上望莫遣馬行遲
四牡去駸駸來鴻送别音塞雲低晚色關日下秋雲篋
有新題句囊餘舊賜金空同今夜客去住兩關心
　　送袁公子省親大寧
共是蟠山客我歸君出關别愁多夜月詩思减秋山野
浄風烟斷天清士馬閒庭闈開幕府亦足慰親顔
　　送髙公子還京師
燕山九月沙草黄曉河浮氷天雨霜狐裘烏鞾騎馬郎
馬蹄踏踏歸帝鄉黄金臺前新酒香子須先嘗我盡觴
半年同客情難忘白日聮鑣夜共床笑談在耳書在囊
子今去矣誰翺翔北來鴻雁斜作行河中鯉魚三尺長
我未得歸心獨傷子肯寄書魚雁將
　　八月二十四日遇國公入奏得星字
仙槎八月赴滄溟永夜三台動使星身上賜衣金虎面
馬頭飛箭黒鵰翎威光已接恩光近秋氣還連劍氣腥
誰道驛亭閒白晝却瞻斧鉞上青㝠
　　題衍斯道詩巻後(自八月二十六日入北平/城以下並在湛露府中作)
二十年來老輩稀白頭僧見説當時西風落葉前朝寺
讀遍燕山一巻詩
首首開元大厯間月中星瀑雨餘山自縁嬾冩勤看咏
欲得從師借不還
　　北平學觀石鼔(八月二/十八日)
郡學舊辟雍中有岐陽鼔古今所聞十左右各惟五離
離大星隕兀兀壊雲補纍纍營竈減落落陣沙聚質若
切𤣥玉制若覆冷釜氣若鎔五金文若斷釵股孤峯割
秋瘦千蘤摺春嫵森嚴列戈矛爾雅冠章甫厓氷溜靜
懸海煖浪掀舞催輈半折軸敗舫或遺櫓小龍彭蠡歸
大鵬扶揺舉斷苔明翠錦古墨漬潤礎思昔委秦郊雷
電驚草莽來牛礪其角鑿臼加以杵幸令依聖宫星日
照廊廡圭璧遜其光俎豆與之伍脱非天意存或是明神祜
深簷白晝永老屋祥鸞翥晴連畫㦸隂冷濕宫墻雨諸生
獲講解髦士資訓詁啓鑰煩豎閽碑本利商賈韋辭表
姬周韓語懐李杜雄章迭鏗鍧遺恨寄酸楚紛紜歐蘇
作詰屈韋鄭譜雖靡定彷彿詎非慕隆古鯫生千載下
匏繫三江滸神徒馳周南足不出城府適從遼碣役遂
作幽燕旅平生慕竒聞一日獲佳覩初臨色愈莊欲狎
氣斯沮如親至東都揖讓申與甫如親與田獵搏攫兕
與虎如虚藜莧腹享大牢肥羜如洗蟬蜩耳聆笙磬柷
敔羈愁破昏懜喜氣浹眉宇時維躔夀星歲甲在疆圉
天寒號鴟梟城荒茂禾黍宗周本余懐覽古亦天與摩
挲重圖訓䠞蹜愧庠序聊陳曹鄶風式繼韓蘇武
　　九日得鄉字
薊門秋月猶在眼燕臺九日仍舉觴病翁同舎喜無恙
公子出關情可忘鏡中頭髪忽欲白堦前菊花空自黄
試開懷抱取一醉莫為音書牽兩鄉
　　月橋晚步
鳳沼龍舟事已湮月橋烟島晝生塵芙蓉冷落菰蒲老
波面游魚却避人
兩樓鐘鼔自西東野水長天夕照紅一片閒鷗飛盡處
數家茅屋酒旗風
　　過髙麗寺又小髙麗寺
金銀畫壁謝觚稜中國人留外國僧今日寺存僧去盡
淡烟明月是香燈
繫馬荒宫讀古碑寺名猶識小髙麗傷心莫問前朝事
吹落椒花見黍離
　　謁關侯廟(廟在海子月河橋之西/嘗感於夢中重為修)
緑栁蒼松取次栽靈旗風煖廟門開百年遺構重修處
曽得親王入夢來
　　奉和松軒公子敬受鞍馬鷹鶻之賜
沙塞得風霜王庭被寵光錦韝鷹眼疾玉勒馬蹄香搏
擊當思奮驅馳未可忘恩榮有如此知爾繼岐陽
　　殘菊聮句三十韻
佳節忽如遺殘菊凍猶綻深黄媚秋清(白/)淡碧留日晏
微微霜粉傅(唐/)滴滴露珠間餘馨不盈匊(白/)短幹纔過
骭灌頻畏色損(唐/)愛重疑景幻紛披藉楥扶(白/)灼爍資
茗涮凍蝶隔幔窺(唐/)寒蝸縁徑綰㕘開星鼎峙並擢子
雙孿霞翻日炙殷(唐/)襭絢雨披幔荆鐫玉一圍(白/)沙揀
金千瓣廵防閨婢摘(唐/)移恐園翁訕衰思還丹駐(白/)媚
得粉黛扮風前醒醉眸(唐/)月下影童冠優游奈晚圃(白/)
蕭爽宜夕間悠然陶令思(唐/)佚以魏公宦飲甘制穨齡
(白/)佩臭却沉患屈辭飡豈真(唐/)蘇詠落非贗茹苗嘗雜
杞(白/)護本當去薍聊供開口笑合作青眼盼蘭茝本同
方(白/)松篁須共豢色連芸帙浄(白/)隂動緗簾幔炎凉飽
所歴(白/)文酒陪之慣寧為抱枝乾(唐/)不作裂車轘幸兹
異鄉對(白/)庻使羈愁鏟時冬改商律(唐/)授服補新䋎莎
階已罷蛩(白/)榆闗久來鴈親如螘付羶(唐/)戀若馬䑛棧
有田惟種秫(白/)無麥不為䴮百篇詩已成(唐/)千斛醑可
辦君毋蠧花妖我敢思筆諫(唐/)
　　和荅衍斯道見貽
五色雲緘喜自開驪珠遥帯佛香來孰知近處無靈轍
可信前生是辨才白馬秋清陪鶴駕貝章風靜啓蓮臺
飛虹橋下重尋日煩具鄉山緑茗杯
　　送袁公子回濟南
遼竭幽燕去逺征那堪送别在燕城居庸風色盧溝月
併作離亭一夜情
　　送黄大舎回山東
白霫漁陽又北平時常同住又同行于今忽送山東别
兩地相思共月明
　　暫宿八魯莊夢頥庵公獨宿城中
偶因送客入城遲舊院空牀旦宿時夜半月明山鶴呌
猶疑西閣共聮詩
　　為留人陳子新賦松隱
昔隱榖城山結巢松樹間巢深雲氣宻常有好容顔一
從離隱所雲袂飄飄舉手中五粒花服食生毛羽五年
在淮南十年在燕城安知赤松子即是安期生朝縣白
玉壺夜鍊芙蓉鼎春風熟杏田秋雨鳴丹井井香田有
歲人夀已長年山中猿鶴怨遲爾亦未延
　　漫翁禪師枉顧寓所適送友未還明日以詩奉謝
出郭餞所知行軒枉禪伯笑談詎無人惋恨余方積城
寒雨柝逈月出霜鐘白宵長夢轉孤跡疎心自宻浮雲
本無期一念即命䇿
　　題劉道權寫雨後雲林春山蕭寺二小幅(自九月/五日遷)
　　　(文明門新寓以/下皆寓中作)
榜船楊栁根雨罷溪水響深林人未還白雲自來往
寳殿插崚嶒松門半古藤日斜鐘磬發應有未歸僧
　　和頥庵翁贈窗下菊韻二首
半宜晴日半羞寒得近公家十二闌好覔畫人傳色様
黄金新鑄不曽乾
膩黄殘緑底禁寒移傍書帷更作䦨自是愛深看養别
向陽澆灌不教乾
　　燕山八景
　　　薊門飛雨
出自薊北門試尋桑乾源飛雨四面至河山為之昬髙
有營隖處驚沙走穨垣下有戰死骨白兼沙土痕奔潨
萬雷喧赤石孤電翻詎知蒼茫際神明悼其寃驅車過
古城暝拉翁投村解衣燎新火松亭已升暾
　　　瑶島春隂
王城古帝都宫闕宏且麗中有千仞峯岧嶤壓幽薊念
昔椎鑿初本自人力致燒蜃插文石竒功奪天地蛟鸞
失其儀濤岳遜其勢況當靈雨餘葱鬱藹生意深留雲
霧隂潤聚圭璧氣忽聞桑扈鳴君王思秉耒
　　　太液秋風
靈源道天潢滉漾裂厚坤邇兹日月輝星宿江吐吞其
深産菱芡其淺秀蘋蘩蘋蘩以共采菱芡以侑尊事殊
漢昆明派匪華清温時秋風露寂玉浪芙蓉翻行宫罷
夕月蘭芳菊揚蓀願同靈沼魚喣沫生成恩
　　　盧溝曉月
侵星度輿梁落月溝水上月光金鏡側梁影玉虹様照
人跬步間光怪百千狀得非夸毗子持此為譎誑意欲
剷琱琢寸刃不可向日出塵霧黄駞馬雜車輛喧靜猶
晝夜循環不須讓梁石有時泐泉流無得喪
　　　居庸疊翠
駐馬居庸闗仰瞻軍都山山深闗隘險石角泉潺湲昔
之巡幸跡今乃莓苔班尚遺千丈嵐蒼翠不可攀朝隨
飛雲出晚逐歸鳥閒片隂雨三尺一日四序環北顧道
阻長風沙正漫漫内華而外夷慨然起深歎
　　　玉泉垂虹
羈束戎馬間佳勝每虛歴及兹臨玉泉埀䇿任所適仰
瞻飛竇瀉玉流粲瓊液俯目視修梁縣虹飲春澤從龍意
徒在為雨功未畢思昔未亂初游賞隘泉石浮華等烟
電歌管化荆棘臨流歎遲莫暝樹起秋色
　　　道陵夕照
房山秋氣深陵寢久蕪沒羊馬穴蒼䑕麒麟卧秋月凄
凉雄圖盡寂寞王氣歇空遺夕照明遥瞻孤鳥沒有祠
山之傍聖代重先烈鴈魚固無靈蘋藻禮不缺側聞三
史統南北互馳突董狐無其人於此一慘怛
　　　西山積雪
維西有崇山其上太始雪天風吹不消海日照還結疑
是仙子居璚樓夾銀闕白榆種成林瑶草紛可悦我遊
值歲晏寒風為騷屑斧氷澗底泉敲火石上月道逢獵
歸人歌笑變凛冽川長狐兎淨旗颭鼔聲咽
　　舟中生日(十月十三日是日大/風以下並舟中作)
客裏逢生日舟中况苦寒家人具湯餅童子獻蔬盤風
送歸心切天長望眼寛唯餘親友念此日轉無端
　　直沽口占
一年長客旅卸馬復登船碣石山東面黄河水北邊形
容消霧雨行李得風烟更作南還韻山川信有縁
　　送仲權百戸之山東兼問薛正言
薊門同看月汶上獨登舟風雨青燈夜旌旗玉帳秋乍
分偏憶舊久客㑹禁愁若過菜州驛煩君問薛收
　　河西驛
午辭潞陽城明發河西驛寒雲遰蒼茫回雪舞虛白飛
鳥不得下驚潨暗相射停橈散水華依樾避風力暖浪
換春酒盃陳十指直翻思出塞苦寒氣殊未極馬毛山
蝟縮人面深墨黒幸此舟楫安髙枕候霽色
　　滄洲
雪河浮長氷沿轉見絶岸人烟市集稀燈火舟楫亂漁
人扣舷語篙子中夜飯水宿有常程囬首歲月晏龍卧
江海泠石出梁路斷晶熒雲表星慘切煙際鴈驛鼓咽
不舒天鷄曉相喚鄉山夢中來塗囬未能半
　　徳州
徳州俯要衝地當舟車㑹浮梁直郭門亦以司啓閉東
南出齊魯西北達幽薊人民屋室稠商賈語音異聞此
古陵縣側塞隈風氣置牧超等秩自我聖明世戍兵三
千人將校十數輩河山為之雄城郭為之麗我來艤戎
艦登覽不暇備譙樓角聲動小卒催鼔枻
　　甲馬營
長河抱曲洲河轉洲面窄前瞻甲馬營近可半舎隔水
傍一鱖魚腹剖尾正赤知是獺所祭餘餕遺人食役夫
取以至令我三歎息自我去桑梓海月十掛壁薦奠誰
其尸蘋藻空自碧食魚感時序行矣望鄉國
　　臨清閘
長舟走浮梁雙槳如鳥羽今日復何日欣然慰羈旅所
忻遇我公使節還天府文章為冠佩仁義作干櫓鏗鏘
燭下詠脱略酒邊舞頋慚蜀嚴幙賓客非杜甫寒生臨
清闗白日欲亭午淹留當異途躊躇起凄楚
　　東昌府
夜深抵聊城城寒鼓聲四缺月翳復出人影霜在地繫
船驛亭樹門閉乆無吏邀呼其縣官如見燈火至披衣
待明星忽遇南來使手中尺素書上有平安字慇懃老
母念懇欵故人意緘封秋氣始展對歲欲季囬思萬里
别喜極繼以泪聊為數刻畱拂曉悵分袂
　　十月二十一日夜次甲馬營遇我公使還遂登舟
　　　陪至東昌行三百里餘公出示頥庵先生及公
　　　弟松軒見寄詩喜賡其韵詩凡四首其一以識
　　　邂逅之遇其三以答頥庵松軒金臺同寓之情
　　　云後四日安山湖舟中記
不奈寒侵季子裘忽驚同載李膺舟使星一㸃依南斗
肯作聊城五夜留
内墻隂處月橋西記得聮鑣覔故溪千里北風成悵望
幾時南客重提攜
琵琶山人白髮翁金玉文章氷雪容鳳凰臺下時常見
野鶴羣中不易逢
錦袍公子最多情每許山人並馬行今日獨乗官艦去
却瞻馬首曵心旌
　
　
　
　
　
　
　
　
　
　
　
　唐愚士詩巻二
欽定四庫全書
　唐愚士詩巻三
　　　　　　　　　　　　明　唐之淳　撰
　　安山驛
地凁河水涸北風吹衣裳豈但歲月晚所思道路長昨
日安山湖湖流浩湯湯今朝安山驛河淺失故常辛勤
自兹始艱險亦備嘗三朝歴半里五日一舎強呌呼錯
昏旦面日無精光船人赤脚泣行子中夜傷赤脚水破
骨夜傷悲故鄉
　　決河
近年黄河決其半民所居髙者為洲渚下者為沮洳昔
逢禾與麻今見鼈與魚園廬盡漂蕩桑棗遺朽株尚留
水中央撑拄不可除㕘錯犬牙峙纍纍星斗如舟行一
有遇墊沒無復餘我昨經春初瀰漫若江湖及還值冬晏
水縮成丘墟我舟既已膠我僕亦已痡瀝觴禱河伯利
涉期無虞
　　鄆城縣
夜聴墻下雞曉掃墻上霜雞啼霜正白繁星粲成章維
兹古鄆城廢塔河氷傍亦復有民社雞犬聲相望我舟
泊已久徒旅行未遑回瞻百里間形勢轉倉皇悶來走
平陸臨眺齊魯疆汶濟日夜去青徐互低昂泰山嶽所
尊鳧繹聖之邦歸田事則逺懐古心孔傷
　　曉起
驚犬吠荒村靈雞送曉暾風嚴銷酒色河漲沒沙痕黒
處山峯逺青邊野燒繁朝來日南至倚櫂憶家園
　　長至日
一年時序總途中(正旦元宵在抗州花朝在滁陽清明/兩河口端午到大寜夏至六王川中)
(秋留薊門重九/寓北平皆客中)古鄆城中復遇冬漫把詩篇供物色惟
憑酒力破塵容船頭月落長亭鼓河面風傳逺寺鐘自
嘆身隨戎馬後故山春事負耕農
　　夢北郭生(濟寧/道中)
美人星冠雲綺裳自我不見今三霜常時開口詠鳳凰
律中角徴宫羽商江妃河伯權相將山鬼木魅無精光
俄然一斥萬里鄉十口奔馳饑無糠昆明池寒荷葉黄
椒花瘴重餐楓香昨夢遇之天北方手㪺瓊漿在我傍
或被短髪涕泗滂人耶鬼耶杳莫詳有魚不得升天潢
有鴈不得過衡陽此生已矣空慘傷他生尚卜同翺翔
　　圈里村
曉望嘉祥山晚投孫家圈墟曲烟火亂天髙雲景鮮道
旁一廢碑糾結苔蔓纒知是古鄉校篆筆有瑶鐫況兹
鄒魯邦文物自古先云何喪亂後爼豆沒戈鋋當時揖
讓地草木牛羊羶方今際文明百舉無棄捐子産如可
作諸生思執鞭
　　懐鄉中馬蔡三友生(十一月十/日沛縣作)
分首春燈後懐人臘雪邊河山經沛邑行李滯樓船茗
煮瓊芽嫩醅浮緑螘圓此期知不逺歸及燕鶯天
古碣時時讀長河處處通所嗟行役地不與故人同雀
啅深愁雪魚吹細起風尺書雖滿紙鴻鴈幾曽逢
　　沛縣
順流兼長風席挂風轉急雲寒景色晏人逺鷗鷺集久
行厭風水數日臨險澁逆浪側倒翻洑包沙流入睢盱
勞頸脰頹倚若維縶幸此天意泛談笑開怏悒眼明清
鏡朗思湧源泉汲谷亭回首遥豐沛行將及山殘王氣
歇牛卧角濈濈巍然歌風臺于以覽原隰
　　夾溝驛待後船不至
待船兩河口沽酒夾溝邊羇旅身如病淹留日似年層
氷因雪急破浪得風偏京國三千里蟾蜍兩度圓
　　東昌得家書
七月家書逺使將那知今夜泊東昌朝來曽與家人説
蠟燭開花鵲噪檣
　　徐州
前舟及彭城後舟過豐沛河氷堅無聲相隔兩舎内舎
舟輕覔車累日不得至欲飛乏羽翼欲渡安能濟朝登
柂樓望林壑聳晴翠山中幾陳蹟一一皆可喟到今飛
鳥盡何以留淹滯重懐眉山翁文治今誰繼
　　秦梁洪
前月公使還送之聊城東今日公使出遇之秦梁洪公
如虬與龍來往無定蹤我如萍與蓬流轉何終窮淹留
千里内再得仰音容下馬野人家星稀月當空山爐爇
枯桑土甑炊新舂問言及母妻慇勤慰冲冲復許還故
鄉送之以僕僮期以閲歲見鐙罷桃花紅一飯恩必酬
禽魚戀淵叢明日車馬異天涯矯冥鴻
　　黄樓(十一月十七日為船凍/登車以下皆車中作)
東方明未明殘月光睒睒首路黄樓南樓鼔聲紞紞我
來何苦難日月徒荏苒川行無全功陸涉此其漸橋危
驚路折牛顫畏坡險僕夫又已病衣破脛不掩風淒手
足皴霜重語音慘我非肉食者安坐敢自慊
　　宿州
我車何啍啍駕出城東門城小州事殷應荅民力煩夕
驅荒莊北香山含半醺莽然百里内宿草蔓平原前經
石橋阻始見雞狗喧又聞衡門下兒童誦王言土儒不
識字訓解失本源下車使之前父老咸駭奔重為正譌
舛欽哉期勿諼
　　固鎮
匯河鎮門東河水清如苔其原發湖澗其流入長淮是
日天氣和惜此風日佳試臨清泠淵洗我骯􁫘懐漁人
四五舟中流正徘徊時復發清嘯白鷗無驚猜我本埀
綸者結茅東海隈一年苦行役不上釣魚臺順流絶奔
鱗安巢無夭胎跼蹜塵土人焉能與之偕
　　自徐抵宿道中紀事有懐北平頥庵公松軒公子
船上復車上徐州仍宿州不因河凍合那起客鄉愁曉
飯霜侵匕宵眠月擁裘家人裁小帽鄰伴餉乾餱坂曲
驚疑簸川平穩勝舟紖寒牛背澁軸墊僕心憂古跡迎
人問詩題隔日搜計程常屈指惜别屢回頭豈有懽傾
盖誰能怒挾輈因思安穩客文酒日風流
　　車上
老牛羸僕費驅馳逺道黄塵日暮時每為乗橋占去住
却因下阪識安危五雲宫闕徐王隴千載英靈閔子碑
欲斧澗氷磨剰墨駐車重寫出闗詩
　　徐王廟下作
好在徐王廟下鄰鄰人出酒飲行人自説王家多寵庇
差科不動是閒身
　　鳳陽府
青天雨黄沙白日赤若血孤城臨長河況在苦寒節去
城五里近仄徑又西折税車槐屋下几榻稍羅列況乃
公子賢饋酒甚清冽僕人半已睡呼起沾口舌飢寒固
已慰羇旅亦可悦山鳥則在巢家雞則于桀我異鳥與
雞奔馳何時歇
　　徐子方􁊷軒記
余先世居杭之新城自先大父以下始寓於越在元盛
時聞吾鄉有方員(仲鈞治/書經)徐鉉(子聲治/詩經)馬章(玉相治/詩經)三
先生者以詩書經教授于家得其指授者往往為名進
士而徐之二子伯與仲與亦有聲余生晚不及拜三先
生又重以私門多故不獲一還故鄉交其門人為憾也
一日仙居教諭徐君子方以書抵余自言與余同里閈
為世婣且以所名􁊷軒者俾余為之記余雖未識君間
詢君所深友則知君之尊府君徳卿先生與三先生為
契家而君嘗登三先生之門又從伯與君游最久譬之
田焉治其菑畬而不蕪者也譬之禾焉灌溉芸耨而有
秋者也又知君尚氣重義少壯時慨然有志於當世今
老矣方試其學為百里師而且以􁊷名自勵噫君亦可
謂有志者矣余也孩幼多疾未壯而孤家學荒落五榖
不熟不若荑稗之有成尚能為君記斯軒邪雖然余生
田間頗嘗習夫農事矣其畊之也必深播而耰之也必
時􁊷而沃之也必勤既然矣日以烜之風以簸之雨露
以滋之而熟矣人之學也亦然講習以明之師友以成
之貧賤憂戚以困之富貴利澤以厚之而已矣然其所
以盡之者人也所以成之者天也余知盡夫在已者而
委諸命焉是故舎田而芸人者忘已者也揠苗以助長者不
知天者也忘已者蔽也不知天者惑也吾知君不蔽不
惑者也將操吾耒耜而從君於學圃之中君庶以鄉故
毋絶我
　　王克仁記
徐甲孫乙者饒州餘干人也餘干初為州甲與乙爭山
乙偽異代劵為已物知州事唐毅頗嗜地理學州有葉
道士挾是術與毅善遂右於乙甲屈不肯平訴西提刑
司司下府君州往復數四卒直乙甲母兄王克仁故猾
吏也忿其甥不能申且將肆毒而無由因激之曰爾老
矣何生為甲訴愈力府檄傍邑安仁為覆驗州耆老吳
谷良等數人詣邑言乞歸地置獄自旦至暮不决各散
去惟谷良以善奕留邑長所甲呼谷良為助谷良不答
甲歸亡聊至夜自刎於邑之栁王廟門外克仁告州誣
乙殺之并道士谷良等皆坐繋拷掠不能勝乃皆誣服
谷良二弟丙丁及其子辛日遇克仁於塗輒言父兄之
寃詈辱之無不至適克仁之二子往其女兄家修佛事
還渡沙港港水湍悍日晚多大風二子不能舟溺焉少
頃主濟者來視舟見篙㯭墮水舟有遺槖且共僧食駭
曰此必王外郎家兒也持槖告之克仁輒笑喜曰吾計
得矣止家人勿出聲召漁者王大眼十數人出二子斧
其尸束縛之若加害者復投水中水濱有亡卒朱寄兒
匿林薄間須夜以渡悉得之克仁以吳氏口語故白州
曰吳氏殺我二子州追丙丁辛三人訊之莫得其尸巡
邏者顧見烏鳶啄水中舉而暴諸官三人之獄乃具府
司案下如法寄兒亦被獲諸都督府將出獄撫丙械言
曰殺二子有人非汝也丙泣問何人寄兒不肯言丙挽
衣不使去州幕長亦叩之寄兒言官但問王大眼言訖
而出大眼至自言我於二子無故人莫知其由克仁亦
爭之厲甚不能服丙復令谷良次子庚訴提刑司司下
其事如初州以疑讞慮其他訴并庚繫之谷良道士輩
已瘐死獄中矣辛季弟驢兒年十五請母自行竟訴闕
下上以付詔獄追寄兒湖廣且得其溺死狀并克仁賂
大眼等銀榖事方二子溺時出外索租去港八十里止
宿飲食物色可左驗詔克仁大眼等磔於市并誅克仁
家屬先主獄官若吏及仵作誅徙有差仍賜丙丁辛銀
若干兩以釋之時洪武三四年事也青州左衛百戸州
人葉莊椿為余道其事乃論著之曰徐甲之死過矣克
仁實使之乃以誣其讐并其所與讐者二子之死不幸
矣天實報之克仁又忍僇子之尸以賂夫人以誣其所
為口語者卒敗於亡卒小童是何哉易曰惡不積不足
以滅身身死家滅子無遺類天理之不可泯也如此然
而牽聯數十人或死於獄或死於術或死於變或死於
賂或死於法盖有幸不幸焉噫克仁之不仁甚矣猾吏
之􁧻極矣
　　贈段鎮撫詩序
鳳陽留守中衛鎮撫滕人段君世英以通敏武給之才
為上官所器使者久矣今年春天兵下朔方我曹國李
公奏世英以從事上可其請盖世英嘗逮事先岐陽武
靖王以所以事王者事公而公亦以世英為舊人禮待
加等凡甲兵金榖之數悉委之征戍調發之務悉資之
而世英亦盡厥所事一乃心力不告勞勩既三軍凱還
公方以事馳奏于朝命世英從行既奏上嘉其勤賜楮
幣五定以遣之還經濠梁見蜀王於邸第復有賜如前
數既侈上及王之賜得便道過鄉以省其親夀鄉之人
榮之為其僚友者咸為歌詩以豔之時余在公幕府且
俾為之序余思與世英初出闗﨑嶇戎馬中風飡雨臥
未嘗少閒據鞍覽古抵掌談笑未嘗不同善者掖之否
者替之又未嘗不胥助也每南望白雲孤飛彼齊魯吳
越觸目動心又必相與歎息或至泣下噫觀其事公之
勤思親之切則其所以事先與事其親者可知矣觀其
待余之誠之厚則其所以交夫凡百朋友者又可知矣
乃今寵錫優渥榮家及親思以答所知者圖報乎朝廷
思以榮乎鄉者圖顯乎父母若然則福禄之至庸有既
乎余也闕定省幾十數載旦夕將請予公以歸獲由山
東拜聖人之宫展顔閔之墓仰瞻徘徊歴覽文獻因得
登而翁之堂賡陟岵之歌諒未晚也請為滕人陳之洪
武二十年秋九月既朢㑹稽唐之淳序
　　將及鳳陽奉懐南澗公子二首
王孫送我最多情馬過新城復舊城鶯弄曉聲風正軟
草鋪春色雨初晴坐中别酒巡巡換巻裏新詩字字生
明日相逢更相愛為言軍旅在幽并
去時楊栁線藏烟歸日梅花雪滿天北鎮山川行處别
東夷鼔角聴來便青年從事慚孫楚白首窮經慕伏䖍
喜得重過南澗曲欲分淮水洗鞍韉
　　池河驛
前日中都雪都人慶豐年今日池河雪寒氷在前川平
明集僕夫飯熟猶晏眼髙呼强之飯牛凍車不前黄犢
成素驪烏巾為白氊却憶荆山外别有瓊瑶田去京尚
十舎去鄉仍渺綿安能訟滕六旭日布九天
　　清流闗
過阪當牽驢過闗當下車下車當用扶牽驢當用驅同
雲蔽曽岡積雪平丘墟行客歌苦寒羸童嘆無襦稍見
遲日升輕氷猶在鬚仰懐多病母長年卧茅廬靜言思
奮飛迫切危險塗危險不足恤菽水當何如
　　道中懐故鄉諸友
暗中櫛髪月中飡驢足凌兢度晚山殘雪滿川遺萬玉
好峯留霧失雙鬟此身老去星霜改逺道歸來嵗月閒
想得故鄉諸舊友青綾髙卧掩松闗
　　滁州逢王雲莊談蔡蘿屋
舊事吁可怪客鄉聞亦驚風波開貝錦雲路失鵬程莫
惜干城噐難忘伐木情臨岐無復得知作貴州賓
　　到京得毛鼎仁金齒書(十二月/初一日)
萬里書來已二年驚聞不死却悽然家人縱有惟存半
别夢雖多不記全目斷蠻雲心似雨淚兼蒲墨字如烟
可憐謝野原頭路誰向春風掃墓田
　　自京還越道中雜占六絶句(初八日出通濟門以/下皆車船上所作)
脱却雙輪換獨輪乗船人作坐車人明朝又復乗船去
却畏風波不畏塵
曉日蒼凉帶水烟畏途行盡半平川臨流自顧戎衣笑
車馬驢船過一年
毘陵郭外早行車小店鷄聲古廟鵶棟樹東邊門巷曲
隔墻新見臘梅華
數峯髙擁見岧嶤一鶴長鳴破寂寥欲過虎丘尋劒石
望亭亭上望楓橋
黄昏月出大湖東霜葉無多也自紅一色金波三萬頃
埀虹亭子正當中
齊雲樓上大飛沙楚國祠前箭似麻事業緫隨流水去
空餘人唱石榴花
　　常中過鄉中二僧官
去京三四日乍喜見扁舟塞夢猶驚馬詩懐却借鷗耳
邊吴語熟雲外楚山稠更得逢禪侣羊車肯暫留
　　南澗書屋詩序
南澗者我隴西李恭獻王之墓之原也書屋者王之孫
君讀書之所之名也堂以書名而書堂以南澗名示不
忘其先且有志於學也恭獻王為帝近戚恭獻之子武
靖王以帝甥為開國元勛二王徳業具載國史君之兄
既以襲封于曹君以貴介公子遭時平康若可以優游
家邦無事乎詩書者矣然方被㫖居中都之賜第距南
澗不逺恒閉户却掃日誦數千言時時登墓躑躅攀樹
哀慕擷其藻芹薦其時食其暇則過諸先生長老辨疑
析難俾益其所不足又其暇則吐為歌詩清婉麗逸與
山僧野夫較尺寸輕重不厭非篤志于學圖紹厥先者
能然乎今年冬眉山蘇伯衡先生嘗登斯堂而為君記
之矣他日復命其客㑹稽唐之淳序諸作者之詩辭盖
將輯而為篇什焉之淳庸陋何足以序之雖然竊嘗聞
之人莫不飲食也鮮能知味也若君之於學食而知嗜之
嗜而知樂之豈徒餔其糟粕以自昏竊其浮滓以自肥者
哉必也薰陶乎醇醲屬厭乎㫖甘不自知徳之潤乎身
而晬面盎背之可喻也故凡天地隂陽造化之理人物
鳥獸草木之故古今興衰治亂之原與夫三綱九法之
所以扶植淪斁者皆於書可究也君讀而究之究而知
之書何負於人哉藉出而用諸朝廷措諸事業不怍不
愧俾人曰惟恭獻有孫惟武靖王有子惟公有弟人何
負於書哉唐有良將相曰鄴侯泌西平王晟然鄴家多
書而其子繁不善讀西平身有大功而其子愬克踵其
武昌黎韓子咸為詩以頌之然其中寓美刺焉後之人
詠其詩懐其人未嘗不為之感激歎息也今君之姓氏
與之同其先勲業與之同其家藏書又與之同則所以
思為其子孫者宜同乎愬以自期勿同乎繁以自勵也
嗚呼四海之廣都㑹之大繼自今而咏南澗之詩者豈
無韓子其人哉敢請序而俟之是年丁夘十二月既朢
之淳序
　　題葉貢士湖曲草堂(十二月十七日抵/家以下皆家中作)
客來不騎馬反作艇子嬉醉來不著巾倒著白接䍦門
前一頃菱箇箇如紅玉收取當秋租食菱勝食肉湖稲
大顆粒湖魚三尺強稲可飯朝夕魚可煑羮湯東頭賀
監居西頭放翁宅看渠作官歸與渠作相識
　　題汪季子煮雪軒
煮雪當山泉松罏裊竹烟玉花光欲動蟹眼味初全法
自陶家得經從陸羽傳幾迴寒夜渴謀借剡溪船
　　送貢士㑹試
别酒頻頻把離絃欵欵聴舊霜楓葉赤新雨栁條青月
斧看修桂牛刀試發硎故山空蕙帳誰照讀書螢
　　題畫稲
稲田到秋熟歲歲常食粥食粥可療飢種田當及時
　　題畫菜
開畦分種味挿竹當垣墉安得身無病長為賣菜翁
　　弔錢塘盧清源墓
三尺新碑處士墳鄉人猶解説清源東阡西塚多金玉
不及盧家好子孫
　　杏田農賛(為醫/者作)
有儒而醫杏田之農不稼穡而三百其廛不耒耜而其
崇如墉湯液以沃其内針砭以耘其外明五運而無水
旱之菑却三尸而絶螟螣之瘵杏之殖矣猗儺其實人
飽我徳我食其力斯人也固非舎已而耘人亦非揠苗而
助長盖將祀董奉為先田歌靈蘭而擊壤輔大徳之生
生而無愧於俯仰者也
　　賦崔彦暉雪林小隱
羃䍥更氤氲林居静不喧晝光琴薦濕玉氣石牀温夜
雨泉驚枕春雷筍到門看知書畫法幽趣許誰論
　　題趙彦徴晴雙騎圖
得鞚金羈不動塵新蒲細栁曲江春瀛洲學士參差是
十八人中見兩人
　　留别錢塘友人戴錢二公(正月/朢日)
每向天涯共憶君及歸來日又離羣故人暫得從頭數
好句須留㑹面聞西子湖邊燈照月李陵臺下雪如雲
一身萬里尋常事塞北江南幾夕曛
　戊辰藁
　　過江浦縣與髙昂霄聮句
西收風正一帆開江浦城髙曉角催初日晴分駱駞嶺
五雲光湧鳯凰臺驛亭旗影藏新栁野店醅香帶落梅
北望醉翁亭子到欲尋遺刻步蒼苔
　　滁山道中雜題
谿暝深藏栁坡晴濕護苔只驚聮騎去不見一人來
麥隴叢叢緑梅香樹樹香山禽驚客夢村酒割人腸
虎過山風急山家早閉門遥憐未投宿月黑正銷魂
浮圖連石磴略彴枕溪灣驢背東風裏遥瞻管店山
人到説旌麾前朝過下邳自慚行旅滯非是戀吟詩
春樹留殘葉晴峯帶宿嵐滁陽山水秀人道似江南
林宻草纎纎卑枝拂帽簷春光來一月猶畏曉霜嚴
公館借吟詩行厨送午炊數株臨水栁曽得繫金羈
狹路轉多歧多歧可問誰試詢曽到客猶似未來時
獨樹廟門前鴉巢挂紙錢欲尋遺像問塵沒已多年
下阪復登崗前看道路長不知行幾日能得到淮陽
宿草發新荑沙乾葉未齊待教寒食雨緑映錦障泥
　　自濠抵邳雜詩
暖日輕風古道傍平原宿草正茫茫過橋驛聴津亭鼓
隔水船窺估客檣圯下無人邀孺子小山有賦憶淮王
細思楚漢爭雄日此地今餘幾戰場
河北三春雨天南五夜雷山川新氣色車馬息氛埃燕
逐遊蜂至鶯催候鴈囬不逢沽酒館何以得銜杯
山石搘橋險似梯下窺流水淨無泥水邊多少垂楊樹
著個黄鸝來上啼
紅白花開宿莽間長亭小店接村灣行人未識邳州路
馬首先看虹見山
　　銅雀瓦硯歌
漢日欲沒衆星紫老瞞干天擾天紀身辭簒弑遺厥嗣
却付分香兼賣履銅爵髙臺五雲裏聲色娛人死無已
西陵墓草青如洗舞塵細逐歌聲起臺傾土荒産荆杞
遺瓦深川良有以豫章得之䛕墓鬼琢配翰墨象焦尾
仍銘其陽志其喜硯工文竒稱二美隴西王孫武靖子
寳之不翅瓊瑶比芳春燕客陳棐几冷電晴雲照秋水
研辭釋文拂塵滓紅絲無光馬蹄毁鄴城狐嘷豫章死
一甓千年置郵耳欲鐫短歌愧無似乞借揮毫刪魏史
　　題趙文敏公書韋蘇州詩後
余聞前輩論二王書古人文章皆因人與文而異其體
如樂毅論之方整莊重東方朔畫像賛之跌宕不羈曹
娥碑洛神賦之憂苦飄逸要當心領神㑹今觀趙文敏
公所寫唐韋蘇州三詩亦然謹為之評曰水流花開鳶
飛魚躍秀野行雲晴空舞鶴南澗公其寳之洪武二十
一年歲次戊辰二月上丁日㑹稽唐之淳書于鳳陽行
第之梧月軒
　　賦髙氏苔竹軒
蒼苔緑竹誰所憐髙君作軒苔竹邊三春雨濕錦紋亂
六月風寒丹鳳眠有時自引階前鶴踏破雲根竹華落
有時自煑石鐺茶輕烟冥冥縈屋角我來正值清明時
蝸篆生香入硯池青葱色裏無人掃剥啄聲中有客棊
我知此君愛幽獨亦欲依君結茅屋乞借墻隂半畆苔
更植堦西數竿竹
　　登邳城樓(二月六日到邳/以下皆邳州作)
挂劍臺前事已非絆戈山下草離離城門日沒烏栖早
野渡風髙客過遲十萬牛羊新部落五千貔虎舊旌麾
泗河東接沂河去曽與行舟記下邳
　　邳州八景
　　　岠峯霽雪
玉龍行處夜無聲北面峯巒失翠屏天上白榆寧有種
人間瑶草不知名青燒獵火朝烟濕紅露仙樓夕照横
記得塞天曽見慣薫風時節到遼城
　　　僊掌晴霞
何處丹霞似赤城仙人掌上最分明若非玉女裁衣罷
定是天孫織錦成孤鶩齊飛天欲雨斷橋斜映夜還晴
㑹須絶頂營茅屋采作朝飡嚥日精
　　　圯橋夜月
泗水西邊沂水東留侯黄石有遺蹤一編不受秦人火
三寸終成漢室功曙色蒼凉茅店月履聲寂寞栁營風
我來圯下留多日幾度興懐聴漏終
　　　磬石秋風
水濱浮石勢參差風急秋清出韻遲總是虞廷春貢後
不同蕭寺夜禪時響連月壑蛟龍懼静荅霜林虎豹知
何處鐘聲起迢遞分明律吕逺相隨
　　　鹿湖烟雨
雨稀烟暝水増波鷗泛春聲入棹歌楊栁人家茅屋小
鱖魚時節釣船多暗歸浦溆鏘環珮宻掩峯巒濕髻螺
定有仙人騎白鹿夜闌來此奏雲和
　　　沂水春瀾
雪融氷泮發漪瀾望入河流杳靄間杜若未生黄鳥起
夕陽猶在白鷗間聲翻煖浪沉芳樹色漾晴嵐滅逺山
春服已成來禊祓傍花隨栁欲忘還
　　　魚亭晚釣
亭前不改舊山河落日垂綸感慨多客至已非金谷㑹
風來猶起晉時波珊瑚摧折遺蒲栁錦帳荒涼長薜蘿
更莫臨流奏長笛渚花汀鳥奈愁何
　　　劍臺野望
荒郊不見徐君墓此地空聞挂劍臺三尺英靈如有在
九原魂夢亦堪哀林烟拂水青萍合山雨飛空紫電來
望極吳中憶遺廟春風幾度野棠開
　　射狼曲
甲士重重旗簇簇一色晴原春草緑將軍小隊出嶧陽
健如飛鷹不可當馬人傳令弓人受騂弓在前箭在後
士雄馬肥弓力強膽落北山雙白狼吕梁洪邊鼓聲起
毛血斕斑狼墮水
　　題張從禮掩骼埋胔卷
洛陽張從禮之寓於邳也始至視其郊關荆榛翳如視
其原野白骨紛如則戚曰人實我敵人死人恤暴骨之
謂何我不彼瘞我則非人帥役者具畚揷掇拾任載無
遺焉擇燥剛之土若州之西北郛若南門之東若木社
若沙坊之隂為冢五邳人歌曰孰掩者骼張公之徳孰
埋者胔張公之義張公其痛瘞骨五區實豐其區而虚
其家既成時其春秋而設其奠又歌曰列塚惟五死骨
起舞籩豆孔嘉鬼飽而歌瘞於斯享于斯來者其冢之
後十有八年越人唐之淳過而聞之遂書以附于州之
志
　　喜國公大人奉詔北征
使節方臨外兵符忽自中素心承一徳綸語冠羣公馬
熟茐河草旗生瀚海風曉占幽薊色雲物霽崆峒
　　張從禮傳
張從禮雒陽人其先仕元有至行省左丞路總管者以
是久留于燕至正末歲大歉從禮多賑䘏之義聲隱隱
諸公間中執法陳魯公思謙郡人也臨薨托其幼子麓
於其友中書㕘政李公孟豳公為求昏于從禮從禮因
以女歸之而拊其家甚至洪武初年自燕徙濠未幾聴
自便居邳時兵戈甫定邳故軍壘骨胔旁午四郊無居
人從禮率童奴環百里内輒得輒收瘞多者千數少不
下數百凡為大冢五冢墓既成歲時徧祀之迄今弗替
歲癸亥春不雨吏民患之禱于城隍神則不應于羣望
則又不應有以滄浪淵神祠告者從禮則徒跣往禱浹
旬乃還復躬乞水于嶧陽山故漢令韓稜祠則又不雨
衆志方懈從禮誓于衆必得雨乃已已而雨如注吏民
徳之間竊自念曰人孰無祖亦孰無死吾去墳墓餘四
十年年幾八十祖兆蕪矣死期至矣恐身先朝露何顔
見先人於地下乎且麓已死惟有一息魯公之緒不絶
如縷吾二氏丘隴相望乃攜其外孫以行至則負土封
樹之時天大旱邙山草木無生色土墳龜拆版築不興
從禮慟哭籲天天為澍雨僅足襄事五里之外無霑焉
鄉人歎異為泣曰是還也不惟張氏之為飽鬼陳氏之
鬼亦不饑矣他如歛浮河之尸歲㓙為粥以食餓者死
不能歛歛不能藏者為之治其槥若墳遇遺楮幣於道
必詢其人以歸之其於周窮念故汲汲若嗜欲不倦不
顧家之有無盖其天性然也從禮名異四方之人識不
識咸稱為張義士髙其行而紀述歌咏之若干人洪武
十八年有司以掩瘞事聞嘗書其姓名于旌善亭云㑹
稽唐之淳曰余讀五代史獨行傳歎夫世衰道微茍一
行之可書者必為之表見于世甚盛心也矧今從禮之
可書者衆也孝以事親誠以格神仁及乎朽骨義周乎
人人顧今耄矣無一丈夫子天之報施者何如也然其
聰明康彊視聴不衰夀考之福盖未艾耳余北游過邳
嘗登所謂義冢北臨嶧陽西望季子臺弔羽布用兵處
沂泗流其下洶湧有聲朔風蕭騷落日照野草而巋然
之冢與彼數者參差乎其間從禮其無聞也邪其可傳
也邪悲夫
　　奉和憶邳城寓館之韻(三月二十五日發邳/以下係舟中所作)
陸賈曽存越班超解拓邊公方持羽檄吾豈戀舟船蒲
葉迎旋斾桐花落舞筵明朝氊帳月光照柂機眠
　　舟中有作奉呈公相
喜得天風送去舟還從楚尾識吳頭浪花白處魚吹雨
梅子黄時麥弄秋一派棹歌連觱篥兩行旌斾雜兠鍪
路人解説朝天馬昨日清明過泗州
　　和荅南澗公晚别後見寄之韻二首(三月二十八/日到鳳陽以)
　　　(下係舊/城作)
晚天相送不相隨正是初三月上時想得到城門半掩
一簾燈火數聮詩
寄來詩句慰情親首首清和字字真不合王維合王建
前身多是盛唐人
　　四月六日宿方東軒觀方集有作
星離歎暌乖簮盍欣㑹晤幸兹燈燭光獲覩鏗鍧句雄
若河注海纎若繭抽緒靜若禪士定專若獰婦妬朱絃
閟郊壇畫㦸森武庫髙將蹤漢蘇近或企唐杜羇悰滌
故煩雋腹飽新飫座有吳子賢雅多延陵譽衆樂方具
列善聴别音度愧余窘行役聚鮮别乃遽坐席未及温
秣馬已在馭詩殊伐木吟曲擬驪駒賦時夏宵苦長天
涼雨如絮城更猶隱樓庭鷄忽號樹悵矣明發辭餘音
寄遐慕
　　發鳳陽途中呈徐公子(四月八日以/下係道中作)
聮騎發濠州梅天雨似秋馬多同棧樂人少異鄉愁小
嶂藏輕霧深渦走濁流榆花零落盡春去若為留
　
　
　
　
　
　唐愚士詩巻三
欽定四庫全書
　唐愚士詩巻四
　　　　　　　　　　　　明　唐之淳　撰
　　奉和公相池河驛中留示之韻
君親俱在念風雨肯遲留不作隨陽鴈真如泛水鷗寸
心馳萬里一日似三秋料得承恩處南薫五鳳樓
　　過清流闗追和宋滁守林公石刻詩韻
亂後闗山開王氣雨餘行李帶春泥鵓鳩啄椹蠶開簇
布榖催耕水沒犂壁上好詩無客和井邊遺廟有烏啼
翻思野渡舟横處只在滁州西澗西
　　　附林詩
　病起溪翁枯佀木語多村叟醉如泥麥邊雨剰水鳴
　隴月裏農忙雲破犂山柳帶愁知客意野禽解事向
　人啼明年此日華時節我也東歸君也西
　　贈袁公子(四月十二日還京/以下並新居作)
往年同事李輕車幕府青年總不如談陣愛知司馬法
臨文能讀魯連書弓刀北塞秋風勁燈火西堂夜月虚
今日相逢畏相别天池早晚化鯤魚
　　東軒記
夫士有堅忍之操方未達時攻苦食淡人不堪其憂何
則素所養者然也至富貴之人舞歌聲色熟於耳目輿
馬服食便於口體諸所欲為無求而不可得脱能遺世
利擺斥舊習盖千百而什一耳此吾於曹國李公東軒
見之公富貴人也非賤士也三世兩王身襲重爵凡人
之所謂富貴者公一切屛斥不務凡士之所務者則惟
日不足焉方闢一室於中霤之東偏揭張子東西銘朱
子敬齋箴於坐隅朝夕覽觀以為修進之助其志之所
在有韋布之士不可及者之淳忝門下士知公為深觀
公之退食自公書思對命儼乎若至尊之在上而陟降
乎左右也齋明孝思致敬思慤凜乎若祖考之尚存而
愾乎若聞乎其聲氣也應接事類酬酢事變薫乎其春
温而脗乎其有度也竊嘗因而論之周公孔子之歿久矣
真偽善治之泯乎其無文也亦久矣或有其具而無其
位者有之獨漢諸葛孔明負王佐之才都將相之位其
在草廬也抱膝長嘯慨然有志於當時及其貴也廩無
餘粟庫無餘財猶與其子言學須靜也才須學也是則
草廬之困不能易廟堂之崇三分之權不能變靜學之
守真所謂豪傑之士也至宋魏國公大丞相之子張公
敬夫學孔明之所學志孔明之所志日居南軒究夫天
人性命之㫖嘗著武侯傳以見志位不稱徳識者恨之
今公家有魏國之勲身慕南軒之學譬之太山之雲足
以雨諸天下將見夫觸石而起耳然則南軒之所不竟
者於公盖將無憾焉且東之義於時為春於心為仁惟
不殺以為威故煦乎其若春惟惻隱以為心故肫肫其
如仁此又名軒之微意也詩曰維其有之是以似之又
曰靡不有初鮮克有終敢因記而并及之不然則公又
何以春風和氣名燕居之堂乎洪武二十一年歲在戊
辰夏四月既朢㑹稽唐之淳謹記
　　五月朔日雨中有懐靈谷禪師
涔涔西塘雨曀曀北山雲雲從望邊起雨向睡中聞徂
雨迷故轍歸禽失前羣異鄉多知友繾綣獨論文
　　和徐公子懐公相兩歲不得同賞端午韻
漲天風雨攬離情忽得新篇破宿酲眼底字疑山月照
耳根聲似石泉清每經佳節身多客却憶征途夢亦驚
艾葉榴花濠上酒元戎此日共誰傾
　　送敷竺曇住義烏雙林寺二十韻(寺有雲黄山并/塔又有雙神堂)
　　　(傳大士/道塲也)
雙林古名刹婺女之烏傷雲出漢水白雲歸山氣黄維
昔傳大士依山開道塲六時動天樂草木生妙香峯頭
七佛塔塔下雙神堂堂中席久虚猿鶴愁怨望吾師霞
外秀六十須眉蒼祝髪石橋左挂衣雙澗傍小笠冒暑
雨輕袍帶晨霜手持文部檄脚踏龍河航訪我𤣥津西
送之鍾山陽是時五月朔緑樹薫風凉薝葡白勝雲菖
蒲過人長我留看歸去遲迴以彷徨師行過越鄉煩師
一徜徉鄉中多親友念我幾迴腸為我少安慰令我羇
思忘馬羣有騏驥羽族有鳳凰覽徳匪稱力如火不用
光大士遲師久勉哉宜自彊
　　和徐公子同遊
地拱皇都接太微寺連岡阜勢峩巍殿門幡動朝行道
塔院燈明夜啓扉中使傳宣香滿袖胡僧露坐罽為衣
偶因晴日陪遊賞喜得祥雲傍馬飛
　　訪友不遇
觸熱訪君池上宅草屋竹籬新板扉黄塵撲面日卓午
知在翰林歸未歸
　　雨中遣興二首
舉觴問酒亦何如四月初連五月初出水大魚看處好
望晴乾鵲報來虚睡多夢熟還鄉路濕久蝸沿揷架書
安得此身輕似鶴雲頭松頂寄巢居
已晴還雨半隂天石榻紗厨不碍眠新水白翻風裏浪
好山青染夜來烟心同渴驥奔鯨海身學浮萍拂釣船
故國老親思望切數行音信若為傳
　　送白先生還越
三年兩度賜金歸南極文星隱少微聖主恩深才不忝
上公情重禮無違問船回馬丹陽郭臨水登山白苧衣
自念同征不同去煩君為我訪庭闈
　　賦徐公子澄碧軒十二韻
賜第古城東池連舊辟雍畫簷涵浩𣺌素壁動沖融公
子聞軒處長雲野望通影沉南寺塔聲浸北山鐘曲檻
臨流得横橋到岸逢龜翻荷盖雨鶯擲栁絲風莎借秋
簾緑萍欺曉幔紅蝸傳書法古魚識陣圖雄舞劍驚飛
鶴談詩起蟄龍自天恩澤溥向煖墨華濃氣浥研朱露
光浮射鴨弓我思分釣石莫遣碧苔封
　　暑坐喜雨
涷雨塵外飛凉飇霎然至逺岫分夕隂輕雷閣炎氣雲
端去翼滅石罅奔流駛境勝神亦融無言轉多思
　　讀和古體凡二十有六韻豐腴醇重有順無彊第
　　　其間與予過實君子寧失於厚公則有之受而
　　　不慚正恐不免見譏於識者别用奉答以謝愚
　　　拙時戊辰六月癸亥朔日也
王郎長詩壁壘堅老將睥睨不敢前方公偏師扼其吭
如竇車騎登燕然我聞一鼔避三舍鏃不破的敢言射
閉關朗咏二公篇纍纍星斗鍾山夜
　　賦得乾坤一草亭
天地之間寄此身九州隨處結比隣鄧林東影扶桑國
弱水西沉析木津坐上竹書開宇宙壁間藜火落星辰
不愁風捲三重破惆悵誰為百嵗人
　　六月十日夜宿江上韓橋店(是日舟發𤣥津/橋以下舟中作)
晨艫畏炎曦夕枕愛輕爽星揺大江動月送驚潮響微
鐘答野吹短夢興遐想雨止流螢來熒熒度疎幌
　　登觀音山洞(十一/日)
懸厓臨江臯飛閣棧石面空中金像古舄下雲濤濺淮
楚指顧間河漢中流見幸與風水遭寧辭登涉倦
　　渡江至儀真(十四/日)
山月未落潮水平不聞潮聲聞㯭聲乍徐忽逺復興舉
宛若秋天鶴鸛鳴龍潭已過儀真近江南行更江北聴
𤓰步屯邊戍卒閒白沙壩下鹽船並桑麻斾斾黍油油
楚色江光萬户秋七十里程弦様直好風今夜宿揚州
　　揚州(十五/日)
蕪城草色緑迢迢勝國繁華寄寂寥紅藥無人開錦幄
玉樓何處教鸞簫荒祠古木雷塘路細雨平莎揚子橋
五日惡風今日好攤書髙卧仰青霄
　　揚子橋
白浪迎船走玉龍船頭人聴廣陵鐘朱簾寂寞瓊花落
二十四橋空碧峯
　　邵伯鎮龍王廟
夜合花香槐子肥廟門人集祭龍妃靈風洒面雲旗濕
知是朝來行雨歸
　　髙郵湖(十五/日夜)
髙郵湖湖中飛蚊不可驅六月七月日未沒春雷隱隱
鳴菰蒲飢蚊如鍼峯飽蚊如櫻珠遶船大呌掌流血有
夢不得游華胥前人寄語後人道不信但看露筋廟(廟/在)
(湖/南)
　　淮安月夜
處處南風藕自香人烟多處是山陽兩城對壘車輪小
一水中流衣帶長哀怨昔曽歌布粟盛衰元不問金湯
今宵偶作淮東夢無柰月明思故鄉
　　夜過泗州(十七/日)
明月長淮水孤帆永夜船缺雲呈逺漢涼露落髙天州
近更聲急山微塔影偏江湖多興緒吾亦信吾縁
　　寓淮北行府呈公相(十九日抵鳳陽/以下皆鳳陽作)
府第雄深出聖裁濠城北面接魚臺恩波正比淮流逺
瑞靄多從禁國來周室藩邦基百世漢家戚里近三台
金魚玉帶親調饍日對南山舉夀杯
　　奉和公相韻
小雨濕斜暉殘紅閣翠微寺遥僧過少河漲客來稀習
静留雲住乗閒放鶴飛幾農侵月散知罷桔橰歸
　　夀公相(初三/日)
南極明黄閣長庚映紫垣地居勲戚右身處相臣尊金
狄符仙籙丹心照寵恩階蓂三葉秀和氣靄東軒
　　淮上七夕遇雨
雨雨風風淮上城水禽山葉送秋聲可憐今夜星橋月
不著清光照客情
　　往荆山道中即事(七月九/日登舟)
小河水深沒馬頰浴盤浮渡如浮杯碾渦咫尺不可上
四夫争挽聲喧豗大河雨餘勢業業邑人來迎具舟楫
片帆天際落春雲萬斛空中舞秋葉東邊雨響西邊日
船上鼔鳴船裏笛餘霞閃映一川明大魚驚跳雙尾赤
帆迴棹進指淝河塗山荆山顰翠蛾當年輯玉㑹朝處
今日西風生短莎山前屯兵半降虜山後人家盡禾黍
倚灘晚飯已黄昏將軍横槊方懐古
　　游塗山記
洪武二十一年六月既朢㑹稽唐之淳從曹國李公治
兵于鳳陽七日辛巳以上命賜楮幣于懐逺屯甲申度
于淝涉于渦入于邑逾于淮歴荆山弔卞和抱璞處登
塗山騎行五六里始險仄乃舎騎而步至山巔謁有夏
皇祖祠祠有白杏一本髙可五十尺婆娑狀車盖正東
一榦旁出不葉而下埀如乳然相傳每霧雨乳輒津潤
以皿受之可共道人食乳下有池方數尺全石而無土
邑人以六月六日修祀事至者無衆寡随汲随溢今涸
云祠下南行半里許觀啓母石石具人體昂首蟠腹而
蹲踞其言不經見疑石工所為也地多山查子正紅如
丹砂可取以食又有石蓮産岩厓上大如杯絶類芙蓉
華白色無葉好事者采去懸著户牖間能久而不萎又
行二里乃騎而下至山趾入黄熊廟廟祀禹父鯀黄熊
即左氏所稱者也廡下有祖無擇所為碑文斷缺不可
讀今為老子宫一黄冠主之黄冠奉𤓰茗以供公與客
步楸梧之隂念疏鑿之功徳與日月常在慨夫九河十
城八堰九澗者或興或廢或在或亡或已湮沒而無聞
矣遂賦以紀兹游抵暮宿淝上野人劉氏家明日浮淮
而還之淳復書其始末以為記
　　陪南澗宿(七月十/七日夜)
銀燭爛春霞髙樓隱暮笳月光侵坐薄雨氣入簾斜醉
眼翻嫌酒詩腸却愛茶語多渾不睡秋思逼窗紗
　　是夜䝉公相寄示三首因用韻以成
雲頭鶴背碧迢迢仙子飄然不受招直入銀河秋水去
好風明月是輕橈
日長公府坐論思羽扇風清虎帳埀望見石枰斜㸃筆
不知詩句欲懐誰
淮北淮南兩地情藕花菱子月三更心同老鶴無多睡
聴得東軒剪燭聲
　　和南澗經然燈寺韻
長塗䇿征騑解后棲禪處入門坐盤石果得山僧遇隂
泉浥雨漪陽坡䕃雲樹衣留大顛室馬繫支公墅一息
神已怡忘言轉多趣所嗟塵鞅羈又復揚飇去
　　和公相曉出中都父道門韻(二十一日發鳳/陽以下舟中作)
太微連甲第黄道接天居月柝收更罷星軺發軔初鞭
聲喧野渡旗影照村墟欲出懐調饍言歸畏簡書寵光
朝奏畢物色苦吟餘自笑從公後烟波負老漁
　　和公相舟行即事韻
水面吴歌接楚歌歌聲不似水聲多卸帆揺㯭過湖去
一路秋香生晚荷
　　擬唐人遊仙二首
度海乗龍底用船上清知號不知年西分弱水澆丹竈
東入扶桑繫馬鞭文字每書龍漢後封章多到玉皇前
幾逥下視人間世碧落空歌動八埏
家住蓬萊第幾峯靜如雲水動如龍九天官府無人到
八海山川有路逢岩畔牧羊曽化石坐中吹飯或成蜂
夜來青鳥雙飛去寄得麻姑信一封
　　揚州竹枝詞四首
隋家楊栁古揚州楊葉無多野水流莫説小紅樓畔路
瓊花觀裏少人游
小年曽入鎮南家囬首西風白日斜獨抱胡琴理胡曲
白菱飛上野菱花
十里珠簾賣酒旗一時都逐火雲飛傷心欲問前朝事
白髪淮人即漸稀
往年歌管不曽閒遮莫商船到北灣今日樵兒吹野曲
猶傳一曲漢東山
　　送一齋公子還鳳陽四首(七月二十七日到/京以下皆京師作)
同泛樓船上玉京獨騎歸馬向濠城日斜烟淡山如寫
江北江南一段情
緑浪輕帆潮熱後白雲歸路鴈啼時望來鞭影旗亭暮
吟過滁州幾首詩
疋馬新從闕下辭揚鞭疾去莫教遲尋常一様中秋月
誰似升堂捧夀巵
明朝送客出城隅先向東家借蹇驢僕健馬肥泥水少
料知三日到中都
　　和昂霄見懐韻
偶作淮甸遊空煩故人待執熱思雨涼馳情寄雲海豈
無黄髪期但恐朱顔改共保金石軀芳名歲寒在
　　讀千里題賞靜詩因而有寄
舊聞詩學有淵源喜見新題賞静軒拾得珠璣愁海客
織成雲錦費天孫竹烟茶熟風生枕鶴夢秋清月到門
我亦鍾山愛唫者好煩尺牘寄瑶琨
　　千里有詩見貽次韻以答
自入秋來相見頻手揮談麈愛清新三冬文史青燈夜
七尺丰姿玉樹春馬上射生聞膽畧坐間寫詔得精神
爾家慈母王家女宅相于今見此人
　　題徽宗寫秋塘翡翠圖
藕花紅墮蓮房老藕根水澁波聲悄一雙翡翠破蒼烟
銜魚出波飛向天日暮無人來盪槳半黄殘栁寒蟬響
　　書趙吳興書畫後
吳興公畫馬神氣雄俊書韓昌黎雜説於其左筆意飛
動真竒品也或疑公之意寓畫者恒有而識畫者不恒
有有如千里馬不遇伯樂世之駢死者何限使有善畫
雖斷縑寸楮閲百世猶一日尚何患無賞識者哉余恐
公意未必然也洪武二十一年歲在戊辰八月既朢㑹
稽唐之淳謹識
　　懋公輔文集序
余讀經史之暇嗜觀漢以來諸家文辭怪其博而寡要
至得西山真氏文章正宗則豁然似得其要領何則其
所類者大畧有四一曰辭命二曰議論三曰叙事四曰
詩賦四者之間非持論純正有闗於政治者弗取盖辭
命者有國之先務而代言者之所職也故以是先之而
次之以議論之為重乎茍叙事而已矣詩賦而已矣非
吾真氏之所與者也余恒取以自式而且以求諸當世
流輩之論文者間得其一人曰懋公輔氏者爲臨海人
余亦居浙河東雖不逺千里然未嘗有一日之雅竊於
文字間窺其為人思欲與之交際而接其語言意其皆
鑿鑿乎中道理者也去年來始獲識公輔信乎不特其
文辭而目其儀容而耳其笑談而味其旨趣而純乎論
議之公而有關於政治者也第以其職居下僚未克
立乎代言之地其見於著述者論叙詩賦而已耳觀其
大篇小章根據理義開闔往復各出機軸不勦説以為
同不矯情以為異如興仁義之師以弭猾橫之宼如持簡
易之方以伐疴瘵之疾我之所以致陳施藥者固未嘗
赫赫以為威切切以為功而彼之所以銷衂化毒者自
有所不暇非長於論議者能之乎余方樂與之游願學
之而未能一日友人顧君文昭謂余曰子既好其文盍
序以貽之余謝以不敏雖然公輔余之所畏也其於文
辭無所不能也無所不長也而予特以論議發之者譬
之箾以名韶韶非箾而止也鹵以簿衆衆非鹵而止也
舉二噐而禮樂之名立正宗之於文豈誠有見於此乎
公輔碩茂爽朗方翹然有聲朝野間行登兩制無疑也
他日大全有集必有若西山先生者為之彚而列之文
昭試以余言諗諸其以為何如
　　題十六羅漢畫巻
十六應真誰為寫無住菴主隆茂宗茂宗親入龍眠室
意匠彷彿將無同結跏趺坐侍天女偏袒右肩降神龍
手乂布衲雲石静背倚蒲團秋樹空或圓其顱獰若怒
或帽其首皤而翁或持經巻面新竹或撚長鬚修古容
或陪語笑䕃嘉木或袖麈尾鄰枯笻或憩犖确枕蒼虎
草木衣袂皆天風或老無力挾以幼牙齒脱落雙鬢童
一翁羽扇治茗飲二士徐行相與從就中筆法各臻極
體態一一清而丰非仙非神亦非鬼特以戯幻施神通
我去天台不千里赤城烟霞魂夢中胡麻飯熟木𤓰爛
桃花流水春溶溶每思石橋若天上有脚未踏心忡忡
今日何日展圖畫鍾山秋雨鳴梧桐欣然矯首望瀛海
應真有靈當我逢
　　竹坡辭為湯公子賦
繄坡陀兮岩谷䕃蒙蘢兮脩竹月湛湛兮照夜烟㝠㝠
兮升旭坡之人兮相羊依宻䕃兮開洞房剪春籜以為
冠兮製秋雲以為裳截高枝以為竿兮釣溪流之鯉
魴竅玲瓏以為管兮集髙臺之鳳凰鳳凰兮來下食有
魚兮飲有醑挺持節兮養幽素坡之人兮受天祜
　　期髙公子不至分韻得佳字
坐起對涼雨緑苔生碧階如何跬步間竟作萬里乖逺
鴈送秋色白雲滿秦淮所思如鍾山日夕空自佳何能
一飛墮翔泳展中懐
　　和答趙孟玘二首
同抱琴書客異鄉巷南巷北見尋常論交有道傷時俗
沽酒無錢愧客囊騏驥夜寒沙塞雨蟪蛄秋老石林霜
何時重理漁蓑去短楫長竿鏡水傍
睡起多從池上行不宜風雨只宜晴看知鳥鵲營巢意
聴得魴魚散子聲夕徑響添驚木落秋袍凉透覺雲生
客邊喜遇談詩友時復相過慰旅情
　　中秋有懐
去年夜醉漁陽月身逐邊鴻寄天末幕中文采六七翁
歌舞喧呼至明發今年獨客鍾山陽有家不歸仍異鄉
午時雨落晚未息桂樹無影星收芒寒砧楚曲秋聲早
南北東西故人少明年又復在何鄉且吸清尊慰懐抱
　　雨忩睡起賦得浪字
倦來随意卧匡牀歸路無多客路長簾幕已空秋社燕
房櫳猶貯午時香錦菭生户蛛絲合銀燭當簷雨氣凉
記得暫時逢酒伴瓦甌篷底醉滄浪
　　奉懐國公大公兼寄楊鎮撫
一從馳驛向西秦幾欲封書托使臣渭水白雲生馬足
函闗紫氣接車塵衆中持節傳宣久到處題詩訪古頻
藩府官寮多屬望料知楊震獨情親
　　九月六日催菊賦得何字
江雨茫茫漲白波東籬秋色竟如何十分猶較三分少
九日争先二日多西子睡濃方歛笑太真嬌重不成酡
花神好雨匆匆發莫負公家金叵羅
　　九日分韻得壺字
偶逢佳節寄京都家逺親朋一字無睡起晚雲生枕席
雨餘秋水足江湖石城木落砧聲早天塹風髙鴈影孤
北望蔣陵纔咫尺不曽與客共攜壺
　　九月十一日天禧寺訪盧月桐觀畫壁回口占二
　　　絶句以寄
秋路沙晴不起風長干寺裏訪盧鴻瓦棺已失維摩様
畫壁他年看月桐
月桐不似虎頭癡頗學王維愛作詩煩君滿壁滄洲畫
畫我萍居聴雨詩
　　望鍾山有懐靈谷濬禪師分韻得靈字
城外鍾山山外寺慣曽看對不曽經東家駿馬客騎去
西土經書亦愛聴何得烟霞囬俗客便將文字乞山靈
曉來風雨添秋爽惟見晴嵐滿郭青
　　送蘭古春往淞江兼寄楊林寺如一庵
訪舊來京國乗流到海濆梵音三泖雨香氣九峯雲業
是隨縁得名因出世聞髙秋江寺别烟草沒鷗羣
松上好山川曽遊二十年雲連雙樹下天與一僧傳海
日生齋盋江華起法筵楊林煩與問何日買歸船
　　題東牧青山白雲圖
殘雲近縣山落日逺江樹潮歸人未歸孤舟伴閒鷺
　　山居八事詩序
　山居八事詩者五雲山人盧東牧志其所居之有也
　山在錢唐徐范二村之間盧氏世居之地地宜畊桑
　東牧與其弟東野畊田以養母飯牛以共畊故作畊
　田牧牛篇侑食也必以蔬已疾也必以藥故作灌畦
　蓺藥篇飲不能以無茗炊不能以無薪故作采茶拾
　薪篇松穉也必栽之竹繁也必洗之故作栽松洗竹
　篇詩既成或誚之曰居山者不以麋鹿為禮居澤者不
　以魚鼈為禮東牧之咏斯事也宜若無所咏焉可也
　余解之曰豳風七月衣食具焉吉日車攻田獵載焉
　觀罝兎而知其公侯好仇觀伐檀而美其非力不食
　上而朝廷下而民俗詩人之辭固不得而廢也雖然
　山居者衆矣惟東牧居之而樂之樂之而咏歌之斯
　亦異夫他之居山者乎時之能詩者且從而和之斯
　亦樂東牧之所樂者乎詩凡若干首余亦和者也思
　以樂衆人之樂故又為之序以告諸觀民風者焉洪
　武二十一年秋九月既朢㑹稽山樵者唐之淳序
　　　畊田
飯牛每遇夜半犂田喜及春初但祝五風十雨不愁官
税私租
　　　牧牛
耕雲東塢西塢飲水前溪後溪野老時能叩角家童已
解扶犂
　　　灌畦
飲食秋菘春韭不辭短瓮長瓶漢隂丈人知已北山隱
者同盟
　　　蓺藥
雲護靈苗勝雪日蒸香氣成霞自擬老來扶疾傍人錯
道醫家
　　　采茶
雨露香生蓓蕾烟霞滿貯笭箵學得盧仝煮喫去從陸
羽修經
　　　拾薪
煎茶煮藥供炊拾薪掃籜歸遲山北山南萬樹斧柯不
到青枝
　　　栽松
道士傳將種法山僧乞與松栽日日閒中愛看不論晴
雨須來
　　　洗竹
節下洗出繁葉向陽留護髙枝待取好風涼月不教雨
怪雲竒
　　送津上人住杭州興福寺
一錫下禪關西湖蒼翠間路連天竺寺門對浙江山雨
起龍瓶濕雲歸鴿座閒倦遊嗟我在怊悵爾東還
　　病起池上作
坐卧對池水西風生白蘋有家寧免累多病轉思親客
畫醫王佛人分藥竈薪形骸空自笑輕快即閒人
　　一齋銘有序
　隴西李公子有讀書之室請名于其師白頥庵先生
　先生題之曰一齋既為文以記之矣公子復俾余伸
　其説焉余嘗以為天地至髙大也其為物不貳則其
　生物不測人生天地間稟天地之氣其體即天地之
　體也其心即天地之心也天以一理賦之於人散而
　為萬善惟聖人合天下之萬善而全之於一身此堯
　舜禹之惟精惟一成湯伊尹之咸有一徳文王之徳
　純亦不已孔子語曽子之一貫孟子之萬物皆備於
　我者此也聖賢不獨身有其徳而且埀諸經焉是故
　易也者一之誠也書也者一之揆也詩也者一之性情
　也禮也者一之宜也樂也者一之和也春秋也者一之
　大防也是故君子之於學也觀乎易以立其誠讀乎書
　以揆其事詠乎詩以得其性情禮以宜之樂以和之
　使吾身順正以行其義而無越乎春秋之大防焉斯
　可無愧乎名齋之義矣因為之銘以相其志云銘曰
天地之道博厚髙明惟其不二物乃化生人生兩間貴
乎克一一則無欲靜虛動直在昔伊尹相于商湯咸有
一徳訓其嗣王姬文法湯純亦不已參登孔門一貫而
唯下學希聖致禮治躬勿二勿三勿西勿東及其至也
一於恭敬恭則體信敬則達順信體順達禮明樂崇誰其
尸之位育之功有媺公子一名齋室我刻斯銘敢告無斁
　　十月十一日夜登天喜寺塔
九級門開八面風蓮燈點點奪星紅大千世界銀河外
十萬人家明月中自怪躋攀窮烏道人驚笑語落天宫
漏聲暗與經聲接院院分明白晝同
　　和答頥庵先生寄示二絶句之韻
住依公府枕河灣野老王孫日往還莫道草堂無様制
聖恩曽許屋三間
鳳凰臺上望莊臺喜得雲緘手自開就裏頻頻問鄉信
阿羅三月沒書來
　　題桐廬孫盤谷中峯先生兄弟墓銘巻後
盤谷先生賢伯叔棣蕚熒熒照岩谷伯也仕宋不仕元
叔也居家不干禄一門恂恂服儒雅講道哦詩化鄉族
白雲原上掃烟霞桐君山中友麋鹿當時故老歌黍離
前代龍頭秉鈞軸先生謝病王公起方守再來留相辱
弟兄心事向誰訴釣臺蒼蒼江水緑百年夀考摧棟梁
雙冢青葱䕃松竹幽光潛徳誰所寫阡表埋名耀珠玉
榮名過眼等流電節義於人有餘馥後來孫子亦多賢
帶經鋤田故山麓到今過者仰髙風草際碑文再三讀
(王公謂應龍方公/謂囬留相謂夢炎)
　　江淮舟中雜詩
潮落沙虚星斗光渡頭燈火送昏黄鹽飛白雪明魚鱠
酒熟金甌漬蟹筐地老猶存千歲塔江寒欲釀五更霜
一年來往經三度淮楚征塵點鬢蒼
短日生寒悶客懐擁衾危坐類僧齋枕中道路無非越
篷外山川盡屬淮聴得漁歌思白紵著來戎服愧青鞵
雲閒木落魚龍卧自笑浮生未有涯
靜裏尋詩不厭舟夜看星影辨牽牛雨稀雲葉清如鶴
浪蹙霜華白勝鷗頗愧江湖無報答敢思陶謝與同遊
安能百斛玻璃酒訓練吟兵破宿愁
　　重至邳州(十月初/五日)
寥落古邳州州城亂後修青徐開野色沂泗入河流月
冷孤桐夜風髙磬石秋從來愛登覽况復是重游
　　雪
入夜風猶勁崇朝雪正飛自天分物色隨地得光輝清
逼茶烟細寒驚火力微西山可田獵狐兎怯重圍
　　夜讀門山靜居二先生遺集
月色讓殘雪角聲淒斷鴻從軍泗水上飛夢大江東風
氷綴簷鐸隣火送春舂臨文懐二老清淚濕焦桐
　　讀左氏新作
林生本知友勞子及神交螭蟠或在野鳳翥乍升朝文
收藝苑實思擁學江濤懐人對新製客城寒漏遥
　　雪水烹茶
乞得銀河水來烹龍井茶槍旗開雨葉風浪熟天華
玉液滲雲旗寒鐺獨煑時一甌醒酒困誰道愧麄兒
　　奉和公相羣齋夜話之韻二首
幕府趨陪舊寒齋興緒新敢􁦾詩作友寧卜醉為隣月
沒三更夜陽回四海春來朝好雲物紀述定頻頻
節盖重臨日轅門號令新將才原不忝文字更無隣箭
射張山雪談生羽帳春自慚門下士訓倡敢辭頻
　　十一月二十日夜陪我公校閲所抄唐人絶句詩
　　　因擬作五首奉獻
姓字從頭數篇章愛好抄唐朝人物盛一一許神交
燈窗繙閲久丹墨校讐多總喜珠還浦誰疑豕渡河
公方躭古律我亦愛評詩首首聴歌起誰占作者誰
讀罷鼔三撾香消燭卸華苦寒除是雪頻起聴窗紗
虎帳螭頭鼎犀牀鴈足燈韔弓收夜月詩硯得春氷
　　鷹攫鳥呈公相
海西黄鷹雙翅團繡帽錦韝霜日寒忽然乗風張老拳
批殺鴟梟松樹端身輕勢急飛復墮梟鬼無聲鷹眼怒
願公奮翼如此鷹翦除梟獍威憑陵不擊凡鳥誇多能
　　奉和寄存翁善世之韻
禪心京國寺雲樹大江東法象超塵外清譚入夢中朝
趨春殿日經禮夜壇風應喜淮陽信天寒有鴈通
　　雪中偶成
雪花兼夜復終朝臘日侵尋煖尚遥絶壑冷飛巫峽雨
逺峯晴湧越江潮誰憐狡兎空三窟共仰雲鵬落九霄
幕府夜深寒不寐為將文墨事嫖姚
碧落鸞車碾玉塵上方臺殿失金銀迴風宻洒棃園夜
小雨斜飛栁巷春萬國山河同氣色五更星月讓精神
懸知太史占嘉瑞願祝豐年荷聖仁
　　戱題桐窗
春時桐樹葉幢幢風動書籖月浸窗重到已為人剪伐
一階殘雪吠驚厖
　　答友人
嶧陽之山看孤桐昔來春初今暮冬天寒日薄河水凍
圯下不逢黄石公州城之南古儒宫老屋數間圍破墉
入門穹碑立四五石黒字青苔蘚紅中有一士瓌而顒
問之姓名無極翁自言少壯取科甲明光奏賦聲摩空
運移世改雙鬢秃寄食齊魯如萍蓬見我揖我􁦾我坐
示我新詞兼古風讀之琅然合音度如列犧象鳴笙鏞
乍疑淵源瀉江漢浩浩萬里來朝宗又驚百卉兢春媚
秀者傑出惟孤松贈我雄文更竒絶組織經史成山龍
俄然謂我古作者愧我所得非所蒙是日積雪明逺峯
夕霞照作青芙蓉空庭馬嘶客當去隣壁鷄啼人曉舂
子坐臯比詠芹藻我走南北如賓鴻區區聚散何足恤
獨有道義能初終酬子短歌歌未工凍墨著紙書秋蟲
城南有酒薄如水與子一醉三千鍾下視麄俗猶盲聾
　　奉懐白先生兼寄二公子方大㕘
臨流脉脉懐歸客檢厯怱怱欲盡年公子坐分除夜酒
故侯來渡夕陽船燈前鄉夢煩龜卜霞外仙書倩鶴傳
誰道相違不相憶心同淮泗日洄沿
　　目病中聞打圍作
新按胡鷹舊雪香三千人馬出圍場自憐患眼寒窗下
髙擁青綾夢射狼
　　十二月二十四日夜憶母親作三首
雲白星稀夜氣清家家祠竈學隂生我方寄食公厨飯
却憶慈親坐到明
去歲還家逼歲除厨人燈火祭更初懸知今夜團欒説
説著邳州不得書
堂上慈親鶴髪垂幾迴空負倚門思定因説向孫兒道
知在京師在下邳
　　除夜立春
今年殘臘今宵盡明歲新春明日來天上列星歸次舎
人間萬物動胚胎土牛鞭映椒花酒綵燕風吹爆竹灰
塵世百年驚四十可堪時序兩相催
　　歲暮奉呈公相
發春食沂水歲晏復來兹如何羇旅蹤涉歴綿綿時朝
從我公出馳獵北山陲騂弓挾白羽紫燕從文驪莫歸
戎府閒初月照大旗城近刁斗急令嚴人語稀亦有二
三友摛毫匹書詩鏗鏘節征鼓倡和叶塤篪今夕匪恒
夕歲律行推移作樂陳火戱張燈送瑶巵獻酬豈不懽
終觴前致辭春秋貴謹始君子慎知幾願公益崇徳如
彼星日輝上為國柱石下作民蓍龜受脤殄凶醜垂紳
賛雍熈惟音和則鈞在器滿乃隳吾人依末耀共仰黄
髪期
　唐愚士詩巻四
