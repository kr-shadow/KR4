#+TITLE: 運甓漫稿-明-李昌祺
#+DATE: 2016-06-11 12:25:25
#+SOURCE: github.com/kanripo/KR4e0096 master 7a5fbf8c                
欽定四庫全書　　　　集部六
　運甓漫稿　　　　　　别集類五(明/)
　　提要
　　　　(臣/)等謹案運甓漫稿七巻明李昌祺撰昌祺
　　　　名禎以字行廬陵人永樂甲申進士選庶吉
　　　　士授禮部郎中(按明初六科皆有庶吉士不/止翰林有之故得以直授郎)
　　　　(中/)厯官廣西河南左布政使事迹具明史本
　　　　傳是編皆古近體詩並詩餘乃天順三年吉
　　　　安教授鄭綱所編史稱昌祺預修永樂大典
　　　　凡僻書疑事人多就質其詩清新華贍音節
　　　　自然陳循序稱其本之以理充之以氣故雅
　　　　淡清麗宏偉新竒無不該偹不必逺較於古
　　　　就今而論千百之中不過數輩曹安讕言長
　　　　語極推其題文丞相研一首朱彛尊靜志居
　　　　詩話亦謂李禎詩務謝朝華力啟夕秀取材
　　　　結體頗與段柯古相似葢由其一變綺靡纎
　　　　巧之習而以流逸出之故别饒鮮潤逈異庸
　　　　蕪鄭瑗井觀瑣言乃曰李布政昌祺人多稱
　　　　其剛毅不撓嘗觀其運甓詩稿浮艶太逞不
　　　　類莊人雅士所為所謂棖也慾焉得剛云云
　　　　是梅花一賦足累宋璟之生平矣執文章正
　　　　宗一編以進退古今之作者不亦隘乎惟其
　　　　中騶虞歌汴城閲武諸篇或稍傷俚俗然論
　　　　一篇之詩當字銖句兩而求之論一家之詩
　　　　則當統觀其全局不以一二章定工拙也乾
　　　　隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　運甓漫稿巻一
　　　　　　　　　　　　明　李昌祺　撰
　　五言古體
　　　擬影贈形
太極生萬彚繄人最為靈云胡浪自苦馳騖跡靡寧化
機有恒運疾急弗暫停適見方紅顔髩髮忽已星人身
非金石終當歸沉冥不如學神仙服食煉爾形君我兩
無壞永共天地齡願君取吾語日進參與苓
　　　形答影
有形斯有影物理固其常我行爾必偕我息爾乃藏豈
但相依附實此同存亡學仙非無術却老亦有方古稱
彭聃輩其壽邈難量於今竟安在孰是長生鄉多君為
余勸兹道終杳茫參苓且當止莫若啣杯觴
　　　神釋
人生斯世間於物亦豈殊二儀妙參贊政由我中居與
子雖三名其實本一軀出處既弗異如何乖所趨老氏
貴不死長生出貪愚神仙果何物天地尚或渝飲酒固
所好悲愁賴其驅從古戒沈湎先王有遺書學仙非吾
事痛飲豈我圖但當委大運俟命寧憂虞既來諒必去
此理端不誣逍遥以乘化荷鍤徒區區
　　　甲戌九日陪瀧岡先生暨諸友登髙旌陽宫分
　　　韻得影字
蛩鳴霜清候葉飛秋盡景萸菊方交秀琴册亦蹔屏逡
巡出芹泮次第陟松嶺涉隘齒或亂升曠序還整登降
屢斷續賡酬互馳騁檉林逓陰森蘚逕極修永席地藉
山雲臨流潄石井欲投岩棲人拂衣世外境寄情園兼
綺洗心箕與潁縫掖既身被逸致只神領偶此諧一醉
已見夕月影
　　　淵明酌酒圖
耕耨有餘暇蔭此榆柳陰燕坐對佳菊解襟獨長吟老
農得羙酒負榼逺見尋呼兒滌塵爵相與聊共斟終觴
兀然醉富貴非所欽吾生詎能㡬為樂當自今
　　　洞章一首送彭道士
赤明肇無始玉京聳神霄真人遏死路五老御靈颷𤣥
梵超溟涬豁落開幽寥中有浩刦尊絳節諸天朝丹光
耀明景春華凌翠條欲結無窮遊飛神躡璇杓稽首拜
太上髙舉同逍遥
　　　題松菊堂巻
乆矣厭流俗稍與世背馳癖性愛松菊並植當軒墀幽
居無他玩雅好良在兹清風忽然至天籟鳴參差凉露
曉厭浥衆蕋含華滋顧渠歲寒物自與靜者宜不形丁
生夢聊詠陶翁詩養拙茅簷下過此非所期
　　　松石間意軒
夙有山水癖已忘天路遊屏跡衡門下愛此松石幽青
松蔭我屋白石臨溪流逍遥曳藜杖撫玩舒煩憂老農
解吾意負榼逺見投忻然笑相命且共飲數甌倦即憇
石坐時還撫松謳盡此一日樂明日非吾謀醉眠松下
石孰謂此生浮
　　　送友人故鄉訪族
秋雨浹旬月積潦連平津慨然理舟楫訪我族中人相
去實緬邈悠悠隔冬春同源既分流萬世本一身駕言
逺相唁詎敢辭艱勤丘壟得灑掃尊酌且復親雖未獲
乆處蹔來亦所欣感此遲莫年再至恐無因各願愛體
素令徳期日新
　　　題晩香堂二首
弱志弗茍尚遂與世好殊性本愛閑逸種菊繞蓬廬時
當雪霜厲羣卉悴無餘斯花獨敷榮為我莫景娯掇英
泛美酒燕坐當前除菊可制頽齡酒能解饑劬陶然有
真樂此外奚所需俯仰天地間百年復何如寄語達生
者浮名豈能拘
靡靡秋日晏凄凄霜露零紛紛衆卉悴粲粲佳菊榮我
實幽居士適此隱遁情園林無來躅牕户有餘清床前
一壺酒滿泛黃金英長歌散襟顔歌竟時自傾頽然既
就醉此樂將不勝微願良易足多技豈吾營余生後彭
澤千載仰德馨
　　　送何教授奉母還臨川且省其父
秋日凄以白遊子念歸還奉母載官舫駕言還臨川王
門豈不樂所惜慈侍偏况兹嚴親在家居垂莫年温涼
謹問候子職媿乆諐今我幸具慶而可各一天故山有
髙堂二老心所便豈無一觴酒跪勸當几前敢謂美晝
繡庶用怡華顛依依戀膝下眷眷懷日邊重來勉盡瘁
移孝乃為賢
　　　乘化室
素髮被秋髩筋力與昔殊人身非金石歲月苦易徂麟
原有青山眞宅預可圖穿雲斵隧穴宻甃圓且虚石獸
既外列瓦棺亦中儲前立兩翁仲傍蹲一龜趺地靈暨
木伯呵護衞以驅四序自更迭大運誠須㬰千秋百歲
後瞑目歸斯廬油然委蜕去此外復何虞
　　　題愛日堂
逝景如奔流晝夜東向馳歳月諒難盡人生信有涯所
以孝子心惄焉抱深悲舉頭視慈顔已覺非昔時適見
雙髩𤣥于今成素絲念之益増感何由報恩私晨興啟
髙堂甘㫖具在兹奉觴祝親壽願共春暉遲以斯菽水
歡為彼衰莫怡去日莫能挽遐筭或可期庶㡬崦嵫照
不異扶桑曦
　　　題山水小景
野外少人躅值此佳日遲偶與二三友遊觀賦新詩青
松藹繁蔭碧草含華滋逍遥恣言笑童稚亦娯嬉濟濟
炫春服悠悠詠清沂兹歡恐難再興盡以為期
　　　題湖山佳趣巻
宦遊愜深好乃在名勝區山水自足適况兹職文儒横
經有餘閑逍遥出通衢春服各已成遂與童冠俱徘徊
恣言笑登陟忘饑劬晴鳶戾層空弱藻翻文魚至理與
景會天機獨吾娛悠悠仰川上眷眷懷舞雩詠歌返黌
舍髙興誰能諭
　　　梁處士挽詩一首
涼颷振庭樹殞星當前除伊人此遐逝歛衽歸𤣥廬翩
翩丹旐揚祖行在須㬰衣冠閟重泉體魄寄荒墟浮生
雖有盡令德諒不渝沒世茍無述百年復何如梁鴻凛
遺烈千載與之俱
　　　容膝軒
一室厪如斗堆床置琴書耕讀得閑暇危坐心自娛天
光在甕牖席門掛繩樞已忘朝市榮聊依野人居環堵
本隘陋於我信有餘陶然俯仰間八荒在庭除豈但一
榻外六合真吾廬即此自寛裕廣厦空渠渠
　　　春日與髙逸人行秦淮河上作
端居苦無悰今旦得良契逍遥出近郭散筞淮水際草
軟倦堪眠林香醉宜憩鳥哢晴始和川容晩逾媚篠深
風葦宻沙没夕潮至野鷺渾忘機似識靜者意幽懷頗
得愜逝景苦難繫候卒晡欲還春城暝將閉因知市朝
隱兼有林壑致永言終此生涵泳太平世
　　　金谿鄧處士挽詩
永夕少微墜伊人亦長捐蕭條薤露歌祖行出荒阡遺
骸寄空木逝魄歸窮泉有生諒必死自古莫不然矧兹
得髙壽况乃歸其全瞑目可無憾茍生真足憐鄙哉學
仙子服食希遐年
　　　具慶堂
髙門多積慶父母喜俱完兄弟亦無故妻子復團欒况
兹值明時懷紱為縣官民淳衆務簡日夕閑且安命婦
出中房具彼飡與盤怡然一室内骨肉恒相看至養在
承順菽水有餘歡簡書諒足畏憂患何能干
　　　徐道士安處軒
塵氛既屏絶氣宇亦澄鮮心恬境逾寂慮遣情自捐結
宇依層岩開軒俯重淵遥林含宿雨古樹帶秋烟落花
晩成積歸鳥夕知還習靜泯衆累守黙息萬緣清虚固
其性聲利豈所便智黜道乃得朴返真斯全將隨鳯鸞
侣以引龜鶴年
　　　淵明圖
閒居寡人事逍遥歩里中風霜凋衆卉獨榮見孤松南
山忽在眼佳菊亦成叢欣然縱遊眺况兹年歲豐幸有
盈瓶酒酬勸偕老農醉來多竒趣豈必絲與桐
　　　冶城懷古
趍朝退北闕弔古來西州忠貞結纓處松栢餘荒丘蕭
條伯氣歇慘澹寒雲浮嗟哉晉多士孰奮匡君謀壼也
眞丈夫毅然無匹儔父子著偉烈奸諛讋芳猷英姿儼
遺祠信史芬餘休疎鐘冶城晩落木秦淮秋我來事蒐
訪往迹猶可求如何忠孝名不在曠達流誠知清談髙
寧執鄙吝優同朝江左賢顙泚徒懷羞徘徊凝望乆日
落長烟收
　　　題亡羊圖
澹無組紱累夙志愛林泉挾册驅羝羣箕踞叢篠邊玩
繹造芒芴超遥謝蹄筌㣲風延衆籟落日明長川心景
適相契物我遽兩捐爾羊本非(闕/)我書亦空詮不寫穀
生博畫師無乃偏執業雖各途亡羊奚異旃固知東陵
愚豈及西山賢徇名與徇利均死何後先棄置且勿較
呼兒進杯棬
　　　哀蕭教授引之
銜哀讀銘誄悲淚若河懸念我同門友于今在九泉契
濶雖云逺情好乃逾堅都門送别時何意遽長捐達宦
每在晚朝露竟溘先一夕成長往二𦙍仍各天枯骼委
烈熖餘燼藏墓田人生孰無死禮葬固所賢等為歸腐
朽終當隨化遷所以曠達士形骸豈復憐佳名苟不没
詎必分烏鳶
　　　題王司直所藏米南宫畫
幽壑霽殘雨飛雲晝濛濛大江瀉練遥上與銀漢通村
墟極平壙島嶼迷西東長林隱空舍衆籟吟天風懸崖
忽焉斷浩蕩烟濤雄夕嵐落霞外把釣何老翁流水共
情性沙鳥知心胸浩然滄浪歌濯足清潭中始知簪紱
華不與漁樵同興適隨去留身閒忘達窮我生夲放浪
中年抗塵容觀圖思初服脱屣期息躬長揖鳳鸞侣永
投鷗鷺蹤自此卸銜勒郊原春草豐
　　　題十八學士圖
慨觀瀛洲畫經濟懷羣公唐宫委蔓草寂寞昭陵空天
策舊多士猶餘圖巻中乘時翊昌運磊落皆豪雄論思
過丙夜魚水欣遭逢輝光驚時人文翰動九重粉繪勞
相臣褒詞煩褚翁白雲鶴笙逺即此真方蓬勛業豈弗
髙聲華亦云崇終然太平治所媿乃國風謀謨匪無材
王佐自不同邈哉䕫契輩誰能寫其容
　　　獨酌有述
沉憂如積痾紆鬱劇焚燎深在膏肓間異鏡諒難照往
聖垂方書萬病皆有療獨兹莫措手渾沌無朕兆嘗聞
達人言掃滌酒其要呼妻倒空罍數斟飲輙釂頓覺胸
次豁豈懷酗酣誚頽然百慮忘濁醪信為妙
　　　秋日寄鄉中親愛
秋氣慘以慄涼露日凄其感時憶親愛惻愴増遐思迢
遞隔山澤悠悠各天涯念昔為舅甥于今成路岐逝者
間存殁生者傷違離奈何綢繆意中道失所期復兹邈
千里㑹合知㡬時撫事但心折懷舊空神馳願言垂暮
景黄髮臻期頤
　　　翠爽樓
幽居逺城邑山水有餘清層樓據其勝登臨怡我情曲
䦨無人來卧起時獨凭空青襲琴書濕霧飄軒楹薰風
滌煩襟好鳥相和鳴景物能解顔濁酒聊一傾油然既
就醉意適心自平多財信為累達宦真虚名且盡今旦
樂明日非吾營願言在槃澗養素安餘齡
　　　秋暑述懷
局促過長夏荏苒届秋期初謂火既流涼颷掃炎曦豈
料殘暑酷乃爾不可支我膺徽纆纒下共卒伍馳弱骨
苦汗漬弊衣歎塵淄一身方在公寧復顧爾私雖無案
牘勞莫任奔走疲幸兹城南厰頗與靜者宜時來解襟
坐偃仰暫得怡我家文江上先廬有遺基何當乞骸去
結茅樹桐椅期與世塵絶永隨樵牧嬉懷哉果何日浩
歎徒歔欷
　　　甲午九日病中作
謫官乆于役俯仰成陸沈豈顧歳時邁但憂才弗任如
何孱弱質兹復病見尋蕭條卧空宇四壁但蛩吟山妻
忽相謂重九今旦臨欲沽東隣酒垂嚢乆無金而我聽
此語浪然淚沾襟婦云奚所為感慨亦何深拭淚向婦
道爾豈知余忱老親隔千里兩髩呉霜侵十年違菽水
慚彼返哺禽縱匪在憂患有酒寧獨斟妻亦重灑泣悲
感不自禁婦人亦人子豈獨丈夫心
　　　秋日登雨花臺
兹臺創何代遺址對逺川雨花不復見蔓草空翳然今
晨逐徒侶偶爾凌其巓一眄周四顧梵宇相蟬聯黄金
佛鑄像玉麈僧談禪側聞身毒教本自哀顛連誰哉繼
虞愿浩嘆秋風前
　　　遊朝天宫示同行道者
琳宫啟森爽蕩蕩寥陽天神君司雷霆見者皆肅然翊
衞儼六丁陟降來羣仙空歌發遥唱秘笈開洞𤣥鳯扶
五老駕龍驂列帝軿造化非形求道妙豈言傳希夷有
像外溟涬無始先願隨鬱羅翹稽首太上前
　　　蔣節婦
蕭蕭斜日夕肅肅悲風寒涓涓苦淚滴寂寂孤燈殘昔
為比目魚今作獨宿鸞捐生下相從一死諒非難妾身
豈足惜老稚誰為看節義古所重貧寠敢不安庶㡬泉
路魂瞑目少自寛泰山或可移海水亦有乾惟應天上
月長照妾心肝
　　　謁卞忠貞祠
粉署得休暇偶登冶城巔令公有墓道灌莽浮荒烟遺
容儼鸞鵠盛服嚴貂蟬褒贈䘏典重報祀時薦蠲緬懷
臨難日力戰操戈鋋君臣義所重父子軀同捐豈伊一
門間卓爾忠孝全晉士輕節槩放曠尚虚𤣥宜含瓦石
者視死猶生年炳煥留盛名上與星日懸豈特式臣庶
端足扶坤乾嗟彼負國徒亦拜祠堂前後来建康倅允
矣希其賢
　　　題靜觀堂巻
嘿處在林居沈冥遺世榮大哉靈臺妙止水湛澄凝括
嚢視羣動擾擾紛自營細草沿虚砌佳木蔭前庭慮空
念乃息欲淨理益明如何驅馳子終日沽其名清尊有
醇醪幽居無俗情醉來澹忘言養晦樂餘生
　　　望方山有懷
兹山如匣印整特臨都門傍顧衆峯少遥依鍾阜尊烟
嵐結空翠泉石生清芬木秀澤時雨鶴歸投暝雲幽棲
絶俗士游衍皆仙羣不見謝康樂我懷誰與論
　　　讀道書作
疎林過微雨綠葉當窻垂緬彼古仙者秘言良難窺晝
觀探其賾中夜夣見之玉色龍鳯質金章鸞鶴姿稱云
瑕丘仲亹亹示端倪𤣥理貫而徹素心欣以怡伊余烟
霞性早歳慕無為驚悟但虚室颷輪那可追
　　　謁趙文節公祠堂
烈熖不容熄玉石俱凋傷宗社震蕩中大地多傍徨國
祚倐云移成命真靡常興替雖有數節槩焉可忘明公
倅大郡派系分天潢英氣凌雲霄髙操横秋霜爼豆固
所聞軍旅非所長守土職攸重固當死封疆小君賢伉
儷秉志與頡頏豈伊粉黛姿乃有鐵石腸所以顛危際
賴之植三綱精忠嫓卞壼廟貎儼相望義比華嵩峻名
齊日月光英魂在帝傍時復臨舊鄉何代烈士無豈獨
張睢陽
　　　曾氏三貞堂
客行蘭溪上有屋甚煒煌借問誰所居云是世節堂世
節果何為一門凛三孀三孀本一姓婉娩金玉相父兄
實佳士夫子各才良于歸期白首中道俱淪亡韶華豈
弗念夙昔佩禮章捐生以相從之死庸何傷此身寧足
顧老稚誰扶匡節義古所重焉敢違綱常無貽九京羞
旌表非所望一孀逝已乆二孀政康强存者膺孝養没
者留芬芳而客聞此語流涕忽沾裳寄言觀風使采之
獻明光
　　　經浯溪讀元結大唐中興頌
平生念浯溪鐫鑱有遺跡揚舲泝湘水登臨蹔來即穹
崖倚層雲竒險自天闢漫叟詞既嚴顔公筆無敵鬼神
屢呵護風雨長洗滌忠㮣儼尚存氷䘖猶可識端容歛
襟讀感慨重心戚誰畫靈武謀大物取何亟唏嗟中興
業諒重君子惜逡巡解舟去回顧三歎息
　　　曲江拜張文獻公祠
嶺海號多士開先始興公大名照宇宙信史書勲庸遂
令曲江重嫓美中州崇精誠日星貫爼豆春秋隆緬懷
廊廟上蹇蹇王臣躬指兹逆豎首碎此干將鋒天髙聽
雖卑竟莫回九重薊野鼙鼔動蜀道埃塵蒙範金肖遺
像褒贈勞淵衷顧瞻祠堂間尚識風度雄白羽寓㣲意
金鏡懸孤忠先覺百世師景仰無終窮懷哉秉鈞者孰
與公心同
　　　遊柳山書院
休政違炎方返棹及清湘考圖訪前跡懷古陟逺岡禮
殿丹堊陊雩亭棘榛荒既感時代異亦憐爼豆亡蘚深
碧侵堦蘿宻青蔓墻雉鵙有翔集衿佩無趨蹡陰菌依
座秀晴蕤沿澗芳豈伊誦絃地而為樵牧塲撫俗思賢
哲繼軌念循良視廢余誠怍舉墜職所當南藩如重踐
庶或夙心償
　　　張節婦
昔與君結髪綢繆百年期奈何届中道而有死别離相
從固云易九殞分所宜殘喘匪自惜􁀾呱誰抱持姆氏
夙有訓敢或違天彛明明夫子魂泉下諒有知少為張
家婦老作張家嫠先姑炳遺烈誓欲與等夷他年樹雙
表大字旌門楣
　　　重涖汴藩示流民
汴藩控西北水陸咸此㑹太行如長城嶻嶪壯藩衞黄
流自天來蕩潏勢何鋭土壤多肥美風俗寡浮偽云胡
遽凋弊徵調靡寧嵗富者化貧窘窶者塡溝澮十室數口
存一户百徭萃婦人廢蠶績杼軸悉空匱丁男應夫匠累
載負租税偷生既難期逃竄非所畏嗟我忝旬宣重臨益
驚悸勞來固迺職夙夕思盡瘁庶幾解倒懸疲瘵少甦遂
矧兹聖明朝屢下寛䘏惠苦語示羣氓歸哉理荒穢
　　　九日郟縣小蛾眉山拜二蘇先生墓
風厲羣木落菊萸涵露清令辰届重九促駕仍遐征逡
巡及僧舍整拂塵冠纓懷哉宋二蘇此地餘荒塋石人
俱摧仆壟土相將平趨祠拜遺像祇薦陳芳馨緬彼蛾
眉山西望千里程兹丘亦何謂云胡冒其名徘徊盻林
壑恍若聞金聲感彼詞垣仙托此舍衞城文章白日麗
忠槩秋霜明徒令後來士仰止生深情
　　　蝻塜
七月月生魄蝻出溱洧傍始焉學躍跳倐忽羽翅長所
過赭郊埛矧復遺稻粱坐令飫飽腹立化饑餒膓督民
殄斯類晨夕紛遑遑隳突踐壟畆炬火明山岡燎焚弱
質燼撲擊微骸僵卒夫載朽胔絡繹持筥筐穿穴掩腥
穢作塜官道傍罪浮彼破鏡雖死安能償蝮蛇實揺毒
已疾傳醫方蜜蜂誠小物亦解奉其王畜蠶必吐縷世
賴充衣裳畏蚊恐噆體幬幕席與床青蠅奚足憎赤蠆
應可防編竹蟻知報勤誦螢聚光致雨􁇧蜴驗起痺全
蝎良原性殊善惡稼穡咸無傷惟兹口吻酷黍稷爭先
戕乾坤百虫夥去爾庸何妨吾將告宰造投畀魑魅鄉
從今樂耕鑿歲歲歌豐穰
　　　崇福宫禱雨
清曉戒徒御禱雨謁道宫焚香古帝前拜跽肅以恭因
之感興亡華構乆已空尚有勅賜碑狼藉蔓草中慨想
宋全盛鑾輿屢遊從名臣領祠職列辟儼睟容運往物
隨改偉觀難再逢登臨睇烟霞頗惬眺望悰遲回不能
去樹杪來長風
　　　觀啟母石
夙負山水癖苦乏幽討緣幸兹崧與少秀色當眼前公
餘陟峻岡忽覩石一巻特立四無隣觚稜不相聯云是
啟母身化在郊墟壖呼之乃擘裂啟出仍完全幻語本
荒唐昉見淮南篇遐想覆載間滄桑屢更遷安知運代
移墜彼千仭巓厥理誠可推賢達固釋然矢詩正妖訛
昧者庶或悛後世有豪傑為我焚其篇
　　　端午日遊少林寺
少林聳岧嶤有路達蔥嶺半生懷勝槩老乃賤真境緇
流逺見迓偏袒仍露頂升髙縱遐觀頗覺癡緣屏蒲風
翻巻帙艾色侵衣領掇蔬僧具供飲騎童汲井自拈清
淨香作禮爇古鼎超超昔神師順寂同溟涬而於片石
上留此不㓕影竺夏雖異轍皆貴能猛省寒岩許分坐
禪定畢餘景
　　　題王生巻
王生事衆藝厥藝非庸常字格既超俗醫名將擅塲揮
翰縉紳前懸壺闤闠傍時時拂華箋流麗兩三行勁健
束筋骨端圓歛鋒鋩硯池墨波翻藥䦨杏陰凉家藏總
秘帖囊貯皆竒方勉力當師承蜚英期頡頏誠心見焚
劵清致歸文房八法右軍最諸科思邈良籠鵝與伏虎
萬古同垂芳
　　　題雙燕圖寄表弟陳安行
君家唫溪北我家郡城西君家梁間燕我家梁間棲我
從出鎮來寒暑又三變不見故鄉春惟見故鄉燕挈家
吉城邊寓家汴河湄燕識主人心相隨不相離念君千
里隔見君㡬時得欲令燕啣書飛歸到君側君能弗吾
棄為理白雲莊願言共君老看燕雙飛翔
　　　雪中偶至相國僧舍
精藍創何朝規制極殊勝閻浮罹刼火無復莊嚴盛惟
餘白足僧短褐露兩脛我於大雪中獨立偶乘興難尋
金布地頗訝玉為徑娑婆絶塵翳似得天眼淨冷冷梵
唄音細雜鐃與磬欣然遂忘返宿留逮昏暝乃知向上
機無臺亦無鏡徒勞費辭說妙在悟自性世無毘耶翁
孰拯衆生病願言投空門跏趺事禪定
　　　夢萱堂
憶昔種丹棘期以怡親衷親亡故物在徒使増悲悰朝
觀夕仍對詎料精誠通忽從枕上見宛與生存同欣然
載言笑睇彼堦下樷森森鵠觜英相映慈顔紅芳莖挺
清脩嫩葉紛葱蘢斕斒五采服煜比花色濃宜男既非
望且遂忘憂忡驚寤忽無覩寥寥書室空想像抱沈痛
淚落如流淙起視北堂植青青凉露中
　　　青城懷古
炎宋尚簡質郊丘布為墻九門謹闔闢萬卒嚴周防暫
置弗勞杵權施豈須隍綿延逮宣政驕盈更典章版築
易縷製墉壕固金湯衮龍狩沙磧泥馬奔錢塘奢侈諒
宜戒播辱尤所傷陶匏薦明水維馨仰前王
　　　林亭逺眺巻
雙親乆淪逝遺櫬空山藏歲月諒已逺撫昔増感傷儀
刑渺何之想像空徬徨悠悠人子心沈痛何時忘虛亭
縱遥覽竹樹森微茫輕雲歛還舒列岫紛低昂岩松布
清陰溪艇浮滄浪騁望極遐曠白首在異鄉邈兹九京
隔慨歎徒深長行行更回顧淚下沾衣裳
老大心易感鞠育恩難酬顧瞻青青山髙塜山西頭憇
兹灌木陰盻睐馳雙眸含悲睇天末若見墳與丘茅亭
依水石屢至成淹留蕭蕭風樹枝欲靜不自由哀哀烏
鳥情纒綿終靡休焉用徒耳為顯揚愼所修移忠古攸
貴往哲有令猷
先壟違别乆蔓草迷荒墟豈不念灑掃道路頻馳驅獨
懸一寸心怵惕霜露餘王門固可樂窈窕曵長裾㫖甘
亦云足弗逮將何如孤懷倍惻愴引睇西城隅洪濤曷
能度疊嶂諒難踰歸飛乏羽翼注目空踟躇中和葢代
英玉質神仙癯詩畫兩精妙風韻天然殊熈春富詞藻
字字皆璠璵允為世三絶朂爾當珍儲
　　　重慶堂為錢儀賔賦
客行大梁道華屋枕道傍借問誰所止閥閲何煒煌居
人笑答言此謂重慶堂就中兩遺婺同志如雪霜賢孫
英俊姿遴選賔天潢膳調三鼎珍樂奏絲與簧笄珈儼
成列冠珮肅分行趍蹌二親側次第進杯觴百務弗相
干暮齒彌康强家和福乃臻四序來禎祥玩匪宜男花
心怡自憂忘姑耆婦仍壽鈞享百歲長客聞遽前拜重
是雙貞良豈徒垂閫則庶以敦綱常
　　　送楊郎中催馬草還京
大梁據中土自昔風氣旺北邙殊蜿蜒太室極雄壯黄
河貫其間浩浩恣奔放四野開平衍桑柘綠相鄉丁男
事耕耨姑婦治絲纊菽麥盈倉庾醑醴溢盆盎近歲頗
凶屯旱暵觖農望念兹饑餒餘十室九鰥曠長貧負租
税逺役困夫匠督蒭實賴公區畫咸適當深體堯舜心
推仁憫凋䘮叱咤尚弗忍矧肯施鞭杖愧余謭劣才旬
宣乏善狀竭力奉寛條庶减疲癃恙贈别陳民囏冀君
徹卿相
　　　擬古
𤣥穹惟湛寂元氣斗斡旋時序相禪續陰陽無忒愆乾
綱后攸則庶政相斯專明良職其職四海自熙然
吾觀日與月乃是陰陽精彼升此攸降循環有常經萬
方仰臨照元良則其明離躔遂晦蝕惟辟修徳刑𤣥象
雖緬邈人當思戒懲
園綺遺世賢逍遥商顔巔安漢笑談頃視之何易然拂
袖謝隆準採芝茹芳鮮今復有斯士吾將為執鞭
黔婁貧賤士懷道棲衡門布被斜可殮曾西徒失言終
焉諡康子萬古播清芬云胡有千駟殁世寂無聞
吾觀古顔孟生民之先覺已克禮斯復陋巷亦云樂氣
由養而充浩然塞寥廓其歿餘千年載籍猶昭灼天爵
良可珍簞瓢未為惡
方寸湛明鑑賢愚罔弗然浸滛汨私欲沈溺䧟危顛善
性寧終昧清光應暫捐勉旃力磨治皎潔當如前
芙蕖開清池花葉相掩映粲然薰風中容色自娟靜瑩
同淑女姿直類君子性豈不念春華榮悴分攸定奈何
徒征馳竟日事奔競
蹁躚一黄鶴飛止弱水宫青鳥戴勝使側目不相容遂
遺瑶池跡逺寄滄海蹤無心隨鴻鵠任爾摩層穹
聞昔有逸民風標何峻拔超然凌雲霓遐視九垓狭跡
雖戾中道心則忘窮達其人諒可希前進脂吾牽
索居人事寡窮探墳與丘多謝東鄰客頻来為我謀乃
為儒冠誤富貴别可求首干中常侍次謁北平侯㨗哉
仕宦徑貿貿不知由讀書果奚益辛苦被時羞我笑而
相答志殊各自求蕭條老布褐道在復何尤
憶昔中園裏樟楠柯葉深芳葵種其下幽鬱冒繁陰靡
瞻朝暾出鮮覿夕景沈縱昧昏旦候寧殊傾附忱小草
本非異懷忠性所任誰當抑蒙翳庶遂向陽心
森森鄧林木四序恒青蒼隨材就掄擇規矩因圓方其
中有孤檜膚理尤堅剛挺特寡附麗辛苦受雪霜含章
少外飾莫厠棟與梁美哉連抱姿而弗登明堂永惟松
楠侣恥在槐樗行志士不茍屈撫樹空徬徨
我本賤貧者棲棲在蓬茨蓬茨何所樂吾心自孳孳人
言青山巔玉髓閟在斯服食仙立成深慚禀凡姿何如
任其性雋味古文辭仰止曲肱叟舍此吾誰師
荒哉煬天子縱侈樂無涯彛紀胡可瀆同心賜宣華獨
孤雖云誤勇才亦非佳楊梅枯已乆撫事令人嗟
　　　題(闕/)
先生篤行士小隱南麓邊芥視功與名遺棄如浮烟造
門非俗流問字皆英賢室空長物無匡床但青氊世受
靜春學潛心最精専所以絶外慕昕夕勞鑚研斯文誠
在兹樂矣卒歲年海㝢忽鼎沸羣氓弄戈鋋渠魁何狂
愚馳書敢相延奮袂拂然起仰首呼青天誰為奪我志
清白世所傳洒然擕琴劍樂道鍳魚鳶從此勿相逼清
風激寒泉當此喪亂際三綱賴公全磊落貞松姿霜雪
愈挺然九京不可作星日芳名懸因詩寄深衷歎息頽
陽前
　　　題方方壺枯木竹石圖
空山百尺樹質性何貞堅夭矯修篁側寂寞磐石邊亭
亭任重姿屹立思擎天造化偶遺棄值彼蓬萊仙寫之
若憐才崢嶸老龍騫朔風振羣木節操欣獨全寄言玩
物者毋貴春花妍
　　　顔用正挽詩
幽棲忘聲利抗志惟雲泉澄神以内照白首甘草𤣥既
混釣耕侣詎希冠葢賢魄化名未泯塵凝榻尚懸服膺
先民訓委順安其天誄文太史述遺經門人傳息䕃樹
繞屋資生𤓰在田掩棺諒靡憾况乃獲歸全孔曾皆一
轍此理豈今然
　　　哭子
余齡及中歲有子生六年疾痛母心惴寒饑我懷煎鞠
育愛雖切薰陶教宜先數日近方解誦詩未能全賦齡
亦何短夭閼輙棄捐觸目恨山積沾衣淚河懸世澤懼
斯斬書香賴誰傳嗣續人所重念之増惕然修已安義
命昊穹諒無偏明喪笑商鄙情鍾慚衍賢螟蛉信么麽
在物亦堪憐
　　　夏末偶尋洞惠道院
曉起涼月淡絺衣坐肩輿灑然塵慮豁遂即道者廬蕭
條殿廊存亭軒化荒墟山門憇樵農蘚砌鹿豕趍霤傾
有墮瓦樹伐無遺株仙家尚消沉况乃俗士居蓬萊屢
清淺此事諒弗虚吾聞至人言一氣運化樞莫窺機緘
㣲孰外定數拘通由饑亡命載以賄䘮軀榮華豈乆在
役智悲羣愚
　　　洞章二首
縹緲大梵境玉京何寥寥空洞無色根泛兮若浮飄陽
精鎮朗耀豈復知昕宵熣燦丹霞中浩歌白雲謡一聽
衆緣息再聆羣累銷刼運自兹度稽首登神霄
浮黎始上青浩氣長空濛溟涬窈無朕端倪那可窮梵
川玉虛界不與諸天同羣仙時遨逰翳鳳駕赤龍年壽
罔有極莫能測其終泛詠黄雲裏肅侍彌羅宫
　　　題翎毛畵贈葉太守
名郡太行北水陸當要衝舟車日旁午来往無停蹤民
貧困迎送矧值歲罕豐繿縷衣百結藜藿恒弗充前年
太守来遴選出聖衷下車亟摩撫昕夕勞其躬還珠及
渡虎有待臻全功我昔因入覲道經淇水東解鞍憇驛
舍桂樹空庭中有鳥鳴樹間其雌和其雄物既適至性
人猶含苦悰尚期盡生遂和輯比鳥同庶令盛明代再
見黃與龔托畵表深意寧論描寫工
　　　丙寅端陽述懷
歲月易流邁佳辰届端陽閑居昧時序節日如平常空
園積雨霽蒿艾如人長蕭條掩關卧蝶夣方悠揚老妻
喚我起盤飣勸我嘗小孫頗慧黠學語聲琅琅舉目見
之喜欣然揮一觴儉約固予分泰侈非所望冥觀陰陽
運隆替乃其常吾生幸休退用舍安行藏前修有善訓
岐路多亡羊且復醉蒲醑毋將憂自戕
　　　丙寅初度作
余生如稚松由寸望百尺既承雨露滋亦受霜雪積蹉
跎踰七十勤苦曾備厯誤蒙明聖知謬忝中外職顧已
慚菲薄於時乏禆益處盈虧必隨履泰否斯即至理諒
在兹昧者固弗識叩閽乞殘骸休退恩㫖錫遂令犬馬
軀獲返田野跡長揖畵省僚重負從此釋今辰届初度
厨傳仍岑寂傍人競嗤笑窮約猶曩昔妻孥頗愧赧而
我固悦懌平生守儒素晚節敢變易回思永樂初歲月
類梭擲同年四百餘多已在鬼域存者纔十輩猶被利
名役迂踈獨何幸林下得偃息遺榮遂安閑養靜忘跛
躄游鱗泳清波覊鳥歛倦翼貧非吾所憂病豈吾所戚
寵辱與升沉寧復置胸臆忘機侣鷗鷺植杖隨沮溺浩
然天壤間俯仰惟意適長歌自為夀坐對逺山碧
　　　亡友舒州通判張君哀挽詩
我昔遊禾州英俊森跌宕衆中昉識君彼此年盛壯定
交文字間傾倒已見諒推能實居先論齒仍在上既欣
氣味同復喜懷抱曠温温璞玉姿浩浩江海量豈惟邑
校雄允謂士林望及門師易菴卒業侍凾丈大哉四聖
經研究彖與象褎然西江魁足繼宋陳亮諸生老塲屋
顙泚羞倔强詞垣七八年葭玉得倚傍編摩互論討疑
惑共咨訪但期荅君親未省謁卿相佞色從古鄙直躬
豈今尚始屈倅邦畿翻能拯民恙公平村有謡苦澹宦
無况何期寒窶家忽被仁惠貺云胡去郡亟遂使失保
障一官滯房山連歲董夫匠令名諸公推敏識多士譲
政須峻陞遷溘爾遽凋喪呼天邈不聞為善匪可仗縉
紳競悼傷輿𨽻亦惆悵而我忝深知肝膽兩相向切偲
失箴規磨琢廢鑪盪情捐骨肉親序缺兄弟行前修不
可作後進日流蕩哀哉若人亡士習趍謬妄紛紛夸毗
子翻覆千萬狀譬猶蟻附腥繚繞沿甕盎疇能遏頽波
奚忍鼔其浪孰知余心悲孤立誰我相令儀隔幽明清
夢勞想像作詩述初終老淚恣横放
　　　春湖黃處士挽詩
富順山水好春湖更無雙波瀾勢浩蕩昕夕聲淙淙黄
公英特士竒氣未易降揭兹以自號傳呼遍鄉邦雅懷
樂幽勝臨流闢軒窻課兒夜讀書短檠燦銀缸六經窺
窔奥百氏刪紛哤魚龍每来聽出沒相舂撞有時岸綸
巾隴頭看飛龍有時狎鷗鷺沿洄棹輕艭彷彿盤谷李
依稀鹿門龎㡬年厭世去髙墳屹崆㟅苔蘚翳翁仲松
筠列旌幢芳名嫓九鼎千夫莫能扛遺澤豈終竭深長
配岷江伊人逝已乆挽歌富新腔豐碑著潛耀尚待筆
如杠
　　　題感螺詩巻
敘州富順縣孝孫有黃璿弱齡方及紀至性出自然祖
母乆遘疾伏枕嗟沈綿絳宫鼎沸溢榮衞熱相煎飲藥
如飲水終劑弗少痊頗思泥淖螺煑食或可蠲時當十
月末凛如沍寒天陂澤各已凍此物求無緣孝孫黙致
禱徑走南塘邊南塘路迢逓心急足不前匍匐至其處
解衣漉清漣果獲四十餘紺若佛髻圓持歸更滌濯爇
火烹甘泉調以醯與醬芬香絶腥羶病者見之喜飲啜
隨下咽燥煩遽脫體阽危遂安全乃知一念誠可以格
上𤣥造化宰報施錙銖寧使偏孫今陟顯位實秉郡守權
兹事諒非妄詞林鉅公傳矧伊職師帥表率宜身先永
言錫爾類詠歌繼朝賢
　　　題張教授居易軒
行已素其位彰彰先訓明美哉留侯裔守分息營營執
經侍彤邸講讀傾忠誠一室無贏積四序有餘清孰云
禄秩薄豈受吏事嬰財豐真為累官達仍貽驚惟當樂
夫天優㳺心自寧永言慎終始俟命歌隆平
　　　别子欽劉同年
廬陵漢名縣黌舍當城南粤從宋慶厯傑構何潭潭穹
碑泐學記歐子親題銜所以富才彦挺然皆梓杉游歌
我昔忝遺經事窮探英俊非不多畏敬踰四三子謨與
德讓奮起師易菴晨夕乆薰炙化雨深濡涵王門職輔
𨗳胄監峩弁簪引之絶温潤欽止精研覃之宜暨仲舉
問學青於藍惜未及貴夀早終四子咸篤實若陳李磊
落俱竒男雄藩佐邦伯經筵進封函就中最傑特子欽
文不凡壁經世授受道腴恣沉酣聱牙古盤誥同異互
訂叅他人悉窘歩君獨行眈眈翰林俊聲著粉署刑名
諳氷蘗豈論苦澹泊夙能甘擿奸若風厲讞獄同春含
譬之龍泉劍光熖不可緘契濶五六載相思隔烟嵐追
懷舊遊地㡬度聫歸驂兹焉幸一㑹壯志仍巖巖胸襟
豁湖海論議森戈錟藩臬諸鉅公招􁦾列罌壜肥牲刺
羊豕佳味羅蛤蚶鱠鮮旋烹鯽醢美細臠􁀙玉棋圓疊
蔗金丸滿堆柑蔬茹剪霜韭竹萌掘冬䈄酒渴潄茗飲
齒寒嚼葅蘫叨陪接几席答問吐鄉談清言霏玉雪傾
聽我所貪亹亹續弗絶有如吐絲蠶握手萬里外綢繆
樂且湛胡為又分袂行李僮僕擔于時一陽復兩鬂風
毶毶東坡昔䟦渉渡海再遷儋未乆即見召還朝貌逾
傪寂寥數百載繼武惟子堪歲寒見松栢大厦待楩楠
賦詩寫繾綣空言只増慙情深覺詞贅此意諒余監
　　　枇杷晚翠
江南有佳植名列果品中仙郎乃獨好官舍親培封亭
亭異衆卉秀茂當嚴冬深綠冷逾茂繁青寒更濃滿樹
葉葱蒨陰森宻成樷歲晏不改色傲睨雪與風所以玩
物者愛比松柏同灌溉役輿𨽻賦詠勞羣公人物兩竒
特永言播無窮
　　　即事
功名事恬退求志在雲泉性本寡諧俗遂此遺世緣瘠
壤百餘畆草屋數十椽耕耨有閒暇北窻髙枕眠人生
慕富貴方寸徒憂煎百年諒能㡬倐忽成華顚種秫釀
美酒庶以醉自全
　　　題商山四皓圖為陳徵士致廣題
昵昵戚姬寵膠膠如意憐壯哉盤石基凛將殞而顚睿
志慝深惑嘉猷忌讜言輔臣謀已拙壼閾憂徒懸遐飛
四威鳳千仞來翩翩賴以為羽翼大本安且全翻然振
歸翮遥想商山還兹事已云逺髙風圖畵傳
　
　
　運甓漫稿巻一
欽定四庫全書
　運甓漫稿巻二
　　　　　　　　　　　　明　李昌祺　撰
　　七言古體
　　　郡庠古柏行
泮宫翠栢真奇特溜雨霜皮古銅色共傳賢守李侯栽
年數于今過三百㡬經刼火幸仍存草木猶依聖教尊
清覆講堂閑永晝宻籠禮殿翳香雲芳根長托絃歌地
壇杏庭槐共生意春風搖影漾宫墻午日流隂上庭砌
博士鳴鼙散學徒競來樹底縱歌呼喬柯寧集接輿鳯
細葉爭巢朱博烏却憐種者今何在留得青青表遺愛
文風化雨沾濡深從宋厯元逢盛代上摩北斗凌中台
時有佳氣相徘徊大哉宣尼後凋訓珍重明堂梁棟材
　　　潢溪釣者逸閑軒
白髮潢溪釣游者半生浪迹棲林野已慣為農夜飯牛
寧能執䇿朝馳馬只知物外無喧囂飬花種樹東津橋
縱横坐席雜樵牧傾倒甕盎忘晡朝醉來就床且髙卧
一枕從教日西墮葢世功名逝水流薰天富貴飄風過
烟霞泉石聊徜徉青雲要路非所望乃知静處有真樂
却笑時人何太忙
　　　陳上舍所藏蔡主事墨竹
粉署政閑聊自怡運毫濡墨寫竹枝宋時二子誰最好
今日諸公君獨奇露梢風葉新圖裏藂色翛翛紫鸞尾
郎官醉筆掃將成上舍髙情得之喜明窓净几絶纎埃
嫋嫋長竿若可裁白晝閑將堂上掛丹山定有鳯飛來
　　　髙道士所畫山水
伊誰丹青擅能事畫出羣山與山似樹杪如聞雪瀑泉
林間疑有雲門寺杖藜橋上知何人抱琴可望不可親
髙師指㸃笑相語我昨圖成殊逼真
　　　賦得小孤絶壁送人還鄉
海門砥柱長江滸東南羣流皆下經蕩摩霄漢壓溟渤
鎮控吳楚資神靈百丈懸崖寔奇壯銀濤雪浪相舂撞
層顛俯視飛鳥背曲徑斜通白雲上中有重淵龍伯都
瓊宫貝樓如玉壺天晴蜃氣秋成市月冷鮫人夜泣珠
羨君歸去過其地政好登臨騁遐睇賈客爭祈天姥祠
妖巫謾設彭郎祭解纜開舟肯暫停乘風破浪如流星
明日思君不可即天涯惟見此山青
　　　送周大尹復任清河
分陽令尹宜峻遷銅章墨綬却仍前東風上林白鼻馬
細雨韓橋畫鷁船桃源過來是花縣聞道吏民懷宓賤
別處城下草生初到時邑中栁舒遍奔流忽見濁清痕
岸上人家是郭門鬱葱王氣濠梁近迢逓官程淮汴分
羨君佳政人不如兩臨百里馳芳譽剩將此際循良蹟
留待他年史館書
　　　送張教授改任鳯翔
客舍暄愛日旗亭冽霜風故人有逺宦䇿馬之闗中識
君今餘十五載㡬度思君夢華采别後音徽煩屢寄交
誼重逢不曾改似君才調世豈多手援徤筆如揮戈門
生問字每載酒道士寫經頻送鵝九年作官南海上文
與波瀾相浩蕩今為冷椽向鳯翔岐山渭水周故疆隴
雲秦樹真可畫絳帳横經復閑暇座上青氊自足娛眼
前白髮何須怕我本踈狂跡不羈與君情好最相知殷
勤不勸盃中酒寂寞徒吟巻裏詩
　　　琴清軒
野客本冲素瑤琴何静淵層軒久絶俗士跡綠綺自上
朱絲絃初彈徵調聲古淡澤國葦寒鳴旅雁再彈宫音
如逆泉氷盤亂走珠璣圓斯須改調羽仍角灑灑明珠
相續落秋冷瀟湘見斷雲春和鸞鳯鳴阿閣吾聞伯牙
昔善琴後來不復傳遺音如何到處聽者少悠悠山水
空髙深銀筝錦瑟人同喜流蕩娃淫悅俗耳衛國誰知
擊磬心齊門孰識吹竽恥三尺焦桐只獨怡希聲大雅
世豈知但令妙解徽絃趣不必黄金鑄子期
　　　送劉博士從征交趾并貽梁御史鄧主簿
沛中才子容臺客半世經行遍南北去年隨駕獵長楊
今嵗從征破殘賊從征還得侍青油中軍帳前㕘宻謀
盾上頻㸔草文􁘭軍前屢見獲俘酋梁侯鄧簿皆同調
對酒筵開能謔笑綵筆宵成露布辭紫泥曉下班師詔
論功大將畫麒麟先數風流幕下賔豸冠行拜勞還寵
烏府仍稱獻納臣
　　　湖山佳趣歌
半生甘作隠者流兩屐不到侯門遊老去髙情付林壑
閑來樂事只漁舟春水泛花漾孤嶼杜衡蘼蕪滿脩渚
晴樹逺連江上村晩雲忽作溪南雨自憐身世兩悠悠
濯纓濯足忘吾憂萬鍾懸爵本非志一竿在手何所求
門前學種五株栁逸興雅懷到處有對客石床撫古琴
留客山瓢斟濁酒年年嵗嵗適閑情皞皞熙熙度此生
已無天上鵷鸞夢且結湖邊鷗鷺盟
　　　蘭秀軒
聞種幽蘭在庭際爭秀競芳如謝砌客來談詩坐髙堂
入簾飄席但聞香宣尼綠綺寄三㺯屈子離騷歌九章
嵗寒不凋復不悴夏芷冬蓀寧足貴此花芬馥淡且清
願爾諸郎同德馨善人比潔真無媿燕姞為祥良有徵
風輕露冷美閑夜更愛國香長遶舍軒中有蘭人好㸔
圖上㸔蘭空是畫
　　　送缺生還鄉
羨子翩翩世莫測三十今猶隠鄉國陳平非是困長貧
賈誼終當射奇䇿于今應暫賦閑居釣水樵山心自娛
甘㫖時供二親養燈窓夜對一床書昨日公車召尊府
青雲有官未曾補天涯豈但鞅掌勞膝下惟知别離苦
嵗月蹉跎㑹面違回頭又復念重闈柴門落照迎歸客
童稚升堂競挽衣有才勿向山林老功名在人須及早
胡為寂寞環堵中窮巷年年長秋草
　　　題徐太守所畫掀蓬梅花圖
紛紛卉木凋零早獨有江梅冬更好天寒嵗晏風泠泠
野橋無人流斷氷南枝爛漫北枝少恍如玉貌千娉婷
酷憐隨月印沙影更愛臨崖近水形當塗太守今黄覇
名重華光補之亞酒酣自寫復自題餘子持縑終不畫
初開盛吐俱含態將飄乍落皆有情玲瓏輕霰簇鏤玉
蕩漾明珠疊碎瓊昨來盧君新巻裏寫得長梢冣妍美
疎蕋凌寒似得春暗香撲鼻疑生紙世間畫手多凡流
惟數徐君筆最優不必掀篷棹飛雪觀圖何異在扁舟
　　　送周生還文江
周生磊落志不羣餘子紛紛那足論書香道國先賢裔
宦譜平園丞相孫少小聰明已堪惜烱烱䨇瞳剪秋碧
當代諸兄固罕儔往時嚴父真勍敵江鄉屈指擅聲稱
青雲歩武宜相承致身要展胸中畧閉户宜窮窓下經
男兒猷為貴聞早萬事無如盛年好佇㸔唾手取功名
莫遣低頭嘆衰老兹行賦歸何時來元方遲爾黄金臺
勿隨斥鷃藩籬下枉却驊騮泛駕材
　　　送陶給事陞閩憲僉事
江上草新綠都城春雪晴玉缸擕酒共君飲紅亭醉醒
空離情問君此行何慷慨攬轡超超渡閩海青瑣多年
舊有聲赤心一片終難改玉節觀風八郡傾人人同仰
范滂名陶潛解印身雖逸桓典乘騘衆所榮判袂相望
不知久𣺌𣺌青山重回首別後含情空憶君謾對蕭條
白門栁
　　　賦得海門潮信送黎眘之還鄉
海門蕩潏深千丈潮去潮來如有期夕陽欲沒退偏早
晚月乍升生太遲退早生遲自無爽行人到處占消長
終年空打崩浪磯半夜遙通女兒港清淮不泛鴟革魂
潜來黙去朝復昏汀洲但見沙禽跡島嶼惟餘石蘚痕
黎君晏嵗乘潮去路指海門奇絶處覽勝應知造化工
吟清信得江山助觧䌫開帆舉畫橈泝流激浪隨風飈
回首行人不可見徃來惟見海門潮
　　　題施生吳山圖
伯鸞自安田野性季鷹謾有蓴鱸興何似施生住日邊
吳中山水壁間懸山水蒼蒼絶垢氛㸔圖不異在吳門
亭間一叟書長把樹杪飛流響不聞蒼苔白石菰蒲綠
溪上誰人補蘿屋數拳晴雪見棲鷗十畆凉隂翳髙
木我昔巢棲五老顛松風桂月伴雲泉朅來委質事明
主敢念池魚思故淵瑤枰謾想溪邊奕碧草空懷洞裏
眠緘情劃爾發長笑清宵夢繞香爐烟
　　　題意上人巻
意公優游樂禪寂獨鶴片雲比蹤跡半世辭家念已忘
諸方乞食人皆識水月觀心無减增曾叅達磨禮盧能
手持解脫千年錫口誦楞伽萬變經風旛不動空緣業
深悟菩提賴言説慈性圓融任去留幻身聚散輕生滅
我欲歸投選佛場蒲團貝葉共禪床金螺山下尋蓮社
白鷺洲前結草堂
　　　送張生遊金臺
幸遇太平日觀光快嬉敖春衣白鳩舞煖帽青貂袍都
城列雉森崇墉榮光喜氣何葱葱風雲觀闕異人世皞
熈自與華胥同張郎英年頻此遊憑髙弔古窮㝠搜盧
溝曉月帶氷渡昜水秋風終嵗留豪來得意金不惜秦
樓楚館皆相識飛觴醉殺青蛾眉紅錦纒頭恣抛擲詞
垣鑾坡總鉅公古文奇字比揚雄填門請謁不輕予揮
灑淋漓盈巻中巻中題詠真奇絶珠貝晶熒玉重疊夜
郎誰數李青蓮湖海詩聲久消歇南來北去屢徃還半
生多在江淮間經行到處且歌笑莫敎辛苦愁朱顔愁
朱顔易蕭索大夫慎勿念功名紫馬䭾錢買歡樂
　　　題三友巻
世人結友結貨利知君結友與人異半生締交只三物
對之不言心已契偃蹇虯龍當檻蟠氷魂翠袖静相㸔
因悲薄俗隨冷煖聊托幽芳共嵗寒願君終身勿相棄
豈必彈冠復聫袂苦口雖無藥石言同心實有金蘭義
君不見紛紛輕薄流朝作刎頸暮作仇人情真似飜覆
手三友貞姿寧易求
　　　朱紀善夢草軒(朱從軍伍間其弟逺省竟沒于彼/)
夢春草春草滿池塘謝子空含淚王孫㡬斷腸夢春草
春草池塘滿麗日友于情悲風死生感夢草轉堪哀繁
霜一夕來凋零餘片葉憔悴只枯荄他人夢草得好句
我夢草悲紫荆樹少年夢草已傷情老來夢草骨亦驚
幾回枕上睡初覺殘夜孤鴻不忍聼
　　　栢室
楊家住在南山側不種棠梨惟種栢棠梨開落易衰榮
栢也亭亭色鎮青屈曲靈根蟠厚地崔嵬鉅榦拂髙㝠
天風乍起生竽籟撼屋驚濤忽澎湃雷霆白晝走蛟鼉
雲霧中宵見光恠良材自有神明扶下視凡木皆庸奴
狄門桃李敢争艶田氏荆花差可徒楊郎愛之如愛寳
四季俱宜夏尤好赤日行天暑不知清陰覆地凉偏早
孔明廟前根久枯御史臺中樹亦無何似君家書屋外
蕭蕭寒翠兩三株
　　　羅郎生子歌
羅郎通家良子弟長在豪門偏意氣衣紉藕絲績縷輕
扇寫蠅頭字形細才華磊落識時宜早有芳名閭里知
不學寒酸腐儒輩肯隨浮薄市㕓兒仗義䟽財邁流俗
終年只把遺編讀問學淵源推豫章一脈書香要令續
昨日驚聞忽捧珠天上麒麟骨格殊美錦斕斒裁襁褓
髙閎窈窕掛桑弧桑弧由來表奇瑞清尊綺席犀錢㑹
何人還解聽啼聲先卜異時兒富貴
　　　胡子壯遊歌
識子壯遊日才華杜樊川揚眉吐英槩逺泛江湖船江
湖少俊非凡儔青羅束帶烏貂裘揮金買笑縱歡賞等
閑到處成淹留淹留從敎秋復春身輕富貴若浮雲璚
簫度曲對花聽翠被籠香和醉薰家聲意氣誰可及喧
呼劇飲争豪逸飛觴百罰雙妖嬈豈惜纒頭錦盈匹光
隂悠悠逝水忙忽㸔𤣥鬂㸃吳霜嬌歌慢舞志終極長
揖相知歸故鄉歸來舊態都忘却貌得髙情在林壑獨
行只挾琴書隨好境登臨有真樂風流一去散如萍天
涯無復尋芳盟鴈門學士妙文翰揮毫莫寫平生情平
生情良未足九京若更逢何戡重唱當年渭城曲
　　　竹軒歌
挺挺餘萬竿亭亭最耐㸔四時不改青攢攢鳯凰翎綴
碧琅玕搖落窮冬木皆墜叢色依然獨蒼翠節上長留
六逸詩葉底猶懸七賢珮時人種花媚春暄皷簫酣賞
集華軒高榦凌雲豈解識芳筒叶律詎曾聞憐生瀟灑
啚盈巻笑我參差種滿園莫謾學他桃與李開花着子
狄公門
　　　寄定岩戒上人
鍾山老禪精律戒少小為僧今老大菩提非樹鏡非臺
比却盧能更超邁諸緣泯絶七情空萬念消磨一性融
澗水原同清浄想隴雲渾似去來蹤自言真能忘色相
壞帛紉衣枯竹杖飄如海鶴輕如萍遍遊五嶽稀定向
片月翛然物外懷行藏不許世人猜布金應隨長者園
持鉢或赴龍宫齋知師無求復無着眼前衲子那可學
浮生若未斷六根幻軀豈得揮五濁我時雖見宰官身
意馬心猿久已馴擬撥懶殘煨芋火蒲團分座話聲塵
　　　鍾山樵隠歌為陳徵士致廣作
金鏞墜簴知何日化作圓峯翠堪挹就中聞有束薪人
絶似飄飄晉王質行歌伐木窺雲泉遇着圍棋世外仙
倚樹傍觀未終局斧柯腰下爛多年劃然更作蘇門嘯
竒響鏗轟生衆竅恍疑霜夜泊楓橋百八鯨音震岩嶠
不識人間利與名優游勝處樂餘生烟霞放浪忘情乆
笑殺驕妻㑹稽守
　　　題王母圖
御風八駿歸來後世上徒傳白雲調承華秘殿九光燈
茂陵五夜清齋候紫氣紅光爛燭天青鳥先將消息傳
層霄頃刻阿環降龍顔不及蛾眉鮮初人自與時人異
長生之術非難致金盤空食五枚桃笑殺劉郎匪仙器
　　　題董生巻
董生行年過三八早攻醫術兼筆札扁倉遺緒屢探尋
晉唐妙蹟頻摹搨鬭雞走狗非爾宜難經書法稍通知
揮毫切胍名並馳抄方學帖少暇時潛心積乆鎮臨池
池波染墨𤣥凝脂堦前未作鐵門限圃中惟種仙靈脾
近來小楷甚遒媚一戈一畫不容易韻度㣲窺洛神蹤
規模剩得蘭亭意杏林子弟誰如汝四人請療三人愈
持箋覔劑争造庭真行丸散欣然與巙學士劉河間各
專一技未是難董生二者寔可取字攻藥效衆推許若
教更下苦功夫便足繼韓公茂并詹孟舉
　　　題周㕘政所藏山水小景
天壤有異境描摹付良工佳山與秀水幻置軒窓中村
村陌陌皆勝處花竹園林饒雅趣過鳥疑飛却不飛行
人欲去何曾去松坡竹塢疊更重雪瀑倒瀉青芙蓉岡
巒島洞盡在眼樵牧耕釣俱可容九曲溪流漾清泚荒
渡斜陽見舟尾石上吟翁鎮日留欄前眺客經年倚我
觀風物似杭州樹木雲霞分外幽豈必西湖有奇勝展
圖髙興亦悠悠
　　　題嚴灘獨釣圖
桐江連天兮秋水長富春摩空兮烟樹蒼客星兮寒芒
漢宫兮苔荒彼争攀龍鱗兮銘勛旂常此寧着羊裘兮
垂綸滄浪以足加腹兮忱故態之猶狂亷貪立懦兮掲
世之防雲臺釣臺兮其髙頡頏二十八人兮圖像已忘
先生萬古兮巋祠堂
　　　題猗蘭圖
莽平原兮豐茸傷極目兮棘叢棘叢兮匪菅則蓬彼美
君子兮玉雪其容湘之水兮幽且雄騰蛟螭兮舞虬龍
晝黯黯兮雨溟濛𣺌音塵兮何由通徒結鬱兮寸𠂻川
迢遥兮路不窮些招魂兮托予悲攬芳菲以佩服兮聊
飾夫厥躬色之泛兮光風芬之播兮谷中㣲佳人兮我
誰從思重華兮莫逢羌獨懷古兮寄絲桐
　　　題道士陳致静棲霞亭
黄冠棲霞若棲木朝與霞居暮霞宿閴無几榻只依霞
千頃霞光炫人目謂霞可棲仍可飡謳吟嚥𠻳霞中間
霞東煌鋩上初旭洞照肺腑如霞丹人疑爾真在霞上
爾托霞名聊自誑或疑或誑霞不知霞爾是非皆幻妄
嗟予久愛烟霞好擬衣霞綃拾瑤草還尋鍾吕躡飛霞
同飲霞漿後天老
　　　題秋塘鶺鴒圖
秋風淅􁏏秋塘净菰米沈波荷折柄翻藻魚跳水氣腥
採菱人散歌聲定蓮莖嫋嫋綴枯房上有雍渠立晚凉
翠葢裂殘渾改色紅衣落盡尚餘香圖中頗得周詩義
未論工拙先觀意不寫和鳴寫急難人間誰獨無兄弟
嗟我龍鍾命弗齊今年同氣委黄泥白頭徒重鴒原感
展巻他鄉忍涙題
　　　題夏良醫復真巻
復真先生泯世緣耳聰目烱髪鬂𤣥熈恬淡泊得所養
元氣不耗精神全梁園曩嵗始識面問荅喜聽吳音圓
醫師誰最擅髙手只數夏氏尤攻專初疑傲兀態蕳抗
漸久漸覺逾恭䖍夸毗縱恣逐物欲妄認􁃰偽戕其天
黏花綴葉厭靡麗獨尚質素操益堅我慙老至百念冷
但願古道今重還澆漓盡除淳朴返巧詐悉屏輕浮悛
先生謂與已意合屢接談論陪周旋去秋遘疾勢頗怠
喘息厪續加沉緜危如泛海駕鉅浪孰能力挽風中船
先生製藥親為煮服未終劑病已蠲體胖心廣真性復
坐卧自在行輕便觀形察色奪造化亶有起死囬生權
梏之則夭保則壽具載文記非虚傳由茲致謹敢暫忽
夙夜兢惕如臨淵方知根本在握固觧使短促翻長延
先生頷首向我語復真此外無餘詮仙方奇秘諒難學
金丹辟穀皆徒然何如曠懷飲美酒麯蘖可引松椿年
瞢騰一枕醉眠裏夢到太古羲農前
　　　石泉茅屋歌為致仕趙尚書作
艮嶽暮雲表夷山芳草邊河流浩蕩向東注緣樹逺近
皆平川梁園空曠萃森爽桑畦麥壟相接連那知城闉
别有最佳處泉甘石潤殊幽偏是誰心賞得真趣柴門
茇舍臨漪漣其中之人情髙列仙坐對􁫺崒卧聽潺湲
聲疑珮環振勢若虎兕騫荆薪夜煮代粮糗椰甖曉汲
烹蘭荃初平徒勞牧紫烟此地亦復如羊眠或瀦或泛
長涓涓絶勝廬阜千丈懸拾遺偪側朴陋只數椽豈似
兹室花竹妍憶從垂紳正笏位八座經濟詎敢思歸田
功成掛冠抛世緣却尋舊隱蘿自牽一泓任教春雨漲
三重未怕秋風掀已欣懇玉皇案何妨笑拍洪崖肩展
公錦嚢巻寫我瑶華篇擬陪杖屨弄雲月洗耳清泠聞
舜絃
　　　題夾竹桃花圖
修竹傲冬雪崇桃媚春陽剛柔既殊性艶冶寧聫芳畫
工未必知物理强寫清標伴妍美氣味原來自不同枝柯
詎肯輕相倚翛然鳯尾靜且幽下視靡蔓皆庸流貞姿豈
作俗花友直節終非凡卉儔回首韶華易枯槁雨折風
飄委泥潦憔悴空憐曩日榮妖嬈寧復前時好此君依
舊挺長竿四季皆宜夏更寒萬紫千紅零落盡青青還
與報平安
　　　送朱逸樂還鄉
鵑啼燕乳催春色練蕚飄香不堪摘豳岐駿馬越羅衫
汴碭遊人故園客君家前代多簪纓宋元詩禮留芳馨
約山煌煌郡倅貴架閣侃侃儒林英慶門積善天所祐
百年煒燁科名舊乘軒要路總豪雄考槃絶澗都耆壽
我朝泰運開隆平阿翁屢被賢書徵遺榮懇辭民社寄
養晦惟結鷗鷺盟承傳復得難兄弟就中逸樂尤瓌異
銅臺豈憚登眺勞梁園共詫歌詞麗蹇予垂老臨大籓
撫綏緝理稀曾閑薇花深署到者少幾回談笑生歡顔
况又相知且相契魚水親情篤髙誼數載頻䝉慰藉勤
一旦寧云别離易君家奕世居烏江石潭孤塔街市長
雖無紅杏照顏色尚有青松環草堂鵬坊西行亦咫尺
竹林羣彥多能識㑹間倘或詢何如貧是為官好消息
　　　題白海青圖
有鳥有鳥海東青羽儀戍削心性靈奮身晴滚半空雪
舉翮秋摩層漢星皇仁誕敷被氷壑物類隨應踰滄溟
九霄振翼逐流電千里轉瞬追奔霆飢來那暇闖林藪
宿處正欲投岩扃神恬意定色鮮潔麾之不去亦不驚
初疑稍廹必翔翥徐呼亟下尤安寧野夫耕耨豈庸此
時將奉餽親藩庭王雖甚愛弗敢蓄薦諸丹扆輸忱誠
想當胚腪潛孕秀氤氲翕聚川原精隂升陽降亭毒運
鉛旋汞轉英華凝山都護巢霧氣滃木恠守樹風威停
瓊丸迸裂皬然出月光灝采同晶熒銀河晃瀁濯奇質
玉露厭浥溥脩翎堅剛勁爪鐵銛利䝉茸淺毳霜輕盈
體排踈花墨痕淡目燦懸鏡金睛明皂鵰固當遜豪逸
蒼隼孰與争憑陵恥擒狐兎獵梁苑榮厠鸞鵠朝神京
絨絛縶足錦鞲臂韋籠冒首朱衣擎三司寅送擁冠葢
百騎肅導揚旃旌嶽祇袪塵歛氛祲瀆鬼挽舫浮清泠
在途擾馴態閑暇入覲竦惕心屏營窺覘未許貴官覩
哺飼先得虞人矜至尊含笑錫盼顧詞臣獻頌歌祥禎
上稀游畋既罕用爾縱猛鷙何由呈惟叨豢養畢㣲命
更辱巻軸留遺形老拳謾誇潏水鶻真骨徒詫綿州鷹
作詩紀瑞拜且祝天子萬壽王千齡
　　　昔年謠示七郡父老
昔年我來徵需重爾有田園何暇種今年我來民差好
諸般免却無煩惱昔年逃夫今不追昔年逋租今不陪
今年頻赦昔年罪昔年流移仍撫綏白頭父老來汝告
朝廷厚恩要補報便應差徭莫欠粮休賭錢鈔勿為盜
勿為盜休賭錢男子務稼穯女子治絲綿俗皆淳美人
晏然我亦思如召伯賢
　　　陌上桑
曈曨曉日艶陽天此時秦家蠶正眠春深桑葉嫩芊緜
羅敷採摘出城邊東條西條相紏纒滿目淑景麗且妍
繁紅芳紫萬仍千煇煌宫錦絢晴川照見羅敷貌嬋娟
鬂雲倭墮鴉色𤣥歩揺斜挿釵鳳偏素姿何曾屑丹鉛
香齦皓齒疑貝編眉横青山黛綠填杏臉細膩霞暈鮮
項如蝤蠐搓玉圓額角斜貼翠花鈿寳璫耀耳瑪瑙懸
裙拖秋水籠歩蓮月鈎窄小進難前盤囊錦帶綴珠璇
同心綰結一雙聫暖風披拂飄蘭荃從傍過者驚復憐
盡道羅敷是神仙使君駿馬來翩翩下馬揖贈黄金錢
欲同擕手共周旋羅敷低頭久黙然逡廵微聽細聲傳
自陳未笄窺簡篇頗知禮訓守貞堅閨房節操雪霜蠲
瑩比明蟾照清淵夫君豪俠稱英賢才兼文武寔兩全
驊騮絲轡象牙鞭麒麟鎖甲劒龍泉揚麾分符領兵權
雕戈畫㦸擁旌旃流蘇複帳駝絨氊博山亂噴沈水烟
侍兒濃粧森後先霞綃長裾舞褊􁮞左廽右轉何輕便
舞罷巧按鵾鷄絃烹羔刺豹開瓊筵蒲萄名酒滿觥船
犀筯不下飫腥羶夫君歡娛無與肩羅敷嘉言皆陳宣
陳竟歛袵擕筐還人生妃匹本定緣使君有妻諒盛年
丁寧疾驅歸去遄結髮義重勿棄捐
　　　題西湖景畫
平生夢寐想西湖老大纔能閱畫圖繞村幽徑不堪歩
横渡扁舟若可呼天竺鐘聲出雲裏雷峰塔影沉波底
花間緣綺蒼童抱栁下朱闌翠鬟倚汀鷺聫拳雪羽毛
淵魚撥剌金鱗尾遊人競泛總宜船三三兩兩六橋邊
細文輕絹新裁扇淺色香羅初換綿廻橈别自尋佳處
直向菱荷盡頭去風蒲烟葦接連洲露葉晴梢高下樹
曾聞此地最繁華試訪錢家與宋家故趾春深走麋鹿
古城秋暝啼鴟鴉事殊時改空陳跡射潮有箭留砂磧
墜井銀缻許世傳渡江泥馬知誰識葛嶺妖桃照眼紅
蘇堤芳草傷心碧華堂永日玩丹青逍遙絶似武林行
憑君莫說杭州景惹起登臨無限情
　　　薛將軍具慶歌
薛將軍驍且雄鼻端出火耳生風身名挺特萬衆中守
邊從征西復東搴旗斬級頻立功曾掃勍敵平諸戎傾
心盡誠事太宗振威揚武比虎熊腰懸秋水雙芙蓉勇
字題盔明月弓擣虚敵堅當前鋒勳髙報厚爵秩崇光
華富貴夫婦同十子英俊氣吐虹定省早暮齊婉容綵
衣新染鮮且濃膝傍笑嬉色和雍焚香酹酒拜上穹願
祝庭闈壽如嵩福祥競集二親躬共享祿養樂無窮蟠
桃結實屢春冬燦若暘谷曉日紅帝令栽在王母宫世
得食者升太空瀛洲羽客號赤松應能憫念將軍忠玉
手自摘丹霞封兩枚下賜媪與翁我聞此果不易逢味
纔入口顔還童具慶天長共始終
　　　騶虞歌命補作
鈞州有獸馴且仁身如白虎性如麟雪月英華為骨格
陰陽秀淑作精神雙瞳每訝常懸鏡四足何曾暫躡塵
墨縷縈膚濃染黛霜茸剪毳巧絲銀絲銀鏤璧相鮮麗
禀性慈良不搏噬盼顧生草忍踐傷逢着生蟲恒引避
熊貙屏息既欽服獬犴聞風慚猛厲山融川結自應殊
鬼護靈呵疇敢易衛士窺覘敬啟王王言此物異尋常
命披爾雅深論討使閱周詩細考詳爾雅周詩同一義
名曰騶虞端的是皇家恩澤久涵濡海㝢休禎聿來至
來至爰從汴水隅清齋晨迓即郊墟藹藹芳花映氷質
瀼瀼繁露濕文軀文軀寔匪蒐田得純忠純孝能敷格
雖云地産壯親藩忱乃天教彰聖德隊仗戒嚴軒檻盛
軍校舁隨帳幕行窈窕腰間披繡芾玲瓏頷下繫珠纓
萬斛樓船連夜發千聲笳皷一時鳴遙辭艮嶽梁園境
逺貢蓬萊建鄴城蓬萊咫尺五雲間王躬進獻悦龍顔
側身拜舞趍蹌巧垂首盤旋氣象閒垂首側身仍側耳
妥尾徐前復徐止夕卧香茵禁苑中朝濯甘泉御河裏
得侍金堦兼玉墀屢啖黄流并紫芝廷臣稽顙盡稱慶
儒官伏闕競陳詩賜出京城民快覩老壯奔馳日旁午
擁道爭㸔雜女男填街隊仗喧簫鼓填街擁道共嗟稱
穹祇薦此瑞朝廷底須想象空摹影幸遇昇平真見形
共詫奇祥冠今昔誰知宵旰存謙抑所重年豐所寳賢
洛龜宛馬誠何益蕩蕩巍巍昌運開熙熙皡皡似春臺
永沐周南召南化為歌為頌愧非才
　　　賞牡丹聽琵琶歌
槽圓項細中空洞翠索金環妥肩重泛商流徵斷仍連
愁怨歡娛雜悲痛彈來彈去音和平滿座回顔帶笑聽
轉到天香牡丹品玉笙寳瑟一時停小鶯學語泉出竇
湖面跳珠飛雨驟兩絃剛勁兩絃柔促急舒徐自先後
謾説開元賀老名梁園别有擅場聲花前衆樂纔收響
一匹纒頭錦先賞
　　　梅隠歌為蕭醫士作
曾隨羅浮仙夜訪蕭史臺臺前幾株樹粲若瓊瑤開粉
面娉婷淡梳洗娟娟綠蕚嬌相倚龍宫舞女白霓裳解
珮招邀明月裏須㬰晴雪灑石䦨長風不惜輕吹殘搴
芳忽遇蕭史裔幽情雅致真難攀筍皮裁冠紙裁帳惟
耽嘉遯無官况飲氷寄傲寒香中憂患何緣到心上廵
簷行歌貪㸔花尋常毎至參横斜軒裳夢斷任身懶山
水情多從鬂華縱令對酒吟東閣争似扶笻探西郭第
能曾並濟川舟效用終慚活人藥活人應多功已深年
年着子滿髙林陽回一氣得春信生生孰識堪輿心調
羮事非成契濶回思故園𣺌天未獨餘酸味今尚存謾
道能除世間渇
　　　題祖來上人羅漢圖
佛法無外無中邊無起無滅無斜偏閻浮衆生泡影然
聚散倐忽非牢堅業風播蕩苦海掀流轉沉溺疇能援
大雄世尊興憫憐慈悲為棹波心船拯拔羣類出葢纒
伊誰奉命司化權三六開士相蟬聫湼槃不入住大千
人人變幻神通全導迷誘昧息妄緣白雲枯木空岩前
蒲團宴坐禪宗禪金環杖錫樹杪懸有時羅齋入九淵
珠宫貝闕長周旋摩竭迎送惟擎拳有時松下談真詮
猿聽虎侍紛後先袈裟半着袒右肩有時赤脚臨奔川
所乘之筏汀蘆編萬頃徑度輕翩翩我曾夢訪石橋仙
賔頭盧與論三𤣥若飡沆瀣飲醴泉百花茶香親手煎
鉢盂水滿騰蜿蜒覺來一室空雲烟只今回首知㡬年
虚名羈絆世事牽也知維摩疾未痊螺山上人絶葷羶
持畫請施羅漢篇展圖諦視峯巒巔十八尊内見兩賢
雙瞳深碧綠髮鬈項光閃爍頂相圓細民舉首仰視天
再拜求救甦顛連上人戒律確且蠲根塵識想俱泯捐
早成正覺坐青蓮梵釋圍繞龍象筵應真此時恭執鞭
我言豈異佛口宣亘億萬刼長流傳
　　　禱雨中嶽有應賦此以答神貺
剖開洪䝉奠清濁匯為湖江峙為嶽四方環列獨崧尊
氣壓中州勢磅礴衆峯摩雲排玉筍曉翠夕霏紛錯落
儲祥藴秀産英賢捍患禦灾司善惡累朝褒崇載祀典
寳旛天香照林壑重門秘殿儼深邃孔葢長旂下寥廓
憐斯縣小壤田瘠加以旱乾溝澮涸我齋致禱竭寸忱
詎意昭孚類期約飛亷霹靂咸聽命甘澍既傾炎暑郤
頓令凶荒轉豐稔復使愁憂成笑樂微衷曷以答神貺
跽薦溪泉羞杜若宇宙昇平廟貌新萬古千秋鎮伊洛
　　　耕讀軒
男兒志氣固叵量恥學術藝羞為商屈指只今踰二十
廣額秀眉瞳子光生來本是愛閑者乍可騎牛懶騎馬
數畆腴田手自鋤幾聫佳句人争寫庸流豈能知丈夫
笑爾把耒仍讀書古之豪傑寧茍出富貴縦得徒區區
且適林泉隐居樂漢史何勞將掛角逺壟秋風稻穗齊
短檠夜雨燈花落不見南陽諸葛公油然髙卧草廬中
殷勤不有三畨顧磊落應無千載功
　　　漢武帝將軍栢歌
茂陵求仙期得仙思驂𤣥龍飛上天宻函祕檢事封禪
宛馬馳來崧嶽前崧前獨愛三樹栢錫以官名表殊特
至今猶説是將軍香葉屯雲凝翠色當時立心隘八埏
一舉欲息崑崙顛窮兵瀆武事逺畧此豈解有冲昇緣
秋風辭哀萌晦早王母桃花幾回老金莖瑞露成清淚
珠襦玉匣埋荒草羨渠老壽在名山駐齡弗藉文成丹
詼諧獲聽方朔論侍從曾識枚皋顔秃枝銳榦如銅鐡
傲雨凌霜古皮裂地籟朝驚萬壑風精靈夜泣三更月
武皇不歸時代遷遺爾臃腫烟霞邊固疑孔檜頗相妬
且喜社櫟能忘年武侯廟廢摧千丈新甫之材聞斵喪
若論秦皇避雨松雨松亦是平交行
　　　題並頭牡丹圖
誠齋天潢尊游藝妙通𤣥名花擅國色盡向毫端傳瑩
其氷玉潔粲若雲錦鮮朶重榦不弱蒂比葩相聫紅嫣
白嫩孰可擬二喬初嫁争芳妍娉婷窈窕俱有傾世貌
淺顰輕笑並立偎香肩含情含嬌深自憐絳杏緋桃總
麄俗掩面却走羞嬋娟始信摹寫精筆底造化全能令
欲拆未拆蕋頃刻爛熳軒窓前抽萌固弗藉雨露賦質
政爾煩丹鉛狂蜂窺圖屢徃返痴蝶側目頻留連從爾
四序更迭開依然寫成便帶長生緣榮悴不許覆載專
伊誰承恩得之戚畹錢焚香正冠再拜展向素壁懸方
知運思巧直奪真宰權永為寳玩垂千年
　　　題蘭蕙同芳圖
少年遨嬉楚山麓蘭蕙苗深宻如簇推篷政愛江雨晴
沙觜崖根相映緣芒鞋苧服偶徐歩隨處搴芳清興足
叢叢葉似剪春羅箇箇花疑刻寒玉新莖窈窕凝嫩紫
疎蕋參差飄逺馥燕姞曾徵夢裏祥宣尼屢操琴中曲
于今老作汴梁客採掇無由到空谷生綃忽覩精妙畫
况有珠璣動盈幅吳興王孫差可擬茂苑禪僧難並躅
狂塵曠野蕭艾繁驚見聫芳開病目蘚沿恠石傍荆棘
芣苡湘筠伴幽獨寳之不啻徑尺璧藏以髹函惟恐瀆
龍眠底用寫九歌掩郤離騷觀此軸
　　　送嚴良醫回嘉興迎母
先生意氣凌青蒼兩臉渥潤雙瞳光無心求伏思邈虎
有術解叱初平羊門前種橘懶種杏橘葉墜井泉浮香
春餘着花雪羞白霜後結實金争黄嘉禾世業數誰最
公論共說先生良針茅屢試療鬼訣續栁每騐回骸方
經窺素難法岐扁科究内外兼劉張徵書一日賁林藪
布衣萬里覲帝鄉庸醫歎羨國醫駭妙奪造化通隂陽
仰瞻驟近日月表陟降不離參苓傍親藩授職喜閑逸
况乃仁厚逢賢王憐渠契濶曠定省代爾懇惻陳封章
宫臣走馬捧勅至特許謁告榮非常時當六月政三伏
敢憚觸熱川途長到家拜慶上塚畢魚軒亟奉登舟航
江湖濶深富蝦蠏嫩菱鮮藕俱堪嘗船寛物賤固可樂
縱遇好境休徜徉嗟予目昏牙齒豁富貴念冷功名忘
但存詩魔與傳癖惟此二豎留膏肓願言就君乞砭治
無使久別勞中腸汀洲鴈下寒水落堦除菊綻秋風凉
河滣竚候木蘭棹壚頭爛醉茱茰觴
　　　續海棠吟奉教作
覃懷之山内谽谺小徑逗入如縈蛇其間海棠迨千樹
屈曲枝榦相交加清明節近蕋將放澗壑照耀皆丹霞
曉風夜雨恣吹灑黙無語言尤可嘉從春復秋迭秀悴
幾度空谷悲年華恣態娉婷孰憐惜詎解知爾為名花
白頭樵夫束成擔赤脚餉婦簮盈髽憑誰報與好事者
凌犯危險來幽遐竹籃帶土兩肩荷數里方上移春車
剔除莓苔細剪拂置彼樂善東平家地漿滋培養根本
轆轤灌溉樊籬遮逡廵青回舊着葉次第綠茁新生芽
綺窓朝玩霧露濕絳燭夜照星河斜臙脂濃染未盡吐
撩亂萬㸃紅鬖髿天孫織就機上錦仙人鍊出壚中砂
玳筵逐朝逓歡賞富貴素位非豪奢汝今邂逅得奇遇
名園列植䝉矜誇西川還有奇絶品無由自達淪泥沙
我因稽首問造化如何予奪令偏差蒼穹髙逺莫予答
撫圖痛悼長咨嗟
　　　續冬青行
冬青枝憶昔南渡昇平時瑤堦左右兩行植信是閬苑
仙宫移亭亭碧玉作柯榦雨霧風晴總宜玩朝退旌旗
拂葉低細蘂輕飄雪零亂豈知事變大可哀湖山歌舞
盡荒苔王氣氷銷兵氣盛𤣥扃不固六陵開六陵隧中
龍鳯骼義士夜深偷拾得親製衾裯裹碎瓊恭題謚號
揮濃墨捧向幽閑僻静岡愁雲慘淡月㣲茫神靈翕歘
潜呵護竁穴深沉謹瘞藏復恐後人迷此處識以常朝
殿前樹翠葢隂籠土一抔萬年枝在人亡遽屈指于今
二百秋盛衰暗逐水東流皇朝既監元朝失青史曾如
野史収空餘孤塔錢塘滸白髮遺民忍瞻覩天上威神
固儼然人間俯仰徒凄楚弗獨欷歔歎宋亡滄桑遞閲
俱堪傷阿瞞奸計為疑塚身死還將智力防浮世寧云
葢棺定十二重瞳猶未瞑大招酹酒續悲歌唐公灑涙
應來聽
　　　汴城閱武歌
南薰門外春光老絮雪晴飄教場草三衛精兵㸃得齊
練習今朝比常早長竿鉅旗懸將臺四面辟易行人開
前驅虎旅駿奔走太監乘馬當街來逡廵過去纔都督
侍郎㕘行轡聫属繡衣御史并三司冠葢低昻宻相簇
繩床列坐閱武亭城外擊皷城中聽周遭栁圍地寛廣
陣勢任擺方圓形内分横直開長道火炮冲天隊初到
弰盡雕弓氷作弦通題勇字金塗帽急皷争喧騎士馳
驍捷不數幽并兒掄鎗奪矟左右射互騁才藝誇神奇
一聲遙聽敲鉦響輸者鞭笞贏者賞荷戈束甲捲旌旃
沿路飛塵撲歸鞅風傳􁐲篥逺近鳴紛紜部伍各返營
太平方信從軍樂惟請衣粮不出征
　　　江湖清遊歌
何郎落魄非頑癡氣豪志雄才不羈一從束髮厭雌伏
齷齪羞效東家兒躬耕把鋤既云苦閉門佔畢亦奚補
浩蕩大鵬希有心四方上下如鄉土長揖里閭親笑別
閨中人擬船待明發呼酒釃江神雙櫓齊鳴片帆掛脫
巾髙眠篛篷下但聞佳境即停橈客裏尋常過冬夏屢
擕姑蘇娃數試宜興茶瓊花已枯槁玉樹空繁華鳳臺
鐡塔頻登眺只將樂事酬年少青山曾訪謝公墩綵筆
留題蔣侯廟懶向秦淮終嵗留逡廵遙泛武昌舟寒波
赤壁三更月斜日黄岡萬頃秋鶴樓鸚鵡㝠搜倦跨馬
着鞭仍適汴河嶽風雲豁壯懷宋金舊跡觀皆遍孔方
通靈衆所趍那知阿堵能亡軀爾雖好遊非利驅頗出
俗流情獨殊都抛蠅頭棄蝸角遊固可嘉居亦樂長歌
痛飲醉復醒慎勿閑分清與濁我今老矣雪鬂垂毿毿
奇勝負却窮幽探無緣行覧惟坐談吟成揮毫題氷銜
願子細讀精研覃
　　　題竹為精㣲陳徵士作
郭侯寫竹真有名平生少寫風烟晴興來只愛春雨態
毫端幻出如生成一竿亭亭儼中立兩竿垂垂梢葉濕
月暗蒼梧鬼魅愁波驚渤澥蛟龍泣精㣲齋裏客來稀
坐對新圖静掩扉丁寧莫向青雲掛只恐隨梭破壁飛
　　　送葛維彰人材還鄉兼寄聲精微陳徵士
銅龍水乾漏聲小魚鑰金寒霜月曉警蹕初鳴雉扇開
紅雲半露天人表布衣小臣衰朽餘來朝乞得垂老軀
龍鍾何以展報效但願擊壤歌康衢秦淮北風疾於箭
扁舟到早如乘傳天上人歸鵲預知甕頭酒熟孫能勸
忘機笑傲林泉間髙情長與雲同閒時人莫訝鬂成雪
承恩兩度瞻龍顔蹇予久作詞垣客謾寫新題壯行色
同是青原白鷺人我獨胡為歸未得送君不盡思君情
臨分忍聽驪駒聲憑將千里故人意寄謝精㣲賢弟兄
　　　題趙敬重遊錢塘巻
詔南有客三十强壯心鋭欲窮逺方轡按追風俊叱撥
舟乘破浪輕艅艎絶倫帽頂猫睛嵌異様絛環瑪瑙裝
資生有利隨時逐遇景無妨判醉償充盈貨貝傾同侣
磊落情懷超衆商半生浙水久留戀覧勝探奇渾未倦
楮塘芝塢幽尋數篁嶺蘇堤冶遊遍煮茶頻汲白公泉
沉沙屢訪錢王箭香羅細葛良工裁嫩藕鮮菱老翁獻
恨無磨勒盜紅綃喜有芳華侍紈扇段橋西畔總宜船
萬傾湖波綠浸天兩岸髙峯擁禪刹四時妙樂沸歌絃
保叔塔存僧已去秦皇䌫朽石猶傳且向人間作財主
豈須世外為神仙莫辜汗漫江湖好千金買笑度流年
　　　蟠桃歌壽辛太安人八十
吾聞蓬萊山其上玉為宫蟠桃九千丈特種瑤池東萬
年柯長翠累䙫花始紅夜守命列缺晝衛驅豐霳仍經
厯刼實乃熟爛然膚色丹硃紅龜臺阿母持啖漢武帝
此後曠世想像何曾逢辛侯前身疑赤松清宵神遊謁
真境拜乞擬駐慈親容不學方朔偷誠懇亦見從果䝉
仙賜遽驚悟起視已在髙堂中鮮凝霞漿湛曉露新絢
雲彩輝晴虹焚香跪擎奉母食食之靈液流心胸形質
肉骨都换精華融髮如黑漆顔如童雙目烱兩耳聰徒
誇延齡九還七返功纔登八旬直至百嵗壽未窮榮膺
恩命更進夫人封後天而老乘飛龍
　　　壽朱君立則夫婦初度
蟠桃樹在瑤池東樹上之實丹砂濃雷霆守衛雲霧封
有得食者升太空朱家令子學泮宫祝親壽考感上穹
帝勅金母並木公兩枚下賜嘉孝恭清宵墜向髙堂中
明晨捧獻媪與翁味纔入口腸已充白髪返黑增顔紅
耳聰目明肌肉豐循環花甲無終窮萬八千嵗方孩童
　　　題張憲副山水
何郎畫法咸稱工層巒複嶂生筆峰晝陰作寒雲霧宻
樹色凝黛嵐烟濃千崖萬壑驟雨歇洗出重疊金芙蓉
超騰猶奔馬奮迅若蟄龍忽偃遽竦森嵸巃瑤簮瓊筍
杳靄磨髙穹淋漓墨瀋奪天巧能令造化無全功恍驚
攝提初宇宙開洪濛結就仙岩之峻琵琶之雄玉氣夜
白丹光紅參苓芷术飄香風留侯奕葉逺孫子卜築講
學棲其中毎將林泉芳潤嚥𠻳怡心胸辭家入仕三十
載舊隠蘿逕屐跡莓苔封地寛壤沃景寥閴絶勝海上
人罕得到蓬萊宫虚亭臨泓細路遶小橋横岸新流通
籜冠苧服物外叟尋幽覧勝棹輕舫兩眼飽㸔船頭峯
耆山鬼谷貴溪水秀淑代有賢才鍾嗟予本是釣耕者
宦途浪寄浮萍蹤老至百念都成空惟存傳癖兼詩窮
可憐觸處隨病翁寧思棗如𤓰弗羨印似斗但願引退
休㣲躬廟堂長揖別卿相疃畦徐步偕樵農體倦䕃雙
松神閒撫孤桐窓間故笈父書在掩闗坐讀歌時雍身
雖未行夢先徃浩然興落盤洲東還君此軸匣琴劍懸
車不待今年冬
　　　題嚴良醫山水小景
鰲簮聳滄海芙蓉飄紫烟畫工運思極精妙毫端巧奪
造化權連峯特巘各殊態一一幻出皆天然恍疑嶙峋
絶頂最髙處參术錯落根如拳氣凡肉重莫能即何由
飛歩凌其巔山中之人紉蘭佩荃濯足澗底振衣風前
晨興霞療饑宵寢雲伴眠遨遊不入五侯宅偃蹇只聽
雙崖泉清流曲折相洄沿種得杏成花滿川亂紅繽紛
墜漪漣鳥啼魚躍春景妍是誰閑泛溪上船盡日獨玩
芳樹邊豈若茅亭老叟抱膝坐語笑簡黙精神全小奚
捧杖心静專新梳綠髮雙髽聫林収霧靄寺􁂪兀橋横
木石湍潺湲異哉世上有此境便思問舎仍求田酌君
橘葉井洗我腸胃羶聊依松栢嵗寒社庶引桑榆衰暮
年
　　　題山水
壯年飄飄意氣豪羞隨斥鷃飛蓬蒿蒼梧之山洞庭水
常覔勝處閑遊遨招邀知已二三友談笑每日乘輕艘
汀蘅渚杜俱逸興澧蘭沅芷皆離騷並櫳船頭恣吟眺
底用傲兀披宫袍鷗邊鶩畔徃仍返下上湍瀨不憚勞
蓮房旋摘魚旋膾滿吸鉅斚持霜螯酒酣移船林外泊
脫葉亂墜驚猿猱細風吹樹響颯颯迸水觸石聲嘈嘈
狂歌縱飲儘放浪清醒却少多酕醄于今垂老尚逺宦
白首黽勉追英髦客窓因見畫中景恍若重泛湘江濤
　　　贈宫監
王門内臣白且晳三十年齡承奉軄緋袍胸背粲鸚桃
小帶圍腰瑪瑙赤性資敏慧才俊良眉宇秀整言安詳
爰從散地初陞秩旋蒙委任嘉忠實應接區分諸務繁
四序何曾有閒日遭逢端的是前緣富貴榮華豈偶然
受用人間好快活服事世上真神仙仙境傳聞孰能至
蓬萊祖洲此間是底須雙翼恣飛翔且竭寸心謹隨侍
勤勞暮暮復朝朝靴帽衣衫頒賞饒豪鷹雄徤常令臂
生馬驍騰仍命調一般宫官百十輩惟爾衆中受知最
案邊不敢離須㬰黄昏月上猶未退金龍蠟箋新墨光
氷紈象管描春芳畫既精奇詩麗美叩頭拜賜偏懽喜
巧匠裝潢錦與綾一時恭玩一回驚洛川花卉相争媚
不信丹青筆寫成筆寫成疑可摘妙奪造化渾莫測絳
羅重重包繡囊清夜丁寧要慎防神物由來鬼神惜只
愁取去洞天藏
　　　題一榦三蕚芍藥畫
菡蓞秀夏暑芙蓉傲秋霜炎凉各異趣習見皆尋常東
風別有花富貴孤榦髙擎三蕚綴窈窕含嬌却是嬌依
稀似醉元非醉嫣然開向繡閣前中純雅淡傍清妍陰
晴月露總足愛欹側偏正皆足憐鵲巢小星夲誠敬天
遣靈苗示嘉應豈特祥鍾草木蕃行㸔慶衍螽斯盛妙
哉妙筆妙通神貌出芳容巧奪真顔色長鮮態長好珎
圖寳算共千春
　　　松菊堂為祝叅議作
鉛山山間紫溪邊違松别菊㡬十年只今解組賦歸去
載尋二物同周旋從教蘚蔓荒三徑喬木芳苗尚繁盛
盤桓樹底仰髙標傲睨軒中諧逸興平生於爾頗有情
寓目便覺襟懷清根跑茯苓斸雪塊蘂茁蓓蕾攢金英
俗塵到少柴門閉宻葉屯雲花繞砌翠聳端宜太白巢
黄舒最適淵明意非徒撫玩憂暫忘更憐也解凌氷霜
夢回半夜生秋籟節過重陽餘晚香朝觀夕對當窓牖
心交弗渝還耐久懶伴孤山處士梅惟依彭澤先生栁
鉅榦低藂總足怡時飄蒼雪墜東籬掄材不願為梁棟
介壽何妨泛酒巵
　　　著存堂歌效樂天體
馮公子身是儀賔福如此福如此厚人罕儔只歎二親
成土丘成土丘頻聞風木徒凄惻重茵列鼎真謾榮調
膳稱觴難再得憶昔金閨中雀屏髙堂具慶喜康寧侍
宴長思績懷橘朝回猶學鯉趨庭𤣥宫一閟經年嵗想
像痛心㡬揮淚升堂儼似覿形容入門宛訝瞻冠帨升
堂入門皆見之渾疑身在膝邊時白頭尚展遺編授素
手仍將慈線持授書持線如當日諦觀依舊惟空室入
夢精神或可期終天戀慕何由畢愁聽夜啼返哺烏雌
雄不逮竟先殂念爾㣲禽有至性嗟哉感此涕盈裙感
此奚須徒自苦但應蠲㓗奉蒸嘗一祭一回真若覩
　　　傳奇美人才貎歌
俊儀美女名靈芝綠雲為鬂氷為肌心聰手巧性温婉
喜嗔語黙皆相宜芙蓉娉婷海棠豔百媚千嬌一身占
非但天生絶世姿填詞和曲尤華贍或吹或拍或彈絃
般般自小都學全臂繫紅綃入彤邸應知命合夙因緣
牡丹作花三月半日日教來花側畔金縷悠揚歛笑謳
霓裳轉折低鬟按侍奉追陪不暫離逡廵又及暮秋時
安排閙熱濃粧扮演習新鮮妙傳奇府裏偏矜重九節
賞菊芳筵早鋪設淡掃蛾眉捧玉觴一時粉黛空羅列
二八年齡歡樂多好風好景酒消磨中和亭上清平調
㑹耍菴前宛轉歌通音曉律諳文墨納令聫麻俱解得
珍翰過蒙賜詠篇香紈更荷圖顔色蓮歩輕移拜案傍
氣飄蘭麝啟鶯吭寵恩隆厚何由報惟祝綿延寳算長
崔徽徒聞擅才藝枉寫形容緘恨寄光榮詎敢比靈芝
佳章佳畫褒佳麗
　　　題雪梅倚竹圖
旬宣曾過羅浮洞萬里藂深駐吟鞚馮夷剪水為飛霙
脩篁葉冷擎偏重撒鹽飄絮紛輕盈六出五出俱鮮明
空中樹上兩争白月下風前都賽清乾坤一色纎塵絶
雪喜遇花花喜雪險徑雖平少客行繁枝縱好無人折
氷姿綽約真自憐髙情只倚蒼筤邊先開後落得春早
易積難晞因地偏憶從移節臨他壤良夜幾回勞夢想
世間奇絶在遐陬廣平去後知誰賞老眼觀圖重歎嗟
舊遊迢逓隔天涯瓊葩綠蕚應如昨惟笑衰翁雙鬂華
　　　題東坡遊赤壁圖
東坡先生人中龍才髙屢被羣小攻遭讒近謫齊安東
漁樵混跡忘顯融豈以得喪留心胸弔古惟訪前代蹤
兩遊赤壁當秋冬扁舟泛泛波溶溶東山月出來清風
舉酒屬客談從容緬懷公瑾真英雄破敵於此成奇功
老瞞膽落摧兵鋒烟塵漲天烈火紅樓㯭灰滅須臾中
故壘回首生蒿蓬運去物改世不同沉沙遺㦸埋榛藂
臨流但見雙崖穹崖根下俯馮夷宫滔滔江漢仍朝宗
孫曹意氣寧重逢千年徃事付畫工興亡割據俱已空
惟有兩賦傳無窮
　　　題鸂鶒圖為陳則裕賦
綠筠低映桃花紅金沙灘暖波溶溶一雙鸂鶒好毛羽
相依相顧雌隨雄却憐鸚鵡與鸜鵒鎖閉樊籠傷局促
飲啄雖云豢養豐何如自在林間宿褵褷錦翼文采新
照影且在清溪濵丁寧莫去春江上江上鴛鴦妬殺人
　　　題梅圖
補之華光本同調王冕專門獨臻妙當時叔雅亦知名
瓌奇總讓吳興趙吳興兄弟宋王孫玉雪為骨氷為魂
只將翰墨自遊戯持縑請者空紛紜此圖先辨是誰畫
不寫霜晨寫寒夜片月疑明又未明殘英欲謝何曾謝
仙郎風度真獨雄乾坤氣象蟠心胸花開不用雪中探
坐對瓊姿幽興濃
　　　葵軒
春光䦨珊羣卉空別有佳植開庭中堪憐朶朶知向日
晨瞻夕仰隨西東從根著葉庇炎景逐節茁蕋承薰風
苞迎朝旭盞欹側蕚媚夕照盃玲瓏大哉化工運亭毒
胚腪秀淑歸芳藂名雖不離庶草類性却解與純臣同
種之固已寓㣲意人心亦似傾陽恭非徒玩物實自勵
親當致孝君當忠一身兩盡家國事且復托此明深𠂻
為詢世上簪紱者若箇㸔花無愧容
　　　題張僉憲琦公餘行樂巻
河東壤土鄰河南太行峻拔仍尖巉雄藩富盛說全晉
放勛萬古遺風覃棗榆連林晚卧犢桑柘繞屋春供蠶
素敦勤儉戒奢靡(闕/)　　　鄒與郯苗薅荑稗禾覆隴
塾列衿佩書盈函乾坤秀淑罕鍾物産士磊落皆奇男
張侯挺生古并郡蚤擅才學青於藍曩為御史跨驄馬
名山到處曾遊探晴雲出岫不作雨濕翠飄空都是嵐
前年秩滿拜特命持憲江右袪貪婪田間鰥㷀失愁嘆
廬左桀黠增憂慚發奸擿伏振綱紀明比皎月澄寒潭
公餘問俗閑出郭屏退軒葢穿松楠擕琴奚奴俊堪愛
髻綰兩髽餘髪毿豺狼望見驚破膽遯跡逺去藏深岩
喧啁皷笛野翁社雜亂語話村農談民情習俗總詢遍
老鶴昂首迎歸驂栢庭稚子候門久喜笑競走牽衣衫
吾知侯心自有樂惟許㸃也真非凡咄哉畫手豈解此
我亦愧吐辭喃喃
　　　聽鶴軒
皋禽清唳清無比不入尋常俗流耳虚窓夜讀浮丘經
展巻乍聞必為喜一聲兩聲落層霄石頭迸裂空山椒
三聲四聲風滿林邃岩幽壑留遺音夢醒松巢忽飛起
𤣥袂生寒露如洗引吭再作五六聲氷拆崖崩月明裏
媺哉雅懷逍遥兩間即物窮理遺榮尚閒所以惟愛戞然
仙驥之長鳴聆之弗厭危坐到更䦨絶勝琴操寫入徽
絃彈
　　　周孟璉六十壽詩
璉翁逍遙静養恬長身玉立仍脩髯平生雅好在泉石
標格灑落心清亷優閒惟許一人獨榮進却讓諸郎兼
鳩形刻杖圓類鐡鶴翎製氅輕於縑世上功名久無夢
但遇佳境頻留淹追隨老鹿最馴擾見者疑是白玉蟾
風杉雪檜隂蔽日滿袖翠濕晴嵐霑笑渠營營行路子
赤脚抗走徒趨炎嵗周花甲值初度畫手戱取宣毫拈
逡廵忽見壽者相驚駭賀客争觀瞻椿齡桂算各三百
不須更問君平占㸔教弱水十回淺海屋方把籌重添
　　　題石廉使所藏墨梅
飛雪送臈盡孤根得春先如何一圖裏見此雙清妍氷
資玉質神仙格誰運天機描貌得冉冉寒香似可聞疎
疎冷蕋疑堪摘封柯積榦凍未消五出六出皆瓊瑤傍
開正吐總絶似厯嵗經時渾不凋何用廵簷索花笑横
幅髙懸恣瞻眺酷好原欣節操同深藏頗惜臨摹妙道
傍人暍困塵埃畫就終非療渴材别有真梅着佳實明
年調鼎待公來
　　　題㑹乩鄧宗經先生頥老莊
灊郊畮畮皆稻田大畦小疃相接連先生豫為休退計
剩買百畆荒城邊仍將數畆搆書屋扁以頥老争誇傳
罷官拂袖便居此骯髒肯受虚名纒桃冠芒鞋紫竹杖
手版納却軒車懸青衿問奇定載酒白足結社非逃禪
寧甘食力事耕耨敢厭誨人抛簡編乘閑偶出值野叟
稼穯話久因忘還向晚歸家窓户暝酒漿旋設燈初燃
芹羮炊香雜薯芋絮被卧暖兼繒綿方知隨處有佳境
奚必鏡水稽山妍親朋凋零故鄉逺茲地卜築應前緣
相期與君慎終始恐是晚節稀能全叩門昏夜得富貴
吁嗟有若乞丐然但當益勵固窮志居易俟命從華顛
　　　美人蹴圓圖
暑退凉初生秋容净如洗娉婷事蹋踘笑出深閨裏蹋
踘風流堪適情錦瑟瑤笙教暫停逡廵嚲袖側肩立低
昂進退都分明豈無落花泛流水亦有白打分輸贏龍
兒擺尾原曾學鳳子搖頭舊已精兩娃嬌並銀盤面傍
觀手㺯鮫綃扇三娃正蹴小官場汗濕酥胸渾未倦圓
社從來非等閒作家取巧憑雙彎眼親歩活轉移速解
數般般誰道難雕䦨十二相繚繞日下芙蓉猶未了髮
亂青絲寳髻偏塵生羅襪金蓮小秀色誠可悅清時愼
勿辜桂枝香滿榴結子繁華况在神仙都氷紈何用空
描寫别有人間真畫圖
　　　富溪八景
富溪八景何瓌奇王家住此知㡬時自從開闢巧排列
每一出門皆見之南山雨餘翠䓗蒨黛髻烟鬟照人面
萬斛凝嵐結晝隂千尋懸瀑垂晴練西符聳拔如爭雄
落日倒掛金盆紅參差樹影互搖動倐忽暝色深遮籠
澄潭浸月凉波瑩恍似姮娥對粧鏡驪頷珠輝似可捫
鮫機杼響疑堪聽層巔恠石屹不欹上有雲氣長相依
晨霞迎旭或為伴曉霧飄空仍共飛三峯五嶺多佳態
松顫狂飈乍澎湃旁礡氤氲毓俊才鏦錚蕭颯生靈籟
文江暖泛緑半篙潜通墨沼添波濤游魚喜化金鱗鬛
浴鷺嫌緇雪羽毛閑居已喜專幽處况乃周遭皆雅趣
翰苑名公為著文經筵大老能留句先廬亦在折桂鄉
白頭未得還耕桑題詩謾重季鷹感鱸鱠秋風歸興長
　　　題性靈空巻
靈師妙年慧且聰秀眉紺頂氷雪容僰山滇水厯幾重
禀法京刹春又冬有大開士幻覺公出世𢎞振臨濟宗
千(闕/)楚楚皆象龍鉗錘惡辣加磨礲靈也上首才調豐
孤雲野鶴少定蹤遊方翩然西復東笠裁筍皮鞋織棕
石頭路滑莓苔封三衣濕透秋露濃行住坐卧伊誰同
笑擕明月邀清風寳坊到處多留蹤尊宿乍見驚罕逢
不發言句藏機鋒驀地一喝雙耳聾恍若刮翳開昏矇
精進幢竪髙崇崇聲聞頓悟性地融安稳自在超凡庸
蒲團謾說禪定功輸爾根器僧中雄我慚白髪成衰慵
頗似示疾維摩翁勤勤問訊勞過從無座無飯文室空
逡廵告别還舊峯聊為說偈明深𠂻天涯目送南飛鴻
　　　題山水小景
良工寫幽景運思頗不凡髙崖掛懸瀑迥野生輕嵐林
昏日欲墜天暝雲初覃逺岸少去舫長途乏來驂摩挲
老眼着意㸔彷彿還似湖湘南憶曾之官屢經此孤舟
晚泊浯溪潭葉凋老樹曲偃蹇泉觸亂石森巉岩衆禽
歸飛宿且食雄鳴雌應相喃喃平沙鉅跡虎新過淺瀬
纎鱗鷗競銜荒村無人但猿鳥古嶠有樹皆楓柟空青
冥濛翳島嶼濕翠杳靄沾衣衫誰藏一匣在絶壁云是
諸葛兵書函雨催風撼只如故欲墮未墮何由探山川
奇勝恠仍險况我愛玩性所躭低回但恨弗學畫辜負
佳境心徒慚每逢好事輙為說恍若親覩非虚談于今
衰老返耕釣鬅鬙兩鬂霜毿毿觀圖忽起舊遊想浩然
清興莫可緘題詩巻軸坐歎息中宵夢逐滄江㠶
　　　題孟浩然踏雪尋梅圖
浩然先生生盛唐錦心秀口氷肝腸詞追風雅諧宫商
清如環珮鏘珩璜幼鄰摩詰相頡頏子美太白叅翺翔
私入禁署逢明皇誦詩却誦南山章忤意拂袖還襄陽
嬉遊只在雲水鄉閑身到處頻徜徉溪山晏嵗梅吐香
跨蹇獨出尋孤芳六花亂落紛悠揚老樹翯翯虬龍驤
癡童前引凍欲僵回顧似促歸去忙鹿門尚有十里强
先生驢背寒都忘吟哦未覺天昏黄開元治世文運昌
同時諸子皆俊良惟公製作尤擅塲篇篇首首興趣長
字字句句金玉相明珠白璧争焜煌千載不朽垂休光
　　　題貳守費翎毛圖
紫髯别駕才氣雄好詩好畫明且公何人運思寫動植
却使造化無全功琅玕欹斜竹交翠錦綺爛熳桃争紅
聫翩羽族競來集機忘意適雌兼雄不聞清香哢啁唽
惟見細毳紛䝉茸疾歸奮翅鬬輕快閑宿歛翮俱從容
艶葩可折禽可籠韶光都在圖畫中飛鳴宿食總人力
榮悴開落非天工方知世上有好手筆端所至生春風
諦觀此景似何處髙峯南北湖西東買花載酒聽啼鳥
老矣未得來相從
　　　悅親行
楊家矍鑠雙翁媪平生快活無煩惱中男頗解盡歡娛
拜跪膝邊顔色好開封百物價直低尋常剩有豚與鷄
鮮鱗嫩菜好柿栗販來都聚隅頭西買歸為具羅盤飣
藥室香凝春晝静滿斟政喜甕方深迭勸豈愁缾屢罄
况逢禾麥豐登年飯炊稻米衣裝綿頥老惟知足嬉笑
安居但願忘憂煎隨緣供養竭醫貲且樂清貧慎勿辭
不見巷南富豪子禍罪貽親異鄉死
　　　贈某將軍
少日隨飛龍風雲際良㑹方今脩文治父子功勛遂惟
說先君驍且雄雁翎長刀角胎弓單車直驅沙漠外片
帆徑渡滄溟東東征西討無不預肯令敵騎留遺蹤馬
鞍壓雪耀金甲羽箭流星貫敵胸小河鏖戰河流赤將
軍身命那敢惜一死博得千年名象賢有兒承父職皇
家褒忠恩禮殊貔貅坐擁專城居將門出將傳奕葉此
語由來誠匪虚重珪疊組争照耀韜鈐更兾曾𤣥紹閑
暇投壺復雅歌髙情祭老堪同調莫匣三尺劍還磨丈
二矛將軍壯氣死不休吾知燕頷當封侯他時倘建凌
烟閣畫像期公登上頭
　　　再贈
下邳壯節伊誰如談兵早讀孫吳書夜廬母塜輙流血
曉陷敵陣隨捐軀西江都帥誇賢子為子為臣亦如此
承歡敵愾嗣前人豈直相傳襲金紫大廷寵贈祖父功
明威昭勇官資崇碑煩史筆製詞美誥錫奎章題字濃
怙恃九原嗟不作想像音容空涙落致養無由奉筍鮭
竭誠但願傾葵藿禆校同推智畧深親恩國事兩闗心
吾知燕頷封侯相漢代將軍重見今
　　　題梅
吳山繞舎栽奇卉幾樹凌寒綻繁蕋同雲黯黯天茫茫
朝來素蕚添粉粧繽紛六出亂飛舞似與五出争妍芳
水邊沙際失踈影野外風前飄暗香徐君想是羅浮客
慣貎花容染花色酒酣興適弗自珎貴士幽人皆覔得
兹圖所寫尤精神正開側吐俱逼真氷肌清瘦最耐冷
玉質輕盈不受塵費侯吾知聊托意展玩追懷舊遊地
遙憶逋仙莫可招雖逢驛使那堪寄眼中畫手多凡庸
八十之年老更工豈必西湖船裏㸔閑齋坐對勝推篷
　　　題南溪蕭氏山水小景
西昌有士生名宗孤髙格調氷雪容性惟愛山復愛畫
畫裏坐對青芙蓉乍觀尺素杳難辨野色川氣相溟濛初
疑為巫峽列此十二峯雨餘輕黛增鮮濃陽臺神女彷
彿精靈通楚襄之夢恍惚當誰窮沐猿澗鹿悄無跡千
岩萬壑烟霏籠又疑是匡廬五老排層穹乃在彭蠡之
北盆江之東凉影倒浸波溶溶飛英亂舞垂蘿風吾家
翰苑老供奉攬秀絶頂巢雲松錦袍騎鯨乘月徑返蓬
萊宫開元諸子莫追逐吐句盡如仙語真孤雄仍聞夙
昔讀書處氤氲竟日丹霞封胡君特來索我賦笑迎起
抑揩昏瞳便令掛壁着意㸔其間景象既弗類運思落
筆俱凡庸僧繇久逝范寛沒海岳亦徃菴居空南溪别
有奇絶地春深緑與耶溪同傑構隠映蒼檜中二三好
客勞過從酒醅旋壓黄粱舂幽非桃花源邃異子午谷
土美俗朴堪耕農罕曾袖刺謁時貴屢嘗含哺歌年豐
我欲擕焦桐飄然謝塵蹤汲泉採蕨療飢渴净掃白石
彈秋鴻如何病兀縶雙足謾令清興蟠心胸揮毫寫罷
付君去殷勤寄示蘭陵翁
　　　題吳山書舍
虎林勝槩聞天下城外城中總堪畫一峯最近是吳山
傳道渠家好臺榭其間非藏玉與珠剩有萬巻牙籖儲
短檠静夜樂諷詠小軒永日忘飢劬寸隂那肯輕抛擲
及此少年勤致力無暇豈窺董子園不貧寧鑿匡衡壁
逢疑必辨理必窮務使曲暢仍旁通知行兼該造成德
到此始克収全功古杭人物冠江浙况乃才華邁同列
五䇿風簷厯厯陳一枝月桂髙髙折守令為坊立宅邊
新題鉅扁筆如椽比隣多少連居者若箇生男似爾賢
　　　題雪窓蘭為濟潤上人
雪窓前元住虎丘清致彷彿支逺流解將翰墨作遊戱
寫成蘭石人争求露花風葉含生色楚畹移來屏几側
乍見頻㸔若可紉初開半吐疑堪摘潤師戒行如秋霜
蒲團趺坐十笏房根塵識想已云泯色香聲味都宜忘
兹圖謾爾時時對外物豈能為已累畢竟閻浮世界空
直須悟逗真三昧寒灰心地槁木形妄緣幻質難纒縈
無蘭無石亦無畫此是菩提最上乘
　　　送劉教諭裔關西考試採玉之行
徃年採玉于闐東今年採玉崑山中近來苦難得白璧
荆珉燕石常相逢世無明眼非無玉水蒼𤣥英委空谷
何限瑰奇不見知豈獨驪珠混魚目君不見琥璜在璞
未琢磨云誰識之古卞和
　
　
　
　
　
　
　
　
　
　
　
　
　
　運甓漫稿巻二
欽定四庫全書
　運甓漫稿巻三
　　　　　　　　　　　明　李昌祺　撰
　　五言律詩
　　　登天華觀
玉洞開仙館丹梯軼世氛天書餘鳥篆雲笈䕶龍文靈
境蕭臺近空歌下界聞俗人如可避不必問桃源
　　　春日山中尋泉
春泉試獨尋度壑復穿林忽見流紅逺方知入翠深色
渾因悟雨聲淡只宜琴盥弄忘歸去窮源空有心
　　　擬唐塞下曲八首
沙塵漲北天衛霍出居延苦霧埋沙磧窮荒乏水泉戰
酣鼙鼔壯戍乆鐵衣穿試上長城望中原若箇邊
羽箭鴈翎刀風沙北地豪弓開闗月滿鵰没陣雲高勁
騎三邊出匈奴一夕逃將軍方得意新拜璽書褒
鐵騎蹴交河銜枚半夜過雪花凝鎻甲月色冷雕戈小
醜俱亡命連營盡凱歌至今青塜骨猶恨與通和
十五去防秋于今已白頭一身猶是卒諸將乆封侯部
伍嫌羸病親知識壯遊寒燈孤戍裏揮淚看吳鈎
乆在邊城裏風霜不可論六親皆骨朽百戰偶身存烽
燧連天暗沙塵憚日昏征人家萬里誰弔國殤魂
犬戎窺近塞羽檄發精兵不識沙塲苦焉知性命輕饑
鷹投古壘疲卒卧空營日暮轅門裏愁聽鼔角聲
塞馬嘯悲風旌旗惨澹中衛青持左鉞李廣在前鋒壯
士俱亡命朝廷重論功將軍承寵詔天子錫新封
秋霜劍在腰曾事霍嫖姚諸將威無敵全軍氣不驕弓
鳴驚過鴈砲響走棲貂敢憚窮邊苦天家雨露饒
大漠隂山外霜天氣候殊隂沙明逺燐寒日惨窮廬北
闕無來使中原少得書凱歌今未奏壯士誓捐軀
　　　病起遣興
羸弱怯衣單徐行覺尚難平和欣脉復疎懶喜身閒古
硯從教洗孤琴乆未彈朝衣如可解歸去卧秋山
　　　送人南歸四首
離絃兼楚調忍向醉時聞連嵗長爲客他鄉更别君鷗
波明夕照鴈字寫秋雲迢遞還鄉夢相隨過海門
百年同旅寓大半在殊方白髪羞明鏡青山問故鄉落
霞秋水濶新鴈暮天長安得隨君往溪南訪草堂
候館停杯處扁舟欲發時歸㠶投逺浦斜日隠層陴暑
退秋來早潮生月上遲經行逢勝槩都付酒兼詩
年年長在客北薊復南京秋雨滄洲鴈春風采石鶯好
山環故里流水背孤城去住無拘繫閒身到處輕
　　　夜坐彭贊禮竹塢二首
獨坐依修竹秋聲近户多疎鍾清紫禁凉露濕銀河野
飯思薇蕨儒衣想芟荷小山招隠意藂桂有遺歌
静夜凉風動林疎宿鳥驚玉繩低萬户銀漢轉三更露
重絺衣薄香浮茗碗清班姬紈扇曲此際最闗情
　　　送沈太守之雲南
滇陽南望逈五馬引雙旌鳥道雲邊斷猿聲月下清黔
江通逺海僰樹擁孤城已是諸侯貴毋論萬里行
　　　送謝明府之桃源
楚地佳山水桃源境更幽汀蘭行處採湘水抱村流門
掩山城暮蟬鳴驛樹秋昔人遺洞在騎馬一來遊
　　　紅葉
染樹初凝茜連林漸積丹露藂消黛色霜片妬朱顔菊
避重陽艶花羞二月殷娥眉争拾取題字寄人間
　　　送周編修姪還文江
落景照離筵華音促别絃老親長日念遊子幾時還玉
雪中郎貴青春小阮賢重來拾瑶草遲爾五雲邊
　　　送王僉事之湖廣
江漢維南紀星辰近太㣲地分方嶽重官到憲臺稀逺
水連秋濶輕帆徹夜飛人生驄馬貴好是繡爲衣
　　　寄劉三髦五首
劉子窮經處柴門野水濱俗人那可到往哲自相親道
在寧論命家空不歎貧幽棲如可遂遲子結南隣
吾愛劉公子渾如漢士風古心真自得髙操更誰同緑
水溪邊舫朱絃膝上桐我慚簪組累不得逺相從
濯足清潭裏移家碧澗邊非闗傲軒冕自是愛林泉野
鶴閒同往溪雲静與還東山謝安石何日起髙眠
才俊青雲早嗟君獨出遲寧甘身未達不與世相知霜
月隣僧磬凉風野客棋懐人在天末無地寫幽思
剡書多日下猶卧碧山隈只歎相如病空淹賈誼才窓
虛雲自宿門掩鶴初囘好在禾川上應愁驛騎催
　　　題世德樓
髙樓無四隣䦨檻逼秋旻創造懐先代登臨屬後人水
雲供逺眺山月共清貧羡爾丘中士雲霄寄此身
　　　送王知州赴禄勸
行盡天涯路黔南尚幾州孤城藏萬壑殘月在扁舟劍
閣雲邊斷巴江樹杪流兩囘經鳥道應記舊曽遊
　　　送梁僉事還蜀二首
臘盡催行色天涯起别愁暮雲遮雨濕寒水帶氷流鳥
道青驄馬烏臺紫豸裘漢廷諸俊彦風裁范滂優
行人冒曉霜白簡繡衣裳復任辭三殿觀風動一方秋
林黄葉暗春水碧芹香杜子留遺跡煩君訪草堂
　　　送劉教諭還沛縣
相望渾未逺相㑹竟難常交態貧如故離情醉蹔忘淮
流通海近豐樹入雲長羡爾官非賤横經漢祖鄉
　　　送人還永豐二首
迢遞京華道蕭條嵗晏時江風寒釀雪淮水夜流澌逺
浦帆來小殘鍾烏去遲瀧岡天下重歐子有穹碑
臘盡促歸橈離魂黯欲消故園頻在望知己邈難招燈
火江村市梅花野岸橋行邊憐寂寞况值雨蕭蕭
　　　送鄧宗經還永新訓導二首
相逢疑是夢乍見總堪憐良㑹來天上長貧在客邊青
雲違故舊華髪感流年明發征帆去依然各一天
十載留京國三年别故人賈生猶未達鄭老尚居貧燈
火黌宫夕菰蒲野水春誰知他域别凄斷更傷神
　　　寄蕭教諭三首
見説崑山縣孤城在水鄉汐潮通海近雲樹接吳長夏
暑圩田􁊌秋隂學舍凉年年春色裏桃杏爛宫墻
縣齋蒲葦裏鷗鷺與相親衆水春環舍孤峰晚對人海
鮮便乆客儒服稱閒身肯念同袍者緘書莫厭頻
身名俱未達朋舊故應疎多病惟髙枕何人慰索居縱
鱗思曠野疲馬倦長途誰似儒官好優游翰與觚
　　　耕樂亭二首
孤亭臨夐野空濶四無隣車馬來遊少農夫就餉頻晴
簷鳩喚雨社甕鳥啼春竊禄真何補投簪媿野人
苔痕臨水潤樹葉近秋稀細雨羣農集殘陽一鳥歸村
童收滯穗野老候空扉亦有躬耕意青莎擬製衣
　　　送人還永豐三首
君家簪紱裔羣從玉連枝遊子龍頭貴中郎燕頷姿雙
尊論乆别千里慰遐思六一遺風在懐哉百世師
行李歸期促山川去路遥疾風狂入夜淫雨晦連朝㠶
逐孤飛鳥江通逆上潮慿將棲遁意鄉國寄漁樵
候館促離杯愁顔且强開砌蛩驚露泣巢燕避秋囘菊
徑深黄葉衡門掩緑苔緬懷西漢士據地獨竒才
　　　郊祀齋宿彭太常永年公署二首
寂厯容臺署髙吟逸興生泉香春井溢鐘斷夜堂扄清
漏隨風度流雲傍月行蹔來猶愛此住久轉忘情
竹静風停後瓶香茗熟時燈寒人未寢露冷鶴偏知頗
愛良宵静飜嫌白日遲年年此齋宿載誦我將詩
　　　太廟孟秋時享同陸員外齋宿
槐露滴新秋齋房夜色幽罷琴期月上捲幔見星流池
冷菰蒲静窓寒竹樹稠清宵容易盡香茗且淹留
　　　喜張進士叔豫見宿旅舍
窮巷寂無隣青燈共故人逺聲霜下磬孤影客邊身露
冷蛩相弔庭寒月自親殷勤一瓢酒更與話酸辛
　　　碧峰寺慎公房
碧嶂屏風秀清流束帶圓烟霞醒醉夢鐘梵寤僧禪亂
葉當人落孤雲引鶴還聲聞如可契應此息塵縁
　　　謝賜西洋布
異縷何纎細輕盈玉雪紑鮫宫初織罷海國逺輸來捧
拜榮恩賜紉縫稱體裁㣲軀増照耀被服媿非才
　　　竹所二首
何地偏多竹翛翛庭院幽夜凉難得月雨過易成秋不
厭貧家看那妨好客留緑隂多處坐疑泛渭川舟
王子幽棲地蕭森修竹林好風催布席疎雨罷鳴琴天
籟醒塵夢凉隂伴醉吟幾竿渾不俗賴爾悦閒心
　　　送曹判官蘇州治水二首
别駕之官日都城欲夏過一篷畿甸雨雙槳石湖波郭
外青山少城邊白水多三吳民墊久拯援術如何
聞道姑蘇郡東南近海潮圩田多夏潦塲圃减秋苖平
易遵前訓煩苛革舊條更應持㓗慎玉帛此鄉饒
　　　詠蝶
栩栩戲晴光留連媚露香舞隨花片白棲共柳絲黄樹
杪鶯捎急簾間扇樸忙南園芳草地撩亂逐蜂狂
　　　寓舍梅一株翳榛莾中詩以唁之
篠蔓翳頺垣娟然玉雪痕寒香偏晩節春色自名園鳥
啄梢頭蕋苔沿砌下根猶能異桃李不在狄公門
　　　席上贈妓
綰霧纎纎指凌波小小蓮春山銀燭下秋水玉尊前舞
袖鴛鴦錦歌珠玳瑁筵座間俱狎客惟屬杜樊川
　　　送陳生歸吉水赤岸二首
清砧兼落葉總是别離情去路千程逺歸舟一葉輕秋
雲連樹暗寒日映川明亦有滄浪興何時共濯纓
歸心無日夜孤舫不停牽沙蠏寒縁草江豚暝觸船銀
河通赤岸翠壁瀉紅泉莫戀幽居好功名貴壯年
　　　送周秀才遊長沙
迢遞長沙道蕭條晏嵗遊亂山黄葉寺孤棹白蘋洲夕
鳥衝船過寒波背郭流毋論卑濕地賈傅昔曽留
　　　送周布政還河南
出鎮名藩重來朝異眷隆殘年將欲盡知已忽相逢泥
淖梁園雨埃塵艮嶽風旬宣如有暇煩弔宋遺宫
　　　靈谷寺
一徑入青松樓臺峙化宫雨深山果落雲去石床空樹
老多巢鶴潭清或見龍上方禪寂地蹔得寄塵蹤
　　　南溪書屋
松竹連村暗軒窓面水清蘚痕留屐齒灘響雜書聲行
藥因過寺輸租蹔到城静觀簪紱累還喜布衣輕
　　　周原幽居
山色蛾眉秀江流燕尾分亂蟬吟落葉獨鶴引歸雲黄
葉溪邊樹青帘雨外村興來留客坐隨意倒芳樽
　　　送戴教授北行
别路三春雨行舟五两風花香隨路減柳色上衣濃共
是青雲客先成白髪翁離情如逝水萬折亦朝東
　　　送張廵檢之雲南
弓劍廵荒徼衣冠别上林路經三峽險人到百蠻深枸
醬諳夷俗兒童解僰音㸃蒼山色古道便一登臨
　　　送人之京
上已風光好新晴物色妍青山林下屋緑水鏡中船節
換榆烟火花殘穀雨天壯遊逢勝景况覲五雲邊
　　　送陳郎中重使西域十首
九重辭鳯闕千騎度龍荒寳劍懸秋水珠袍照雪霜泉
源隨地少沙磧亘天長人羡皇華使誰知粉署郎
天使下邊州青絲控紫騮風雲隨節斾雨露到氊裘斜
日羌城晩㣲風塞草秋壯心知未已萬里快重遊
逐水安營晩鳴笳渡磧遲穹廬無舊館行巻有新詩駿
骨天生馬竒毛地産獅蕃酋迎候處一曲漢歌詞
疊鼔雜鳴笳天風送使槎内臣金鏤帶壯士鐵爲檛去
路縁青海行營駐白沙單于爭慕義不用李輕車
驪馬紫金環行行出玉闗懸河三寸舌積雪萬重山旗
影連雲巻弓弦向月彎封侯儒者事天子待君還
大漠連川逺行人去國遥烏孫遺種在狼望舊名消夜
雪戎王帳秋風使者軺懸知専對好談笑欵天驕
寳帶懸魚服雕弧掛馬韀皇恩覃萬國兵氣静三邊瀚
海寒生月崖城暮鎻烟欲窮西域事班史有遺編
地勢三城逺河源二水分火山稀好雨鹽澤足寒雲鵰
没平沙外駝鳴古澗濆慿髙時引睇何處是中原
出塞春乘傳投鞭晩下營旋風邊馬疾掣電皂鵰輕浩
蕩窮源志迢遥奉使程支機如得石持往問君平
行盡伊吾道遥天氣候殊神僧留白骨毒草隠𤣥蛛近
水多行帳窮荒絶逺書竚看歸覲日玉勒控宛駒
　　　送李生還安城
北薊辭嚴父南京别故人一身勤逺道千里念慈親柳
暗江城曉萍香野岸春燈花先報喜應更倚門頻
　　　南京送髙教授赴選
卿家本同郡客路又離羣夜柝敲寒月霜鐘度暝雲征
袍迷草色古嶼帶潮痕寥落分携處秋鴻不可聞
共是浮萍跡偏憐髩易新江湖留滯久朋舊别離頻試
數中朝士應多故里親莫嫌氊獨冷年紀政青春
　　　鷺渚輕鷗
芳洲白鷺名無數白鷗輕暖戲桃花水晴依柳絮萍飛
來兼早鴈散去避秋鷹何處忘機客時於此濯纓
　　　寄劉孟熈隠者
嵓壑幽棲者閒情老不衰露葵縁客折晩稻約僧炊苔
徑林風掃松窓嶺月窺詩名兼逸興湖海萬人推
　　　次衡州
征棹艤衡陽孤城堞雉荒流雲時翳日㣲雨暝生凉江
濶鷗波逺天空鴈字長採蘋無限興烟水晩蒼茫
　　　已亥房山除夕營中作
殘臘中宵盡孤懐百感深已慚先哲訓徒抱古人心偃
息何由得勤勞敢不任寒燈照空榻擁褐謾愁吟
患難仍連嵗蹉跎獨此身風塵雙短髩宇宙一窮人向
曙繁星没凝寒積雪新椒花今夕酒誰壽白頭親
稚子捐深愛酸辛痛莫支坐愁侵骨髓行樂負心期風
俗殊方異人情近老悲前程駑馬足敢不慎驅馳
風雪當除夕空營一榻孤天涯悲䑛犢地下憶童烏寧
復衰顔壯惟應淚眼枯大靈如不妄再拜謝𤣥夫
今夕猶常夕如何倍憶家二三千里道四十五年華貧
有文章在官無品秩加遥知妻共女愁坐卜燈花
警柝嚴廵邏寒更獨坐聽凄其孤影瘦邪許萬聲停敗
壁風穿葦空庖凌在缾茫茫天壤内么麽一螟蛉
　　　五峰菴住上人房
住公棲遯處重到只空臺竹榻無僧掃松闗有客來夕
陽寒鳥集凉露候䖝哀祗苑猶如此何方免刼灰
　　　雨中桃花
霡霂過芳園枝枝積涙痕色憐開處淡香愛墜時聞採
倦蜂鬚濕銜多鳥咮芬東風解人意吹片到衡門
　　　蕭芳桂挽詩四首
芳桂殞清秋無人不淚流通才今日少遺恨幾時休苔
蘚碑三尺楸梧土一坵鴈門前學士地下與嬉游
卜宅瀘江曲逢迎意最真竹軒觀奕倦花嶼放舟頻莫
究平生志先捐未老身最憐黄壤魄長夢緑窓人
豪傑空餘子尊賢眼倍青揮金資客醉闢館教兒經天
道幽難測親情痛不勝山陽懐舊笛幾度斷腸聽
有志惜無年香名逺近傳客情千斛酒嵗計幾莊田吐
論常傾坐收書不吝錢善祥鍾令子酷似乃翁賢
　　　庚戌三月三日服闋之京舟次吉水
漸老怯離鄉那堪道路長病身愁北去倦翮戀南翔旅
夢縁鐘斷憂懐藉酒忘低回愧江叟白首釣魚航
　　　過清江
浦逈路迢迢汀花帶雨飄殘燈江上廟新水屋邊橋鷺
宿争投石鷗驚或避橈無因謝軒冕老作白雲樵
　　　次洪都
春波拍岸平雙槳一舟輕燕麥偏傷雨鶯花已負晴荒
亭徐孺宅遺堞灌嬰城北去南來客都縁利與名
　　　彭澤縣石崖僧房
窓户俯澄潭龍宫似可探藤蘿棲鶻樹缻錫定僧岩斜
日疎疎磬長風去去帆只應輸野衲長此卧烟嵐
　　　早發小孤山遇風
湖盡江逾濶舟行路若迷垂楊春寂寂芳草雨凄凄漩
水黿鼉窟平沙鴈鶩堤風波隨地有何處可幽棲
　　　舟過南京
鍾阜白雲邊橋陵鎻暮烟聖謨真逺矣王氣故依然玉
帛諸番㑹金湯萬世傳誰陳根本計有力可回天
　　　尉氏縣
縣舍隣溱洧門當緑野開禽巢堦下樹蝸篆壁間苔俗
質稀絃誦田荒剰草萊宋金酣戰處武穆獨竒才
　　　宿興國寺
人静鐘初斷肩輿到寺門風簷寒犬吠露井候蟲喧弱
蔓低垂樹枯蓬宻覆垣蒲團分半席蹔憇給孤園
　　　宿端壁寺
遺構象王宫荒凉小邑東一燈秋殿閉孤榻夜窓空飢
嚙床頭䑕愁吟砌下蛩蕭蕭黄葉墜庭樹顫西風
　　　長葛道中
郊原殊蒼莽禾黍未全收桑柘千村晩枌榆四野秋空
林投倦鳥枯草齕疲牛淡靄輕烟外㣲茫見許州
　　　次襄城
晨鐸語西風衣單怯露濃豆苖遮地黑柿實照園紅曉
色蒼茫裏秋光惨淡中永懐東漢士風裁李膺雄
　　　晩至葉縣
擾擾道途間埃塵两髩斑清風牛背笛斜日馬頭山荷
葢擎殘緑榴房破嫩殷蘋花秋水岸空羡白鷗閒
　　　王喬觀
王子飛鳬處仙遥跡尚存城荒生暮靄殿古鎻秋雲壊
壁燈烟暗閒堦草氣薫古今爲縣者神異獨稱君
　　　留魯山縣
黎庶凋殘甚惟餘樸儉風名因元子重地本魯王封撫
䘏無賢令流移有惰農誰將于蔿曲歌向五雲中
　　　宿廢普濟寺
青山行欲盡深樹見僧房雲氣千峰暝秋聲一院凉長
藤懸破衲脱葉覆空廊龍象黄金地蕭蕭蔓草長
　　　山中曉發
雲氣曉㝠濛人行萬木中菊乾偏喜雨柳弱自愁風緑
髩流年改丹心往日同明時叨重寄無補愧諸公
　　　懐黄州滕太守
昔在南宫日仙郎總俊髦分符榮出牧載筆憶聨曹身
已朱旛貴名猶粉署髙公餘頻弔古艤棹訪臨臯
　　　逢索員外話舊
相見仍青盻相悲總白顛功名憐蹭蹬患難喜生全小
市三楹屋荒村數畆田南交同宦者若箇在林泉
　　　内鄉縣
巖邑千山裏荒村户半逃曉飡炊橡栗寒火爇蓬蒿深
秀非盤谷凋零類石壕自傷無善政撫問敢辭勞
　　　新野即景
村暗濛濛雨清流淺淺溪菊花長帶濕豆莢半沾泥野
逈居民少林昏去路迷自投新野界蒿草與人齊
　　　雨中赴唐縣
冒雨趍唐縣蓬蒿已厭看長途泥滑滑平地水漫漫枵
腹流民餒單衣稚子寒撫廵兼勞徠衰病敢求安
　　　宿泌陽縣田舍
民家深樹裏下馬㸃燈時風雨闗門早衣裳拜客遲艱
難逢歉嵗逼廹後租期説到傷心處澘然淚滿頥
　　　過光州望馬中丞墓
元運方全盛公文擅大家謹嚴真有法悃愊信無華故
里祠堂廢荒阡墓碣斜欲羞蘋藻薦不敢駐行車
　　　懐元進士龔友孚
世運滄桑改公名汗簡留六軍憐駭散四海竟横流徒
屈英雄策空遺社稷憂浮光垂白叟仍解説才猷
　　　晩赴西平
晩渉西平境荒郊望欲迷暝烟村逺近寒樹塜髙低驛
路通淮甸僧房隔汝溪栢亭何處是極目草萋萋
　　　王侍讀汝嘉挽詩
識面嗟誠晩論交覺獨深麟經三世業蠧簡一生心諸
老憐將盡孤懐痛不禁遺絃空自絶無處覔知音
閥閱衣冠盛才名伯仲齊宫袍裁賜錦御酒拆封泥屢
握脩書筆頻分應制題只今文燄在猶自燭雲霓
少日邊庭戍曽馳草檄名談兵諸將屈較藝衆人驚已
並青城譽仍兼玉署榮九京那可作惻愴起深情
玉堂陪末議荏苒七年餘夜漏秋同聽春潮曉共趍仲
淹空有策和靖却無書垂老交游盡臨風淚滿裾
　　　宿舞陽開元寺
驅車廵郡邑夜夜宿僧房窓掩芭焦雨鐘敲薜荔霜一
燈千慮集孤枕五更長無補惟宜退先塋有草堂
　　　歸自南陽
去日猶秋暑歸時已冷霜江山非故里人物是他鄉老
態隨年出離愁共路長埃塵如見戀到處撲衣裳
　　　經息縣
嵗晏經新息晨征念路遥輕氷方盡合殘雪未全消行
客歸心切居民餒腹枵停車徒自感只合返漁樵
　　　除日早飯田家
田家無節序除日亦尋常破釡初炊黍空槽旋壓漿甕
寒虀結凌窓濕紙粘霜逺役如堪免長貧不敢傷
　　　除夕宿汝寧僧舍聞停止夫役喜而有作
除夕留僧寺焚香對老禪青燈伴今夜黄厯換明年宵
旰憂誠切瘡痍痛暫蠲明晨呼萬嵗頓首玉堦前
　　　過殽陵闗
春盡殽陵道千山萬木中水聲泉聒聒雲氣雨濛濛嫩
草溪邊石幽禽樹杪風抱闗黄髪吏寧解識終童
　　　永思堂三首
一自雙親逝孤懐每自傷恍疑聞謦欬猶似見羮墻厚
禄嗟何及遺言敢暫忘番湖東去水不似此情長
人子思親意悠悠鎮不窮常時瞻畫像每日想音容幽
顯雖云異精誠或可通哀悰真罔極長繫寸心中
憶昔承歡日沉思痛倍饒夢魂勞夜夜淚眼濕朝朝兒
髩霜頻積親塋樹幾凋山夷河可塞此恨未應銷
　　　賦得驄馬送别
驄馬玉爲蹄行行過柳堤雲隨金絡轡花映錦障泥流
電雙瞳炯揺風一尾齊似知離别意欲去更頻嘶
　　　題陳道士處静軒
素性便孤寂無營晝掩闗卧聞清露墜坐見白雲還鶴
夢棋敲醒蝸墻蘚蝕殘仙瓢休掛樹風起厭喧煩
結宇汴城闉開門見市人輪蹄連旦暮烟火雜軍民向
閙尋閒處隨縁寄幻身凡心如未泯林壑亦埃塵
虛室原生白寥寥一榻清石壇雲影度金掌露光凝叩
齒宫神集齋心道氣澄三尸能斬却鉛汞自然成
軒車從擾擾窓户自幽幽藥徑人蹤絶苔堦鶴跡留平
生雙短屐浮世一虛舟即此堪棲隠何須物外遊
　　　春草二首
苒苒復萋萋征袍映欲迷暖烟秦苑北寒食杜陵西緑
嫩羞鸚羽青柔襯馬蹄南園新雨過畦菜曉争齊
秀色逺相連柔香雨霽天嫩兼蒲葉細濃奪柳條鮮莫
把征輪碾留教醉客眠王孫行未返芳意自年年
　　　晩登汴城
休騎上荒城斜陽萬感并嵗憐頻有旱雷恠久無聲芳
樹鳩巢廢香泥燕壘成緬懐前宋士人艶道鄉名
　　　郭外野寺
野寺逺人烟觚稜殿兀然瓦罏雙足折土偶半身全鳥
去堦留篆蝸藏壁帶涎閻浮俱苦海何處可安禪
　　　立春日作
殘厯惟餘晦殊鄉又遇春壯懐灰共冷衰髩雪争新頗
覺逢迎懶徒思引退頻自縁忘物我何用辨玒珉
　　　聞舍弟昌復訃
聞訃心先折開緘淚若傾異鄉離别恨同氣死生情哽
咽悲何已呻吟痛曷平九京知有憾弱子尚孩嬰
曽共過庭前雙親獨爾憐亢宗徒齎志閲世竟慳年忍
割今生愛難期再世縁永懐諸弟妺三已在重泉
五十年相聚俄驚一夢餘酸辛身後事愁苦病中書苔
蘚沙塲骨羅紈肉食軀何如終牖下隨分塟郊墟
未病猶躭飲方强遽解紳短脩元有定聚散本非真蘚
碣標荒壟桐棺掩幻身達人曽祼塟那用更傷神
　　　春祭陪祀東書堂賜茶退歸作
香篆半成灰齋宫賜坐回苑花紅未拆堦草緑先催棋
布星羅局茶傾雪泛杯非才叨岳牧明祀幾畨陪
　　　偶然作
謬忝藩維寄空慚老病身髩髭愁裏雪花柳客邊春直
道乖流俗餘生任化鈞時無鄒孟氏枉直向誰詢
　　　三月四日即景
忽忽春將暮俄過三月三草誰憐益母花自媚宜男乍
到尋巢燕初眠上箔蚕新茶與新筍鄉味憶江南
　　　合歡牡丹三首應教作
爛熳絢晴朝容華若賽嬌瓣多愁露浥幹弱怯風揺共
訝晨粧淡都縁宿酒消更期千嵗壽嵗嵗賞妖嬈
花艶奪霞紅葩分嫵媚同鬬妍雲錦幄競秀綺羅藂淑
質俱傾國凡英盡歛容内庭和氣盛卉草最先鍾
曉露濕芳英駢開耻獨榮仙姿雙弄玉道韻两飛瓊人
羡長偎倚天令巧合并鵲巢風化美佳植固堪徴
　　　合歡芍藥二首奉教作
名品擅維揚嫣然共頡頏總專傾國艶難辨是誰香窈
窕千般態娉婷一種粧螽斯端有兆宜爾預呈祥
樓子花王副根同蔕亦連固知皆雅淡孰敢别蚩妍繡
閣雲鬟並粧臺月貎聨暖風香霧裏向背總堪憐
　　　題小景四首
南北两峰前逢春物物妍露桃臨水岸烟柳隔江船古
廟尋嘉澤幽亭訪冷泉遊人都載酒來往六橋邊
芳樹垂巖暗藂篁傍石低虹流雙澗逺笏卓數峰齊棋
許髙人對琴教小豎携湖山皆秀麗無處不堪題
窈窕洞無門寥寥隔世氛板橋穿竹篠苔壁綴松根孤
嶂摩雲秀飛泉觸石喧不知何道士收露㸃𤣥文
積素晃溪山人家盡掩闗客舟寒尚挽漁槳暝初還老
樹髙低岸殘蘆曲折灣欲投峰頂寺氷滑路難攀
　　　和友人韻
山暗雲霾樹潮生水到門野航乗一葦村釀醉孤尊夜
火燃松節晨餐煑芋根自諳棲遯志富貴不須論
荷衣蘭作佩葯檻席爲門淡泊幽情逺真淳古道尊花
飄仁在核葉落液歸根消息盈虛理當從達者論
地險過牛渚林幽類鹿門戀兹耕釣樂忘却縉紳尊掃
石安茶竈携書坐竹根衰榮相倚伏天道妙難論
　　　寄南昌沈大尹
杖屨歸田日山林養病時缻無陶令粟笈有杜陵詩蒲
柳身空老松筠性不移何由重㑹面相與話襟期
終日惟枯坐衡門掩薜蘿自縁知已少謾道識人多往
事心徒赤浮生髩已皤久思飡杞菊作賦續東坡
昔出别鄉親今還少四隣天留雙眼在人笑一身貧勇
退慚先哲相知感故人平生堅白意未肯湼緇塵
　　　題終慕堂
舊隠金鰲下榕蕉間橘林他鄉頻引睇先壟鎮縈心世
澤溪流逺哀情海水深楹間懸鉅榜一顧一沾襟
自憐成永感那得再晨昏掛壁遺容在紉衣宻綫存秋
霜心易愴春雨恨難論一脉書香逺相傳子又孫
燎黄褒典重純素此生孤長抱窮天痛仍懐永世圖禄
豐親不逮泣盡眼將枯子職知能勉移忠仰聖謨
　
　
　
　
　
　
　運甓漫稿巻三
欽定四庫全書
　運甓漫稿巻四
　　　　　　　　　　　　明　李昌祺　著
　　五言排律
　　　送張㕘政考績之京
瑣闥才名著藩垣位望隆三年㕘省政千里獻民庸寮
寀勤勞共兵氓愛慕同柳亭張餞席桃浪送征篷天上
乘槎客江邊卧轍翁櫓聲揺落月帆勢快長風浩蕩淮
流壯嶙峋岱嶽雄金臺紅日下貝闕綵雲中清慎聞羣
辟廉能徹九重陛陳嘉績最階授散官崇復職紆新眷
辭朝返舊封桓桓方叔烈戀戀子牟忠甦息憐諸郡旬
宣仗數公追呼鞭朴少飽暖嵗時豐去路應逢夏回程
莫待冬詩欣千首富錢笑一文空但覺烟霄逈惟知雨
露濃棠隂城下路歌詠走兒童
　　　幽居
華亭當巽位匪北與東南新月􁅰懸夕斜陽暝翳嵐秋
聲連地起雲影半空曇紅葉凋園柿青林秀石楠到門
無吏跡雜坐有農談茗椀惟孤啜橙杯不獨銜芙蓉霜
肅肅楊柳露毿毿晴雪鷗棲渚腥風虎卧岩耕夫朝就
餉過客暮停驂孤夐天疑近清高境不凡谷深寒鎖翠
溪濶暖浮藍養靜閑情愜居安逸興耽康强身懶杖蕭
散髮慵簮暑退嫌藤簟涼生怯葛衫好書常在案雄劍
鎮藏函榮任他人取幽宜我輩探溪山聊寄傲簡牘貴
研覃名教真堪樂禪機弗用㕘虚心千箇竹直節數株
杉永夜長庚對煌芒不可緘
　　　挽族兄
布被當年友嗟君更可憐父兄嘉篤志朋輩羨英年早
負穿楊譽終酬折桂縁學成寧落後榜揭果居先未對
劉蕡策旋揮祖逖鞭裾從彤邸曳書向石渠編仕路方
榮進蠻邦遽斥遷瘴生雲滃墨颶起浪掀船地僻夷風
陋天遥氣候偏毒淫那易辟性命竟難全忍死留遺語
含寃入下泉行囊題詠在謫籍姓名蠲弱子擕家返輕
函載骨還九京雖莫作百韻或堪傳勿訝淪殊域猶能
返故阡試觀同譴者亦有𦵏烏鳶
　　　挽友人
舊説盤中隠今為物外仙識韓空有夢交藺竟無縁未
論宗支異還叨閥閲聨學精多士許孝篤衆人憐恬退
忘軒冕沉潛嗜簡編衣冠推典則詞賦擅清妍世厯滄
桑改家臻福慶全遺榮身自在占勝地幽偏久悟浮生
幻俄隨大化遷歛裳真逝矣易簀靜蕭然漫詫騎鯨去
那因化鶴還菊軒棋已罷竹館榻仍懸簾捲風翻帙忩
虗雨慢絃遊山雙屐在釣瀬一竿捐雅操超今士高標
慕昔賢新祠應得侑遺稿或堪傳五桂凌霜秀藂蘭浥
露鮮年年寒食節釃酒拜荒阡
　　　壽某翁
聖代功勛著天倫樂事專位躋三品峻義篤一門全致
養惟殫禄通財不計錢永懐烏鳥哺仍感鶺鴒篇萱草
幽藂秀棠花舊蒂連氷盤魚味美綵服鴈行聨祥柰寧
煩守肱衾且用眠老親欣未耄難弟愛彌堅茵褥重重
榻塤篪秩秩筵夀觴更跪勸獵騎並驅還橘墮猶懐陸
荆分謾笑田侯封應有待輿論諒無偏遐算慈闈健同
心貴介賢雄文書盛美燕許筆如椽
　　　題山水圖
别業在圓塘無鄰傍草堂瀰漫新水濶逺近好山蒼樹
宻松依檜林幽柘混桑頗同嚴子瀬仍似杜陵荘橋峻
妨遊屐溪迴隠釣航鳥聲春晝永花氣午風涼把巻潛
心玩逢疑著意詳詎容便水石未可薄軒裳愧我身空
老憐生力致强閑情雖足適壯志㑹須償尊府當朝貴
佳兒嗣世良奪魁期接武澗壑有輝光
　
　
　
　
　運甓漫稿巻四
欽定四庫全書
　運甓漫稿巻五
　　　　　　　　　　　明　李昌祺　著
　　七言律詩
　　　遐齡十景
　　　　遐齡仙境
西山秀矗碧芙蓉浩刼天真宅此中飛瀑倒懸清灑雪
層巒逺聳翠摩空珠林有樹皆棲鶴玉澗無泓不蟄龍
列缺蜚廉皆擁衛綵雲長繞萬株松
　　　　玉隆仙府
淨明宫觀軼浮埃紫氣丹光接上台地夐難尋茅落處
天空猶想錦飛來江湖孽去沈淪拯沙井源通障遏開
鍊質仙岩應在此不須東海訪蓬萊
　　　　石泉靈瀬
跨鳳仙人杖有靈卓開岩竇見清泠絶勝猛虎跑來潔
不帶潛蛟鎮處腥春漲暖添三日雨秋澄涼浸一天星
風瓢㡬度穿雲汲坐愛潺湲洗耳聴
　　　　天寳雲深
洞天原自異人寰可惜梅生分太慳參杞熟來俱不食
神仙遇後竟空還靈呵鬼䕶金床隠電掣雷轟石室關
蒼狗白雲長靉靆恍疑移下玉京山
　　　　紅崖疊翠
曾聞千仭岧嶤頂上有仙翁隠碧雲蕉葉懶揮塵自逺
楓枝不悴景長温丹光迸井清宵煥霧氣埋山白晝昏
積黛凝嵐轇轕處藥爐茶臼至今存
　　　　緱嶺朝霞
晨暾乍出上榑桑散作竒文五色章暘谷影高爭煥爛
赤城標建逺微茫曾為燒佛禪師號復作修仙道士粮
若使有縁逢子晉便求嚥嗽上升方
　　　　蕭臺積雪
六出花飛尺許深吹笙臺榭盡瓊林長空鶴下巢難認
薄暮樵歸路莫尋玉壘更添仙境勝氷崖不受世塵侵
匏簧冷澁無遺韻贏得琴留折竹音
　　　　龍岡雨霽
何年神物此中蟠化作竒峰紫翠攅水落樹根猶半濕
泥沾花片未全乾天東初日一輪近隴上閑雲萬畝寛
最好連山皆白石霶𩃱洗出玉鱗寒
　　　　鸞岡秋月
銀盤端正掛瑶天灝氣寒光兩鬬妍白鶴儀鸞成恍惚
黄塵清水嘆更遷五行秀淑兹山聚百種禎祥此地全
應與三仙同不老坐㸔兔魄謾虧圓
　　　　鳳岡夕照
綵翮高飛去不留斜陽長自射岩幽織烏沈處晴霞斂
巢鵲歸時暮靄收翠鎖雲蘿千嶂暝紅堆霜樹一林秋
人間此是通天竅未必丹丘勝藥丘
　　　送王處士益安之京
亭亭别舸艤江干緩唱離歌勸酒乾老驥尚馳千里足
㝠鴻已鎩九霄翰江雲盡日低連水淮雨兼旬悄釀寒
多病子牟心獨苦遥瞻魏闕五雲端
蒲帆穏掛一舟輕珍重高年事逺征飛絮遊絲縈别恨
落花芳草黯離情山中暫輟幽人社輦下爭傳處士名
回望南雲鄉邑近秋風江上笑相迎
閒身應暫别林丘垂老觀光帝里遊地控幽并通絶漠
山連恒華拱中州辭家去日逢初夏買棹歸時及早秋
南北兩京饒故舊相過慰藉少淹留
自笑龍鍾雪鬢毿十年因病解朝衫清時引退憐身老
白日冲昇愧骨凡漠漠平蕪連薊北依依逺樹隔江南
經行定過淮陽郡歸計煩君促阿咸
　　　送曾行人還京
專對多才列顯融十三藩翰有行蹤官寮盡識荀鳴鶴
郡邑爭㸔陸士龍江上曉霜凋杜若城邊秋水映芙蓉
經行處處饒佳景總入高情賦詠中
四牡騑騑聳衆觀梁園邂逅暫相歡襟懐磊落真佳士
職任清閑最好官楊柳不禁秋後折茱茰且向醉中看
懸知歸獻王褒頌三峽詞源在筆端
乍見何堪又别離蕭條况值暮秋時無才報國慚空老
有約歸田嘆已遲風悴井邉梧樹葉雨乾籬下菊花枝
空緘徒有寒温問不敢煩君寄故知
官亭且暫駐行装更盡臨分酒一觴同榜故人皆要路
離羣倦客尚他鄉涼風嫋嫋蘋花白夕露淒淒杏葉黄
後夜夷山高處望析津惟覩使星光
　　　留别王教諭士敬
汴省分携又四年他鄉一見倍堪憐白頭納禄慚予晚
綘帳横經羡子賢燈影颭風臨水店櫓聲揺月下河船
匆匆㑹面匆匆别回首長淮一慨然
磊落才華邁後英鄉闈早占甲科名持衡西陜端無忝
分教中都倍有榮畫鼓升堂黌舎曉青山繞郭縣樓晴
丁寧勿嘆淹閑散早晚吳公薦賈生
黄河㡬曲繞荆山楊柳隂中帶暝灣老子得歸全出處
故人相見雜悲歡從教健翮縱横上且喜閑身自在還
莫負明時勤造士坐聴絃誦到更闌
　　　寄石潭劉先生并李鍊師
偶因衰病返丘園白首依然混俗氛寧復嬉遊來勝境
徒令夢寐想清芬秋山秀色終年對天路空歌每夜聞
宴坐萬松蒼雪裏不知塵世有囂喧
久不班荆話夙心逺勞封茗寄雲林殷勤諫議情偏厚
憔悴文園渴正深十載鄉音憐斷絶㡬人交誼篤升沈
看雲倍切懐君意離恨悠悠可自禁
相鄉朋舊總英賢久乏鱗鴻寄尺箋令子俱為天上客
阿翁都作酒中仙堅持苦節共先訓順受微疴了宿縁
社櫟任他松柏笑支離却得保餘年
　　　挽某孺人
婉娩雍和著令儀如賓相敬世應稀遺衣尚有親縫線
殘綜猶餘手斷機零落堂萱霜已悴蕭條園薤露初晞
兒孫拜掃蕭坊塜梧檟西風葉亂飛
　　　題蕭于京巻
吾邦自昔産才英畫手如君藝更精柱國少師題舊隠
經筵學士表新塋優閑有興詩兼酒落魄無心利與名
猶記京華曾識面白頭回首故人情
　　　寄龔廉使并虚谷僉憲
秋鴻春燕各西東回首天涯一病翁晚嵗懸車應愧我
明時攬轡最推公才名未許張綱擅清徳惟期趙抃同
從此雪山知更重羣賢風裁兩爭雄
　　　雨中發洪都
豫章城下水如苔風雨官河一棹開山色遥連蕭寺暝
雁聲遥度楚雲哀霜凋逺樹寒燈見鳥背孤帆極浦回
畫棟朱簾遺閣廢荒基嵗嵗長蒿萊
　　　訪鷺洲書院遺址
宋家書院但空名二水中分草樹平陵谷變來基亦廢
野人耕處草還生落花細雨文魚上殘柳西風白鴈鳴
臨眺不堪懐徃事城頭畫角更淒清
　　　舟次安慶
層層雉堞石崔嵬小市參差野岸隈賈客㠶檣沙際落
人家樓閣水邉開英雄埋没成塵土墳塜荒凉翳草萊
莫上高城重弔古東風斜日使人哀
　　　春坊黄學士索賦劉縉草堂二首
靜者茅堂近翠微蓽門松徑往還稀水生南垞鴈初下
月出西巖人未歸迸筍亂穿苔蘚破殘花故傍薜蘿飛
清泉繞屋雲林宻縱有淄塵得染衣
石角藤枝似瀼西懸蘿引蔓覆簷低雲來高樹虚窗暗
春去深林好鳥啼蛛網靜粘飛絮雪燕巢新補落花泥
碧山學士能相過咫尺滄浪是浣溪
　　　喜陳七表弟至
客舎蕭條忘却官愁顔暫解强為歡相逢尚憶兒時事
乍見渾疑夢裏㸔故國有田供嵗計他鄉無絮耐冬寒
明朝又作天涯别且對青燈共夜闌
　　　秋夜聞砧
萬遍千回擣未休踈星涼月夜悠悠酒醒空館聞偏苦
老厭他鄉聴更愁綃帳銀屏霜氣早黄雲白草塞垣秋
妾心已逐寒聲碎憑仗風吹到海頭
　　　送孫吉士省親還浙
勞勞亭畔送將歸莫惜離尊醉落暉霜葉暝随淮水下
風帆晴向練湖飛還家只喜庭闈健到處仍憐故舊稀
綵服寧親兼晝繡人生得意似君希
　　　賦落花
愁紅怨粉各依依樹下偏多樹上稀總為春光爭艷冶
却教夜雨妬芳菲數枝浸水魚吹去㡬片縈林蝶趂飛
莫怪東風成薄倖猶能收拾㸃人衣
　　　送同年曾侍講扈從北行二首
長樂踈鐘曙色催千官扈蹕出蓬萊香飄輦路鸞輿至
日射天袍雉扇開九域車書同盛典兩京詞賦屬雄才
從容得侍清閑宴更捧南山萬夀杯
天子宸遊幸北京從官誰是最知名青鸞紫鳳隨行在
玉碗金盤出内庭芳草細承宫珮軟飛花故落御衣輕
𢋫歌何限鄒枚匹獨説相如賦有聲
　　　寄彭修撰李吉士二同年
千里迢迢隔兩都雁歸不寄半行書只縁久别交情薄
自是長貧行輩踈細雨落花朝退後游絲飛絮燕來初
故人寂寞芸忩裏遲爾封緘慰索居
　　　書館即景二首
十里金河繞内城城邊闌檻逼人清池萍過雨馴鷗下
苑樹呈隂好鳥鳴入座水風翻帙亂隔忩簷日漾波明
萬年枝拂宫墻翠時見雙飛粉蝶輕
溝水斜通宫苑近回廊遥接禁垣長千層雉堞圍黄屋
百囀鶯聲在緑揚曉霧暖浮空翠色春流晴泛落紅香
無端景物皆佳興更愛鍾山樹欝蒼
　　　車駕南還江東驛拜迎有作
鳴笳疊鼔震淮山共喜時巡大駕還畫㦸雕戈羅萬騎
紫駝白象列諸蕃讙聲逺度旌旂外香霧長浮罕畢間
雜遝都人多似蟻一時拜舞望龍顔
　　　送鮑琮之吉安教授
送别因君憶舊鄉郡城南面好徜徉青山秀落屛風裏
粉堞高環學舎傍佳句欲成仍對酒春衣初試更焚香
老親林下知相見華髪應添别後霜
　　　元日早朝
熹微曙色半氤氲閶闔初開鹵簿陳雲表露凝仙掌重
仗前風細珮聲勻雪消鳷鵲千門曉花映鴛鴦合殿春
久侍朝班無寸補年年此日沐恩新
　　　病中酬周吉士忱見贈二首
自嗟淺薄負明時更嘆長貧少故知書巻病來荒舊學
柴門客去重深思花容有態隨春老藥力無功得效遲
擬學無生消世念惟應禪寂共襟期
為客何堪倍憶家還悲伏枕度年華病魔不逐青春去
醒眼惟愁白日斜已覺尫羸踈酒盞更憐憔悴負鶯花
方書藥性偏多忌猶説逢人擬斷茶
　　　送劉生還鄉
不辭千里問庭闈綵服如何又逺違新鴈近隨秋共至
故園遥喜客初歸空林向晚鴉爭集衰柳驚風葉亂飛
應愧殊方飄泊久㸔雲送别總沾衣
　　　春日南宫對雪
退食南宫㸔雪飛塵埃頓覺一時稀千門曉色連青瑣
雙闕寒光照粉闈倦逐梨雲飄舞袖閑隨柳絮上朝衣
高才莫續梁園賦却憶盤洲獨釣歸
　　　孝陵春日陪祀二首
鶴駕乘春謁寢園日華浮動(原闕/)
黄鶴翩翩不可招玉棺夜墮𦵏王喬已知妙行書仙籍
又見褒封下聖朝俗眼謾揮蒿里淚清風閑却竹宫簫
真人道業憑誰傳虎觀鑾坡盡久要
　　　送人之淮安税使
花雨消塵草色新金川門外是通津江雲片片低連水
穡燕飛飛近掠人畫燭牙籌官舎夕緑蒲翠柳郡城春
懸知公退多幽賞淮水淮山賦詠頻
　　　南郊分獻禮成有作
鳳盖鸞旂下九關豐隆列缺䕶郊壇星臨行殿鐘初動
月射齋宫夜未闌佳氣直浮雙闕外祠光遥在萬松間
相如未覺才踈薄誰道明朝獻頌難
　　　寄劉貢士孟恂二首
河橋雨過柳條新野岸氷消草色勻㡬處秦樓春自好
一瓢顔巷客長貧流年不用悲明鏡高誼惟應愧故人
翹首石潭潭上路東風那得有車塵
竹屋無人靜掩扉病身坐愛暖風微悠揚甕底醯鷄舞
撩亂忩間野馬飛家在江南田地少年來海内友朋稀
登山臨水情何極惆悵高懐與願違
　　　寄同年曾學士子棨
青春載酒立鰲峯兩扈宸遊㸔㑹同日暖雲旂翻白􁑐
月寒天闕倚蒼龍閑庭幽草芊綿緑别苑飛花淡蕩紅
侍從詞臣多似雨長卿作賦獨能工
　　　早朝
金河秋早水生涼清漏沈沈夜未央闕對鍾山通御氣
露摶仙掌溢寒光天垂複道星辰近月隠重城睥睨長
粉署由來多俊彦獨慚題柱漢仙郎
　　　孝陵秋日陪祀柬彭贊禮永年
鍾山欲曉色蒼蒼小輦輕輿出建章苑鹿不驚仙仗過
潭龍故噴御泉香重城隠霧留殘月高樹含風送早涼
惟有祠官最清貴時來導駕沐恩光
　　　悼貴人
百戰功成初拜侯貂蟬雉尾換兠鍪丹青擬上麒麟閣
紅粉空餘燕子樓郿塢有金僧施得平津無客妓來遊
若教富貴兼難老江水應須北向流
　　　太廟臘享同吏部王郎中吏部丁員外刑部蕭
　　　員外陪祀有作
寳砌瑤堦積雪稀齊開金鎖敞朱扉五雲光裏來華盖
萬樂聲中拜衮衣鳳輦乍移清廟闔龍旂輕拂上林飛
禮成冠珮參差出佳氣祥煙繞禁闈
　　　秋日獨遊黄鹿山望𡺸策寺二首
梵宫遥對鳳凰臺此日乘閑偶獨來古墓石麟空蔓草
空祠土像翳塵埃溪光淡淡秋鴻下野色蒼蒼夕鳥回
不用咸陽原上望西風臨眺亦堪哀
青龍山下人煙少黄鹿庵前日影斜隔塢寒松遥見寺
平田晚稻正垂花芰荷蕭瑟鳬鷗水莎草棲迷雁鶩沙
弔古自應增感慨非關久客在天涯
　　　挽張楫川處士二首
寂寞秋山落日邉草堂人去鎖寒煙移家北里無華館
供祭南山有薄田零落幽蘭餘澗底蕭條寒菊對門前
天涯莫致生芻奠灑淚西風一慨然
華屋山丘事已非先朝遺老近來稀徒令過客題新塜
猶有行人欵舊扉衰柳謾餘陶令宅荒苔空没子陵磯
故園朋好凋零盡暮雨寒雲弔鶴飛
　　　挽集方陳處士
寂寂空林長薜蘿集芳園裏落花多幽堂有石銘先泐
舊宅無人客獨過海内生芻慚古道淮南藂桂想遺歌
山陽回首悲鄰笛欲賦招魂奈爾何
　　　九日獨登雨花臺追用杜牧韻
客裏登高思欲飛乾坤但覺此生微關河迢遞親垂老
松菊荒涼人未歸六代空臺餘古塔㡬家新塜對斜暉
寒煙蔓草西風外惟有秋荷好製衣
　　　題求志山房巻
久忘軒蓋身將老高卧雲林事總抛酒熟只知留客醉
家貧惟喜借書抄雲迷高樹猿窺果葉墜空林鶴緝巢
試問白駒空谷裏㡬人黄髪在衡茅
　　　送劉僉事還浙兼寄陳御史
都門秋樹葉紛紛惆悵西風袂忍分頭戴鐵冠辭魏闕
手持玉斧過吳門孤村逺磬㪣殘月極浦歸帆没斷雲
為報霜臺驄馬使南宫倦客久離羣
　　　送陽生之北京聴選
白下相逢政早秋異鄉還喜暫淹留關河逺道同為客
風雪殘年獨宦遊冒雨歸鴻投極浦經霜落葉在扁舟
尊前謾遣離情散醉後翻成别淚流
　　　送錢秀才歸文江
勞歌一曲黯離憂酒盡人分不可留獨樹斜陽回夕鳥
孤舟殘雪泝寒流行臨湍水瀟瀧險家在圓塘别業幽
欲折疏麻採衡杜秋風零落滿滄洲
　　　送李生赴㑹試
明時自笑離羣久中嵗仍傷送别頻暮雪梅花殘臈酒
東風楊柳上京人仲容年少青雲早杜牧才衰白髮新
西抹東塗成昨夢天涯空憶杏園春
　　　謫官後崇上人房話禪
下方無計避浮名且向空門話道情久廢琴書縁性懶
乍抛章綬覺身輕山僧臘共雙松古野客心同片月清
亦欲斷縁依法住經函茗椀了餘生
　　　東溪釣隠
東溪不减浣溪名竹逕柴門事事清只與漁樵長混迹
自縁軒冕久忘情夕陽曬翅鸕鷀飽秋水浮灘舴艋輕
肯使身名入城府滄浪日日濯塵纓
　　　送太學王生省親
送客行歌出鳳臺離情鄉思醉難裁故園舊友三年别
晏嵗長淮一棹回鷺渚别來頻入夢鷗江歸去且銜杯
囊空無物堪持贈聊折寒香雪後梅
　　　東華春望次周編修韻
濛濛香霧散輕寒翠瓦光凝漸欲乾乍暖鶯聲偏好聴
初晴樹色最宜看鍾山雲近浮雙闕金水波明照百官
猶記粉闈通籍日文華㡬度候鳴鑾
　　　西掖書懐次周編修韻
清禁遥當輦路開長廊斜抱御溝回鐘聲欲動龍樓啓
扇影初移鶴駕來十載中朝多制作一時東觀盛人才
掖垣梧竹凌霄漢盡是高皇舊日栽
　　　左掖聞鶯次前人韻
萬年枝上雨新晴朝退初聞禁苑鶯隔葉好音偏入聴
傍花嬌語更多情悠揚巧入龜年笛縹緲清諧子晉笙
惟有詞臣最閑暇輕揺玉珮讓和鳴
　　　寄胡學士光太二首
薊門五月似新秋易水金臺王氣浮行在星辰環帝座
故人霄漢扈宸遊林桑葉盡春蠶老庭樹條空夏果收
良㑹未期成濶别㡬回飛夢到瀛洲
逺别悠悠各一方思君空有九回腸掖垣梧竹秋生草
官舎琴尊暑退涼白髮庭闈頻積念青雲故舊未相忘
灤京今夜雲霄月肯把清光照草堂
　　　寄同安張忍庵通守
東風催雨過淮淝萬户千門曙色微漸老只愁朋舊少
逢春不放酒杯稀長江繞郡商帆集逺火沿山獵騎歸
惟有忍庵忩外雪比君高操更清輝
　　　感舊游二首
深户長廊對面開東風楊柳舊章臺芳心暗托秋波訴
幽夢空成暮雨來燕娩鶯嬌徒有態花飛蝶駭只堪哀
風流想像高唐賦千載人憐宋玉才
長干東畔是秦淮葉自隨流信自乖花底玉纎崔䕶水
月中珠淚郭華鞋晚峰尚學青螺黛氷筯猶疑白燕釵
四海遨遊空有意忍彈歸鳳獨傷懐
　　　送倪主事還北京二首
江亭夕鳥背人飛愁對芳尊話逺違霜後長林餘敗葉
道旁荒店掩空扉薊門草色青連野灤水春香緑染衣
我有離心何處冩寒雲遠樹共依依
秦淮晏嵗見孤鴻疋馬蕭蕭趂朔風淺薄豈堪當路薦
光華難與故人同微茫逺見盧溝樹縹緲遥聞魏闕鐘
無補涓埃貧病久偏承雨露羨羣公
　　　春日憶諸弟
不為長貧謾自悲年來鏡裏覺顔衰殊方失路逢今日
故國投簪定㡬時池草謾成清夜夢庭花空見紫荆枝
凌雲壯氣消磨盡只有丹心似露葵
　　　送龍生嵗貢之北京
淡雲踈雨弄微和北去金臺路㡬多地控中州連朔漠
天回北極拱星河陶山過雨青浮黛沂水驚風白湧波
年少未應憐逺别臨分不用唱離歌
　　　送太常高賛禮考滿赴京
慣聴雲門大夏音兩京聲譽重南金天開行在關河壯
山隠長林樹木深逺戍數星寒夜火孤村一片夕陽砧
自慚無計陪簮紱千里空懸戀闕心
　　　送劉生赴㑹試兼寄曾學士子棨
朝來朔鴈帶離聲臘盡洸河走濁氷飛舞雲山環近甸
微茫煙樹見長陵新傳虎榜題劉晏舊説龍門愧李膺
惟有相如才調美每將詞賦擅聲稱
　　　送艾秀才還文江三首
楊柳隂隂虎踞關離亭把酒送君還到來建鄴春將盡
歸去文陽夏已殘客裏有書惟寄雁山中無樹可棲鸞
分携已自傷懐抱回首他鄉别更難
踈踈蘆葦野鷗飛逺水茫茫一掉歸雨過山田收早稻
涼生客舎感秋衣江村露冷蛩聲急楚澤天清鴈影微
白髪難兄如見問為言空憶故山薇
白門涼露滴官槐一葉扁舟候曉開家住秋山松桂老
門臨春水鷺鷗來夕陽蕭寺踈鐘斷晚月滄江旅棹回
到日高堂調膳罷平安先寄鳳凰臺
　　　送周編修考滿赴北二首
勞歌一曲黯離情鄉夢中霄戀去程北闕故交成久别
南官倦客已除名山城奏角人初寢野岸維舟月乍生
良㑹㡬時如可卜早憑歸鴈寄新聲
垂楊夾道晝隂長五兩南風送去航政羨諸公當要路
獨憐十口在他鄉風生平野春苗緑雨歇高林夏果黄
行在倘逢知已問别來潘鬢易滄浪
　　　送胡御史遷評事考滿赴北
雪中歸鴈帶離聲且共清尊慰别情周室羣僚尊柱史
漢家多士重廷評洸河凍解流澌下薊野春回細草生
此去定應司獻納丹心長向北辰傾
　　　大祀雪霽之作次周編修韻二首
羽林千騎擁旌旄六出飛花㸃繡袍𤣥武旂翻香霧暖
蒼龍闕倚卿雲高蓬萊御氣浮春樹泰畤祠光絢露桃
天陛兩曾分祼獻獨慚無頌擬王褒
月冷瑶堦燭影微爐煙遥傍侍臣衣鍾山政對齋宫近
瑞雪先迎御輦飛環珮聲來天步近衣冠身到泰壇稀
何人屢得陪宣室賈誼承恩在禁闈
　　　元夕觀燈次前人韻
解凍風輕暖尚微天街夜色散清輝香飄綺席回歌袖
燭射珠簾晃妓衣星斗漸隨華月落笙歌緩送醉人歸
仙郎自笑才情減謾憶傳柑出粉闈
　　　陳處士挽詩
一枕翛然靜解神鶯花零落草堂春山中結社無遺老
地下埋銘有故人不向塵埃留半跡獨從丘壑寄閒身
蠨蛸在户懸空榻徐孺重來淚滿襟
　　　送人還安城
客裏那堪送客歸臨分相對各依依離亭酒盡人皆醉
故國書遥雁亦稀斜日驛樓秋樹暗孤村僧舎暝鐘微
武功秀色青如染只好閒看靜掩扉
　　　送人還文江二首
客中寥落畏秋來况是逢秋送客回家在鄉園惟夢到
身兼貧病復年催衣沾殘雨衝寒去鳥背孤帆帶暝開
良㑹㡬時仍話别臨岐分手重徘徊
帝城相見總相憐忘却飄蓬謫宦邊官舎蕭條秋雨裏
鄉音厯落夜燈前數株衰柳門常掩㡬杵殘鐘客未眠
惟有多情天上月清光遲爾到家圓
　　　送蕭知縣復任臨淮
石城臘盡覺寒微百里重臨願不違潮落斷冰隨水去
林踈敗葉著霜飛長江白浪帆來逺細雨黄蘆雁下稀
相見未㡬還又别離情鄉思兩依依
　　　復職再至南官舊署
三年流落别南宫舊事新來總不同清世未容辭組綬
病身寧想到方蓬趨朝又註金門籍待漏初聞紫禁鐘
自幸為郎叨載筆却憐執㦸漢揚雄
　　　舎弟客錢塘索家書冩此示之
故園書信久荒涼愁對西風見雁行身在京華依魏闕
夢隨潮信到錢塘乍添老態經憂患漸入中年易感傷
閒㸔白雲惆悵久不知清淚已沾裳
　　　郭處士挽詩
嗟君久隠白雲間地下修文竟不還謾有琴書閑别墅
獨留墳墓在荒山春風自種陶莊柳暮雨誰紉楚苑蘭
忍向江鄉詢故舊百年遺老半凋殘
　　　喜錢進士習禮除翰林檢討賦此寄之
清才玉署正相宜錦字華椷慰所思霄漢㡬回勞夢想
酒杯何許共襟期小忩殘燭懐人夜斜月踈鐘聴漏時
知在詞垣吟更好便鴻莫遣寄來遲
　　　寄曾學士子棨
白門離别已三秋閒對停雲憶唱酬心共星辰常北拱
夢隨江水亦東流千門曉色春初動萬瓦寒光雪未收
獨有龍頭金榜客解將詞賦扈宸遊
　　　寄刑部李主事時勉周主事恂如
二妙翩翩最好辭拜官同在白雲司一身多難憑誰問
三載離羣獨爾思紫陌香塵聨轡處絳紗銀燭候朝時
才名獨數枚臯盛肯把新題寄所知
　　　冬日與彭贊禮永年登冶亭
吳人冶處有遺亭與客尋幽暫一登東下江流通海白
南來山色入淮青踈鐘晚送歸巢鶴落葉寒敲近樹扃
最愛孤高䦨檻好㡬時更共故人憑
　　　再用前韻柬前人二首
東南形勝壯兹亭閒共孤雲野鶴登淮水寒光天混碧
鍾山秀色樹浮青空林槭槭人初去落葉蕭蕭户半扃
六代衣冠埋草莽由來富貴信難憑
金陵無數好臺亭臨眺偏宜此處登江滙海門諸水黑
天連秋浦九華青雲旂晝下瑶壇靜石髓春香玉洞扃
鳳想鸞情霄漢表不妨暫借赤欄憑
　　　孫處士挽詩
彈冠不遣世相知明月清風每自怡山水半生資雅趣
江湖㡬度滯歸期白雲長伴蘇門嘯宿草空餘薤露悲
何限丘園棲遯者誰人身後有銘碑
　　　段處士挽詩
不將名姓達時賢長在蘭陵野水邉數畝薄田手自種
㡬聨佳句客爭傳清談久廢圍棋局問字空回載酒船
惟有孤墳鄰季子東風無處薦芳荃
　　　宋處士挽詩
漫浪江湖酒與詩玉簫明月好襟期老逢昭代承平日
生在元朝喪亂時健翮不隨黄鵠舉閑心惟有白鷗知
全歸地下如公少迢逓南州重我思
　　　送人之北京
水緑蘋香鳥亂啼汀洲芳草更萋萋人分殘雨雪亭外
鴉背斜陽極浦西江柳受風偏舞困林花經社競開齊
天涯春色傷離思莫惜臨分醉似泥
　　　柳
含煙裊霧自青青愛近官橋與驛亭春滿章臺偏婀娜
秋深隋岸最凋零長從蘇小門前折㡬向龜年笛裏聴
絶勝東風桃李樹飛花猶解化浮萍
　　　送陳郎中重使西域次曾學士子棨韻六首
纔持玉節出咸京策馬仍為絶塞行北闕風雲冲劍氣
西河將校仰威名懸崖古塞千尋險衰草荒原一望平
多少羌戎爭出迓使星昨夜到邊城
歸朝重㸔拜司封又出陽關第㡬重路入伊吾沙(闕/)
齋磬山鳥銜花落石床澗底風回喧地籟岩前日出散
天光俗塵不染祇園士坐學無生與世忘
　　　駕幸朝天宫祭星之作
上帝蕭臺衛百靈儲皇拂曙醮羣星清都秘籙開雲篆
白晝神雷擲火鈴曉露未乾珠樹濕天風微動寳花零
叨恩久在南宫裏長從鑾輿幸冶亭
　　　四月十八日鶴駕再幸鍾山余與大理寺丞鄒
　　　公師顔户部郎中林公和楊公端員外郎張公
　　　賓暘石公堅聨騎從小徑行憩松隂候駕有作
萬畝松隂一徑開象王此地有樓臺春殘好樹驚花盡
風度和鑾識駕來香篆半銷僧定久鐘聲欲斷鶴飛回
空門景物多清賞未解朝衣愧不才
　　　送彭贊禮之北京
五月驅車過薊門黄金臺下駐行轅千林果熟新經雨
雙闕踈鐘逺度雲星斗芒寒環北極山川形勢壯中原
情深不忍輕分别更上高樓一望君
　　　送人還南康
梧桐葉落火西流楚客驚時問故丘百畝腴田環舊宅
㡬人白髮在滄洲二賢祠下蟬聲晚五老峰前鴈影秋
見説匡廬多勝處何因來共赤松遊
　　　送于生還鄉
紅槿花稀夜合殘行人千里問鄉關客情偏在初秋裏
旅夢頻生半醉間細雨帆檣投極浦孤村燈火隔前山
西風無限滄洲意欲採芙蓉愧未閑
　　　送上舎之北京
官槐涼露曉來收之子含情解去舟閣道千門開北闕
關河萬里壯中州月低高樹重城曉風漾微波太液秋
此去彈冠問知己故人天上扈宸遊
　　　送熊生還鄉
石頭城下柳蕭踈久客懐歸念逺途鄉夢每生鐘斷後
客愁政在酒醒初扁舟暮雨青衫薄折葦涼風白鳥孤
擬共丘園尋别業臨岐相送獨踟蹰
(原闕/)
　　　　　　　　　　　　　　　　鴈憶鄉書
西風嫋嫋蘋花老欲續離騷賦卜居
　　　酬曾學士子棨見贈復職之作
放逐仍居患難中三年執役梵王宫病來短髮逢秋白
老去衰顔借酒紅心似葵花傾曉日身同樹葉感霜風
杜陵花竹頻生夢但覺陽春處處融
　　　讀元進士李祁雲陽集
神情秋水態春雲菽粟甘腴布帛温菊徑秋風陶栗里
柴門落日杜羌村鸞歌鳳吹排空逺蚓竅蠅聲到處喧
縱有黄金那可鑄寥寥騷雅向誰論
　　　張舒州家觀元承㫖危素畫像
虞揭凋零玉署空堂堂至正獨推公氣全河岳英靈秀
手抉雲霞制作工江總歸陳翻恨老賈生鳴漢早稱雄
丹青似有無窮意却冩南冠入畫中
　　　擬唐宫人入道
笑著黄冠脱翠鈿改粧風韻更天然元君便授中堦籙
阿母新留大洞篇雲雨已無當日夢煙霞或有夙生縁
清齋夜禮羣星罷學鍊丹砂繡閣前
　　　詠燈花
羞向明開向暗開芳藂暖燄照銀臺須㬰爛漫都成蕋
頃刻凋零半是煤綉幌不愁踈雨至紗忩只怕猛風來
歌闌舞罷人歸寢一寸丹心未肯灰
　　　懐劉貢士孟恂
學館相逢意有餘青燈緑酒夜忩虗眼㸔世事宜高枕
身在他鄉念逺書落日暝歸投樹鳥清潭時見避鈎魚
秋山若有蘇樵地擬結茅堂傍隠居
　　　春日遊池州梁昭明太子廟
池陽山水郭西雄華構蕭條一半空野蘚春沿香案緑
岩花晴照衮衣紅千年此地留遺跡六代何人有故宫
𤣥圃已荒文選在令人終古仰高風
　　　登齊山翠微亭
傷春惜别總關心愁對鶯花思不禁外地逢人偏感慨
他鄉弔古强登臨天連秋浦帆穡逺日射晴波島嶼深
猶有翠微遺趾在樊川佳句重南金
　　　遊揚州繁禧觀
廣陵城下暫維舟謾向繁禧觀裏遊春日長林啼好鳥
暖煙芳草載驊騮柳空隋樹堤仍在花落雷塘水自流
弔古不煩頻感慨瓊花芍藥總荒丘
　　　濟寧州學觀漢碑
崔嵬雉堞啓重關學舎荒涼禮殿閑孔壁已傾塵半掩
漢碑猶在字將殘庭槐入夏當忩緑野蘚經春上砌斑
鎸泐至今餘古意摩挲竟日不知還
　　　送林推官復任吉安二首
薊門秋早雨潺潺苧服涼生暑氣闌眼底貧交如我老
郡中廉吏似君難偶因論舊懐幽處何敢投閑戀故山
遥想軒車重下日芙蓉開遍菊開殘
黄金臺下見歸鴻送别因君思不窮白髪庭闈千里隔
青雲冠盖㡬時同政憐出牧難為守猶喜平反獨得公
鄉郡近來非夙昔豈無凋弊待春風
　　　召赴北京留别靈谷定岩戒上人
長憶煙霞水石邉高僧於我最忘年栴檀樹底焚香坐
優鉢花間掃榻眠了幻未能辭五濁觀空自可斷諸縁
無衣無帶堪留别林下分攜一慨然
　　　送周知縣復任句容
月淡霜清禁漏殘朝回初退紫宸班來飛葉令雲中舄
歸㸔茅盈隠處山城邉棠樹應多種壁上蒲鞭只是閒
列宿垂輝皆拱北郎星獨近太微間
　　　送王㕘政之江西
東南形勝大藩雄襟帶江湖百粤通紫氣虹光牛斗上
落霞秋水畫圖中㡬年凋弊憐諸郡今日旬宣賴數公
送别因之重懐土浦雲山雨思無窮
　　　讀元楊仲𢎞詩
才名卓犖四賢同進士詩人兩萃公周鼎殷彞推范古
天機雲錦讓虞工江湖汗漫遺編在風雅蕭條大筆空
玉樹瓊枝那可見閒花野草自青紅
　　　送毛生還鄉
積雨初乾露欲霜儒衣秋半不禁涼離離墜蔓敦𤓰秀
纂纂垂林小棗香薇省久抛邦伯印柴門最憶野人莊
盤洲水與環洲接投老歸來掉釣航
　　　清明日憶先妻
客裏淒涼感慨頻禁煙時節更酸辛鶯花謾濺中年淚
燕麥空揺異縣春徳耀獨憐成薄命黔婁誰與共長貧
難將杯酒澆荒塜腸斷東風倍愴神
　　　庚子元日
旭日熹微散曙光忽逢元日倍沾裳久隨塵土房山卒
曾厠煙霄粉署郎蒲柳豈知渾易老屠蘇猶憶最先嘗
惟餘一寸丹心在絶似葵花只向陽
　　　慶成侍燕(時署禮部事/)
輕霞殘雪絢朝晴又慶南郊大禮成鶴禁𢎞開排列仗
鸞笙低奏度新聲金花只覺簮來重寳篆頻㸔裊處輕
立近紅雲清切地叨恩更比去年榮
　　　二月二十六日欽頒天花祥雲瑞光圖至自北
　　　京并秦中所獻𤣥兔余忝署禮部事陪百官致
　　　辭稱賀退而有作
柳暗花明禁禦春寳圖頒瑞示廷臣雲霞燁煜天光近
河漢昭囬御墨新秦甸已㸔來異兔周郊又見出祥麟
太平嘉應多如雨獻頌何人筆有神
　　　送羅司訓考滿便道回家
嬌鶯百囀柳三眠忍向青春别客氊芳樹暖風來燕候
柔桑麗日浴蠶天路經山驛逢人少家住鐔津喜地偏
若向他鄉持教鐸封書好倩鯉魚傳
　　　遊龍濟寺
暫息塵蹤泯世縁且留金地禮金仙三生石濕垂蘿雨
百衲衣薰煑茗煙猛虎跑泉松户外馴猿投果石龕前
春深絶頂人稀到花落閑忩僧自禪
　　　熊翁挽詩
㸔山釣水逺辭氛榮辱升沈寂不聞濁酒一瓢留客醉
芳花㡬樹許人分竹林羣從多能賦芹泮諸儒每過門
膝下有兒今白髪猶將老淚灑孤墳
　　　次儀真入廣陵
細草新蒲緑滿洲人家多住水邉頭淮雲過雨晴猶濕
江霧凝寒曉未收老樹數枝依野廟飛花㡬片在漁舟
誰知客子思親苦謾道青霄萬里游
　　　徐州
膴膴平原四望通周遭官樹覆崇墉浮橋小市東西岸
亂石奔流上下洪白鳥微茫踈雨外青山明滅斷雲中
黄樓制作皆名筆惟有灤城賦最工
　　　徳州
江上南風起浪花江頭新柳集鳴鴉長懸雙轂牛車穏
流水孤城雉堞斜沙燕穴巢穿斷岸汀鷗伺食立枯槎
平原更比青原好何事行人只憶家
　　　四月二十七日拜廣西之除賦此志喜
紫殿沈沈禁漏稀金鋪齊啓掖垣扉已知側席求賢俊
詎料掄才到賤微選榜乍題香墨濕朝官初退軟塵飛
南藩此去中州逺敢憚驅馳駟牡騑
　　　泊祁陽縣
峭壁懸崖百轉灘奔流砥石響潺湲驛征遥指天邉樹
詩境頻㸔雨後山香稻垂花當夏熟芰荷折柄近秋殘
自憐不及澄潭水靜照孤雲野鶴還
　　　石期驛獨宿懐鄉
萬里驅馳負簡書桂花開遍雨晴初忩敲落葉空庭靜
門掩殘燈古驛虚露冷踈林驚宿鳥江清逺火見歸漁
天涯回首懐親舎欹枕無言意有餘
　　　桂籓城樓
桂林繞郡皆竒觀勝槩登臨此更多五筦雲山連越巂
百蠻溪水滙牂牁籓垣愧乏涓埃補嵗月真成漫浪過
只把新詩當遺愛他年留與野人歌
　　　峽山寺
峽山竒處飛來寺門俯澄江落木邊猿解賦詩悲往事
松能托夢保餘年曇花貝葉高僧榻瘴雨蠻煙過客船
安得此身無繫累蒲團共坐閲空詮
　　　庾嶺
筍輿度盡嶺西東不見梅花只見松華扁空堂丞相廟
寒泉枯木梵王宫雲連瘴影峰峰别水帶春聲澗澗同
無賴山桃并野杏芳菲到處競新紅
　　　重過全州湘山寺
野殿荒涼户半開昔人題字已侵苔却憐蘭若成塵土
那得閣浮免刼灰蜕骨龕中僧久寂留衣海上客重來
忘情不為耽禪悦貪㸔青山日落回
　　　送人之廣西
雕甍畫省晝沈沈我昔旬宣此暫臨五嶺地連諸郡逺
兩江路入百蠻深薇花舊種應爭秀棠樹新栽未布隂
父老不嫌無恵愛逢人猶寄别來音
　　　寄同寅周布政
名藩共説廣西東比却中州勢更雄署列三司尊省憲
疆連五筦壯提封承流宣化空慚我易俗移風政賴公
無限相思山水隔㡬時冠盖可相從
　　　解空寺
鷲嶺駝峰似削成下方雷雨上方晴傍岩高樹巢溪鶴
隔塢踈鐘震海鯨花氣濃薰僧衲潤茶香遥沁客懐清
幽尋未有重來日且挹風泉聴梵聲
　　　贈商人
浩蕩江湖徃復回春光秋月任徘徊翠眉歛笑歌金縷
紅袖籠香捧玉杯贏得閑身渾未老莫教歸思苦相催
人生行樂知能㡬莫把芳心變冷灰
　　　寄致政彭太常永年三首
長避時人友鶴羣秦淮明月蒋山雲欣逢有道辭簪紱
贏得無家念子孫湖海詩名今已著煙霞癖性老仍存
忘年不是朋游少知已惟應獨有君
久住天丘號羽人萬株松柏一吟身秋林掃葉安茶竈
雨逕留苔當坐茵仙境道心同寂靜詩情字體兩清新
相從擬學還丹訣尚恐縁應隔兩塵
未解天􁂥解世縁心情長寄海鷗邉松風石瀨輸孤聴
梅月山忩憶共眠未信留侯真辟穀也知郭子託遊仙
憑誰為起青牛老共究希夷象帝先
　　　愛梅軒
兩株低亞小忩邉冷淡姿容夜更妍露挹清香來枕上
月分踈影到簾前郎官東閣應無夢處士西湖景有縁
偏是年年氷雪裏孤根長自得春先
　　　寄高道士
髭鬚長黑髩長青椿比年齡鶴比形爇盡名香朝碧落
坐穿孤榻鍊黄寧松高却礙秋㸔月草軟偏宜夜禮星
難挹風標徒悵望海天空濶鴈㝠㝠
　　　庚戌花朝
愛閑長日掩衡門懶步芳堦惜蘚痕百嵗光隂將大半
一年春色又平分梨花開到簷前蕋蒲草青回石上根
永樂初科逢此日三塲正試禮闈文
　　　晚春郊外七首
春雲春霧朝朝雨煙壟煙畬處處泥隨水落花千片去
隔林好鳥一雙啼筍穿苔蘚青痕破草混薰蕕翠色齊
安得更如年少日尋芳買酒郡城西
柳外輕風拂面來春忙半是杜鵑催多般野菜參差老
㡬様林花接續開竹為近堦難迸筍松因臨水易生苔
追思徃日嬉游伴聚散如雲倍可哀
九十光隂大半空減衣時候又相逢柳濃偏妬羅裙緑
花淡還欺茜袖紅酒興已隨詩興減老懐爭及壯懐雄
誰能不動傷春感况在千愁百病中
楝花將綻艻花稀蒲筍初生竹筍肥山鳥喚晴相對語
園蜂趂暖作羣飛羞將艷蕋簮烏帽笑指垂楊妬緑衣
兩兩牧童殘照裏齊吹短笛跨牛歸
青鞋布襪踏斜陽枳殻山樊撲鼻香宿草驚鷗相對白
採花蜂蝶欲爭黄圓浮水面荷錢小細裊波心荇帶長
猶記秦淮西畔路秋千競出柳隂墻
雨外林鳩不住啼落紅狼籍半沾泥秧苗帶穀根猶淺
麥榦垂花穗已齊鷗下只投荷葉嶼蝶飛多傍菜花畦
青水緑山饒詩景歸路扶筇醉懶題
筆硯圖書且暫停尋芳聊傍水邉行禁煙巷陌偏傷雨
修禊天時不厭晴堤柳折來憐色嫩野棠開處愛香清
南朝舊日歌鐘地煙草萋迷晚照明
　　　雲溪清趣巻
層層片片舒還巻漾漾溶溶長復消濕掛松梢晴訝雪
曉漫沙際暖生潮孤飛出岫為霖早百折朝宗赴海遥
光影徘徊竒絶處徽絃時向靜中調
　　　題楊子恭先生所蔵畫巻
懶尋捷徑問通津高卧南州樂隠淪姪可承祧勝有子
田堪供祭不干人江風山月諧清興野竹溪梅作近鄰
除却賦詩觀畫外更將何事累閑身
萬壑千岩路欲迷幽居更在亂峰西野人茅屋秋臨水
農父村舂夜隔溪霧雨山中同豹隠煙波海上共鷗棲
續貂忝厠先親後展巻風前灑淚題
　　　辛亥七月廿日晚出汴城南門
高槐細柳晚生涼緑蔓青蒿宻覆墻菶菶敦𤓰長引蔓
離離新黍未登塲千聲到耳蛩吟切㡬陣横空鴈字長
衰憊若容辭享禄買牛歸去種山莊
　　　夜趨尉氏縣倦憩新倉鋪
肩輿頓撼似乘車暫憩郵亭息病軀清露清風三伏末
殘星殘月五更初農家圃廢蓬科宻野店燈明葦箔踈
縱是黄埃兼赫日尫羸何敢憚馳驅
　　　雨中督民捕蝗
西風吹冷雨蕭蕭駭蝻驚蝗亂擲跳高壟低原泥没脛
長坡漫地草齊腰黧形餉婦鶉衣濕赤脚田翁鶴髪飄
安得縣官皆卓茂野無螟螣稼豐饒
　　　洧川田家
榆繞村莊柳繞垣緑隂深處啓柴門平蕪滿野牛羊卧
落穗盈堦鳥雀喧蓑笠雨晴當户掛機梭夜靜隔鄰聞
餘年深覺為農好望斷南雲想故園
　　　首山乾明寺
梵王樓殿首山隂布地銷殘刼後金香閣晝昏槐柏暗
衲衣秋冷薜蘿深浮雲靜似高僧意流水清同長者心
佳境獨憐難久駐暫停征騎一登臨
　　　裕州山中即景
曉露凝寒未結霜農家禾黍喜登塲千林紅葉兼黄葉
㡬樹青楊間白楊疊嶂層峰雲氣宻奔流亂石澗聲長
山深盡日行人少野菊花開著處香
　　　光州道中
陂陀丘阜間平岡相望人家隴阪長野水陂塘來雁鶩
村莊籬落散牛羊茨菇葉爛冬前雨枸杞苗枯露後霜
行郡計程餘兩月冷風寒雨過浮光
　　　途中有懐寄内
浪逐虗名鎮别離憑君莫怪乞身遲欲投組綬優游日
須及兒童長大時世事已知閒是好病軀况與懶相宜
黔婁已決歸田計白首耕鋤定可期
　　　宿汝南田舎
荒原漠漠一茅茨野老相迎半白髭道上塵埃埋馬足
簷間忩牖翳蛛絲平坡莫辨袁安塜老樹空傳李愬祠
極目黄蒿兼白葦令人慷慨起遐思
　　　光州公館
半消殘雪濕苔磚過客來稀路自偏木榻有塵皆䑕跡
土墻無篆不蝸涎隔年春意梅知早大地風光柳得先
欲訊山川與民俗圖經殘缺欠重編
　　　辛亥花朝
平分春色恰相停處處秋千日日晴柳為迎風偏婀娜
花因臨水更分明尋芳已負嬉游興對景徒添感嘆情
猶記南官曾獻藝白頭無補負恩榮
　　　滄洲程隠君挽詩
翛然萬事不關心日日尋僧傍竹林雨後幽泉隨鶴汲
座中芳醑對花斟秋風老圃千株橘夜月虗忩一曲琴
惆悵閩南空谷裏何人還解嗣遺音
　　　題鳬繹歸耕巻
遺榮老去喜懸車鳬嶧山中問故廬數畝腴田皆種秫
一生清俸只收書露畦麥穗童爭拾煙壟𤓰苗手自鋤
好共鄰翁濃作社不妨沈醉有孫扶
　　　和秋景韻
　　　　秋風
刁騷淅颯驟添涼催得朝西緑橘黄萍藻約開渾有力
芙蓉吹綻竟無香未飄吳苑楓千樹先隕隋堤柳數行
送得漁舟湖面去釣絲撩亂颺波光
　　　　秋天
玉宇寥寥覆八垠琉璃滑處不生塵一痕新月梳浮黛
五色晴霞繡展茵靈鵲有橋横碧落仙槎無路泛青旻
夜深濃露多如雨洗出銀河一𣲖新
　　　　秋雲
纔逐商飇濕客襟又過蕭寺䕶松隂清江亂渡低連水
紅樹輕籠懶作霖掃葉僧驚迷去路倚樓人訝失遥岑
晚來忽起長天外頃刻濃遮日影沈
　　　　秋光
離離霜樹葉初乾野色川容總帶寒獵馬競嘶騰逸足
鞲鷹快奮展修翰黄蘆洲外斜陽渡紅蓼灣頭亂石灘
極目園林蕭瑟甚桂花飄盡菊花殘
　　　　秋峰
黛髻螺鬟聳晚涼層巔暑退似經霜金梯近倚丹霞影
玉洞長含紫霧香解夏林僧歸寺早趂晴樵叟入山忙
松巢擬結高高頂靜閲人間海與桑
　　　　秋意
庚金應候雨收初一葉飄飄墜井梧苧服不宜臨水坐
藤床已愛背風鋪衰容未入溪頭柳爽氣偏凝石眼蒲
頗覺今朝非昨日炎涼何苦自相驅
　　　　秋聲
只訝潮音海上來那知風雨在高槐號呼奮發悲兼怒
曲調低昂去復迴豈待胡笳清淚落寧須畫角壯心摧
北忩況有翛翛竹一夜聴殘白髪催
　　　　秋色
寒鴉候雁滿晴川㸃綴郊原罨畫天老葉著霜渾似染
殘荷出水不成錢纍纍橘柚斜陽裏嫋嫋芙蓉淺渚邊
門外晚晴詩景富吳歌一曲採菱船
　　　　秋氣
蘋末風來拂樹林砭人肌骨冷森森銀釭向夜侵燈影
玉塞連朝結野隂紈扇淒涼先入匣琵琶哀怨漫沾襟
何須慷慨悲揺落呼酒香橙樹下斟
　　　　秋懐
自憐詩酒半生耽痛飲狂吟老尚堪知己更誰如鮑叔
懐人惟我似羊曇菱花羞向燈前照菊蕋慵將客裏簮
强欲登高望丘壟白雲迢遞隔天南
　　　　秋波
茫茫淼淼渡無舟逺浸煙莎没盡頭緑葦叢邊拳一鷺
白蘋花外戯雙鷗斜陽曬翅鸕鷀飽新漲漫天舴艋浮
漁父不知魚不食尚乘涼月坐垂鈎
　　　　秋思
雙蛾長蹙怨離居不見銀箋寄到書清淚清愁孤枕上
殘鐘殘夢五更初已無佳句題紅葉謾有餘香在繡袽
怕近黄昏聴絡緯更堪雙杵動村墟
　　　　秋隂
拂地連天障翠微吹開渾不怕風威梧桐失影空金井
茰菊籠香艷綺闈清晝每疑涼雨至長時只訝濕雲飛
自從過却重陽節少見曈曈日色輝
　　　　秋雨
滴瀝空堦不斷鳴淋漓徹夜到天明殘荷只送蕭蕭韻
落木仍兼颯颯聲竹榻寒驚僧夢醒松忩涼助客吟清
杜陵屋漏無乾處喜見晨霜早放晴
　　　　秋晴
九月江湖潦水清木綿花吐雪爭明寒來處處催砧響
社酒村村沸鼓聲禾黍郊原肥雉兔菰蒲洲渚聚鷗鶄
遥天似鏡無纎翳只有聨翩雁影横
　　　　秋月
白波浮出碧波晴上到天心覺倍明香霧雲鬟人搗練
涼風露榭客調笙劉琨塞外憑欄嘯張渭湖中載酒行
曾是廣寒攀桂手龍鍾猶想賦登瀛
　　　　秋涼
氣候蕭條漸欲霜家家整頓夾衣裳鷹爭刷翮超雲海
鳥怯浮波立石梁濃露一宵催茉莉長風㡬日悴桄榔
吳儂只憶江南好紫蠏初肥白酒香
　　　　秋蟬
山蜩渾未覺涼生猶韻金風咽復鳴總為螳螂能愛惜
却教蟋蟀讓淒清難諧趙瑟秦箏調慣和樵歌牧笛聲
按盡宫商黄葉裏那能不遣客心驚
　　　　秋信
梧桐新月照空床紈扇西風淚數行好夢只隨鐘共斷
閒愁偏與夜爭長最憐牛女同今夕却恨參商各異方
薄命盻盻并小小料應不似我淒涼
　　　　秋鴈
㡬陣參差度驛樓嗈嗈肅肅下滄洲涼波挽共鴛鴦浴
煙渚晴隨鵠鷺遊逺去解傳邉使信㝠飛恐堕弋人謀
蓼花菰米瀟湘岸飽食何妨伴野鷗
　
　
　
　
　
　
　
　運甓漫稿巻五
欽定四庫全書
　運甓漫稿巻六
　　　　　　　　　　　　明　李昌祺　撰
　　五言絶句
　　　葵花
葉露曉瀼瀼高藂繞砌傍孤吟㸔不厭只為解傾陽
　　　榴花
花蹙紅巾艶枝攢緑葉深開軒閑玩久聊悦病來心
　　　獨坐
病來成懶惰兀兀惟孤坐火冷篆煙消風簾柳花堕
　　　官舎
門巷少人來閑堦長緑苔石榴三五樹樹樹手親栽
　　　鶯
溜亮語交交閑枝且托巢鷹鸇尚黄口側目在高梢
　　　燕
葺壘去來忙嘍嘍語夕陽茅簷最安穏莫戀杏為梁
　　　詠小室前孤樹
髙枝已出墻新葉方舒翠賴爾豁憂懐朝朝坐相對
　　七言絶句
　　　題道士黄宇中小景
赤鯉洲前紫極宫盡無桃樹只青松風光不似𤣥都觀
也有遊人到此中
滿地涼隂滿徑苔梨花開遍橘花開山門竟日無雲鎻
挈榼擕壺任客來
飲罷庭前樹影移城南城北路多岐丁寧少長忙歸去
莫待雲深日暝時
竹樹蕭森白晝清人間此是小蓬瀛黄冠只説修行好
争奈浮生戀世情
天壇職籙本清高戒行寧容失一毫為謝門前相過客
若還要學恐徒勞
六根變幻苦縈纒道長魔高自昔然倘使飛昇容易得
世間誰不是神仙
微雨行秋送嫩涼蕋珠誦罷禮虚皇齁齁一枕蒲圑睡
便是長生不死鄉
多少全真去坐圜原來與已不相闗若非親見張平叔
四百金丹也是閒
　　　重之京舟中夢覺作
數行清淚不禁揮北去南來計總違夢裏不知今又别
對人猶自説初歸
　　　茶陵夜泊
山抱荒村水背城篛篷藤簟聽灘聲秋風淅瀝秋江冷
人自思家月自明
　　　廣西公廨夜宿
白月紛紛照屋梁羈懐無寐對清光浮雲不掩團團影
只與離人照夜長
　　　贈太常張丞山水圖十三首
瀟灑茅堂水石邊青青草色滿簾前經旬不出縁何事
冩就黄庭内景篇
千峰萬壑翠嵯峨車馬長年少見過泉可濯兮田可稼
比儂盤谷不爭多
秦中本自好溪山况在終南鄠杜間占得林泉清勝處
投簮莫待老方還
楝花風過水平堤兩兩林鳩屋上啼因㸔青山門忘掩
浮雲直到榻前棲
白石蒼苔一徑通軒忩涼逗煑茶風時時吹落林花片
滿地深紅間淺紅
隔塢炊煙半有無東鄰西舎往還踈蒼蒼茂樹娟娟竹
何處人家似此圖
山深地僻夏如秋門巷蕭條竹樹幽步過溪南㸔晚景
牧童吹笛倒騎牛
荷繞清溪柳繞莊時時濯足向滄浪不知水鳥縁何事
飛去飛來自底忙
樹樹榴花爛漫開堦前鶴跡印蒼苔銜泥燕子歸飛急
風送前山驟雨來
雲屛四面翠周遭松桂隂濃野竹高比似武陵應更好
溪邉只欠㡬株桃
墻頭柳嫩緑毿毿橋下新流色勝藍扶杖出門縁送客
飛花㡬片㸃春衫
閒心只與靜相宜醉似踈狂醒似痴除却㸔山㸔水外
是非榮辱不曾知
年來兩鬢雪蕭蕭懶把黄金帶繫腰擬向江南尋舊隠
白雲莊上狎漁樵
　　　楊柳枝
春來婀娜裊煙青花落春江化作萍隨水東流飄泊去
比郎蹤跡更無憑
參差㡬樹瞰長河樹樹垂金拂緑波不是秋來易零落
自縁人世别離多
細葉如眉緑未勻修眉渾似帶愁顰輸他桃杏東風裏
不管南遊北去人
揺青曳緑汴河邊濃比征袍色更鮮謾有柔條千萬縷
如何不解繫郎船
　　　題喜鵲圖二首
一雙飛下立斜暉特地查查近繡幃笑倚緑忩聴未了
小鬟低語報郎歸
對立梅梢似欲鳴含情傾聴却無聲摩挲醉眼行前㸔
不是生成是畫成
　　　送人還鄉
淮水寒潮起暮雲紛紛離思不堪論都門不閉還鄉夢
昨夜分明到故園
　　　經鳳臺門
鳳凰岡上閒原少舊塜新墳次第排黄壤豈能分貴賤
輿臺將相一般埋
　　　醉中遣興
眼前無物不關情濁酒從教醉復醒醉裏不知為客久
金陵却道是廬陵
　　　秋日對菊
席有塵埃徑有苔舊時知己少曾來多情獨愛庭前菊
肯不羞貧嵗嵗開
　　　遊靈谷寺
十丈浮屠萬疊山誰移兠率下人寰非因酷愛僧房好
貪㸔青松忘却還
　　　送别
壺傾酒盡棹歌催日影平西送騎回最是秋風憐客别
沙頭緩送布帆開
　　　江上作
野水浮雲任所之渚鷗汀鷺識心期閑身到處貧無物
只有唐人㡬巻詩
　　　題五峰僧寺悼住此庵上人
旅食京華七度秋重來無處覔湯休萬株松樹千竿竹
夢寐平生舊此遊
　　　悼王翁二首
隨分棺衾足掩身不勞弔客嘆家貧白頭贏得青山葬
多少寒沙暴骨人
海上歸來牖下終去時同伴葬遼東重泉莫嘆桐棺薄
玉匣籧篨等是空
　　　重遊龍濟寺悼無為能上人
北涉南遊二十霜幻身重到贊公房苔侵素壁松枝偃
獨自焚香拜影堂
　　　小忩夏日即景
樹影輪囷日影微槿花爛漫芷花稀青蠅不畏儒衡扇
何處爭來撩亂飛
　　　朱給事自南中回相過
瘴海歸來話舊遊低頭長揖淚交流傷心忍説來時事
半里盤灘萬髑髏
　　　灊峰老僧
南禮曹溪北五臺雙眉覆面眼慵開不知僧臘今多少
庭檜參天手自栽
　　　宿正覺寺僧房
露鶴寒猿永夜清山僧入定泯羣情幽人獨向堦前坐
為惜千峰好月明
　　　北京送人南歸二首
衣染緇塵鬢欲華病身飄泊在天涯角聲吹斷還鄉夢
只到金陵不到家
宦況鄉心共寂寥秋蓬涼葦總蕭蕭西風似欲留人住
吹得垂楊挽去橈
　　　客夜聞砧
荒草蕭蕭郭隗臺清砧明月兩堪哀千愁百感多如雨
今夜燈前一併來
　　　房山旅舎
枕寒衾冷對孤燈室似郵亭榻似僧清淚㡬行揩又落
斜風細雨送殘更
　　　歸次吕梁洪
吕梁洪水激衝波桂楫蘭橈此處多去日少年歸日老
人生能得㡬回過
　　　泊龍潭
南轅北轍盡何求鬢不如霜不肯休輸却江天漁婦火
尋常夜夜照扁舟
　　　西園精舎
社近芳花爛漫開不關風雨自沾苔幽禽驚避蒼鷹逐
亂入香紅颭下來
　　　村舎燕
壘破頻頻旋補泥雙飛雙語更雙棲雕梁雖貴茅簷穏
暮去朝來莫怨低
　　　洧川田翁
辛勤雨壟復煙疇醉卧槐隂石枕頭少小為農今老大
不曾騎馬只騎牛
　　　田婦
諳盡條桑與藝麻豈知城市有繁華年年㸔得蠶絲熟
不入貧家入富家
　　　宿金鄉鋪
寂寞郵亭户半扃茅茨破處見踈星四無鄰舎輿臺睡
露自成霜水自氷
　　　興國寺與僧話禪
僻性長嫌驛舎喧蒲團到處宿祗園機鋒已被曼殊逗
可是毘耶更有言
　　　許州城外
蓼折荷枯柳葉空荒畬斷壟見羣農登龍門館今何處
古木棲鴉夕照紅
　　　曉行
月華清淡露華零喔喔雞聲轎上聴爭似釣魚船底睡
蘆花被暖酒初醒
　　　江渚見鴛鴦
相隨相顧復相親端的韓憑是汝身莫向汀洲交頸宿
江邉方有獨行人
　　　舞陽留侯廟二首
信族豨夷越醢躬太平無復用英雄高皇却堕先生計
世上何曾有赤松
人心變幻㡬千般帶礪盟深亦易寒秦網逃來逃漢網
誰將此意語蕭韓
　　　重宿僧寺三首
人稀院靜户長扃清磬泠泠已厭聴欲滌平生塵土念
半函圓覺貝多經
荒城晏嵗野僧房迢遞他鄉憶故鄉病骨不禁風雪冷
一更渾似一旬長
空房不見欵冬花簷鐸㪣風日影斜隨意看來隨意脱
緋袍那似佛袈裟
　　　鵞鴨池
水面殘氷漾淺漪臨流駐馬立多時不因常侍成竒蹟
千載誰知有此池
　　　滎陽懐古
廣武城邉古戰塲漢高曾此割封疆若無紀信乘黄屋
縱有蕭韓事叵量
　　　新安謠三首
新安野老髪垂肩説著先朝淚泫然洪武初年真少事
㡬曾輕到縣衙前
垂老頻逢嵗薄收秋租多欠賣耕牛縣官不暇憐飢餒
喚拽官車上陜州
當夫當匠子孫亡田地荒蕪户有糧昨日迤西蕃使過
盡驅婦女趕牛羊
　　　山路謔花
枝頭地上摠猩紅㡬樹繁開㡬樹空顔色一般榮悴異
誰將此意問東風
　　　花答
多謝天公著意栽不教粧㸃艶亭臺無人剪折無人賞
贏得年年自在開
　　　題怪石牡丹孔雀圖
不上屏風不用憐鈿毫金縷爛相鮮雙瞳贏得無人射
翹立花妃石丈前
　　　山中見牡丹
不嫌惡雨并乖風且共山花作伴紅縱在五侯池館裏
可能春去不成空
　　　重唁山中牡丹
不煩澆灌不煩栽長過清明穀雨開為問洛陽豪貴客
㡬家還有舊亭臺
　　　過張茅鎮見飢民
土洞深沈土坑欹田園枯旱廢耕犁一身餒困渾無力
猶上高梯剥樹皮
　　　宜陽山中
緑隂重疊鳥間關野棗花香宿雨殘天遣浮雲都捲盡
教人一路看青山
　　　嵩陽道中
度盡青山㡬百重垂蘿翳日鳥啼風不嫌幽獨無人伴
長在花香樹色中
　　　四月八日寓陜州僧舎
白楊新葉嫩蕭蕭野寺春歸更寂寥曉殿敲鐘僧俗佛
鶻崙柏子滿爐燒
　　　小滿日口號
久晴泥路足風沙杏子生仁楝謝花長是江南逢此日
滿林煙雨熟枇杷
　　　宿襟山寺
竹樹隂隂覆化城白蓮池水照人清明朝又向紅塵去
辜負垂楊百囀鶯
　　　嵩縣過端午
老大偏多故里心一逢佳節一沾襟誰知此日菖蒲酒
又在山城獨自斟
　　　題老馬圖
生來骨相本拳竒無復騰驤似昔時太僕憐才如見惜
只教閑放莫教騎
　　　光州公館夜宿
病身堪嘆復堪憐一盞寒燈照客眠雨滴芭蕉風撼竹
蕭蕭瑟瑟破忩前
　　　題風柳喜鵲圖贈人二首
春光淡蕩景遲遲特地飛來噪柳枝應是高門多喜事
殷勤先報主人知
宿雨朝來乍放晴游絲裊處暖風輕緑楊深院人初起
笑聴喳喳第一聲
　　　梨花錦鳩圖二首
參差雪蕋漸開齊山鳥梳翎自在棲絶似江南春二月
杏花踈雨一雙啼
能言鸚鵡閉金籠爭似鉤輈野樹中贏得人嫌生性拙
梨雲影裏立東風
　　　秋塘鶺鴒圖二首
斜日輕煙水渺茫鶺鴒相對立蓮房吳儂只愛吳中好
彭越蝤蛑使斗量
波漂菰米滿滄洲菱葉蕭踈藕葉秋日暮採蓮人散後
雍渠飛下水悠悠
　　　梔子畫眉圖二首
薝蔔初開雪亞枝枝頭好鳥立成痴少年京兆風流處
似汝花間對語時
昔年曾伴董嬌嬈長把春山笑倩描今日梁園空見畫
鳥啼花落鬢蕭蕭
　　　桃花鸂鶒圖二首
南湖二月雨晴天兩兩相隨錦翼鮮記得曾於何處見
桃花浪裏釣船邉
杜若靡蕪緑滿洲東風春水拍天流雙禽不受人拘束
宿食飛鳴得自由
　　　紫薇堂獨坐二首
游絲落絮墜空堦黄鳥交交在緑槐獨對薇花清坐久
衙前初換午時牌
兩行官樹晝隂濃吏散長廊退食鐘忽見飛來楊柳絮
始知春色八分空
　　　秋雨夜聞鄉中近事殊可感
得失無心總不驚秋來偏動故鄉情尋常忩外梧桐雨
不似今宵不耐聴
　　　盧翁挽詩二首
老向夷門受一㕓閒身自在水雲邉大梁城裏人無數
若箇如翁八十年
名利無心任鬢皤天留兩眼閲人多懸知地下應含笑
得見兒登進士科
　　　宣徳堂前種桃二株戯作
緋桃兩樹逺移來親向堦前著意栽自是不如棠蔽芾
謾留春色艶亭臺
　　　謝惠牡丹
不將華屋薦金盤鈿合盛來露未乾麗色穠香都負却
空齋鎮日寂寥看
　　　客夜聞雨
蕭蕭颯颯五更頭滴碎寒聲落瓦溝縱是客懐寛似海
也應難著許多愁
　　　鄉人至夜話
形容不識識鄉音挑盡寒燈到夜深故舊憑君休更説
老懐容易便沾襟
　　　憶故園山荘
病身長是戀家鄉短髪那堪著六梁只憶山荘松樹下
鳥啼清晝午隂涼
　　　題竹
兩竿蕭灑墨淋漓師法東淮顧定之却憶紫薇堂後坐
翠隂搖曳午晴時
解籜新梢緑未全一枝斜出更娟娟錢塘太史春風筆
移得瀟湘到几前
　　　題蘭
垂垂一簇石崖旁雅韻幽姿冠楚芳天不遣生平地上
可憐分付許多香
隂崖石髄養根芽半吐全開總是花謾有國香誰見採
美人迢逓在天涯
沅湘三月雨嘈嘈長得新苗尺許高惟有江潭憔悴叟
行吟收拾入離騷
懶共江籬杜若榮聊依蘚石寄幽情試觀種在堦庭者
未必天然似此清
寂寞孤藂棘石邉自榮自悴自清妍空山零落知多少
垂老㸔圖一慨然
湘女祠前半夕暉採芳紉佩志空違年年緑遍東風裏
腸斷王孫去不歸
　　　題牡丹
清平新調緩聲歌醉眼懵騰㸔錦窠今日江南林下見
滿頭白髪淚流多
海霞紅吐散天香艶態嬌恣壓衆芳嵗嵗殷勤分百朶
東風回首斷人腸
玉盤盂帶露華輕别是風流一様清可惜種花人已去
觀圖惆悵不勝情
平生同有愛花心每到開時輒共吟垂老凄凉空見畫
人間何處覓知音
　　　濟寧夜泊
踈星斜月在扁舟寒鼔鼕鼕出郡樓最憶往年何處聽
長安門外五更頭
　　　獻陵挽歌
臨朝甫及半年餘恵化仁恩遍九區鑾輅仙遊驚太早
普天臣妾痛何如
宵衣纔見坐明堂忽報承雲返帝鄉父老白頭相對泣
餘生垂死待成康
四海謳歌仰戴深驚聞厭代盡沾襟惟餘蜂螘偏愁苦
無路攀髯痛不禁
萬姓空銜喪考哀宫車不見六龍回金河河水都成血
盡是臣民淚灑來
去國多年别九重草茅名姓簡宸衷此生何處瞻天表
惟有清宵夢寐中
天語褒嘉百辟聞升沈回首一時分憐才誤到芻蕘質
萬死難酬不世恩
宵旰憂勤日萬㡬豈知猶不忘寒微恩榮尚在鑾輿逺
忍抱遺弓淚滿衣
　　　别周布政
兩歳勤勞曉夕同忍將别淚灑東風伏波門外還珠洞
載酒登臨盡屬公
　
　
　
　
　
　
　
　
　
　運甓漫稿巻六
欽定四庫全書
　運甓漫稿巻七
　　　　　　　　　　　明　李昌祺　撰
　　詩餘
　　　柳梢青(題具慶堂/)
素髪嚴親酡顔慈母眉夀雙全屋潤家肥兒恭婦順孫
更能賢　夫妻快活團圓這想是前生福縁更積隂功
仍行好事長享耆年
　　　天仙子(題趙仲穆圖/)
憶昔維舟湘水曲露浥芳蕤飄逺馥褰裳徐步踏晴沙
東一簇西一簇盡日徘徊㸔不足　嘆息光隂如轉轂
老去觀圖揩病目花絶俗葉絶俗想像王孫清似玉
公子才華偏藴藉九畹春光生筆下幻成花葉恰如真
他看罷咱看罷不信根苗原是畫　醉眼摩挲驚復訝
端的人能移造化風不謝雨不謝一任巻將堂上掛
　　　玉漏遲(慶表兄陳安行初度/)
水風萍末起三庚乍退新涼堪喜玩竹吟翁此日瑞呈
弧矢阿母親來慶夀賜玉液清香滑美端的延年却疾
頥神健體　快飲不敢推辭試跪啜纔吞六塵如洗換
骨更形只消數甌而已自是長生有分便可在地仙班
裏却説道人中再誰如你
　　　歸朝歡(題送陳知府考滿/)
灝氣漸消三伏暑商吹送涼侵白苧驛亭張宴餞邦侯
管絃低處聞金縷明月映鶴渚殷勤頻勸杯中醑這九
年用心撫䘏百姓似兒女　青雲萬里期髙舉第一功
名端的取曾覃惠澤及疲民仍將忠愛酬明主臨别聽
我語巖廊接武夔臯侣把仙瓢好教㵼盡天下望霖雨
　　　臨江仙(題墨菊送陳知府行/)
一段秋光新寫就盛開不待重陽枝梢花葉互低昂巧
將籬下艶幻作畫中芳　為問淵明何獨愛愛他晚節
寒香從今移種上林旁時時承雨露嵗嵗傲風霜
　　　摸魚兒(辛丑生朝自夀/)
笑吾生為縁凡骨神仙親遇難度隨羣逐隊(一作倒/來顛去)埃
塵裏年少遽成衰暮忙退步這鳳翼龍鱗老拙難攀附
况當末路亟納禄投閑養疴延夀隨意做詩賦　懸弧
旦罔極親恩已負持身惟謹清素繁華易歇同朝露嘆
㡬箇人能悟非義富非義貴石崇元載何須慕乘除有
數全晚節尤難粗衣淡飯天自管分付
　　　沁園春(山荘即事/)
山是何名族為甚姓地本荒涼水逺土磽田狹衆人棄
置天教與我卜築成莊嶺月為朋溪雲當客更有林風
時送涼養衰病惟靜窺周孔黙契程張　升沈寵辱都
忘且懵懵騰騰醉㡬塲到東門嘆犬華亭嘆鶴悔之晚
矣徒自悲傷幻夢軒裳生涯筆硯陵谷從他海復桑幽
閑處謝天留老眼坐閲興亡
　　　玉漏遲(送費同知考滿之京/)
螺川清徹底地靈人傑俗敦廉恥闔郡民家十有九家
詩禮幸得循良二守共撫字政平訟理多少貧窮感戴
章逢稱美　倐忽樂及𤓰期㸔課最天官上聞丹扆不
次超遷位聨六卿班裏此際同寅北望比别箇倍增歡
喜端的是人生似公有㡬
　　　滿庭芳(賀人生日四月年六十/)
梅彈垂金柳綿飄雪緑隂清晝偏長畫堂初曉慶夀沸
笙簧花甲從頭再起任教他烏兔奔忙懸弧旦纔登耳
順痛飲又何妨　年年逢此日新茶新筍件件堪嘗喜
子能幹蠱孫戰文塲那更閑身自在且休論紫綬金章
人都道天留老眼安坐閲滄桑
　　　玉燭新(夀舎弟昌明初度/)
春光忙似箭又三月初三牡丹開遍卯君初度當今日
祝夀惟深繾綣八人同氣但只覩五人顔面我一箇分
外龍鍾難似四人强健　如今骨肉無多但有興能來
且休辭倦更教兒姪願箇箇努力聖經賢傳空詞一闋
笑寫當袖中鵞麵期嵗嵗生朝持杯乾勸
　　　摸魚兒(懐舊/)
記昔年十分輕健秦淮白下遊遍結交盡是高懐侣多
伴舞衫歌扇心眷戀縱雨阻泥妨幽興何曾倦曲房小
院有鯽鱠銀絲蟻浮緑醖暢飲醉仍勸　分離也恰似
雲鴻海燕音書特寄無便風流杜牧今憔悴謾想柳眉
花面江萬轉山萬疊怎生能勾重相見光隂似箭回首
是衰翁思量前事清淚落如霰
　　　鵲橋仙(自述/)
儒冠相誤虚名相誤衰病又還相誤自憐身世總無成
乾枉了青春虚度　書生曾做京官曾做方面也曾親
做顛來倒去竟如何只落得一貧如故
　　　長相思(春雨/)
朝淋漓暮淋漓到處墻傾土屋欹放晴知㡬時　濕花
枝洗花枝平地瀰漫浸作池簔衣終日披
怕傾盆要傾盆傘笠都無强出門滿身泥水痕　行厭
聞坐厭聞溜響從朝達夜分聒聾雙耳根
　　　南鄉子(送人之京/)
北上别家山韋布趨朝識聖顔水路七千端的逺艱難
了却公家事早還　暑退夏初殘拜别紅雲虎豹關歸
日正逢秔稻熟加餐受用鄉園暮景閑
　　　石州慢(詠青娥眉淡竹草/)
異草從來花别另一般様顔色藂間開遍既非紅紫又
非黄白閑園曠野多少黛嫩螺嬌氷盤帶露侵晨摘磁
鉢放輕研翠脂凝光澤　竒特最風流處寳鏡臺前繡
香奩側想未惞勻面慵將填額懶施粉餙且付描扇描
圖底須去問倭夷國誰製與佳名也端然消得
　　　水龍吟(題都帥馮侯乃子二樂堂/)
豫章徐孺湖邉粉墻畫㦸元戎第高閎晝靜踈簾風淡
博山香細椿樹長榮萱藂鎮茂荆花連蒂有珍殽脆滑
純綿輕暖凡奉養都加意　先祖竭忠帝室到如令子
孫承繼將門有將非徒英勇仍能孝義百戰成功萬鍾
為養也知容易願斯堂八柱堅如鐵拄永留人世
　　　木蘭花慢(慶夀/)
過元宵五日燈山罷夀筵張喜盛集親朋爭喧鼓吹滿
泛壺觴八仙共教童子送蟠桃封寄與翁嘗甘比玉杯
雲液冷如金碗氷漿　佳兒拜捧上高堂擘破散竒香
恰半枚入口身田温暖腑臟清涼管取延年却老轉顔
紅髪黒更瞳方此去纔周花甲從頭再數何妨
　　　賀新郎(新婚/)
冬暖天晴霽燦三星居然在户煥輝庭砌照見堂前荆
花樹一朶忽成雙蒂聴花底笙歌聲沸傳道仙娥辭洞
府跨青鸞喜㑹文章壻態窈窕容端麗　知郎早有凌
雲志小科塲探花手段好教先試仍把風流京兆筆巧
畫翠眉纎細却慢慢大登科第况是妙年諧燕爾且親
前齊著斕斒戯衆喝采好兄弟
　　　一半兒
長河新漲漫平沙古塚斷碑横曠野日晚牧童争望家
笑喧嘩一半兒騎牛一半兒馬
臨流農圃蔓𤓰苗拍岸客船依葦篠月落五更風露饒
櫓雙揺一半兒猶昏一半兒曉
　　　風流子(題周㕘政南峰/)書舍巻
錢塘最勝處龍井畔此地是君家有垂桞引鶯古松巢
鶴石栽蒲草池種荷花客來訪緑衣鋪座席紅袖過湯
茶評史講經賦詩觀帖竹間棊局忩下琵琶　况湖山
清雅僧房占不盡水竹烟霞贏得老辭畫省榮賜烏紗
便重尋舊隠歌當細聽酒當滿泛休問其他人道昔時
書屋今更光華
　　　水龍吟(題鎸蘭亭石工陳福巻/)
右軍真蹟蘭亭秘藏玉匣昭陵久驀然驚見夜光明月
煥輝忩牖穆穆誠齋濡毫臨出逺過顔柳把瓊鈎寳畫
比方古本此本斷應居首　冩在金箋紙上競傳觀怎
禁磨揉故教鐵筆連圖入石要令難朽羨爾良工藝能
巧妙于今稀有細㸔來恰似生成喝采那雕鎸手
　　　醉春風(書所見/)
雅淡嫌華麗嬌容原自媚如何驀地忽相逢記記記眉
掃春山裙拖秋水柳腰纎細　黙逗文園意錦字憑誰
寄雨雲幽㑹甚時諧未未未知共何人翠幃深處鎮偎
鴛被
　　　長相思(春日郊外/)
桃未紅杏未紅近社郊原尚似冬連朝頻刮風　麥茸
茸草茸茸菜吐黄花三兩藂春光何處濃
　　　柳梢青(題秋塘圖/)
落盡芙蓉收殘菱芡晚色凄迷斷荇隨流枯荷折柄秋
老蘇堤　沙禽自在幽棲極浦外天連水低粉墜蓮房
波漂菰米煙暝湖西
　　　㸃絳唇(新柳/)
東面風來旋吹輕緑回梢上眼兒纔放便做嬌模様
到得成隂早又花飄蕩隋堤望和煙搖颺人去愁相向
　　　念奴嬌(寄致政朱紀善先生/)
柳綿飛處政和風淡蕩輕飄晴雪憶殺故人千里外客
館怕聴啼鴂桂水危亭虞山古廟㡬度同登謁君歸吾
去可憐辜負竒絶　長是夢見風標晨鐘㪣醒無奈依
然别去嵗魚箋蒙逺寄惟冩相思情切乞得閑身㸔山
玩水著甚酬風月只應詩酒興來還自怡悦
　　　蘇幕遮(題清溪漁隠/)
浦雲收山月放紅蓼灣頭秋水生新漲一箇輕舟雙槳
蕩蕭散江湖富貴非吾望　擊空明浮滉瀁汀鷺渚鷗
處處長相傍馬首紅塵三百丈風吹不到蓑衣上
　　　滿江紅(送陳僉事兄還鄉/)
春滿梁園韶光媚盛開桃李清明過數他花信只今餘
㡬有客携書還故里畫船且向沙頭艤問此行歸去甚
時來明年裏　征帆挂離歌起杯易盡情難己羨君家
賢弟列官風紀更道翁能敦友愛連枝同氣稱雙美想
細君笑聴鵲聲喧門頻倚
　　　一半兒
風髙飛鴈斷還連野迥宿雲舒復巻箇箇緑楊堪繫船
水連天一半兒原深一半兒淺
　　　天淨沙
藥竈時燒榾柮松庖日饌伊蒲寧用雕盤鏤俎天寒嵗
暮村村風雪黄蘆
枯松倒挂懸崖寒梅正對空齋慣見山光水色不求身
外黄金任築高臺
　　　滿庭芳(自述/)
年衰病攻旬宣任重仕進心慵縱令勉强成何用齒豁
頭童急退步離他閙叢便隨意學做荘農辭官俸勤耕
苦種嵗計不愁空
橋庵野夫文章本少事業全無半生苦被虚名誤早乞
微軀納印綬辭歸里閭買田園教繞村居忘形處麻衣
草屨放浪狎樵漁
閑中自憐人心不足世事難全算惟引退真長便過活
隨縁嘆老矣非徒此日賦歸歟且待明年思量遍心闌
意倦極品也徒然
榮枯吉凶都由自己不屬天公得時莾把聰明弄逞盡
英雄怎知道禍因惡積錯埋寃命與灾逢床頭甕香濃
味重引到醉鄉中
江南故鄉山青水緑竹翠松蒼年來旋把幽居創菜圃
禾塲㸔花訪黄家四娘挿秧倩許宅三郎忘官况狂吟
醉唱退老白雲莊
追思舊游芳年豈再勝事都休㡬回暗數當時友半在
荒丘將馬上風霜弊裘換鷗邉野水輕舟天成就忘懐
宇宙無喜亦無憂
天涯自傷叨恩禄厚永恩心長故園遥在西江上㡬度
斜陽好弟妹相抛殞亡老情懐只抱悽惶那堪望雲山
煙浪真是斷人腸
歸田興饒官登二品世閲三朝粉闈畫省皆清要誤玷
元僚愛隠逸煙霞海嶠戀恩榮雨露雲霄量才調休閑
最妙偃息伴鷦鷯
蹣跚病軀人憐顯宦我笑貧儒烏飛兔走何曾駐白盡
髭鬚有斷簡殘編可娛無贏金剰帛堪儲清幽趣爐香
一炷坐愛小忩虛
光隂易遒諸般勘破萬事宜休抗塵走俗乾生受著甚
來由賣了帶安排買牛綴成簔准備划舟招朋舊晴忩
永晝濁酒且淹留
盈虛往來亡身為色喪命因財乖的罷了愚的在莫笑
痴騃種地畝動薅草萊啓軒忩淨掃塵埃心無累逍遥
物外且放好懐開
　　　金字經(喜舎弟昌明至/)
雨意斑鳩喚春光杜宇催剛得相逢怎便回陪旋蒭新
釀醅同歡㑹飲乾休厮催
門掩斜陽暝簾垂靜夜長兒女燈前笑捧觴嘗滿杯清
更香懐宜放醉呵能㡬塲
瓦釡芹羮美磁甌茗飲清垂老天倫喜合并聴兩三歸
鴈聲鳴相應感咱同氣情
白丁留跡少紅甲迸畦稠淡泊相㸔不强求休老身今
自由心無疚隨意度春秋
　
　
　
　
　
　
　
　
　
　
　
　
　
　
　
　運甓漫稿巻七
